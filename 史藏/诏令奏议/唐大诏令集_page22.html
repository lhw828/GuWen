<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 22 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 22 页/共 71 页</h1>
    <div class="content">　　出降册文
　　册兴信公主出降文
　　维开元二十九年歳次辛巳闰四月辛巳朔十八日戊戌皇帝若曰于戏先王作则女子有行必开汤沐之封以成雍肃之美咨尔兴信公主自幼及长含和尚柔鉴图史而思齐勤组紃而无斁能遵法度克茂幽闲教于公宫既昭雅训归于外馆宜穆彞章今遣使吏部尚书兼中书持节徐安贞持节礼册尔其益自修餙不忘诫慎俾昭淑问贻永无穷可不慎欤
　　册乐成公主出降文
　　维天寳五载歳次庚戍七月辛亥朔二十三日壬申皇帝若曰于戏三纲以正王化是先二姓之合人伦式叙下嫁之礼厥惟旧章咨尔乐成公主毓质柔明禀性闲婉幼彰恵问长有令仪教于公宫颇阅于图史导以内则克勤于纂组琼筓既袭绀绶斯荣方谐卜鳯之期式叶从人之典今遣特进行尚书右仆射兼左相吏部尚书晋国公林甫持节册命往钦哉尔其祗率外礼防防中馈顺而不违谦而不满日新其德以正家人可不慎欤
　　册夀光公主出降文
　　维天寳五载歳次庚戌八月辛巳朔十三日癸巳皇帝若曰于戏家人以正易着乎词女子有行诗载其义王化之本妇道攸先咨尔夀光公主敏质柔闲资性纯懿芳衿内穆淑问外宣能遵阿保之训颇闻诗书之防习兹彤史既禀教于中闱袭以琼笄斯待年于外馆谋允叶鸾节方舒率是旧章式兹典礼今遣使光禄大夫行门下侍郎同中书门下平章事陈希烈副使中大夫给事中王夀持节礼册往钦哉尔其祗勤敬德斧藻令仪履顺居中以永终誉可不慎欤
　　册平昌公主出降文
　　维天寳五载歳次庚戌十二月戊申朔九日丙辰皇帝若曰于戏婚姻之序人伦为大家道以正王化乃贞咨尔平昌公主性质闲婉襟灵敏悟柔顺外徽和恵内融公宫道训备闻勤俭之则女史箴规克慎言容之范颇闻图象既习纮綖方脩中馈之仪式从下嫁之礼车遵路庋在庭归尔好仇申旌宠典今遣使特进行尚书左仆射右相吏部尚书晋国公李林甫副使朝防大夫守中书舎人李暐持节礼册往钦哉尔其防脩令德祗服厥训循于法度宜尔室家可不慎欤
　　册广宁公主出降文
　　维天寳九载歳次庚寅四月已未朔二十六日甲申皇帝若曰于戏本于王化正乃人伦始于国风成于妇道咨尔广宁公主柔仪明婉淑性和惠端闲外肃敏悟内昭禀训公宫法度彰于懿范受教女师言容顺于阃德颇闻图史能习组紃方遵下嫁之仪式备亲迎之礼三星迨吉百两于归申以徽章兹宠命今遣使特进行左相兼兵部尚书崇舘大学士集贤院文馆大学士上柱国颍川郡开国公陈希烈副使正议大夫给事中权知刑部侍郎上柱国渭源县开国男李麟持节礼册往钦哉尔其祗膺典礼勤脩内则宜尔家室叶于雍肃可不慎欤
　　册晋宁公主出降文　　　　　　常衮
　　维大厯七年歳次壬子七月庚辰朔十六日乙未皇帝若曰于戏春秋之义下嫁之礼主于同姓送以上卿克明大伦协用彞典咨尔晋宁公主孝敬闲婉朗然夙成法度言容资于内训词礼是则令淑増华封鲁之荣已开汤沐适齐之美史洽肃雍宠尔有行举兹成命今遣使金紫光禄大夫门下侍郎同中书门下平章兼文馆大学士知馆事充太清宫使上柱国齐国公王【晋】持节礼册尔其奉公宫之教和邦族之姻载扬夙徽永作来范敬承明诫可不慎欤
　　册嘉成公主出降文
　　维贞元二年歳次乙丑六月甲子朔十二日乙亥皇帝若曰王者以义睦宗亲以礼敦风化义之深实先于友爱礼之重莫大于婚姻故春秋书筑馆之仪易象着归妹之吉予用是祗考明义率由旧章咨尔嘉成公主特禀生知秉承光训行必中则意不违仁柔谦孝友恵和纯懿嘉乃全德时惟成人疏邑启封命为公主徽章备物礼实宜之今遣使金紫光禄大夫检校司徒同中书门下平章事汧国公勉持节册命于戏戒哉下嫁诸侯谅为古制肃雍之德见美诗人和可以克家敬可以行已奉若玆道永孚于休昭令问无替朕命光膺盛礼可不慎欤
　　加实封
　　太平公主加实封制
　　鸾台睦亲之序诚有节而难逾褒善之方谅无私而可洽太平公主延祥紫极禀庆彤闱月至渐宫下金娥而毓照星分汉渚廻寳以凝姿践素依仁更缉柔闲之范闻诗践礼还装婉顺之容毓悟发于天机聪敏协于神授所以特钟先爱偏荷圣慈动輙承恩言必中防故秦台下鳯礼越于常仪鲁馆乗龙荣该于美选自蜃轩既路蛩岩閟寝途遥千里时亢九炎攀从莫由荒号孰寄公主亲承委属代申悲苦渉履山川念徒行而弥切奠奉明夕哀独荐而逾勤宫务毕脩闱容胥备中外咸允情理兼极朕以某虽有殊效葢是恒途而凡典枢机固申奏请岂可以私亲之嫌累夫公道之平分宜増汤沐之荣以表肃雍之誉可加实封
　　长宁安乐公主加实封制
　　门下长宁公主安乐公主等金波毓彩寳凝辉蕴诗礼于心台畅柔明于性府肃雍成德婉娩居怀非弄玉之能方岂修瑶之是美特荷掌中之爱尤钟膝下之慈宜锡宠荣再崇汤沐可更加食实封一千戸通前满二千戸
　　宣城公主加实封制
　　门下敦族睦亲事光彞典分形共气理冠恒伦宣城公主庆聫霄极荣开邸馆柔和应图婉顺为范义归从子荣匪求即国难初平朝奨思及宜加井赋式崇优宠可加实封五百戸
　　镇国太平公主加实封制
　　门下功定宗社者可以髙迈等夷事超缣简者故能永昭徽烈镇国太平公主若华分景秾李疏芳以同气之亲钟先朝之爱忠孝行巳仁明絶伦才无不周识无不综顷夷国难爰戴朕躬忠义动天恳诚贯日氛祲巳廓毎听鸣谦之词井田未优复闻辞贵之请朕方至公被物岂以小节从人宜増土宇更带砺可加实封一千戸
　　常芬公主食实封制
　　常芬公主公宫成训归妹有仪锡号疏封虽以洽于前典推恩食邑犹未崇于后命宜书沐赋之荣式昭筑馆之义可食实封五百戸用今年九月丁巳出降张去盈所司详备礼物式遵故事【开元十九年】
　　和蕃
　　金城公主降吐蕃制
　　圣人布化用百姓为心王者秉仁以八荒无外故能光宅遐迩财成品物由是隆周理歴恢柔逺之图强汉乗时建和亲之义斯葢御防长防理邦茂范朕受命上灵克纂洪业总三才而统极混六合以为家声教所覃建木棘林之外提封爰亘弱水流沙之表悠然至道髙咏薫风载戢干戈大张礼乐庶几前烈克致和平睠彼吐蕃僻在西服皇运之始早申朝贡太宗文武圣皇帝德侔覆载情深亿兆思偃兵甲遂通姻好数十年间一方清静自文成公主化往其国因多变革我之边隅亟兴师旅彼之蕃落颇闻雕顷者赞普及祖母可敦酋长等屡披诚欵积有歳时思托旧亲请崇新好金城公主朕之少女长自宫闱言适逺方岂不钟念但朕为人父母志恤黎元始允诚祈更敦和好则邉土寜晏兵役休息遂割深恩为国大计宜筑外馆聿膺嘉礼降彼吐蕃赞普即以今月二十七日朕亲自送于郊外【景龙四年正月】
　　封燕郡公主制
　　汉图既采蕃国是亲公主嫁乌孙之王良家聘毡裘之长钦若前志抑有旧章余姚县主长女慕容氏柔懿为德幽闲在性兰仪载美蕙问増芳公宫之教夙成师氏之谋可则今林胡请属析律无外虽柔逺之仁巳私于上畧而由内之德亦质于元女宜光兹宠命睦此蕃服俾遵下嫁之礼以叶大邦之好可封为燕郡公主出降与松漠郡王李鬰于【开元十年】
　　封东光公主制
　　炎汉盛礼蕃国是和乌孙降公主之亲单于聘良家之子永惟前史率由旧章故成安公主女韦氏六行克昭四德聿备渐公宫之训承内则之诫属林胡请命扞塞无虞柔逺之恩巳归于上畧采楚之庆载睦于和亲宜正汤沐之封式崇下嫁之礼可封为东光公主出降饶乐郡王鲁蘓
　　封和义公主制
　　呼韩来享位列侯王乌孙入和义通姻好怀柔之道古今攸同宁逺国奉化王骠骑大将军阿悉烂达于志慕朝化誓为邉扞渐声教而有孚勤职贡而无阙诚深内附礼异殊邻爰锡嘉偶特申殊渥四从弟前河南府考城县令参第四女质禀幽闲性惟纯懿承姆师之训导实宗党之光仪固可以保合戎庭克谐邦选宜膺逺好以宠名蕃可封和义公主出降宁逺国奉化王
　　封宁国公主制
　　朕闻古之圣王临御天下功受赏道无隔于华夷义存有孚信必全于终始故能德被寰宇化延殊俗是以周称柔逺克着康济之图汉结和亲式长久之防由来尚矣朕祗若元命永惟稽古内申九命勉膺嗣夏之期外接百蛮庶广怀荒之泽顷自凶渠作乱宗社阽危回纥特表忠诚载怀奉国所以兵逾絶漠力徇中原亟除青犊之妖实赖乌孙之助而先有情欵固求姻好今两京底定百度惟贞奉皇舆而载宁缵鸿业而攸重斯言可复厥德难忘爰申降主之礼用答勤王之志且骨肉之爱人情所钟离逺之怀天属尤切况将适异域宁忘轸念但上縁社稷下为黎元遂抑深慈为国大计是用筑兹外馆割自中闱将成万里之婚冀定四方之业以其诚信所立家国攸宁义以制名式崇宠号宜以幼女封为宁国公主应縁礼防所司准式其降蕃日仍令堂弟银青光禄大夫殿中监郡王瑀充册命英武威逺毗加可汗使以堂侄正议大夫行右司郎中上柱国上邽县公赐紫金鱼袋选为副特差重臣开府仪同三司行尚书左仆射冀国公裴冕送至界首凡百臣庶宜知朕怀【乾元元年六月】
　　和蕃册文
　　册金城公主文　　　　　　　　　沈佺期
　　景云二年岁次辛亥【阙】月甲辰朔二十日癸亥皇帝若曰咨尔金城公主幼而敏惠性实柔明徽艺日新令容天假先帝承皇祖之寳训继文成之旧姻割天性之慈徇安人之业何苍生不幸紫宸【阙】代朕勉及丕业兢守大烈永怀同气注存遗体靖言河湟无忘鉴寐汤沐之数信命之勤追平昔而载深于骨肉而加等于戏礼之降杀大系于情情之厚薄抑亦在我今犹子属爱何异所生然叔父继恩更思敦睦是用命朝防大夫试司賔少卿防军曺国公甘昭充使试詹事丞摄太子赞善大夫沈皓仙为副持节徃册尔为朕长女依旧封金城公主率由嫔则无替尔仪载光本朝俾乂蕃服可不慎欤
　　册交河公主文
　　维开元二十一年歳次庚辰四月丁巳朔十五日辛未皇帝若曰于戏大邦为好蕃服维宁岂独元夫亦资良偶咨尔十姓可汗开府仪同三司蒙池都防阿史那□妻凉国夫人李氏柔懿成性幽闲表仪能脩闗睢之德克奉苹蘩之礼自祗率辅佐肃防言容载茂彤箴允谐内则是以崇宠蕃扞怀柔逺人将适遐荒更荣封邑是用册尔为交河公主尔其叶化蕃邦竭诚妇道膺玆宠命可不慎欤
　　册和回纥公主文
　　维大歴二年歳次丁未五月巳酉朔十三日辛酉皇帝若曰帝乙归妹表于易象鲁侯筑馆列在春秋咨尔第某女云汉之姿聫华宸极河洲之德着美公宫整玉笄于锦车题银牓于毳幙善脩嫔则载叶蕃情实资辅佐之功广我怀柔之道乌孙下嫁巳申饰配之仪红绶増荣爰宠疏封之命是用册曰某公主敬承徽礼可不慎欤
　　册崇徽公主文　　　　　　　　　常衮
　　维大歴四年歳次巳酉五月戊辰朔二十四日辛夘皇帝若曰于戏鲁邦外馆有小君之仪汉室和亲从阏支之号命公主而疏邑以封焕于徽章抑有前范咨尔第十女禀秀云汉増华女宗卓尔洵淑逈然昭异肃雍之道能中其和缛防之功自臻于妙不资姆训动防礼经甫及初笄之年眷求和鳯之对用开汤沐方戒油軿我有亲邻夙称雄贵分救灾患助平防虞固可申以婚姻厚其宠渥况有诚请爰从归配是用封曰崇徽公主出降回纥可汗册曰可敦割爱公宫嫔于絶域尔其式是阃则以成妇顺服兹嘉命可不慎欤
　　谴黜
　　郜国大长公主别馆安置勅
　　妖妄莫甚于巫蛊罪恶莫逾于奸乱迹渉于此刑其舍诸郜国大长公主藻质天潢不慎其德行违礼法悉匿回邪信妖孽之虚言求厌胜之非福悯其将老之年从我议亲之典置于别馆勿谓无恩其子萧位不思谏正手疏祝词其弟儒偲及异父兄驸马都尉裴液相与知情陷于不义蜀州别驾萧鼎商州豊阳令韦恽前彭州司马李万等谬居清贯轻紊常伦在其门庭多行秽德
　　忝列衣冠之绪岂宜履舄之交【阙】　　　　　宜令京兆府决重杖四十配流贺州裴掖绵州安置萧佩儒偲等并配房州安置其萧位等并驰驿发遣【贞元三年】
　　追封
　　追封华阳公主制
　　周汉之仪汤沐之制车服次于王后容卫荣于戚藩其淑德竟谢于茂年成礼未主于同姓则加其宠荣举于前典是以东汉追平原之封西晋崇宸献之命故第五公主天纵柔和性成聪敏爰自辨识秀于人伦仁义切于哀诚怡顺适于师训先意承防不待名言省醴适馔毎加豊洁送迎匪惮于寒暑温扇无待于傍人甘去繁奢乐闻礼教将有词情必温顔或遇劳神輙形焦色周旋六行讽咏七篇霁威怒以拯危承欢愉而进善常求惠下聚请求贤而髫龀之辰清羸多疾沉绵袵席弥歴纪年针艾婴身药饵在口异在殊常之命实有兼爱之慈与之名都假以荣号筑馆之盛乃从受邑之期方遇优典未彰防龄已谢追怀既往痛悼滋深方展礼于旧章稍申哀于备物叶予素志厚尔餙终可追封华阳公主【大歴九月四月】
　　追封玉虚公主制
　　勅因亲之爱存则均慈縁情之礼殁而逾厚故某【阙】公主敏识冲和韶姿婉秀纯孝之性自合于天经柔顺之心夙成于阃则动唯中礼言必知徽承夙烈之元风悟道家之真箓方开鲁馆甫往有行未启汉封遽幽长徃念其早夭倍轸哀情用追汤沐之荣载锡灵仙之号可追封玉虚公主
　　追封齐国大长公主制
　　勅荆南节度使观察处置等银青光禄大夫检校兵部尚书兼江陵尹御史大夫上柱国沂水县开国子食邑五百戸王潜母赠晋国大长公主于朕祖宗之姑妹也始以肃雍之德下教于公侯淑问怡声礼无违者抚其爱子有过严君不因恩泽以求毎教忠贞以事主使勤富贵戒励防能鬰为勲臣实资圣善徽猷尽在典礼宜加尚狭平阳之封式广营丘之地克宣朕命用慰朕心可赠齐国大长公主
　　赠同昌公主卫国公主制　　　　　沈畋
　　门下死生有命虽着于格言夭横难明岂由于定数每念肃雍之德载纒悲怆之怀疏土易名用申彞典故同昌公主生知孝敬天锡聪明桃李凝华芝兰蕴秀克奉公宫之训寜烦女史之箴洎结庆秦楼芳鲁馆苹蘩洁浄环佩铿锵不矜帝子之尊尽执家人之礼谓乎积善享彼修龄惊电逝以霜摧致珠沉而玉折粉田芜没金牓凄凉荒沁水之林园寝平阳之箫鼓哀情靡极缛礼宜加启卫国之山河择周公之諡号式崇徽教用慰营魂可赠卫国公主兼赐諡曰文懿仍令所司择日册命主者施行
　　諡议
　　安兴公主諡议文　　　　　　沈佺期
　　议曰臣闻表终受名素存考行王姬内范贻教潜流徽问积中知之在下公主降灵宸极畀庆髙禖贞惠日严柔明天纵英姿灼乎髫龀夙智形于襁褓孝为德本资色以养亲礼即敬舆履谦而轨物生成天族长自华宫珠玉满堂不忘于澣濯歌钟成列载玩于图史防闻懿风庶覩嫔则未延百两奄遘重泉皇帝正位瑶图追荣金牓秾华大秀轸余悼于生前彤管凝芬追令名于没后谨按周礼諡法容仪防美曰昭慈仁短折曰怀请諡曰昭怀公主谨议















　　唐大诏令集巻四十二
　　钦定四库全书
　　唐大诏令集巻四十三
　　宋　宋敏求　编
　　郡县主
　　县主出嫁称适诏
　　新都郡主适杨泚制
　　安乐郡主适杨守文制
　　新都郡主适卢咸制
　　义安郡主适裴巽制
　　封安定郡主制
　　封新平郡主制
　　东光县主事迹入国史诏
　　封寿昌县主制
　　寿昌县主适崔珍制
　　封仙源县主制
　　封永年县主制
　　封华亭县主制
　　封安吉县主制
　　加襄乐县主等实封制
　　封恩王等女为县主制
　　郡县主
　　县主出嫁称适诏
</div>
    <div class="pagination">
<a href="唐大诏令集_page21.html">上一页</a><span>...</span><a href="唐大诏令集_page17.html">17</a><a href="唐大诏令集_page18.html">18</a><a href="唐大诏令集_page19.html">19</a><a href="唐大诏令集_page20.html">20</a><a href="唐大诏令集_page21.html">21</a><span class="current-page">22</span><a href="唐大诏令集_page23.html">23</a><a href="唐大诏令集_page24.html">24</a><a href="唐大诏令集_page25.html">25</a><a href="唐大诏令集_page26.html">26</a><a href="唐大诏令集_page27.html">27</a><span>...</span><a href="唐大诏令集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
