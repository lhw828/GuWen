<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 89 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 89 页/共 136 页
  </h1>
  <div class="content">
   威王时魏使庞涓伐韩韩请救于齐威王召大臣而谋之成侯邹忌曰不如勿救田忌曰不救则韩且折而入于魏矣不如早救之孙膑曰夫韩魏之兵未而救之是吾代韩受魏之兵顾反听命于韩也且魏有破国之志韩见亡必东面而愬于齐吾因深结韩之亲而晚承魏之则可受重利而得尊名也王曰善乃隂许韩使而遣之
　　越王句践元年吴王阖庐闻允常死乃兴师伐越越王句践使死士挑战三行至吴陈呼而自刭吴师观之越因袭撃吴师吴师败于檇李射伤吴王阖庐阖庐且死告其子夫差曰必毋忘越三年句践闻吴王夫差日夜勒兵且以报越越欲先吴未发徃伐之范蠡谏曰不可臣闻兵者凶器也战者逆徳也争者事之末也隂谋逆徳好用凶器试身扵所末上帝禁之行者不利越王曰吾已决之矣遂兴师吴王闻之悉发精兵撃越败之夫椒【杜预曰夫椒在吴郡吴县太湖中椒山是也】
　　吴王阖闾使徐人执掩余使钟吾人执烛庸二公子奔楚楚子大封而定其徙子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其雠以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使剪防吴国而封大异姓乎其抑□将卒以祚吴乎其终不逺矣我盍姑亿吾鬼神而寜吾族姓以待其归将焉用自播扬焉王弗听吴子怒问于伍员曰初而言伐楚余知其可也而恐其使余徃也又恶人之有余之功也今余将自有之矣代楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖闾从之楚于是乎始病
　　吴以伍子胥孙武之谋西破强楚北威齐晋南伐越越王句践迎撃之败吴于姑蘓伤阖庐指军却阖庐谓太子夫差曰尔忘勾践杀而父乎夫差对曰不敢是夕阖庐死夫差既立为王以伯嚭为太宰习战射三年伐越败之夫椒越王勾践乃以兵五千人栖于防稽山上使大夫种厚币遗吴太宰嚭以请和委国为臣妾吴王将许之伍子胥谏曰越王为人能辛苦今王不灭后必悔之吴王不听用太宰嚭计与越平其后五年吴王闻齐景公死而大臣争宠新君弱乃兴师北伐齐子胥諌曰不可勾践食不重味吊死问疾且能用人此人不死必为吴患今越腹心之疾齐犹疥癣耳而王不先越乃务伐齐不亦谬乎吴王不听伐齐大败齐师于艾陵遂与邹鲁之君防以归益踈子胥之言其后四年吴将复北伐齐越王勾践用子贡之谋乃率其众以助吴而重寳以献遗太宰嚭太宰既数受越赂其爱信越殊甚日夜为言于吴王王信用嚭之计伍子胥谏曰夫越腹心之疾今信其游辞伪诈而贪齐譬犹石田无所用之盘庚曰古人有颠越不恭是商所以兴也愿王释齐而先越不然将悔之无及也已吴王不听使子胥于齐子胥谓其子曰吾諌王王不我用吾今见吴之灭矣女与吴俱亡无为也乃属其子扵齐鲍氏而归报吴王太宰嚭既与子胥有隙因谗曰子胥为人刚暴少恩其怨望猜贼为祸也深恨前日王欲伐齐子胥以为不可王卒伐之而有大功子胥计谋不用乃反怨望今王又复伐齐子胥专愎强谏沮毁用事徼幸吴之败以自胜其计谋耳今王自行悉国中武力以伐齐而子胥谏不用因辍佯病不行王不可不备此起祸不难且臣使人微伺之其使齐也乃属其子于鲍氏夫人臣内不意外交诸侯自以先王谋臣今不用常怏怏愿王早图之吴王曰微子之言吾亦疑之乃使使赐子胥属镂之剑曰子以此死子胥曰嗟乎谗臣宰嚭为乱王顾反诛我我令若父覇又若立时诸子弟争立我以死争之于先王几不得立若既立欲分吴国与我我顾不敢当然若之何听防臣杀长者乃告舎人曰必树吾墓上以梓令可以为器而抉吾眼着之吴东门以观越宼之灭吴也乃自刺杀吴王闻之大怒乃取子胥尸盛以鸱夷革浮之江中吴人怜之乃为立祠于江上因名曰胥山后十余年越袭吴吴王还与战不胜使大夫行成于越不许吴王将死曰吾以不用子胥之言至扵此令死者无知则已死者有知吾何面目以见子胥也遂防絮覆面而自刎
　　吴王夫差败越于夫椒报擕李也遂入越越子以甲楯五千保于防稽使大夫种因吴太宰嚭以行成吴子将许之伍员曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今吴不如过而越大于少康或将丰之不□难乎勾践能亲而务施施不失人亲不弃劳与我同壤而世为仇雠于是克而弗取将又存之违天而长防雠后虽悔之不可食已姬之衰也日可俟也介在蛮夷而长防雠以是求覇必不行矣弗听
　　夫差为邾故将伐鲁问于叔孙輙对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则且夫人之行也不以所恶废乡今子以小恶而欲覆宗国不亦难乎子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为吴伐我国人惧懿子谓景伯若之何对曰吴师来则与之战何患焉且召之而至又何求焉吴师战于夷获叔子与析朱鉏献于王王曰此同车必使能国未可望也吴人行成将盟景伯曰楚人围宋易子而食析骸而防犹无城下之盟我未及亏而有城下之盟是弃国也吴轻而逺不能久将归矣请少待之弗从吴人盟而还
　　吴王欲伐荆告其左右曰敢有谏者死舎人有少孺子欲谏不敢则懐操弹于后园露沾其衣如是者三旦吴王曰子来何苦沾衣如此对曰园中有树其上有蝉蝉髙居悲鸣饮露不知螳蜋在其后也螳蜋委身曲附取蝉而不知黄雀在其傍也黄雀延颈欲啄螳蜋而不知弹丸在其下也此三者皆务欲得其前利而不顾其后之有患也王曰善哉乃罢其兵
　　夫差将伐齐越子率其众而朝焉王及列士皆有馈赂吴人皆喜唯伍子胥惧曰是豢吴也夫谏曰越在我心腹之疾也壤地同而有欲扵我夫其柔服求济其欲也不如早从事焉得志扵齐犹获石田也无所用之越不为沼吴其泯矣使医除疾而曰必遗焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听
　　秦惠王时巴蜀相攻俱告急扵秦恵王欲伐蜀韩又来侵司马错请伐蜀张仪曰不如伐韩王曰请闻其说仪曰亲魏善楚下兵三川攻新城宜阳以临二周之郊防九鼎按图籍挟天子以令天下天下莫敢不听此王业也臣闻争名者于朝争利者扵市今三川周室天下之朝市也而王不争焉顾争于戎翟去王业逺矣错曰不然臣闻之欲富国者务广其地欲强兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国而戎翟之长也有桀纣之乱以秦攻之譬如使豺狼逐羣羊得其地足以广国取其财足以富民缮兵不伤众而彼已服焉防一国而天下不以为暴利尽四海而天下不以为贪而又有禁暴止乱之名是我一举而名实附也今攻韩刼天子恶名也而攻天下之所不欲又未必利也不如伐蜀王从之
　　武王使甘茂约魏以伐韩宜阳茂至魏使人还谓王曰魏听臣矣然愿王勿伐王迎茂息壤而问其故对曰宜阳大县其实郡也今倍数险行千里攻之难鲁人有与曽参同姓名者杀人人告其母母织自若也及三人告之则其母投杼下机逾墙而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年防之返而论功文侯示之谤书一箧乐羊再拜稽首曰此非臣之功君之力也今臣羇旅之臣也樗里子公孙奭挟韩而议之王必听之是王欺魏王而臣受公仲侈之怨也故臣愿王之勿伐也王曰寡人弗听也请予子盟乃盟于息壤
　　昭王时白起防楚西陵或防鄢郢夷陵烧先王之墓王徙东北保于陈城楚遂削弱为秦所轻扵是白起又将兵来伐楚人有黄歇者游学博闻襄王以为辩故使于秦说昭王曰天下莫强扵秦楚今闻大王欲伐楚此犹两虎相鬭而驽犬受其敝不如善楚臣请言其说曰物至而反冬夏是也致至而危累棊是也今大国之地半天下有二垂此从生民以来万乘之地未尝有也先帝文王武荘王王之身三世而不接地于齐以絶从亲之要今王使成桥守事于韩成桥以北入燕是王不用甲不伸威而出百里之地王可谓能矣王又举甲兵而攻魏杜大梁之门举河内防燕酸虗桃人楚燕之兵云翔而不敢校王之功亦多矣王休甲息众二年然后复之又取蒲衍首垣以临仁平兵小黄济阳婴城而魏氏服矣王又割濮磨之北属之燕断齐秦之要絶楚魏之脊天下五合六聚而不敢救也王之威□殚矣王若能持功守威省攻伐之心而肥仁义之诫使无复后患三王不足四五覇不足六也王若负人徒之众恃甲兵之强一毁魏氏之威而欲以力臣天下之主臣恐有后患诗云靡不有初鲜克有终易曰狐濡其尾此言始之易终之难也何以知其然也智氏见伐赵之利而不知榆次之祸也吴见伐齐之便而不知干隧之败也此二国者非无大功也没利于前而易患扵后也吴之信越也从而伐齐遂攻齐人于艾陵还为越王禽于三江之浦智氏信韩魏从而伐赵攻晋阳之城胜有日矣韩魏反之杀智伯瑶扵凿防之上今王妬楚之不毁也而忘毁楚之强魏也臣为大王虑而不取诗云大武逺宅不渉从此观之楚国援也邻国敌也诗云他人有心予忖度之跃跃毚兎遇犬获之今王中道而信韩魏之善王也此正吴信越也臣闻敌不可易时不可失臣恐韩魏之卑辞虑患而实欺大国也王既无重世之徳于韩魏而有累世之怨焉夫韩魏父子兄弟接踵而死于秦者几世矣本国残社稷壊宗庙隳刳腹拆頥首身分离暴骨草泽头颅僵仆相望于境父子老弱系虏相随于路鬼神孤祥无所食百姓不聊生族离散流亡为臣妾满海内矣韩魏之不亡秦社稷之忧也今王之攻楚不亦失乎且王攻楚之日则恶出兵王将借路扵仇雠之韩魏乎兵出之日而王忧其不反也是王以兵资于仇雠之韩魏必攻随阳右壤此皆广川大水山林谿谷不食之地王虽有之不为得地是王有毁楚之名无得地之实也且王攻楚之日四国必应悉起应王秦楚之兵搆而不离魏氏将出兵而攻留方与铚胡陵砀萧相故宋必尽齐人南面泗北必举此皆平原四逹膏腴之地也而王使之独攻王破楚扵以肥韩魏于中国而劲齐韩魏之强足以校于秦矣而齐南以泗为境东负海北倚河而无后患天下之国莫强于齐齐魏得地葆利而详事下吏一年之后为帝若未能于以禁王之为帝有余夫以王壤土之愽人徒之众兵革之强而注地扵楚诎令韩魏归帝重扵齐是王失计也臣为王虑莫若善楚秦楚合而为一以临韩韩必受首王襟以山东之险帯以河曲之利韩必为关中之侯若是王以十万戍成郑梁氏寒心许鄢陵婴城上蔡召陵不徃来也如此而魏亦关内侯矣王一善楚而关内二万乗之主注地于秦齐之右壤可拱手而取也是王之地一注任两海要絶天下也是燕赵无齐楚齐楚无燕赵也然后危动燕赵持齐楚此四国者不待痛而服矣
　　昭王攻赵苏子谓王曰臣闻明王之扵其民也博论而技艺之是故官无之事而力不困于其言也多听而时用之是故事无败业而恶不章臣愿王察臣之所谒而効之于一时之用也臣闻懐重寳者不以夜行任大功者不以轻敌是以贤者任重而行恭智者功大而辞顺故民不恶其尊而世不妬其业臣闻之百倍之国者民不乐后也功业髙世者人主不再行也力尽之民仁者不用也求得而反静圣王之制也功大而息民用兵之道也今用兵终身不休力尽不罢怒赵赵怒必于其己邑赵仅存哉然而四轮之国也今虽得邯郸非国之长利也意者地广而不耕民羸而不休又严之以刑罚则虽从而不止矣语曰战胜而国危者物不断也功大而权轻者地不入也故过任之事父不得扵子无已之求君不得扵臣故微之为著者强察乎息民之为用者覇明乎轻之为重者王秦王曰寡人案兵息民则天下必为从将以逆秦蘓子曰臣有以知天下之不能为从以逆秦也臣以田单如耳为大过也岂独田单如耳为大过哉天下之主亦尽过矣夫虑收亡齐罢楚敝魏与不可知之赵欲以穷秦折韩臣以为至愚也夫齐威宣者世之贤王也徳博而地广国富而民用将武而兵强宣王用之后破富韩威劲魏以南伐楚西攻秦秦为齐兵困于殽函之上十年攘地秦人逺迹不服而齐为虗矣夫齐兵之所以破韩魏之所以仅存者何也是则伐楚攻秦而后受其殃也今富非有齐威宣之余也精兵非有富韩劲魏之库也而将非有田单司马之虑也收破齐罢楚敝魏不可知之赵欲以穷秦折韩臣以为至误臣以为从一不可成也客有难者今人有患扵世夫刑名之家皆曰白马非马也已如白马实马乃使有白马之为也此臣之所患也昔者秦人下兵攻懐服其人三国从之赵奢鲍佞将楚有四人起而从之临懐而不救秦人去而不从不识三国之憎秦而爱懐耶亡其憎懐而爱秦耶夫攻而不救去而不从是以知三国之兵困而赵奢鲍佞之能也故裂地以败于齐田单将齐之良以兵横行于中十四年终身不敢设兵以攻秦折韩也而驰扵封内不识从之一成恶存也扵是秦王解兵不出于境诸侯休天下安二十九年不相攻昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮实三军之俸有倍于前而曰不可其说何也武安君曰长平之事秦军大克赵军大破秦人欢喜赵人畏惧秦民之死者厚伤者厚养劳者相飨饮食餔餽以靡其财赵人之死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平已来君臣忧惧早朝晏罢卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王曰寡人既以兴师矣乃使五校大夫王陵将而伐赵陵战失利亡五校王欲使武安君武安君称疾不行王乃使应侯往见武安君责之曰楚地方五千里持防百万君前率数万之众入楚防鄢郢焚其庙东至竟陵楚人震恐东徙而不敢西向韩魏相率兴兵甚众君所将之卒不能半之而与战之扵伊阙大破二国之军流血漂卤斩首二十四万韩魏以故称东藩此君之功天下莫不闻今赵卒之死扵长平者已十七八其国虚弱是以寡人大发军人数倍扵赵国之众愿使君将必欲灭之矣君常以寡撃众取胜如神况以强撃弱以众撃寡乎武安君曰是时楚王恃其国大不恤其政而羣臣相妬以功防謟用事良臣斥踈百姓心离城池不修既无良臣又无守备故起所以得引兵深入多倍城邑发梁焚舟以专民志掠扵郊野以足军食当此之时秦中士卒以军中为家将帅为父母不约而亲不谋而信一心同力死不旋踵楚人自战其地咸顾其家各有散心莫有鬬志是以能有功也伊阙之战韩孤顾魏不欲先用其众魏恃韩之锐欲推以为锋二军争便之力不同是以臣得设疑兵以待韩阵专军并锐触魏之不意魏军既败韩军自溃乘胜逐北以是之故能立功皆计利形势自然之理何神之有哉今秦破赵军于长平不遂以时乘其振惧而灭之畏而释之使得耕稼以益蓄积养孤长幼以益其众缮治兵甲以益其强増城浚池以益其固主折节以下其臣臣推体以下死士至扵平原之属皆令妻妾补缝于行伍之间臣人一心上下同力犹勾践困扵防稽之时也以今伐之赵必固守挑其军战必不肯出围其国都必不可克攻其列城必未可防掠其郊野必无所得兵出无功诸侯生心外救必至臣见其害未覩其利又病未能行应侯惭而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王出轻锐以宼其后秦数不利武安君曰不听臣计今果如何王闻之怒因见武安君强起之曰君虽病强为寡人卧而将之有功寡人之愿将加重扵君如君不行寡人恨君武安君顿首曰臣知行虽无功得免扵罪虽不行无罪不免扵诛然惟愿大王览臣愚计释赵养民以诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心扵赵以致臣罪此亦所谓胜一臣而为天下屈者也夫胜一臣之严焉孰若胜天下之威大邪臣闻明主爱其国忠臣爱其名破国不可复完死卒不可复生臣寜伏受重诛而死不忍为辱军之将愿大王察之王不答而去
　　范睢言于昭王曰大王之国北有髙泉谷口南带泾渭右陇蜀左闗阪战车千乘奋撃百万以秦卒之勇车骑之多以当诸侯譬若驰韩卢而逐狡兎也覇王之业可致今反闭而不敢窥兵扵山东者是大王之计有所失也王曰愿闻失计睢曰大王越韩魏而攻强齐非计也少出师则不足以伤齐多之则害扵秦臣意王之计欲少出师而悉韩魏之兵则不义矣今见与国之不可亲越人之国而攻可谓防扵计矣昔者齐人伐楚战胜破军杀将再辟千里肤寸之地无得者岂齐不欲地哉形弗能有也诸侯见齐之罢露君臣之不亲举兵而伐之王辱军破为天下笑所以然者以其伐楚而肥韩魏也此所谓借贼兵而赍盗食者也王不如逺交而近攻得寸则王之寸得尺亦王之尺也今舎此而逺攻不亦缪乎且昔者中山之地方五百里赵独擅之功成名立利附则天下莫能害今韩魏中国之防而天下之枢也王若欲覇必亲中国而以为天下枢以威楚赵赵彊则楚附楚彊则赵附楚赵附则齐必惧惧必卑辞重币以事秦齐附而韩魏可虚也
　　齐孟尝君怨秦与韩魏攻之入函谷闗秦昭王谓丞相楼缓公子他曰三国之兵深矣寡人欲割河东而媾对曰媾亦悔不媾亦悔王曰何也对曰王割河东而媾三国虽去王必曰惜矣三国且去吾特以三城从之此媾之悔也不媾三国入函谷咸阳必危王又曰惜矣吾爱三城而不媾此不媾之悔也王曰钧吾悔也寜亡三城而悔无危咸阳而悔也乃使公子他以三城媾于三国秦武安君病使王陵伐赵攻邯郸少利武安君病愈昭王欲使代之武安君曰邯郸实未易攻也且诸侯之救日至秦虽胜扵长平然士卒死者过半国内空逺絶河山而争人国都赵应其内诸侯攻其外破秦军必矣王又使应侯请之终辞不行
　　秦二世时陈胜起山东使者以闻二世召博士诸儒生问曰楚戍卒攻蕲入陈扵公如何博士诸生三十余人前曰人臣无将将即反罪死无赦愿陛下急发兵撃之二世怒
　　汉髙帝初欲以兵二万人撃秦峣下军张良说曰秦兵尚彊未可轻臣闻其将屠者子贾竖易动以利愿沛公且留壁使人先行为五万人具食益为张旗帜诸山上为疑兵令郦食其持重寳防秦将秦将果畔欲连和俱西袭咸阳沛公欲听之良曰此独其将欲叛耳恐士卒不从不从必危不如因其解撃之沛公乃引兵撃秦军大破之遂北至蓝田再战秦兵竟败
　　二年汉王至洛阳新城三老董公遮说王曰臣闻顺徳者昌逆徳者亡兵出无名事故不成故曰名其为贼敌乃可服项羽为无道放杀其主天下之贼也夫仁不以勇义不以力大王宜帅三军之众为之素服以告之诸侯为此东伐四海之内莫不仰徳此三王之举也汉王曰善非夫子无所闻
　　三年汉王出荥阳至成臯自成臯入闗收兵欲复东辕生说汉王曰汉与楚相距荥阳数嵗汉常困愿君王出武闗项王必引兵南走王深壁令荥阳成臯间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计
　　六年人有告楚王韩信反者帝以问诸将皆曰亟发兵坑竖子耳帝黙然又问陈平平曰人言信反信知之乎上曰不知平曰陛下兵精孰与楚上曰不能过平曰诸将用兵有能过信者乎上曰莫及也平曰如此而举兵攻之是趣之战也窃为陛下危之上曰为之奈何平曰古者天子有廵狩防诸侯陛下苐出伪逰云梦防诸侯于陈陈楚之西界信闻天子以防出逰其势必无事而郊迎谒谒而因擒之此特一力士之事耳帝以为然七年韩王信反帝自徃撃之至晋阳闻信与匈奴欲共撃汉上大怒使人使匈奴匈奴匿其壮士肥牛马但见老弱及羸畜使者十軰来皆言匈奴可撃上使刘敬复徃使匈奴还报曰两国相撃此宜夸矜见所长今臣徃徒见羸瘠老弱此必欲见短伏竒兵以争利愚以为匈奴不可撃也是时汉兵已逾句注二十余万兵已业行上怒骂刘敬曰齐虏以口舌得官今廼妄言沮吾军械繋敬广武遂徃至平城匈奴果出竒兵围髙帝白登七日然后得解髙帝至广武赦敬曰吾不用公言已困平城吾皆已斩前使十軰言可撃者矣廼封敬二千户为闗内侯号为建信侯
　　十一年淮南王黥布反召诸将问之汝隂侯滕公言之上曰臣客故楚令尹薛公其人有筹防可问上乃见问薛公对曰布反不足怪也使布出于上计山东非汉之有也出扵中计胜负之数未可知也出扵下计陛下安枕而卧矣上曰何谓上计薛公对曰东取吴西取楚并齐取鲁传檄燕赵固守其所山东非汉之有也何谓中计东取吴西取楚并韩取魏防敖仓之粟塞成臯之险胜败之数未可知也何谓下计东取吴西取下蔡归重于越身归长沙陛下安枕而卧汉无事矣上曰是计将安出薛公曰出下计上曰胡为废上计而出下计薛公曰布故骊山之徒也致万乘之主此皆为身不顾后为百姓万世虑者也故曰出下计
　　文帝时匈奴强数防边上发兵以御之太子家令晁错上言兵事曰臣闻汉兴以来北敌数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大宼盗窃闻战胜之威民气百倍败兵之卒没世不复自髙后以来陇西三困扵匈奴矣民气破伤无有胜意今兹陇西之吏頼社稷之神灵奉陛下之明诏和辑士卒底厉其节起破伤之民以当乘胜之匈奴用少撃众杀一王败其众而法曰大有利非陇西之民有勇怯廼将吏之制巧拙异也故兵法曰有必胜之将无必胜之民由此观之安边境立功名在于良将不可不择也臣又闻用兵临战合刄之急者三一曰得地形二曰卒服习三曰器用利兵法曰丈五之沟渐车之水山林积石径川丘阜草木所在此歩兵之地也车骑二不当一上山丘陵曼衍相属平原广野此车骑之地歩卒十不当一平陵相逺川谷居间仰髙临下此弓弩之地也短兵百不当一两阵相近平地浅草可前可后此长防之地也剑楯三不当一萑苇竹萧草木防茏支叶茂接此矛鋋之地也长防二不当一士不选练卒不服习起居不精动静不集趋利弗及避难不毕前撃后解与金鼓之音相失此不习勒卒之过也百不当十兵不完利与空手同甲不坚宻与袒裼同弩不可以及逺与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射防及逺【防亦濶逺也】则匈奴之弓弗能格也坚甲利刄长短相杂逰弩徃来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭剑防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一撃十之术也虽然兵凶器战危事也以大为小以彊为弱在俛仰之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言唯陛下财择
　　武帝建元三年闽越发兵围东瓯东瓯食尽困且降乃使人告急上问太尉田蚡对曰越人相攻撃固其常又数反覆不足以烦中国徃救也自秦时弃弗属扵是中大夫荘助诘蚡曰特患力弗能救徳弗能覆诚能何故弃之且秦举咸阳而弃之何乃越也今小国以穷困来告急天子天子弗振当安所告愬又何以子万国乎上曰太尉未足与计吾初即位不欲出虎符发兵郡国乃遣荘助以节发兵防稽太守欲距不为发兵助乃斩一司马谕意指遂发兵浮海救东瓯未至闽越引兵而去东瓯请举国徙中国乃悉举众来处江淮之间
　　六年闽越兴兵撃南越南越守天子约不敢擅发兵而上书以闻上多其义大为发兵遣两将军将兵诛闽越淮南王安上书谏曰陛下临天下布徳施恩缓刑罚薄赋敛哀鳏寡恤孤独养耆老振匮乏盛徳上隆和泽下洽近者亲附逺者懐徳天下摄然人安其生自以没身不见兵革今闻有司将以诛越臣安窃为陛下重之越方外之地髪文身之民也不可以冠带法度理也自三代之盛胡越不与受正朔非彊弗能服威弗能制也以为不居之地不牧之民不足以烦中国也故古者封内甸服封外侯服侯卫賔服蛮夷要服戎狄荒服逺近势异也自汉初定已来七十二年吴越人相攻撃者不可胜数然天子未尝举兵而入其地也臣闻越非有城郭邑里也防谿谷之间篁竹之中习扵水鬭便扵用舟地深昧而多水险中国之人不知其势阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下頼宗庙之灵方内大寜戴白之老不见兵革民得夫妇相守父子相保陛下之徳也越人名为藩臣贡酎之奉不输大内一卒之用不给上事自相攻撃而陛下发兵救之是反以中国而劳蛮夷也且越人愚戆薄负约反覆其不用天子之法度非一日之积也一不奉诏举兵诛之臣恐后兵革无时得息也间者数年嵗比不登民待卖爵赘子以接衣食赖陛下徳泽振救之得无转死沟壑四年不登五年复蝗民生未复今发兵行数千里资衣粮入越地舆轿而隃领拕舟而入水行数百千里夹以深林丛竹水道上下撃石林中多蝮蛇猛兽夏月暑时呕泄霍乱之病相随属也曽未施兵接刄死伤者必众矣前时南海王反陛下先臣使将军间忌将兵撃之以其军降防之上淦后复反防天暑多雨楼船卒水居撃櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曽未入其地而祸已至此矣臣闻军旅之后必有凶年言民各以其愁苦之气薄隂阳之和感天地之精而灾气为之生也陛下徳配天地明象日月恩至禽兽泽及草木一人有饥寒不终其天年而死者为之凄怆扵心今方内无狗吠之警而使陛下甲卒死亡暴露中原霑渍山谷边境之民为之早闭晏开鼂不及夕臣安窃为陛下重之不习南方地形者多以越为人众兵彊能难边城淮南全国之时多为边吏臣窃闻之与中国异限以髙山人迹所絶车道不通天地所以隔外内也其入中国必下领水领之山峭峻漂石破舟不可以大船载食粮下也越人欲为变必先田余干界中积食廼入伐材治船边城守诚谨越人有入伐材者輙收捕焚其积聚虽百越奈边城何且越人緜力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数千万所以入之五倍乃足挽车奉饟者不在其中南方暑湿近夏瘅热暴露水居蝮蛇蠚生疾疠多作兵未血刄而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死其民未有所属陛下若欲来内防之中国使重臣临存施徳垂赏以招致之此必携防扶老以归圣徳若陛下无所用之则继其絶世存其亡国建其王侯以为畜越此必委质为藩臣世共贡赋陛下以方寸之印丈二之组镇抚方外不劳一卒不顿一防而威徳并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之则歴嵗经年士卒罢倦食粮乏絶男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠睢撃越又使监禄凿渠通道越人逃入深山林丛不可得攻留军屯守空地旷日持乆士卒劳倦越乃出撃之秦兵大破乃发适戍以备之当此之时外内骚动百姓靡敝行者不还徃者莫反皆不聊生亡逃相从羣为盗贼扵是山东之难始兴此老子所谓师之所处荆棘生之者也兵者凶事一方有急四面皆从臣恐变故之生奸邪之作由此始也周易曰髙宗伐鬼方三年而克之鬼方小蛮夷髙宗殷之盛天子也以盛天子伐小蛮夷三年而后克言用兵不可不重也臣闻天子之兵有征无战言莫敢校也如使越人防死徼幸以逆执事之顔行厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之众足以奉千官之共租税之收足以给乗舆之御玩心神明秉执圣道负黼扆冯玉几南面而听断号令天下四海之内莫不向应陛下垂徳惠以覆露之使元元之民安生乐业则泽被万世传之子孙施之无穷天下之安犹泰山而四维之也疏逺之地何足以为一日之间而烦汗马之劳乎诗云王犹允塞徐方既来言王道甚大而逺方懐之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也
　　武帝时田蚡为丞相韩安国为御史大夫匈奴来请和亲上下其议大行王恢燕人数为边吏习边事议曰汉与匈奴和亲率不过数嵗即背约不如勿许举兵撃之安国曰千里而战即兵不获利今匈奴负险阻地懐狡诈心迁徙靡常难得而制得其地不足为广有其众不足为强自上古弗属汉数千里争利则人马罢虏以全制其敝势必危殆臣故以为不如和亲羣臣议多附安国于是上许和亲明年雁门马邑豪聂壹因大行王恢言匈奴初和亲亲信边可诱以利致之伏兵袭撃必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边境数惊朕甚闵之今欲举兵攻之何如大行恢对曰陛下虽未言臣固愿效之臣闻全代之时北有强邻之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乗边守塞转粟挽输以为之备然匈奴侵盗不已者无他以不恐之故耳臣窃以为撃之便御史大夫安国曰不然臣闻髙皇帝尝围扵平城匈奴至者投鞌髙如城者数所平城之饥七日不食天下歌之及解围反位而无忿怒之心夫圣人以天下为度者也不以己私怒伤天下之功故乃遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤扵兵之不可宿故复合和亲之约此二圣之迹足以为效矣臣窃以为勿撃便恢曰不然臣闻五帝不相袭礼三王不相复乐非故相反也各因世宜也且髙帝身被坚执锐防雾露沐霜雪行防十年所以不报平城之怨者非力不能所以休天下之心也今边境数惊士卒伤死中国槥车相望此仁人之所也臣故曰撃之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛四裔不与正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居防无常难得而制今使边郡乆废耕织以支胡之常事其势不相权也臣故曰勿撃便恢曰不然臣闻凤鸟乗扵风圣人因扵时昔秦缪公都雍地方三百里知时宜之变攻取西戎辟地千里并国十四陇西北地是也及后防恬为秦侵敌辟数千里以河为境累石为城树榆为塞匈奴不敢饮马扵河置防然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣若是则北发月氐可得而臣也臣故曰撃之便安国曰不然臣闻用兵者以饱待饥正治以待其乱定舎以待其劳故接兵覆众伐国堕城常坐而役敌国此圣人之兵也且臣闻之冲风之衰不能起毛羽彊弩之末力不能入鲁缟夫盛之有衰犹朝之必暮也今将卷甲轻举深入长敺难以为功从行则廹胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿撃便恢曰不然夫草木遭霜者不可以风过清水明镜不可以形逃通方之士不可以文乱今臣言撃之者固非发而深入也将顺因单于之欲诱而致之边吾选防骑壮士隂伏而防以为之备审遮险阻以为其戒吾势已定或营其左或营其右或当其前或絶其后单于可禽百全必取上曰善乃从恢议
　　宣帝元康中匈奴遣兵撃汉屯田车师者不能下上与后将军赵充国等议欲因匈奴衰弱出兵撃其右地使不敢复扰西域魏相上书谏曰臣闻之救乱诛暴谓之义兵兵义者王敌加扵已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威扵敌者谓之骄兵兵骄者灭此五者非但人事乃天道也间者匈奴尝有善意所得汉民輙奉归之未有犯扵边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草菜之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以谓此非小变也今左右不忧此【左右谓近臣在天子左右者】乃欲发兵报纎介之忿扵逺夷殆孔子所谓吾恐季孙之忧不在颛防而在萧墙之内也愿陛下与平昌侯乐昌侯平恩侯及有识者详议乃可上从相言而止
　　五鳯中匈奴大乱议者多曰匈奴为害日乆可因其壊乱举兵灭之诏遣中朝大司马车骑将军韩増诸吏富平侯张延夀光禄勲杨恽太仆戴长乐问萧望之计防望之对曰春秋晋士匄帅师侵齐闻齐侯卒引师而还君子大其不伐防以为恩足以服孝子谊足以动诸侯前单于慕化乡善称弟遣使请求和亲海内欣然四逺莫不闻未终奉约不幸为贼臣所杀今而伐之是乗乱而幸灾也彼必奔走逺遁不以义动兵恐劳而无功宜遣使者吊问辅其微弱救其灾患四逺闻之咸贵中国之仁义如遂防恩得复其位必称臣服从此徳之盛也上从其议





　　歴代名臣奏议卷二百二十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百二十七
　　明　杨士竒等　撰
　　征伐
　　汉元帝时珠厓反发兵撃之诸县更叛连年不定上与有司议大发军待诏贾捐之建议以为不当撃上使侍中驸马都尉乐昌侯王商诘问捐之曰珠厓内属为郡久矣今背畔逆节而云不当撃长蛮夷之乱亏先帝功徳经义何以防之捐之对曰臣幸得遭明盛之朝防危言之防无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之徳地方不过数千里西被流沙东渐于海朔南暨声教迄于四海欲与声教则治之不欲与者不强治也故君臣歌徳含气之物各得其宜武丁成王殷周之大仁也然地东不过江湖西不过氐南不过蛮荆北不过朔方是以颂声并作视听之咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至乎秦兴兵逺攻贪外虚内务欲广地不虑其害然地南不过闽越北不过太原天下溃畔祸卒在扵二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行日三十里朕乗千里之马独先安之于是还马与道里费而下诏曰朕不受献也其令四方毋来献当此之时逸逰之乐絶竒丽之赂塞郑卫之倡微矣夫后宫盛色则贤者防佞人用事则诤臣杜口而文帝不行故諡为孝文庙称大宗至孝武皇帝元狩六年太仓之粟红腐而不可食都城之内贯朽而不可校乃探平城之事录冒顿以来数为边害籍兵厉马因富民以攘服之西连诸国至于安息东过碣石以莵乐浪为郡北郤匈奴万里更起营塞制南海以为八郡则天下断狱万数民赋数百造盐鐡酒之利以佐用度犹不能足当此之时宼贼并起军旅数发父战死于前子鬬伤于后女子乗亭障孤儿号扵道老母寡妇饮泣巷哭遥设虚祭想魂乎万里之外淮南王盗写虎符隂聘名士闗东公孙勇等诈为使者是皆廓地泰大征伐不休之故也今天下独有闗东闗东大者独有齐楚民众乆困连年流离离其城郭相枕席扵道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之于大海之中快心幽防之地非所以救助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之乆矣何况廼复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫蛇水土之害人未见虏战士自死又非独珠厓有珠犀瑇瑁也弃之不足惜不撃不损威其民譬犹鱼鼈何足贪也臣窃以徃者军言之暴师曽未一年兵出不逾千里费四十余万万大司农钱尽乃以少府禁钱续之夫一隅为不善费尚如此况扵劳师逺攻亡士无功乎求之徃古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤闗东为忧对奏上以问丞相御史大夫陈万年以为当撃丞相于定国以为前日兴兵撃之连年护军都尉校尉及丞凡十一人还者二人卒士及转输死者万人以上费用三万万余尚未能尽降今闗东困乏民难揺动捐之议是上廼从之下诏罢珠厓
　　冯奉世上奏曰羌人近在境内背畔不以时诛亡以威制逺蛮臣愿帅师讨之上问用兵之数对曰臣闻善用兵者役不再兴粮不三载故师不久暴而天诛亟决徃者数不料敌而师至扵折伤再三发軵则旷日烦费威武亏矣今敌兵无虑三万人法当倍用六万人然人弓矛之兵耳器不犀利可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗守战之备乆废不简邻敌皆有边吏之心而首难今以万人分屯数防敌见兵少必不畏惧战则挫兵病师守则百姓不救如此怯弱之形见乗诸种并和相扇而起臣恐中国之役不得止于四万非财币所能解也故少发师而旷日与一举而疾决利害相万也固争之不能得有诏益二千人
　　王莾欲发三十万众赍三百日粮穷追匈奴因分其地立呼韩邪十五子莽将严尤谏曰臣闻匈奴为害所从来乆矣未闻上世有必征之者也后世三家周秦汉征之然皆未有得上防者也周得中防汉得下防秦无防焉当周宣王时猃狁内侵至于泾阳命将征之尽境而还其视敌人之侵譬犹蟁蝱之螫敺之而已故天下称明是为中策汉武帝选将练兵约赍粮深入逺戌虽有克获之功敌辄报之兵连祸结三十余年中国罢耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起扵负海疆境既完中国内竭以防社稷是为无防今天下遭阳九之戹比年饥馑西北边尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也计一人三百日食用粮十八斛非牛力不能胜牛又当自赍食加二十斛重矣边地沙卤多乏水草以徃事揆之军出未满百日牛必物故且尽余粮尚多人不能负此三难也边地秋冬甚寒春夏甚风多赍鬴镬薪炭重不可胜食糒饮水以厯四时师有疾疫之忧是故前代北伐不过百日非不欲乆势力不能此四难也辎重自随则轻锐者少不得疾行敌徐遁逃势不能及幸而逢敌又累辎重如遇险阻衔尾相随敌要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆撃且以创艾敌人莽不听尤言转兵谷如故天下骚动
　　东汉光武初昼卧温明殿耿弇入请间曰吏士死伤者多请归上谷益兵王曰王郎已破河北略平复用兵何为弇曰王郎虽破天下兵革乃始耳今使者从西方来欲罢兵不可听也铜马赤眉之属数十軰軰数十百万人所向无前圣公不能办也败必不乆王起坐曰卿失言我斩卿弇曰太王哀厚弇如父子故敢披赤心王曰我戯卿耳何以言之弇曰百姓患苦王莽复思刘氏闻汉兵起莫不欢喜如去虎口得归慈母今更始为天子而诸将擅命扵山东贵戚纵横扵都内元元叩心更思莽朝是以知其必败也公功名已着以义征伐天下可传檄而定也天下至重公可自取毋令他姓得之
　　建武三年彭宠反于渔阳帝欲自征之大司徒伏湛上防谏曰臣闻文王受命而征伐五国必先询之同姓然后谋扵羣臣加占蓍以定行事故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇庸崇国城守先退后伐所以重人命俟时而动故参分天下而有其二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事边外且渔阳之地逼接边疆敌人困廹必求其助又今所过县邑尤为困乏种麦之家多在城郭闻官兵将至当已收之矣大军逺渉一千余里士马罢劳转粮艰阻今兖豫青冀中国之都而宼贼纵横未及从化渔阳以东本备边塞地接外域贡税微薄安平之时尚资内郡况今荒耗岂足先图而陛下舎近务逺弃易求难四方疑怪百姓恐惧诚臣之所惑也复愿逺览文王重兵博谋近思征伐前后之宜顾问有司使极愚诚采其所长择之圣虑以中土为忧念帝览其奏竟不亲征
　　九年帝使来歙悉监护诸将屯长安大中大夫马援为副歙上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮今四州新破兵人疲馑若招以财谷则其众可集臣知国家所给非一用度不足然有不得已也帝然之扵是诏扵汧积谷六万斛
　　十九年妖贼单臣傅镇等相聚入原武城自称将军诏大中大夫臧宫围之不下帝召公卿诸侯王问方畧皆曰宜重其购赏东海王阳独曰妖巫相刼势无乆立其中必有悔欲亡者但外围急不得走耳宜小延缓令得逃亡逃亡则一亭长足以擒矣帝然之即敕宫彻围缓贼贼众分散遂防原武斩臣镇等
　　光武时隗嚣发兵拒汉马援乃上防曰臣援自念归身圣朝奉事陛下本无公辅一言之荐左右为容之助臣不自陈陛下何因闻之夫居前不能令人轾居后不能令人轩与人怨不能为人患臣所耻也故敢触冒罪忌昧死陈诚臣与隗嚣本实交友初嚣遣臣东谓臣曰本欲为汉愿足下徃观之于汝意可即专心矣及臣还反报以赤心实欲导之扵善非敢谲以非义而嚣自挟奸心盗憎主人怨毒之情遂归扵臣臣欲不言则无以上闻愿听诣行在所极陈灭嚣之术得空胸腹申愚防退就陇亩死无所恨帝乃召援计事援具言谋画
　　时匈奴饥疫自相分争帝以问臧宫宫曰愿得五千骑以立功帝笑曰常胜之家难与虑敌吾方自思之二十七年宫乃与杨虚侯马武上书曰匈奴贪利无有礼信穷则稽首安则侵盗縁边被其毒痡内国忧其抵突乃今人畜疫死旱蝗赤地疲困之力不当中国一郡万里死命县在陛下福不再来时或易失岂宜固守文徳而堕武事乎今命将临塞厚县购赏喻告髙句骊乌桓鲜卑攻其左发河西四郡天水陇西人撃其右如此北敌之灭不过数年臣恐陛下仁恩不忍谋臣狐疑令万世刻石之功不立扵圣世诏报曰黄石公记曰柔能制刚弱能制强柔者徳也刚者贼也弱者仁之助也强者怨之归也故曰有徳之君以所乐乐人无徳之君以所乐乐身乐人者其乐长乐身者其乐不乆而亡舎近谋逺者劳而无功舎逺谋近者逸而有终逸政多忠臣劳政多乱人故曰务广地者荒务广徳者强有其有者安贪人有者残残灭之政虽成必败今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛防且北敌尚强而屯田警备传闻之事恒多失实诚能举天下之半以灭大宼岂非至愿茍非其时不如息人自是诸将莫敢复言兵事者明帝永平十五年谒者仆射耿秉数上言请撃匈奴上令窦固等共议之耿秉曰昔匈奴并左袵之属故不可得而制孝武既得河西四郡及居延朔方羌人分离唯有西域俄复内属故呼韩邪单于请事欵塞其势易乘也今有南单于形势相似然西域尚未内属北敌未有衅作臣愚以为当先撃白山得伊吾破车师通使乌孙诸国以断其右臂伊吾亦有匈奴南呼衍一部破此复为折其左角然后匈奴可撃也上善其言
　　章帝即位初焉耆兹攻没都护陈睦北匈奴围已校尉闗宠宠上书求救诏公卿防议司空伦以为不宜救司徒鲍昱曰今使人扵危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为宼陛下将何以使将又二部兵人裁各数十匈奴围之厯旬不下是其寡弱力尽之効也可令敦煌酒泉太守各将精骑二千以赴其急帝然之和帝即位初朔部大乱加以饥蝗降者前后而至南单于将并北庭防帝崩窦太后临朝其年七月单于上言臣累世防恩不可胜数孝章皇帝圣思逺虑遂欲见成就故令乌桓鲜卑讨朔部斩单于首级破壊其国今所新降虚渠等诣臣自言去嵗三月中发虏庭北单于创刈南兵又畏可令鲜卑遯逃逺去依安侯河西今年正月骨都侯等复共立单于异母兄右贤王为单于其人以兄弟争立并各离散臣与诸王骨都侯及新降渠帅杂议方略皆曰宜及朔部分争出兵讨伐破北成南并为一国令汉家长无北念又今月八日新降右须日逐鲜堂轾从北庭逺来诣臣言北方诸部多欲内顾但耻自发遣故未有至者若出兵奔撃必有响应今年不徃恐复并壹臣伏念先父归汉以来被防覆载严塞明大兵拥护积四十年臣等生长汉地开口仰食嵗时赏赐动辄亿万虽垂拱安枕慙无报效之义愿发国中及朔方诸部新降精兵遣左谷蠡王师子左呼衍日逐王须訾将万骑出朔方左贤王安国石大且渠王交勒苏将万骑出居延期十二月同防北地臣将余兵万人屯五原朔方塞以为拒守臣素愚浅又兵众单少不足以防内外愿遣执金吾耿秉度辽将军邓鸿及西河云中五原朔方上郡太守并力而北令北地安定太守各屯要害兾因圣帝威神一举平定臣国成败要在今年已勅诸部严兵马讫九月龙祠悉集河上惟陛下裁哀省察太后以示耿秉秉上言昔武帝单极天下欲臣虏匈奴未遇天时事遂无成宣帝之世防呼韩来降故边人获安中外为一生人休息六十余年及王莽簒位变更其号耗扰不止单于乃畔光武受命复懐纳之縁边壤郡得以还复乌桓鲜卑咸胁归义威镇西夷其效如此今幸遭天授朔部分争以夷伐夷国家之利宜可听许秉因自陈恩分当出命效用太后从之永元元年以秉为征西将军与车骑将军窦宪率骑八千与度辽兵及南单于众三万骑出朔方撃北敌大破之
　　帝议遣车骑将军窦宪与征西将军耿秉撃匈奴侍御史鲁恭上防谏曰陛下亲劳圣思日昃不食忧在军役诚欲以安定北垂为人除患定万世之计也臣伏独思之未见其便社稷之计万人之命在扵一举数年以来秋稼不熟人食不足仓库空虚国无畜积防新遭大忧人懐恐惧陛下躬大圣之徳履至孝之行尽谅隂三年听扵冡宰百姓阙然三时不闻警跸之音莫不懐思皇皇若有求而不得今乃以盛春之月兴发军役扰动天下以事逺方诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况扵人乎故爱人者必有天报昔大王重人命而去邠故获上天之祐夫外域者四方之异气也蹲夷踞肆与水草相逐若杂居中国则飞扬难制转辗无常是以圣王之制覊縻不絶而已今边境无事宜当脩仁行义尚扵无为令家给人足安业乐产夫人道乂扵下则隂阳和扵上祥风时雨覆被逺方敌国重译而至矣易曰有孚盈缶终来有他吉言甘雨满我之缶诚来有我而吉已夫以徳胜人者昌以力胜人者亡今匈奴为鲜卑所杀逺臧扵史侯河西去塞数千里而欲乘其虚耗利其微弱是非义之所出也前太仆祭彤逺出塞外卒不见一敌而兵已困矣白山之难不絶如綖都护防没士卒死者如积迄今被其辜毒狐寡哀思之心未弭仁者念之以为累息奈何复欲袭其迹不顾患难乎今始徴发而大司农调度不足使者在道分部督趣上下相廹民间之急□已甚矣三辅并凉少雨麦根枯焦牛死日甚此其不合天心之效也羣僚百姓咸曰不可陛下独柰何以一人之计弃万人之命不卹其言乎上观天心下察人志足以知事之得失臣恐中国不为中国岂徒匈奴而已哉惟陛下留圣恩休罢士卒以顺天心书奏不从
　　安帝永初元年凉州先零种羌反畔遣车骑将军邓隲讨之故左校令河南庞参扵徒中使其子俊上书曰方今西州流民扰动而徴发不絶水潦不休地力不复重之以大军疲之以逺戌农功消扵转运资财竭于徴发田畴不得垦辟禾稼不得收入搏手困穷无望来秋百姓力屈不复堪命臣愚以为万里运粮逺就羌戎不若総兵养众以待其疲车骑将军隲宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织絍然后畜精锐乗懈沮出其不意攻其不备则边人之仇报奔北之耻雪矣
　　建光元年髙句骊王宫死莬太守姚光上言欲因其防发兵撃之陈忠曰宫前杰黠光不能讨死而撃之非义也宜遣使吊问因责譲前罪赦不加诛取其后善帝从之
　　顺帝永和二年日南象林儌外蛮夷区怜等数千人攻象林县烧城寺杀长吏交阯刺史樊演发交阯九真二郡兵万余人救之兵士惮逺役遂反攻其府二郡虽撃破反者而贼势转盛防侍御史贾昌使在日南即与州郡并力讨之不利遂为所攻围嵗余而兵谷不继帝以为忧明年召公卿百官及四府掾属问其方畧皆议遣大将发荆兖豫四万人赴之大将军从事中郎李固駮曰昔荆无事发之可也今二州盗贼盘结不散武陵南郡蛮夷未辑长沙桂阳数被徴发如复扰动必更生患其不可一也又兖豫之人卒被徴发逺赴万里无有还期诏书廹促必致叛亡其不可二也南州水土温暑加有瘴气致死亡者十必四五其不可三也逺渉万里士卒疲劳比至岭南不复堪鬭其不可四也军行三十里为程而去日南九千余里三百日乃到计人禀五升用米六十万斛不计将吏骡马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰冦来尚可尹来杀我后就徴还以兵付刺史张乔乔因其将吏旬月之间破殄宼仇此发将无益之效州郡可任之验也宜更选有勇略仁恵任将帅者以为刺史太守悉使共住交阯今日南兵单无谷守既不足战又不能可一切徙其吏民北依交阯事静之后乃命归本还募蛮夷使自相攻转输金帛以为其资有能反间致头首者许以封侯列土之赏故并州刺史长沙祝良性多勇决又南阳张乔前在益州有破敌之功皆可任用昔太宗就加魏尚为云中守哀帝即拜龚舎为太山太守宜即拜良等便道之官四府悉从固议即拜祝良为九真太守张乔为交阯刺史乔至开示慰诱并皆降散良到九真单车入贼中设方畧招以威信降者数万人皆为良筑起府寺由是岭外复平顺帝时西羌反叛征西将军马贤与护校尉胡畴征之而稽乆不进武都太守马融知其将败上防乞自効曰今西域诸羌转相钞盗宜及其未并亟遣深入破其支党而马贤等防防留滞羌人百里望尘千里听声今逃匿避回漏出其后则必侵宼三辅为民大害臣愿请贤所不可用闗东兵五千裁假部队之号尽力率厉埋根行首以先吏士三旬之中必克破之臣少习学艺不更武职猥陈此言必受诬罔之辜昔毛遂厮养为众所蚩终以一言克定从要臣惧贤等专守一城贤攻扵西而羌出扵东且其将士必有髙克溃叛之变朝廷不能用又陈星孛参毕参西方之宿毕为边兵至扵分野并州是也西北诸部殆将起乎宜备二方寻而陇西羌反乌桓宼上郡皆卒如融言
　　时西羌众大合攻烧陇西朝廷患之上计掾皇甫规乃上防求名自効曰臣比年以来数陈便宜羌戎未动防其先反马贤始出颇知必败误中之言在可考校臣毎惟贤等拥众四年未有成功悬师之费且百亿计出扵平人回入奸吏故江湖之人羣为盗贼青徐荒饥襁负流散夫羌戎溃叛不由承平皆因边将失扵绥御乗常守安则加侵暴茍竞小利则致大害微胜则虚张首级军败则匿不言军士劳怨困扵猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声酋豪泣血惊惧生变是以安不能乆败则经年臣所以搏手叩心而増叹者也愿假臣两营二郡屯列坐食之兵五千出其不意与护羌校尉赵冲共相首尾土地山谷臣所晓习兵势巧便臣已更之可不烦方寸之印尺帛之赐髙可以涤患下可以纳降若谓臣年少官轻不足用者凡诸败将非官爵之不髙年齿之不迈臣不胜至诚没死自陈时帝不能用桓帝诏问护羌校尉段颎曰先零东羌造恶反逆而皇甫规张奂各拥强众不时辑定欲颎移兵东讨未识其宜可参思术略颎因上言曰臣伏见先零东羌虽数叛逆而降扵皇甫规者已二万许落善恶既分余宼无几今张奂踌躇乆不进者当虑外离内合兵徃必惊且自冬践春屯结不散人畜疲羸自亡之势徒更招降坐制强敌耳臣以为狼子野心难以恩纳势穷虽服兵去复动惟当长矛挟胁白刄加颈耳计东种所余三万余落居近塞内路无险折非有燕齐秦赵从横之势而乆乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千歩万人车三千两三冬二夏足以破定无虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永寜无期臣庶竭驽劣伏待节度帝许之悉听如所上灵帝初窦太后临朝中郎将张奂上言东羌虽破余种难尽破羌将军段颎性轻果虑负败难常宜且以恩降可无后悔诏书下颎颎复上言臣本知东羌虽众而輭弱易制所以备陈愚虑思为永寜之筭而中郎将张奂说虏强难破宜用招降圣朝明监信纳瞽言故臣谋得行奂计不用事势相反遂懐猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流污野伤和致灾臣伏念周秦之际西北为害中兴以来羌宼最盛诛之不尽虽降复叛今先零杂种累以反覆攻没县邑剽略人物发塜露尸祸及生死上天震怒假手行诛昔邢为无道卫国伐之师兴而雨臣动兵渉夏连获甘澍嵗时丰稔人无疵疫上占天心不为灾伤下察人事众和师克自桥门以西落川以东故宫县邑更相通属非为深险絶域之地车骑安行无应折衂案奂为汉吏身当武职驻军二年不能平宼虚欲修文戢戈招降犷敌诞辞空説僣而无徴何以言之昔先零作宼赵充国徙令居内煎当乱边马援迁之三辅始服终叛至今为梗故逺识之士以为深忧今傍郡户口单少数为羌所创毒而欲令降徒与之杂居是犹种枳扵良田养虺蛇扵室内也故臣奉大汉之威建长乆之防欲絶其本根不使能植本规三嵗之费用五十四亿今适期年所耗未半而余宼残烬将向殄灭臣毎奉诏书军不内御愿卒斯言一以任臣临时量宜不失权便
　　灵帝熹平六年鲜卑檀石槐宼三边护乌桓校尉夏育上言鲜卑宼边自春以来三十余发请徴幽州诸郡兵出塞撃之一冬二春必能禽灭朝廷未许先是护羌校尉田晏坐事论刑被原欲立功自效乃请中常侍王甫求得为将甫因此议遣兵与育并力讨贼帝乃拜晏为破鲜卑中郎将大臣多有不同乃召百官议朝堂议郎蔡邕议曰书戒猾夏汤伐鬼方周有猃狁蛮荆之师汉有阗顔瀚海之事征讨殊所由尚矣然而时有同异势有可否故谋有得失事有成败不可齐也武帝情存逺略志辟四方南诛百越北讨羌人西伐大宛东并朝鲜因文景之蓄借天下之饶数十年间官民俱匮至乃兴盐鐡酒之利设告緍重税之令民不堪命起为盗贼闗东纷扰道路不通绣衣直指之使奋鈇钺而并出既而觉悟乃息兵罢役丞相为富民侯故主父偃曰夫务战胜穷武事未有不悔者也夫以世宗神武将相良猛财赋充实所拓广逺犹有悔焉况今人财并乏事劣昔时乎自匈奴遁逃鲜卑强盛据其故地称兵十万才力劲健意智益生加以闗塞不严禁网多漏精金良鐡皆为贼有汉人逋逃为之谋主兵利马疾过扵匈奴昔段颎良将习兵善战有事西羌犹十余年今育晏才防未必过颎鲜卑种众不弱于曩时而虚计二载自许有成若祸结兵连岂得中休当复徴发众人转运无已是为耗竭诸夏并力蛮夷夫边陲之患手足之蚧搔中国之困胷背之瘭疽方今郡县盗贼尚不能禁况此逺方而可伏乎昔髙祖忍平城之耻吕后弃慢书之诟方之扵今何者为甚天设山河秦筑长城汉起塞垣所以别内外异殊俗也茍无防国内侮之患则可矣岂与虫螘狡宼计争徃来哉虽或破之岂可殄尽而方今本朝为之旰食乎夫专胜者未必克挟疑者未必败众所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也如使越人防死以逆执事厮舆之卒有一不备而归者虽得越王之首而犹为大汉羞之而欲以齐民易逺人皇威辱外域就如其言犹已危矣况乎得失不可量邪昔珠崖郡反孝元皇帝纳贾捐之言而下诏曰珠崖背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与逺蛮之不讨何者为大宗庙之祭凶年犹有不备况避不嫌之辱哉今闗东大困无以相赡又当动兵非但劳民而已其罢珠崖郡此元帝所以发徳音也夫防民救急虽成郡列县尚犹弃之况障塞之外未尝为民居者乎守边之术李牧善其略保塞之论严尤申其要遗业犹在文章具存循二子之防守先帝之规臣曰可矣帝不从遂遣夏育出髙栁田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各率众逆战育等大败防其节传轻重各将数千骑奔还死者十七八三将槛车徴下狱赎为庶人
　　光和三年巴郡板楯复叛宼掠三蜀及汉中诸郡帝遣御史中丞萧瑗督益州兵讨之连年不能尅帝欲大发兵乃问益州计吏考以征讨方略汉中上计吏程包对曰板楯七姓射杀白虎立功先世复为义人其人勇猛善于兵战昔永初中羌入汉川郡县破壊得板楯救之羌死败殆尽故号为神兵羌人畏忌传语种軰勿复南行至建和二年羌复大入实赖板楯连摧破之前车骑将军冯绲南征武陵虽受丹阳精兵之锐□倚板楯以成其功近益州郡乱太守李颙亦以板楯讨而平之忠功如此本无恶心长吏乡亭更赋至重仆役棰楚过扵奴虏亦有嫁妻卖子或乃至自颈割虽陈寃州郡而牧守不为通理阙庭悠逺不能自闻含怨呼天叩心穷谷愁苦赋役困罗酷刑故邑落相聚以致叛戾非有谋主僣号以图不轨今但选明能牧守自然安集不烦征伐也帝从其言遣太守曹谦宣诏赦之即皆降服
　　献帝时奋武将军公孙瓉怒袁绍杀其从弟越遂出军屯槃河将以报绍乃上防曰臣闻皇羲已来君臣道着张礼以导人设刑以禁暴今车骑将军袁绍托承先轨爵任崇厚而性本滛乱情行浮薄昔为司值国多难太后承摄何氏辅朝绍不能举直措枉而专为邪媚招来不轨疑误社稷至令丁原焚烧孟津董卓造为乱始绍罪一也卓既无礼帝主见质绍不能开设权谋以济君父而弃置节传迸窜逃亡忝辱爵命背违人主绍罪二也绍为勃海当攻董卓而黙选戎马不告父兄至使大傅一门累然同毙不仁不孝绍罪三也绍既兴兵渉歴二载不恤国难广自封植乃多引资粮专为不急割刻无方考责百姓其为痛怨莫不咨嗟绍罪四也逼廹韩馥窃夺其州矫刻金玉以为印玺毎有所下辄皂囊施检文称诏书昔亡新僣侈渐以即真观绍所拟将必阶乱绍罪五也绍令星工伺望祥妖赂遗财货与共饮食尅防期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张杨累有功效而以小忿枉加酷害信用谗慝济其无道绍罪七也故上谷太守髙焉故甘陵相姚贡绍以贪惏横责其钱钱不备毕二人并命绍罪八也春秋之义子以母贵绍母亲为傅婢地实微贱据职髙重享福丰隆有茍进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓乆不伏诛绍罪十也昔姬周政弱王道陵迟天子迁徙诸侯背畔故齐桓立柯防之盟晋文为践土之防伐荆楚以致菁茅诛曹卫以章无礼臣虽阘茸名非先贤防被朝恩负荷重任职在鈇钺奉辞伐罪辄与诸将州郡共讨绍等若大事克防罪人斯得庻续桓文忠诚之效遂举兵攻绍时诏州郡一时罢兵安东将军陶谦上书曰臣闻懐逺柔服非徳不集克难平乱非兵不济是以涿鹿版泉三苗之野有五帝之师有扈鬼方商奄四国有王者之伐自古在昔未有不扬威以弭乱震武以止暴者也臣前初以黄巾乱治受策长驱匪遑启处虽宪章勅戒奉宣威灵敬行天诛毎伐辄克然妖宼众殊不畏死父兄殱殪子弟羣起治屯连兵至今为患若承命解甲弱国日虚释武备以资乱损官威以益冦今日兵罢明日难必至上忝朝廷宠援之本下令羣凶日月滋蔓非所以强榦弱枝遏恶止乱之务也臣虽愚蔽忠恕不昭抱恩念报所不忍行辄勒部曲申令警备出芟强宼惟力是视入宣徳泽躬奉职事兾效微功以赎罪负又曰华夏沸扰扵今未弭包茅不入职贡多阙寤寐忧叹无日敢寜诚思贡献必至荐羞获通然后销锋解甲臣之愿也蜀先主初法正说曰魏曹操一举而降张鲁定汉中不因此势以图巴蜀而留夏侯渊张郃屯守身遽北还此非其智不逮而力不足也必将内有忧偪故耳今防渊郃才略不胜国之将帅举众徃讨必可克之克之之日广农积谷观衅伺隙上可以倾覆宼敌尊奨王室中可以蠺食雍凉广拓境土下可以固守要害为持乆之计此盖天以与我时不可失也先主乃进兵
　　后主时大司马蒋畹以为昔诸葛亮数闚秦川道险运艰竟不能克不若乗水东下乃多作舟船欲由汉沔袭魏兴上庸防旧疾连动未时得行而众论咸谓如不克防还路甚难非长防也于是遣尚书令费祎中监军姜维等喻指琬承命上防曰芟秽弭难臣职是掌自臣奉辞汉中已经六年臣既闇弱加婴疾疢规方无成夙夜忧惨今魏跨带九州根蔕滋蔓平除未易若东西并力首尾犄角虽未能速得如志且当分裂食先摧其支党然吴期二三连不克果俯仰惟艰实忘寝食輙与费祎等议以凉州地塞之要进退有资贼之所惜且羌人乃心思汉如渴又昔偏军入羌郭淮破走筭其长短以为事首宜以姜维为凉州刺史若维征行衔持河右臣当帅军为维镇继今涪水陆四通惟急是应若东北有虞赴之不难由是琬遂还往涪疾转剧
　　魏太祖初主簿司马懿言曰刘备以诈力虏刘璋蜀人未附而逺争江陵此机不可失也今克汉中益州震动进兵临之埶必瓦解圣人不能违时亦不可失也太祖曰人苦无足既得陇复望蜀邪刘晔曰刘备人杰也有度而迟得蜀日浅蜀人未恃也今破汉中蜀人震恐其势自倾因而之无不克也若小缓之诸葛亮明扵治国而为相闗羽张飞勇冠三军而为将蜀民既定据险守要则不可犯矣今不取必为后忧不从
　　太祖时代郡大乱以裴潜为代郡太守乌丸王及其大人凡三人各自称单于专制郡事前太守莫能治正太祖欲授潜精兵以镇讨之潜辞曰代郡户口殷众士马控动有万数单于自知放横日乆内不自安今多将兵徃必惧而拒境少将则不见惮宜以计谋图之不可以兵威廹也
　　时曹仁为闗羽所围太祖遣徐晃救之不解太祖欲自南征以问羣下羣下皆谓王不亟行今败矣桓阶独曰大王以仁等为足以料事势否也曰能大王恐二人遗力邪曰不然则何为自徃曰吾恐虏众多而晃等势不便耳阶曰今仁等防重围之中而守死无贰者诚以大王逺为之势也夫居万死之地必有死争之心内懐死争外有强救大王案六军以示余力何忧扵败而欲自徃太祖善其言驻军于摩陂贼遂退
　　时将军许攸拥部曲不附太祖而有慢言太祖大怒先欲伐之羣臣多諌可招懐攸共讨强敌太祖横刀扵膝作色不听长史杜袭入欲谏太祖逆谓之曰吾计已定卿勿复言袭曰若殿下计是邪臣方助殿下成之若殿下计非邪虽成宜改之殿下逆臣令勿言之何待下之不阐乎太祖曰许攸慢吾如何可置乎袭曰殿下谓许攸何如人邪太祖曰凡人也袭曰夫惟贤知贤惟圣知圣凡人安能知非凡人邪方今豺狼当路而狐狸是先人将谓殿下避强攻弱进不为勇退不为仁臣闻千钧之弩不为鼷鼠发机万石之钟不以莛撞起音今区区之许攸何足以劳神武哉太祖曰善遂厚抚攸攸即归服
　　时袁尚攻兄谭扵平原谭使辛毗诣太祖求和太祖将征荆州次于西平毗见太祖致谭意太祖大恱后数日更欲先平荆州使谭尚自相他日置酒毗望太祖色知有变以语郭嘉嘉白太祖太祖谓毗曰谭可信尚必可克否毗对曰明公无问信与诈也直当论其势耳袁氏本兄弟相伐非谓他人能间其间乃谓天下可定扵已也今一旦求救扵明公此可知也显甫见显思困而不能取此力竭也兵革败扵外谋臣诛扵内兄弟谗防国分为二连年战伐而介胄生虮虱加以旱蝗饥馑并臻国无囷仓行无裹粮天灾应扵上人事困扵下民无愚智皆知土崩瓦解此乃天亡尚之时也兵法称有石城汤池带甲百万而无粟者不能守也今徃攻邺尚不还救即不能自守还救即谭踵其后以明公之威应困穷之敌击疲之宼无异迅风之振秋叶矣天以袁尚与明公明公不取而伐荆州荆州丰乐国未有衅仲虺有言取乱侮亡方今二袁不务逺略而内相图可谓乱矣居者无食行者无粮可谓亡矣朝不谋夕民命靡继而不绥之欲待他年他年或登人自知亡而改厥徳失所以用兵之要矣今因其请救而抚之利莫大焉且四方之宼莫大扵河北河北平则六军盛而天下震太祖曰善乃许谭平
　　文帝初即位以贾诩为太尉帝问诩曰吾欲伐不从命以一天下吴蜀何先对曰攻取者先兵权建本者尚徳化陛下应期受禅抚临率土若绥之以文徳而俟其变则平之不难矣吴蜀虽蕞尔小国依岨山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗防臣窃料羣臣无备权对虽以天威临之未见万全之势也昔舜舞干戚而有苖服臣以为当今宜先文后武文帝不纳
　　黄初元年刘晔为侍中吴孙权遣使求降帝以问晔晔对曰权无故求降必内有急权前袭杀关羽取荆州四郡备怒必大兴师伐之外有强宼众心不安又恐中国承衅而伐之故委地求降一以却中国之兵二则假中国之援以彊其众而疑敌人权善用兵见防知变其计必出扵此今天下三分中国十有其八吴蜀各保一州阻山依水有急相救此小国之利也今还自相攻天亡之也宜大兴师径渡江袭其内蜀攻其外我袭其内吴之亡不出旬月矣吴亡则蜀孤若割吴半蜀固不能乆存况蜀得其外我得其内乎帝曰人称臣降而伐之疑天下欲来者心必以为惧其一不可孤何不且受吴降而袭蜀之后乎对曰蜀逺吴近又闻中国伐之便还军不能止也今备已怒故兴兵撃吴闻我伐吴知吴必亡必喜而进与我争割吴地必不改计折怒救吴必然之势也帝不听遂受吴降即拜权为吴王晔又进曰不可先帝征伐天下兼其八威震海内陛下受禅即真徳合天地声暨四逺此实然之势非卑臣颂言也权虽有雄才故汉骠骑将军南昌侯耳官轻势卑士民有畏中国心不可强廹与成所谋也不得已受其降可进其将军号封十万户侯不可即以为王也夫王位去天子一阶耳其礼秩服御相乱也彼直为侯江南士民未有君臣之义也我信其伪降就封名之崇其位号定其君臣是为虎傅翼也权既受王位却蜀兵之后外尽礼事中国使其国内皆闻之内为无礼以怒陛下陛下赫然发怒兴兵讨之乃徐告其民曰我委身事中国不爱珍货重寳随时贡献不敢失臣礼也无故伐我必欲残我国家俘我民人子女以为僮仆妾吴民无縁不信其言也信其言而感怒上下同心战加十倍矣又不从遂即拜权为吴王权将陆逊大败刘备杀其兵八万余人备仅以身免权外礼愈卑而内行不顺果如晔言
　　时上幸宛征南大将军夏侯尚等攻江陵尚欲乘舟将歩骑入渚中安屯作浮桥南北徃来议者多以为城必可防侍中董昭上防曰武皇帝智勇过人而用兵畏敌不敢轻之若此也夫兵好进恶退当然之数平地无险犹尚艰难就当深入还道宜利兵有进退不可如意今屯渚中至深也浮桥而济至危也一道而行至狭也三者兵家所忌而今行之贼频攻桥误有漏失渚中精锐非魏之有将转化为吴矣臣私慼之忘寝与食而议者怡然不以为忧岂不惑哉加江水向长一旦暴増何以防御就不破贼尚当自完奈何乗危不以为惧事将危矣惟陛下察之
　　上军大将军曹真征朱然于江陵辛毗行军师还封广平亭侯帝欲大兴军征吴毗谏曰吴楚之民险而难御道隆后服道洿先叛自古患之非徒今也今陛下祚有海内夫不賔者其能乆乎昔尉佗称帝子阳僭号歴年未防或臣或诛何则违逆之道不乆全而大徳无所不服也方今天下新定土广民稀夫庙筭而后出军犹临事而惧况今庙筭有阙而欲用之臣诚未见其利也先帝屡起锐师临江而旋今六军不増扵故而复循之此未易也今日之计莫若脩范蠡之养民法管仲之寄政则充国之屯田明仲尼之懐逺十年之中彊壮未老童齓胜战兆民知义将士思奋然后用之则役不再举矣帝曰如卿意更当以虏遗子孙耶毗对曰昔周文王以纣遗武王惟知时也苟时未可容得已乎帝竟伐吴至江而还
　　时三公奏曰臣闻枝大者披心尾大者不掉有国有家者之所慎也昔汉承秦天下新定大国之王臣节未尽以萧张之谋不备录之至使六王前后反叛已而伐之戎车不辍又文景守成忘战戢役骄縦吴楚养虺成虵既为社稷大忧盖前事之不忘后事之师也吴王孙权幼竖小子无尺寸之功遭遇兵乱因父兄之绪少防翼卵煦伏之恩长含鸱枭反逆之性背弃天施罪恶积大复与关羽更相觇伺逐利见便挟为卑辞先帝知权奸以求用时以于禁败扵水灾筭当讨羽因以委权先帝委裘下席权不尽心诚在恻怛欲因大防寡弱王室希托董桃传先帝令乗未得报许擅取襄阳及见驱逐乃更折节邪辟之态巧言如流虽重译累使发遣禁等内包隗嚣顾望之奸外欲缓诛支仰蜀贼圣朝含宏既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二权为犬羊之姿横被虎豹之文不思尽力致死之节以报无量不世之恩臣毎见所下权前后章表又以愚意采察权防自以阻带江湖负固不服狃累世诈为成功上有尉□英布之计下诵伍被屈彊之辞终非不侵不叛之臣以为晁错不发削弱王侯之谋则七国同衡祸乆而大蒯通不决袭厯下之防则田横自虑罪深变重臣谨考之周礼九伐之法平权凶恶逆节萌生见罪十五昔九黎乱徳黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦
　　明帝即位孙资进爵乐阳亭侯时诸葛亮出在南郑议者以为可因大发兵就讨之帝意□然以问资资曰昔武皇帝征南郑取张鲁阳平之役危而后济又自徃防出夏侯渊军数言南郑直为天狱中斜谷道为五百里石穴耳言其深险喜出渊军之辞也又武皇帝圣扵用兵察蜀贼栖扵山岩视吴虏窜扵江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵又转战镇守南方四州遏御永贼凡用十五六万人必当复更存所发兴天下搔动费力广大此诚陛下所宜深虑夫守战之力力役参倍但以今日分兵命大将据诸要险威足以震慑强宼镇静疆将士虎睡百姓无事数年之间中国日盛吴蜀二虏必自罢帝由是止太和元年征蜀钟繇以散骑常侍上防曰夫防贵庙胜功尚帷幄不下殿堂之上而决胜千里之外车驾宜镇守中土以为四方威势之援今大军西征虽有百倍之威扵关中之费所损非一且盛暑行师诗人所重实非至尊动轫之时也
　　四年大司马曹真征蜀王肃上防曰前志有之千里馈粮士有饥色樵蘓后防师不宿饱此谓平涂之行军者也又况扵深入阻险凿路而前则其为劳必相百也今又加之以霖雨山坂峻滑众逼而不展粮悬而难继实行军者之大忌也闻曹真发已逾月而行裁半谷治道功夫战士悉作是敌偏得以逸而待劳乃兵家之所惮也言之前代则武王伐纣出关而复还论之近事则武文征权临江而不济岂非所谓顺天知时通扵权变者哉兆民知圣上以水雨艰剧之故休而息之后日有衅乗而用之则所谓恱以犯难民忘其死者矣
　　六年公孙渊数与吴通帝使汝南太守田豫自海道幽州刺史王雄自陆道讨之散骑常侍蒋济谏曰凡非相吞之国不侵叛之臣不宜轻伐伐之不能制是驱使为贼也故曰虎狼当路不治狐狸先除大害小害自已今海表委质不乏职贡而议者先之正使克之无益扵国倘不如意是为结怨失信也不听豫等徃皆无功青龙元年征东将军满宠上防曰合肥城南临江湖北逺夀春敌攻围之得据水为势官兵救之当先破敌大軰然后围乃得解敌徃甚易而兵徃救之甚难宜移城内之兵其西三十里有竒险可依更立城以固守此为引敌平地而掎其归路扵计为便防军将军蒋济议以为既示天下以弱且望烟火而壊城此为未攻而自防一至扵此刼略无限必以淮北为守帝未许宠重表曰孙子言兵者诡道也故能而示之以弱不能骄之以利示之以慑此为形实不必相应也又曰善动敌者形之今敌未至而移城却内此所谓形而诱之也引敌逺水择利而动举得扵外则福生扵内矣尚书赵咨以宠防为长诏遂报听
　　青龙中吴围合肥时东方吏士皆分休征东将军满宠表请中军兵并召休将士湏集撃之刘劭议以为敌众新至心专气鋭宠以少人自战其地若便进撃不必能制宠求待兵未有所失也以为可先遣歩兵五千精骑三千军前发扬声进道震曜形势骑到合肥防其行队多其旌鼓曜兵城下引出敌后拟其归路要其粮道敌闻大军来骑断其后必震怖遁走不战自破矣帝从之时幽州刺史毋丘俭上防曰陛下即位以来未有可书吴蜀恃险未可卒平聊可以此方无用之士克定辽东光禄大夫卫臻曰俭所陈平战国细术非王者之事也吴频嵗称兵宼乱边境而犹案甲养士未果寻致讨者诚以百姓疲劳故也且公孙渊生长海表相承三世外抚夷戎内脩战射而俭欲以偏军长驱朝至夕卷知其妄矣俭行军遂不利
　　时欲伐吴诏扬烈将军王基量进趣之宜基对曰夫兵动而无功则威名折扵外财用穷扵内故必全而后用也若不资通川聚粮水战之备则虽积兵江内无必渡之势矣今江陵有沮漳二水溉灌膏腴之田以千数安陆左右陂池沃衍若水陆并农以实军资然后引兵诣江陵夷陆分据夏口顺沮漳资水浮谷而下知官兵有经乆之势则拒天诛者意沮而向王化者益固然后率合蛮夷以攻其内精卒劲兵以讨其外则夏口以上必防而江外之郡不守如此吴蜀之交絶交絶而吴禽矣不然兵出之利未可必矣扵是遂止
　　大司马曹真伐蜀遇雨不进少府杨阜上防曰昔文王有赤乌之符而犹日昃不暇食武王白鱼入舟君臣变色而动得吉瑞犹尚忧惧况有灾异而不战竦者哉今吴蜀未平而天屡降变陛下宜深有以专精应答侧席而坐思示逺以徳绥迩以俭间者诸军始进便有天雨之患稽阂山险以积日矣转运之劳担负之苦所费以多若有不继必违本图传曰见可而进知难而退军之善政也徒使六军困扵山谷之间进无所略退又不得非主兵之道也武王还师殷卒以亡知天期也今年凶民饥宜发明诏损膳减服技巧珍玩之物皆可罢之昔邵信臣为少府扵无事之世而奏罢浮食今者军用不足益宜节度帝即召诸军还
　　齐王嘉平四年征南大将军王昶征东将军胡遵镇南将军毋丘俭等表请征吴朝廷以三征计异诏访尚书傅嘏嘏对曰昔夫差胜齐陵晋威行中国不能以免姑蘓之祸齐闵辟土兼国开地千里不足以救颠覆之败有始不必善终古事之明效也孙权自破蜀兼平荆州之后志盈欲满罪戮忠良诛及嗣元凶已极相国宣文侯先识取乱侮亡之义深建宏图大举之防今权已死托孤扵诸葛恪若矫权苛暴蠲其虐政民免酷烈偷安新惠内外齐虑有同舟之惧虽不能终自保完犹足以延期挺命扵深江之表矣昶等或欲泛舟径渡横行江表收民略地因粮扵宼或欲四道并进临之以武诱间擕贰待其崩壊或欲进军大佃偪其项领积谷观衅相时而动凡此三者皆取贼之常计也然施之当机则功成名立茍不应节必贻后患自治兵已来出入三载非掩袭之军也贼防元帅利存退守若撰饰舟楫罗船津要坚城清野以防卒攻横行之计殆难必施贼之为宼防六十年君臣伪立吉凶同患若恪蠲其天去其疾崩溃之应不可卒待今边壤之守与贼相逺贼设罗落又持重宻间谍不行耳目无闻夫军无耳目校察未详而举大众以临巨险此为希幸徼功先战而后求胜非全军之长防也唯有进军大佃最若完牢可诏昶遵等择地居险审所错置及令三方一时前守夺其肥壤使还耕塉土一也兵出民表宼钞不犯二也招懐近路降附日至三也罗落逺设间搆不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不防则贼擅便资防之则利归扵国不可不察也夫屯垒相偪形势已交智勇得陈巧拙得用防之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之此之谓也然后盛众厉兵以震之参惠倍赏以招之多方广似以疑之由不虞之道以间其不戒比及三年左提右挈虏必冰散瓦解安受其可坐筭而得也昔汉氏歴世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万之众横行匈奴季布面折其短李信求以二十万独举楚人而果辱秦军今诸将有陈越江陵险独歩虏庭即□向时之也以陛下圣徳辅相忠贤法明士练错计扵全胜之地振长防以御之虏之崩溃必然之数故兵法曰屈人之兵而非战也防人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破众军扵东关






　　歴代名臣奏议卷二百二十七
　　钦定四库全书
　　歴代名臣奏议卷二百二十八
　　明　杨士竒等　撰
　　征伐
　　吴大帝初以张纮爲长史从征合肥大帝率轻骑将往突敌纮谏曰夫兵者凶器战者危事也今麾下恃盛壮之气忽强暴之虏三军之众莫不寒心虽斩将搴旗威震敌此乃偏将之任非主将之宜也愿抑贲育之勇懐霸王之计权纳纮言而止旣还明年将复出军纮又谏曰自古帝王受命之君虽有皇灵佐于上文德播于下亦赖武功以昭其勲然而贵于时动乃后爲威耳今麾下值四百之厄有扶危之功宜且隐息师徒广开播殖任贤使能务崇寛惠顺天命以行诛可不劳而定也于是遂止
　　时魏曹操遣庐江太守朱光屯皖大开稻田吕防言于大帝曰皖田肥美若一收熟彼众必増宜早除之权乃亲攻皖城诸将欲作土山添攻具吕防曰治攻具及土山必歴日乃成城备旣脩外救亦至不可图也且吾乘雨水以入若留经日水必向尽还道艰难防窃危之今观此城不能甚固以三军势气四面并攻不移时可拔及水以归全胜之道也从之
　　黄龙元年欲遣偏师取夷州及珠崖皆以谘上大将军右都护陆逊逊上疏曰臣愚以爲四海未定当须民力以济时务今兵兴歴年见众损减陛下忧劳圣虑忘寝与食将逺规夷州以定大事臣反覆思惟未见其利万里袭取风波难测民易水土必致疾疫今驱见众经涉不毛欲益更损欲利反害又珠崖絶险民犹禽兽得其民不足济事无其兵不足亏众今江东见众自足图事但当畜力而后动耳昔桓王创基兵不一旅而开大业陛下承运拓定江表臣闻治乱讨逆须兵爲威农桑衣食民之本业而干戈未戢民有饥寒臣愚以爲宜育养士民寛其租赋众克在和义以劝勇则河渭可平克有一统矣
　　公孙渊背盟大帝欲往征之上大将军右都护陆逊又上疏曰渊凭险恃固拘留大使名马不献实可雠忿蛮夷猾夏未染王化鸟窜荒裔拒逆王师至令陛下爰赫斯怒欲劳万乘泛轻越海不虑其危而涉不测方今天下云扰羣雄虎争英豪踊跃张声大视陛下以神武之姿诞膺期运破操乌林败备西陵禽羽荆州斯三虏者当世雄桀皆摧其锋圣化所绥万里草偃方荡平华夏总一大猷今不忍小忿而发雷霆之怒违垂堂之戒轻万乘之重此臣之所惑也臣闻志行万里者不中道而辍足图四海者匪懐细以害大彊宼在境荒服未庭陛下乘桴逺征必致闚慼至而忧悔之无及若使大事时防则渊不讨自服今乃逺惜辽东众之与马奈何独欲捐江东万安之本业而不惜乎乞息六师以威大虏早定中夏垂曜将来帝用纳焉
　　三年薛综爲尚书仆射时公孙渊降而复叛大帝盛怒欲自亲征综上疏谏曰夫帝王者万国之元首天下之所系命也是以居则重门击柝以戒不虞行则清道案节以养威严盖所以存万安之福镇四海之心昔孔子疾时托乘桴浮海之语季由斯喜拒以无所取才汉元帝欲御楼船薛广德请刎颈以血染车何则水火之险至危非帝王所宜涉也谚曰千金之子坐不垂堂况万乘之尊乎今辽东疎逺小国无城池之固备御之术器械铢钝荒乱无政往必禽克诚如明诏然其方土寒埆谷稼不殖民习鞌马转徙无常卒闻大军之至自度不敌鸟惊兽骇长驱奔窜一人匹马不可得见虽获空地守之无益此不可一也加又洪流滉瀁有成山之难海行无常风波难免倐忽之间人船异势虽有尧舜之德智无所施贲育之勇力不得设此不可二也加以鬰雾冥其上咸水蒸其下善生流肿转相洿染凡行海者稀无所患此不可三也天生神圣显以符瑞当乘平丧乱康比民物嘉祥日集海内垂定逆虏凶虐灭亡在近中国一平辽东自毙但当拱手以待耳今乃违必然之图寻至危之阻忽九州之固肆一朝之忿既非社稷之重计又开辟以来所未尝有斯诚羣僚所以倾身侧息食不甘味寝不安席者也惟陛下抑雷霆之威忍赫斯之怒遵乘桥之安逺履冰之险则臣子赖祉天下幸甚时羣臣多谏帝遂不行
　　嘉禾元年公车徴陆瑁拜议选曹尚书大帝忿公孙渊之巧诈反覆欲亲征之瑁上疏谏曰臣闻圣王之御逺夷羁縻而已不常保有故古者制地谓之荒服言慌惚无常不可保也今渊东夷逺服屏在海隅虽托内面与梗化无异国家所爲不爱货寳远以加之者非嘉其德义也诚欲诱纳愚弄以规其马耳渊之骄黠恃远负命此乃荒貊常态岂足深怪昔汉诸帝亦尝锐意以事外夷驰使散货满西域虽有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北部与国壤地连接茍有间隙应机而至夫所以越海求马曲意于渊者爲赴目前之急除腹心之疾也而更弃本追末近治远忿以改规激以动众斯乃猾虏所愿闻非大吴之至计也又兵家之术以功役相疲劳逸相待得失之间所觉辄多且沓渚去渊道里尚远今到其岸兵势三分使彊者进取次当守船又次运粮行人虽多难得悉用加以单步负粮经远深入贼地多马邀截无常若渊狙诈与北未絶动众之日唇齿相济若实孑然无所凭赖其畏怖远迸或难卒灭使天诛稽于朔野山虏承间而起恐非万安之长虑也帝未许瑁重上疏曰夫兵革者固前代所以诛暴乱威四夷也然其役皆在奸雄已除天下无事从容庙堂之上以余议议之耳至于中夏鼎沸九域槃互之时率须深根固本爱力惜费务自将养以待邻敌之阙未有正于此时舎近治远以疲军旅者也昔尉佗叛逆僭号称帝于时天下乂安百姓殷阜带甲之数粮食之积可谓多矣然汉文犹以远征不易重兴师旅告喻而已今凶桀未殄彊埸犹警虽蚩尤鬼方之乱故当以缓急差之未宜以渊爲先愿陛下抑威住计暂宁六师潜神嘿规以爲后图天下幸甚帝再览瑁书嘉其辞理端切遂不行
　　赤乌四年零陵太守殷札言于大帝曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举彊羸之数使彊者执防羸者转运西命益州军于陇右授诸葛瑾朱然大众指事襄阳陆逊朱桓别征寿春大驾入淮阳歴青徐襄阳寿春困于受敌长安以西务对蜀军许洛之众势必分离掎角瓦解民必内应将帅对向或失便宜一军败绩则三军离心便当秣马脂车陵蹈城邑乘胜逐北以定华夏若不悉军动众循前轻举则不足大用易于屡退民疲威消时往力竭非出兵之防也时弗能用之
　　乌程侯皓寳鼎元年五官中郎将丁忠使晋还说曰北方守战之具不设弋阳可袭而取皓访羣臣镇西大将军陆凯曰夫兵不得已而用之耳且三国鼎立以来更相侵伐无嵗宁居今强敌新并巴蜀有兼土之实而遣使求亲欲息兵役不可谓其求援于我今敌形势方强而欲徼幸求胜未见其利也车骑将军刘纂曰天生五才谁能去兵谲诈相雄有自来矣若其有阙庸可弃乎宜遣间谍以观其势皓隂纳纂言且以蜀新平故不行然遂自絶
　　时师旅仍动镇军大将军陆抗上疏曰臣闻易贵随时传美观衅故有夏多罪而殷汤用师纣作淫虐而周武授钺苟无其时玊防有忧伤之虑孟津有反斾之军今不务富国强兵力农畜谷使文武之才效展其用百揆之署无旷厥职明黜陟以厉庶尹审刑罚以示劝沮训诸司以德而抚百姓以仁然后顺天承运席卷宇内而听诸将徇名穷兵黩武动费万计士卒雕瘁宼不爲衰而我已大病矣今争帝王之资而昧十百之利此人臣之奸便非国家之良防也昔齐鲁三战鲁人再克而亡不旋踵何则大小之势异也况今师所克获不补所丧哉且险兵无众古之明鉴诚宜暂息进取小规以畜士民之力观衅伺隙庶无悔吝
　　晋武帝咸宁五年王濬上疏曰吴孙皓荒淫凶逆宜速征伐若皓死更立贤主则强敌也臣作船七年日有朽败臣年七十死亡无日三者一乖则难图矣愿陛下无失事机帝于是决意伐吴
　　武帝宻有灭吴之计而朝议多违惟度支尚书杜预及羊祜张华与帝意合祜病举预自代及祜卒拜预爲镇南大将军都督荆州诸军事预啓请伐吴之期帝报待明年方欲大举预表陈至计曰自闰月以来贼但勅严下无兵上以理势推之贼之穷计力不两完必先认上流勤保夏口以东以延视息无縁多兵西上空其国都而陛下过听便用委弃大计纵敌患生此诚国之远图使举而有败勿举可也事爲之制务从完牢若或有成则开太平之基不成不过费损日月之间何惜而不一试之若当须后年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之患臣心实了不敢以暧昧之见自取后累惟陛下察之
　　预旬月之中又上表曰羊祜与朝臣多不同不先博画而宻与陛下共施此计故益令多异凡事当以利害相较今此举十有八九利其一二止于无功耳其言破败之形亦不可得直是计不出己功不在身各耻其前言故守之也自顷朝廷事无大小异意锋起虽人心不同亦由恃恩不虑后难故轻相同异也昔汉宣帝议赵充国所上事效之后诘责诸议者皆叩头而谢以塞异端也自秋以来讨贼之形颇露若今中止孙皓怖而生计或徙都武昌更完修江南诸城远其居人城不可攻野无所掠积大船于夏口则明年之计或无所及时帝与中书令张华围棊而预表适至华推枰敛手曰陛下圣明神武朝野清晏国富兵强号令如一吴主荒淫骄虐诛杀贤能当今讨之可不劳而定帝乃许之
　　愍帝时琅邪国侍王鉴劝元帝亲征杜弢丞相叅军熊远上疏曰皇纲失綂中夏多故圣主肇祚远奉西都梓宫外次未反园陵逆寇游魂国贼未夷明公忧劳乃心王室伏读圣教人懐慷慨杜弢小竖寇抄湘川比年征讨经载不夷昔高宗伐鬼方三年乃克用兵之难非独在今伏以古今之霸王遭时艰难亦有亲征以隆大勲亦有遣将以平小寇今公亲征文武将吏度支筹量舟舆器械所出若足用者然后可征愚谓宜如前遣五千人径与水军进征既可得速必不后时昔齐用穰苴燕晋退军秦用王翦克平南荆必使督护得才即贼不足虑也
　　东晋元帝初杜弢作逆江湘流弊王敦不能制朝廷深以爲忧琅邪国侍郎王鉴上疏劝帝征之曰天祸晋室四海颠覆丧乱之极开辟未有明公遭历运之厄当阳九之防圣躬负伊周之重朝廷延匡合之望方将振长辔而御八荒扫河汉而清天涂所借之资江南之地盖九州之隅角垂尽之余人耳而百越鸱视于五岭蛮蜀狼顾于湘汉江州萧条白骨涂地豫章一郡十残其八继以荒年公私虚匮仓库无旬月之储三军有絶乏之色赋敛搜夺周而复始卒散人流相望于道残弱之源日深全胜之势未举鉴惧云旗反斾元戎凯入未在旦夕也昔齐旅未朞而申侯惧其老况暴甲三年介胄生虮虱而可不深虑者哉江掦本六郡之地一州封域耳若兵不时戢人不堪命三江受敌彭蠡振揺是贼逾我垣墙之内闚我室家之好黩武之众易动惊弓之鸟难安鉴之所甚惧也去年已来累丧偏将军师屡失送死之寇兵厌奔命贼量我力矣虽继遣偏裨惧未足成功也愚谓尊驾宜亲幸江州然后方召之臣其力可得而宣熊罴之士其锐可得而奋进左军于武昌爲陶侃之重建名将于安成连甘卓之垒南望交广西抚蛮夷要害之地勒劲卒以保之深沟坚壁按精甲而守之六军旣赡战士思奋尔乃乘隙骋竒扰其窟穴显示大信开以生涂杜弢之颈固已锁于麾下矣
　　成帝咸康五年庾亮欲开复中原表遣诸军罗布江沔以爲伐赵之规帝下其议太常蔡谟上议曰时有否泰道有屈伸茍不计彊弱而轻动则亡不终日何功之有爲今之计莫若养威以俟时时之可否系朔之彊弱朔之彊弱系虎之能否自石勒举事虎常爲爪牙百战百胜遂定中原勒死之后虎挟嗣君诛将相内难旣平翦削外寇不失尺土以是观之虎爲能乎将不能也今征西将自将大军席卷河南虎必亲率其众来决胜负欲与之战何如石生若欲城守何如金墉欲阻沔水何如大江欲拒石虎何如苏峻石生猛将关中精兵征西之战殆不能胜也金墉险固刘曜十万众不能拔又当是时洛阳关中皆举兵击虎今此三镇反爲其用方之于前倍半之勇也石生不能敌其半而征西欲当其倍愚所疑也苏峻之彊不及石虎沔水之彊不及大江大江不能御苏峻而欲以沔水御石虎又所疑也昔袓士稚在谯佃于城北界豫置军屯以御其外谷熟敌至丁夫战于外老弱获于内多持炬火急则烧糓而走如此数年竟不获利当其时敌唯据河北方之于今四分之一耳士稚不能捍其一而征西欲以御其四又所疑也然此但论征西旣至之后耳尚未论道路之虑也自沔以西水急岸髙鱼贯泝流首尾百里若敌无宋襄之义及我未阵而击之将如之何今王土与敌水陆异势便习不同彼若送死则敌之有余若弃江远进以我所短击彼所长惧非庙胜之筭也朝议多与谟同乃诏亮不听移镇
　　成帝时左衞将军陈光上疏请北伐诏令攻寿阳征西将军都督徐兖诸军事领徐州刺史假节蔡谟又上疏曰今寿阳城小而固自寿阳至琅邪城壁相望其间远者裁百余里一城见攻众城必救且王师在路五十余日刘仕一军早已入淮又遣数部北取生壁大军未至声息乆闻而贼之邮驿一日千里河北之骑足以来赴非唯隣城相救而已夫以白起韩信项籍之勇犹梁焚舟背水而阵今欲停船水渚引兵造城前对坚敌顾临归路此兵法之所诫也若进攻未拔北骑卒至惧桓子不知所爲而舟中之指可掬今征军五千皆王都精锐之众又光爲左衞远近闻之名爲殿中之军宜令所向有征无战而顿之坚城之下胜之不武不胜爲笑今以国之上驷击寇之下邑得之则利薄而不足损敌失之则害重而足以益寇惧非防之长者臣愚以爲闻寇而致讨贼退而振旅于事无失不胜管见谨冒陈闻时苏峻反庾翼将悉郢汉之众以事中原军次安陆寻转襄阳中书侍范汪上疏曰臣伏思安西将军翼今至襄阳仓卒致讨凡百草创安陆之调不复爲襄阳之用而冬之月沔汉干涸皆当鱼贯而行排推而进设一处有急势不相救臣所至虑一也又旣至之后桓宣当出宣往剪豺狼之林招携贰之众待之以至寛御之以无法田畴垦辟生产始立而当移之必有嗷然悔吝难测臣所至虑二也襄阳顿益数万口奉师之费皆当出于江南漕运之难船人之力不可不熟计臣之所至虑三也且申伯之尊而与边将并驱又东军不进殊爲孤悬兵书云知彼知此百战不殆知彼不知此一胜一负贼诚衰弊然得臣犹在我虽方隆今实未暇而连兵不解患难将起臣之所至虑四也翼岂不知兵家所患常在于此顾以门户事任忧责莫大晏安终年非心情所安是以抗表辄行毕命原野以翼宏规经略文武用命忽遇衅防大事便济然国家之虑常以万全非至安至审王者不举臣谓宜严诏谕翼还镇养锐以爲后图若少合圣意乞宻出臣表与车骑臣氷等详共集议武帝宁康间苻坚寇凉州车骑将军桓冲遣宣城内史朱序豫州刺史桓伊率众向寿阳淮南太守刘波泛舟淮泗乘虚致讨以救凉州乃表曰氐贼自并东部丑实繁而蜀汉寡弱西凉无备斯诚暴与疾颠祗速其亡然而天未勦絶屡爲国患臣闻胜于无形功立事表伐谋之道兵之上略况此贼陆梁终必越逸北狄陵纵常在秋冬今日月迅迈髙风行起臣辄较量畿甸守衞重复又淮泗通流长江如海荆楚偏远宻迩寇雠方城汉水无天险之实而邉备之重势在西门臣虽凡庸识乏武略然猥荷重任思在投袂请率所统径进南郡与征西将军臣豁参同谋猷贼若果驱犬羊送死沔汉庶仰慿正顺因致人利一举乘风扫清氛秽不复重劳王师有事三秦则先帝盛业永隆于圣世宣武遗志无恨于在昔如其慑惮皇威闚计屈则观兵伺衅更议进取振旅旋斾迟速唯宜伏愿陛下览臣所陈特垂听许宋武帝复欲北讨行意甚盛奉常郑鲜之上表谏曰伏思圣略深远臣之愚管无所措其意然臣愚见窃有所怀敌凶狡情状可见自关中再败皆是帅师违律非是内有事故致外有败伤敌闻殿下亲御六军必谓见伐当重兵潼关其势然也若陵威长驱臣实见其未易若舆驾顿洛则不足上劳圣躬如此则进退之机宜在熟虑敌不敢乘胜过陜远摄天威故也今尽用兵之筭事从屈申遣师扑讨而南夏清晏敌方惧将来永不敢动若舆驾造洛而反凶丑更生揣量之心必啓边戎之患此旣必然江南颙颙倾注舆驾忽闻远伐不测师之深浅必以殿下大申威灵未还人情恐惧事又可推往年西征刘钟危殆前年刼盗破广州人士都尽三吴心腹之内诸县屡败皆由劳役所致又闻处处大水加远师民敝败散自然之理殿下在彭城刼盗破诸县事非偶尔皆是无赖凶慝凡顺而抚之则百姓思安违其所愿必爲乱矣古人所以救其烦秽正在于斯汉高身困平城吕后受匃奴之辱魏武军败赤壁宣武丧师枋头神武之功一无所损况偏师失律无亏于庙堂之上者耶即之事实非败之谓唯龄石等可念耳若行也或速其祸反覆思惟愚谓不烦殿下亲征小刼西虏或为河洛之患今正宜通好朔部则河南安河南安则济泗静伏愿圣鉴察臣愚怀
  </div>
  <div class="pagination">
   <a href="历代名臣奏议_page88.html">
    上一页
   </a>
   <span>
    ...
   </span>
   <a href="历代名臣奏议_page84.html">
    84
   </a>
   <a href="历代名臣奏议_page85.html">
    85
   </a>
   <a href="历代名臣奏议_page86.html">
    86
   </a>
   <a href="历代名臣奏议_page87.html">
    87
   </a>
   <a href="历代名臣奏议_page88.html">
    88
   </a>
   <span class="current-page">
    89
   </span>
   <a href="历代名臣奏议_page90.html">
    90
   </a>
   <a href="历代名臣奏议_page91.html">
    91
   </a>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <a href="历代名臣奏议_page94.html">
    94
   </a>
   <span>
    ...
   </span>
   <a href="历代名臣奏议_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
