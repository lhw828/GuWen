<!DOCTYPE html>
<html>
<head>
    <meta charset="UTF-8">
    <title>元代奏议集录 - 第 11 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元代奏议集录 - 第 11 页/共 25 页</h1>
    <div class="content">不忽木
　　　兴举学校疏
至元十三年，与同舍生坚童、太答、秃鲁等上疏曰：臣等闻之《学记》曰：「君子如欲化民成俗，其必由学乎！」「玉不琢不成器，人不学不知道。」故古之王者，建国君民，教学为先。盖自尧、舜、禹、汤、文、武之世，莫不有学，故其治隆于上，俗美于下，而为后世所法。降至汉朝，亦建学校，诏诸生课试补官。魏道武帝起自北方，既定中原，增置生员三千，儒学以兴。此历代皆有学校之证也。
臣等今复取平南之君建置学校者，为陛下陈之。晋武帝尝平吴矣，始起国子学。隋文帝尝灭陈矣，俾国子寺不隶太常。唐高祖尝灭梁矣，诏诸州县及乡并令置学。及至太宗数幸国学，增筑学舍至千二百间，国学、太学、四门学亦增生员，其书、算各置博士，乃至高丽、百济、新罗、高昌、吐蕃诸国酋长亦遣子弟入学，国学之内至八千余人。高宗因之，遂令国子监领六学：一曰国子学，二曰太学，三曰四门学，四曰律学，五曰书学，六曰算学，各置生徒有差，皆承高祖之意也。然晋之平吴得户五十二万而已，隋之灭陈得郡县五百而已，唐之灭梁得户六十余万而已，而其崇重学校已如此。我堂堂大国，奄有江岭之地，计亡宋之户不下千万，此陛下神功，自古未有，而非晋、隋、唐之所敢比也。然学校之政，尚未全举，臣窃惜之。
臣等向被圣恩，俾习儒学。钦惟圣意，岂不以诸色人仕宦者常多，蒙古人仕宦者尚少，而欲臣等晓识世务，以任陛下之使令乎？然以学制未定，朋从数少，譬犹责嘉禾于数苗，求良骥于数马，臣等恐其不易得也。为今之计，如欲人材多，通习汉法，必如古昔立学校然后可。若曰未暇，宜且于大都弘阐国学。择蒙古人年十五以下、十岁以上质美者百人，百官子弟与凡民俊秀者百人，俾廪给各有定制。选德业充备足为师表者，充司业、博士、助教而教育之。使其教必本于人伦，明乎物理，为之讲解经传，授以修身、齐家、治国、平天下之道。其下复立数科，如小学、律、书、算之类，每科设置教授，各令以本业训导。小学科则令读诵经书，教以应对进退事长之节；律科则专令通晓吏事；书科则专令晓习字画；算科则专令熟闲算数。或一艺通然后改授，或一日之间更次为之。俾国子学官总领其事，常加点勘，务要俱通，仍以义理为主，有余力者听令学作文字。日月岁时，随其利钝，各责所就功课，程其勤惰而赏罚之。勤者则升之上舍，惰者则降之下舍，待其改过则复升之。假日则听令学射，自非假日，无故不令出学。数年以后，上舍生学业有成就者，乃听学官保举，蒙古人若何品级，诸色人若何仕进。其未成就者，且令依旧学习，俟其可以从政，然后岁听学官举其贤者、能者，使之依例入仕。其终不可教者，三年听令出学。凡学政因革、生员增减，若得不时奏闻，则学无弊政，而天下之材亦皆观感而兴起矣。然后续立郡县之学，求以化民成俗，无不可者。
臣等愚幼，见于书、闻于师者如此。未敢必其可行，伏望圣慈下臣此章，令诸老先生与左丞王赞善等，商议条奏施行，臣等不胜至愿。(《元史》卷一百三十《不忽木传》)
谏用聚敛之臣
 【[至元]】 二十一年，召参议中书省事。时榷茶转运使卢世荣阿附宣政使桑哥，言能用己，则国赋可十倍于旧。帝以问不忽木，对曰：「自昔聚敛之臣，如桑弘羊、宇文融之徒 【姚燧撰不忽木神道碑(《元名臣事略》卷四《平章鲁国文贞公》引)作「汉唐聚敛之臣，如桑弘羊、刘宴」。】 ，操利术以惑时君，始者莫不谓之忠，及其罪稔恶着，国与民俱困，虽悔何及 【神道碑作「及后赋国病民，怨归于上，而始加诛，虽足少谢天下，而亦贻议千古」。】 。臣愿陛下无纳其说。」帝不听，以世荣为右丞，不忽木遂辞参议不拜。(同上)
言取编民隶钦察军事
战将某 【指土土哈，《元史》卷一百二十八有传。】 有功北陲，求钦察之奴人者皆良为兵，隶已麾下，制可，乃多取编氓入籍。中书遣签行省臣王国用核之，为所厘正什七。遂谗其专行不奉诏，帝怒欲斩之，刑曹受成命矣，公入陈：「敕惟以钦察之奴人者出而为兵，未闻以编氓奴籍钦察。或西域、河西诸人例此，杂取编氓以益其军，则天下之户耗矣。国用之忠宜旌，何事而诛！」譬解数四而免。(《元名臣事略》卷四《平章鲁国文贞公》引姚燧撰神道碑)
劾桑哥
 【[至元]】 二十八年春，世祖畋于漷北，也里审班及也先帖木儿、彻里等劾奏桑哥专权黩货。时不忽木出使，三遣人趣召之至，觐于行殿，世祖以问，不忽木对曰：「桑哥壅蔽聪明，紊乱政事，有言者即诬以他罪而杀之。今百姓失业，盗贼起，召乱在旦夕，非亟诛之，恐为陛下忧。」(《元史》卷二百五《桑哥传》)
荐完泽任相
 【[至元]】 二十八年……罢尚书省，复以六部归于中书，欲用不忽木为丞相，固辞。……不忽木曰：「朝廷勋旧，齿爵居臣右者尚多，今不次用臣，无以服。」 【姚燧撰神道碑作「丞相惟国人义为」。】 帝曰：「然则孰可？」对曰：「太子詹事完泽可。向者籍没阿合马家，其赂遗近臣，皆有簿籍 【姚燧撰神道碑作「获黑簿，尽疏入贿其家主名」，与本传文意全反。】 ，唯无完泽名；又尝言桑哥为相，必败国事，今果如其言，是以知其可也。」帝曰：「然非卿无以任吾事。」乃拜完泽右丞相，不忽木平章政事。
……
有谮完泽徇私者，帝以问不忽木。对曰：「完泽与臣俱待罪中书，设或如所言，岂得专行。臣等虽愚陋，然备位宰辅，人或发其阴短，宜使面质，明示责降。若内怀猜疑，非人主至公之道也。」言者果屈。(《元史》卷一百三十《不忽木传》)
谏废廉访司
时方改提刑按察为肃政廉访，上都留守司木八剌沙不便之，入言：「同知西京臣言，河东山西廉副受赇楮泉为千者五十。」欲因以废诸司。帝召问，公奏曰：「是事诚有，彼何为不陈省台？上都留司何与而知？此必告者得罪，其司为此诬言缓其事耳。设廉副受赇，罪止其身，天下宪司何与而尽去之？」帝意乃释。(《元名臣事略》卷四《平章鲁国文贞公》引姚燧撰神道碑)
谏再征交趾
王师征交趾失利，复谋大举，不忽木曰：「岛夷诡诈，天威临之，宁不震惧？兽穷则噬，势使之然。今其子日燇袭位，若遣一介之使谕以祸福，彼能悔过自新，则不烦兵而下矣。如其不悛，加兵未晚。」帝从之。(《元史》卷一百三十《不忽木传》)
议销天变之道
 【[至元]】 三十年，有星孛于帝座，帝忧之，夜召入禁中，问所以销天变之道。奏曰：「风雨自天而至，人则栋宇以待之；江河为地之限，人则舟楫以通之。天地有所不能者，人则为之，此人所以与天地参也。且父母怒，人子不敢疾怨，惟起敬起孝。故《易震》之《象》曰『君子以恐惧修省』，《诗》曰『敬天之怒』，又曰『遇而惧』。三代圣王，克谨天戒，鲜不有终。汉文之世，同日山崩者二十有九，日食地震频岁有之，善用此道，天亦悔祸，海内安。此前代之龟鉴也，臣愿陛下法之。」因诵文帝《日食求言诏》。帝悚然曰：「此言深合朕意，可复诵之。」遂详论款陈，夜至四鼓 【《元名臣事略鲁国文贞公》引王构撰墓志载不忽木诵汉文帝求言诏，「甫至『天下治乱，在予一人，惟二三执政犹股肱也，其悉思过失，丐以启告，务省徭费以便民』，上拱手加额曰：『朕诚意已萌，卿其诵之。』诸大臣复进，令再诵。公奏曰：『圣人之心与天地通，不难弭。若桑哥者，素捷给，特试用之，弥弥奸恶，肆毒吏民，中书不敢诘，台察未尝纠，因一人之言，即正其罪，天下称快。臣知圣心与天地通，而汉文有所不及。今星芒之儆，咎在臣下。』详论款接，自四鼓逮翌早。」】 。(同上)
完泽
　　　奏赏赐及天下岁入岁出、怀孟竹课事
 【[至元二十九年冬十月]】 癸丑，完泽等言：「凡赐诸人物，有二十万锭者，为数既多，先赐者尽得之，及后将赐，或无可给，不均为甚。今计怯薛带、怯怜口、昔博赤，哈剌赤，凡近侍人，上等以二百户为率，次等半之，下等又半之，于下等择尤贫者岁加赏赐，则无不均之失矣。一岁天下所入，凡二百九十七万八千三百五锭，今岁已办者纔一百八十九万三千九百九十三锭，其中有未至京师而在道者，有就给军旅及织造物料、馆传、俸禄者。自春至今，凡出三百六十三万八千五百四十三锭，出数已逾入数六十六万二百三十八锭矣。怀孟竹课，岁办千九十三锭，尚书省分赋于民，人实苦之，宜停其税。」帝皆嘉纳其言。(《元史》卷十七《世祖本纪》)
耶律铸
　　　节浮费
 【[至元十四年]】 三月庚寅朔，以冬无雨雪，春泽未继，遣使问便民之事于翰林国史院，耶律铸、姚枢、王盘、窦默等对曰：「足食之道，唯节浮费。靡谷之多，无踰醪醴。自周、汉以来，尝有明禁。祈赛神社，费亦不赀，宜一切禁止。」从之。(《元史》卷九《世祖本纪》)
议采室女
 【[至元十九年冬十月庚戌]】 耶律铸言：「有司官吏以采室女，乘时害民。如令大郡岁取三人，小郡二人，择其可者，厚赐其父母，否则遣还为宜。」从之。(《元史》卷十二《世祖本纪》)
阿鲁浑萨理
　　　谏捕宋宗室
会有江南人言宋宗室反者，命遣使捕至阙下。使已发，阿鲁浑萨理趣入谏曰：「言者必妄，使不可遣。」帝曰：「卿何以言之？」对曰：「若果反，郡县何以不知？言者不由郡县，而言之阙庭，必其仇也。且江南初定，民疑未附，一旦以小民浮言辄捕之，恐人人自危，徒中言者之计。」帝悟，立召使者还，俾械系言者下郡治之，言者立伏，果以尝贷钱不从诬之。(《元史》卷一百三十《阿鲁浑萨理传》)
赛典赤赡思丁
　　　云南宣慰司听行省节制及州县置令长
 【[至元]】 十二年奏：「云南诸夷未附者尚多，今拟宣慰司兼行元帅府事，并听行省节制。」又奏：「哈剌章、云南，壤地均也，而州县皆以万户、千户主之，宜改置令长。」并从之。(《元史》卷一百二十五《赛典赤赡思丁传》)
纳速剌丁
　　　建言云南三事
 【[至元]】 十七年，授资德大夫、云南行中书省左丞，寻升右丞。建言三事：其一谓：「云南省规措所造金簿贸易病民，宜罢。」其一谓：「云南有省，有宣慰司，又有都元帅府，近宣慰司已奏罢，而元帅府尚存，臣谓行省既兼领军民，则元帅府亦在所当罢。」其一谓：「云南官员子弟入质，臣谓达官子弟当遣，余宜罢。」奏可。(《元史》卷一百二十五《纳速剌丁传》)
上便宜数事
 【[至元二十三年夏四月庚子]】 云南省平章纳速剌丁上便宜数事：一曰弛道路之禁，通民来往；二曰禁负贩之徒，毋令从征；三曰罢丹当站赋民金为饮食之费；四曰听民伐木贸易；五曰戒使臣勿扰民居，立急递铺以省驲骑。诏议行之。(《元史》卷十四《世祖本纪》)
昂吉儿
　　　汰江南冗官
江左初平，官制草创，权臣阿合马纳赂鬻爵，江南官僚冗滥为甚，郡守以下佩金符者多至三四人，由行省官举荐超授宣慰使者甚，民不堪命。昂吉儿入朝，具为帝言之，且枚举不循资历而骤升者数人。帝惊曰：「有是哉！」……即命……减汰之。 【《元史》卷十《世祖本纪》：至元十五年六月，「诏汰江南冗官。……时淮西宣慰使昂吉儿入觐，言江南官吏太冗，故有是命。」】 (《元史》卷一百三十二《昂吉儿传》)
请罢兵息民
日本不庭，帝命阿塔海等领卒十万征之。昂吉儿上疏 【据《元史》卷二百八《日本传》，事在至元二十年。】 ，其略曰：「臣闻兵以气为主，而上下同欲者胜。比者连事外夷，三军屡衄，不可以言气；海内骚然，一遇调发，上下愁怨，非所谓同欲也。请罢兵息民。」不从。(同上)
彻里
　　　劾桑哥奸贪
彻里乃于帝前，具陈桑哥奸贪误国害民状 【据《元史》卷二百五《桑哥传》，时在至元二十八年正月。】 ，辞语激烈。帝怒，谓其毁诋大臣，失礼体，命左右批其颊，彻里辩愈力，且曰：「臣与桑哥无雠，所以力数其罪而不顾身者，正为国家计耳。苟畏圣怒而不复言，则奸臣何由而除，民害何由而息！且使陛下有拒谏之名，臣窃惧焉。」于是帝大悟。(《元史》卷一百三十《彻里传》)
朵儿赤
　　　亲君子远小人
帝 【元世祖。】 以西夏子弟多俊逸，欲试用之，召于见香阁。帝曰：「朕闻儒者多嘉言。」朵儿赤奏曰：「陛下圣明仁智，奄有四海，唯当亲君子，远小人尔。自古帝王未有不以小人而亡者，惟陛下察焉。」(《元史》卷一百三十四《朵儿赤传》)
籍南军子弟以实西夏屯田
因问欲何仕，朵儿赤对曰：「西夏营田，实占正军，傥有调用，则又妨耕作。土瘠野圹，十未垦一。南军屯聚以来，子弟蕃息稍，若以其成丁者别编入籍，以实屯力，则地利多而兵有余矣。请为其总管，以尽措画。」帝可之，乃授中兴路新民总管。(同上)
刘容
　　　选端人辅翼太子
会立詹事院 【至元十九年。】 ，容上言曰：「太子天下本，苟不得端人正士左右辅翼之，使倾邪侧媚之徒进，必有损令德。」闻者是之。(《元史》卷一百三十四《刘容传》)
郭侃
　　　上立政、平宋屯田策
世祖即位，侃上疏陈建国号、筑都城、立省台、兴学校等二十五事，及平宋之策，其略曰：「宋据东南，以吴越为家，其要地则荆、襄而已。今日之计，当先取襄阳，既克襄阳，彼扬、庐诸城，弹丸地耳，置之勿顾，而直趋临安，疾雷不及掩耳，江淮、巴蜀不攻自平。」
……
 【[至元]】 三年，侃上言：「宋人羁留我使，宜兴师问罪。淮北可立屯田三百六十所，每屯置牛三百六十具，计一屯所出，足供军旅一日之需。」(《元史》卷一百四十九《郭侃传》)
张弘范
　　　荒年免租税
 【[至元]】 二年，移守大名。……是岁，大水没庐舍且尽，租税无从出，王辄免之。计相以专擅罪王，王请入见上前曰：「臣以为为朝廷储小仓，不若储大仓，非擅免也。」上曰：「何说也？」王曰：「岁以水不收，而必责之民，府仓虽实而民死亡尽，明年租将安出？活其民使均足于家，岁取之有恒，非陛下府库乎？此所谓大仓也。」上曰：「知体，其勿问。」(虞集撰《元帅张献武王庙碑》，《元文类》卷二十一)
赵良弼
　　　请立高丽世子为王遣还国
公言 【此为中统元年世祖即位前所奏。】 ：「高丽虽名小国，依阻山海，国家用兵二十余年，尚未臣附。前岁高丽世子王倎来朝，适銮辂西征，留滞者二年矣，供张疏薄，无以怀辑其心，一旦得归，将不复来。宜厚其馆谷，待以藩王之礼。今闻其父已死，诚立之为王，遣送还国，世子必感恩戴德，愿修臣职，是不劳一卒得一国也。」(《元名臣事略》卷十一《枢密赵文正公》引李谦撰墓碑)
议征日本
诏授四川经略使，未几 【当在至元十年秋冬间。】 ，复召议进讨日本。公奏曰：「臣前岁渡海，居彼地者几再岁，熟知其民俗凶狠骁勇，不识父子之亲，不知上下之礼，蹲夷踞肆，与鸟兽无别。家置干戈，百姓皆兵。其地山水居多，可佃者极少，无桑蚕丝枲。得其人不可役，得其地不益富。且舟楫恃风而行，忽值风变，漂流触撞，沉溺之祸莫可预防，虽贲、育之勇，良、平之智，将无所施。臣奉使时，同行三舟，为风所漂，会集先后有相去二十余日者。用兵无虑百舟，随波星散，寄命沧海，欲进退齐一，协力成功，难矣。 【[是谓以有用之民力，填无穷之巨壑也。臣谓勿击便。]】  【据《元史》卷一百五十九《赵良弼传》补。】 」(同上)
张雄飞
　　　请建储
 【[世祖]】 命驿召雄飞至，问以方今所急，对曰：「太子天下本，愿早定以系人心。闾阎小人有升斗之储，尚知付托，天下至大，社稷至重，不早建储贰，非至计也。向使先帝知此，陛下能有今日乎？」帝方卧，矍然起，称善者久之。(《元史》卷一百六十三《张雄飞传》)
请立御史台
他日 【按御史台立于至元五年，张雄飞上言当在此年。】 ，与江孝卿同召见，帝曰：「今任职者多非材，政事废弛，譬之大厦将倾，非良工不能扶，卿辈能任此乎？」孝卿谢不敢当。帝顾雄飞，雄飞对曰：「古有御史台，为天子耳目，凡政事得失，民间疾苦，皆得言；百官奸邪贪秽不职者，即纠劾之。如此，则纪纲举、天下治矣。」帝曰：「善。」乃立御史台，以前丞相塔察儿为御史大夫，雄飞为侍御史。(同上)
谏肆赦
 【[至元]】 二十一年春，册上尊号，议大赦天下。雄飞谏曰：「古人言：无赦之国，其刑必平。故赦者，不平之政也。圣明在上，岂宜数赦！」帝嘉纳之，语雄飞曰：「大猎而后见善射，集议而后知能言，汝所言者是，朕今从汝。」遂止降轻刑之诏。(同上)
董文炳
　　　请赦天下
中统元年，上命公宣慰燕南诸道，还奏曰：「人久弛纵，一旦遽束以法，危疑者尚多。与之更始，宜赦天下。」制曰：「可」，反侧者遂安。(元明善撰《城董氏家传》，《元文类》卷七十)
论发河南民丁及将校无俸
上召公密谋，欲大发河南民丁，公曰：「河南密迩宋境，人习江淮地利。河北耕以供需，河南战以启土；宋平，则河北长隶兵籍，河南削籍为民，便。又将校素无俸稍，连年用兵，至有身为大校出无马乘者。臣即所部千户私役兵士四人，百户二人，听其顾役，稍食其力。」上皆从之。始颁将校俸钱，以秩为差。(同上)
谏和籴边郡
 【[至元]】 七年，改山东路统军副使，治沂州。沂与宋人接境，镇兵仰给内郡饟饷。有诏和籴本部，公亟命收州县所移文，……乃遣使入奏，略曰：「敌人接壤，知吾虚实，一不可；边民供顿甚劳，重苦此役，二不可；困吾民以惧来者，三不可。」上大悟，仍旧和籴内郡。(同上)
谏括宋诸藏货宝
 【[至元十四年四月]】 公至自临安，……因奏曰：「臣在临安时，阿里伯奉诏检括宋诸藏货宝，追索没匿甚细，人皆苦之。宋人未洽吾德，苦之以财，恐非安怀之道。」即诏罢之。(同上)
董文忠
　　　论儒学
 【[至元]】 八年，侍讲学士徒单公履欲奏行贡举，知帝于释氏重教而轻禅，乃言儒亦有之，科举类教，道学类禅。帝怒，召姚枢、许衡与宰臣廷辩。文忠自外入，帝曰：「汝日诵《四书》，亦道学者。」文忠对曰：「陛下每言：士不治经讲孔孟之道而为诗赋，何关修身，何益治国！由是海内之士稍知从事实学。臣今所诵，皆孔孟之言，焉知所谓道学！而俗儒守亡国余习，欲行其说，故以是上惑圣德，恐非陛下教人修身治国之意也。」事遂止。(《元史》卷一百四十八《董文忠传》)
奏事先启太子而后上闻
 【[至元]】 十六年十月乙亥，还自万寿宫祝厘所，奏曰：「陛下始以燕王为中书令、枢密使，纔一至中书；后册储皇，累使明习军国事者十有余年，终守谦抑。非不奉明诏也，亦朝廷处之未极其道。夫事已奏裁而始启白，为人臣子惟有唯默，避在不敢以令可否制敕而已。以臣所知，曷令有司启而后闻，其有未安，断以制，则理顺而分不踰，必不敢辞责元良矣。」其日，尽前省院台臣将百人，上面谕曰：「自今庶务其听皇太子临，而后入闻。」(姚燧撰《佥书枢密院事董公神道碑》，《元文类》卷六十一)
谏农器官卖及徙猎户戍郢
公尝进言：「田器古无算，所以劭农。今冶官列肆以求赢利，至锄镈之属亦皆市鬻于耕者，非便。」诏遂罢之。
又言：「职虞者将尽徙猎户无虑数千戍郢中，往往质妻卖子，哭声震路，或自经死。实单弱不中徙，徒纷扰无益。」诏止之。(《元名臣事略》卷十四《枢密董正献公》引卢挚撰墓志)
陈佑
　　　三本书 【至元五年十月上】 
嘉议大夫卫辉路总管臣陈佑，谨斋沐百拜，献书于皇帝陛下。臣今越职言事，事曰三本，皆国家大计，非不知获罪于时也。顾臣起身微贱，臣之先王 【谓穆哥大王也。】 拔臣于畎亩之中，进臣于陛下。陛下任臣以方面之重，锡臣以虎符之荣。臣叨居陛下之官，食陛下之禄，将踰十年矣。是以朝夕感愧，每思敷陈国计，效死以报陛下，亦所以报先王也。傥蒙陛下察臣愚忠，以臣言万一有补于时，贳以不死，俾开言路，臣之幸也。若以臣言狂瞽，冒犯时忌，其罪当死，死于国计，臣之义也。伏望陛下赐以燕闲之暇，熟览臣言，则臣纤芥之忠，山岳之罪，举无逃于圣鉴矣，惟陛下仁圣裁之。
臣闻殷、周、汉、唐之有天下也，天生创业之君，必生守文之主。盖创业之君，天所以定祸乱也；守文之主，天所以致隆平也。昔我圣朝之兴也，太祖皇帝龙飞朔方，雷震云合，天下响应，统一四海，君临万邦，虽汤武之盛未之有也。天眷圣朝，实生陛下。陛下神武圣文，经天纬地，能尽守文之美，兼隆创业之基，兆民欢康，品物咸遂，典章民物，灿然可观。暨遐域远方之民上古所不能臣者，陛下悉悉能臣之，虽高宗之兴殷，成、康、宣王之兴周，文、景、光武之兴汉，太宗、宪宗之兴唐，无以过也。是以海内豪杰之士翕然向风。或谓天命陛下启太平之运者有四，民望陛下树太平之本者有三，臣请条列而言之。陛下昔在藩邸之初，奉辞伐罪，西举大理，势若摧枯，南渡长江，神于反掌。此天命陛下扬万里之威，定四方之乱，将降大任于陛下。即位之后，内难方殷，藩王之阶乱者在北，逆贼之连祸者在东。然天戈一指，俱从平荡，此天命陛下削藩镇有衅之权，新唐虞无为之化，将以跻斯民于仁寿之域也。臣故曰天命陛下启太平之本者有三。
其一曰太子国本，建立之计宜早。臣闻三代盛王有天下者皆以传子，非不欲法尧、舜禅让之美也，顾其势有不能尔。何则？时俗有厚薄之殊，民情有变迁之异，苟或传非其人，祸源一启，则后世争之之乱未易息也，以是见圣人公天下之忧深矣。故孟轲曰：「天与贤则与贤，天与子则与子。」夫所谓天与子者，非谓天有谆谆之言告谕人主以传子之计也，政谓时运推移，无非天理，圣人能与时消息，动合天意，故自天佑之，吉无不利。是以三代亨祚长久，至有踰六七百年者，以其传子之心公于为天下，不私于己故也。伏见圣代隆兴，不崇储二，故授受之际，天下忧危。曩者建藩屏之国，授诸侯之兵，所以尊王室，卫社稷，实祖宗创业之弘规也。迨乎中统之初，颇异于是。恃其国之大也，谋倾王室者有之；恃其兵之强也，图危社稷者有之。当是之时，赖陛下断自圣衷，算无遗策，故总揽权纲，则藩镇之祸销矣；深固根本，则朝廷之计定矣。此陛下守文之善经也。何以言之？天下者，太祖之天下也；律令者，太祖之法令也，陛下岂欲变易旧章，作为新制，以快天下耳目之观听哉？诚以时移事变，理势当然，不得不尔，期于宗社之安而已矣。由此观之，国本之议昭然甚明，不可缓也。语曰：「虽有智慧，不如乘势；虽有镃基，不如待时。」今年谷屡登，四海晏然，此其时矣；亿兆戴德，侯王向化，此其势矣，诚万世一时也。夫天与不受，则违天意；民望不副，则失民心。失民心则可忧，违天意则可惧，此安危之机不可不察也。伏惟陛下上承天意，下顺民心，体三代宏远之规，法春秋嫡长之义，内亲九族，外协万邦，建皇储于春宫，隆帝基于圣代，俾入监国事，出抚戎政，绝觊觎之心，壹中外之望，则民心不摇，邦本自固矣。陛下蕴谦光之德，纵不欲以天下传子孙，独不念宗庙之灵，社稷之重，生民之涂炭乎？愿陛下熟计而为之，则天下臣民之幸甚矣。
其二曰中书政本，责成之任宜专。臣伏见陛下励精为治，顷年以来，建官分职，纲理务，可谓备矣。曰中书，曰御史，曰枢密，曰制国用，曰左右部。夫承命宣制，奉行文书，铨流品，编齐户口，均赋役，平狱讼，此左右部之责也。通漕运，谨出纳，充府库，实仓廪，百姓富饶，国用丰备，此制国用之职也。修军政，严武备，辟疆场，肃号令，谨先事之防，销未形之患，士马精强，敌人畏服，此枢密之任也。若夫屏贵近，退奸邪，绝臣下之威福，强公室，杜私门，纠劾非违，肃清朝野，非御史不能也。如斗之承天，斟酌元气，运行四时，条举纲维，着明纪律，总百揆，平万机，求贤审官，献可替否，内亲同姓，外抚四夷，绥之以利，镇之以静，涵养人材，变化风俗，立经国之远图，建长世之大议，孜孜奉国，知无不为，作新太平之化，非中书不可也。且皇天以亿兆之命悬之于陛下之手，陛下父事上天，子爱下民，其道无他，要在慎择宰相，委任责成而已。钦惟陛下元首之尊也，中书股肱之任也，御史耳目之司也。方今之宜，非中书则无以尊上，非御史则无以肃下。下不肃则内慢，上不尊则外侮。内慢外侮，乱之始也；上尊下肃，治之基也。故《虞书》载明良之歌，贾生设堂陛之论，其旨岂不深且远哉。凡今之所以未臻于至治者，良由法无定体，人无定分，政出多门，不相统一故也。臣谓诸外路军民钱谷之官，宜悉委中书通行迁转，其赏罚黜陟，一听于中书，其善恶能否，一审于御史，如此则官有定名之实，法有画一之规矣。又大臣贵和不贵同，和于义则公道昭明，有揖让之治；同于利则私怨萌生，起忿争之乱，此必然之效也。诚能中外戮力，将相同心，和若盐梅，固如金石，各慕相如、寇恂相下之义，夹辅王室，协赞圣猷，陛下临之以日月之明，怀之以天地之量，操威福之权，执文武之柄，俾法有定体，人有定分，上之使下如身之运臂，臂之任指，下之事上如使足之承身，身之尊首，各勤厥职，各尽心，夫如是天下何忧不理，国势何忧不振乎！虽西北诸子未觐天颜，东南一隅未沾圣化，其来庭之议，称藩之奏，可日而待，不足为陛下忧也。所可忧者，大臣未和，大政未通，群小流言，荧惑圣听，干挠庶政，亏损国威，摧壮士之心，钳直臣之口，至使人情以缄默为贤，以尽节为愚，以告讦为忠，以直言为讳，是皆奸人敌国之幸，非陛下之福也。臣恐此弊不已，习以成风，将见私门万启于下，公道孤立于上，虽有夔为臣，伊周作辅，亦不能善治矣。陛下有垂成太平之功，而复有小人基乱之衅，此臣所以为陛下惜也。今大臣设有奸邪不忠、窃弄威柄者，御史自当言之，乃其职也，百官自当论之，乃其分也，乌在无赖小人不为乡党所齿者，骤兴攻讦之风于朝廷之上乎！臣知国家承平吉祥之言，必不出于若辈之口也，惟陛下远之，则天下幸甚。
</div>
    <div class="pagination">
<a href="元代奏议集录_page10.html">上一页</a><span>...</span><a href="元代奏议集录_page6.html">6</a><a href="元代奏议集录_page7.html">7</a><a href="元代奏议集录_page8.html">8</a><a href="元代奏议集录_page9.html">9</a><a href="元代奏议集录_page10.html">10</a><span class="current-page">11</span><a href="元代奏议集录_page12.html">12</a><a href="元代奏议集录_page13.html">13</a><a href="元代奏议集录_page14.html">14</a><a href="元代奏议集录_page15.html">15</a><a href="元代奏议集录_page16.html">16</a><span>...</span><a href="元代奏议集录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
