<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 50 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 50 页/共 78 页</h1>
    <div class="content">
　　门下。朕诞膺帝顾。丕乂邦图。庙饎蠲登。克致宁神之孝。郊柴钦燎。聿申报本之诚。明德馨闻。繁禧来下。迺眷懿藩之重。宜先庆泽之施。肆举纶章。具孚朝听。具官某。持身淑慎。制行端良。爵齿兼尊。夙蔼宗支之举。亲贤并茂。久专将钺之威。属嘉礼之涓成。涣厖恩而申锡。乃畴多邑。并衍真租。以彰敦睦之风。以示优隆之宠。于戏。相予肆祀。既严昭事之仪。赉我思成。式介攸同之福。尚祗猷训。永迪寿祺。可。 

　　皇叔祖宗粹依前昭化军节度使开府仪同三司信安郡王加恩制同上 

　　门下。朕祗率旧章。恭修大报。大宫祼鬯。具宣列圣之光。吉土升烟。昭格万灵之贶。迄成熙事。敷锡旷恩。若时归胙之初。敢后维城之老。爰颁涣渥。用谂庶工。具官某。属近且尊。德耆而俊。鸣谦自牧。雅推好礼之风。率履无违。允有迪常之吉。焘社席王藩之宠。珥貂参揆路之崇。兹严重燎之祈。肆广宴娭之庆。迺申加于井赋。仍增实于圭腴。以遵广馂之经。以茂展亲之义。于戏。称秩元祀。既茂对于神休。锡予善人。宜亟蒙于祭泽。其钦时命。以介寿祺。可。 

　　皇叔仲御依前检校少傅泰宁军节度开府仪同三司嗣濮王加恩制同上 

　　门下。朕荷丛霄之祐。袭仍岁之丰。燕及皇天。敢怠迎长之祀。衎我烈祖。式严陟配之仪。肆申贲于鸿恩。咸率由于彝宪。矧在濮园之裔。宜均宣室之厘。爰辑廷绅。亶孚制綍。具官某。性资纯茂。德度粹夷。动惟典则之循。居有图书之好。绍先王之履。谨笾豆大房之承。参上宰之班。兼黼黻雕戈之赐。谦惟自牧。富且弗骄。方躬荐璧之祠。载属珥貂之助。迨扬烟之竣事。推涣泽以旌劳。申衍多田。陪敦真食。于戏。降福简简。聿观昭假之迟。庸勋亲亲。宜共荣怀之尚。往祗猷训。益迪寿康。可。 

　　皇叔仲忽依前检校少师镇安军节度开府仪同三司判宗正事兼神霄玉清万寿宫使提举宗子学事普安郡王加恩制同上 

　　门下。朕祗膺鸿绪。诞缉弥文。载乘三岁之祥。躬秩一纯之飨。天惟德辅。歆至治之馨香。人以职来。睹太平之礼乐。眷惟近属。董我宗支。宜因归胙之初。首涣扬廷之宠。具官某。高明而端靖。博达而闳深。学穷六艺之英华。识综三王之制作。处亚师之位。更崇茅社之封。通上宰之班。兼峻琳霄之使。相此严禋之举。率惟同姓之亲。有来麟趾之众多。临以貂冠而肃戢。用稽勋策。并衍租田。以昭物采之隆。以侈邦祺之茂。于戏。受百神之贶。既歌成命之诗。惇九族之和。罙昭广德之化。益绥燕誉。永对宠光。可。 

　　皇叔仲爰依前检校少保奉宁军节度使开府仪同三司江夏郡王加恩制同上 

　　门下。朕涓辰日至。脩报国阳。风马来临。具格精纯之意。星鸡飞动。肆敷旷荡之恩。惟缛典之时成。赖贤王之予翼。式昭祭泽。以侈神休。诞扬纶綍之言。孚告绅緌之德。具官某。处躬端靖。饬行醇和。帅前载之规。既懋有常之德。处宗司之位。尤高易退之风。有淑元戎之旂。有华三事之衮。耆明就列。宗族称仁。兹竣事于严禋。迺均厘于近属。矧我达尊之懿。用疏庆赉之隆。增畀邑租。申加良干。于戏。四方承祭。敏如影响之随。三寿作朋。燕及本支之固。益绥令誉。仰对荣辉。可。 

　　皇叔仲糜依前镇潼军节度使淮安郡王加恩制同上 

　　门下。朕绍膺骏命。诞抚多方。荷天之休。允洽承平之化。裒时之对。荐申报本之诚。既荐庙笾。遂升郊燎。兹大施于祭泽。当首及于宗盟。爰辑朝绅。式颁诏綍。具官某。性资乐易。德度温谦。内坚信道之诚。外广崇仁之誉。四骐导节。拥蒲坂之帅旄。五玉分封。开淮安之王社。矧预陪于吉礼。用申锡于涣恩。特衍多田。更分真食。于戏。克禋克祀。诞严肆类之文。是飨是宜。爰厚均厘之典。往祗恩遇。以对殊恩。可。 

　　皇叔仲营依前崇信军节度使安化郡王加恩制同上 

　　门下。朕祗绍丕图。遹脩元祀。奕奕清庙。聿申祼献之恭。肃肃紫坛。肆达燎薰之报。神娭向座。祝嘏告祥。眷予近属之良。宜有蕃禧之及。诞孚涣号。猷告庶工。具官某。性禀纯和。行推信厚。内列维城之寄。外分阃制之严。爰膺胙土之封。夙启王藩之宠。适此精禋之举。允多景贶之臻。爰辑庆条。载疏褒律。畴叙爰田之奉。衍其圭赋之腴。于戏。时庸履亲。讵敢忘于惇叙。祭则受福。其茂对于荣怀。往迪训言。益昭令誉。可。 

　　皇兄孝参依前检校少保武宁军节度使开府仪同三司豫章郡王加恩制同上 

　　门下。朕抚熙洽之运。怀夤畏之心。乃因至景之辰。爰举丰年之报。王入太室。馨闻圭鬯之和。帝临中坛。光腾璧玉之洁。信星报飨。解泽流厘。兹申惠以隆亲。肆涓神而孚号。具官某。庆开祖武。韵秀宗支。扬秩秩之德声。夙谨义方之念。听霏霏之英辨。雅多儒术之闻。疆圻疏王社之荣。符采映台躔之峻。爰励骏奔之助。克祗毖祀之承。既获考于上仪。迺亟疏于褒律。载陪多赋。并实本封。以答贤劳。以均神贶。于戏。并受其福。式隆同姓之恩。永孚于休。尚迪有邦之卫。往祗明命。益体眷怀。可。 

　　皇兄孝骞依前宁国军节度使开府仪同三司晋康郡王加恩制同上 

　　门下。朕遵列圣之绪。习三岁之祥。对越在天。严祼圭而致孝。昭事上帝。肃齐辂以承禋。聿来四表之欢。并授百神之职。惟予近属。实相盛仪。宜涣褒章。以孚群听。具官某。气资庄厚。德履粹温。乐名理而惟法度之循。力威仪而无富贵之累。画九畿之籍。既疏爵于王封。炳六符之躔。兼视仪于揆路。属阳坛之毕燎。诏勋府以均休。载畴多井之封。并锡真租之益。以昭隆眷。用协彝章。于戏。万福来求。爱莫先于同姓。四方其训。义勿替于前修。往服朕言。益绥尔祉。可。 

　　皇兄孝诒依前保宁军节度使加恩制同上 

　　门下。朕肇熙吉土。肆燎钦柴。罄寰宇以子来。崇昊穹而父事。百灵并贶。严象物之宴娭。五福时敷。流涣恩之德濊。眷言近属。相我盛仪。诞敷赞册之辞。用谂庶官之听。皇兄、保宁军节度使孝诒。器局深裕。行矩醇和。宝牒联芳。□壮维城之势。斋坛受任。夙严颛阃之容。属毖祀之涓成。□徽章而具举。载畴邑采。申衍户租。于昭邦国之光。以叶神人之庆。于戏。展采错事。既申报本之诚。产嘏降祥。宜厚近亲之典。其祗休命。往迪令猷。可加食邑七百户、食实封二百户。 

　　皇弟孝颖依前德庆军节度使加恩制同上 

　　门下。朕受命祖庙。谒款天神。礼罄一纯。明德昭而上格。乐成六奏。高灵降而下娭。美光烛坛。休气合燎。迺眷近亲之懿。宜均纯嘏之绥。我有恩缗。扬于朝位。具官某。姿仪丰秀。性识纯明。蹈履中和。挺挺前人之似。雍容文艺。彬彬儒者之风。蚤图戎翰之良。既秉斋旄之峻。兹甫临于元□。特申锡于丰章。畴以多田。衍其真食。于戏。肆类上帝。方蕃祉福之承。大赉善人。其共荣怀之尚。往钦余训。益懋敏终。可。 

　　皇叔仲爰嗣濮王制 

　　门下。盛德垂百世之祀。斯继世以象贤。同姓厚二等之封。式因心而教爱。朕惇叙九族。祗奉先王。祭谨十伦。俾洁烝尝之馈。驭严八柄。进疏贵富之荣。扬于大廷。锡是定命。皇叔、检校少师、奉宁军节度使、开府仪同三司、判大宗正事、江夏郡王、食邑一万三千户、食实封三千九百户仲爰。持心乐易。毓德粹温。学洪诗礼之闻。庆广神明之胄。兼隆爵齿。处天下之达尊。久殿藩垣。壮周王之封国。再总司于近属。兹表迪以淳风。钦惟安懿之休。浚发英皇之祚。子□次袭。深形宁考之圣言。盥荐时修。具载诸贤之故实。昭穆有序。后先不踰。绵系谱以迭居。衍流泽而弥远。克昌厥休。于昭积累之传。永建乃家。丕显宠光之渥。升孤传之典礼。祚濮国之山川。王土苴茅。贲身章于盭绶。双旌导节。更将律于戎容。仍参相绂之华。增重宗盟之势。陪其采赋。示乃眷私。于戏。后嗣以广亲亲。既笃统承之举。有国以明善善。宜思济美之规。益迈令猷。勉祗予训。可特授检校少傅、定武军节度使、依前开府仪同三司、判大宗正事、进封嗣濮王、加食邑七百户、食实封三百户。 

　　 

●宋大诏令集卷第五十 

　　宗室十 

　　杂诏 

　　赐大宗正司诫励宗子修学诏庆历五年二月己未 

　　朕思古之人君。莫不厚亲戚以辅王室。始家邦而化天下。近鉴前史。有足观者。如汉河间之好书。东平之乐善。不亦为风教之助乎。国家之兴。八十余载。子孙蕃衍。几数百人。比令建置宗室。开敞居第。所以示纠合之义。敦睦之爱。亦尝临遣儒士。往授经训。虽忠孝笃行。人皆夙习。而诗书成业。罕闻来上。自今帅诸宗子。励翼一心。周旋六艺。以废学为耻。以饰身为贤。朕岂爵赏之恡哉。使四方谓朕有懿亲茂族。为国盘维之固。诚不愧于前代也。宜令睦亲南北宅诸院教授官。常具听习经典文辞书翰功课以闻。咨尔宗室。体我眷怀。 

　　宗室迁官诏至和三年八月壬子 

　　朕祗遹先谟。特遵常宪。载惟考绩之令。盖畴莅事之勤。况本支茂于皇宗。盘维固于王室。傥用法而削。则伤睦族之恩。苟见劳而迁。且匪徇公之道。又念奉朝既久。乐善不言。常协用于前彝。宜特宽于新制。使尊卑各叙。进官者率以限年。若德业众称。加禄者亦有异数。并期祗节。无怠省躬。先朝旧制。皇族在班及十年者。具名取旨。令中书枢密院检勘。自明堂覃恩后。及十年者。特以名闻。当议依天禧元年正月。宗正寺所定年劳次第。各与迁官。其近因特恩迁官者。以更理十年、方依此施行。 

　　允弼允良朝朔望诏治平四年正月丙寅 

　　护国军节度兼中书令东平郡王允弼。泰宁军节度中书令襄阳郡王允良。古之王者。褒礼近属。所以广亲亲之恩。伯祖、叔祖。皆先帝之所甚重。而冲人所当优待者也。其朝朔望。以表异数。 

　　封艺祖后一人为王诏熙宁元年九月甲子 

　　昔我艺祖之兴。以天发之期。兵未始一血刃。而卒肇造区夏。其大谋盛烈。被诸万世而莫高焉。朕奉圣绪。夙夜不敢康。乃顾后之子孙。寖微不显。而有司未尝议封爵之文。岂朕所以尊大统、推亲亲之意哉。且积厚者其流必远。施大者其报必丰。宜令中书门下考大宗之籍。以属近而行尊者一人。裂土地而王之。使常从献于郊庙。世世复续。以称朕尊祖报本之志焉。故兹诏示。想宜知悉。 

　　宗子恩礼诏熙宁二年十一月甲戌 

　　自我祖宗惇叙邦族。大则疏封于爵土。次则通籍于闺台。并留京师。参奉朝请。然而世绪寖远。皇枝益蕃。属有亲疎。则恩有隆杀。才有贤否。则禄有重轻。今而一贯于周行。是亦奚分于流别。虽敦睦之道诚广。而德施之义未周。故廷臣数言。宰相继请。谓宜定正。限以等夷。朕惟亲戚之间。经史有训。汉唐之世。典故具存。或以九族辨尊卑。或以五宗纪远近。或听推恩而分子弟。或许自试而效才能。或宗子之贤。得从科举。或诸王之女。自主婚姻。尽前世之所行。顾当今之未备。况我朝制作。动法先王。岂宗室等衰。乃无定著。因俾群公之合议。将为一代之通规。载览奏封。具陈条目。以谓祖宗昭穆。是宜世世之封。王公子孙。抑有亲亲之杀。若乃服属之既竭。洎于才艺之并优。在随器以甄扬。使当官而勉懋。至于任子之令。通婚之仪。凡曰有司之常。一用外官之法。佥言既允。朕意何疑。告以将来。用颁明命。宜依中书枢密院所奏施行。 

　　赐濮邸诸父加恩诏元丰七年二月庚辰 

　　朕自嘉祐中从先皇帝入居储宫。离濮邸已二十余年。今日缘奠故伯宗辅。因得趋谒濮安懿王祠堂。顾瞻诸伯叔父。所存者无几。皆齿发衰迟。仪形非往日之比。深用恻然。其议加恩诸父。 

　　六房择最年长与官御笔大观二年八月二十二日 

　　上皇之孙。于属虽远。亲亲之义。族有戚疎。恩有厚薄。未有仁而遗其亲者也。闻上皇之孙、未有官者。六房余三十人。至或贫乏不能自存。为之恻然。已降指挥。置敦宗院。可令疾速措置闻奏。其六房内、各择最长、年二十以上。与三班奉职二人。一房及六人以上者加一人。仍并添差监当差遣。 

　　贬责 

　　责允言诏大中祥符三年四月辛亥 

　　皇侄、左屯卫将军允言。罔遵教导。尝冒宪章。虽坐左迁。曾无悛革。家庭之内。惨虐屡闻。尊属之间。侵凌斯甚。及兹按劾。备见尤违。在于公朝。合从吏议。尚念素婴心疾。特屈简书。止降秩于春坊。俾省躬于私第。可责授太子左卫率府副率。绝其朝谒。 

　　莒国夫人和氏不得入内诏景祐元年八月甲戌 

　　六宅使从演、寻访美人尚氏骨肉。及以所使霞质送遗与尚氏。八作副使从湜辄上表章。为寻得尚继斌。乞酬奖改转。并受尚氏寄下金银财物等。奉敕。从演、从湜、幸居戚属。久服使联。荷兹惇叙之恩。盍谨操脩之节。而乃规图爵位。干托掖庭。为寻访其近亲。仍私遗于幸婢。兼陈封奏。妄觊宠荣。靡顾廉隅。备彰渎慢。兼通信问。潜寄货财。有玷宗枝。且伤风教。尚以近经赦宥。薄示诫惩。聊左降于班资。仍禁止于朝谒。所有从演、从湜责降。已从别敕处分。其母莒国夫人和氏。不能训导。颇助妄庸。今后不得入内。 

　　皇弟安静军节度使允迪责授监门卫大将军制 

　　敕皇弟允迪。五刑之属三千。其罪莫大于不孝。小民无知。犯者犹鲜。况尔燕恭肃王之子。而朕之诸弟也。宜率训义。以迪四方。而乃忘苴麻哭泣之哀。为酣饮沉酗之佚。肆情鄙行。害于而家。达于朕听。嗟惋无已。朕苟贷法。何以处王公之上而教天下哉。宜归爵秩。下领屯卫。盖宽于驭过。而欲循省其非。无蹈后悔也。 

　　皇伯宗谔落同中书门下平章事制 

　　门下。朕绍休祖宗。崇建藩屏。所以合邦族之爱。厚人伦之风。虽于近亲。若共维之一体。厥作棐德。亦难废于大公。皇伯具官某。席庆皇支。参华天路。惟安富贵之习。靡躬法度之修。乃外招事权。内轹宗党。知省券难分。而移文固析。知官寺有禁。而遣吏辄通。致风宪之上言。加议论之并起。朕闵失戒慎。务全仁恩。其上宰相之章。仍领元戎之节。欲止不获。谁咎之贻。于戏。臣无有作福威。以杜诸侯之渐。上不敢私赏罚。以一万民之归。宜勉自思。庶复来誉。可。 
</div>
    <div class="pagination">
<a href="宋大诏令集_page49.html">上一页</a><span>...</span><a href="宋大诏令集_page45.html">45</a><a href="宋大诏令集_page46.html">46</a><a href="宋大诏令集_page47.html">47</a><a href="宋大诏令集_page48.html">48</a><a href="宋大诏令集_page49.html">49</a><span class="current-page">50</span><a href="宋大诏令集_page51.html">51</a><a href="宋大诏令集_page52.html">52</a><a href="宋大诏令集_page53.html">53</a><a href="宋大诏令集_page54.html">54</a><a href="宋大诏令集_page55.html">55</a><span>...</span><a href="宋大诏令集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
