<!DOCTYPE html>
<html>
<head>
    <meta charset="UTF-8">
    <title>明穆宗宝训 - 第 15 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明穆宗宝训 - 第 15 页/共 19 页</h1>
    <div class="content">　　上报可仍以廷玉尹属司礼监治罪
　　○七月壬申巡按湖广御史陈省效太和山守备太监吕祥罪七乞徵祥还并罢守备官兵部言内臣有事太和山始于成化初然用以提督道流于地方无与也宜如省言罢之便
　　上是之诏革分守徵祥还已而司礼监举御马监右监丞刘进代祥
　　上仍命提督分守湖广行都司等处都给事中欧阳一敬＜锍-釒＞言臣访知刘进者本刘俊尝守
　　显陵诛求万状
　　肃皇帝下之狱已充
　　孝陵卫净军今逃藉易名复得进用代祥此退饱虎得饥虎也
　　上悟遽命罢进革分守问司礼监孰可代进者于是内官监左监丞柳朝自司礼监典簿得推用仍兼分守兵部尚书郭乾曰臣惟人君之尊如天如令四时也故传曰令重则君尊夫一太和山内臣耳部臣曰分守可革
　　陛下亦曰可革科臣曰分守可革
　　陛下亦曰可革而旨从内降旋复易之传播中外殊骇听闻臣等以天事
　　陛下愿
　　陛下以天自处而坚四时之信天下幸甚＜锍-釒＞入
　　上深以为然即命改给朝提督太和山关防毋兼分守
　　○隆庆二年七月丙辰内使许义坐挟刃吓人财事发巡视中城御史李学道不候参题遂执而笞之其党皆忿恨不平是日朝罢有内使百余人突出至左掖门外捽学道众中奋挺殴之踣地百官相顾错愕
　　上闻之大怒命锦衣卫执内使十余人至东上门杖为首者一百发烟瘴地充军余各杖六十充
　　孝陵卫军
　　○八月乙未先是湖广巡按官奏革承天元祐宫住持没入庄田八十七顷以备汉江修堤之用已得旨允行至是守备太监张尧又奏称前田系碑载旧数乞留徵租进御户科执奏租银以之进御于国用不加多以之筑堤则拯万民之溺而且以保护
　　陵寝彼此轻重较然宜如抚按官议
　　上命遵前旨听有司徵收不得再行奏扰
　　○十一月乙丑司礼监传旨令锦衣卫逮闲住太监李芳杖八十送刑部狱监锢秋后处决尚书毛恺言自昔圣王刑人于市与众弃之非直使死者服罪不冤且将使生者惧罪不犯耳芳供事内庭日久今一早坐死罪状未明臣等皆莫知所置诘非所以示天下公安左右之心也＜锍-釒＞入
　　上报以芳在内事上无礼命且锢之
　　○辛未命锦衣卫逮内官杨义于南京陈钿于山海卫各杖三十送刑部监锢
　　○隆庆三年六月壬午初御用监太监赵迁劾工部主事刘佩违纳钞税擅留皇船事下工部行山东巡按御史勘详以闻至是御史罗凤翔奏迁语受之湖州通判仝祉祉初以部运私装货物为佩所持因嗾迁以祸中之佩无罪当反坐祉而责迁误听之过
　　上是之
　　○隆庆四年四月庚子刑科给事中舒化等以热审届期请释系狱尚宝司司丞郑履淳内官李芳等章下刑部拟履淳淹系逾时以足示警芳等二十五人已瘐死其六兹复馁瘠者半宜矜释诏释履淳为民芳陈钿杨义杨添爵乔朗发充南京净军李智王进巩真甯春季珍还钟鼓司应役余系如故
　　○八月己未刑科都给事中舒化等请释户科都给事中李已诛大同西路参时张刚威远城参将杨缙及诸罪名未定请宥未尽者宜以时开释章下法司刑部尚书葛守礼等因言朝审之时罪在殊死者奏请处决情可矜疑有辞者奏请未减再问独内犯张恩等十人及都给事中李已原未定有罪名今收系已久仅存余息而朝审之时又不得与既不在矜疑之列又无复再问之条如终瘦死狱中非所以昭
　　朝廷正法之义洽
　　皇上好生之仁也乞将恩等分别情罪轻重行罚宥已枉直放归田里得旨已释为民恩等系狱如故法司意恩等有内援欲借以脱已及已独释众翕然谓有援矣
　　持大体
○隆庆二年正月戊辰陕西按察司副使姜子羔言入觐官各有道里费及馈遗私赍宜令进献羡余以佐国计布政司官银三百两按察司官二百苑马行太仆二寺官一百运司及府正堂官二百五十佐贰官一百州县正官二百佐贰官五十首领及边远者量进＜锍-釒＞入
上曰进献非事体朝廷亦不藉足用不许
　　○九月癸丑户部覆南京户部尚书刘体乾条奏四事一分派仓分水次以均劳逸一议处脚价工食以止科索一减耗米一责运官＜锍-釒＞入
　　上曰兹所议俱准行今后各衙门琐屑诸务可径行者不必一一渎奏
　　○隆庆四年七月己巳掌吏部事大学士高拱言近来章奏日趋浮泛铺缀连牍徒烦
　　圣览且言多意晦绪理难寻翻可窜匿事端□调假饰人臣奏对之礼不当如此请严加禁约令内外诸司凡有章奏务在直陈其事意尽而止不得仍前铺缀违者听该部科官参治庶存恭肃之体且还简寔之风
　　上答曰卿言良是近来章奏信多繁辞且语涉肆慢甚非人臣奏对之体所司其通行严禁违者部院及科臣劾治之
　　○隆庆五年十一月丁卯巡抚云南都御史曹三晹上言革任黔国公沐朝弼怙恶不悛虐害地方人心危惧请因其乞假葬母留之南京不遣以杜后患兵部覆朝弼事已前决今因其自至而留之非所以明国威昭大信也
　　上以为然令遵前旨还镇闲住戒以痛自省改不得生事虐民
　　慎恩泽
　　○隆庆二年四月辛巳户部覆御史王廷瞻言勋戚庄田请乞大滥或本宗已绝为异姓所冒或身后陵夷为势家所夺使国家优恤之典为奸宄射利之资甚无谓也宜于初给时酌为定数不得过多仍限以世次递为裁减其无宗无爵者悉归之官至于各卫屯田必择卫官之贤者使任其事有司查盘得并核其勤惰仍以屯粮完负分为三等以行劝戒
　　上从其议令勋戚初给庄田部臣酌议则数临时举闻
　　○五月甲寅锦衣卫经历牛应龙等以其父前考察为民请比例移封吏部言条列所开除名等罪不系贪酷得奏请移封者所以广锡类之仁若赃污等罪即遇赦宥仍行追夺者所以严赃吏之禁夫已授封者尚得追夺况未授封者乎自今内外官员有应封赠而其父以贪酷为民者听本部斟酌奏请许以原职冠带闲住其后虽有封典不得概及以滋冒滥
　　上曰贪酷为民者无论考察问革皆不准封赠其以他事为民者非遇大庆覃恩亦不许
　　○十二月丁酉先是户部奉旨酌议裁革勋戚冒滥庄田勋臣传派五世者限田百顷戚畹限田七百顷至七十顷宗□以绝及失爵者夺之奸者影射者徵租入官至是巡按直隶监察御史刘世曾查奏勋戚传派五世田溢百顷以上者朱希忠田千三百余顷定国公徐文璧英国公张溶惠安伯张元善田各五百余顷泰宁侯陈良弼锦衣卫指挥李光先等田各百数十顷戚畹受赐太滥者驸马都尉李和田二千八百余顷许从诚一千五百余顷锦衣卫指挥谢守朴林荐张澍陈书文龙邵辅千户夏时际等田各千数百顷以上宜酌量裁减恭顺侯吴继爵豊城侯李儒宁阳侯陈大纪安乡伯张鋐崇信伯费甲金武进伯朱承勋宁晋伯刘斌锦衣卫指挥甄辅等皆传派五世田不能百顷玉田伯蒋荣安平伯方承裕驸马都尉邬景和都督佥事沉至等皆戚畹田不能七百顷以上宜令承业如旧□派已绝爵级以革者则有兴济郡主保圣夫人阳武侯薛伦永顺伯薛桥故京山侯崔元瑞安侯王源驸马都尉李名焦敬王彝锦衣卫指挥钱昂蒋秉正等田约三千五百余顷名为钦锡庄田而册籍不载者则有武定侯郭大诚武安伯郑昆彭城伯张熊成山伯王维熊等田约二千余顷有勋戚本无其田而奸民隐种者若阳侯薛伦平江伯陈王谟指挥周世臣百户郭勇故都督陆炳等庄田约三千余顷宜悉追夺部覆勋臣中系元勋世裔及戚畹至亲不当概拟定限宜稍＜宀十见＞其数以示优礼之恩其册籍不载若武定侯等田宜令覆核陈书
　　母后亲侄准留五百顷谢守朴林荐而下宜递减守朴荐三百顷张澍二百顷文龙五十顷内宗绝而失爵者如有先世丘墓其田二百顷者量留五顷百顷以下者量留三顷以资供祀之费余如世曾言＜锍-釒＞入
　　上曰传派五世勋臣及公主见在驸马各庄田尔等仍会同屯田御史议定应留顷数规则以闻部乃更议元勋世裔限田二百顷勋戚半者限田百五十顷驸马李和于原议七百顷外益以三百顷以足千顷之数诏如拟
　　○隆庆三年十二月癸亥诏礼部更定恤典条例一文武官祭葬有无隆杀之等悉遵会典其特恩如侍从必日侍讲读军功必穷履行阵春宫官必亲奉出阁开陈有劳者悉遵嘉靖中题允事例其祭葬大约于本等品级内量加一等无祭者给与祭一坛无葬者给与半葬半葬者给与全葬如讲读官则五品本身有祭四品本身父母得拟祭葬三品得及其妻军功则四品本身得拟祭葬三品未满得及其父母加恩成例各有等差不得超越资次妄生希觊其或有讲读年久军旅功多恩恤特宜从厚者礼部临时议请其余不许一概援引陈乞  一品官父母妻加祭有父母加二坛者有妻加一坛者有妻止于一坛者遇有陈乞礼部酌议以闻不得预拟一会典所定二品祭数本身二坛加有三少或兼大学士赠一品者至四坛父母与妻俱一坛节年所议则例如致仕加三少者加祭一坛加太子太保者加祭三坛原加三少而续奉旨革去者止与本等祭二坛其被劾闲住者祭俱无妻未封夫人者不准与祭加升者日浅政绩未著者礼部临时核实奏请量减一三品官祭葬不分在任致仕俱祭一坛兼学士赠尚书者祭一坛未及考满病故者祭一坛减半造葬造葬悉如旧例一四品官凡经考满者父母虽止授五品封亦与祭一坛其未经考满者不得越例陈乞一品官父母未蒙封赠者于制本不当沾祭不许越例冒请若品官妻非系封赠夫人者原无祭典不准并祭二品三品共历三年以上者虽未考三品满本身及父母俱准与三品祭葬三品四品共历三年以上者虽未考四品满本身准照二品未考满例祭一坛半葬父母准祭一坛其未及三年以上者不得妄行陈请一内外官不拘品级凡以授外封及后授京职考满宜封而例不得重封者悉照品级给与应得祭葬如不因考满而蒙恩诏受封者非系讲读军功仍不准给一二品以上者虽经论劾中间或有心行无疵优礼致仕者悉照弘治年间例给与身后恩典如有罪过昭彰公论共弃者不拘见任及致仕等项俱不得概给其被劾闲住遇蒙覃恩概复致仕者祭葬仍不准给不许混奏一被劾听调功过未明举措未定者使人品原无可议所有应得祭葬准与全给或功有可录过有可原者以全给拟作半给半给拟作有祭无葬至于罪过昭彰公论共弃者照闲住事例不准给一因事革职而后赐复原职给以应得恩典如嘉靖二十七年例其覃恩概复者不得援以为例今后自三品以上凡遇此项悉照所复品级题给祭葬若后复职衔反优于原职者仍照原职施行其被劾听劾未明身故者照闲住例俱不准给一勋臣祭葬除皇亲外其为事革祭者如正德嘉靖间题给赐祭则例今后公侯伯在内掌府事坐营在外总兵征讨积有勋劳而加太子太保以上者照会典公侯祭十六坛伯祭十五坛掌府事坐营兵历有勋劳者与祭七坛掌府事坐营积有年劳者与祭五坛虽掌府事坐营而政绩未著者与祭四坛管事被劾勘明闲住者祭二坛被劾未经勘实者祭一坛勘实而罪重者并本爵应得祭葬一概尽削又正德间公侯伯本祭俱三坛嘉靖间仍祭二坛今后照嘉靖间事但以复会典之旧一武臣祭葬旧例都督同知佥事起用未久病故者与祭二坛锦衣卫都指挥使身后赠都督同知者亦祭三坛署都督同知照署都督佥事止与一坛今后推类一体遵行一死事官如抗节不屈身死纲常者犯颜谏诤身死国事者执锐先登身死战阵者危城固守身死封疆者仍照例立祠此外或有城池失守而身殒于奔命战阵败衄而躯毙于倒戈者止为酌量重轻赐之葬祭或加赠荫不得一概立祠
　　○隆庆四年九月辛未先是原任刑部主事唐枢在
　　先朝以大狱得罪故吏科给事中王俊民以议大礼得罪
　　上登极诏录建言之臣枢得复职听用俊民赠官荫子至是浙江抚臣谷中虗以枢老请加秩致仕而俊民孙秉礼适到部承荫大学士高拱以为非宜上＜锍-釒＞曰我朝规模宏远君臣之义极严父子之恩至笃以此号令天下所以治道迈隆古而陋近代迨
　　先帝以圣神御极骏烈鸿猷昭揭宇宙
　　皇上嗣位志隆继述所谓不改父之政其本心也而当时议事之臣不以忠孝事君务行私臆乃假托诏旨凡
　　先帝所去如大礼大狱得罪诸臣悉起用之不次超擢立至公卿其死者悉有赠荫夫大礼
　　先帝亲定所以立万世君臣父子之极也
　　献皇尊号以正明伦大典须示天下久矣人议礼得罪者悉从褒显将使
　　献皇在庙之灵何以为享
　　先帝在天之灵何以为心
　　皇上岁时祭献何以对越
　　二圣则岂非欺误之甚者乎至于大狱及建言得罪诸臣岂无一人当其罪者乃不论有罪无罪贤与不肖但
　　先帝所去悉褒显之则无乃以讐视
　　先帝欤武王反商政亦不过释箕子囚封比干墓加意贤者而已未闻于商家所弃之人尽用之也今
　　上亲
　　先帝之子议事者固
　　先帝之遗臣乃明于
　　上前所谓如此是悖君臣之义而伤
　　主上父子之恩非所以为训于天下也臣每私心痛恨至于流涕自臣掌部事以来此等陈乞悉停格不行今又有唐枢王俊民之事此谊不明如枢辈得褒显者甚多固不必言臣独痛夫人臣归过
　　先帝反其所为以行己之私臆既多时矣宜亦有明之者而今当事之臣尚公然为之不觉其悖旁观者亦漫然视之不以为非岂天理果泯人心果死欤终始无人一破其说恐天下之人直以悖逆为当然天经地义沦斁日深无父无君之事将由此起则何以为国也弘治初御史彭程巡视光禄上言成化间滥费大多
　　孝皇盛怒以为扬
　　先帝之过论大不敬斩后得免死充军夫彭程所坐特一言耳视今日之事何如哉愿下阁臣议务明
　　皇上继述本心与今日群臣所以仰体
　　圣心而敬承
　　先帝者当何如为是并往日所行之非明白谕告天下以醒久迷之人心以开久涂之耳目自后敢有务行己私归过
　　先帝者皆以大不敬论如此则父子之道正而
　　皇上之大孝永垂于万代君臣之道正而
　　皇上之大法永昭于万方致理之原寔在于此＜锍-釒＞入
　　上曰大礼断自
　　皇考可垂万世谏者本属有罪其他建言被谴亦岂皆有罪者乃今不加甄别尽行恤录何以仰慰在天之灵览卿奏具见忠悃诸陈乞并罢吏部仍通行晓谕自后有借例市恩归过
　　先帝者重论不赦
　　责实效
　　○隆庆元年十一月己卯户部覆漕运都御史张瀚总兵官李廷竹会议六事一漕法征兑缓期有司军卫同罪今法但行于武弁而州县文职间以佐贰阘茸者塞责宜一体劾治毋得遍纵一苏松常嘉湖宦家纳粮不赴水次每逼军私兑宜遵例禁革一凡及三年将运官旌别淑慝送户兵二部会考举其最者超擢示劝一南京上下江造船二厂旧无上官督率事多废弛宜分属九江苏松兵备道兼理之一密云昌平边粮甚为运卒之累数年以来变革不常请如大同例发银预粜勿再纷更一裁革遮阳分派南北诸卫事宜已经题覆当著之令甲遵守
　　上曰运官贤否惟以钱粮完欠为据如僄失挂欠数多纵有他长不得滥举诸事俱依议行
　　○隆庆二年十二月戊子
　　上谕兵部曰边镇每十日一报虏情比来渐成虚文劳费无益其□□□遇有警急及事情重大者仍不时奏闻毋得迟误
　　○隆庆三年三月丁巳诏各处盐运司官俱久任三年以后升迁给由必稽任内课完方许离任其正课计引入仓务在岁终报完越三月夺俸一年者降级有虚出通关者如例科断分司官以罢车□耍论黜仍查追历年积过以时日久近为差
　　○七月庚辰抚治郧阳佥都御史孙应鳌＜锍-釒＞荐原任侍郎何迁才堪任用兵科都给事中张卤言迁昔党附权门贪黩无耻故坐废弃应鳌不当滥举吏部覆迁仍闲住不当再图起用因请敕九卿科道诸臣自今荐举务核名实
　　上曰人才贵有实用如狥情滥举致异日偾事者仍照前旨并坐举主
　　○隆庆四年十一月丙寅工科都给事中龙光条陈计处岁办织造五事一专织造以严责成一足料价以偿工费一禁市买以防滥恶一书姓名以待辨验一择运角□羊以绝毙端一革包揽以塞骗局章下工部覆奏如议
　　上曰岁造叚疋乃正供所急近来积毙多端抚按官漫不稽查催验惟怙节省虗名其实民不沾惠徒资贪吏囊槖奸徒侵利以后令抚按官加意振饬清革奸毙如因循玩愒不奉诏者重治不宥
审用人
○隆庆二年二月壬午先是巡抚辽东都御史魏学曾请罢广宁坐营千户任政以开原备御指挥刘承武代之西平备御指挥李尚元与金州守备指挥杨爕相更调兵部谓御史李叔和尝荐政而戒饬承武即尚元亦学曾所尝荐今举剌异同前后矛盾宜令政与爕更调光元与承武更调以全器使
　　上从之于是学曾又言政往时守堡幸无事以故得举承武为挤者所中故得戒饬臣固不为当也至如尚元者臣诚荐之然其才力不能当西原一面之寄爕信才然不若承武练达故臣复有兹议何伤于同异哉夫将官用舍边镇安危所系臣不敢依违迁就贻忧地方惟
　　陛下裁察＜锍-釒＞下兵部不得已为请罢政其他如初议
　　上曰人才于事任或不相宜何妨更易其以承武充中军尚元变更调政革任悉从学曾所请
　　○庚寅户部尚书马森等都给事中王治御史王友贤等各奏荐边才吏部覆言五方之气虽笃于因材百中之能难拘于器使如往者辅臣扬一清以南人用之陕西尚书王骥以北人用之云南俱有声绩宜勿论南北资格斟酌推用务当其才
　　上深然之因命以所举诸臣酌量任用有不称职偾事者并坐举主
　　○隆庆三年九月甲戌吏部覆奏九卿科道诸臣所荐边才有见任待次推用者有候服阕病痊推用者有致仕及闲住侯缺即补者得旨所荐人才须详加斟酌见任者量才拔擢其余必真有边才方令起用毋一概滥叙以长奔竞之风
　　○隆庆四年二月癸亥大学士高拱言二三十年来边关多事调度为难所宜多需其才然后可以济事窃见兵部侍郎止二员协理部事不得随时出入或欲巡阅边务未免假借于他官或遇边方总督员缺未免那移于他处且彼此侯代动经岁时猝遇有急无人为御宜于兵部添设侍郎二员同额设侍郎协理部事平日则习练本兵政务或欲巡阅边务即以一人往既便行事又不烦于假借或遇边方总督员缺即以一人往既可朝发夕至又不废于那移迨其出入中外阅历既深次第推升尚书员缺如此而犹称乏用必不然也然兵乃专门之学非人人皆可能宜豫餋以待用而法当自兵部司属治盖兵部司属皆与闻军旅之事而乃不择其人泛然以用又往往迁为他官非惟无以备他日之用而目下承行亦有不当者矣今宜特高其选而以有智谋才力者充之使其专官于此练习事务不复他迁而又议其升格如边方兵备缺即以兵部司属补边方巡抚缺即以边方兵备补而总督与在部侍郎时出时入以候尚书之缺其他官中有特出之才能知兵事者又闻取一二以补不足如此而犹称乏用必不然也然臣又思之餋才虽足以备用然劝惩不明何以尽人力体悉不周何以尽人心臣见边方之臣涉历沙漠出入锋镝福荣辱变在斯须而内地优闲之官乃与之同论俸资同议升擢甚者且或后焉此功臣所以灰心烈士为之太息者也诚宜特示优厚有功则加以不测之恩有缺则进以不次之擢使其功名常在人先他官不得与之同论俸资脱或推奸误事则律以法职任不称则左其官使其功名常在人后亦不得与他官同论俸资如是而犹不尽力必不然也至于人力有限穷则不□臣又见边关总督之臣用之不效者既蒙显罚而用之效者乃不蒙顾惜使其频年累岁常受苦辛非惟不得息肩抑且不遑喘息直至肝胆涂地而后已斯其情亦甚苦矣若使储餋有素用不乏人自可行通融休暇之法如其在边日久著有成绩则特取回部以休假之休假之后不妨再出使其精神得息而不疲知慧长裕而不竭以勤王事为济必多且臣子驰驱之苦既在上者所深体而君父体念之意亦在下者所周知君臣之义即同父子之恩如是而人不尽心必不然＜锍-釒＞入
　　上答曰兵事至重人才难得必博求预蓄乃可济用览卿奏处画用悉具见其为国忠猷并如议行
　　○隆庆五年六月乙卯掌吏部事大学士高拱言国初进士举人并用其以举人跻入座称名臣者甚众乃后进士偏重而举人甚轻至于今极矣故举人年力稍强輙迁延以幸一第必至衰迈始勉强就官闲有一二壮年出者则又为贪之故志温饱者也如是而冀治理胡可得哉臣愚以为欲兴治道宜破拘挛之见以开功名之路凡举人就选初以资格就官授官之后则惟考其政绩而不必问其出身吏部自行体访苟系贤能即一体升取各抚按官一体保荐如举人官未经保荐而升取多者则抚按以不及论诸凡推转一视政绩无分彼此有所重轻若果才德出众则一体升为京官即至部卿无不可者至于举人谒选又必稽其年貌五十以上者授以杂职不淂为州县之长盖恐烦钜之任非衰劣者所堪如此则吏治可兴而化理有赖
　　上曰
</div>
    <div class="pagination">
<a href="明穆宗宝训_page14.html">上一页</a><span>...</span><a href="明穆宗宝训_page10.html">10</a><a href="明穆宗宝训_page11.html">11</a><a href="明穆宗宝训_page12.html">12</a><a href="明穆宗宝训_page13.html">13</a><a href="明穆宗宝训_page14.html">14</a><span class="current-page">15</span><a href="明穆宗宝训_page16.html">16</a><a href="明穆宗宝训_page17.html">17</a><a href="明穆宗宝训_page18.html">18</a><a href="明穆宗宝训_page19.html">19</a><a href="明穆宗宝训_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
