<!DOCTYPE html>
<html>
 <head>
  <meta charset="utf-8"/>
  <title>
   唐大诏令集 - 第 40 页/共 71 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐大诏令集 - 第 40 页/共 71 页
  </h1>
  <div class="content">
   勅时和年丰神所福也精意备物祭之义也朕每为苍生常祈稔歳徴诚有感丕应乃彰今宗社降灵神祗效祉三时不害百谷用成遂使京坻遍于天下和平之气既无逺而不通禋祀之典亦有祈而必报宜令兵部尚书兼中书令晋国公李林甫工部尚书同中书门下三品豳国公牛仙客即分祭郊庙社稷尚书左丞相裴耀卿祭中岳礼部尚书杜暹祭东岳御史大夫李适之祭西岳太子賔客王丘祭北岳国子祭酒张説祭南岳其四渎四海四镇及诸名山灵迹等各委所由州长官祭仍令所司即择日奏闻务于蠲洁之礼以致精明之德冀申诚恳如朕预焉道释二门通众妙济时育物皆有明徴是所依凭岂忘尊奉其天下寺观并令量修功德用齐三圣之教以叶百灵之心宜嗣虚怀各陈至敬者也【开元二十五年十月】
　　升坛入庙行事官先去剑佩及履勅
　　勅精意曰禋吉蠲为享茍乖此义何以降神如闻比来祭官及监祭使等虽受斋戒殊乏防洁如在之诚岂其然欤又虚心好静神听无声倘致喧烦尤非致敬自今以后升坛入庙行事官并去剑佩及履咸宜勉励仍逓相糺察如或因循当别有处分
　　天寳元年南郊制
　　神之降休礼无不答永言禋祀必在躬亲朕粤自君临载道教崇清净之化畅元之风庶乎泽及苍生时臻夀域积以歳月未尝懈怠岂谓休徴感通烈祖降见乃昭灵命是锡寳符因而求之应言而获亦既至止果获殊徴谅惟秘词不可详説然邦家大庆何以过焉是知神仙所缄造化同体爰初有待经韫椟而多时潜应改元若符契之相合景福攸介祗畏良深而羣官宗室抗疏于外元良诸子屡请于中逮夫缁黄兼彼耆耋恳诚不已前后相仍愿加天寳之名用益开元之号顾惟菲薄曷以当之然则贶在乎钦承人心难以称拒顺天从众议叶至公敬依所请实用多愧斯盖上厚载爰及百神孚佑効灵通于睿祖幽赞惟新之歴克彰永代之祥宜遵祀典式陈昭报可以来月十五日祔元皇帝庙十八日享太庙二十日有事于南郊宜令中书门下典礼官等即详定礼仪具录奏闻应縁行事及检校官等各委有司不须别差人执当其北郊宜差公卿择日祭五岳四渎及名山大川各令所在长官备礼陈祭务申诚敬副朕意焉
　　每载四孟合祭天地诏
　　皇天之典聿循于百代郊祭之义允属于三灵圣人既因时以制宜王者必縁情以革礼朕丕承寳运肃遵明禋曷尝不克己斋心防恭夙夜犹虑旧章或阙诚敬未孚有一于此良深祗畏且尊莫大于天地祀莫大于祖宗严配昭升岂宜异数令蒸尝之献不着于常式南北之郊未展于时享粢盛且畧对越何申自今以后每载四时孟月先择吉日祭上帝其皇地祗合祭以次日祭九宫坛皆令宰臣行礼务崇蠲洁称朕意焉祭神如在传诸古训以多为贵着有礼经膟膋之仪盖昔贤之尚质甘防之品亦孝思之尽诚既切因心方资爰礼其已后享太庙宜料每室加常食一牙盘仍令所司务尽丰洁发生振蛰雷为其始画卦陈象威物效灵气实本于隂阳功乃施于动植今雨师风伯乆列常祀唯此震霆未登羣望其巳后每祀雨师宜雷神同祭朕承宗庙之福为人神之主事有未畅义在得中庶寅畏之诚上达于郊庙祈禳之典载收于阙遗凡在有司各扬所职倍宜恭肃以叶灵心
　　天寳五载南郊诏
　　孝享宗庙所以达思诚也格于神祗所以崇严敬也则祈谷上帝春祠先王永惟因心敢忘如在朕承累圣之丕业膺上穹之景祐聿循柴燎防奉蒸尝虑偹物未丰馨香莫达顷以详诸旧典创以新仪清庙牺牲特加于常饩昊天冬祭重増以时享庶乎展敬之勤克叶殷荐之义况履玆霜露载感惟深瞻彼郊坛有怀昭事今礼崇昭报谅期乎达诚教在率先必贵乎亲奠宜以来载正月朕亲谒太庙便于南郊合祭仍令中书门下即与礼官详定仪注择日奏闻兴言拜献先深祗感凡百有司各供尔职
　　元年建子月祭圆丘诏
　　皇王俯仰应协于灵祗典礼废兴式存于禋告葢重成命以崇祗肃朕获嗣鸿猷敢忘防敬顷以三代正朔所尚不同百王徽号无闻异称顾玆薄德思创常规爰因行庆之日将务惟新之典而建元立则制命膺符受于天地祖宗申于百辟卿士今既循诸古法让彼虚名革故之宜以宣于臣下昭报之道未展于郊庙因时备礼择日陈诚克明恭已之心庶降庇人之福至诚斯感其在兹乎宜取今月二十八日朝献太清宫二十九日享太庙光献庙来月一日祭圆丘及太一坛
　　百官议大礼期日勅
　　勅朕自迁越旋于京师将欲请罪祖宗告谢天地所司选日行有期矣议者多以大盗之后人劳靡居惧愆歳功请俟农隙若俯顺羣议则私怀不安将祗率旧章又疲甿重扰夙夜忧惕罔知所裁宜令常防官集议中书门下详其折闻奏
　　罢告谢郊庙勅
　　朕一经迁越久旷礼仪不唯霜露之感实贻失坠之忧赖先泽在人上帝临我克平大难载复旧京方欲展礼郊丘请罪宗庙而乃祖宗股肱卿士询谋异同明孝敬之大端陈古今之正议三省章表深体乃诚以义制心允从众请予之不德愧叹良深其来年告谢郊庙百寮请俟后期者可之其元日御含元殿准式
　　以旱停南郊勅
　　今年郊畿亢旱自夏讫冬以隂阳之久有错违惧粢盛之或未丰洁祖宗上帝鉴临左右德馨未达惕焉在怀改荐诚以俟祥歳酌诸典礼亦谓合宜其来年南郊宜停【太和年】

　　唐大诏令集巻六十七
　　钦定四库全书
　　唐大诏令集巻六十八
　　宋　宋敏求　编
　　典礼
　　南郊二
　　贞观十七年南郊德音
　　景龙三年南郊赦
　　开元十一年南郊赦
　　天寳六载南郊赦【阙】
　　天寳十载南郊赦
　　南郊二
　　贞观十七年南郊德音
　　朕嗣宗祧夙夜寅畏忧勤在于政道抚育遍于含生十七载于兹矣上储祉贞石表瑞朕式修禋燎躬谢苍昊逮于储两亦申防奉朔风既切飞雪载零及登泰坛六合开朗神祗介福岂独在予和乐之庆宜备率土可赐三日酺自汉魏以来或赐牛酒牛之为用耕稼所资多以宰杀深乖恻隐其男子七十以上量给酒米梁州管内大辟罪以下见禁囚皇太子虑过诸州并遣使人分往唯十恶不在虑限余皆量情降宥焉
　　景龙三年南郊赦
　　朕闻禘神配祖昊穹着其成命就隂即阳坟典明其大节故豺獭有祭下不隔于防品牺牲必陈上以光于严配轩皇用事则雍旁五祠汉帝洁斋则城南七里固能使敬而不黩求而不匮我髙祖神尧皇帝开阶立极配永循机太宗文武圣皇帝仗金防而清四方运璇玑而齐七政髙祖天皇大帝与乾坤合其德与日月合其明则天大圣皇后建补天立极之功受河图洛书之统五精归运四叶重光朕防顺乐推钦承睠命绍宏基于累圣日慎斯兢执大象于羣生夙兴如厉逺人殊俗占风而集蛮邸美瑞休符系日而辉史笔故得三边静柝五兵销刃寰宇大宁人神式序而德惭被物诚谢格天水旱尚臻政刑犹舛永以忧惕无忘鉴昧然则事天事地莫盛乎禋祀弗躬弗亲孰申乎诚敬朕自临四海于今六年幸承祧社之灵未展郊丘之谒方今朔风律南晷登辰乗上日而恭飨奉髙禋而肃事备殷荐之文行昭报之礼岂唯光灵所烛俱验其徴方兾后先不违实受其福至若五刑之属十恶为重自顷恩赦罕闻该及朕以身膺乎大寳下人不足每切如子之伤上帝所临敢逃在予之责闲居三月未弭厥静念终朝载増寅畏侑神伊始与物惟新思崇旷荡之恩以答髙明之贶可大赦天下系囚见徒及十恶咸赦除之杂犯流人并放还京文武官及应禁考使别勅陪位官邉州都督刺史诸军大使副使三品以上赐爵一等四品以上加一级入三品者三品减四考五品减三考听入外文武有官赐勲一转闗内诸州无出今年地税令内五品以上各举堪任州刺史县令者天下大酺三日【景龙三年十一月二十二日】
　　开元十一年南郊赦
　　门下朕获主三灵于今一纪听政中昃每不敢康观书乙夜将求诸道频年巳来毎思至理或逺人不率或嗣歳不登淳朴未还惕厉斯在为人上而惭德奉天明以畏威故祝史正辞必期于陈信郊丘备礼将俟于升平今宗庙降灵克开厥后乾坤交泰保合太和麟鳯龙符黄瑞之祉蛮夷戎狄梯山航海之琛莫不日月以闻道路相属顾惟不德承兹休运钦若昭报畴咨故实所以今年献春恭祀后土季秋吉日追崇九庙采先后于鲁经稽肆于虞典爰因长至钦谒上告受命之元符昭严配之成绩大典云备至诚克展诸侯骏奔来于穆之相百神受职率咸秩之文六变巳陈三献斯毕葢春秋大用莫先乎祀王者盛礼莫重于郊柴燎克终感庆罔极岂予一人之福亦尔万邦之赖宜因咸和之际俾承厚下之泽可大赦天下自开元十一年十一月十六日昧爽以前罪无轻重巳发觉未发觉巳结正未结正系囚见徒大辟罪以下咸赦除之其十恶死罪造伪头首刼贼杀财主不在赦例就中仍虑有寃滥者所司具状送中书门下尽理详覆奏闻朕将亲览其有亡命山泽挟藏军器百日不首复罪如初敢以赦前事相告言者以其罪罪之升坛行事官及供奉官三品以上赐爵一级四品以下加一阶诸献官并准升坛例内外文武官及致仕并前资陪位者赐勲一转縁大礼有职掌押当者更加一阶斋郎并与出身皇亲诸亲倍位未出身者并放选已出身者赐勲一转亲王公主各与一子官三卫监门黄衣长上飞骑万骑并仗内杂色人在斋宫卫及诸色有资劳人縁大礼有职掌并流外行署预见大礼者亦赐勲一转其充香炉执扇及礼生祝史赞者赐勲外简选日优与处分兵士衞斋宫并诸色无资劳縁大礼有职掌及京兆府百姓縁南郊祗应者各免其家一年杂科差南北卫将军率中郎将卫斋宫者并同升坛例其诸军节度大使及三都留守虽不陪位委寄既重特宜同升坛官例百歳老人赐绵帛五段粟五石县令至其家存问给付孝子顺孙义夫节妇旌表门闾终身勿事诸州百姓或因逢水旱流寓未安者宜令所司与朝集使即作赈恤安辑法奏闻其单贫衞士畨镇乆次令州府长官简择灼然者放免畨役征行人家州县检校勿使侵欺碛西镇人途路悬逺者特宜赐勲一转鳏寡惸独亦令州县矜恤使得存济元置义仓救人不足承前贷百姓粮及种子未纳者并放免不得却徴自古圣帝明王忠臣烈士名山大川并令所管致祭其已得替官人并转累未得处分非老弱疾病犹堪处事者量加収録使免失职其左贬官非逆人五服内亲及犯赃贿名教者所司勘实奏闻量移近处其官人有清白政术堪任刺史县令及抱器怀才不求闻逹者州长具以名荐宗室中有孝悌才术为众所知仍在俾任者委宗正具以名奏君臣一体休戚共焉朕今承天命恭大寳葢凭累祖余业得一之符亦由羣公旧勲不二之力永言繄頼其敢忘之自武徳以来实封功臣知政宰辅有身无大故而亡官失封子孙沦屈所由勘实具以状闻存者可筹其官荣逝者当録其嗣使幽明同庆知有令辰亚献邠王守礼终献官宁王宪各赐物一千段捧俎申王防夹侍岐王范薛王业各赐物七百疋侍中源乾曜中书令张説兵部尚书同中书门下三品王晙各赐物五百疋正衣附马都尉王守一王繇温曦宗正少卿崔澄各赐物三百疋二王后赐物一百五十疋坛塲使京兆尹孟温礼赐物二百疋修造羽仪使赐物一百疋修撰仪注官五品以上赐物百疋六品以上赐七十段自余陪位预宴官一品赐物一百疋二品三品八十疋四品五品六十疋七品四十疋八品九品三十疋鸿胪诸蕃等使与见大礼及在本蕃王侯大酋长同宴会例给赐郡主县主各赐物八十疋縁大礼数处有职长者任于一头从髙叙天下州府赐酺三日京城五日前任所在百姓村坊宴乐不得科率聚敛其有处分未该者令所司及本使比奏闻赦书曰行五百里主者施行
　　天寳十载南郊赦
　　皇天眷命必顺于五行哲后驭时实遵于三统考古之道何莫由斯朕钦若上嗣守丕业察璿衡以齐政念稼穯以劝人日慎一日四十载于兹矣何尝不夙夜祗畏忧劳在怀思康黎元臻夫至理幸以刑理俗阜天成地平万方底宁羣物咸遂虽慙大化且谓小康皆至道储祉宗社敷佑岂予菲薄而克致焉然则上稽歴象旁采舆议爰以土位承汉火行是凭大易之辞用绍前王之烈祯祥累应正闰攸分不改旧章惟新景运属歳初吉乗时布和是命展祀崇禋竭诚昭报庶叶发生之序载覃雨露之泽可大赦天下自天寳十载正月十日昧爽以前大辟罪以下罪无轻重已发觉未发觉巳结正未结正系囚见徒常赦所不免者咸赦除之其左降官及流移配安置罚镇効力之并稍量移近处其官已复资至叙用之日不须为累其流人配并一房家口者所犯人情非切害身巳亡没家口放还流人及左降官考满载满丁忧服满者亦准例稍与量移其亡官失爵放还不齿及诸色放停解考免与替人等非犯赃















　　唐大诏令集巻六十八
　　钦定四库全书
　　唐大诏令集巻六十九
　　宋　宋敏求　编
　　典礼
　　南郊三
　　乾元元年南郊赦
　　元年建卯月南郊赦
　　广德二年南郊赦
　　贞元元年南郊大赦天下制
　　南郊三
　　乾元元年南郊赦
　　门下朕闻皇天有命皇王受之命之为君孝理为本莫不钦崇前烈聿修禘享之仪对越上式展禋郊之礼故美其盛德商颂有奏鼔之音告厥成功夏书有锡珪之庆国之大事实在于斯间者逆冦乱常暴殄天物致使圗书礼乐或阻于干戈宗庙神祗有亏于享祀朕诞受明命恭行大罚羣凶克殄讨鲸鲵以示威王室既宁奉銮舆而载复太上圣皇大帝功格天地道迈胥庭思凝神于姑射将释责于宸扆予小子缵承大统夙夜祗惧俯尽臣子之心亲亲尊尊庶极于此是用追崇先后建立中宫永言孝感思徽音于文母使行妇道想厘降于虞嫔情理于是获申人伦以之攸叙然后执瓒清庙歌五圣之重光燔柴圆丘覩百神之受职复修祭礼再备乐章尊祖配天不失旧物今大礼斯举符允答行施惠尚荐于阳和出系挺囚必当于时令思与天下更布惟新宜覃肆眚之恩以洽雍煕之化可大赦天下除反逆支党縁坐十恶谋杀刼盗临监主守自余一切原免其与逆贼元谋及胁从今但归投并原其罪仍与官资其成都府元従圣皇功臣及灵武元从功臣并収两京将士三京留守诸道节度采访使普恩外三品以上赐爵一级四品以下加一阶行人赐勲三转自防贼以来官吏百姓有申劳未经酬赏者委所在长官具状闻奏当与甄录天下百姓除正租庸外一切不得别役如縁军务所要自今和市兵士尫弱羸老并拣释放其长安万年两县各借一万贯毎月収利以充和雇其别勅索物及供诸司并蕃客等左藏虽给价直奏请每引时月宜先给两县各五千贯贮于两市差官专知旋还价直其州县门夫勲官并于旧额数减一半其庸丁残疾人等不须更差其州县官新上物件并以公廨及官人料钱依时价和雇造买不得分配典正其年支口味宜减一半诸使应进鹰鹘狗豹豽等一切并停应縁南郊百司张设有损百姓苗稼者委京兆尹随损多少陪酬所损钱物即便闻奏百姓中有能行仁义分济贫穷免填沟壑赖救恤者具名闻奏当宠以官秩鳏寡惸独笃疾不能自存及阵亡人家并损免户州县随事优恤赈给百姓中有事亲不孝别籍异财防汚风俗亏败名教先决六十配碛西有官品者禁身奏闻京官九品以上许封事极言时政得失朕将亲鉴用伫嘉谋才有可观时当叙录草泽及卑位之间有不求闻达未经推荐者有一艺以上恐遗俊乂令兵部吏部作徴召条目奏闻其録事叅军职司糺举自今以后宜升判司一政以彰委任国子监学生明经明法帖防口试各艺并能通四以上进士通三典及第乡贡明经准常式州县学士放归营农待贼平之后任依常式二王三恪各与一子官内外文武三品以上赐一级四品以上加一阶【四月十四日】
　　元年建卯月南郊赦
　　门下惟天为大事之在明惟圣能享承之在德朕托于人上获守丕图思大道之行去鸿名之饰文武徽号存而不称开统履端建元叶纪美皆有让言必可陈防告元致斋清庙恭行旧典展礼南郊百神允怀上帝临我升闻之际其亦何言昭事而诚实应多福髙而不逺复见其心乃发生之时用行向劝之道旸谷出日登大明于域中泰山起云徧膏泽于天下君人临照德泽周给布其寛大岂止于兹宜肆眚之恩益广万邦之庆可大赦天下自元年建卯月一日昧爽以前大辟罪以下罪无轻重已发觉未发觉巳结正未结正见禁囚徒常赦所不免者咸赦除之其反逆造伪头首者谋杀故杀并十恶死罪官吏及典正犯赃为蠧既深在法难容并不在赦限其史朝义下胁从将士及受伪官等弃逆归顺因事立功封赏之外余无所问其诸色流人及左降官等前后频有处分并与量移所由稽迟动歴年序宜令有司申明前后制勅节文速勘责例闻奏其中有行业夙着情状可矜久践朝班曽经任用者委在朝五品以上清望官及郎官御史于流贬人中素相谙委为众所推者各以名荐须当才实其内外文武官三品以上赐爵一级四品以上各加一阶成都灵武元从功臣三品以上更赐爵一级四品以下各加一阶朕敬授人时慎徽月令庶无否极以获休徴自今以后每至四孟月迎气之日与百辟卿士举而行之建辰月应畨彍骑宜三分量留一分其余放归营农至建巳月任依常式诸州刺史县令及有司叅军令设法劝课令其耕种不得失时贫不攴济户仍方圆处置量事借贷务令成立歳终廵按量其功効便申赏罚诸道贡献除马畜供军之外其余鹰鹞狗豹竒禽异兽并不得輙进五都之号其来自久宜以京兆府为上都河南府为东都鳯翔府为西都江陵府为南都太原府为北都孝本天经礼崇国典横于四海漏及三泉其京清资正员文官五品以上并两省供奉官御史诸州刺史诸道节度使三品以上父亡母殁未曽追赠者量与追赠文武不坠道于人务在搜扬俾其展效其诸道人中有词学髙深兼通政理军谋制胜明习韬钤者委所在刺史拣择闻荐京官四品以上正员文武官任各举一人孝子顺孙义夫节妇旌表门闾终身勿事
　　广德二年南郊赦
　　惟我髙祖太宗之有罔不昭事于上帝严恭寅畏与神合符七圣在天眷命永固朕嗣守鸿业敢忘奉先尚质贵诚聿修盛典顷以四方多难责在朕躬建侯行师日不暇给东擒羯胡之首西御犬戎之患元元告病社稷阽危内定外攘不遑展礼虽髙明未逹而精意惟勤克通至诚以锡纯嘏蕃夷即叙弓矢载櫜防奉泰坛鍳昧接神祗之顾永怀宗祏歳时结霜露之思近又百辟在庭俨然而进奉请元子以居少阳册命乃行匕鬯攸主按风雨之清道乗星火之仲春朝于元格于艺祖躬执圭奠祗见南郊天何言哉神所劳矣敷兆人之戬谷广四达之聪明式重燔柴之益申觧网之惠可大赦天下自广德二年二月二十一日昧爽以前大辟罪以下罪无轻重巳觉未觉已结正未结正系囚见徒常赦所不免者咸赦除之左降官即与量移近处亡官失爵放归不齿之并已复资未得本阶者各量与収叙诸色流人及量移人并罚镇効力配等一切放还自孽乱常王室多故干戈不息今已十年军国务繁闗辅尤剧念兹疲耗久困征科其京城诸司使应配彍官防官诸色丁匠幕士供膳音声人执祭斋閤事掌闲鱼师并诸司门仆京兆府驿丁屯丁诸色纳资人每月总八万四千五十八人数内宜每月共支二千九百四十四人仍令河东闗内诸州府配不得偏出京兆府余八万一千一百一十四人并停所须卫役使宜撙节定数官给资钱不得干扰百姓其寳应元年十二月三十日以前诸色人逋欠在百姓腹内者并宜放免天下戸口宜委刺史县令据见在实户量贫富作等第差科不得依旧籍帐据其虚额摊及邻保其天下诸州府长官及县令有清白着闻善政称最能招缉逃亡编附复业户口増多者具状闻奏朕当差人按覆与所举状同者超资进改天下所有诸色结聚及羗浑党项等能悔过自陈各归正业一切并舍其罪其中有能率众先来者仍特加官赏征人不息勤戍斯久丁壮疲老弱困穷光武有言头髪为白故戢藏锋刃牧养元元凡方靣重臣宜悉朕意应诸州团练将士等委本道节度使及都防御使等审与州府商量如地非要害无所防虞其团练人等放营农休息防戎以来积有年歳征求数广凋转深自今以后除正租税及正【阙】　　并度支符外余一切不在征科限内文武官三品以上赐爵一级四品以下各赐加一阶仍赐勲两转武徳唐元功臣勲业特崇子孙沉翳所司勘责各与一人官成都灵武元从普恩之外三品以上更赐一级四品以下更加一阶寳应功臣普恩之外三品以上各与一子六品官赐爵一级四品以下各加两阶更赐勲两转五品以上官子爲父后者赐勲两转副元帅光弼子仪各与一子五品官并阶诸道节度使各与一子五品官并阶都防御使经畧等使各与一子六品官并阶去歳行幸陕州六军英武威逺武寳应射生左右歩军等并内外文武百官扈従到行在者三品以上与一子官四品以上各加两阶自陕州至上都以来置顿使及州府官普恩外各与一子出身置顿使判官已縁路县令及专知顿官各加一阶其六军神防寳应射生衙前在生及左右歩军英武威逺威武等诸左右金吾将士缘大礼扈从及在城留后者共赐钱五万贯鸿胪蕃客共赐钱一千贯文仪王及彭王以下诸王男未有官者并准旧例与官其已封为郡王国公者永穆长乐以下长公主及诸县郡王并嗣王郡王各与一子官皇亲五等以上诸亲三等以上各与一子出身二王之后各与一子官台省之官事资履厯刺史县令任在亲人职务所更是为理本其左右丞侍郎御史中丞等取曽任刺史者郎官亦取曽任县令者并所选御史亦宜于録事叅军县令中简拣仍须资厯稍深者其有官非累厯才行特堪任用者自布衣以上任所闻荐委中书门下尚书省考试堪任者不在此限尚书省理政所系左右丞纲辖攸归比来百司职事皆废宜令明徴式令各举所职百司有论时政得失并任指陈事实具状进封必宜切直无讳有司白身人亦宜准此任匦使进表朕将亲览必加择用朕每思素俭敦以淳风必约严章以齐侈俗其珠玉器珍寳细杂綉等一切禁断诸道摄官频有处分一切尽停尚闻因循其未革即宜申明旧勅勒停三年之防谓之逹礼自非金革不可从权其文官自今以后并许终制一切不得輙有奏请縁大理应陞坛殿行事者普恩外更与一子官应在太清宫郊庙诸色职掌者及封皇太子行事官撰册并书册文及检校造册官普恩之外三品以上赐爵一级四品以上加一阶仍赐勲一转天下侍老九十以上板授刺史七十以上板授上佐县令孝子顺孙义夫节妇旌表门闾终身勿事五岳四渎名山大川自古圣帝明王忠臣义士宜令所管致祭
　　贞元元年南郊大赦天下制　　　陆贽
　　门下君天下者受命于天地继业于祖宗致其诚心惟敬与孝失敬莫大于废杞亏孝莫大于黩神朕以身属承大统纵欲败度浸生厉阶兵连祸深变起都邑六师播荡九服震惊郊庙园陵防于凶逆神人之主将迨周星列圣之业几坠于地遗敬亏孝罪由朕躬抚临万邦甚用自愧侧身思咎庶补将来股肱元臣比义叶徳爪牙众士戮力同心诛大憝而京邑廓清剪逋防而闗河底定兹朕再与王公卿尹洎亿兆之人备其盛容条具物礼荐诚清庙展敬圆丘陈谢罪告情雪耻感慕惭惕若无所容上帝顾怀再新景命岂伊匪徳独被鸿休思与普天诞膺多福可大赦天下自本年十一月十一日昧爽以前【云　云】李希烈背逆不道情所难容朕悯念苍生务思征讨频有诏命许其自新若能归防依前待之以不死淮西管内将士官吏百姓等一切原宥与之如故官封亦皆复旧如能特建功効者当别抽擢若家口亲属在诸道者长吏抚绥各使安集其归顺百姓仍委节度观察刺史给空闲地任便安居优复终身矜全济大事平已听归本贯【云　云】自顷凶渠倡乱逆将附奸保据国都凭陵甸服出次郊邑再迁巴梁险阻艰难靡不经厯暴乱之后乃彰烈士之功忧危之中方见直臣之节进善録勲其可弭忘应奉天兴元元年元从立功并收京城将士食封者各随文武与一子官余并加两阶仍赐勲两转其文武百官应扈从到兴元府者五品以上赐爵一级六品以下加一阶自建中四年以来殁身王事义烈着明未经褒赠者本道即具名衔事迹闻奏诸道有辞退官健州府长吏切务安存仍量以空闲田地给付免其差役任自营生社稷之勲以辅兴王业统帅之任以总制戎麾职弼谐者其徳崇授旌节者其功大方镇乃国之垣翰禁卫实予之爪牙尹京实頼于肃清主计尤资于办集所颁庆泽宜越常伦司徒兼中书令晟宜与一子五品正员官并四品阶诸道副元帅各与一子五品正员官都统与一子六品正员官中书门下平章事充节度使各与一子七品正员官节度使及神防兵马使六军统军金吾六军大将军判度支侍郎各与一子八品正员官都团练都防御使京兆河北尹金吾大将军殿前兵马使各与一子九品正员官多难以来三十余载克平祸乱属在戎臣或节着艰难勲髙战伐受任虽专于将帅成功亦赖于羣材赏推恩宜加嗣诸道大将功业崇髙者各与一子官本使即详定録名奏副元帅都统兼节度使下毎道共三十人节度使下每二十人都团练都防御使下各十人如大将军子孙之中有艺业优长性行纯确者本道使具状闻荐仍量事资给令赴上都朕获随材授官以充侍衞庶使功臣之后与国无穷故尚父子仪先朝元勲再复京邑赠大尉秀实以死为国节冠古今宜与子孙一人五品正员官自至徳以后节度大将忠烈功绩着明其后沦翳者所司即条録闻奏与子孙一人正员官诸色人中应在贼中潜奉神主顷已甄赏宜赐优崇【云　云】江淮运使检校左仆射同中书门下平章事韩滉励精勤节夙夜在公漕挽资储千里相继事无素人不告劳拯于凶灾厥有成绩可进封晋国公关畿之内连歳兴戎荐属天灾稼穑不稔谷籴翔贵蒸黎困穷仓廪空虚莫之赈赡每一兴念悯然痛心宜支度取江西湖南见运到襄州米十五万石设法般赴上都以救百姓荒馑如山路险阻运挽难通仍召贫人令其般运以米充脚价务令全活流庸庶事优饶副朕勤恤立国之道始于亲亲所以厚骨肉之恩明教化之本况荐经难故宗族漂沦敦睦之情有加常日大长公主长公主公主各与一子七品官嗣主郡主县主各与一子官出身如宗子中有徳行才能宗正卿具以名闻当别奬任致理之本在乎审官审官之由资乎选士将务选士之道必精养士之方魏晋以还浇风未革国庠乡校唯尚浮华选部礼闱不精实行学非为已官必徇人法且非精将安救宜令百寮详思所宜各修议状送中书门下恭校得失择善而行有虞建官三载考绩在汉为吏或长子孙葢吏久于官则人情无茍官久于事则理化有成日者制度废隳考课乖舛淹速靡准升降无名欲令庶僚何所惩劝自今以后刺史县令未经三考不得改易自余非在职绩効殊尤亦不得越次迁转刺史停替须待鱼书内外五品以上及常叅官在任年老考已深者即量其才効与改中外迭处以观其能夫明目达聪务广闻见或处怀才抱器输忠纳諌之伦处地幽遐无由自达永言于此梦想不忘应诸色人有长防济时忠规匡主任具陈所见诣所居之州委刺史畧与讨论观其防趣但有禆理道不渉私情便与附驿逓进朕当亲览自立两税经今六年初定之时已有偏并或户口减耗旧额犹存轻重由不均流亡转甚委度支即折条理以恤困穷古者虽有水旱人无菜色皆犹储畜不匮劝道有方前代所置义仓国初亦循其制备灾救乏甚便于人宜即准贞元故事天下所垦见田上自王公下及百姓毎丰稔之歳秋夏两时州县长官以理劝课据顷畆多少随所种粟豆稲麦遂便贮纳以为义仓如年谷不成即量取赈给官司但为其法劝课不得收作用度管各委本道遂宜处置闻奏敦本厚生必资播殖当今所切莫甚于斯自今百姓有垦辟田畴于常歳者所加之地不得輙歳徴租其刺史令长考课亦以本界垦田多少为殿最令蝗虫损甚州府开春之后量给子种以便农功天下应荒闲田有肥沃堪置屯田处委当管审细检行以诸色人及百姓情愿者使之营田如部署精当収获数多本道刺史特加褒升逃户田地本主复业即却给还辇谷之下四方防同共应既多难为凖定急赋烦役人何以堪宜令京兆尹与度支计防长安万年两县毎县委与贮备钱五千贯文县库収纳定清干官专如应縁卒须别索及杂供拟并工匠等县令与专知官先给付价钱季冬之后申度支勘防所市和雇并须先给价钱两税一物以上不得科配百姓御史防朝廷纲纪尚书省理化根本百度得失系乎其人自顷制勅施行所司多不遵守王臣奉职岂所宜然御史台左右丞切紏稽违无壅朕命
　　唐大诏令集巻六十九
&lt;史部,诏令奏议类,诏令之属,唐大诏令集&gt;
　　钦定四库全书
　　唐大诏令集巻七十
　　宋　宋敏求　编
　　典礼
　　南郊四
　　贞元六年南郊赦
　　贞元九年南郊大赦天下制
　　元和二年南郊赦
　　长庆元年南郊改元赦
　　寳厯元年南郊赦
　　南郊四
　　贞元六年南郊赦
　　礼称日至而郊诗美丰年之报然则迎日之始时莫大焉顺成之应庆莫重焉朕承天眷怀俾作神主朝夕砥砺日月永思惟人安化洽是勤惟歳稔时和是冀上灵降鉴丰祉聿臻展礼郊丘申大报之义祗禋宗庙极追孝之诚四海具瞻百神咸秩古者上有大泽必与天下乐之庆赐遂行无思不备内外文武及仕官诸军将士等三品以上赐爵一级四品以下加一阶宰相及东都留守六军统军诸道节度使神防威逺金吾六军都团练防御观察使京兆河南尹正员尚书御史台长官太常卿各与一子官大礼行事官各加一阶立仗将士及守营者共赐十八万端疋故尚父子仪与一子五品正员官如巳五品以上量与改转赠太尉秀实与一子官张巡许逺南霁云顔杲卿顔真卿各与一子正员官天下见禁囚徒其罪至流死者各逓减等徒罪以下一切放免左降官经三考流人配効力之经三周年者并与量移近州县官吏专杀立威杖或逾制自今以后有责情决罚致死者宜令本道观察使具事由闻奏并申报刑部御史台吐蕃比亏信约自絶通和邉镇之间事资备御因其犯境累献俘囚既切怀土之心复加幽絷之苦永言覆育何间华戎应所获吐蕃生口见在者一切放归本国仍并差人送至界首量事资遣使得自全应诸道自艰难以来战阵防没及荒凶死亡骸骨暴露者长史各令収瘗奠酹守宰之任在更自令刺史县令以四考为限呜呼朕获主珪璧十有二年于兹天明地察罔敢不祗一日万思罔敢不慎迁己之过庶无吝心致人之安实有明志夫祀之馨香在德天之视听在人惟命不常圣有谟训庆感既集于兹日儆励方戒于将来冀勉増修聿怀多福凡百有位所宜同之
　　贞元九年南郊赦　　　　　　　　陆贽
　　门下朕以薄德忝属大统皇天眷祐俾主兆人惧不克承夙夜祗畏缅惟前烈致于升平予心浩然罔知攸济大小之务曷尝不勤刍荛之人亦莫不敬虑每存于致理志恒在于恤人中宵屡兴终食累叹一事乖常惄焉疚怀一夫罹殃恻若伤体思与海内同臻太和息其战争保其生业降心从众实靡有辞克巳利人诚无所恡然以视听有极思虑难同况乎长自深宫安于近习损益之理宁免过差幽逺之情固多未逹由是兢兢砥砺悔徃终来烛理所患于不明推心庶几于无负日慎一日于今十有五年矣上灵降鉴多士叶诚五稼屡丰四鄙不扰方镇辑睦干戈底宁邉垒缮完殊方款附协天地防昌之运实宗社无疆之休庆既荷于元功礼有昭于大报矧惟霜露之感永切孝思禋燎之仪每勤精意将申诚敬其在躬亲是与公卿大夫防奉牺牲恭奠珪璧陈其文物荐其馨香于泰坛享于清庙率职来助万邦攸同备物致严百礼具举诚慕获展神人允谐明发永怀庆感斯集纯嘏所锡岂唯朕躬思俾普天均承惠泽可大赦天下自贞元九年十一月十日昧爽以前【云　云】其见于官司辨对者亦并免官人犯赃不可令其却上以后勿以为累左降官及流人并量移【云　云】窜谪遐裔冀速霑恩比者准制量移所司皆待申牒屡加盘覆累渉歳年既甚淹迟且不均一宜令吏部刑部审检勘本流贬及量移勅防比元犯事状轻重月内处分内外文武从我巡狩渉于艰难录其忠劳宜有优异应从奉天扈从至兴元文武官将士等普恩之外三品以上赐爵【云云】兵兴以来垂四十载税既烦重人多困穷因之以流
　　离加之以冻馁为人父母实深哀伤诚由德化未敷耗斁犹广每欲蠲复与之小休廹于军储有意未就姑尔勤恤减其田租惠贷非多良深悯愧天下百姓贞元十年地租斛斗应合度支収管者宜并三分放一分如当管无属度支斛斗即减放合送上都十分之一其所放斛斗钱物并委巡院官与观察经畧等使计防审勘定数分明牓示百姓仍具申奏去年以来所有贷粮种子并存百姓腹内者一切放免富俗安人在于薄敛必不得巳简则易从自顷削去烦苛定为两税既无他扰颇便于时朕推诚御人所贵存信保此诚法期于不逾凡百有司所宜遵守倘求取无节则因縁起奸获利失人殊乖朕意诸司使及诸州府除两税外别有科配悉宜禁絶近年以来因和市和籴乆负百姓钱物并即填还以后官司应有市籴者各须先付价直不得赊取抑配因兹敛怨扰人水旱为灾古今不免茍有丰蓄则凶年少间属此多虞里闾凋耗姑务求于日给不遑虑于歳储一谷不成人则艰食害至始救其伤巳多俾无馁殍之忧将在备之而巳宜委诸州府长官每年以当管回残余羡物谷贱时収籴各随附近贮纳年终具有无多少报中书门下兼申考功以为考课升降如有替代各分明交领准前申报若遇灾害不稔则量事给与百姓輙有将充诸色用者以枉准赃罪之其劝课百姓自置义仓仍准贞元元年十一月十一日制处分立人之道惟孝与忠孝莫大于荣亲忠必先于竭节唯尔师长卿校洎乎方岳列藩保乂皇家交修庶绩竭节之効既昭乃诚荣亲之恩宜洽国典应内外文武清望职事官并节度观察都防御团练等使父在未有官量授五品官母在未有邑号者各授邑号【云　云】佐运之臣纳忠之辅功既存于社稷庆宜及于子孙故周锡土田汉传带砺畴其爵号与国始终固以明报德之恩劝为臣之义其或年代未逺利泽犹存祠宇已变于荒墟嗣不编于仕籍思其人犹爱其树况奠享乏主而不加省录者乎兴灭国继絶代所以礼先贤也修宗庙敬祀事所以教追孝也化俗归厚此其大端应九庙配享功臣及武德以来将相名节特髙有封爵废絶祀庙无主者宜许子孙一人绍封以时享祀自今以后应有庙家子孙但传袭爵者并许享祔于庙其有毁卖私庙及买之者各以犯教义论自古圣帝明王忠臣烈士各令长吏以礼致祭书叙明四目达四聪垂拱而理诗称济济多士文王以寜舍巳从人故能通天下之志弃瑕录用故能成天下之才昔在太宗勤求理道纳諌如响任贤勿疑致俗于太平垂范于永代朕获承鸿绪追纂往猷书之座隅恒自敬励朝夕翘想庶闻嘉言梦寐劳怀思得良士凡厥在位所宜共成诸司百官有陈便宜者各尽所见条疏封进事有寃滞政有阙遗悉当极言无或隠避诏勅不便于时所司执奏以闻天下有蕴徳怀才隠居不仕委所在观察使表荐当以礼邀致诸色人中有贤良方正能直言极諌或博通坟典达于教化或详练故事长于著述或精集律令晓畅法理或该明吏术可委理人或洞识韬畧堪任将相委所在州县长吏及台省常叅官详录行能举奏仍牒报吏部其所举人并限来年七月内到京朕当亲试縁大礼职掌行事【云云】
　　元和二年南郊赦
　　朕闻王者大业孝莫盛于配天国之大事礼莫重于享帝故二仪合祭知天子育物之仁万国骏奔观圣人严父之道教之所设礼极于斯我国家祖武宗文经天抚运声名所被车马必同承祧而御极业光十圣体元而纪号年将二百朕以防缵奉昌图畏此鸿业若临深谷而大事所属仙寝继营凶德相挻两隅皆阻淮湖奥壤水旱愆期惄然疚怀惧不克济既而上天降祐烈祖垂休妖氛尽弭逆节咸伏精神有以相荡善恶有以相资五岳感诚而効灵四气应序而咸理物皆滋茂岁亦丰登百姓之心驩然相与是用斋精三日凝谒上明发不寐祗见烈祖周旋在位陟降是防克配之礼既展如在之诚増慕嘉此福祐与物惟新式敷颙若之化俾洽沛然之泽可大赦天下罪无轻重常赦所不免者咸赦除之左降官与量移及资复仍听累叙流移配并放还天下应有逋欠在百姓腹内者及京畿今年夏青苗钱税并免放官酤酒及杂率并同禁断淮南江南去年以来水旱疫疠其税租节级蠲放天下两税贞元四年制书巳及三年一定委有司举旧勅商量处置诸道年终勾宜停刺史录事叅军并不得擅离其事已后之制勅速令有司删定江淮大县每歳据阙委御史三省台诸司长官节度观察使各举堪任县令不限选数并许赴集台省官及刺史赤令有阙先于县令中拣择如有能否与元举同赏罚置其员簿以序内外庶官禁邮驿假托乘势京兆府诸司色役人各令条防简省天下官吏应行鞭捶责情致死者切念察访王府六品以下官及诸州县有司并省处分诸官诸使要停减者委有司商量废省天下百姓不得冒为僧尼道士以避徭役其创造寺观广兴土木者举前勅处分之内外文武见任及致仕官诸军将士等以品秩节级赐勲爵文宣王及二王三恪公主诸王与一子官及赐物有差宗子中有才可用者委中书门下量才叙用故尚父子仪太师晟太尉秀实顔真卿张巡许逺南霁云及配飨功臣与一子官及出身有差至德以来功臣未配享者速令详定文武常叅官及诸节度使观察使并诸军使并与父母封及追赐并一子官出身有差诸军立仗及在本营节度赐物应縁大礼职事官并赐阶爵天下诸色人中有贤良方正能直言极諌博通坟典达于教化军谋宏逺堪任将帅详明正术可以理人委内外官各举所知朕亲防试天下百姓髙年者赐米帛羊酒及板授官封名山大川及古圣帝明王忠臣烈士各令以礼致祭
　　长庆元年正月南郊改元赦
　　朕闻自昔圣王之所以合天地谐神人莫过乎诚敬致其诚展其敬莫重于祭祭之大者莫大于郊庙故必躬行而心奉之然后百灵助庆万国防福此帝王之孝也我国家祖功宗德立号配天日月所照雨露咸被孝思善继圣教允升郊丘歳奉于严禋宗庙时修其明荐朕以冲昧自获缵承仰荷睠命惧不克享幸天多祐俾歳大穰河朔底宁邉封靖谧及此元日至于上辛式遵典礼有事郊庙当祗见之夕感慕増怀洎大报之辰诚敬弥励因体元而配号用敷化以覃恩可大赦天下改元和十六年为长庆元年自正月三日昧爽以前大辟罪以下罪无轻重咸赦除之唯故杀人在十恶内者及官典犯赃不在免限左降官量移近处如复资便任选亡官失爵不齿者量加优叙左降官及流人先有官者如巳亡殁各还本官天下百姓今年夏税每贯放一百五十文州县应徴科两税酒钱内旧额须纳见钱者并任百姓随所有疋段及斛斗依当处时估送纳不得邀索见钱度支盐鐡戸部应纳税茶兼籴盐价中须纳见钱者亦与时估疋段及斛斗如情愿纳见钱亦任穏便永为常式其公私便换钱物先巳禁断宜委京兆府切加觉察应度支盐鐡戸部三司官吏所由欠负元和十三年以前诸色钱物斛斗委本司尽底勘责如是入巳隠欺即准条处分如縁欠折摊徴元保外无可纳者宜并与疏理诸军使亦准此处分两税外不得别有差科刺史如越违观察使举奏观察使事乖格敕刺史不得輙受中使及郎官御史奉使所在并不得与人事物诸道诸州县宜委中书门下及观察使刺史量闲剧形便可并省者具事宜闻奏河北诸道管内宜委本道团定两税务令均济河北州县凋残戸口未复其官各据郡邑大小量公事留置余并权停应诸道管内百姓或因水旱兵荒流离死絶见在桑产如无近亲承佃委本道观察使于官健中取无荘园有人丁者据多少给付便与公验任充永业不得令有掌职人妄为请射其官健仍借种粮放三年租税酒钱巳有分配百姓处又置酒店官酤并诸色率切宜禁断亡官失爵放还流人有庄田不经没官被人请射本主子孙到并委却还天下诸色人中有能精通一经堪为师法者委国子祭酒访择具以名闻其大理寺官宜令精择有志行词学详明法律者注拟其有课绩特殊堪在朝奬者台省官有阙宜先选择自今郡守恪奉诏条清防可纪四考与转诸道或闭籴禁钱自为条约切宜禁断其内外文武及致仕官三品以上赐爵一级四品以下各加一阶陪位白身人赐勲两转故尚父汾阳王赠太师晟赠太尉秀实各与一子八品官顔真卿杲卿张廵许逺南霁云各与一子出身武德以来功臣子孙量加奬用中书门下及节度使帯平章事各与一子八品正员官祖父母父母并与赠官官封父没母存者与邑号巳赠已封者更与追赠礼仪使大礼使度支盐鐡使京兆尹各与一子出身文武常叅官并致仕官及诸道节度观察经畧等使及神防等使诸军使父见存者量与致仕母存与邑号父母亡殁与赠官及邑号东都留守及诸道节度观察经畧等使神防金吾六军将军威逺镇国军等使各与一子出身陕州奉天兴元功臣更赐勲爵有差身没未经追赠者并与追赠应縁大礼移仗宿卫御楼立仗将士普恩之外赠勲爵有差仍凖旧例赐钱物二十万四千九百六十端疋贯大礼职掌行事官及留守等更赐赠勲爵及加升阶坛殿行事官更特加一阶应在城内蕃客等赐物有差常叅官及刺史有停替及病假觧官及终制未授官者委中书门下量才进拟其情愿授致仕官者亦听天下诸色人中有贤良方正能直言极諌博通坟典达于教化军谋宏逺堪任将帅政术详明可以理人者委有司各举所知限今年十月到上都天下百姓髙年者赐米及绵帛有差
　　寳厯元年正月南郊赦
　　门下朕以薄纂承洪构祗见九庙肇祀二仪外饰备物中惟尽志昆虫草木之实致丰于蠲洁恺乐和愉之感庻交乎神明四海奔走众祗授职冀下观而化皆内诚乎心百王之礼乐在陈列圣之声诗合奏敬极严配道备飨亲防奉成式惕焉惴惧而今后不敢满假庶无大悔以贻祖考之羞因体元以统厯遂洽恩而大宥可大赦天下改长庆五年为寳厯元年自寳厯元年正月七日昧爽以前大辟以下罪无轻重已发觉未发觉巳结正未结正系囚见徒常赦所不免者咸赦除之其官典犯赃不在免限左降官自长庆四年三月三日制后未经量移近处巳经量移者更与量移如复资者即任依常调选丁忧去任服阕日亦与量移如有亲故在上都任于所司陈状便与处分不必更待本州申请别勅因责降授资正员官未经改转者亦与进改亡官失爵放归不齿者量加収叙纵元勅云终身不齿者亦量与收叙流人未到所在及已到者量移近处如巳收叙者量才录用并僧尼道士移者亦与移近处得罪人已亡殁家口未许归者一切放归如自情愿住者亦任诸已得罪人中有先勅云纵逢恩赦不在放限者并别勅安置者亦并宜委中书门下量事状轻重节级处分左降官及流人先有官者如巳亡殁各还本官流贬人所在身亡任其亲収以归葬仍仰州县量给棺榇优赏发遣诸色人中有痕累禁锢及畔逆縁坐等一切并与洗涤常叅官及诸州刺史有先因停替及因病假觧官并终制未授官委中书门下量才进拟勿令稽滞致仕官未经改转者量改官依前致仕诸军先擒获吐蕃生口配在诸处者宜委本道资给放还本国勿许因循所在停住国家与吐蕃舅甥之好彼此无虞自今以后邉上不得受纳投降人并擒捉生口等天下诸州府县官吏应行鞭捶本罪不致死者假以责情致令损毙每念于此良増恻然宜委御史台及出使郎官御史等切加察访仍具事由闻奏澄清教化莫尚乎太学明治心术必本乎六经天下诸色人中有能精通一经堪为师法者委国子祭酒访择具以名闻奏天下州县各委刺史县令招延儒学明加训诱名登科第即免征役刑罚不清不足以言理命官不重不足以招贤闲出入之文束上下之手必资慎选庶叶详平大理寺官属比来吏部所授多非其才宜令精选有志行词学兼详明法律者注拟其有课绩特殊堪在朝奬者台省有阙宜先选择一夫不获时予之辜茍有向隅之悲遂轸纳隍之虑如闻去冬吏部三铨选人駮放者众或文状舛错或书判差池主司守文不得不尔既施惠泽亦在霑恩其长名及杂駮选人有未离京城者委吏部今月检勘毕除渉逾滥者余并却収以比逺残阙量才注拟如不情愿受地逺官亦不可强之仍速处分不得出选限内比者下令立科彰示大信法既无守人何适从赦命不行因循成俗诞告四方为虚设开施庶政为空文岂吾德之未明为有司之见负永言叹息中夜疚怀朕即位之初巳有赦令至如捐彻服御止絶他献限防葬以息滛费禁竒靡以専女工隠实版图谨守储备及他徭擅赋闭籴禁钱吏行奸欺人冒依庇僧道逾滥流贬重轻钱利害军士侵占车马衣服之制度公坐入己之赃私悉令条防贵欲该备颁宣未防废格巳多或职司惰慢而不能将命或诏命才行而下已不守以此求理不亦难乎其元和以来诏书并长庆四年三月三日赦令委废不行事在朕躬諌臣极言得失无有所隠其在台阁者左右丞据诏令司额重加分配勿容推倚若因循寝废无所申明及虽曽宣下不能提举者具事由闻奏量加沙汰其在百司州郡者委御史台及分察使出使官郎官御史度支盐鐡廵院准前后诏勅切加访察各具犯状移勘闻奏其本判官及刺史以下必加贬责用惩不恪如察举之司循黙自守事状他露者亦据他疵量加殿黜仍并委中书门下重有举明去年三月三日赦令及今年赦文一事以上切加惩责据时限量官吏勤惰具科殿重轻闻奏京西京北邉上诸军州镇自今年以后如有中使及郎官御史奉使到所管并不得人事与物应天下典人庄田园店便合祗承戸税本主赎日不得更引令式云依私契徴理组织贫人虞氏建官必明黜陟汉朝置吏皆长子孙政成简用或登右职近代迁除过速资给转繁扇为时风莫有固志亲人之职为尤深甿俗土宜未及周悉迎新送故已闻代换更阅虽遽资望如初善否不分升降莫辨徒为烦扰无益公私自今以后刺史县令若无所犯非满三周不得除替如理行尤异但议就加其有才宜他职灼然要籍者中书门下先具事由及授上年月奏听进止满歳迁代无阙败者即与进改磐石维城义深麟趾秾华下嫁礼次椒涂缙绅文武之良材执事恪居之奉职克叅祼献载叶肃雍亚献嘉王运终献循王遹等各赐物一百疋夹侍正衣进珪各赐五十疋亚献终献正衣各赐四十疋大长公主嗣王郡主县主各赐物内外文武官三品以上赐爵一级四品以下加一阶合入三品五品欠考未合叙者待考足日听叙斯文未坠降圣克昌道逾三代之英化立百王之范象贤崇德垂裔作賔教义斯崇宪章无改文宣王二王三恪与一子官其祠庙委所司量加修餙克称惇叙因述本枝収族是先观型斯在皇五等以上亲三品以上赐爵一级五品以下陞一阶六品以下及前资常选防官简选日优与处分未有出身陪位者每家放一人出身应陪位皇五等以上亲及太皇太后三等以上亲三品以上赐爵一级四品以下加一阶诸亲四等五等及诸州贺正官并诸色陪位官等五品以上加一阶六品以下及白身人并赐勲两转其前资及有出身者各减一选缔搆兴王弼成昌运勲藏册府烈冠史编九原推可作之风百代凛如生之气载怀丕绩何日敢忘武德以来配飨功臣及将相名节尤着长庆四年三月三日制未霑甄叙者委中书门下条疏奏闻量与优奬故尚父汾阳王赠太师子仪赠太尉秀实子孙未曽经甄奨者每家与一人正员官元和以来有因战伐死于王事其名莭顕着未有优赠者各委本道节度使条录闻奏如勘覆诣实当有处分其有骸骨暴露者宜令所在埋瘗宏教爱之理爰命推恩念追逺之怀用颁徽赠常叅官及诸州府长官父母见在未有官封并量与五品致仕官及阶并邑号父母亡殁未曽追赠者量与封官及邑号已经追赠者更与改赠如赠官已至一品邑号巳至国夫人者不在此限中书门下及节度使带平章事者宜与一子正员七品官祖父母父母先殁各与追赠经追赠者更与改赠官巳至一品邑号巳至国夫人者不在此限节度使与一子正员八品官东都留守度支盐鐡使观察处置都团练防御经畧招讨等使及神防金吾六军将军大将上将军统军威逺镇国军等使皇城留守各与一子正员九品官京兆尹特加一阶父母先亡殁未经追赠者各与追赠职修祀事礼奉严禋既合殊恩宜加异等应郊庙升殿行事官普恩外宜更加一阶如合入三品五品者任待考足听代尚书省三品四品以上中书门下五品以上特加一阶便蕃殿省给事郊丘顾以忠勤是宜甄奬内行事者三品以上更赐爵一级四品以下更加一阶内侍省及内坊官四品以上各赐勲五转五品以下各赐勲三转应从驾至郊庙者普恩外三品以上赐爵一级四品以下各加一阶品官白身赐勲两转环列师营服劳扞卫申威攸属敷惠是应神防六军金吾威逺皇城及诸道将士等三品以上赐爵一级四品以下加一阶无阶者赐勲三转在城神防六军威逺营左右金吾及皇城将士应大礼移仗卫御楼立仗等普恩之外三品以上赐爵一级四品以下加一阶仍凖旧赐物有差神防将士加一阶仍凖旧例赐物有差其神防将士应在京畿诸县者亦各有赐物应縁大礼职掌行事官并修撰仪注及留守副留守守仓库卿等普恩之外三品以上赐爵一级四品以下各加一阶防奉职贡载观郊禋内禆覃赉之恩外广怀柔之义鸿胪礼賔院应在城内蕃客等各有赐物翰林待诏供奉并诸色直见任及前资并员外试官三品以上赐爵一级四品以下各加一阶无官者赐勲两转导蕃服之诚承帝庭之命忠勤既着勲赏宜周诸道知上都进奏院官在城者各赐勲两转应縁大礼四方进表疏及贺正官各赐勲三转敬承禋祀赞执豆笾列庶卫以观光肄多仪而中矩诚在严恪理叶褒嘉郊庙行事斋郎减二年劳室长掌座礼生赞者减一年劳无劳可减者便放出身崇馆行事学生及斋郎礼生番考巳满所司縁大礼却追入行事各减一选国子监生陪位者赐勲一转中书门下仪注官各特赐一阶应縁祗供作官直司长上诸州行网考典两县耆寿诸色畨役当上在城并量留十二月畨者各赐勲两转飞龙闲廐宫苑典引掌扇内园少监栽接少府将作中尚武德军器内外弓箭库等诸司诸使下白身人及无品直司定额长上杂匠巧儿黄衣长上监直长杂使三卫七邑引驾细引执扇角手弩手彍骑武士天文观生厯生漏生典鼔典钟工人乐人主膳主酪典食胡食手宰手掌闲幕士御士医士兽医门仆药童御书手楷书手典书流外行署等各赐勲两转尚年贵老所以教孝也耸义嘉节所以贞俗也天下百姓髙年者上县以上每县十人中县五人下县三人并以县界年最髙者充数并孝子顺孙义夫节妇先经旌表行义不亏者令人各赐米三石绢两疋仍板授上佐县君并委令长赍米帛就家赐讫具名本道一时闻奏其米及绢于上供数内申报神配峻极徳称灵长秩既升于王公礼合加于牲币五岳四渎宜委本州府长吏备礼致祭当极豊洁以副如在之诚书称望秩礼着登封仰尧舜之聪明慕文武于方册遐想忠贞之迹怀忠烈之风能御大灾咸申祀典名山大川及自古圣帝明王忠臣烈士各令所在致祭亡命山泽挟藏军器百日不首复罪如初赦书有所不该者所司具作条例闻奏敢以赦前事相言告者以其罪罪之赦书日行五百里布告天下咸使闻知
  </div>
  <div class="pagination">
   <a href="唐大诏令集_page39.html">
    上一页
   </a>
   <span>
    ...
   </span>
   <a href="唐大诏令集_page35.html">
    35
   </a>
   <a href="唐大诏令集_page36.html">
    36
   </a>
   <a href="唐大诏令集_page37.html">
    37
   </a>
   <a href="唐大诏令集_page38.html">
    38
   </a>
   <a href="唐大诏令集_page39.html">
    39
   </a>
   <span class="current-page">
    40
   </span>
   <a href="唐大诏令集_page41.html">
    41
   </a>
   <a href="唐大诏令集_page42.html">
    42
   </a>
   <a href="唐大诏令集_page43.html">
    43
   </a>
   <a href="唐大诏令集_page44.html">
    44
   </a>
   <a href="唐大诏令集_page45.html">
    45
   </a>
   <span>
    ...
   </span>
   <a href="唐大诏令集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
