<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 113 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 113 页/共 136 页</h1>
    <div class="content">　　世祖车驾廵幸上都监察御史崔敬上防曰太祖以上都为清暑之地车驾行幸嵗以为常阁有大安殿有鸿禧睿思所以保养圣躬适起居之宜存畏敬之心也今实喇鄂尔多思乃先皇所以备宴防非常时临御之所今陛下方以孝治天下屡降徳音只行宗庙亲祀之礼虽动植无知防不欢悦而国家多故天道变更臣备贠风纪以言为职愿大驾还大内居深宫严宿卫与宰臣谋治道万防之暇则命经筵进讲究古今盛衰之由缉熙圣学乃宗庙之福也
　　成宗元贞二年监察御史李元礼上谏幸五台防曰臣闻古人有言曰天下之得失生民之利害社稷之大计惟所见闻而不系职司者宰相得行之谏官得言之今朝廷虽不设谏官监察御史职当言路即谏官也乌可坐视得失而无一言以禆益圣治万分之一哉伏见五台剏建寺宇土木既兴工匠夫役不下数万人附近数路州县供亿顿重男不暇耕女不暇织百物踊贵则民将有不聊生者矣又闻太后亲临五台布施金币广资福利其不可行者有五何则时当盛夏禾稼方茂百姓嵗计全仰秋成扈从经过千乗万骑不无蹂躏其不可一也太后春秋已髙亲劳圣体往复暑途数千里山川险恶不避风日轻冒雾露万一调养失宜悔之无及其不可二也陛下即位以来遵守祖宗成宪正当兢业持盈之日凡上举动必书简册以贻万世之则书而不法将焉用之其不可三也夫财不天来皆出于民今朝廷费用百倍昔时而又劳民伤财以奉土木其不可四也佛者本西方圣人以慈悲方便为教不与物竞虽穷天下珎玩供养不为喜虽无一物为献亦不为怒今太后为国家为苍生崇奉祈福福未获受而先劳圣体圣天子旷定省之礼轸思亲之懐其不可五也伏愿中途回辕端居深宫俭以养徳静以頥神上以循先皇后之懿范次以尽圣天子之孝心下以慰元元之望如此则不待祈福而福自至矣臣元礼谬当言路不避僭越而惓惓不已者诚以臣子爱君之心切冀其一悟圣聪与其受不言之责宁获敢言之罪天下幸甚
　　武宗初即位上都即廵狩赛音布拉克之地翰林学士王文用上奏曰先帝新弃天下陛下廵狩不以时还无以慰安元元宜辄还京师且臣闻人君犹北辰然居其所而众星拱之不在勤逺畧也帝悟即日可其奏
　　文宗幸防国仁王寺泛舟玉泉监察御史盖苗进曰今频年不登邉隅不靖政当恐惧脩省何暇逸逰以临不测之渊乎帝嘉纳之赐以对衣上尊即日还宫
　　顺帝时车驾将田扵栁林御史台臣谏曰陛下春秋鼎盛宜思文皇付托之重致天下于隆平况今赤县之民供给繁劳农务方兴而驰骋氷雪之地倘有衔橛之变奈宗庙社稷何


　　歴代名臣奏议卷二百八十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百八十八
　　明　杨士竒等　撰
　　外戚
　　汉髙后立诸吕为三王擅权用事朱虚侯刘章年二十有气力忿刘氏不得职尝入侍髙后燕饮高后令章为酒吏章自请曰臣将种也请得以军法行酒高后曰可酒酣章进饮歌舞已而曰请为太后言耕田歌髙后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕穊种立苖欲防非其种者锄而去之吕后黙然
　　恵帝元年太后称制议欲立诸吕为王问右丞相王陵王陵曰髙帝刑白马盟曰非刘氏而王天下共击之今王吕氏非约也太后不恱问左丞相陈平绛侯周勃勃等对曰髙帝定天下王子弟今太后称制王昆弟诸吕无所不可太后喜罢朝王陵譲陈平绛侯曰始与髙帝啑血盟诸君不在耶今髙帝崩太后女主欲王吕氏诸君纵欲阿意背约何面目见髙帝地下陈平绛侯曰于今面折廷争臣不如君夫全社稷定刘氏之后君亦不如臣王陵无以应之宣帝即位霍光薨封光兄孙山云皆为列侯以光子禹为大司马霍氏诸婿亲属颇出补吏山阳太守张敞上封事曰臣闻公子季友有功于鲁大夫赵衰有功于晋大夫田完有功于齐皆畴其官邑延及子孙终后田氏簒齐赵氏分晋季氏専鲁故仲尼作春秋迹盛衰讥世卿最甚廼者大将军决大计安宗庙定天下功亦不细矣夫周公七年耳大将军二十嵗海内之命防于掌握方其隆时感动天地侵廹隂阳月朓日蚀昼宵光地大震裂火生地中天文失度妖祥变怪不可胜记皆隂盛长臣下颛制之所生也朝臣宜有明言曰陛下褒宠故大将军以报功徳足矣间者辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不聴羣臣以义固争而后许天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯以出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由夫心之精防口不能言也言之防眇书不能文也故伊尹五就桀五就汤萧相国荐淮隂累嵗乃得通况乎千里之外因书文谕事指哉唯陛下省察上甚善其计然不召也后禹山等谋不轨事觉禹腰斩夫人显及诸女昆弟皆弃市与霍氏相连坐诛灭者数十家皇后霍氏废防昭台宫封告者皆为列侯初霍氏奢侈茂陵徐福曰霍氏必亡夫奢则不逊不逊必侮上侮上者逆道也霍氏秉权日久天下害之而又行以逆道不亡何待乃上防言霍氏太盛陛下即爱厚之宜以时抑制无使至亡书三上辄报闻至是人为徐福上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人不应俄而失火邻里共救之幸而得息于是杀牛置酒谢其隣人灼烂者在于上行余各以功次坐而不録言曲突者人谓主人曰乡使听客之言不费牛酒终亡火患今论功而请賔曲突徙薪无恩泽燋头烂额为上客邪主人乃寤而请之今茂陵徐福数上书言霍氏且有变宜防絶之乡使福説得行则国无裂土出爵之费臣无逆乱诛灭之败往事既已而福独不防其功惟陛下察之
　　宣帝思报大将军霍光徳乃封光兄孙山为乐平侯使以奉车都尉领尚书事魏相因许广汉奏封事言春秋讥世卿恶宋三世为大夫及鲁季孙之専权皆危乱国家自后元以来禄去王室政由宰今光死子复为右将军兄子秉枢机昆弟诸壻据权势在兵官夫人显及诸女皆通籍长信宫或夜诏门出入骄奢放縦恐寖不制宜有以损夺其权破散隂谋以固万世之基全功臣之世
　　成帝时王凤専政灾异寖甚刘向以宗室遗老遂上封事谏曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙甯鲁有季孟常掌国事世执朝柄然后田氏取齐六卿分晋崔杼弑其君光孙林父甯殖出其君衎弑其君剽季氏八佾舞扵庭三家者以雍彻并専国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此甚众皆隂盛而阳防下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅势上假太后之威三人者权重于昭王家富于秦国国甚危殆赖寤范睢言而秦复存二世委任赵髙专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乘朱轮华毂者二十三人青紫貂蝉充盈幄内鱼鳞左右大将秉事用权五侯骄奢僭盛并作威福击防自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进逺宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人防象孝昭帝时冠石立于泰山仆栁起于上林而孝宣即位今王氏先祖坟墓在济南者其梓树生枝叶扶防出屋根垂地中虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁縦不为身奈宗庙何妇人内夫家外父母家此亦非太后之福也孝宣皇帝不与舅平昌侯权所以全安之也夫明者起福于无形销患于未然宜发明诏吐徳音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明不可不深图不可不早虑易曰君不宻则失臣臣不宻则失身防事不宻则害成惟陛下深留圣思审固防宻览往事之戒以折中取信居万安之实用保宗庙久承皇太后天下幸甚
　　哀帝少在国见成帝委政外家王氏僭盛常内邑邑即位多欲有所匡正封拜丁傅夺王氏权师丹自以师傅居三公位得信于上上书言古者谅闇不言听于宰三年无改于父之道前大行尸柩在堂而官爵臣等以及亲属赫然皆贵封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴无渐臣縦不能明陈大义复曽不能牢让爵位相随空受封侯増益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取而广求孝成皇帝深见天命烛知至徳以壮年克己立陛下为嗣先帝暴弃天下而陛下继体四海安宁百姓不惧此先帝圣徳当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之从化天下者陛下之家也肺附何患不富贵不宜仓卒先帝不量臣愚以为太傅陛下以臣托师傅故亡功徳而备鼎足封大国加赐黄金位为三公职在左右不能尽忠补过而令庶人窃议灾异数见此臣之大罪也臣不敢言乞骸骨归于海濵恐嫌于伪诚慙负重责义不得不尽死书数十上多切直之言
　　哀帝少而闻知王氏骄盛心不能善以初立故优之后月余司校尉解光奏曲阳侯根宗重身尊三世据权五将秉政天下辐凑自效根行贪邪赃累钜万縦横恣意大治室第第中起土山立两市殿上赤墀户青琐逰观射猎使奴从者被甲持弓弩陈为歩兵止宿离宫水衡供张发民治道百姓苦其役内懐奸邪欲筦朝政推亲近吏主簿张业以为尚书蔽上壅下内塞王路外交藩臣骄奢僭上壊乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道于是天子曰先帝遇根况父子至厚也今廼背恩忘义以根常建社稷之策遣就国免况为庶人归故郡
　　哀帝欲封祖母傅太后从弟商郑崇谏曰孝成皇帝封亲舅五侯天为赤黄昼昏日中有黑气今祖母从昆弟二人已侯孔乡侯皇后父髙武侯以三公封尚有因縁今无故欲复封商壊乱制度逆天人心非傅氏之福也臣闻师曰逆阳者厥极弱逆隂者厥极凶短折犯人者有乱亡之患犯神者有疾天之祸故周公着戒曰惟王不知艰难唯耽乐是从时亦防有克夀故衰世之君夭折蚤没此皆犯隂之害也臣愿以身命当国咎
　　哀帝时鲍宣上书谏曰窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之防陛下所亲见也今奈何反覆剧扵前乎朝臣亡有大儒骨鲠白首耆艾魁垒之士论议通古今喟然动众心忧国如饥渇者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼嵗増扵前凡民有七亡隂阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼刼畧取民财物七亡也七亡尚可又有七死酷吏殴杀一死也治狱深刻二死也寃陷亡辜三死也盗贼横发四死也怨雠相残五死也嵗恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐扵细民助陛下流教化者邪志但在营私家称賔客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重髙门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从賔客浆酒藿肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辩足以移众彊可用独立奸人之雄惑世尤剧者也宜以时罢退及外亲防童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功徳者甚众曾不能忍武等邪治天下者当用天下之心为心不得自専快意而已也上之皇天见谴下之黎庶怨恨次有諌争之臣陛下茍欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结仇怨以安身邪诚廹大义官以谏争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死而已
　　平帝时申屠刚仕郡功曹时王莽専政朝多猜忌遂隔絶帝外家冯卫二族不得交官刚常疾之及举贤良方正因对策曰臣闻王事失则神祗怨怒奸邪乱政故隂阳谬错此天所以谴告王者欲令失道之君旷然觉悟懐邪之臣惧然自刻者也今朝廷不考功校徳而虚纳毁誉数下诏书张设重法抑防诽谤禁割论议罪之重者乃至腰斩伤忠臣之情挫直士之锐殆乖建进善之旌县敢谏之鼓辟四门之路明四目之义也臣闻成王幼少周公摄政聴言下贤均权布宠无旧无新惟仁是亲动顺天地举措不失然近则召公不恱逺则四国流言夫子母之性天道至亲今圣主幼少始免繦緥即位以来至亲分离外戚杜隔恩不得通且汉家之制虽任英贤犹援姻戚亲防相错杜塞闲隙诚所以安宗庙重社稷也今冯衞无罪久废不録或防穷僻不若民庶诚非慈爱忠孝承上之意夫为人后者自有正义至尊至卑其势不嫌是以人无贤愚莫不为怨奸臣贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思化则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫天命盗贼羣辈且以万数军行众止窃号自立攻犯京师燔烧县邑至乃讹言积弩入宫宿卫惊惧自汉兴以来诚未有也国家防弱奸谋不禁六极之效危于累卵王者承天顺地典爵主刑不敢以天官私其宗不敢以天罚轻其亲陛下宜遂圣明之徳昭然觉悟逺述帝王之迹近遵孝文之业差五品之属纳至亲之序亟遣使者徴中山太后置之别宫令时朝见又召冯卫二族裁与冗职使得执防亲奉宿卫以防未然之符以抑患祸之端上安社稷下全保傅内和亲戚外絶邪谋
　　东汉光武时蔡茂为广汉太守时隂氏賔客在广汉郡界多犯吏禁辄纠案无所回避防洛阳令董宣举纠湖阳公主帝始怒収宣既而赦之茂喜宣刚正欲令朝廷禁制贵戚乃上书曰臣闻兴化致教必由进善康国宁人莫大理恶顷者贵戚椒房之家数因恩势干犯吏禁杀人不死伤人不论臣恐防墨弃而不用斧斤废而不举近湖阳公主奴杀人西市而与主共舆出入宫省逋罪积日寃魂不报洛阳令董宣直道不顾干主讨奸陛下不先澄审召欲加棰当宣受怒之初京师侧耳及其防宥天下拭目今者外戚防逸賔客放滥宜有司案理奸罪使执平之吏永申其用以厌逺近不缉之情光武纳之
　　章帝初立以明徳太后故尊崇舅氏马廖兄弟并居职任廖等倾身交结冠盖之士争赴趋之司空第五伦以后族过盛欲令朝廷抑损其权上防曰臣闻忠不隠讳直不避害不胜愚狷昧死自表书曰臣无作威作福其害于而家凶于而国传曰大夫无境外之交束脩之馈近代先烈皇后虽友爱天至而卒使隂就归国徙废隂兴賔客其后梁窦之家互有非法明帝即位竟多诛之自是洛中无复权戚书记请托一皆防絶又譬诸外戚曰苦身待士不如为国戴盆望天事不两施臣尝刻着五藏书诸绅带而今之议者复以马氏为言窃闻卫尉廖以布三千匹城门校尉防以钱三百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家冀防省察及马防为车骑将军当出征西羌伦又上防曰臣愚以为贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纎介难为意爱闻防请杜笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法収系论之今来防所议者咸致疑怪况乃以为从事将恐议及朝廷今宜为选贤能以辅助之不可复令防自请人有损事望茍有所懐敢不自闻及诸马得罪归国而窦氏始贵伦复上防曰臣得以空虚之质当辅弼之任素性驽怯位尊爵重拘廹大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者多瑕衅禁锢之人尤少守约安贫之节士大夫无志之徒更相贩卖云集其门众煦飘山聚蚊成雷盖骄佚所从生也三辅议论者至云以贵戚废锢当复以贵戚浣濯之犹解酲当以酒也诐险趋埶之徒诚不可亲近臣愚愿陛下中宫严宪等闭门自守无妄交通士大夫防其未萌虑扵无形令宪永保福禄君臣交欢无纎介之隙此臣之至所愿也元和三年太尉郑病笃上书曰窦宪奸恶贯天达地海内疑惑谓宪何术以迷主上近日王氏之祸昞然可见陛下防天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以厌人鬼愤结之望
　　和帝永元二年以窦宪为车骑将军诏使者为宪弟笃景并起邸第兴造劳役百姓愁苦御史何敞上防谏曰臣闻匈奴之为桀逆久矣平城之围慢书之耻此二辱者臣子所为捐躯而必死髙祖吕后忍怒还忿舍而不诛伏惟皇太后秉文母之操陛下履晏晏之姿匈奴无逆节之罪汉朝无可慙之耻而盛春东作兴动大役元元怨恨咸懐不恱而猥复为衞尉笃奉车都尉景缮脩馆第弥街絶里臣虽斗筲之人诚窃懐怪以为笃景亲近贵臣当为百僚表仪今众军在道朝廷焦唇百姓愁苦县官无用而遽起大第崇饰玩好非所以垂令徳示无穷也宜且罢工匠専忧北邉恤人之困书奏不省后拜为尚书复上封事曰夫忠臣忧世犯主严顔讥刺贵臣至以杀身灭家而犹为之者何邪君臣义重有不得已也臣伏见往事国之危乱家之将凶皆有所由较然易知昔郑武姜之幸叔段卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事宪深执谦退固辞盛位恳恳勤勤言以深至天下闻之莫不恱喜今逾年无防大礼未终卒然中改兄弟专朝宪秉三军之重笃景总宫衞之权而虐用百姓奢侈僭偪诛戮无罪肆心自快今者论议汹汹咸谓叔段州吁复生扵汉臣观公卿懐持两端不肯极言者以为宪等若有匪懈之志则已受吉甫褒申伯之功如宪等陷于罪辜则自取陈平周勃顺吕后之权终不以宪等吉凶为忧也臣敞区区诚欲计策两安絶其緜緜塞其防防上不欲令皇太后损文母之号陛下有誓泉之讥下使宪等得长保其福祐然臧获之谋上安主父下存主母犹不免于严怒臣伏惟累祖防恩至臣八世复以愚陋旬年之间歴显位备机近毎念厚徳忽然忘生虽知言必夷灭而冒死自尽者诚不忍目见其祸而懐黙茍全驸马都尉瓌虽在弱冠有不隠之忠比请退身愿抑家权可与参谋聴顺其意诚宗庙至计窦氏之福时乐恢为尚书仆射见宪兄弟放纵亦上防谏曰臣闻百王之失皆由权移于下大臣持国常以势盛为咎伏念先帝圣徳未永早弃万国陛下富于春秋纂承大业诸舅不宜干正王室以示天下之私经曰天地乖互众物夭伤君臣失序万人受殃政失不救其极不测方今之宜上以义自割下以谦自引四舅可长保爵土之荣皇太后永无慙负宗庙之忧诚策之上者也
　　四年大将军窦宪诛河南尹张酺上防曰方宪等宠贵羣臣阿附唯恐不及今严威既行皆言当死不复顾其前后臣伏见夏阳侯瓌毎存忠善检敕賔客未尝犯法臣闻王政骨肉之刑有三宥之义过厚不过薄宜加贷宥以崇厚徳帝感其言瓌遂得全
　　安帝始亲政事追感祖母宋贵人悉封其家又元舅耿寳及皇后兄弟阎显等并用威权尚书翟酺上防谏曰臣闻防子佯狂而去殷叔孙通背秦而归汉彼非自防其君时不可也臣荷殊絶之恩防值不讳之政岂敢雷同受宠而以戴天履地伏惟陛下应天履祚歴值中兴当建太平之功而未闻致化之道盖逺者难明请以近事徴之昔窦邓之宠倾动四方兼官兼绂盈金积货至使议弄神器改更社稷岂不以埶尊威广以致斯患乎及其破壊头颡堕地愿为孤豚岂可得哉夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重寻宁无摧折而朝臣在位莫肯正议翕翕訾訾更相佐附臣恐威权外假归之良难虎翼一奋卒不可制故孔子曰吐珠于泽谁能不含老子称国之利器不可以示人此最安危之极戒社稷之深计也夫俭徳之恭政存约节故文帝爱百金于露台饰帷帐于皁嚢或有讥其俭者上曰朕为天下守财耳岂得妄用之哉至仓谷腐而不可食钱贯朽而不可校今自初政已来日月未久费用赏赐已不可筭敛天之财积无功之家帑藏单尽民物雕伤卒有不虞复当重赋百姓怨叛既生危乱可待也昔成王之政周公在前邵公在后毕公在左史佚在右四子挟而维之目见正容耳闻正言一日即位天下旷然言其法度素定也今陛下有成王之尊而无数子之佐虽欲崇雍熙致太平其可得乎自去年已来灾谴频数地坼天崩髙岸为谷脩身恐惧则转祸为福轻慢天戒则其害弥深愿陛下亲自劳恤研精致思勉求忠贞之臣诛逺佞谄之党损玉堂之盛尊天爵之重割情欲之欢罢宴私之好帝王图籍陈列左右心存亡国所以失之鉴观兴王所以得之庶灾害可息丰年可招矣书奏不省而外戚宠臣咸畏恶之
　　永初中邓太后兄大将军隲以母忧上书乞身太后不欲许以问班昭昭因上防曰伏惟皇太后陛下躬盛徳之美隆唐虞之政辟四门而开四聪采狂夫之瞽言纳蒭荛之谋虑妾昭得以愚朽身当盛明敢不披露肝胆以効万一妾闻谦让之风徳莫大焉故典坟述美神祗降福昔夷齐去国天下服其亷髙太伯违邠孔子称为三让所以光昭令徳扬名于后者也论语曰能以礼让为国扵从政乎何有由是言之推让之诚其致逺矣今四舅深执忠孝引身自退而以方垂未静拒而不许如后有毫毛加扵今日诚恐推让之名不可再得縁见逮及故敢昧死竭其愚情自知言不足采以示虫螘之赤心太后从而许之扵是隲等各还里第焉
　　质帝本初元年益封梁冀万三千户又封其子弟及宦者刘广等皆为列侯太尉杜乔谏曰陛下即位不急忠贤之礼而先左右之封梁氏一门宦者防孽并带无功之绂裂劳臣之土其为乖滥胡可胜言茍遂斯道岂伊伤政为乱而已防身亡国可不慎哉
　　桓帝元嘉中郎中汝南袁着年十九见梁冀凶縦不胜其愤乃诣阙上书曰臣闻仲尼叹凤鸟不至河不出图自伤卑贱不能致也今陛下居得致之位又有能致之资而和气未应贤愚失序者势分权臣上下壅隔之故也夫四时之运功成则退髙爵厚宠鲜不致灾今大将军位极功成可为至戒宜遵悬车之礼髙枕頥神传曰木实繁者披枝害心若不抑损权盛将无以全其身矣左右闻臣言将侧目切齿臣特以童防见拔故敢忘忌讳昔舜禹相戒无若丹朱周公戒成王无如殷王纣愿除诽谤之罪以开天下之口
　　晋武帝太康中迁裴頠为尚书左仆射侍中俄而使頠专任门下事固譲不聴頠上言贾模适亡复以臣代崇外戚之望彰偏私之举后族何甞有能自保皆知重亲无脱者也然汉二十四帝惟孝文光武明帝不重外戚皆保其宗岂将独贤实以安理故也昔穆叔不拜越礼之飨臣亦不敢闻殊常之诏又表云咎繇谟虞伊尹相商吕望翊周萧张佐汉咸播功化光格四极暨于继体咎单傅说祖已樊仲亦隆中兴或明扬侧陋或起自庶族岂非尚徳之举以臻斯美哉歴观近世不能慕逺溺于近情多任后亲以致不静昔疎广戒太子以舅氏为官属前世以为知礼况朝廷何取于外戚正复才均尚当先其防者以明至公汉世不用冯野王即其事也东晋明帝即位以明穆皇后兄庾亮为中书监上疏让曰臣凡庸固陋少无殊操昔以中州多故旧邦防乱随侍先臣逺庇有道爰容逃难求食而已不悟徼时之福遭遇嘉运先帝龙兴垂异常之顾既眷同国士又申以婚姻遂阶亲宠累忝非服弱冠濯缨沐浴芳风频烦省闼出总六军十余年间位超先达无劳受遇无与臣比小人禄薄福过灾生止足之分臣所宜守而偷荣昧进日尔一日谤讟既集上尘圣朝始欲自闻而先帝登遐区区微诚竟未上达陛下践阼圣政惟新宰辅贤明庶僚咸允康哉之歌实存于至公而国恩不巳复以臣领中书臣领中书则示天下以私矣何者臣于陛下后之兄也姻娅之嫌与骨肉中表不同虽太上至公圣徳无私然世之丧道有自来矣悠悠六合皆私其姻人皆有私则天下无公矣是以前后二汉咸以抑后党安进婚族危向使西京七族东京六姓皆非姻族各以平进縦不悉全决不尽败今之尽败更由姻昵臣歴观庶姓在世无党扵朝无援扵时植根之本轻也薄也茍无大瑕犹或见容至于外戚凭托天地连势四时根援扶防重矣大矣而或居权宠四海侧目事有不允罪不容诛身既招殃国为之敝其故何耶由姻媾之私羣情之所不能免是以防附则信姻进则疑疑积扵百姓之心则祸成扵重闼之内矣此皆往代成鉴可为寒心者也夫万物之所不通圣贤因而不夺冒亲以求一寸之用未若防嫌以明至公今以臣之才兼如此之嫌而使内防心膂外縂兵权以此求治未之闻也以此招祸可立待也虽陛下二相明其愚欵朝士百僚颇识其情天下之人安可门到户说使皆坦然邪夫富贵荣宠臣所不能忘也刑罚贫贱臣所不能甘也今恭命则愈违命则苦臣虽不达何事背时违上自贻患责邪实仰览殷鉴量己知身不足惜为国取悔是以悾悾屡陈丹欵而防诚浅薄未垂察谅忧惶屏营不知所措愿陛下垂天地之鉴察臣之愚则臣虽死之日犹生之年矣防奏帝纳其言而止
　　成帝时苏峻平防军将军庾亮上防曰臣凡鄙小人才不经世阶縁戚属累忝非服叨窃弥重谤议弥兴皇家多难未敢告退遂随展转便烦显任先帝不豫臣参侍医药登遐顾命又豫闻后事岂云徳授盖以亲也臣知其不可而不敢逃命实以田夫之交犹有寄托况君臣之道义贯自然哀悲眷恋不敢违距且先帝谬顾情同布衣既今恩重命轻遂感遇忘身加以陛下初在谅闇先后亲览万机宣通外内臣当其地是以激节驱驰不敢依违虽知无补志以死报而才下位髙知进忘退乘宠骄盈渐不自觉进不能抚宁外内退不能推贤宗长遂使四海侧心谤议沸腾祖约苏峻不堪其愤縦肆凶逆事由臣发社稷倾覆宗庙虚废先后以忧逼登遐陛下旰食逾年四海哀惶肝脑涂地臣之招也臣之罪也朝廷寸斩之屠戮之不足以谢祖宗七庙之灵臣灰身灭族不足以塞四海之责臣负国家其罪莫大实天所不覆地所不载陛下矜而不诛有司縦而不戮自古及今岂有不孝不忠如臣之甚不能伏剑北阙偷存视息虽生之日亦犹死之年朝廷复何理齿臣扵人次臣亦何顔自次扵人理臣欲自投草泽思諐之心也而明诏谓之独善其身圣防不垂矜察所以重其罪也愿陛下览先朝谬授之失虽垂寛宥全其首领犹宜弃之任其自存自没则天下粗知劝戒之纲矣
　　隋文帝仁夀二年兵部尚书栁述尚兰陵公主怙宠使气帝问符玺直长韦云起以外问不便事述时侍侧云起曰栁述骄豪未尝经事兵机重要非其所堪臣恐物议以为陛下官不择贤専私所爱斯亦不便之大者帝甚然之
　　唐太宗贞观七年蜀王妃父杨誉在省竞婢都官郎中薛仁方留身勘问未及予夺其子为千牛于殿廷陈诉云五品以上非反逆不合留身以是国亲故生节目不肯决防淹留嵗月太宗闻之怒曰知是我亲戚故作如此艰难即令杖仁方一百解所任官魏徴进曰城狐社鼠皆防物为其有所凭恃故除之犹不易况世家贵戚旧号难理汉晋以来不能禁御武徳之中以多骄縦陛下登极方始萧条仁方既是职司能为国家守法岂可枉加刑罚以成外戚之私乎此源一开万端争起后必悔之将无所及自古能禁断此事惟陛下一人傋豫不虞为国常道岂可以水未横流便欲自毁隄防臣窃思度未见其可太宗曰诚如公言向者不思然仁方辄禁不言颇自専擅虽不合重罪宜少加惩肃乃令杖二十而赦之
　　武后已持政稍自肆于是武承嗣请立七庙追王其先中书令裴炎谏曰太后天下母以盛徳临朝宜存至公不容追王祖考示自私且独不见吕氏事乎后曰吕氏之王权属生人今追崇先世在亡迹异安得同哉炎曰蔓草难圗渐不可长后不恱而罢
　　中宗神龙元年立韦氏为后赠后父真上洛王左拾遗贾虚已上防曰异姓不王古今通制今中兴之始万姓仰观而先王后族非所以广徳美于天下也且先朝赠后父太原王殷鉴不逺须防其渐
　　宗开元中皇后父王仁皎卒将用昭成皇后家窦孝谌故事坟髙五丈一尺侍中宋璟等请如着令帝已然可明日复诏如孝谌者璟还诏曰俭徳之恭侈恶之大也僭礼厚前世所戒故古墓而不坟人子于哀迷则未皇以礼自制故圣人制齐斩缌免衣衾棺椁各有度数虽有贤者防其私懐众皆务奢独能以俭所谓至徳要道者中宫若谓孝谌逾制初无非者一切之令固不足以法贞观时嫁长乐公主魏徴谓不可加长公主太宗欣纳而文徳皇后降使厚谢韦庶人追王其父擅作鄷陵而祸不旋踵国家知人情无穷故为制度不因人以揺动不变法以爱憎比来人间竞务靡今以后父重戚不忧乏用髙大寝不畏无人百事官给一朝可就而区区屡闻者欲成朝廷之政中宫之美尔傥中宫情不可夺请准令一品陪陵坟四丈差合所宜帝曰朕常欲正身纪纲天下于后容有私邪然人所难言公等乃能之即可其奏又遣使赉防绢四百匹
　　宪宗时宰臣延英奏事毕因言及前古外戚专宠害政上曰朕毎以此为监外戚不惟止扵无权未尝假其顔色正为此也宰臣李绛等曰鉴徃古之失立当今之制事光千古道冠百王今妃后家外戚之势向外都不知有只畏恭慎常恐有违至于职位赐与賔客聚防岂惟无敢逾制实亦不逮常人所以自陛下临御已来后族戚里之家无一人有犯法惩责盖制于未然之所致也上甚恱曰今岂得如此乎若有逾越朕必寛舍此却是安全外戚之道也宰臣陈贺曰陛下检抑外戚之道从古帝王无及今者圣防逺引睿政光昭可垂万代之法也
　　文宗开成三年以郭为邠宁节度使上问栁公权以外议对曰郭除邠宁外间颇以为疑上曰旼尚父之侄太后叔父自金吾作小镇外间何尤焉对曰非谓旼不应为节度使也闻陛下近取二女入宫有之乎上曰然入参太皇太后耳公权曰外间不知皆云纳女后宫故得方镇上曰然则奈何对曰独有自南内遣归其家则外议自息矣上即日从之






　　歴代名臣奏议卷二百八十八
　　钦定四库全书
　　歴代名臣奏议卷二百八十九
　　明　杨士竒等　撰
　　外戚
　　宋仁宗天圣七年羣牧判官厐籍上奏曰帝王行法必从近始使左右贵戚畏而不犯犯而不舍则天下孰敢轻重哉夫左右之臣贵宻之戚出入禁闼绸缪宠遇凡常之见所望惟恩望恩不已骄怨渐积诸葛亮所谓宠之以位位极则贱顺之以恩恩极则慢夫有贱位之心继以慢恩之意未有不猖獗逾检纵肆无惮者矣过恶既盈然后寘之文法此前代之亡身覆族者皆由骄之太过制之不早故也所谓将欲福之适足祸之不若以义而断其恩以法而制其渐知有过不舍则大过不生矣知无故不赏则侥望自息矣诸葛亮所谓威之以法法行则知恩限之以爵爵加则知荣是也使其操履自守常有惧祸之心宠渥所被必懐感恩之意永保元吉与国同休岂非王者待左右亲戚之至仁乎孰若养成痈疽使至决溃也臣顷为开封府兵曹防军伏见王世融因殴本府客司军将仇保法当赎铜特勒任且仇保京府一走吏耳世融贵戚之子也陛下责其横恣越法停官此实国家用法之至当而保全戚里之深心也若陛下制驭左右贵戚皆如世融则何患法不行而人不畏乎况此数年事耳固未忘扵圣心近闻作坊料物库监官连宫掖之戚侵盗官物事发而逃三司案捕之次降防不令穷究此非臣本职得自风传万一有之未为美事陛下何不使推穷其事付之于法俟其知过后或因赦文稍加収叙或以衣食豢养不使任职若因而悛改是陛下再造其身也此乃公法不屈私恩亦隆臣切惑圣防异扵曩时也计过则此重而彼轻也论属则彼亲而此防也议罪则彼加法而此贷刑也臣恐中外有或效之者绳之以法是同罪异罚矣因而寛之是法宪废矣昔汉武时隆宪公主病因以金千斤钱千万为子昭平君豫赎死罪上许之隆虑公主卒昭平君骄醉杀人廷尉请论武帝曰法令者先帝所造也用弟故而诬先帝之法吾何面目入髙庙乎又下负万民乃可其奏哀不能自止且隆虑帝妹也昭平帝婿也复已许其赎死而终不贷贳者盖食言之媿小而废法之失大也故臣愿陛下谨法制以齐中外也
　　景祐三年右司谏供谏职韩琦上奏曰臣歴观方牍槩见后党率从凭藉罕务检脩是故抑其势则获安纵其欲则招祸矧属圣神御宇慈爱及亲既务全恩诚宜杜渐臣窃以新授成州防御使杨景宗起扵寒悴本无勲绩特縁戚里遂冒贵阶洊警盗于列城复緫戎于要地肆情犯法所在奏论矜贷寔多豪暴无改近者荘恵皇太后上僊乗驿归阙所宜哀号夙夜以极追懐而乃未及解装遽思广第丁谓故宅晋已赐给制度宏壮宇室延袤都畿之下鲜克伦比况乎左右民舍己从安处一旦骤令移徙不容寻卜所居遂至毁击闾阎惊驱老幼悉令暴露咸使怨嗟复近扵殿廷恣其忿诮辄成喧厉必达上聦恭惟宻禁至严清光甚迩臣下所履局蹐为常在扵宫掖之间犹无畏忌使之州郡之内孰遏侵陵茍不举劾其非诫勉扵后是使无知之性居职任寖为小过谓亲宠而不问稔成巨慝岂宪律之当舍是则有渐而故滋其蔓推恩而不保其终徒恻上仁足伤醲化臣欲乞诏下有司明按其罪或屈法以俾之向善或申罚以惩其不恭尽系宸衷少塞舆议臣猥参谏职但罄所闻固不敢乘隙以倾人相时而言事盖欲陛下全外族而隆孝治存国体也
　　庆歴四年右司谏供谏职余靖上奏曰臣窃闻已降敕命差职方贠外郎张尧佐提府界诸县镇公事外议皆言尧佐识见浅近依托后宫嫔嫱之势已得内降指挥改赐章服又从内批与省府差遣大臣依违不能坚执遂与府界提伏惟陛下损节浮费放减后宫絶斜封之官无私谒之宠此皆日来亲行至美之事安得更使人言籍籍如此臣深为陛下惜之大凡嫔御亲姻但多与财帛足表恩意至如尧佐进士出身自当随其才望与之差遣何必躐等待之以腾物议府界提比省府判官固是降等其如吕公弼亦是辞三司判官就此差遣未及半年早已迁陟议者不论其才但言是故相之子所以进用太速将来尧佐若循此例升进外议亦只谓是斜封私谒之窃恐上累圣徳若陛下必欲爱之不若与有职田一近郡正以表陛下屈己从人之徳扵尧佐资序亦无所损也
　　八年殿中侍御史何郯上奏曰臣伏覩近日后族戚里非次改官稍多朝廷爵赏本以宠待劳臣非素有勲绩即须循年考今横恩过宠轻授无度窃恐近戚之家迭相攀援人懐异望若各从所求即是名器髙下皆以恩授陛下至公在御凡一爵赏皆循典制推此恩泽必是近嵗戚姻入内有所干求圣心念亲亲之故不欲拒絶所以致冒赏贪进之人众而烦黩圣聴况旧有条约皇亲命妇不许因入内投进文字求内批指挥差遣及非次改转恩泽如有内批指挥即令枢宻院进呈具此条贯执奏不得辄便施行朝廷着令如此明白臣下尚不遵此若从而遂之即是启侥幸之门塞公平之路此风寖行为害不细伏望圣慈以义防恩特赐指挥其近戚干求非次改转恩泽一切止絶所贵重惜爵秩以允公议
　　皇祐元年郯又奏曰臣伏闻祖宗典故宗室姻戚未尝委之典禁兵及任要官近年因李昭亮授管干殿前马歩军都指挥使公事郭承祐相继被用遂成此例縁自先朝至今宗室诸院尚未有预领民事者今以兵权付之近戚窃恐竞相扳援渐干国政至公任使虽无亲防然扵防防杜渐之道固为逺虑伏望诏中书门下枢宻院稽求列圣故事自今与宗室连姻臣僚更不得除授典掌侍卫及枢要之任仍立为永制以絶后来非冀之人
　　三年郯出知汉州又奏曰臣伏见三司使礼部侍郎张尧佐庆歴三年冬从开州来是时犹作南宫散郎自顷至今不五六年间遂歴尽要近廼尹京邑乃司计籍縁尧佐虽由进士登第歴官无他过然骤被宠用人情皆以止縁后宫之亲非复以才能许之况三司使位望任使为二府之亚跂歩便至今尧佐充三司使已逾年若大飨讫事众议谓陛下以醻劳为名必当进用尧佐在两府果如众议命行之日言事之臣必以死争当是之时陛下欲决用尧佐则当黜言者聴用言者即须罢尧佐酌之两涂必难并立然用尧佐而黜言者则累徳聴言者而罢尧佐则伤恩累徳则损归圣躬伤恩则怨起近戚欲圣躬无所损外戚无所怨莫如富贵尧佐而不假之以权如李用和处之正得宜也前古近戚成败之间其鉴不逺崇宠过当则不免祸咎抑损得所则必能安全祸咎安全不唯其家系之抑亦国随而兴衰也此书传所载不可悉数陛下聪明固宜监观往事以为社稷之计前嵗陛下备礼册命贵妃外廷纷纭已有物议然臣当时未尝论列者盖以天子列嫔妃之位明有典章若不干预政事置亦无害今用尧佐至三司使已是预政事况扵进处二府则天下之议当以为如何尧佐进用与否固亦未测陛下之意然而已进用而后言縦能追罢其人臣颇获直名扵陛下已损盛徳固莫若先事而言冀陛下审处其事使无过差则君臣上下之道两得之矣臣以言责在陛下左右周旋四五年但事干朝廷大体及大奸大蠧无不论列防陛下多赐采纳今以亲老方将外补唯扵尧佐一事心知不可而遂不建一言则异时臣负懐情不尽之责故扵将行不敢黙黙而复布腹心焉伏望陛下幸采臣章俯从公议不徇一时之爱以全千古之名则虽尽南山之竹不足载徳美之盛与夫宠一人而失天下之心者不可同日而语也皇祐间知谏院钱彦达上奏曰臣风闻閤门使李璋欲除军中职名窃以李璋本由戚属恩泽入官三五年间坐跻显仕未补邉防经歴事任加以人才懦弱别无勲劳委之师旅未协公议安危之本所系非轻且诸将有久戍沙漠早立勲绩者及外戚贵属在李璋上者引李璋为比乞军中职名则朝廷何以却之与之则恩赏失宜不与之则中心觖望可否之际措置颇难且李璋既主兵马即须出屯疆埸素无韬畧之蕴训练之严万一胡人小出斯人何以捍御本谓爱之寔害之也或朝廷以李璋戚属宜加恩礼不若俟其少有勲劳擢进官资则事体两全名实相副欲乞出自圣意特赐寖罢李璋管军指挥庶合中外公议
　　知谏院包拯上奏曰臣伏覩陛下即位仅三十年奉承祖宗谟训未有反道败徳之事陛下固知之乃五六年超擢张尧佐羣臣皆切议于下然而迹其过不在陛下在女谒近习及执政大臣也何以言之盖女谒近习动伺陛下之所为知陛下继嗣未立而有所私莫不潜有趋向而附结之执政大臣不思规陛下以大义乃从防顺指髙官要职惟恐尧佐不满其意使陛下有私昵后宫之过也此岂爱君之心哉且以本朝故事言之昭宪皇太后诞生祖宗有基命之烈其诸弟杜审肇辈穷老才有得一节度使者雷有终以工部侍郎讨平西川得宣徽使李至扵先朝有东宫之旧自工部尚书参知政事才用为武胜军节度使钱若水任枢宻副使李士衡以尚书左丞为三司使以及陛下之朝李维为翰林学士承旨刑部尚书陈尧咨为翰林学士知开封府并止换观察使夏竦立两府自三司使户部尚书止得散节度使后二年方加宣徽使郑戬亦曽任枢宻副使以资政殿大学士知并州后方加宣徽使又一年乃除节度使今尧佐谓之亲则孰若杜审肇兄弟乎谓之贤而功孰若雷有终李至钱若水乎而宣徽节度使并以与之若非内外协应防惑攘窃宁至此哉尧佐叨据如此慙羞不知真清朝之秽汚白昼之魑魅也况下制之日阳精闇塞氛雾继起天道固扵人事不逺伏望陛下断以大义稍割爱情追寝尧佐过越之恩必不得已宣徽节度使择与其一仍罢羣牧制置使之命俾之外郡以安全之如此则仰合天意俯顺人情而重新盛徳矣
　　拯又奏曰臣等伏见张尧佐除授宣徽南院使制命复下物议腾沸况臣等以言为职岂敢私自顾虑各为身谋哉直以诞告再行若固守前议复乞追夺扵朝廷事体亦似未安所以进退惶惑不即论列虽然事体有必须裁制者不可不深察臣等不得不极陈也张尧佐怙恩宠之厚侥求觊望不知纪极始欲得宣徽使今讫行前命付与之矣虽出领外镇将来必求入觐即图本院供职以至使相重任名器之大者尽可皆縁恩私无求而不获必快己欲以熏灼天下此不可不深察也伏望思已然之失为杜渐之制特降诏旨申勅中书门下谕以尧佐比縁恩私不次超擢享此名位已为过越将来更不令处使相之任及不许本院供职仍趣赴河阳任所庶防压塞人情防杜闲隙臣等不胜为国纳忠激切之至
　　拯又奏曰臣等伏以陛下凡事克己鲜有过举止扵尧佐厚甚不无众口交非若厌物情理须裁抑然自去冬力争此事幸赐开纳天下皆仰圣度能虚懐而徇谏也今来重申前命所以不即论列乞行追夺者盖为朝廷曲全事体耳其如大恩不可频假羣心不可固违假之频则损威违之固则兆乱伏望以国家至计为念检防臣等前后劄子必赐施行不胜恳激之极
　　御史中丞王举正上奏曰臣伏覩张尧佐优异之恩无有其比窃以尧佐素乏材能徒以夤縁后宫侥幸骤进国家计府须材以办经费尧佐猥尸其职中外咸谓非据近者台谏继有论列陛下虽罢其任使而复加崇宠转逾于前并授四使又赐二子科名贤愚一词无不嗟骇夫爵赏名数天下之公器不当以后宫防戚庸常之材过授宠渥使忠臣义士无所激劝且尧佐居职物论纷纭固当引分辞避而晏然恃赖曽无一言自陈叨窃居位日觊大用及异恩既出复托以假告未只受其意尚若不足继有邀求不防君命莫甚扵此者昔汉元帝时冯野王以昭仪之兄在位多举其行能帝曰吾用野王后世必谓我私后宫亲戚本朝太宗皇帝孙妃之父止授南班散秩盖保全后宫戚属不令事势僭盛以取颠覆伏望陛下逺鉴前古美事近守太宗皇帝圣范追取尧佐新命除与一郡以熄中外之议伏以陛下自临驭以来孜孜勤政无有失徳今忽行此事有损圣明若滥赏必行则朝纲威柄由此隳紊四方骇任人之失二鄙萌轻国之心臣方叨司宪适覩除命事干国体不敢缄黙望圣慈开纳速降指挥或臣言之不行即乞罢臣宪司出补逺郡
　　举正又奏曰臣近以张尧佐再除宣徽使三尝论奏且人君御天下惟爵赏为大公受授非当则天下窃议尧佐本常才但以夤縁后宫叨据非分自去年冬罢三司使除宣徽使制命方出中外莫不骇聴其时臣与谏官御史至留班欲廷议而争之寻罢宣徽使尚忝节度名品今四方多虞灾异数见若非奨擢有功任用贤直则何以上答天戒下慰民望哉尧佐自罢宣徽使方逾半年端坐京师以尸厚禄今复授之盖増鄙诮此乃执政不念祖宗基业之重顺顔固宠不能执奏制命既行有损圣徳若陛下不纳臣尽忠爱君之请必行尧佐滥赏窃位之典即乞黜臣以诫不识忌讳愚直之人
　　殿中丞同知礼院司马光上奏曰臣闻明主劳心力以求谏和顔色而受之士犹畏懦而不敢进又况震之以威压之以重而望忠臣之至直言之入难矣臣之不忠言之不直而天下安万事治者未之有也臣窃见台諌官屡以张尧佐事上言而陛下执之益坚拒之益固前日台谏官等守閤请对陛下却而不纳中外之人莫不骇愕以为异事昔汉元帝欲用冯昭仪兄野王为御史大夫既而疑曰吾恐后世谓吾私扵后宫遂不用今尧佐有野王之嫌而无其才陛下不次用之数年间自散郎至宣徽使彼虽实有可称天下之人安可家至户晓使谓陛下不私后宫哉抑又闻之人有种而甚爱之者盛夏日方中而灌之不旋踵而萎种而爱之非不勤也然灌之不以其时适所以败之也今陛下贵用尧佐逺过其分天下已侧目扼腕而疾之又复摧折忠谏以重其罪是正日中而灌也臣窃为尧佐寒心而陛下独不为之深思逺虑哉非独如是而已前者台谏官不得对之日隂雾防跬歩相失寒冰着木终日不解臣谨按洪范五行传聴之不聪是谓不谋厥咎急厥罚常寒又按京房书谓之防气此皆隂气太盛壅蔽阳明上下否塞疑惑不决之象天意昭然有如教语行道之人皆知其异陛下纯孝严恭天命容纳直言深明得失此非臣之防乃天下所共知也独奈何以尧佐之故忽天戒而不顾弃人言而不从轻祖宗之爵禄违古今之明鉴书之简策使天下之人有以议圣徳之万一或累扵光融髙大之美此臣所以日夜痛心疾首寝不能安食不能饱深为陛下重惜者也臣闻臣之事君犹子事父也岂有父获大谤扵外而子不以告且不谏哉惟陛下亟召諌臣使竭其所闻采纳其言而慰安其意以厌上天之心解外廷之惑辟忠谠之路塞宠幸之门则天下欢然歌颂盛徳岂有穷哉昔汉明帝作徳阳殿钟离意谏即时罢之后乃复作殿成谓羣臣曰钟离尚书在此殿不成矣然明帝非不欲为殿也所以屈意罢之者欲全谏臣之节而开直言之端也今台谏官前后言尧佐者数矣陛下曽不留神省察少为裁减以慰其心夫人主所欲为人臣岂能强变之哉頋自今以往事复有大扵尧佐者在列之臣噤嘿拱手视之而已矣此非朝廷之福也不然羣臣犹朽木陛下犹雷电安可以力校哉惟陛下察之而已矣
　　光又论李玮知衞州状曰右臣窃闻驸马都尉李玮出知卫州兖国公主入居禁中玮所生母杨氏归玮兄璋之宅其公主宅只应人等悉令散遣外议籍籍无不恠愕防以陛下始者追念章懿太后选玮使之尚主欲以申固姻戚富贵其家今以公主之故使李氏母子离析家事流落大小忧詟殆不聊生岂始所以结婚之意哉近者章懿太后忌日陛下阅奁中之故物思平生之居处独能无雨露之感凄怆之心乎臣愚以为陛下宜且留李玮在京师其公主宅只应人等除作过者逺加窜逐出外其余并令如旧储偫什物皆埯堵不移以俟嵗月之间徐以义理晓谕公主庶防回意易虑率徳遵礼复归本宅则中外之情无不释然不然公主必无复归李氏之志者则今日致此众议纷纭烦渎圣聴皆由公主纵恣胷臆无所畏惮数违君父之命陵蔑夫家岂可使李玮独防斥逐出外而公主爵邑请受全无贬损非所以示天下至公之道也
　　嘉祐元年知谏院范镇上奏曰臣伏见驸马都尉李玮家指使小底已及四五十人至今不住传宣差送又门下出入举人皆豪室子弟侥幸无赖者又修建主第功役过甚防以陛下只有公主一人其驸马所宜爱之纳之扵善不可陷之扵不善今李玮年少正当向学而多使侥幸无赖之人在其左右修建居室复大僭侈非所谓纳之扵善也欲乞指挥约定指使小底人数量留外其余人放令逐便所有出入举人亦宜慎选免致将来侥求恩泽别招人言仍定居室之制以防僭侈之萌此皆爱惜李玮之事防惟必赐施行
　　四年江休复上奏曰臣伏见陛下躬亲大袷之礼只见祖宗之灵所以崇祖妣之恩识昭穆之叙凡在宗属莫不助祭至扵配祔之坐母后之家年祀浸深子孙替坠荐奠之际其何以慰神灵之想哉臣窃见汉章帝诏曰四时陵庙无人助祭先后者朕甚伤之此肃宗所以发徳音也今骏奔在庙者不过一二近戚至扵杜贺之家宋符之族兴微绍絶未有闻焉唐开元初除昭成皇后四从叔太子洗马仍令检校本宗子弟此亦前代之令典也昭宪皇太后诞育二圣为一代姜任今子弟失序宅宇荡析唐旌直言尚犹赎第还付其家矧先后之近属乎臣谓宜因祫享大庆应先后之家子孙替坠者纠合资赡随材擢叙量其厚薄逓加恩恤臣茍有所见不敢缄黙
　　五年知制诰杨畋上奏曰臣窃观祖宗故事郭进戍西山董遵晦姚内斌守环庆与彊冦对垒十余年未尝有转官之宠盖谨重名器必须平寇难静邉隅然后俾之迁授今李珣等无尺寸裨补之功特以外戚故除之臣恐天下谓陛下忽祖宗谨重名器之训开亲戚侥幸之门曲縁私恩轻用王爵后有扞寇立功者复以何官而赏之是以不敢命词
　　七年御史中丞王畴上奏曰臣闻为国之要号令必信赏罚必当而后治若号令虽具而不行爵赏虽行而不中欲求贵幸敛缩纪纲振举不可得已近制武臣刺史以上非有功不得迁此寔陛下谨守祖宗故事欲使爵赏之柄不滥而不私也今刘永年特以章献太后故过推恩泽使余人不得援例抑以条例为不足守而朝廷可以自作而自废耶法令因公扵一人而作之又私扵一人而废之何以取信扵天下茍谓永年久次而当迁则刺史以上岂更无一人嵗月稍深扵永年者今日指挥但使孤寒之人隔在恩外不得与永年为比岂至公之意乎
　　英宗治平元年知谏院司马光上奏曰臣窃闻陛下欲加曹佾使相皇太后再三不许又闻有圣旨令皇后本家分析亲的骨肉闻奏亦与推恩臣愚以为皇太后既深执谦逊抑损外亲则后族亦恐未宜褒进伏望陛下宣谕两府后族恩泽并未可施行且俟他时徐议其事一则示人子恭孝之心不敢使后族先扵母党二则示人君即政之初不可以爵禄待贤之具独私椒房之亲其扵圣徳益有光荣
　　神宗时知谏院杨绘上奏曰臣窃以人主之扵恩命不可不谨其源其源一开攀援其例者数十年犹泛滥而不可止矣向氏之宗扵陛下为后族也髙氏之宗扵陛下为母族也曹氏之宗扵陛下为祖母族也伏覩差防御使向传范知澶州未行间外皆传向传范营亷车之命干东平之守臣独不信之未防果有改差虽不转观察使果知郓州兼一路安抚使之任臣诚不谙国朝典故然耳目所接近制未省有防御使知郓州者亦罕记有防御使兼一路安抚使者如果无之则是为不次之恩矣陛下始即位一年而后族中已有不次为雄职者若更五七年不惟向氏之宗而已矣设髙氏之宗有至防御使者攀今日之例而乞之陛下其得不从乎或不从之是厚扵后族而不厚扵母族矣曹氏之宗有至防御使者攀今日之例而乞之则陛下又不可以不从也如此则天下如郓州者凡防郡兼安抚使凡防州而可以为外戚之地乎外戚之任皆据要藩扵理得为便乎若曰传范之用自以才者则他人何肯自谓不才乎臣忝谏职其敢畏避而不言也伏乞陛下谨其源塞其例勿徇一时之易而难扵五七载之后幸甚
　　哲宗元祐四年中书舍人曽肇上奏曰臣伏覩内降指挥皇太妃亲属滑州韦城县百姓侯偁昨因防扑酒务少欠下官中课利并本息钱等认纳前界少欠钱可与均作七年送纳所有已拘収抵当契书子利等并特先次给扵本人余人不得援例仍与免差人监催臣窃伏思皇帝陛下太皇太后陛下以百姓侯偁是皇太妃亲属之故特为寛展纳钱年限给还契书子利等在扵县官事至为末然此令既行窃恐因縁戚属转相扳援日月积累寖紊朝政长干请之风开侥幸之路故先王立事必虑其敝忠臣事君常谏其渐盖以此也况皇太妃位号隆重海内承仰必不肯以私亲小故侵隳纪纲尘玷徳美盖是廹扵人情有不得已者然臣窃谓皇太妃傥哀彼困穷予之金帛可也恐不足以上烦诏令启此幸门使天下闻之有以窥测此臣尤为皇太妃爱惜事体也伏望圣慈详思臣言如万有一得宜及指挥未出犹可追还庶使道路之人无所窃议増广宫闱盛徳所补不细传曰君子之爱人也以徳细人之爱人也以姑息臣心无他窃抱惓惓爱君之忠不敢为姑息而已唯圣明照察幸甚
　　谏议大夫范祖禹上奏曰臣窃闻韩嘉彦已选尚公主此先帝遗意而陛下成之韩琦勲在王室其子尚主天下之人谁曰不宜此扵太皇太后陛下为至慈在皇帝陛下为至孝然臣伏见国朝以来祖宗诸公主婚姻之家皆无预政事者今嘉彦己选定宣系而忠彦执政此非祖宗故事不可为子孙法使后世姻戚预政自陛下始臣窃惜之陛下一言一动当以祖宗为法况执政系安危治乱最为大事一开此例后不可止陛下自聴政以来扵亲戚无毫髪之私天下之人无不服陛下之至公今独扵韩琦如此非以报功也陛下念琦之功富贵其家可也至扵执政必选天下之望不可专以勲旧如是赵普曹彬子孙何尝执政岂是祖宗不念功乎自用忠彦以来外议籍籍至今未已今国家既与之为婚罢之有名陛下欲富贵之但使曽歴执政与之前执政官无所不可若必待其有过然后黜之则已伤恩是欲厚韩琦之家反薄之也不若保全忠彦无使至扵满盈颠覆臣今已防除新职罢言职不当更论执政然臣前上殿已尝面论今又变祖宗故事所系甚大虽欲去职不敢不为陛下一言臣与忠彦是亲素无嫌隙但不忍上负陛下任使不欲陛下有所不知耳今在朝廷之人多出扵韩琦之门虽忠彦不协人望以琦之故皆莫肯言亦乞陛下知察祖宗以来无彊族根据朝廷今忠彦执政弟尚公主恐权戚大甚宜防其渐
　　绍圣元年吏部侍郎彭汝砺上奏曰臣闻治国者自家始治家者自夫妇始夫夫妇妇天地之道也隂阳之义也夫妇之分不正欲其家治家之政不行欲其国治未之有也周之王姬下嫁扵诸侯车服不系其夫犹执妇道以成肃雍之徳诗人美之曰曷不肃雝王姬之车言王姬车服之盛宜以贵骄人而犹执妇道乃所以为美也其事在下然本乃在乎上故其诗曰平王之孙齐侯之子惟有平徳故其人化之而有所不能逾惟有齐徳故其人畏之而有所不敢违周之盛盖始乎此夫夫妇妇父子君臣其义一也今嘉彦以不能下长公主而废是妇得以胜夫矣妇得以胜夫是子可以胜父臣可以胜君其源一开其流有至扵不可塞此不可不慎比闻朝廷无故而除三团练今又以私事而窜一都尉人皆以为政在房闼矣赏罚天之命也故虽朝廷之大人君之尊有不得而専之者天命何在至公而已诗曰无曰髙髙在上陟降厥士日监在兹事至防者天犹监之况其大者乎此不可不畏或曰皇帝陛下仁孝深至出扵天性内思所以致皇太妃之敬外思所以致长公主之爱故有此行遣臣闻以其道事其亲之谓孝以其义而爱其骨肉之谓仁今使妇得以防其夫则人伦誖扵上风俗壊扵下必非皇太妃所欲为者也今虽能逐一嘉彦然使谤议归扵朝廷讥诮行扵后世所谓爱之适所以伤之也夫妇之情贵贱一也故虽有朝夕之小隙实未伤终身之大爱此惟陛下有以矜而察之而已夫天下至大一安一危指顾之间而已今陛下欲拂扵亲而安行之大臣不敢拂陛下而顺承之如此而欲安天下国家未之有也惟陛下慎之母忽
　　元符三年御史中丞丰稷上钦圣皇后防曰臣窃观自古母后临朝危社稷乱天下载在史册可考而知手书还政未有如圣母退抑谦逊之盛徳可为万世法谏官陈瓘何从而知尚与政事臣尝具奏非宫省亲近之臣即外戚招权者妄传于外臣今外则唯闻向宗回宗良借势妄作欺惑扵人内则唯闻张琳裴彦臣等凶谄熖炽翰林学士承旨蔡京交通其间宫禁预政之言中外喧传人谁不知谏官陈瓘不胜哀愤独先抗章冀开寤二圣之心臣愚欲乞戒饬外家窜逐琳等黜京扵外圣母燕处宫闱清心养性小大之事不闗睿虑安享圣子晨昏之奉四海之养恬澹无为以永万夀两宫和乐朝廷清明非特援立功徳辉映古今抑亦合易之谦卦天道亏盈益谦鬼神害盈福谦之义坐致五福流令闻扵无穷岂不至善至美乎臣自踈逺伏遇垂帘防擢至此不敢缄黙孤负明恩惓惓愚诚防乞俯垂听察
　　哲宗时陈次升上奏曰臣窃闻以堆垜场赐孟在为宅者恭惟皇后配俪宸极母仪天下赐父之第谁曰不宜然堆垜场宻通宫禁其方在东其卦属震东方青龙之宅也震长子位也常人之家犹忌侵犯况国家社稷之重乎兼圣嗣未立长子之位臣庶居之尤非所宜熙宁间欲就彼建东西府日者言其不便先帝罢之今若赐在为宅则在之宅居其东禁城居其西以尊卑言之则未顺以隂阳言之则失宜况祖宗以来所赐戚里第未有如此近者亦防防杜渐之意也伏望圣慈别赐在宅先来所赐堆垜场指挥乞行追寝
　　徽宗即位初右正言陈瓘上奏曰臣闻知防而预戒则君无过举先事而早谏则臣无智名君明臣良上下两得治道所以隆也臣以驽散之材冒处言职适遭明圣之主窃慕良臣之义事有临机不当黙者安可有待不早言乎宋有天下一百四十一年矣太平之久尧舜三代乃至汉唐皆不及也譬如安乐之人年过百嵗犹当兢兢畏慎防养元气无使疾恙乘间而入则愈老愈健永保康宁之福矣祖宗以圣继圣古无有也母后继有圣徳亦古无有也天覆地载一健一顺万物生成各遂其性至神考而治道益隆至皇太后而家道盖光可谓盛之极矣盛必有衰安可不预戒乎汉之衰也以外家太盛人不敢言以至亡国陛下守祖宗之成法监衰汉之覆辙宋徳方隆内外无患然以臣所闻宜预戒者有一事焉恐陛下未知也恐皇太后未知也向宗良兄弟交通賔客漏泄机宻陛下知乎皇太后知乎皇太后功隆徳备格于皇天陛下极天下养未足以报维使我宋固万年不防之基外家享与国无穷之福然后足以为报汉唐母后称制有至终身或欲威福之柄久出于己或因左右之请贪恋权势惟我皇太后恬寂足以外威福严明足以戢左右不待袝庙果扵还政事光前古名垂后世陛下所以报皇太后者宜如何哉臣恐假借外家不足以为报也廼者还政以前陛下欲除向宗良等开府仪同三司将锁学士院矣而皇太后诏寝此命中外传闻咨嗟叹仰知皇太后以防谦为徳而陛下以养志为孝也汉章帝欲加恩三舅马后曰吾观富贵之家禄位重叠犹实之木其根必伤何必营外家之封违慈母之拳拳至孝之行安亲为主此吾家之事故得専之吾当含饴弄孙不能复闗政矣扵是章帝不封其舅今皇太后盛徳全备与天同功非马后之比臣之所言但欲有补扵外家而已想亦皇太后之所乐闻也若不达圣母之心而自为猜嫌之虑当言不言臣所不忍臣谓马后之所以诏其子章帝之所以顺其亲内慈外孝两得之矣陛下及皇太后前日之事防谦养志正与此同天下之所以服也汉哀帝之初急封诸舅孔光谏曰天下者陛下之家也肺腑何患不富贵不宜仓猝若是其不久长矣帝以逼扵傅太后不能从也今皇太后诏寝成命不待孔光之言陛下恭禀慈训遂无仓猝之举此乃前古难行之事扵今见之皇太后之圣徳可胜言乎陛下所以报皇太后者宜如何哉臣恐假借外家不足以为报也陛下虽受天眷命歴数在躬然而力摧异议独定大策者皇太后也盖有功扵陛下者天及皇太后而已天道公而不私陛下之所以报天者宜如何哉皇太后为而不恃功成不居陛下之所以报皇太后者宜如何哉陛下以道制情无一毫之私则可以服人之心服人之心则可以得天之心得天之心则可以合皇太后之意矣神考之所以报慈圣者用此道也治平之未韩琦为相中外协心定策为易前日之事章惇秉政首唱异议定策为难然则皇太后之功比之慈圣又为光矣陛下之所以报皇太后者宜如何哉唐之衰也天以定策之功付于矜伐之臣扵是责报不已而有负心门生之语主道之强弱可见扵此矣今者功出圣母国本既正唯陛下永思所以图报而已大公之报报之上也假借外家岂足以为报乎宗良兄弟依倚国恩凭藉慈防夸有目前之荣盛不念倚伏之可畏所与防者连及侍从希宠之士愿出其门裴彦臣无甚干才但能交通内外漏泄机宻遂使物议籍籍或者以谓万防之事黜陟差除皇太后至今与也良由中外闗通未有禁戒故好事之人得以溢传耳若非皇太后明谕圣意严加约束则籍籍之口未易塞也仁宗笃扵舅家尤以李玮为贤诏玮举官为将领玮言家有賔客之禁无以知士人之贤否仁宗特许玮见賔客而命日抄所见賔客名氏以闻盖仁宗之所以保全外家者委曲周旋至扵如此神宗敬厚曹佾加以王爵然而佾口不敢荐一人佾门不敢接一士日饮醇酒以自娱乐而已神考所以厚佾而无厌者以其得外戚之体也宣仁圣烈皇后戒训外家尤为切至绍圣时利口之祸防及门户然而髙氏之族终获免者则亦宣仁训戒之明効也皇太后功徳之大光扵前人念保持之艰为无疆之虑事戒其渐正在今日老子曰为之其未有也治之其未乱也凡未有之事今虽无之后或渐有既有而后图不如未有而先戒也汉之马廖章帝之舅也倾身交结冠盖之士争趋赴之遂至扵私赡三辅第五伦之所言者是也今虽未有此事安可以不戒其渐乎王氏依东宫之尊假甥舅之亲以为威重内外要官皆出其门推誉者登进忤恨者诛伤刘向之所言者是也今虽未有此事安可以不戒其渐乎杜钦谷永自托扵外戚专攻人主之身而无一言敢及王凤遇有灾变则返推天异归之他人以为外戚之地懐二心之士如钦永者何代无之今虽未有此事安可以不戒其渐乎成帝之时外家子弟据势满朝成帝欲以刘歆为中常侍临欲拜官而左右奏曰未白大将军不肯奉诏帝虽坚执终不能夺由是朝廷之事只由外家不由成帝今虽未有此事安可以不戒其渐乎王音王根奢僭不法天子怒之扵是兄弟欲自黥劓以谢太后封侯之日黄雾四塞谏大夫杨兴等以王氏为言扵是大将军惶惧乞骸辞职然而外家强盛故人主之威终不得行今虽未有此事安可以不戒其渐乎神考有言曰荒坠颠危可见前车之失乱贼奸宄厥有履霜之渐臣愚以谓欲见前车之失则徃古之事不可以不考欲辨履霜之渐则方今之事不可以不戒老子曰合抱之木生扵毫末九层之台起扵累土事之有渐者无不然也汉之王商王章皆当时之贤臣因为王凤所恶一则死于暗昧之过一则死于缧绁之中当此之时外家之势已如合抱之木九层之台岂一手之所能防岂一锸之所能平哉商等区区可怜而谏诤后时戒之不早何益扵事今臣所论乃在扵累土毫末之初遏萌杜渐何难之有在陛下从容之请皇太后一言之诏而已自古戚里侵权便为衰世之象外家干政即是亡国之本亦如州县之政只要权出扵一若使守令之家子弟亲戚交通賔客闗节无禁如此则奸人鼓舞良民咨嗟此亦陛下及皇太后之所不取也以小谕大有以异乎臣愿陛下采蒭荛之言念老子之説遵神考之训合太母之心以臣此防达于慈闱若防皇太后察臣愚直以慈卫之则自今日以往忧国亡身之士皆欲竭忠自効而无所畏矣臣下尽乐告之忠朝廷有不讳之美善祭如虞舜不吝如成汤圣徳日跻治道日隆我宋固万年不防之基外家享与国无疆之福岂特贱臣一身之幸乎如其不然则臣有僭易妄言之罪罢黜投窜理不可迯在陛下命之而已臣以孤逺寒贱之迹误防陛下过有防擢责臣不轻眷臣方厚臣是以及时而言先事而谏岂敢以身之不肖而自废其所当言乎孔子曰君子不以言举人不以人废言臣虽不肖而区区之言有益扵朝廷有补扵外家若不以臣之不肖而取臣之言则忠言由此而并进若以臣之不肖而废臣之言则谄言由此而交入听言治之基也信谄乱之本也国家治乱之机在此一举臣一身蝼蚁之命安危生死岂足道哉臣不胜惶惧待罪之至
　　右正言邹浩上奏曰臣防见陛下即位之初皇太后权同聼政所以协济艰难为宗庙社稷无穷之计本朝故事惟慈圣光献皇后垂帘之日与章献明肃皇后宣仁圣烈皇后事体稍异然犹久之方始复辟今皇太后乃深自退托不敢引三后为比初降手书期以祔庙礼毕不复与政既又不祔庙亟践初言自古以来方册所载母后之美未有如皇太后功徳如此之盛者也易曰进退不失其正者其唯圣人乎皇太后可谓不失其正矣普天之下虽三尺童子尚知歌舞称颂况忠义有识之士哉陛下天性仁孝思所以报功徳者甚切是以向宗回等以次超擢莫不曲尽其厚虽非陛下以此为私而宫禁之间所以奉皇太后之欢心者无所不至盖可推此而知也今士大夫或不深惟陛下厚待母族之意往往奔走其门务相交结甚者隂使腹心宻致诚欵似欲因縁势力以为进身固位之地一时公议颇亦疑之然臣闻旧来向族子弟所为稍有不善皇太后必遣使切责以此人人畏惧唯务寡过而向宗回等又素以脩饰见称于时纵使士大夫切扵自谋决不为之改操但恐向族子弟至多其间岂无思虑不审之人万一为士大夫所误不能逺嫌以动公议臣寮有以闻者不知陛下何以处之若不行则无以正祖宗之法度若行之则无以慰慈闱之至念不唯陛下难处在皇太后处之亦甚难也且陛下之立也大臣固有异议者赖皇太后以宗庙社稷为心断然不揺大计以定而陛下既立之后天地协应人心自归六合之间尽为和气故虽蛮夷戎狄逺在声教之外亦莫不稽首面内幸不世出之遭遇是则皇太后之功徳又孰得而形容之邪功徳如此皇太后乃委而弗居深自退托虽帝尧之克让大禹之不伐何以复加方且含饴弄孙尊享太平之福与陛下同之如天长地久安可使难处之事辄有闻扵天下乎臣愚伏愿陛下扵从容省侍之际宻以此事禀皇太后乞自皇太后宻加觉察若外议无实则已果有其实乞自皇太后宻加训敕以杜其渐庶防外则不废祖宗之法度内则不动慈闱之至念使天下咸仰陛下奉亲之圣孝咸仰皇太后立子之功徳永永万年无有穷已而向族子弟保其令名亦有无穷之显岂不美欤臣昨以罪逺窜分死瘴乡防恩生还复以旧职实在陛下即位之初皇太后垂帘之日今身体髪肤皆陛下皇太后之所再造所以图报大恩尤非其余臣寮之比若扵此时有所见闻噤不启口至它日臣寮有奋不顾身而言者然后亦从而言之则臣之罪大矣敢不豫以奏陈伏望圣慈赦其狂妄而纳其愚忠不胜幸甚不胜幸甚
　　大观二年御史中丞吴执中上防曰臣窃惟祖宗垂训百有余年戚里宗属不以与政非待之薄遇之不厚也其忧深虑逺可谓至矣养之以丰禄髙爵而不使之招权擅事从容进退以永保其安荣诚所以厚之不薄也乃者陛下降徳音下明诏追述成宪戒前世祸乱之失俾自今勿复援韩忠彦例以戚里宗属为三省执政官世世守之着为甲令布之天下孰不以为至当继尝以郑居中同知枢宻院事而后宫恐惧知诏旨之不可违也恳请罢免陛下以其陈义坚慤终不可夺即以居中为中太一宫使诏书传播闻者欣欣有以见陛下正家以治天下之效也曽未半嵗乃复以前命擢用居中自此中外未免疑矣臣窃为陛下惜之陛下手诏当与典谟并传示万世而遽自改易以开他日外戚任事之端非所宜也后宫承陛下道化乃能推逺权势以祖宗典则屡陈义恳请居中儒者也不知出此偃然居位曽莫之避独不愧扵心乎祖宗遗训着之金石陛下明诏烂如日星众目所视不可掩也为居中计者宜深自警惧以逺嫌疑优防祠宫涵泳圣世坐享宠禄长无忧虞世岂复有居中比者伏愿陛下勉徇公论申明丁亥二月诏防罢居中政事俾复以宫使奉朝请信示万世以释羣疑臣不胜幸甚
　　髙宗时后父邢焕除徽猷阁待制太后兄子孟忠厚显谟阁直学士侍读卫肤敏言非祖宗法焕寻换武职忠厚自若俄迁肤敏中书舍人肤敏恳奏曰昔司马光论张方平不当参知政事自御史中丞迁翰林学士光言以臣为是则方平当罢以臣为非则臣当贬今两无所问而迁臣臣所未谕臣虽不肖愿附扵司马光又言事母后莫若孝待戚属莫若恩劝臣下莫若赏今陛下顺太母以非法非所谓孝处忠厚以非分非所谓恩不用臣言而迁其官非所谓赏一举而三失矣帝命宰相谕肤敏曰朝廷以次迁官非因论事也肤敏犹不拜翰林学士汪藻上奏曰臣近准中书省送到録黄一道三省同奉圣防邢焕系朕之后父即令换武职忠厚系隆祐太后之亲兼前朝非后父亦有任文臣者宜体朕优奉太后之意书读行下者右臣闻人主之政公与私不并行恩与法不两立以公灭私以法夺恩者治以私害公以恩挠法者乱兹古今不易之道也陛下以邢焕为中宫之父易文资从武中外之人莫不以为当而称賛圣徳不已者以其出扵公法也至以孟忠厚为系隆祐太后之亲今依旧文资中外之人閧然不息致臣寮交章论奏虽烦圣训谆谆诲谕终莫能弭者以其出扵私恩也昔汉明帝马后为章帝之母帝欲封其家太后屡辞不许帝重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎其言可谓切至而后终不从至数年仅许封闗内侯而已彼外戚封侯汉法也而明徳拳拳如此岂不以妇人内夫家外父母家宗族太宠非已之福耶故自古欲观母后之贤否者无他在于能逺外家之宠与不能耳隆祐太后盛徳着闻天下三十年于兹矣今一旦以忠厚之故使陛下屈公法而隆私恩臣恐海内之人非特得以议陛下而扵隆祐亦不能无疑非所以成隆祐逺嫌之徳而全陛下孝养之诚也此事所系非轻臣不敢缄黙防乞睿慈捡防以前臣僚章防详加省览早赐施行所有邢焕孟忠厚书读行下指挥臣未敢施行谨録奏闻
　　御史中丞廖刚上奏曰臣闻王制曰爵人扵朝与士共之傅说曰监扵先王成宪其永无愆夫爵人扵朝而稽之扵士夫或非公论稽之扵先王或非旧制则议者必以为过举可不谨哉臣防见近日戚里除授毎加优异往往不用祖宗故事岂以比年以来外族凋踈扵是深轸圣慈务极恩意而然欤此固陛下睦姻之厚徳也然而徳陛下之赐者甚寡而不以为然者天下皆是此不可不知也前日孟忠厚以郡王出守镇江今潘正夫又以驸马都尉除开府仪同三司是己歴考祖宗朝驸马都尉惟石保吉以履歴外任尝着成效扵行营乃扵晚年才得使相自余皆无此除如以郡王出守则未之有也忠厚正夫傥扵艰难时尝有勲劳在人耳目则越常制而宠异之其谁曰不然今徒以存抚之故而废祖宗之法以启侥幸扵后人无怪乎舆议之未孚也然开府者既已敷告大庭日传千里矣分符者又已就郡臣亦尝以为请防陛下为臣道其所以矣臣之区区固知其无及扵事然执法臣之职也陛下尝谓臣祖宗之法不可辄改臣以谓上行法则下知所从上废法则下亦莫之守矣臣愿陛下特降防分孟忠厚潘正夫差除系一时特恩后人不得援例仍自今除授有非祖宗旧制并许给舍台谏论駮当不惮改如此庶防幸门杜絶而天下皆知陛下如天之无心也
　　武义大夫曹勋上书曰臣窃以圣王御极緫览人群股肱之政固赖英贤其左右任使必援姻戚以居肺腑使之亲踈相错杜塞奸邪周汉之法虽不可全用而加恩戚属俾典宿卫似犹胜四海之人且子母之性天道至亲母以子贵自古皆尔陛下即位以来至亲分离外戚杜隔使恩礼不得兼宣非所以安宗庙重社稷宣徳泽尊至亲也今母后之族久废不録散在遐逺不得日望清光诚非慈爱承上之意况离乱日久人肆异谋威令不行叛逆僭号至或讹言憸行惊惧宿衞此诚可虑傥追召一二姻戚任以散官使奉朝请防未然之事察羣下之端为陛下肘腋之亲岂不恩礼两全圣孝俱至哉伏望防自圣心幸甚
　　孝宗时左司谏陈良祐言陛下躬行节俭弗殖货利或者托肺腑之亲为市井之行以公侯之贵牟商贾之利占田畴擅山泽甚者发舶舟招蕃贾贸易寳货糜费金钱或假徳夀或托椒房犯法冒禁专利无厌非所以维持纪纲保全戚畹愿严戒饬茍能改过富贵可保如其不悛以义防恩
　　理宗时刘克庄进故事曰干徳四年上宴紫云楼谓赵普等曰下愚之民不分菽麦若藩侯不为抚养务行苛虐朕防不容之绍兴二十五年御批孟忠厚宫观奉朝请魏良臣奏忠厚戚里中最贤上曰朕深不欲以外戚任朝廷之事万一有过治之则伤恩释之则废法但可加以爵禄奉祠
　　臣恭惟艺祖皇帝以神武削平僭伪六合一家乃汉祖思猛士守四方之日而干徳之宴顾以藩侯不能抚养愚民为忧识者谓本朝国祚灵长民心固结皆紫云楼数语有以基之陛下视邦选侯尤不轻畀偏州小垒亦必朝辞岂不欲得良二千石与之共理乎朝家调守不过两涂一曰才望二曰资格如其当得孰不谓宜茍二者之俱无忽一朝而滥予防谈聚议宁免纷纷曰某戚畹家也曰某贵介子也才齿仕版即登鹓序甫逾弱冠己佩虎符至有大逾格者昔人以四十専城为荣今不待四十矣虽重侯累将之家固多英妙然牧人御众之任必属老成臣尝为郎铨部见年未三十人不许注三万贯场务郡寄重扵场务多矣奈何以千里之赤子付之四姓之小侯乎士大夫除在朝清望官外必三考宰邑两任佐州嵗月推移苍顔白髪乃敢请麾幸而得之率三数人共守一阙遥指熟如俟河清凡江浙近里稍可屈指之郡昔以待近臣之均佚名流之补外庶僚之贤劳者今多以处左戚勲阀世胄争趋便安寒门素族甘就遐逺风宪纪纲之地间有论执除擢临遣之际中难斡回臣谓干徳四年之诏万世人主择藩侯之法也绍兴二十五年之诏万世人主待外戚之法也陛下各书一通置之座右则岳牧之选不及私昵勋戚之恩有所限止矣臣谓陛下天性至仁已予者不可夺继是勿予可也已遣者不可返继是勿遣可也许大臣争执有司论驳可也昔者棸蹶番楀并列膴仕而周衰许史丁傅稍有声闻而汉防独本朝戚畹谦下损挹异扵前代盖祖宗但赋以禄而不任以事乃所以深爱之也岂必使之与寒士争进哉惟陛下垂聴



　　歴代名臣奏议卷二百八十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百九十
　　明　杨士竒等　撰
　　宠幸
　　汉文帝时大中大夫邓通方隆爱幸丞相申屠嘉入朝而通居上傍有怠慢之礼丞相奏事毕因言曰陛下爱幸羣臣则富贵之至于朝廷之礼不可以不肃
　　武帝元光五年上尝置酒窦太主家主见所幸卖珠儿董偃上使之侍饮常从防戏驰逐观鸡鞠角狗马上大欢乐之因为主置酒宣室使谒者引内偃中郎东方朔辟防而前曰董偃有斩罪三安得入乎上曰何也朔曰偃以人臣私侍公主一也败男女之化乱婚姻之礼伤王制二也陛下富于春秋方积思于六经而偃以靡丽奢侈极耳目之欲乃国家之大贼人主之大蜮三也上黙然良久曰吾业已设饮后而自改朔曰不可夫宣室者先帝之正处也非法度之政不得入焉滛乱之渐其变为簒上曰善诏更置酒北宫引偃从东司马门入赐朔黄金三十斤偃宠由是日衰哀帝时息夫躬孙宠等因中常侍宋上书告东平王云谋逆擢为吏二千石时侍中董贤爱幸于上上欲侯之傅嘉劝上因东平事以封贤宋更言因董贤以闻欲以其功侯之皆先赐爵关内侯顷之欲封贤等上心惮王嘉乃先使皇后父孔乡侯傅晏持诏书视丞相御史于是嘉与御史贾延上封事言窃见董贤等三人始赐爵众庶匈匈咸曰贤贵其余防恩至今流言未觧陛下仁恩于贤等不已宜暴贤等本奏语言延问公卿大夫博士议郎考合古今明正其义然后乃加爵土不然恐大失众心海内引领而议暴平其事必有言当封者在陛下所从天下虽不説咎有所分不独在陛下前定陵侯淳于长初封其事亦议大司农谷永以长当封众人归咎于永先帝不独防其讥臣嘉等材驽不称死有余责知顺指不迕可得容身须防所以不敢者思报厚恩也上感其言而止
　　时帝爱幸侍中董贤至封高安侯后数月日食举直言丞相王嘉因奏封事曰臣闻咎繇戒帝舜曰亡教佚欲有邦兢兢业业一日二日万几箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱隂阳之统而害及王者其国极危国人倾仄不正民用僭差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信莭用而爱人使民以时孝文皇帝备行此道海内防恩为汉太宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人从临兽圏猛兽惊出贵人前当之元帝嘉美其义赐钱五万掖庭见亲有加赏赐属其人勿众谢示平恶偏重失人心赏赐莭约是时外戚赀千万者少耳故少府水衡见钱多也虽遭初元永光凶年饥馑加有西羌之变外奉师旅内振贫民终无倾危之忧以府藏内充实也孝成皇帝时谏臣多言燕出之害及女宠专爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长搒死于狱不以私爱害公义故虽多内讥朝廷安平传业陛下陛下在国之时好诗书上俭莭徴来所过道上称诵德美此天下所以回心也初即位易帷帐去锦绣乗舆席縁绨缯而已共皇寝庙比比当作忧闵元元惟用度不足以义割恩輙且止息今始作治而驸马都尉董贤亦起宫寺上林中又为贤治大第开门乡北阙引王渠灌园池使者防作赏赐吏卒甚于治宗庙贤母病长安厨给祠具道中过者皆饮食为贤治器器成奏御廼行或物好特赐其工自贡献宗庙三宫犹不至此贤家有賔婚及见亲诸官并共赐及仓头奴婢人十万钱使者防视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕坏奢僭放纵变乱隂阳灾异众多百姓讹言持筹相惊被髪徒跣而走乗马者驰天惑其意不能自止或以为筹者策失之戒也陛下素仁智慎事今而有此大讥孔子曰危而不持颠而不扶则将安用彼相矣臣嘉幸得备位窃内悲伤不能通愚忠之信身死有益于国不敢自惜唯陛下慎已之所独乡察众人之所共疑往者宠臣邓通韩嫣骄贵失度逸豫无厌小人不胜情愿卒陷罪辜乱国亡躯不终其禄所谓爱之适足以害之者也宜深监前世以莭贤宠全安其命于是上寖不説而愈爱贤不能自胜防祖母傅太后薨上因托傅太后遗诏令成帝母王太后下丞相御史益封贤二千户及赐孔乡侯汝昌侯阳新侯国嘉封还诏书因奏封事谏上及太后曰臣闻爵禄土地天之有也书曰天命有德五服五章哉王者代天爵人尤宜慎之裂地而封不得其宜则众庶不服感动隂阳其害疾自深今圣体乆不平此臣嘉所内惧也高安侯贤佞幸之臣陛下倾爵位以贵之单货财而富之损至尊以宠之主威已黜府藏已竭唯恐不足财皆民力所为孝文皇帝欲起露台重百金之费克已不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝皆隂侵阳之戒也前贤已再封晏商再易邑业縁私横求恩已过厚求索自恣不知厌足甚伤尊尊之义不可以示天下为害痛矣臣骄侵防隂阳失莭气感相动害及身体陛下寝疾乆不平继嗣未立宜思正万事顺天人之心以求福祐奈何轻身肆意不念高祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戅数犯忌讳唯陛下省察
　　哀帝时置酒麒麟殿上在酒所从容视董贤笑曰吾欲法尧禅舜何如中常侍王闳进曰天下乃高皇帝天下非陛下之有也陛下承宗庙当传子孙于无穷统业至重天子无戏言上黙然左右遣闳出闳遂上书曰昔文帝幸邓通不过中大夫武帝幸韩嫣赏赐而已皆不在大位今董贤无功封侯列备鼎足横蒙赏赐空竭帑藏諠哗道路不当天心上不从亦不罪也
　　哀帝发武库兵送董贤及上乳母王阿含执金吾毋将隆奏言武库兵器天下公用国家武备缮治造作皆度大司农钱大司农钱自乗舆不以给共养共养劳赐一出少府盖不以本藏给末用不以民力供浮费别公私视正路也古者诸侯方伯得专征伐乃赐斧钺汉家邉吏职在距宼亦赐武库兵皆任其事然后防之春秋之谊家不藏甲所以抑臣威损私力也今贤等便僻弄臣私恩防妾而以天下公用给其私门契国威器共其家备民力分于弄臣武兵设于防妾建立非宜以广骄奢非所以示四方也孔子曰奚取于三家之堂臣请収还武库
　　东汉安帝建光元年帝乳母王圣因保飬之勤縁恩放恣至子女伯荣出入宫掖传通奸赂司徒杨震上防曰臣闻政以得贤为本理以去秽为务是以唐虞俊乂在官四凶流放天下咸服以致雍熈方今九德未事嬖幸充庭阿母王圣出自贱防得遭千载奉飬圣躬虽有推燥居湿之勤前后赏惠过报劳苦而无厌之心不知纪极外交属托扰乱天下损辱清朝尘日月书诫牝鸡晨鸣诗刺哲妇防国昔郑庄公从母氏之欲恣骄弟之情几至危国然后加讨春秋贬之以为失教夫女子小人近之喜逺之怨实为难飬易曰无攸遂在中馈言妇人不得与于政事也宜速出阿母令居外舎防絶伯荣莫使往来令恩德两隆上下俱美惟陛下絶婉娈之私割不忍之心防神万机诫慎拜爵减省献御损莭徴发令野无鹤鸣之叹朝无小明之悔大东不兴于今劳止不怨于下拟踪往古比德哲王岂不休哉奏御帝以示阿母等内幸皆懐忿恚而伯荣骄淫尤甚与故朝阳侯刘防从兄瓌交通瓌遂以为妻得袭防爵位至侍中震深疾之震复诣阙上防曰臣闻高祖与羣臣约非功臣不得封故经制父死子继兄亡弟及以防簒也伏见诏书封故朝阳侯刘防再从兄瓌袭防爵为侯防同产弟威今犹见在臣闻天子专封封有功诸侯专爵爵有德今瓌无他功行但以配阿母女一时之间旣位侍中又至封侯不稽旧制不合经义行人諠哗百姓不安陛下宜覧镜旣往顺帝之则
　　安帝诏遣使者大为阿母脩第震为太尉上防曰臣闻古者九年耕必有三年之储故尧遭洪水人无菜色臣伏念方今灾害发起弥弥滋甚百姓空虚不能自赡重以蝗羌虏钞掠三邉震扰战鬬之役至今未息兵甲军粮不能复给大司农帑藏匮乏殆非社稷安宁之时伏见诏书为阿母兴起津城门内第舎合两为一连里竟街雕修缮饰穷极巧伎今盛夏土王而攻山采石其大匠左校别部将作合数十处转相廹促为费巨亿周广谢恽兄弟与国无肺腑枝叶之属依倚近幸奸佞之人与樊豊王永等分威共权属托州郡倾动大臣宰司辟召承望防意招徕海内贪污之人受其货赂至有赃锢弃世之徒复得见用白黒溷淆清浊同源天下讙哗咸曰财货上流为朝结讥臣闻师言上之所取财尽则怨力尽则叛怨叛之人不可复使故曰百姓不足君谁与足惟陛下度之
　　顺帝以乳母宋娥有议立功封为山阳君邑五千户又封大将军梁商子冀襄邑侯尚书令左雄上封事曰夫裂土封侯王制所重高皇帝约非刘氏不王非有功不侯孝安皇帝封江京王圣等遂致地震之异永建二年封隂谋之功又有日食之变数术之士咸归咎于封爵今青州饥虚盗贼未息民有乏絶上求禀贷陛下干干劳思以济民为务宜循古法宁静无为以求天意以消灾异诚不宜追録小恩亏失大典帝不聼雄复谏曰臣闻人君莫不好忠正而恶防防然而歴世之患莫不以忠正得罪谗防防幸者盖聼忠难从防易也夫刑罪人情之所甚恶贵宠人情之所甚欲是以时俗为忠者少而习防者多故令人主数闻其美稀知其过迷而不悟至于危亡臣伏见诏书顾念阿母旧德宿恩欲特加显赏案尚书故事无乳母爵邑之制唯先帝时阿母王圣为野王君圣造生谗贼废立之祻生为天下所咀嚼死为海内所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有德也今阿母躬蹈约俭以身率下羣僚蒸庶莫不向风而与王圣并同爵号惧违本操失其常愿臣愚以为凡人之心理不相逺其所不安古今一也百姓深惩王圣倾覆之祻民萌之命危于累卵常惧时世复有此怵惕之念未离于心恐惧之言未絶于口乞如前议嵗以千万给奉阿母内足以尽恩爱之欢外可不为吏民所怪梁冀之封事非机急宜过灾戹之运然后平议可否防复有地震缑氏山崩之异雄复上防谏曰先帝封野王君汉阳地震今封山阳君而京城复震专政在隂其灾尤大臣前后瞽言封爵至重王者可私人以财不可以官宜还阿母之封以塞灾异今冀已髙譲山阳君亦宜崇其本莭雄言数切至娥亦畏惧辞譲而帝恋恋不能已卒封之
</div>
    <div class="pagination">
<a href="历代名臣奏议_page112.html">上一页</a><span>...</span><a href="历代名臣奏议_page108.html">108</a><a href="历代名臣奏议_page109.html">109</a><a href="历代名臣奏议_page110.html">110</a><a href="历代名臣奏议_page111.html">111</a><a href="历代名臣奏议_page112.html">112</a><span class="current-page">113</span><a href="历代名臣奏议_page114.html">114</a><a href="历代名臣奏议_page115.html">115</a><a href="历代名臣奏议_page116.html">116</a><a href="历代名臣奏议_page117.html">117</a><a href="历代名臣奏议_page118.html">118</a><span>...</span><a href="历代名臣奏议_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
