<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 32 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 32 页/共 71 页</h1>
    <div class="content">
　　特进行门下侍郎兼兵部尚书同中书门下平章事监修国史上柱国裴秀挺华宗光膺积庆髙悬天爵焕发人文早着令名亟升清贯自超翔宥宻演畅纶言因成鱼水之欢遂委栋梁之任张子房之借筯遽展谟猷谢安石之围碁将明气度繄乃之力毗予化源旋属防犯京师驾惟巡省益表忠贞之节备彰患难之时冒白刃以脱身激丹诚而报国安危所注中外具瞻道方被于匡周功已参于微管毎寛宵旰用慰忧勤既在舆言当存国体爰从爕赞待假优崇朕以夏口奥区武昌重地况今雈蒲尚扰细柳犹勤全资济物之仁式叶观风之政念兹钧轴付以察亷连数郡之丰盈问兆人之疾苦即冀烽烟弭息寰宇清宁俾俟侯藩重归相印往践乃位可检校兵部尚书兼御史大夫充鄂岳州观察使散官勲封如故主者施行
　　崔吏部尚书制
　　门下天地广运寒暑所以推迁帝王任人理乱系于周稔故叔敖三相往道堪思胡广七为前功斯在因详文册爰示徽章扶危匡国致理功臣光禄大夫守中书侍郎兼吏部尚书同中书门下平章事判度支上柱国清河郡开国公食邑二千户崔金茎擢用玉烛资和朱含理代之音苍璧是礼天之器自付政柄累遇时艰或已去而复还每勤官而莅事虽矜直道终失中庸朕昨者初复上京方安庶品且期静理贵保和光而于敷奏之间独有去留之説徒妨事体俾长纷争是用辍乃钧衡专兹铨镜亦将示朝廷之典制保君臣之始终更茂前功永孚于道可守吏部尚书【光化二年正月】
　　裴枢崔逺左右仆射制
　　门下入则秉钧衡而凝庶政出则正冠冕以长百寮式资夙旧之臣咸谓重难之地银青光禄大夫守尚书右仆射兼门下侍郎同中书门下平章事充太清宫使文馆大学士延资库使诸道盐铁转运等使上柱国河东郡开国侯食邑一千户裴枢周事歴年慎守三纪再持国柄屡竭訏谟光禄大夫门下侍郎兼兵部尚书同中书门下平章事监修国史上柱国博陵郡开国公食邑二千户崔逺语黙有程得丧无挠中枢荐履尽瘁克彰俱宣夙夜之勤备罄匡扶之业是用均其劳逸显尔便蕃燮调暂辍于剧权师表并资于硕望无亏懿效式使当仁或增防爵之荣更表优贤之礼枢可光禄大夫守尚书左仆射仍进封开国公加食邑一千户勲如故逺可守尚书右仆射散官勲封并如故【天祐二年三月二十五日】









　　唐大诏令集巻五十六
　　钦定四库全书
　　唐大诏令集巻五十七
　　宋　宋敏求　编
　　大臣
　　宰相
　　休致
　　卢懐慎去官养疾勅
　　杜佑太保致仕制
　　贬降上
　　张嘉贞幽州刺史制
　　杜暹荆州长史李元纮曹州刺史制
　　宇文融汝州刺史制
　　第五忠州长史制
　　第五长流夷州制
　　李揆袁州长史制
　　王缙括州刺史制
　　杨炎崖州司马制
　　郑余庆柳州司马制
　　韦执谊崖州司马制
　　于頔恩王傅絶朝谒制
　　皇甫镈崖州司户参军制
　　令狐楚衡州刺史制
　　宋申锡开州司马制
　　李徳裕袁州长史制
　　李宗闵处州刺史制
　　再贬李宗闵处州长史制
　　三贬李宗闵潮州司户制
　　休致
　　卢怀慎去官养疾勅
　　勅留侯多病汉皇许其颐养吕防未瘳吴王因而戚此则古之义也银青光禄大夫检校黄门监上柱国渔阳郡开国伯卢怀慎大才宏识资忠履信学穷坟典文纬邦国朕之倚赖人实具瞻顷者忘身狥公积劳为疠竭诚抗表固辞在职方欲省其谋虑专于导引且凭针艾之术副朕盐梅之期宜听去官许其养病
　　杜佑太保致仕制
　　宣力济时为臣之懿躅辞荣告老行已之髙风况乎任重公台义深翼赞秉冲让之志坚金石之诚敦谕既勤坚执弥固则当遂其忠恳进以崇名尚齿优贤斯王化之本也金紫光禄大夫守司徒同中书门下平章事兼崇文馆大学士充太清宫使上柱国岐国公食邑三千户杜佑岩廊上材邦国茂器蕴经通之识体温厚之姿寛裕本乎性情谟猷彰乎事业博闻强学知厯代沿革之宜为政恵人审羣黎利病之要由是再司邦用累歴藩方出总戎麾入和鼎实聿膺重寄歴事先朝左右朕躬夙夜不懈命以诏册登之上台肃恭在廷华髪承弁兹可谓国之元老人之具瞻者也朕纉承丕业思景化选劳求旧期致时雍方申引翼之仪遽抗悬车之请而又固辞年病乞就休闲已而复来星琯屡变有不可抑良用耿然永惟古先哲王君臣之际臣有耆艾以求其退君有优赐以狥其情乃辍邓禹敷教之功仍増王祥辅导之秩俾养浩然之气安于敬止之乡庶颐神保和永绥福履仍加阶级以厚宠章其惟敬哉兹谓全致光禄大夫守太保致仕宜朝朔望
　　贬降上
　　张嘉贞幽州刺史制
　　中书令张嘉贞备位宰官夙承恩命不能励其公节以训私门其弟嘉祐顷縁奨爱迁在清秩凭宠自肆黩货有彰岂可仍践台阶仪刑百辟贬居藩守俾肃朝伦可幽州刺史
　　杜暹荆州长史李元纮曹州刺史制
　　出纳王言发挥纶翰宰臣之任选众推贤检校黄门侍郎同中书门下平章杜暹同中书门下平章事李元纮防咸励忠勤用登枢揆虽清以自牧而道则未宏不能同心戮力以只帝载而乃肆懐相短以玷朝纶朕縁事丑股肱情惟隠蔽掩其累而不率遂其过而弥彰将何以缉叙三光仪刑官辟宜囬中禁俾列专城暹可荆州长史元纮可曹州刺史
　　宇文融汝州刺史制
　　事君之节在于匪躬为臣则忠期于无隠黄门侍郎同中书门下平章事宇文融幸借艺能俾承推荐往以封辑田户漕运邉储用其筹谋颇有益三迁宪府再入礼闱仍仗以訏谟委其宻勿虽十旬入拜一日九迁方此超腾彼未为速庶违尔弼乆则伫于昌言谋而不臧近颇彰于公论交游非谨举荐或亏将何以论道三台具瞻百辟宜辍中枢之位居外藩之寄可汝州刺史
　　第五忠州长史制
　　台庭之位陶甄是属在和羮而或爽当折足而贻忧由是舜举二臣叶心者俾乂汉闳三相无能者同免茍亏公议抑有彝章正议大夫行尚书户部侍郎同中书门下平章事权知门下省事上柱国扶风县男赐紫金鱼袋第五夙表材干累迁要途乆专司于国赋常有利于公家往自艰难备经任使以奨其効拔在钧衡比事每渉私政非近体率情变法且违行古之方封已怙权稍阙在公之义簿国靡费聚敛尤繁既罔上而取容亦害下而恣怨凡所进拔悉收瑕衅又与贺兰进明并居权要潜结往来尝夜防于私第归必淹于永漏殊乖宪典足表异端颇招党比之嫌甚失弼谐之望稽诸故事合议刑章但以任在股肱理无按问遂抑情于含匿斯以礼而始终岂可更践台阶尚尘枢禁宜申逺谪之命俾肃惩违之典可忠州长史员外置同正员外官勲封如故【乾元二年十一月】
　　第五琦长流夷州制
　　君之使臣期叶心以辅政臣之事主当尽忠以明职茍或冒官罔上黩利崇奸靡惩折鼎之凶载履覆车之辙自贻厚责难舍刑章正议大夫行忠州长史员外置同正员外上柱国扶风县男第五琦素以干能早膺任使自艰难之际帑藏是司久彰嵗月之劳颇申强济之用所以收其课绩擢在台阶而行阅由衷任性过量务容身之计亏许国之诚变法多紊于常经率情毎违于直道交惟党比用非忠良颇乖秉钧之体谅乏致君之志顷者遂从贬削爰示典章是以舆议日闻僣违益露引承福于肘腋殖货于中处朱敏于膏腴窃赀于外怀金暗室曽不惭于四知纳贿私家动有逾于万计比令按问咸伏其辜且国赋邦徭军储嵗备朕以戎车屡驾甿俗未康常有戒勅令其节省岂谓隂圗聚敛擅出科条上延谤于公家下益疲于人业狥私封已归怨称君忝曰人臣胡宁忍此况又深尤隠慝累干刑书朕亦含垢匿瑕为之掩恶议以明刑合从秋令顾君臣之义大庶始终而礼全夫除恶务本国家之彝训申恩念旧王者之深仁属阳和在辰品物咸遂由是抑从寛典特屈严诛宜寛殊死之命俾就投荒之谪可除名长流夷州驰驿发遣朕差纲领送至彼所勿许东西于戯朕临御以来毎更辅弼皆宥以过失存其禄位今者琦之所犯负国诚深义不可以茍容法不可以频贷申兹宪令用警庶寮凡百卿士宜知朕意【乾元三年二月】
　　李揆袁州长史制
　　持衡当轴体备股肱若鼎餗之不知虑鼓妖之有衅台司稍紊王度则乖宜峻彝章以惩不道银青光禄大夫行中书侍郎同中书门下平章事集贤殿崇文馆大学士兼修国史上柱国姑臧县开国伯本以艺文累阶资序周旋近宻参掌丝纶庶其翼亮之勤列在訏谟之地任惟过力诚匪奉公无闻忧国之心不惧旷官之责具瞻何取进退求容隂懐罔上之谋更漏省中之语端居相府潜搆祸胎动河南之八州昧庙堂之三寳将图不轨振扰方隅考騐甚明发奸斯在私乘驲传自越章程式按秋官合从徽纆但以任叨宰辅久侍堦墀特寛丹笔之书犹左朱旛之职俾从逺黜以肃朝伦可袁州长史员外置同正员仍即驰驿赴任
　　王缙括州刺史制
　　门下侍郎中书门下平章事王缙附防奸邪阿炎防谄据兹犯状罪至难舍矜以耄及未忍加诛俾申屈法之恩贷以岳牧之秩可使持节括州诸军事括州刺史宜即赴任于戯朕恭已南面推诚股肱敷求哲人将弼予理昧于任使过在朕躬无旷厥官各慎尔职
　　杨炎崖州司马制
　　尚书左仆射杨炎托以文艺累登清贯虽谪居荒服而虚称犹在朕初临万邦思大化务擢非次招纳时髦拔自郡佐登于台鼎独委心膂信任无疑而乃不思竭诚敢为奸蠧进邪丑正既伪且妄党援因依动渉情故隳法败度罔上行私茍利其身不顾于国加以内无训诫外有交通纵恣诈欺以成赃贿询其事迹本末乖谬蔑恩弃德负我何深考秋议刑罪在难宥但以朕于将相义切始终顾全大体特有宏贷俾从逺谪以肃具寮可崖州司马员外置同正员仍即驰驿发遣
　　郑余庆郴州司马制
　　辅弼之臣百辟是宪茍二其行则黩大猷守中书门下平章事郑余庆顷谓忠贞擢居台辅仍乖正直有渉比周弃法防情公行党比茍狥邪志颇紊彜伦谪佐遐藩以惩不恪朕擢于不次诚冀効忠乃自速辜亦所难逭凡百君子宜悉朕怀可彬州司马置同正员
　　韦执谊崖州司马制
　　为臣之道必在尽忠其有朋党比周挟邪败度事资惩戒必正典刑正议大夫中书侍郎同中书门下平章事崇文馆大学士修国史赐紫金鱼袋韦执谊幸以艺文久从任使早居禁署谬列鼎台直谅无闻奸囬有素负恩弃德毁信废忠言必矫诬动皆防蔽官由党进政以贿成朕初临万邦务于大每存容恕冀有悛心而乃不顾宪章敢行欺罔宜投荒服以儆无良以曽事先朝尝参近职尚寛极法俾佐遐藩可崖州司马员外置同正员仍即驰驿发遣
　　于頔恩王傅絶朝谒制
　　君之使臣也有以极崇宠之恩臣之事君也是宜怀感励之志然后上下交应始终可观道德齐礼之风行迁善逺罪之功着防县之内欢然太和其或诱劝无施僻违自纵干我邦纪黩于彝伦羣情所非物听増骇虽欲覆防厥路何由尚复裁于朕心特示宏贷俯从屈法用表曲全非予敢私诚谓逺体金紫光禄大夫守司空同中书门下平章事充太微宫使上柱国燕国公于頔轩裳之族颇习艺文累践防郎亟分符守特称器干遂领藩方爰自先朝持节襄汉率情肆暴败法作威蔑易典章公违诏防事皆显白佥论不容朕以临御之初务修德化政岂尚于至察道姑务于包荒由是大推衷诚排絶众议赐以聨恩之宠増其相位之荣礼命所加焜耀当代洎秉圭来觐和调台鼎任兼论道之司位冠群臣之列闺门子弟纡章绂于周行命秩车舆极纷华于里巷虽勲藏盟府行满缙绅德泽优深曽未阶比而罔戒盈覆犹务希求广出货财潜信卜射且又縦其勇敏専杀私庭害及平人惨深支解京毂之下凶毒若兹闻之震惊増用悼痛虑其暧昧按騐皆明家道则然搜慝斯在自罹禁网宜峻刑书犹以尝厚恩亲未忍置之严宪遂申寛宥俾傅王门服于静专庶能循省可行恩王傅散官勲封如故仍絶朝谒于戯朕惟汉宣之理在于信赏必罚而伯宗有言亦责匿瑕含垢岂化之未至将善或难跻孤我初心良増愧歉凡百多士宜悉朕怀
　　皇甫镈崖州司户参军制
　　朕顾身初膺大寳思有以上谐天意下悦人心将澄理化之源必分邪正之路言念辅弼方俟忠贤其或挟奸容身敛怨归国罪已暴于天下法宜行于事初不速去之曷明予志中大夫守门下侍郎同中书门下平章事上柱国赐紫金鱼袋皇甫镈器本凡近性惟险狭行靡所顾文无可观虽早践朝伦而素乖公望自掌邦计属当军兴以剥下为狥公既鼓众怒以矫迹为孤立用塞人言洎尘台司益蠧时政不知经国之大体不虑安邉之逺圗三军多冻馁之忧百姓深凋瘵之事皆罔蔽言悉虚诬逺近咸知朝野同怨而又广称方事上惑先朝潜通奸人罪在难舍合加窜殛以正刑章俾黜遐荒尚存寛典凡百在位宜悉朕怀
　　令楚衡州刺史制　　　　　　元稹
　　忠臣之节莫大于送往事居君子之方宁忘于养亷逺耻况位隆辅相职奉园陵防蔽之过屡闻诚敬之心尽废朕虽含垢人亦有言深念君臣之恩难厌公卿之论宣歙等州都团练观察处置等使大中大夫使持节宣州诸军事守宣州刺史兼御史大夫上柱国轻车都尉赐紫金鱼袋令孤楚早以文艺得践班资宪宗念才擢居荣近异端斯害独见不明宻隳讨伐之谋潜附竒邪之党因縁得地进取多门遂参台阶实妨贤路朕以道遵无改事贵有终再命黄扉之荣专奉宫之礼而不能率下罔念匡君致于隳政牧之职掩韦术李鄞之举成朕不敏职汝之由前命秉轺尚期改节人心大惑物议沸然虽欲特容难排众怒俾从谪守犹奉诏条予岂无恩尔且自省可使持节衡州诸军事守衡州刺史散官勲赐如故仍驰驿发遣
　　宋申锡开州司马制
　　勅正议大夫新授太子右庶子上柱国赐紫金鱼袋宋申锡顷由艺文擢居近宻谓能洁已可以佐时遂越常资超升大任自参枢务骤易寒暄嘉谋蔑闻丑迹斯露致兹狱诉实骇朝听俾穷根本亦对嗣称以左騐之间有所漏网正刑之际始示寛恩于戯朕自君临推诚宰辅常务仁恕以保和平岂意鱼水之期翻贻呉越之虑抚事兴叹中宵耿然是用重难亲临鞫问及诸耆德徧于名卿庶其尽忠颇为审克屈兹彝宪俾佐遐藩凡百具寮宜知朕意
　　李德裕袁州长史制
　　有国之典本于明罚为君之道必在去邪皇王大政谅无易此奸宄与偕诚敬尽亏无君之心因事輙见岂可尚居崇秩犹列东朝银青光禄大夫守太子賔客分司东都上柱国赞皇县开国伯食邑七百户李德裕性本隂狡才则脆弱因縁薄艺颉颃清途既忝藩镇旋处钧轴靡怀愧畏肆意欺诬废挠旧章汨乱彞序贤良尽逐当白昼而重关诡诈是谋逮中宵而万变朕尝以寒暑得疾初甚惊人凡百臣子奔走道路而德裕私室宴然全无忧戚王涯驻车道左络绎追呼满朝倾骇竟以不至又在西蜀之日徴逋县钱仅三十万贯使疲羸老弱徙转沟壑交结异任用憸人贿赂流行朱紫无辨是宜处之重典以正刑书犹以夙经委使载深寛宥俾佐遐服用示寛恩可守袁州长史驰驿发遣
　　李宗闵明州刺史制
　　夫辅宰之任缉煕庶工茍或政紊彝伦迹渉党比则何以执是邦柄毗予一人银青光禄大夫守中书侍郎同中书门下平章事上柱国襄武县开国侯食邑一千户李宗闵顷以词艺列于班行乃借宗枝骤升显贯朕嗣大寳梦想勤劳谓其忠厚小心再委枢务每必造膝而问虚已以求将欲俾人不迷致我垂衣而理付之钧轴断然不疑而乃事每懐私言非纳诲近者别登俊彦与之同列忌贤不悦物论諠哗翼赞之効蔑闻怨嫌之声屡作前后叨位中外同辞惟进奔竞之徒莫修恭慎之道蔽我卑听擅我化权不思急召之恩都忘再擢之宠况且志无报主举非正人顾其操心乃是速戾则何以式是百辟以维四方尚从屈法之典俾守遐藩之牧所谓全体良愧知臣可明州刺史仍驰驿赴任
　　再贬李宗闵处州长史制
　　明州刺史李宗闵股肱之臣付以大政所宜竭节以答殊荣事或负予法所难贷虽欲终始其可得乎且细大之罪既暴前诏而交通匪踪迹又彰岂可尚领方州牧我黎庶宜谪遐佐以肃朝伦可处州长史驰驿发遣
　　三贬李宗闵潮州司户制
　　交结凶邪叨取荣显奸险隂慝因事尽彰顷为吏部侍郎令沈于内人宋若宪处宻求宰相及事踪败露文字犹在阅视之际良深叹骇既专枢柄益附私党附下罔上废义灭公言多矫诬动挟欺诈伤风败政负我何深按之刑章法在无赦尚以早经任使赐以全生投之裔夷实我恩贷呜呼知人则哲朕方自咎为臣茍进当鉴于斯百尔君子宜体予意









　　唐大诏令集巻五十七
　　钦定四库全书
　　唐大诏令集巻五十八
　　宋　宋敏求　编
　　大臣
　　宰相
</div>
    <div class="pagination">
<a href="唐大诏令集_page31.html">上一页</a><span>...</span><a href="唐大诏令集_page27.html">27</a><a href="唐大诏令集_page28.html">28</a><a href="唐大诏令集_page29.html">29</a><a href="唐大诏令集_page30.html">30</a><a href="唐大诏令集_page31.html">31</a><span class="current-page">32</span><a href="唐大诏令集_page33.html">33</a><a href="唐大诏令集_page34.html">34</a><a href="唐大诏令集_page35.html">35</a><a href="唐大诏令集_page36.html">36</a><a href="唐大诏令集_page37.html">37</a><span>...</span><a href="唐大诏令集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
