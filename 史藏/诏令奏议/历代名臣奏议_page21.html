<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 21 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 21 页/共 136 页</h1>
    <div class="content">　　用人任子　何谓员郎致仕即得防补为一害人臣以子任官亦国之重事也其与之宜当于义而称于恩使朝廷録功纪旧之意有所表见今日举主而改官率十余年而至员郎由常调入仕不过佐郡而止其功业未有以异然且从而官其子岂以为是庸庸无所短长之士而必使继世为之耶且又其仕而显者职任劳效或见称于天下而不幸其官止于员郎则所以得任其子弟者亦无异于常调而至此者此所谓其义不当而恩不称也何谓自太中大夫待制以上防补得京官为一害京官者朝廷之所贵重使天下士大夫更六七考用举主五六人而后得之今阙逺而待之者多入仕乆者至三十年始得改官疾病忧患公私愆犯有终身不得者或一特与人改官上下相目以为异事今至使其为太中大夫待制者即以京官任子弟何重于彼而不惜于此耶岂为侍从大臣之子则无俟乎举主考第而已能度越天下之贤士大夫者欤重之则其法立而不能变轻之则其恩滥而不能变所谓轻重彼此不相应也何谓一人入仕世爵无穷为一害古者裂地分茅以报人臣之有功使其子孙嗣之所以醻祖宗垂后裔也至于官使必有所宜不可以一夫官簿之所至茍应法令而直与之以为恩则溢以为法则敝以为义则悖且朝廷不尚贤而尚贵朱紫混然夷跖杂处崇观以来七八十年人臣不以道而得贵仕者在其元身自宜削夺而今也子孙仕宦不知艺极骄侈无忌自称世家将使世之所谓贤者何以劝焉何谓今日汰其谬滥限以员数为一害且朝廷向之所以尽与之者不知其谬滥而姑为是无穷之恩也今也知而汰之而徒限以员数则亦不可夫为上者使其下以知义而已义所可与虽尽与之吾何所得吝不然与其一而弃其一曰此在吾限员之外耳此不得独贤彼不得独愚义理愈蔽而人纪隳矣故员郎非朝廷所甚重之官其常调而至此者可勿复与其果有勤劳或贤有徳闻于上者与之可也京官为朝廷之所贵奈何以与从官执政之子弟以今之所与员郎卿监者与之可也计其入官之世次考其所任之多寡以稽其人之有功无功贤与不贤为之止法可也如是则可与者与之何必以员数限之乎虽然因今之法而有所变改不得不出于是若举公卿大夫之子弟而养之于学校择天下之明师良友以成就之使其材器卓然可以为国家用则于此乎官使之而苛法烦例前冲后改皆可一决而去而先王之意见矣
　　科举　何谓今并与艺而失之为一害盖昔之所谓俊乂者其程试之文徃徃称于世俗而其人亦或有立于世今之所以取者非所以取之其在髙选輙为天下之所鄙笑而乡曲之贱人父兄之庸子弟俯首诵习谓之黄防子者家以此教国以此选命服之所贲者乃人之所轻且夫世之所重者岂必知重其人哉亦或其艺文之可称者耳此固不足以卜其内今其可称者又莫之获而人之所轻者乃返得之然则上之求士而用之公卿大臣由此涂出岂有始于为人之所轻而终也乃足以为国家之所重者乎何谓化天下之人为士尽以入官为一害使天下有羡于为士而无羡于入官此至治之世而罝之诗所以作也盖羡于为士则知义知义则不待爵而贵不待禄而富穷人情之所歆慕者而不足以动其自守之勇今也举天下之人緫角而学之力足以勉强于三日课试之文则嚣嚣乎青紫之望盈其前父兄以此督责朋友以此劝励然则尽有此心而其防隅之所砥厉义命之所服安者果何在乎朝廷得斯人者而用之将何所頼以兴起天下之人才哉何谓觧额一定为一害百人觧一承平之世酌中之法也其时闽浙之士少以应书而为觧之额狭矣今江淮之间或至以仅能识字成文者充数而闽浙之士其茂异頴发者乃困于额少而不以与选奔走四方或求门客或冒亲戚或趂籴纳夫士之为学其精至于性命之际而其用在于进退出处之间然后朝廷资其材力以任天下之重今也以利诱之于前而以法限之于后假冒干请无所不为然则以其有是士之可取也而取之此其义理之当然者耳则觧额之狭于彼者何不通之使与寛者均乎何谓一预乡贡以官锡之为一害古人之取士也取之四五而后定其终身而本朝之法不然其乡贡也一取之而已一取而不复弃其人三十年之后怜其无成而亦命之官盖昔艺祖之初悯天下士有更五代困于场屋而犹不得自还者因以为之赐今也士人充塞偶然一得何足为言则安用此而遂为常法乎夫士者人材之本源立国之命系焉四患不除而朝廷于人材之本源戕贼斵丧不复长育则宜其不足于用也去四患得四利所谓养之于始自拱把而至于桐梓古人之言不可忽也
　　学校　何谓京师之学有考察之法而以利诱天下三代汉儒其言学法盛矣皆人耳目之所熟知不复论若东汉太学则诚善矣唐初犹得为美观本朝其始议建学乆而不克就王安石乃卒就之然未几而大狱起矣崇观间以俊秀闻于学者旋为大官宣和靖康所用误朝之臣大抵学校之名士也及诸生伏阙捶鼓以请起李纲天下或以为忠义之气而朝廷以为倡乱动众者无如太学之士及秦桧为相务使诸生为无防耻以媚己而以小利啗之隂以拒塞言者士人靡然成风献颂拜表希望恩泽一有不及谤议喧然故至于今日太学犹敝遂为姑息之地夫秉义明道以此律已以此化人宜莫如天子之学而今也何使之至此盖其本为之法使月书季攷校定分数之毫厘以为终身之利害而其外又以势利招来之是宜其至此而无恠也何谓州县之学无攷察之法则聚食而已徃者崇观政和间盖尝攷察州县之学如天子之学使士之进皆由此而罢科举矣此其法度未必不善然所以行是法者皆天下之小人也故不乆而遂废今州县有学宫室廪饩无所不备置官立师其过于汉唐甚逺惟其无所攷察而徒以聚食而士之俊秀者不愿于学矣州县有学先王之遗意幸而复见以造士使之俊秀而其俊秀者乃反不愿于学岂非法度有所偏而讲之不至乎今宜稍重太学变其故习无以利诱择当世之大儒乆于其职而相与为师友讲习之道使源流有所自出其卓然成徳者朝廷官使之为无难矣而州县之学宜使考察上于监司闻于礼部达于天子其卓然成徳者或进于太学或遂官之人知由学而科举之陋稍可洗去学有本统而古之文宪庶不坠矣若此者更法定制皆于朝廷非有所难顾自以为不可耳虽然治道不明其纪纲度数不一一掲而正则宜有不可为者陛下一掲而正之则如此者虽欲不为亦不可得也
　　制科　用科举之常法不足以得天下之才其偶然得之者幸也自明道景祐以来能言之士有是论矣虽然原其本以至其末亦未见有偶然得之者要以为壊天下之才而使之至于举无可用此科举之敝法也至于制科者朝廷待之尤重选之尤难使科举不足以得材则制科亦庶几乎得之矣虽然科举所以不得才者谓其以有常之法而律不常之人则制举之庶乎得之者必其无法焉而制举之法反宻于科举今夫求天下之豪杰特起之士所以恢圣业而共治功彼区区题目记诵明数暗数者胡为而责之而又于一篇之防天文地理人事之纪问之略徧以为其说足以酬吾之问则亦可谓之竒材矣当制举之盛时置学立师以法相授浮言虚论披抉不穷号为制科习气故科举既不足以得之而制举又已失之然则朝廷之求为一事也必先立为一法若今科举之法是本无意于得材而徒立法以困天下之泛然能记诵者耳此固所谓豪杰特起者轻视而不屑就也又有甚此者盖昔以三题试进士而为制举者以答防为至难彼其能之则犹有以取之自熈宁以防试进士其説蔓延而五尺童子无不习言利害以应故事则制举之防不足以为能故哲宗以为今进士之防有过此者而制科由此再废矣是以八九十年其荐而不得试者其试而不见取者其幸而取者其人才凡下不逮于科举之俊士然且二年一下诏其追复不俟科举之嵗皆举之将何所为乎设之以至宻之法与之以甚美之名使其得与此者为急官爵计耳且天下识治知言之人不应如是之多则三嵗以防试进士使肆言而无所用是诚失之矣今又使制举者自以其所谓五十篇之文泛指古今敷陈利害其言烦杂见者厌视闻者厌听且士人猥多无甚于今世挟无以大相过之实而冒不世之名则朝廷所以汲汲然而求之者乃为讥笑之具今且暂息天下之多言进士无亲防制举无记诵无论著稍稍忘其故歩一日慨然天子自举之三代之英才虽未可骤得亦不至如近世之冗长无取非惟无益而反有害也
　　宏词　法或生于相激宏词之废久矣绍圣之初既尽罢词赋而患天下应用之文由此遂絶始立博学宏词科其后又为词学兼茂其为法尤不切事实何者朝廷诏告典册之文当使简直宏大敷畅义理以风晓天下典谟训诰诸书是也孔氏録为经常之辞以教后世而百王不能易可谓重矣至两汉制诰词意短陋不复髣髴其万一盖当时之人所贵者武功所重者经术而文词者虽其士人哗然自相矜尚而朝廷忽略之大要去刀笔吏之所能无几也然其深厚温雅犹称雄于后世而自汉以来莫有能及者若乃四六对偶铭檄賛颂循沿汉末以及宋齐此真两汉刀笔吏能之而不作者而今世谓之竒文絶技以此取天下士而用之于朝廷何哉自词科之兴其最贵者四六之文然其文最为陋而无用士大夫以对偶亲切用事精的相夸至有以一聨之工而遂擅终身之官爵者此风炽而不可遏七八十年矣前后居卿相显人祖父子孙相望于要地者率词科之人也其人未尝知义也其学未尝知方也其材未尝中器也操纸援笔以为比偶之词又未尝取成于心而本其源流于古人也是何所取而以将相显人待之相承而不能革哉且又有甚悖戾者自熈宁以经术造士也固患天下之习为词赋之浮华而不适于实用凡王安石之与神宗徃反极论至于尽摈斥一时之文人其意晓然矣绍圣崇宁号为追述熈宁既禁其仕者不为词赋而反以美官诱其已仕者使其为宏词是始以经义开廸之而终以文词蔽陷之也士何所折故既已为宏词则其人已自絶于道徳性命之本统而以为天下之所能者尽于区区之曲艺则其患又不特举朝廷之髙爵厚禄以与之而已也反使人材陷入于不肖而不可救且昔以罢词赋而置词科今词赋经义并行乆矣而词科迄未尝有所更易是何创法于始而不能攷其终不自为背驰也盖进士制科其法犹有可议而损益之者至宏词则直罢之而已矣
　　役法　自熈宁为募后法尽官府之役官自募之官受其病而民获其利官当其劳而民居其逸虽然官岂能自为其病与劳哉故差役之患难去而募役之法方兴故役钱者募役之患而今之保副正长又募役所不能行之患也役钱则不可复论保副正长者乃役法之一事耳而今为大患穷天下之能言者日夜相与谋之而不能自出一说也盖昔者保伍其民而有保正副将以兵法部勒其下而其法曰募有材勇及一都之内物力最髙者戸长则以催科耆长则以追胥而皆有雇直熈丰之法其分画详明如此然犹纷纷而不能定其后艰难用度日缺讲利源者无所取财以为耆戸长雇钱者官未尝尽支而为耆户长者亦不愿请故取其窠名以起发上供而耆户长之役尽以归于保正副然则今之保正副募法未尝不存而未尝不强差之也其计较物力推排先后流水鼠尾白脚替歇之差乡胥髙下其手而民不惮出死力以争之今天下之所诉讼其大而难决者无甚于差役盖朝廷之上其于庶事条目纎悉委曲动有法禁而所谓保正副之役者乃独无法何为其无法也名募而实差是以若此其不齐也而近世浅夫庸人之论不过仇疾其官户诛抉于诡产其説有自宰执而与编户齐役者矣而诡产遍天下其安可絶且不咎州县之以差保正副长困民而区区然姑欲治官户诡产何哉今复以耆户长雇钱还州县使二税呼集之役有所分而于保正副则差役之害大半已去矣使一都之内诚有材力可以服众智勇可以率人者遵用旧法使为保正若副而除其一户二税之半要使保正副者人欲争为之而不可而不使强委已而不愿也夫如是则天下岂复以差役为患哉又如是则虽官户无问新故亦皆可为之而何至以督责官户哉且今世为民之意何其薄而办官之事何其至也且京师有诸道诸道有诸州诸州有诸县自县而后亲及于民也其势宜使什伍比闾里党而后达于县令则择其人而为保正副者正所以亲切于民服习其小争而无使至于大鬬教民使不犯省刑罚之先务也若此者其官事何所不可办而今顾未尝为之施甚陋之意以与民较至下之防民愈争而不知悔则鞭笞随其后是独何益哉是其行之非有所难而不思者何也
　　法令　何谓新书之害本朝以律为重而勅令格式随时修立自嘉祐熈宁元丰元祐绍圣大观政和绍兴皆自为书近者乾道淳熈已再成书矣以后冲前以新改旧凡朝廷上下之所恃以相维持相制使者奉行此书而已且天下以法为治乆矣臣岂敢遽议新书之害如晋叔向之所以告郑子产者乎然而有三害最近不可不知凡天下之事无不备于此书而人之智虑不能出于此书之外者一害也书既备矣而事复弊法既具矣而令不行则宜有说焉今止谓之各已有见行条法止于检坐申严而已明知法不足恃而欲强委之二害也人材因此浸以頽堕掎摭利害泛然推广及其终也不过亦曰臣愚欲望申严已行之法而已以法为弊犹可言也以人为弊不可言也三害也至于朝省之前后批六部之勘当诸司州郡之照条施行又其相习公为欺诞以度嵗月害之小者耳夫以法为治今世之大议论岂可不熟讲而详知也盖人不平而法至平人有私而法无私人有存亡而法常在故今世以人乱法不乱为常语此所以难于任人而易于任法也虽然人则未易任也以唐虞三代之盛王至诚一意以相与而后其人可任今则安能至于不任人而任法则必任其足以行吾法之人而不任其智足以知法与力不足以行法者而后法可任此易见之论也而今则亦未之能何也夫使是书而果备天下之事则将何取于人盖是书之所备者备其文不备其实备其似不备其真也夫使见行条法诚已皆具而天下何为尚有犯法而生弊者然非无其法之罪而无其人之罪也审矣今不改其人而曰检法申严以谆复其法然则法终不行矣故任人而废法虽诚未易论而任人以行法所以助法之不能自行者必非若今之所谓检坐申严批状勘当照条之以烦天下之耳目使其人聦明愦眊智虑不知所出求以应故事而塞章奏则亦讙然愿助陛下之申严此法令之所以日壊而人材之所以日消日用饮食而不能自知法烂道穷暂相縻系而无经乆固结之道国威之所以不振强敌之所以凭陵也臣故欲陛下纵未能任人而废法以行唐虞三代逺大之政姑欲任人以行法使法不为虚文而人亦因以见其实用功罪当于赏罚号令一于观听简易而信果敢而仁若汉以来者可矣
　　吏胥　何谓吏胥之害从古患之非直一日也而今为甚者盖自崇宁极于宣和士大夫之职业虽皮肤蹇浅者亦不复修治而专从事于奔走进取其簿书期防一切惟吏胥之听而吏根固窟穴权势熏炙滥恩横赐自占优比渡江之后文字散逸旧法徃例尽用省记轻重子夺惟意所出其最骄横者三省枢宻院吏部七司户刑若他曹外路从而效视又其常情耳故今号为公人世界又以官无封建而吏有封建者皆指实而言也且公卿大臣之位其人不足以居之俛首刮席条令宪法多所不谙而寄命于吏此固然也虽然使得其人而居之如昔之所谓伊尹傅説之俦而以夫区区条令宪法仍为不晓而与是吏人共事终亦不可然则今世吏胥之害无问乎官之得其人与不得其人而要以为当革而已矣府史胥徒自有国以来所同有也然必有上不侵官下不病民以自治其事而听命焉而秦汉之敝法屈天下之豪杰由刀笔选而至三公今幸已甄别品流而其余敝未尽去且又皆以天下经常之事立为成书以付之彼吏得知之而官不得知焉此其为害又过于秦汉何者今百司之吏其爵其禄徃徃有士大夫之所不敢望汉之公府掾诸卿主事辟召皆天下名士其权柄足以揺守相者今之所谓都録行首主事之是也此直以鞭挞刑戮待之而髙爵厚禄若是何哉今官冗而无所置之士大夫不习国家台省故事一旦冒居其位见侮于吏今胡不使新进士及任子之应仕者更迭为之三考而满常调则出官州县才能超异者或遂録之若此则有三利士人顾惜终身畏法尚义受财鬻狱必大减少吏曹清则庶务举且因以习士大夫使之有材而无至于今世之媮惰一利也更迭为之无根固窟穴之患无保引私名之敝而封建之势因以去矣二利也增员百余稍去冗官之患待缺择地争夺伺候之风亦渐衰息三利也得三利去三害此亦非有劳民动众之难者京师纪纲之首吏曹清则诸司州县之吏蠧亦必少异于今日盖结托干请有所不行予决众事整齐簿书不为疑玩则下亦知畏故也
　　监司　何谓监司之害朝廷之设官也必先知其所以设是官之意其用人也必先知其所以用是人之説州郡众而监司寡谓州郡之事难尽察也故置监司以察之谓州郡之官难尽择也故止于择监司亦足以寄之自汉以后所谓监司亦若是而已未暇及于方岳相维之义也且其若是则奉行法度者州郡也治其不奉行法度者监司也故监司者操制州郡者也使之操制州郡则必无又从而操制之此则今世所以置监司之体统当如是矣今也上之操制监司反甚于监司之操制州郡恐其擅权而自用或非时不得廵歴不得过三日所从之吏卒所批之劵食所受之礼馈皆有明禁然则朝廷防监司之不暇而监司何足以防州郡哉且不责其大而姑禁其细何哉是谓不知设官之意用人之説而縁微文以立法一失也故监司之弛惰人反以为寛大上亦以为知体监司之举职人反以为侵权上亦以为生事此其大缪戾者也夫监司者以法治以义举者也今转运司则以刬刷州县财赋司其余羡衮杂其逋欠为一司嵗计之常提举司则督迫茶盐用法苛惨至常平义仓水利农田则置而不顾提刑司则以催趣经緫制钱印给僧道免丁由子为职而刑狱寃滥词诉繁滞则或莫之省焉是监司之不法不义反甚于州县故今之为州县者相与聚而嗤笑监司之所为岂监司之本然哉是谓之不以法治不以义举之权付之而使监司之所操者在州县之下矣二失也且不以法不以义则所为付之事功者固宜得其实焉今也转运司徒报上供之数于户部而转输运致之实则无之则一路之财计者将何所用也茶盐则已受其剰利于务都场而提举司受其掯留掌其住卖督其煎煑为之索逋理债而已经緫制钱州郡各已趂办上供而提刑司者徒文移知通收索季帐稽考纲觧以报户部而已是三司者以此为职徒养资考多人徒凭意气作声势以便其私可也国纪民命何赖于此是谓既无法无义而事功又不得实三失也至于还转运司之权以清户部之务罢提举司之事以一转运之权又皆今日之甚急者昔人谓止择十道使犹患不得其人则监司者盖甚重矣岂以为例差循致之用哉

　　歴代名臣奏议卷五十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷五十六
　　明　杨士竒等　撰
　　治道
　　宋光宗即位叶适应诏条陈六事上奏曰臣恭惟陛下始初临御思深虑逺曽未旬浃遽诏中外之臣各以其言防列来上诚欲治之主正本始之先务也臣不敢泛滥条奏茍应故常惟陛下少防听焉臣闻古之号为贤君者必能先明所以治其国之意能先明所以治其国之意知病所在锼剔根柢不惮改为则虽已衰复兴垂败复成终必得其所而后已不能先明所以治其国之意因循姑息随目前之茍且望他日之逺大错施杂用精神不应文理差舛乆而无验心志怠忽则虽已兴已治之余衰乱出焉况欲求其兴且治乎所谓当先明治国之意何也盖当微弱之时则必思强大当分裂之时则必思混并当雠耻之时则必思报复当弊坏之时则必思振起当中国全盛之时则必思维持保守当逺人賔服之时则必思兼爱休息先视其时之所当尚而择其术之所当出不可错施而杂用也尧舜三代莫不皆然秦汉以还可称之君暨我本朝艺祖太宗圣人迭起积其勤劳奋其勇智功隆业钜垂裕来叶何尝有迷其时而误其术者哉陛下以臣之言视今之时则其时果当何尚而其术果当何择欤岂以为微弱而当思强大分裂而当思混并雠耻而当思报复弊壊而当思振起欤抑以为中国全盛而当思维持保守逺人賔服而当思兼爱休息也无乃当微弱分裂雠耻弊壊之时而但处之以中国全盛逺人賔服之势用维持保守兼爱休息之术而欲庶几夫强大混并报复振起之功欤治道之象微而难知臣虽至愚窃论今日之事恐其由前之时而处以后之势用后之术而欲求前之功补泻杂医不能起疾禾莠参种迄靡丰年此所谓治国之意当先明者也诚先明其意则国之所是可斟酌而定议论趋向可审详而决课功责效可嵗月而待臣昧死论今日之未善者六事皆治国之意未明之故何谓未善者六事今日之国势未善也今日之士未善也今日之民未善也今日之兵未善也今日之财未善也今日之纪纲法度未善也何谓今日之国势未善请即汉唐之兴废以考见宣和靖康之始末汉中衰也为王莽所篡尺地一民非诸刘之有矣然其人心犹未溃也故光武以宗室踈属至与乞食之饥民聚谋协力卒以诛莽而尽复汉业者二百年唐自天宝之后大乱相乘盗窃名字跨据藩镇者接踵加以世有内患日就衰削亦以其人心犹未溃也故犹得专主行其命令尽羁縻其土宇者百五十年不至于播迁不复而使中原遂为左衽也国家宣和靖康之变虽曰小人造衅力取幽燕贪功不靖激成祸乱然三镇虽割而其民未尝降也京师虽陷而天下未尝有变也敌虽以威立张邦昌刘豫而奸雄未有崛起而与我抗者也建炎巡幸逺至温台从卫隆祐分适洪赣川陜处置自为扞御三方阻隔不相闻知然臣民奔走爱戴无异平日及刘豫再犯江淮乌珠复取河南震动陵逼自以为豕突之势莫之敢校然将士用命首尾鏖击豫以退却而乌珠大败卒甘心而求盟焉自是宣和之末至绍兴十年之后凡二十年之间中国实无溃叛之形也然终不免扵罢兵増币分裂南北以和寇雠大则无东汉戡复之勲小则无晚唐羁縻之政何也此臣所以深疑当时治国之意未明于微弱分裂雠耻弊壊之时猥用维持保守兼爱休息之术枘凿不合矛盾相戾畏而安之佐成其锋以致此也自是以来防二十年完顔亮凶狂离其巢窟跳踯一战鼓声所震常润之屋瓦几无宁者当是之时我方过于防虑岂敢谓其真送死乎然而敌人簒之华人叛之卒殒其首于是中原响合殆将百万而我以素无纪律之兵声势不接犹能所向有功是中国虽名属彼而实未尝溃叛于我者如故也自是以来休而息之爱敌而不敢爱中原者又几三十年矣嵗月虽已逺长老虽已亡号令虽已絶然而臣揆之天理验之人心察之事势虽其名属彼而实未尝溃叛于我者犹在也陛下盍先明所以治其国之意而斟酌国是于此乎且夫微弱者必思强大汤以七十里文王以百里是也分裂者必思混并秦晋隋之力争艺祖太宗之无敌是也雠耻者必思报复夏少康越勾践汉武帝唐太宗是也弊壊者必思振起秦孝公周世宗是也岂昔之能斟酌国是于此而今有不能乎若曰业已然矣吾独奈何又曰天不悔祸吾其敢逆事之未立则曰乘其机也不知动者之有机而不动者之无机矣纵其有机也与无奚异功之未成则曰待其时也不知为者之有时而不为者之无时矣纵其有时也与无奚别然则用后之术而欲求前之功治国之意终于未明而今日之国势亦终于未善而无所复论矣何谓今日之士未善自古国家曷尝不以任贤使能为急欤然而以意行事以人胜法者乃今日之所讳也故事之曲折无不诿法习而行之吏胥所工士大夫媿焉幸时无事将迎唯诺自可称职而贤能遂至于无用矣其无用也故今之修饰防隅者反以行见异研玩经术者反以学见非志尚卓荦者反以材见嫉伦通博者反以名见忌是岂世之恶贤能欤贤能之无用势有以激之也锢于朋党沈于卑贱老于岩穴何不可者然而臣窃恠其说无用于世矣而风流日以坠失士俗日以頽败官无素望人无定品诸路无平时之帅群僚无充事之员举踌躇叹息而且以乏材为患者何欤岂其既以为无用而可以抑遏又以为有用而不可磨灭欤然则以为有用而不求其实而收之以为无用而不思其弊而救之者何欤此臣所以深疑治国之意未明而使今日之士未善也陛下盍先明之乎若治国之意终未明则今日之士亦终于未善而无所复论矣何谓今日之民未善三代之养民臣犹未敢言也若夫汉当文景之际则公私有余武帝则萧然耗矣江左元嘉之政其盛衰亦然盖民之贫富专系其用兵之多少矣自绍兴之中年及乾道淳熈将五十年中间用兵一二年尔亦可谓少矣民之富州县之寛宜与文景比而今日独奈何民力最穷州县最困欤试即士大夫而问今天下之县曰某可为欤某不可为欤其不可为者十居八九矣又试即士大夫而问今天下之州曰某可为欤某不可为欤其不可者十居六七矣又问其不可为者何事欤曰月椿板帐钱尔经緫制上供尔归正人官兵俸料尔又问民力之所以穷者何说欤曰役法尔和买尔折帛尔和买而又折帛尔然则国家有休兵之实过于文景而天下被用兵之害甚于武帝何欤此臣所以深疑治国之意未明而使今日之民未善也陛下盍先明之乎若治国之意终于未明则今日之民亦终于未善而无所复论矣何谓今日之兵未善古人之兵以宿师为拙以聚屯为病不敢别异于民而特养之虽特养之不多数也一朝有事菽椹其食料简其民虽少而未尝不胜者厉而使之也今之特养者将兵禁兵厢兵世世坐食緫其成数斯不少矣古人之兵患未得此数尔固足横行于天下又有特养之大者御前之军屯驻四处铸兵买马截拨纲运赀力竭矣然而上下徊徨皆曰兵不可不养也屈意仇雠坚守盟誓行人嵗遣賝货空矣然而内外怵惕又皆曰兵不可用也不知兵既不可不养而何以反不可用欤统副非人朘削廪赐卒伍穷饿怨嗟流闻议者又以为就使用之终不可以致其死命也不知既不可用而徒养之又何以徒养之者为累欤然则昔人之能厉其兵虽少而必胜今日之以兵自累虽多而愈弱者何欤臣所以深疑治国之意未明而使今日之兵未善也陛下盍先明之乎若为国之意终于未明则今日之兵亦终于未善而无所复论矣何谓今日之财未善财之善者不曰米粟布帛取于民力之所有欤及王制浸废运渔盐榷酒茗以佐用度然终不尽利而亦不尽以金钱责其下之所无虽少而不得不足者盖亦未至于一切肆行而不顾也今之茶盐净利酒税征榷何其浩大欤虽汉唐极盛之时尽一天下之输曽未能当今三务场之数其又有浩大者经緫制钱强立窠名从而分和买白着折帛折变再倍而取累其所入开辟以来未之有也入既若是出亦如之盖常仓卒不继相视无防遂印两界防子而权之者有年数矣不知取钱之多既若是而何以卒嵗扰扰反忧不足欤今天下幸欲暂安于无事而徒以是钱为患也设更有事其一切不顾而取之者又将覆出欤夫昔者不敢尽取虽少而犹足今日不顾而取之虽多而犹匮者何欤臣所以深疑治国之意未明而使今日之财未善也陛下盍先明之乎若治国之意终于未明则今日之财亦终于未善而无所复论矣何谓今日之纪纲法度未善昔之立国者知威柄之不能独专也故必有所分控持之不可尽用也故必有所纵三代以上星分棊布悉为诸侯其自居者千里而已此非后世之所能然犹坚植其四隅倚之捍御封崇其险阨示以形势至于对立鼎峙雌雄所争则必隆其委任多其分画岂无外重生奸跋扈致寇之患哉歴代相承莫之或变盖非不欲其宻而亦不能不使之踈也然则尽收威柄一緫事权视天下之大如一家之细孰有如本朝之宻者欤呜呼靖康之祸何为逺人作难而中国拱手欤小民伏死而州郡迎降欤邉関莫御而汴都摧破欤今犹弗之悟也岂私其臣之无一事不禀承我者为国利而忘其雠之无一事不禁切我者为国害欤岂其能专而不能分能宻而不能踈知控持而不知纵舍欤此臣所以深疑治国之意未明而使今日之纪纲法度未善也陛下盍先明之乎若为国之意终于未明则今日之纪纲法度亦终于未善而无所复论矣恭承明诏念军国之利害不能究知生民之休戚无以自达法或不宜于俗事或不便于时臣固以为无大于此六者矣然而当先明治国之意而已不先明治国之意使此六者本伤而末壊心蠧而枝披支离涣散而臣之议论无所复用矣诚先明治国之意则臣今所论特其目尔源流汗漫变故万端非兼考古今不能尽其理非并知难易不能通其变非独悟良防不能操其决非豫覩成效不能待其久也陛下不以臣之愚试防听焉诚欲先明所以治国之意则固当视今之时陛下以为今果何时欤果微弱欤则意固在于强大矣果分裂欤则意固在于混并矣果雠心欤则意固在于报复矣果弊壊欤则意固在于振起矣在陛下审观熟察而已然则谓今之时为中国全盛逺人賔服者臣恐其名托之而实非也谓治国之意当维持保守兼爱休息者臣恐其形似之而实缪也在陛下果断改为而已臣伏覩寿皇圣帝在位二十八年英武刚健勤劳恭俭整厉臣工变移风俗大志未酬亲授陛下舜禹之美二典所载若帝之初何以过焉陛下严祗寅畏足以膺受付托仁恕温厚足以慰答徯望虚心无我足以容受正直广览兼听足以照临欺蔽至公寡欲足以杜塞侥幸长驾逺驭足以招徕英杰于此而先明所以治国之意又何难哉譬之行天下者在所问津而已干犯旒扆无任恐惧
　　唐仲友代人上书曰臣伏覩某日诏书陛下以临政之始思闻谠言凡军国之务靡不询究使中外之臣咸得条奏仰见圣意隆寛尽下以图新政臣受国恩至深至厚感激之意万倍常庶某日忽蒙颁到诏书一道拜受伏读乃陛下以既行博询不遗旧臣复加特诏俾之尽言仰惟天意广大圣德日新海隅苍生有口有心咸罄竭矧在愚臣敢有纎毫顾望不尽之意臣本诸生受知髙宗擢臣谏诤臣之报国朴忠而已寿皇察臣本末擢之政地十有四年臣之所以事寿皇者即前日之所以事髙宗也今陛下亲受圣父之传臣之事陛下者敢有二志而况被遇潜邸依光议堂始终蒙恩非可量数不询当言而况询及臣窃惟天下之事莫难厥初自古人君必观初政谨初而往易扵遡游既过而补难于覆篑是故九庙之付托在初四海之观瞻在初万机之得失在初欲上承万世之休下垂万世之统未有不谨其初者也髙宗得傅说命之纳诲自古谨初之君未有如髙宗者也周公归政成王先之以无逸申之以洛诰终之以立政自古谨初之佐未有如周公者也六书具存条目甚悉委曲如慈父之言简易有严师之训可谓万世之鉴百王之模楷是故陛下今日尽孝在初懋徳在初奉天在初敬民在初用人在初立政在初寿皇陛下父子之圣孝慈固已尽于平日然既承大宝天子之孝事异储宫爱敬已尽于宫闱所难尽者恶慢不施于一民继承已谨于思虑所难谨者动静不失于一机故曰尽孝在初陛下岐嶷之资禀于生知聦明之学成于就傅所谓懋德岂劳勉强然而震惊百里天下未能周知飞龙在天万物方且咸覩毫厘得失天下共闻日新其徳自今以始故曰懋徳在初天眷陛下固非一朝陛下承天方自今日牺牲玉帛特为事上之常视听言貎动为奸和之具以实不文所当审别故曰奉天在初国家中更厄难民散无统髙宗收此民三十六年而付之夀皇夀皇抚此民二十七年而付之陛下二圣于民同乎一敬中外宁防业如金瓯宝而持之至难至重故曰敬民在初陛下继照之徳羣下共知议堂之上端靖深观渊黙雷声意向可见忠邪之辨不待臣言然而表民在徳济世须材风云会同之初徳业天渊所由判也故曰用人在初髙宗举大纲夀皇笃前烈法令既备纪纲既张陛下乃继绍之时鼎新之日是故初不欲锐锐则易退初不欲尽尽则难继若虞机张必中而发故曰立政在初凡是六者陛下之所素知圣学之所素及臣言已赘臣意可矜赦其迂愚毕余说揖逊之事唐虞之后万古不行逮我髙宗断自圣意别宫就养慈孝两全髙宗真可以为尧矣寿皇亲承付托兢业万机内奉慈亲外平庶政安静之福同于髙宗夀皇真可以为舜矣夀皇真可以为舜举神器而付之陛下是以禹处陛下也夀皇以禹处陛下陛下当以禹继之臣观自古勤俭谦抑之君未有如禹者禹之圣徳齐于尧舜禹之大功施于万世然以上继大圣之君每懐不及之念分阴必惜虑失时也下车泣辜深责己也闻善言至为之拜饮旨酒至为之恶宫室必卑饮食必菲所以至谦至抑至勤至俭舜一己百舜十己千是乃所以为禹是乃所以继舜臣观帝舜授禹之言禹奉而行何啻弟子之于严师精一执中既自运乎心术之间无稽勿询尤审听于求箴之际至于懔乎朽索之戒所以力行可畏非民之言兢兢于身垂训万世陛下缉熈之学素深于书姑因继舜及之非谓圣心髙明有所未见曽子曰尊其所闻则髙明矣行其所知则光大矣髙明光大不在乎他在加之意而已老臣惓惓最在此语或谓受恩三朝当有竒谋异防以裨初政臣实不肖不惟素学所无实亦本心不欲故未尝挟以事髙宗亦未尝进以干夀皇也况道不以空言为髙事必以常行为久成规在前功在驯致曲学小数非臣敢知谨昧死陈国家大体具如左惟陛下幸赦其愚
　　周南对防曰臣闻天下之利害易知一介之议论难信凡为臣子皆有愚衷若使效竭其短陋或能感动于万分岂非夙昔之至哉然天听崇深草茅踈贱自非有乐听之意则恐犯徒言之羞惟陛下少垂圣恩臣谨昧死上对臣闻立必为之志正己以先物者兴王之事业也存择善之诚资人以成治者平世之规摹也歴观自昔间出之主降及后代庶几之君若非有必为之素志则必有择善之深诚故能君臣协谋至于治道克立陛下履位逾年治体尝一变矣曩者是非纷淆人心壅塞今者用舍向正观听略新此诚欲治之机而将成之候也然弊事循积而未见其方兴之势公论略伸而不能无复变之疑朝廷方议一善政其于兴革犹未敢及也而陛下必曰为之必以渐不知规摹且未立尚何渐之可论乎台谏方逐一小人其于旌别犹未及尽也而陛下必曰论事不可激不知忠邪方杂处尚何激之可虑乎意者此岂陛下立志未笃而择善固执之者尚未明欤故虽履位逾年而嵗月不过相持好恶未能归一贤者无所倚仗中人未识底止阴拱不言者潜蓄撼揺之意而宇内所当振起之事随其亏圯而皆莫以为意矣此岂非今日为治之大患所当先变者欤如其条目纎悉当以次而论者臣不敢比而同之也敢防圣问而献其略臣伏读圣防曰古者帝王之世教化兴行风俗醇美邦本固而上下足公道孚而赏罚明熈熈乎防和之治朕甚慕之此有以见陛下慨慕三五之盛欲返古之道变今之俗也臣闻自昔帝王或值鸿荒朴略之世或当民物纷杂之时其民岂尽易化而其国亦岂易足哉皆由积其劳勤尽其心志而后得之尔然而闺阃未肃不敢言教朝廷未治不敢议俗制用无度则不能兼足任使略偏则必知害公故圣人不敢轻以是尤诸人而常以是任诸已教化未达必曰岂吾渐摩之具阙欤风俗不美必曰岂吾表倡之道非欤邦本不固则思所以窒浮蠧之源公道未孚则求所以破私邪之论于是居仁由义而教化兴矣本身率民而风俗醇矣王后世子俭徳相先而上下足矣宫房左古偏情不用而赏罚明矣今陛下慨慕于四者之盛则善矣不知亦思所以致此乎夫乐闻其治而不能加之刚大之意有慕古之心而未知致力之所此儒生学士读诵之累也而于治道何用哉且陛下寛大爱人喜怒有则朞年之间区断机事未尝有暴察刻急之失可谓有人君之徳矣台谏言事寛洪乐听未尝有猜防疑忌之意可谓有人君之度矣自昔人主不可有为皆由宇量褊狭今陛下徳度如天此如人有平夷广阔之基址所阙者独未能抡材作室于其上尔若自此而用力则谁能御之抑臣之所忧者独恐作室之志未能先定于心而取成于道谋抡材之识未能精别于己而杂用于滥进则臣恐室之难成而治道决不能立矣故古之教化易以浃洽而今则坐视礼义之陵夷而不能返古之风俗易以变革而今则目覩民风之靡薄而不为恠国本非不可固而不能损己以益民私情非不可絶而惮于遏恶而扬善此臣所以叹息陛下有慕治之名而未能加之意也陛下若未能先正此意则凡所以防臣者臣虽条列而件具之何益于圣治哉臣伏读圣防曰盖由尧舜三代一道相承同条共贯见于典谟之盛或者乃曰五帝不相防乐三王不相袭礼何耶此有以见陛下欲考帝王相传之统绪以订正其防袭之是非也臣闻帝王必有所同亦必有所异何谓帝王之所同志必在生民心必公天下不以位为乐不以安为娱信仁贤而不贰黜奸慝而不惑卓然有别而不可以毫厘易位者是也何谓帝王之所异质文有损益制度有繁简或法善于古而今当变或事失于今而古当从变而通之以求无失于中庸时措之宜者是也古之圣人既用其同者以兴治复取其异者以随时此礼乐之文虽小有増益而不害为同条共贯者此也及至后世拘牵条贯之名变易防袭之说其所当同者既一切错乱而非其旧其所当异者反因陋守旧而不敢为此甚可叹矣臣尝见汉唐叔末之人主颠倒贤愚贸易好恶忽天命失人心慢弃贤士亲狎小人其条贯之不同于古帝王者可谓极矣至于敝陋之法玩习之令积久寛纵之事晓然为民之害所当修补而振起之者则曰是必不可改改则有戾于条贯之同是以兼失同异之义废坠统纪之本而卒莫能知防袭条贯之果何义也深惟今世出令用人所未合于帝王之条贯者果何事守常不变所未合于帝王之防袭者果何说陛下圣问及此是天下之福也然五帝三王不敢废变通之说而陛下则见弊事而不敢为五帝三王未尝有兼容善恶之论而陛下则见小人而不敢去此臣之所未谕也陛下诚致思焉则条贯防袭之说晓然有辨而不至于无别矣臣伏读圣防曰帝王无为而天下功成固未始敝精神于事为之烦然舜孳孳汲汲禹胼胝文王日昃不遑暇食何勤劳若是乎此有以见陛下即帝王之劳勤以验无为而治之异说也臣闻无为而治之说孔子虽指舜而言其实论舜治既成之后九官在位十六相佐职股肱耳目无不得人而舜则授任而责成功故谓之无为无为者非无所作为之谓也若荘周有无为天下功之说此盖出于老氏清静自正之论其实非孔子之意而不可施之于天下国家也夫天下国家大物也非上得天意下得民心不能以有之非众建贤才兴起法度不能以守之其来久矣舜之孳孳汲汲禹之胼手胝足文王之日昃不暇食彼岂过于勤劳哉诚知天意之难测民心之可畏一日不存祗畏忧勤之心则将有不可以智力留者此其所以毫厘食息无不在民也且陛下亦知今日之治体果可以无为而治欤否耶臣闻夀皇圣帝临莅天下几三十年此三十年间浃洽于人心者非不深暴白于天下者非不着然歴时寖久睠焉独叹乃有功业未成之忧者何耶迨释去重负之日天下之童儿妇女不谋同辞皆以为夀皇之志大有屈而未伸者又何耶陛下视膳问安日聆慈训纵夀皇不言而陛下岂不知之乎若以年糓屡登不如今日而忧之耶则隆兴以来无甚凶嵗若以为邉鄙安帖不如今日而忧之耶则辛巳以后未尝用兵不知上林苑囿游幸絶稀而草生甚茂者夀皇何为而略无闲泰之时乎夙兴视朝日昃访问夕引儒生讨论世事而丙夜又复观书者夀皇何为而过自焦劳乎据东南一隅之地取三十倍劳筋苦力之赋养百余万列营坐食之兵官多而无阙以处民贫而无防可裕天下事势坚凝胶固欲一舒伸而不可得此夀皇所以夙夜不寐而发功业未成之叹也舜之继尧也曰重华协帝禹之继舜也曰祗承于帝夫协者果何事承者果何说耶即帝尧心之所存志之所向凡欲为而未就欲就而未终者舜皆有以协合之而使其规模无毫厘不满之处也若禹自知其德不及舜亦尽其力而只承之此舜之孳孳汲汲禹之胼手胝足所以为不可及也陛下若实得寿皇之用心实知天下之事势则舜之兢业禹之忧勤与夫文王咸和万民之事兼举而力行之可也今惑乎无为之说而有精神劳敝之疑臣以为陛下若能举今急政要务尽力而为之则事为之末固不足以劳圣虑若因循茍且不立一政不兴一事举今所谓急政要务尽废之则虽知事为之末不足为亦无益矣臣伏读圣防曰舜乐取于人以为善禹闻善言则拜同是道也或者乃曰五帝神圣其臣莫能及三王臣主俱贤用人之际抑有异欤此有以见陛下有谦冲不自用之意而未满乎晁错之说也臣闻古者君师之任必有以超出一世之人而后能为之其说以为五帝神圣其臣莫能及者未为不知五帝也然而实不可用者以不可施之于人主也上世人主惟尧为不可及然己不敢废舍己从人之说若周成王一日不可无周公则后世中才之君岂得不咨谋于人哉然舜取人以为善禹闻善言则拜古人纳善如此其易而后世从谏多见其难者此今日之所当忧也臣闻陛下养徳潜宫之日乐询天下名流闻有学问絜修礼节恬退之士则为之褒叹以为佳士是时宫寮之中有出以私告于人者天下有识相顾称贺然则陛下乐贤好善之心根于天性盖非一日矣伏自临御四方喁喁日徯登用今日纳忠补过者日以踈斥结舌不言者相继登用臣诚恐陛下聦明未免为小人而蔽蒙之也且天下之忠言何尝不可诬毁哉而今之蔽蒙之甚者则立为议论以笼罩主意使陛下不能摆脱以用人者其说有三而已一曰道学二曰朋党三曰皇极臣请得而极论之臣闻礼乐仁义谓之道问辩讲习谓之学人不知学何以为人学不闻道所学何事道学者天下之所同知而夫人之所共有也然元祐诸贤未尝立此号名近世儒先岂曽以此标榜中间忽有排摈异己之人谋为一网尽去之计遂以此名题品善士士大夫学不同师生不同里据所见以仕人主若以为讲习正心诚意之学致知格物之事其于国家果何负哉彼譛人者谩不知道学为何事意以为凡不与人同流合污者皆是也于是取凡不与己合者皆被之以此名故朴直而自信者谓之道学洁防而好修者亦谓之道学博通故实者谓之道学而研玩经籍者亦谓之道学而道学之名立矣彼为道学之论者曰心术暗也才具偏也恶静而喜生事也于是陛下入其说凡天下抱才负术之士欲为陛下图事揆防立谋建功者陛下以此疑之以为纷纷徒乱人意而以道学废之矣自道学之名既立无志者自贬以迁就畏祸者迎合以自污而中立不倚之人则未尝顾也彼其出处偶同则何害于私相徃来好恶不偏必不肯随人毁誉彼譛人者则又曰吾方絶道学而彼则与之交通吾方以道学为邪佞而彼则颂言其无过行是党道学之人也于是朋党之论又立矣彼为朋党之论者曰小人有党固非公君子有党亦为私议论协同即是朋比交相借誉岂非缔交于是陛下入其说凡昔所谓中立不倚之士欲为无心之论以觧释道学之疑者陛下又以挟私好名待之而其人又以朋党而不用矣举国中之士不陷于道学则困于朋党者十九矣惟天下之庸人以无所可否为智以无所执守为贤者既不入于道学复不俪于朋党于是借皇极公平正直之说以为妄庸自售之计而皇极之论遂出于两者之后矣然臣窃观箕子之论本非为妄庸自售之计也其曰有为有猷有守者是有才智有道义有操执之人也汝则念之者欲其斯须之不可忘也若不协于极而亦受之者谓其才虽有偏而终有可用则亦当收拾而成就之者也若以实而论则今之所谓朋党道学之士是乃皇极之所取用之人也今奈何废弃天下有才有智之士取世之所谓庸人外视之若无过而其中实奸罔者而用之而谓之皇极哉自今以徃阘茸尊显平凡得志异日天下之大祸臣恐始于道学而终于皇极矣陛下若有意乎舜禹取善之事则于今莫急于破庸论以收善人若使皇极之说不明而朋党道学之人皆拒之而不敢用则人材至于沈废而天下之善无因至于陛下之前矣陛下歴举前代帝王之治以防臣者至矣至于当世之事有関于理乱安危者于是复歴举以防臣曰朕自践阼以来厉精图治监观前代庶几有获然稽古之志虽坚而设施之效未着求言之心虽切而谠直之风未闻政事必亲而或虑夫细务之繁财用既均而犹病夫浮费之众吏员冗而莫革民力穷而难裕私情胜而议论弗平虚文多而奸弊益甚此皆日夜以思求合于古而未能者将何以致隆平之业恢长久之防乎臣伏读至此仰见宸心治思欲上行下应事举效随以跻世于治平之域也臣虽至愚顾以为有君如此天下何忧不治然其事杂举而难见其说甚大而难言若随事而论则恐本末之无辨臣请先论其致弊之源而后及其救弊之说可乎臣闻自昔哲王御极之初非必徧举善政尽易百度事事为之而后能耸动天下之心也略出一事而海内至于更相告语改视易听靡然而从之者无它盖一则或能以意而动物一则或能择善而固执之而已上世人主若成汤之于商武王之于周文景之安集民心唐太宗之欲兴太平汉光武之克复旧物当其一出天下无愚不肖皆以为必成者知其所存之志不可遏也舜殛鲧而举臯陶禹恶旨酒而好善言齐威王烹阿大夫而封即墨唐太宗斥封伦而用魏徴当其一去一取之间天下无愚不肖亦晓然咸知趋事赴功之实者以其所择之善不可欺也今陛下于二者之间臣切有疑焉且天下之议论交至于陛下之前者为不少矣今有言民力之雕弊者陛下未尝不曰民当念也臣以为陛下若果以民为当念则当对八珍而投筯却妃嫔而凝思如亲在闾阎匮乏之中而亲见其艰难窘蹙之状可也有言治体之废弛而当忧者陛下亦未尝不曰治当忧也臣以为陛下若果知治为当忧则当未明而求衣当馈而思贤慊然如祸乱之在朝夕而不容瞬息缓可也今道路传闻皆以为外廷凡有进言玉音无不响答但退朝之顷一切忘之而朝夕所从事者唯有燕乐尔唯有逸豫尔唯闻某处教习乐舞以备宣召某日押入琴工以娱声音尔陛下立志如此不知其果何在耶曩者陛下履位之初有身为谏官而职当补过者陛下纳之未尝不优容之也班对羣臣小臣之中有自愧空餐而思以直言而图报者陛下亦未尝斥怒之也所以然者岂非以纳谏为人主之盛徳而臣子交相献忠亦以为美事耶然纳其言而未免移其官虽不怒其人而亦不能容之于朝者又何耶岂非陛下虽知其言而未达其献言之意徒知其直而初不知其直之甚有补耶陛下择善如此不知其果何见耶是以朞年之中所下诏令非不勤恳而八者之弊犹未革者此无恠也而乃者一事尤骇物听臣闻帝王职典神天百灵受职昨者陛下逐一谗邪招权纳贿之小人而天文卷舌之星为之不明者累月若积其实徳每事如斯天文虽逺犹可感动而近者忽闻传命王人多持缗钱聘问一妖民于数百里之外夫使其人果甚灵异齐家治国安所用之今者中外相传皆以为市廛乞匄之夫宦官羽流扶以诳惑而陛下遽从而信之几何而不为天下之所骇愕哉万一四方传之四夷闻之则敌人必有轻视中国之心矣凡此皆陛下立志择善有所未至是以举动若此陛下若未能先正其本则八者之弊臣恐其难救矣且稽古而设施未着此盖陛下徒慕其名而未察其实也自昔三五之所已行六经之所论载有得其一言而可以治国者有据其一说而可以化民者如使心好之身行之有过必改有失必正以古人为楷模以旧事为师式动必咨之而行言必本之而发如此稽古而设施未著者未之有也求言而谠直未闻此盖陛下徒有此意而未为其事也今公卿大夫之间有言脩身者不知脩身之徳其果进已乎有言正家者不知正家之道其果成已乎有言为子孙之典则者不知子孙之典则其果立己乎直者未尝以好名而疑之乎刚者未尝以卖直而防之乎有一于此则以至诚恳恻之意而戒之以至诚恳恻之意而求之如此求言而谠直不闻者未之有也政事必亲或虑乎细务之繁岂陛下操执纲领者有未明乎古者致治专论一相坐而论道谓之三公是以为上有体而为下有分今陛下夙兴视朝执政出常程之事以俟圣裁者大半皆琐琐除目耳若欲用一人物则迟疑顾望而未敢发言是以天下大计不得询考其本末而二三大臣欲为陛下图回经画者亦无由而至前臣今举一事臣闻乃隆兴之二年十月有八日寿皇之诏有曰朕每视朝顷刻之际虑有未尽自今执政大臣咸有奏陈宜于申未间入对庶几得以坐论虑靡不周同跻于治大哉圣谟陛下亟下有司讨论而遵行之则大臣得与陛下讲论大计而不至于自累于细务之繁矣财用既均而犹病浮费之众岂陛下内外经费未知节欤臣惟国朝财用病于上供太重内庭太无制度昔我艺祖平一六合是时琛贡在涂内库始立当时逺谟实欲俘取契丹削平幽壤为此以备一旦之需尔自中世以后内庭之支数日多故韩琦孙沔皆欲约女御之费以省国计严宣取之弊以防吏奸及自崇观以后御前之钱便于支取则适足以开侈心而致多事然则人主自有私藏岂天下之福哉恭惟夀皇收凑余剩以为内库非奉亲军须一毫不用陛下所当爱惜也今闻陛下恩意周浃左右小有劳效给赐动及万缗臣窃观夀皇知民财之艰匮外庭臣寮有被眷宠而去国者匹两之给为数至寡而已为异恩及若一带之赐有累月而尚方不闻者此皆陛下所当谨守而不变者也陛下亦知乃者大农无粟外府无泉宣限既迫而主计之臣至于称贷于富室以缓旬日之迫乎臣以为欲约浮费则当先自滥赏始然后修立所谓会计録者以夀皇在位之日五嵗内庭支用之数酌取其一嵗之中者而谨守焉则财用可得而渐正矣吏员冗而莫革臣以为黜陟之法未行也自昔唐虞建官至百成周计吏虽寛严烦简之不同而不可无者黜幽而陟明也故司士之所掌有嵗登降其数者释经者以为此以功过定之也然则周人一嵗之所黜与一嵗之所陟盖略相当也今天下之吏诚冗矣然司勲无功过之考吏部无进退之权台谏抨弹而去者月不能百一监司刺举而黜者嵗不能十一今惟士以墨败而名挂丹书者始有停废之科尔官安得而不冗臣以为若行黜陟之制则疲癃者不当仕庸鄙者不得仕无才者不愿仕天下之官不待节抑而可损其十之四矣今上下皆惮于矫拂人情而一官之阙至于十数人竞之则反不以为媿臣恐十年之后防耻尽丧而名爵不复为天下重矣民力穷而难裕臣以为征赋之法未善也国初尽变五代烦细之赋至天禧而方寛至熈宁而复増及渡江以后则四蜀之赋増三数十倍而二浙之盐酒亦十倍而取其直臣尝记天禧以前二浙之大郡合一郡征商之入有不及五六万者今一小郡属邑之外有收及六七万者皆是也昔国家以商人之涉逺而欲优之也故惟取其止程之地而税之今相去百里之间一征再征而民至于冒江潮涉风涛而死者皆是也昔者国家以关讥之细碎而欲宽之也故男女聘问之资妆皆蠲之今民持尺寸之帛以适市吏且从而呵问之征一及百而破家连逮者皆是也然其所以至此者上供尔经制緫制钱尔月椿与籴本尔东南一隅之地无全盛时三分居一之地而一嵗财计之数至数千万宜其劳弊困苦而至此极也今将忧念其极弊而欲宽恤之小小徳惠岂能徧及当约一嵗之计蠲减六七百万缗而后恐有可为之理然其源流甚多陛下近者即位之初亦尝议及此矣然经緫制之额减及州县者仅能及其登带不实之数若乃浙右之和买举朝议之而至今未有闻焉则又何也臣以为此事若非君相同心上下一意相与共讲之民病未易苏也不然则于今不得已之中能谨守恭俭则亦可以少慰斯民之心矣若乃私情胜而议论弗平虚文多而奸弊益甚此于八者又其大者也臣之所见则以为虚文之弊此亦一事尔何者今世上下以虚文从事初无一政一令可以经久而勿壊者此诚非小弊也然若使陛下一日赫然出令任人而不任法任法而不任吏信士大夫而不信期会案牍则事可立简令可必行而工技器械之末犹可使咸精其能是则虚文之弊盖因循积久而未能革尔非无厘改变革之道也若乃私情胜而议论弗平若不深加辩论则臣恐天下治乱分矣今请得而终论之臣闻私情人之所同有而所頼以辩析区分者此乃人主之事不可得而惮烦也自昔天下忠邪无两立之理是非无并用之道用君子则必黜小人信庸人则必踈正士是以刚明之君必助正直而抑奸慝君子虽小过必爱防之小人虽未进必痛止之何也诚恐一旦得志得以动摇国论也今天下之小人犯天下之名义阴剪善士而伤害正人者其人显然可见矣且自昔天下唯患人之无才今有才名者则必蒙摈抑自昔天下唯患人之不学今有学问者则必遭污辱陛下以为若此者果何意也诚欲逐去天下之贤者以偷取陛下之名位而已且近固有懐此心而进掌风宪之任者矣当时陛下亦以为忠且直也未几交通贿吏而卒以事败陛下亦知其未败之时声势薰蒸敢为不义而不容一正人之在朝乎幸陛下一旦觉悟斥而遣之遂得登用端良而稍伸天下之愤此殆宗庙之神灵实使之也今若因此一事痛惩而力抑之犹恐是非未大明近者以来何为含容之意多而区别之意少反病其私情相胜耶且自近日来君子失势非止一事臣尝询其故则亦坐于道学耳朋党耳且道学诚有伪何不辩其名实朋党诚有罪何不析以是非今奈何进一忠言裁一命令而尽纳于道学之中而废之乎排一小人用一人物尽推之于朋党之中而疑之乎是则私情所以胜者是陛下不敢助君子而忍于容小人而致之也臣闻小人固不可太嫉然要不可使在朝廷之内泰之为卦三阳既进君子得志之时也故内健而外顺内君子而外小人而后有六二包荒不遗之论盖事大体既定则小人虽使之在外勿庸治之是以谓之包荒也今若惧为已甚使君子在内而小人在外亦未必至于激也奈何进而置之要官重位得以挠乱陛下之聦明而转移其是非乎臣闻小人者不惮为乱以求伸其私意君子者不惮捐身以尽忠于人主顾人主所以主之者如何尔若主君子则君子为国家用主小人则小人为己私用今陛下主君子之意固多然发口敢言此事者能几人至于日夜媒孽于左右之前者臣恐其十倍于君子矣此如两家聚讼使并设两辞而听之胜负尚未可知也今甲不得日至于听讼者之前而乙之偏辞则日夜哓哓而不已臣恐甲之理虽直而终为乙之所胜矣陛下膺受付托方内之治乱在于正邪之用舍君子小人之进退忍使小人诬毁忠良而自贻它日之忧乎此臣所以不揆其愚欲为陛下流涕而言之也臣不佞凡陛下所以防臣者臣既防列于前矣至于区区之意所以展转而不能已者一则以为必先立志一则以为必先择善兹二者非常谈细故不切之浮论也然天下之逸乐富贵所以亏惑人之心志汨乱人之聦明者亦不少矣陛下一日之中罕接儒生学士多见宦官女子将何以发跃而成就之乎今之悦诗书者智识必明崇声色者气志必昏如使栖息无道保养无术岂复有有为之志择善之心哉臣陛下幸致思焉则凡事业之未举者必有振起之道是非之未明者必有归一之时而举天下之事皆无足为者矣陛下涉世寖久凡所谓逸乐富贵之事岂待臣言而后知其无益哉臣之所论盖亦以匹夫庸愚之见而私自忖度尔若陛下一日反此心而用之于治今日立一善政明日去一弊事天下歌之百姓诵之夀皇喜见天颜以为托付得人其乐岂有涯哉臣将见富贵逸乐之事不待人言而自不复为矣岂不美哉臣学问荒芜语言失绪其于防列以应圣问者可谓陋矣而圣防之末复丁宁于臣曰子大夫抱艺待问咸造在廷其攷帝王之事酌古今之宜凡可行可验者悉着于篇朕亲览焉此又足以见陛下好问不倦之至心也然臣则有忧焉臣闻明于观古者不必博举以为证敏于知今者不待尽言以为直自古及今凡人主无意于理乱是非而国亦随之者载在史册不为不多矣若陛下不自警悟则臣虽歴举其危亡祸乱之事以极论之徒以伤陛下谦虚之意而已臣亦安用以此为忠哉臣之所望于陛下者见微而知著勿以小过而致大失而已且人有羞恶之心则必有是非之心善告君者因其羞恶之心而开其是非之心则语不必深而意已在其中矣以陛下之圣宁不灼见此意若使见微而不戒忽小过而妨大徳则臣恐古今可验可行之事皆等为无用之言矣以陛下之圣日谨一日何治之不成而何功之不逮曽子曰尊其所闻则髙明行其所知则光大髙明光大不在乎它而在乎加之意而已惟陛下赦其狂愚臣不胜惓惓
　　刘光祖上奏曰恭惟我国家三圣相授法尧舜禹天下幸甚咸谓千载一时甚盛事也陛下离照方升维新百度群工万姓皆倾耳属目观听陛下之所为陛下又屈己虚心方欲旁求庶言以考论治道臣以孤逺乃获瞻望清光敢罄愚诚少裨听察臣观昔者禹受舜禅之初伯益以文徳賛禹曰惟徳动天无逺弗届禹拜昌言曰俞臯陶以明谟弼禹曰迩可逺在兹禹拜昌言曰俞夫益之昌言则欲使禹修文徳以格逺人臯陶之昌言则欲禹以修身睦族用贤为迩可逺之道然则人君嗣位之始当令近治而逺服此其大要也方是时禹以忧勤嗣舜其言曰后克艰厥后而史臣賛之曰祗承于帝后世诵之曰禹入圣域而不优夫不优云者不自以为优也禹惟能如此然后天下万世曰尧舜禹相授守一道也岂不盛哉岂不艰哉今朝廷四方则皆以禹望陛下四夷遐裔又皆以禹望陛下陛下宜于嗣服之初思益臯陶之言当使近治而逺服不可忽也自髙宗皇帝再造区宇夀皇继之纯仁徳政与天同意天未厌宋乃眷南顾大命可知方二帝北狩四海震动而髙宗纂极夀皇诞庆一也及海陵叛盟身死锋镝葛酋据位而我髙宗优游揖逊夀皇践阼二也今夀皇决防内禅神器有托而敌主告终幼孙嗣统乖争之渐必始于今三也陛下察是三者脗若合符则天命在于仁徳可知也已陛下当念祖宗二百年积累之厚髙宗与夀皇七十载培植之勤求所以称天命而雪大耻臣故曰当如益臯陶之言先使近治而逺服也欲近治而逺服宜得其要以举之昔舜禹之朝臯陶以谟纪徳其言盖万世之格言也曰在知人在安民厥后孟子得之则曰尧舜之仁不徧爱人急亲贤也尧舜之智而不徧物急先务也夫知人安民岂非仁智之先务欤何以能知人哉孔子曰不知言无以知人也是知言乃知人之本知人即安民之本也陛下纂服甫耳宜审于听言以取人审于用人以为治昔者尧之所弃置而弗用者嚚讼之人也静言庸违象恭之人也方命圮族专愎之人也是三人者为咨访所举则亦非天下之凡人也而尧独不然之舜之为君也询于四岳辟四门明四目达四聦咨十有二牧至命龙作纳言则曰朕堲谗说殄行震惊朕师其后禅禹而告之曰无稽之言勿听弗询之谋勿庸由是观之言不本于忠信而好争讼以求胜用则异其所言而饰伪貎以盗名违上命以自专而狠以败其善皆尧之所畏者也语挟倾害不务平实行好乖异不本人情而能动众以惊世皆舜之所疾者也无所稽证而自肆臆说无所谘询而自谓竒谋又禹之所不敢用者也凡若此皆不能为人主安民而利及子孙故也故禹曰惟帝其难之而臯陶则告禹以九徳为观人之法夫九徳并用何事而不济彰厥有常何往而不吉今陛下受尧舜之统当以尧舜之道为师任大禹之责当以益臯陶之言为法然则能修身然后能知言能知言然后能知人能知人然后能用贤能用贤然后能治国能治国然后能安民能安民而徳不足以服逺者臣未之闻也臣畎亩愚忠耻吾君不及尧舜进对之始敢不据经以为言惟陛下财幸









　　歴代名臣奏议卷五十六
　　钦定四库全书
　　歴代名臣奏议卷五十七
　　明　杨士竒等　撰
　　治道
　　宋光宗时彭年上论正始之道防曰臣仰惟陛下嗣无疆大歴服逾年改元于是奏告天地宗庙社稷非细事也臣尝推原古人纪年之意不谓之一而谓之元者元善也所以明人君体元之道在善其始也今日陛下继天地之徳衍宗社之庆慰夀皇之心答臣民之望视始正本实在于此草茅小臣获对清光适际斯时区区愚忠偶有所见輙敢条列以上仰报圣明唯陛下财幸臣闻心者身之始身者家之始朝廷者天下之始元子者万世之始于其始而知所以正之体元之道无余事矣何谓心者身之始身听于心者也心一动而身随之不可不正也然圣人所谓正其心者亦去其所以害心者而已是以大学曰身有所忿懥则不得其正有所恐惧则不得其正有所好乐则不得其正盖感于物者稍偏则动于中者皆邪在常人尚且不可而况人君乎陛下圣学髙明其于正心必有道矣臣犹陛下日日察之念念察之使忿懥恐惧好乐之皆不足以动其中则陛下之心即尧舜禹汤文武之心也使数者茍有一焉则其发用之间或有以害夫清明之体而于酬酢万变宰制万事统御万国恐亦难矣昔范纯仁有言君心欲如槃水常使平正而无所趋向则免偏侧倾覆之患斯言可谓得人君正心之道惟陛下念之何谓身者家之始大雅之歌文王曰惠于宗公神罔时怨神罔时恫刑子寡妻至于兄弟以御于家邦家之难齐也如此以文王之圣尚且待神无怨恫而后能使其家刑焉是必无一毫之愧于身乃可举一家之政于内故赐予私则侥幸之路啓宠幸私则嫉妬之害生用度不节则俭约衰法制不严则名分僭今日宫庭未必有是设或燕闲之际少懈隄防深虞间隙之开便难窒塞在陛下谨之而已耳何谓朝廷者天下之始大抵天下之事当出于一出于一则有所緫统而天子之势尊不出于一则无所緫统而天子之势防世言汉武帝以九卿之权间宰相宣帝以天下之务在中书为得驾御臣下之术不知政出二门实妨理道臣恭闻本朝仁宗皇帝英识伟度三代而下一君而已事出独断何所不可而权要请托毎以大臣为辞实以此门一开奸徒百出深谋逺计近世所无此陛下家法也崇宁奉行御笔乃小人盗权之术此陛下近监也臣窃闻陛下即位之初所施行事间出中旨虽睿智所及多中事情然忧国之臣未免过虑近日此涂渐塞朝纲寖清臣陛下长守此意使朝廷政事常出于一得则功归于上而陛下受从善之名失则责在于下而陛下免徇私之谤体正事顺莫便于斯如此而后朝廷可正而天下之治可得而举矣何谓元子者万世之始臣闻诗曰君子万年永锡祚祚古人所甚重也是以自初生至于成人教之皆有方法古者父子虽曰异宫然文王之为世子也日问安于寝门之外则其相去当不甚逺嘉王陛下之元子宗庙社稷所系非轻而今遽建邸于外自此居处之易察恩意之易浃教诲之易行当不如前日在陛下之侧矣陛下虽简择僚友谨选左右然傅相之士少侍御之人多傅相正而难亲侍御近而寡正从违之顷贤否便分皇子虽天资頴特敏于为善万一薰染积习之余或移岐嶷冲和之性臣恐不能不重陛下宗庙社稷之念也臣窃见司马光请以皇子伴读官提举左右前后侍御仆从之人如有巧佞谗谄者许令纠察其言极切事情臣陛下举而行之大要使府僚之势重于侍御道义之训宻于宴游则万世之本可得而正矣臣州县小吏不识忌讳輙肆狂妄轻议家国罪当万死惟陛下赦其愚戅年又上论车驾过宫愆期视朝爽节章奏壅滞防曰臣备数校文自入锁闱不通外内财三十五日耳既出试院凡达于耳目之事乃有甚可骇者自一人之身至于天下之事或废而不举自内庭至于外朝若漫无纪纲之足恃自大臣至于百执事皆有栗栗不自安之意军达于行伍民达于闾阎其言至有不忍闻者虽不足尽信亦有不容不疑者也诘其所以然则不过陛下近不过宫及御朝爽节章奏不下此其可指者耳夫过宫事亲之小节也今两宫之情如春风和气安有微隙晨昏定省少或不讲在父子真情之间何尝较计此琐琐哉但有不可得而已者陛下事亲自视孰与周文王文王朝王季且日三焉而陛下歴月不过宫可乎是不可委之以为偶然而已视此以为偶然则其它以偶然而罢者亦必犹是也陛下试观大廷朝会羣臣小不谨于礼此岂真有不畏其上之心而朝廷之仪不得轻贷者诚以上下之分恐因是遂陵迟故尔吾以是责人则人岂不以是望我而可谓吾天性之爱不翦翦于是可乎夫一不过宫直以为有损于孝固不可然今世之所谓孝者曽不过如此等事于此一有不谨无恠乎议已者之云云也何也吾之所谓实然者诚未有以大信于人则舍礼文之间抑何所见其果孝与否孝经曰敬一人而千万人悦夫敬之而能使人悦如此则反是岂不足以招其怨且尤乎窃闻近日臣僚抗章论奏如出一口彼诚不忍陛下父子初无纎芥而遽遭此籍籍口语故不惮斧锧倾心告上非是羣臣看得此事太重自是陛下待得此事太轻此在陛下非有所难抑何惮而不为而忍以一己动天下之疑犯天下之议乎至于御朝之节自有法度内之起居则节于内侍外之起居则节于閤门陛下近日斥责内侍微过必举所以此辈宁无异心陛下啓处之间傥或爽节不特避祸者畏陛下而不敢言懐奸者未必不幸陛下而不言也尝读庭燎之诗至夜如何其夜未央庭燎之光君子至止鸾声锵锵然后知古之人君固望其臣之来朝而数期以待之也至于罢朝则使人问大夫大夫退然后适小寝则古者人君动止皆以臣下为节今千官百辟垂绅搢笏俨然在廷侧耳警跸移晷不闻所谓敬大臣体羣臣之经果如是乎纵曰彼皆士大夫必不敢怨其上若持防而卫殿阶操挺而扈属车者皆赳赳无识之徒尔吾之所以服役之者不特以利盖有义存焉彼但见陛下事亲在于过宫治政在于视朝陛下一不过宫便以为陛下不能事其亲一不视朝便以为陛下不能治其政纷纷之议此不足恠彼心一动邂逅之间直有可虑者陛下不可以此辈恋斗升之禄而以无能为轻之也若夫章奏所以达下情茍非大臣谁能日日进对其他臣僚所頼以献替者唯章奏耳汉制凡臣下奏事虽不行亦必报闻罢谓之报闻罢者盖欲其人知其言之已达也主父偃上书武帝朝奏莫召入其速如此近日臣下奏议多留中不出若使事事得彻睿览其间有所去取固未为害万一奏入去处或有留滞陛下既不得知臣下又直以为其言不行无从诘问因循积习渐致蒙蔽缓急之际岂不殆哉此事陛下尤不可不关圣虑也臣愚欲望陛下不间寒暑无爽过宫之期益严起居无失御朝之节凡有章奏悉下大臣平章事属机宻者自当关防或有施行者令其覆奏如此而人心不安人言不息臣当受妄言之诛臣闻近日臣僚见陛下如此等事颇动人心徃徃多有谏防此皆是爱君忧国之深唯恐陛下微有玷失故捐身开防不自顾惜自非忠实岂能如此陛下虽容受听纳未尝少忤然切身之事人所难言在朋友尚欲善道而况于君父臣虑它日小人或有指摘此等臣僚以为暴扬陛下之过则凡今日论谏皆足为罪万一出此则人心愈动将不止如今日而已此事尤系国家利害安危臣故于是复沥血以告唯陛下财择焉年又上论人主用心立徳用人听言四事防曰臣仰惟陛下始初清明宵旰图治用心恳恻视古治之主不足多也万口一辞皆谓太平可以立致而臣区区之愚独有忧焉臣闻伊尹告太甲曰今王嗣厥徳罔不在初召公告成王曰王乃初服若生子罔不在厥初生自贻哲命今天其命哲命吉凶命歴年臣谓今日政陛下之初也如子之生或善或恶皆在今日是可不兢兢业业自贻哲命乎夫用心有义利立徳有诚伪用人有邪正听言有是非此乃命吉凶命歴年之所自出者陛下于此政当审所取舍一有不谨吉凶便分臣敢为陛下条列陈之惟陛下垂听臣所谓用心有义利者大学推明明徳于天下要其极不过于正心而心之正不正则系乎所存义利之间耳何谓义曰出于吾心之诚然而不能自已者是也何谓利曰不出于吾心之诚然而有为为之者是已且如孝于父母是吾心之所不能已者也义也若以不孝于父母为父母之所谴责为天下之所讥议而后为之则是有为而然而非义矣以至亲亲尊贤子庶民临天下亦莫不尔故臣愿陛下凡所举措凝神熟思果非有为为之也则此心之动无非义矣涵养推广无使间断果有为为之耶则此心之动无非利矣抑遏止絶无使发露如此等事时时有之但当使一日之间一念之发有所为而为之事渐少无所为而为之事渐多积久习熟自然去王道不逺矣何谓立徳有诚伪诚者实理也凡事从实而为之则为诚不从实而为之则为伪书曰作徳心逸日休作伪心劳日拙夫作徳之所以日休者以其实也作伪之所以日拙者以其不实也唯其实故患难中为好事逸乐中亦为好事为之初不待勉彊不为亦不必遮防此所以日休唯其不实故时暂为好事久则忘之矣见人则为好事无人则忘之矣虽勉彊而终废虽遮防而终败此所以日拙不特如此而已也实则常自处以不足故听言纳谏唯恐不及不实则好示人以有余故文过饰非无所不至臣仰惟陛下纯实之性出于天禀与臣等语前后可覆此固有帝王之资矣然今日既登大宝则非前日比也声易恣于耳色易恣于目安逸易恣于肢体刍豢易恣于口腹耳目口体之欲一纵则唯恐迹着而人知人知而议已则前日之实反为不实不可知也此臣所甚虑也故臣谓陛下欲保前日之实必杜今日之欲欲不纵则君道实矣君道实则天下安矣何谓用人有邪正臣闻富弼曰人主无职事唯以辨君子小人为职于君子小人不能辨则人主之职废矣然自古人君孰不欲亲君子逺小人哉卒之各贤其臣不自知觉以君子为小人以小人为君子如汉元帝者緫緫也仰惟陛下潜徳王邸固以知人为难臣尝记陛下问臣毕竟君子小人如何辨臣告陛下曰中庸所谓取人以身修身以道修道以仁者此知人之要法也故人君必先治己之情性而后能知人之情性故情性与君子近则所用者必君子情性与小人近则所用者必小人人君欲辨君子小人莫急于治情性所谓治情性则臣前所陈是也何谓听言有是非甚矣言之难听也以为利而或害焉以为善而或恶焉人君如何其辨之也夫民众听之则圣独听之则愚听言者能以是察之思过半矣故公共之言易识私独之言难信传曰公生明偏生暗又曰偏听生奸独任成乱政谓是也今人君出而与宰执议政既出则有给舍省审台谏论列何从而不公入而与近习论政既出则直以一人之意行之宰执不能回给舍不能缴台谏不能论何从而不私陛下天锡睿智超冠百工初临大祚想无此患但以舜之听明而犹堲谗说则在陛下其可不谨耶臣前日亲闻玉音宣谕讲筵事谓内侍辈有谅闇罢讲之说陛下却而不听此叶公所谓不以小谋乱大作真社稷之福也臣愿陛下听言一一如此则何忧天下之不治虽然臣之所陈虽曰四事其实一原陛下傥能立此心以义则养徳必诚用人必正所听之言必无不是故臣谓陛下今日所最紧者在于以义立心而已然义最难精心最难正陛下方増置讲读缉熈圣学愿与诸儒熟究之日就月将以为惠福天下之本不胜幸甚
　　光宗以绍熈二年春有雷雪诏陈时政得失同知贡举兼侍讲陈骙上奏曰宫闱之分不严则权柄移内谒之渐不杜则明断息谋台谏于当路则私党植咨将帅于近习则贿赂行不求谠论则过失彰不谨旧章则取舍错宴饮不时则精神昏赐予无节则财用竭皆切于时病
　　吏部尚书赵汝愚上奏曰臣尝读书观舜命禹之辞曰克勤于邦克俭于家不自满假惟汝贤臣窃惟禹之神圣其功徳岂易量哉然舜授受之际独以勤俭为称者何哉盖俭以约己勤以为人为圣为贤实本诸此故舜之命禹必以勤俭为首也天祐我宋三世揖逊如尧授舜如舜授禹克勤克俭陛下亦己亲传而宻受之矣臣请论其目则朝廷之政事不可以不厉精几微不可以不深虑人才不可以不博访邉备不可以不预修夜之所思旦之所行不忘乎是则勤之至矣陛下之饮食嗜好不可以不节嵗时用度不可以不省民力不可以不惜赐予不可以不吝夜之所思旦之所行不异乎是则俭之至矣上以副重华付托之重下以为子孙万世之法岂不休哉惟陛下留神幸甚
　　陈亮对策曰臣闻人主以厚处其身而未尝以薄待天下之人故人皆可以为尧舜而昔人谓其以己而观之者天地之性本同也夫天佑下民而作之君作之师礼乐刑政所以董正天下而为之君也仁义孝悌所以率先天下而为之师也二者交修而并用则人心有正而无邪民命有直而无枉治乱安危之所由以分也尧舜二代之治所以独出于前古者君道师道无一之或阙也后世之所谓明君贤主于君道容有未尽而师道则遂废矣夫天下之事孰有大于人心之与民命者乎而其要则在夫一人之心也人心无所一民命无所措而欲论古今防革之宜究兵财出入之数以求尽治乱安危之变是无其地而求种艺之必生也天下安有是理哉臣恭惟皇帝陛下谦恭求治常若不及深念夫人心之不易正而民命之未易生全也进臣等布衣于廷而赐以圣问曰朕以凉菲承夀皇付托之重夙夜祗翼思所以遵慈谟蹈明宪者甚切至也臣窃叹陛下之于夀皇莅政二十有八年之间宁有一政一事之不在圣懐而问安视寝之余所以察辞而观色因此而得彼者其端甚众亦既得其机要而见诸施行矣岂徒一月四朝而以为京邑之美观也哉而圣问又曰临政五年于兹而治不加进泽不加广岂教化之实未着而号令之意未孚耶臣于是知陛下求治若不及之心如天之运而不已也臣闻禹立三年百姓以仁遂焉推其本原则曰克俭克勤不自满假而已今时和嵗丰邉鄙不耸亦几古之所谓小康者陛下犹察其治之不加进泽之不加广而欲求其所谓教化之实号令之意者盖深知人心之未易正民命之未易生全也臣请为陛下诵君道师道以副陛下求治不已之心焉夫所谓教化之实则不可以颊舌而动之矣仁义孝悌以尽人君之所谓师道可也所谓号令之意则不可以权力而驱之矣礼乐刑政以尽人君之所谓君道可也夫天下之学不能以相一而一道徳以同风俗者乃五皇极之事也极曰皇而皇居五者非九五之位则不能以建极也以大公至正之道而察天下之不协于极不罹于咎者悉比而同之此岂一人之私意小智乎无偏无党无反无侧以会天下于有极而已吾夫子列四科而厕徳行于言语政事文学者天下之长俱得而自进于极也然而徳行先之者天下之学固由是以出也周官之儒以道得民师以贤得民亦以当得民之一条耳而二十年来道徳性命之学一兴而文章政事几于尽废其说既偏而有志之士盖尝患苦之矣十年之间羣起而沮抑之未能止其偏去其伪而天下之贤者先废而不用旁观者亦为之发愤以昌言则人心何由而正乎臣陛下明师道以临天下仁义孝悌交发而示之尽收天下之人才长短小大各见诸用徳行言语政事文学无一之或废而徳行常居其先荡荡乎与天下共由于斯道则圣问所谓士大夫风俗之倡也朕所以劝励其志者不为不勤而偷媠犹未尽革殆将不足忧矣若使以皇极为名而取其偷惰者而用之以阴消天下之贤者则风俗日以媮而天下之事去矣夫天下之情不能以自尽而执八柄以驭臣民者乃六三徳之事也强弱异势而随时弛张者人主所以独运陶钧而退藏于宻者也用玉食不可同之势而察威福之有害于家凶于国者悉取而执之此岂臣下之所得而防用乎沈潜刚克髙明柔克以期刑法之适平而已吾夫子为鲁司冦民有犯孝道者不忍置诸刑其说以为教之不至则未庸以杀而少正卯则七日而诛之盖动摇吾民不可一朝居也周官之刑平国用中典盖不欲自为轻重耳而二三十年来罪至死者不问其情而皆附法以谳往往多至于幸生其事既偏而平心之人皆不以为然矣数年以来典刑之官遂以杀为能虽可生者亦傅以死而庙堂或以为公而尽从之使奏谳之典反以济一时之私意而民命何从而全乎臣陛下尽君道以幸天下礼乐刑政并出而用之凡天下奏谳之事长案碎欵尽使上诸刑寺其情之疑经者駮就寛典至其无可出而后就极刑皆据案以折之不得自为轻重则圣问所谓狱民之大命也朕所以选任其官者不为不谨而寃滥之数或未尽除殆将不足忧矣若使以福威在已而欲一日尽去其寃滥人之私意固不可信而吾能自保其无私乎不如付之有司之犹有准绳也圣问又曰意者狃于常情则难变玩于虚文则弗畏乎臣以为人主厚处其身而未尝以薄待天下之人安有吾身之既至而天下之终不可化者乎臣陛下明师道君道以先之而已此所谓教化之实号令之意者也臣伏读圣防曰且帝者之世贤和于朝物和于野俗固美矣然谗说殄行乃以为虑臣有以见陛下深知人心之未易正也昔者尧舜以师道临天下茍可以教之者无所不用其至矣而说之横入于人心者谓之谗说行之髙出于人心者谓之殄行人心之危说有以横入之则受矣行有以髙出之则伏矣此所谓震惊而尧舜之所忧也故必有纳言之官使王命民言交出迭入而得以同归于道而天下之学一矣及周之衰天下之学争起肆出不能相下而向之所谓谗说殄行者一变而为乡原务以浸润于人心自纳于流俗天下之学既不能以相一而其势不屈而自归孔孟盖深畏之以其非复尧舜之时所尝有也陛下畏乡原甚于尧舜之畏谗说殄行则人心之正有日矣臣伏读圣防曰画衣冠异章服而民不犯刑既措矣然怙终贼刑必使加审何也臣有以见陛下深知民命之未易生全也方尧舜以君道幸天下禹平水土稷降播种民固已乐其有生矣而臯陶明刑以示之塞其不可由之涂使得优游于契之教伯夷之礼天下之人皆知禹夷稷契之功而臯陶之所以入于人心者隐然而不可诬也后世之为天下者刑一事而已矣寛简之胜于微宻也温厚之胜于严厉也其功皆有言而臯陶不言之功则既废矣夫鞭作官刑朴作教刑金作赎刑眚灾肆赦怙终贼刑官刑既于彼教刑又于此情之轻者释以财情之误者释以令凡可出者悉皆出之矣其所谓怙终贼刑者盖其不可出者也天下之当刑者能几人后世之轻刑未有如尧舜之世者也陛下考尧舜之所以轻刑之由则民命之全可必矣而圣防又曰得非薰陶训厉自有旨欤臣之所以反复为陛下言之者茍尽师道则薰陶在其中茍尽君道则训厉不足言矣尧舜之所以治天下者岂能出乎道之外哉仁义孝悌礼乐刑政皆其物也臣伏读圣防曰今欲为士者精白承徳而趋向一于正为民者迁善逺罪而讼诉归于平臣有以见陛下之未尝以薄待天下之人也彼亦何忍以异自为哉而圣防又曰名賔于实而是非不能文其伪私灭于公而爱恶莫可容其情则圣意不免于小疑矣然而天下之学贵乎正天下之情贵乎平其终固未尝不归于厚也夫今日之患正在夫名实是非之未辨公私爱恶之未明其极至于君子小人之分犹未定也伊尹论有言逆于汝心必求诸道有言逊于汝志必求诸非道其说近矣而汉之谷永其言未尝不逆唐之李泌其言未尝不顺则人心庸有定乎孟子论国人皆曰贤必察见其贤而后用之国人皆曰可杀必察见其可杀而后杀之其说宻于伊尹矣然为人上者何从而得国人之论也凡今之进言于陛下之前者孰不自以为是而自以为公哉陛下亦尝察舆论之曰贤者而用之矣然而人之分量有限其心未能尽平也未能举无私也小人乘间而肆言以为公力诋以为直陛下亦不能不惑之矣遂欲两存之以为平薰莸决无同器之理也名实是非当日以淆而公私爱恶未知所定何望夫风俗之正而刑罚之清哉陛下见其贤而用之举动之小偏则勿行而已耳君臣故当相与如一体也何至存肆谗之人以恐惧其心志而徊徨其进退哉陛下茍能明辨名实是非之所在公私爱恶之所归则治乱安危于是乎分而天下之大计略定矣风俗固不期而正刑罚固不期而清也清白承徳迁善逺罪直其细耳而圣防又曰节俭正直之谊兴行于庶位哀矜审克之惠周浃于四方果何道以臻此其要在于辨名实是非之所在公私爱恶之所归其道则以厚处其身而未尝以薄待天下之人而已陛下三载一防多士宜若以踵故事也宜若以为文具也草茅亦以故事视之以文具应之过此一节则异时髙爵重禄陛下不得而靳之矣陛下图其名而草茅取其实此岂国家之所便哉正人心以立国本活民命以夀国脉二帝三王之所急先务也陛下用以防士则既不鄙夷之矣于其末又复防臣等曰子大夫待问久矣咸造在廷其为朕稽古今之宜推治化之本凡可以同风俗清刑罚成泰和之效者悉意而条陈之朕将亲览臣有以见陛下必欲正人心全民命以尽君师之道而自逹于二帝三王之治而后已顾臣何人岂足以奉大对臣窃观陛下以厚处其身而未尝以薄待天下之人既得正人心全民命之本矣而犹欲臣稽古今之宜推治化之本夫以厚处身之道岂有穷哉使天下无一人之有疑焉可也陛下之圣孝虽曽闵不过而定省之小夺于事则人得以疑之矣陛下之即日如故而疑者不媿其望陛下之以厚自处为无己也陛下之英断自天不借左右以辞色而废置予夺之不常则人得以疑之矣陛下之终无所假而疑者亦不媿其望陛下之以厚自处为无己也云上于天需君子以饮食宴乐而九五之需于饮食者待时以有为当于此乎需也岂以陛下之圣明而有乐乎此哉然而人心不能无疑也明两作离大人以继明照四方而六五之出涕沱若戚嗟若两明相照抚心自失而不敢以敌体也岂以陛下之英武而肯欝欝于此哉然而人心不能无疑也臣圣孝日加于一日英断事逾于一事奋精明于宴安之间起心志于谦抑之际使天下无一人之有疑而陛下终为夀皇继志而述事则古今之宜莫便于此治化之本莫越于此同风俗以正人心清刑罚而全民命而明效大验可以为万世无穷之法其本则止于厚处其身而已诗不云乎维天之命于穆不已文王之徳之纯而子思亦曰纯亦不已夫以厚处其身岂有穷哉臣昧死上愚对
　　祭戡上奏曰臣闻治道贵清静此先哲之格言也天下无事犹当以清静理之而况多事乎多事之时而处以无事则事自定茍惟不然徒为胶胶扰扰事日益繁去治愈逺厥今天下可谓多事矣吉凶之礼迭举宫室之役并兴与夫使命往来之交驰诸军犒赏之频并是皆不得已者适丁歉嵗生民艰食陛下发仓廪府库以赈救之此又大不得已者今太仓之粟左帑之金所余无几京府积镪漕司羡缗耗用略尽州县之间上下煎熬殆无生意人劳财匮莫甚于此时自今以往日幸无事犹惧不给万一饥馑洊臻盗贼窃发或有意外之费将何以支为今日之计要当于不得已之中求其可已者已之可缓者缓之朝廷之上镇之以静重百执事之间守之以靖共州县先于抚摩邉鄙贵于宁辑休息生聚年嵗之间国用稍裕民力稍苏然后兴滞补弊建利除害亦未为晚此国家根本之计惟陛下留神幸甚戡又奏曰臣窃见汉宣帝为西汉中兴之主侔徳商周求其所以致治之迹不过信赏必罚综覈名实枢机周宻品式备具上下相安无有茍且之意而已考其成効至于威信夷狄功光祖宗业垂后裔何其盛哉恭惟陛下其仁如尧其孝如舜如禹之勤俭如汤之勇智又有文王之容徳武王之义徳兼二帝三王之美可谓盛徳之君孝宣杂覇不足陈于前然今日之治未底孝宣之盛者臣窃惑之岂赏罚未尽信必名实未尽综覈耶枢机未尽周宻品式未尽备具耶何其上下未免有茍且之意也凡今之仕者无非茍且内而百执事志在爵位多方以图进计日以待迁不复以职业介意循常守故囙陋就简避嫌畏讥之不暇何暇为国家逺大之图外而监司令守志在利禄唯恐所入之不丰所求之不广至于职业能者不趣办目前规求近效以逭责免戾而已何暇为国家经久之计又况任之不久责之不专人知其任之不久也唯脱去是期幸其责之不专也唯退避是务间有有志事功者经营规画未及就绪不以迁去即以罪罢矣乌能取効于旬月之间此所以茍且之俗尚炽而中兴之功未立也今纵未能一一久任而责成至如主计之臣掌兵之官与夫监司帅守似不可以屡迁数易使之尸素而逃责也要当以三年为任凡朝廷所欲为者如屯田牧马修城壁备器械课农桑兴水利之除授之初临遣而面命之责成效于三年三年之中有过则削爵夺俸有功则増秩赐金无易其任三年之后然后覈实之不愆于素则进用之因任之不如所言罪之可也窜之可也如此任之既久责之既专既不容茍且偷安以幸免亦不敢茍且欲速以应命三年之间何事不立何功不成孝宣之治亦不足进惟陛下留神省察
　　戡又奏曰臣闻人主以天下为忧乐天下以人主为休戚天下无事则人主享其乐人主万夀则天下同其休上下相関理之必然今日邉鄙无虞盗贼不作亦可谓宁谧矣无彊臣擅权无奸邪乱政朝廷亦可谓清明矣然而庙堂之上懦懦然常若有不测之忧百执事之间皇皇然不安厥职下而士民亦无和平之象陛下贵为天子富有天下当享天下之至乐臣窃料陛下亦未知所以为万乘之乐此中外休戚之所関也宰执之敷陈侍从之献纳给舍之封驳台谏之论列不无烦渎圣听皆其职分之所当然不能自已以臣观之今日之事不过数端而已非有甚难特陛下一頥旨之劳耳陛下何惜不于谈笑之间毕此数事使中外之人皆知陛下之心颂陛下之徳以释天下之疑以召天下之和上恬下熈共臻康防陛下端拱岩廊之上优游无为享天下之乐天下頼陛下一人之庆岂不韪欤臣不胜大愿戡又奏曰臣闻天人之势虽若辽邈而休咎之证如符节之合君民之分虽若隔絶而交感之理如影响之随天至髙而卑民至愚而神人君一嚬一笑一言一话皆足以动天听感人心故一念之善则为祥风庆云一念之差则为迅雷激电一政令之美则民在春风和气之中一政令之失则民立烈焰层氷之上上下相应脉胳相贯有不期然而然者为天之子为民之父母其可忽诸粤自今夏以来灾异屡见星变地震山摧川竭黑子贯日赤氛亘天上天之所示戒者不一而足近则都邑逺则畿甸闾阎无知之人兴讹造讪公肆谤讟幸灾乐祸唱言变乱无所忌惮人情詾詾朝不谋夕其势甚危乃十一月十有五日车驾过宫亲讲问安视膳之礼都人忻快天意顿回和气致祥瑞雪时降徧及淮浙罔不霑濡是月二十日皇太后册宝礼成流传四方举同庆抃化悍戾为柔顺变愁叹为懽谣气象霍然尽还旧观天下耄艾万口一词歌咏圣徳易危而安反灾为祥在陛下一頥旨一举足之易孰谓天道之难知人心之难感乎臣滥将王命迓客淮壖得之见闻归美报上臣之职也臣所歴淮浙八郡苏秀中熟常润所收仅六七分自江而北絶长补短大率不减六分斗米不过一百五六十金钱会流通民旅安便盗贼不兴邉鄙帖然此正陛下垂衣拱手优游无为两宫交懽朝野多娱之日臣复何言臣区区愚衷窃谓陛下既鉴往事之明验必思将来之永图无以天幸为可常无以愚民为可忽曲尽事亲之道示仪刑于有众深究保邦之术消变乱于未萌戒谕执政大臣条举天下滞务重地之阙帅者以时除授逺方之待报者以次施行听任台谏以振纪纲保全臣下以励名节朝廷既正天下自化逺人自賔中外廓清无事两宫万夀备天下之养享天下之乐足以夸当年而髙后世书之史册传之无穷岂不韪欤臣不胜大
　　戡又奏曰臣闻自古人君临御之初必谨其始为人臣者亦必以谨始之说告于其君盖国家安危之几天下治乱之原生民休戚之本君子小人消长之际实系于此可不谨诸春秋书元年春王正月公羊曰元年者何君之始也糓梁曰虽无事必书正月谨始也故伊尹告其君曰今王嗣厥徳罔不在初召公告其君曰王乃初服若生子罔不在厥初生古之君臣相与警戒莫不以谨始为先盖人君体元居正南面以听天下龙飞之初万物之所争睹四海之所具瞻一命令之发一政事之施必有以竦动天下悦服人心则天下之人翕然向风从化不令而行无为而治始之不谨其后虽有仁心善政良法美意人不信也仰惟陛下嗣膺大宝躬临初政海隅苍生倾耳嘱目以观徳化而傒太平是以陛下宵衣旰食不遑康宁于谨始之道尤加圣虑伏覩求言之诏既询访于旧弼又咨诹于近臣既俾中外之臣咸得条奏又俾在廷之臣每日轮对此正初政之当急天下之士莫不披肝胆布腹心输忠竭诚以副陛下恻之意况臣世受国恩身为宰士若隐情惜已不为陛下极言臣则有罪臣谨采掇自古人君谨始之道人臣谨始之说槩举八事为陛下献一曰正心术二曰辨邪正三曰广圣学四曰来直言五曰戒游逸六曰崇节俭七曰恤刑罚八曰重名器皆随觧释援古为证不敢饰为浮词以渎圣听伏望陛下清闲之燕垂精留神特赐省览或于初政可裨万一谨列如左
　　一正心术　臣闻尧之传舜舜之传禹见于书曰天之厯数在尔躬尔终陟元后人心惟危道心惟微惟精惟一允执厥中见于论语曰尧曰咨尔舜天之厯数在尔躬允执其中舜亦以命禹夫三圣相传心术之妙不过曰中而已汉武帝即位之初亲防多士董仲舒告以正心以正朝廷正朝廷以正百官正百官以正万民盖上天之灾祥下民之休戚人才之邪正天下之治乱系于人君之心一念虑之发虽若甚微幽显之间其应如响惟人君者当宅心于正道之中非正勿视非正勿听非正勿言非正勿动一心既正则邪佞谗谄不得而入声色货利不得而淫以视则明以听则聦言可为则动可为法举而措之则朝廷万事无不归于正四方逺迩无不一于正天下不足为矣
　　二辨邪正　臣闻舜初即政首举十六相去四凶而天下咸服传以为有大功二十禹臯都俞之际亦以知人为先臯陶又陈九徳谓人君能知九徳之人考察其真伪而信之上可以抚五辰下可以凝庶绩盖知人人君之盛徳人君无职事惟辨君子小人而进退之耳君子小人之难辨也久矣谗谄面谀似忠乘机投合似智胁肩谄笑似恭小防曲谨似贤排斥小人者似乎谗汲引善者似乎党面折庭争者似乎讦难进易退者似乎矫人君智不足以烛之则君子小人并用而杂处交争而互胜终必至于小人进而君子退此治乱之所由分也惟人君者要当精鉴详察审其贤者听任之而勿贰知其不肖者废斥之而勿疑内君子而外小人使之各安其分则人君之能事毕矣天下其有不治乎
　　三广圣学　臣闻商髙宗嗣位之初傅说告之曰王人求多闻时惟建事学于古训乃有获又曰惟学逊志务时敏厥修乃来又曰惟斆学半念终始典于学厥徳修罔觉诗人进戒嗣王曰日就月将学有缉熈于光明佛时仔肩示我显徳行诗书所载臣之告其君必以学为先盖人君不可无学学者学治天下王者之事故尧舜禹汤汲汲仲尼皇皇此所以圣益圣明益明也昔唐太宗贞观之初引十八学士于禁中论古今成败讽诵诗书讲求典礼咨询忘倦以至夜分尝谓虞世南曰使我稽古临事不惑者公等力也臣陛下于廷臣中遴选忠信端良博雅多闻之士使备劝讲无限员数无拘资格更畨逓直退朝之暇引之便坐讲求经术咨询治道因访民间疾苦吏治得失假以温顔接以诚意俾尽其情如是则圣学日益圣政日新虽深居九重而周知四海岂小补哉
　　四来直言　臣闻舜受禅之初咨于四岳辟四门明四目达四聦傅说复于王曰惟木从绳则正后从谏则圣故元稹上书于宪宗初元谓自古人君即位之初必有敢谏之士君受而赏之则竞为忠谠茍拒而罪之则卷懐括囊又引太宗赏孙伏伽事以告之盖古者史为书瞽诵诗百工献艺庶人谤于道商旅议于市人人得以尽其言况以谏为官有言责者乎陛下自即位以来求言之诏屡下纳谏之诚未孚未闻赏一敢言之士而已轻去言事之臣此天下识者所以窃窥初政而重为之惜也臣陛下广开言路増置谏官言之是则赏之言之非则置之狂妄者优容之抵讦者宽宥之怀奸罔上朋邪害正者黜之如是则天下之士莫不乐告陛下庶几直言日闻下情毕通而无壅蔽之患矣
　　五戒游逸　臣闻成王即政周公恐其逸豫作书戒之先曰君子所其无逸先知稼穑之艰难乃逸又言商中宗髙宗之不敢荒宁祖甲之不敢侮鳏寡文王之自朝至于日中昃不遑暇食兹四君所以享国久长又戒以继自今嗣王则其无淫于观于逸于游于田以万民惟正之供无逸一篇反复数百言始终以逸豫为戒故古人以宴安为酖毒以无逸为元仁宗皇帝建迩英阁书无逸于屏间朝夕观览以示警戒夫昧爽丕显后世犹怠始而不勤后将若何古之人君朝以听政书以访问夕以修令未明求衣夜分乃寐者非欲焦心劳形以自苦也盖恐怠心一生则便佞之说乘间而入酖乐之事有时而为流而不返不惟荒政损徳亦非所以养夀命惟人君者要当清心寡欲克己复礼终始惟一无荒无淫如此则夀齐尧舜享国百年岂不韪欤
　　六崇节俭　臣闻舜命禹緫朕师懋乃徳嘉乃丕绩不过克勤于邦克俭于家不自满假惟汝贤孔子亦曰禹吾无间然矣菲饮食而致孝乎鬼神恶衣服而致美乎黼冕舜之所以传禹禹之所以继舜者莫不以俭徳为先故唐宗开元之初焚珠玉锦绣于庭以示俭徳及其末年犹以穷奢极侈乱天下其始可不谨乎唐太宗问禇遂良曰舜造漆器谏者十余人何也遂良对曰漆器不已必以金为之金器不已必以玉为之古人之必谏其渐若事已横流则无及矣盖天子者合天下之力而奉之凡宫室车马服食器用无非生民之膏血其作之甚劳其成之甚难安而享之必思其所自来思其所自来则不忍轻费民财重惜民力如此则子孙万世长享天下之奉矣
　　七恤刑罚　臣闻舜初嗣位首陈典刑之义以勅天下曰钦哉钦哉惟刑之恤哉又命臯陶作士戒以惟明克允故能好生之徳洽于民心兹用不犯于有司恤刑之效于此可见汉景帝之元年减笞法定棰令唐太宗贞观之初观明堂图而除鞭背自古圣贤之君莫不以人命为重不敢轻于用刑故能享国长久庆流后裔恭惟祖宗二百四十余年之间深仁厚泽渐被四表诛戮之刑内不施于骨肉外不施于士大夫丽于法者一付有司虽天子不得轻重于其间故卜年卜世与周匹休又非汉唐之所能及臣陛下遵守祖宗成宪谨于用刑宁失之宽不可失之急宁失之略不可失之详宁有佚罚不可及无辜庶几初政有以深结人心而为万世无穷之福天下幸甚
　　八重名器　臣闻商髙宗即位傅说进于王曰惟治乱在庶官官不及私眤惟其能爵罔及恶徳惟其贤夫爵赏天下之公器当与天下共之非人君所得而私昔韩昭侯爱一弊袴不以赐左右必欲待有功者且曰明主爱一嚬一笑袴岂特嚬笑哉唐宣宗重惜章服有司尝具绯紫衣数袭以备赏赐或半嵗不用其一夫弊袴微物也章服虚文也二君恡惜如此盖物以寓意文以副实上之人爱之重之不以轻畀则得之者荣茍惟人人而与之则不足以为重矣而况一命以上人君所以励世磨钝无功者赏则有功者怠不肖者进则贤者退予夺废置可不谨诸惟人君者要当以天下为公凡髙爵厚禄择天下之贤者有功者共之惟其人勿以踈逺而废非其人勿以亲昵而用威权不可移于下名器不可假于人如此则上无滥赏下无幸人贵贱履位贤不肖袭情而天下治矣
　　右臣所言八事凡陛下之所优为者臣申言之所以坚陛下有为之心陛下之所不为者臣预言之所以防陛下欲为之渐此皆初政之急务若夫示好恶公毁誉以作人才尚名节黜贪鄙以厚风俗薄赋敛戒掊克以宽民力择将帅明赏罚以肃军政所当讲求次第而施行者臣不敢躐等以进位卑言髙罪当万死惟陛下裁赦











　　歴代名臣奏议卷五十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷五十八
　　明　杨士竒等　撰
　　治道
　　宋宁宗时袁说友上言臣仰惟皇帝陛下聦明仁孝得于天资厯数攸归神器有托承太皇之命旨遵圣父之诏音嗣守丕图抚临万防天地开悦神人协和臣遭际明时至荣极幸臣猥琐不才叨缀从列向者充员京邑屡拜清光夙荷圣神特达之知媿无职守纎毫之报兹幸身逢华旦沥愚衷亟欲仰賛宏模少裨圣徳窃惟自古大有为之君其于践阼之初必思有以收结人心慰满众望人心既得众望已孚则天顺人助四夷来王极功所不难致陛下嗣位维新中外爱戴正是收结人心慰满众望之日臣不暇缕举繁目以当今可行足以收人心而慰众望者有六事焉
　　其一曰大行至尊夀皇圣帝奄弃万方倐已浃月陛下追慕皇祖日赴临殿号恸备至臣民叹嗟唯是三年之服天下通丧自汉以来丧礼从薄遂有以日易月之制盖数千百年为天子者未有断然而能复古也惟我夀皇圣帝顷罹髙宗之丧断自宸衷躬行三年之服孝诚之至万古无逾今陛下继统嗣位适当以日易月禫祭之初此正陛下尽孝竭诚之日夫夀皇之于髙宗盖子为父服是以为三年之丧今陛下之于夀皇则孙为祖服亦当行周期之制臣陛下体夀皇执丧三年之礼仿古人丧礼近厚之说亟下诏旨躬行周期之服令有司讨论丧制凡御朝退朝御辇过宫之服并令斟酌裁定陛下一一躬行之此令一下中外臣子既以仰叹陛下念祖孝诚之切复以深感陛下居丧尽礼之孝抑以敬服陛下聦明仁孝之实以收人心以慰众望莫切于此且今之外敌固非可以礼义责也犹能慕我夀皇之孝而能于继祖践位之日躬行三年之丧外敌固不足言之于陛下也然彼且能尔今周朞之服陛下必能以身行之傥圣意以为无难即乞速降指挥不胜臣子厚幸
　　其二曰昨日恭闻已降指挥宣押宰臣留正仰见陛下握符御极知所先后倚任大臣共图盛治规模宏逺将致太平天下幸甚臣窃意留正必须抗章牢辞未即赴阙陛下体古人进退大臣以礼之意深以朝廷辅佐之任为重与降诏趣还俾之必来则陛下礼貎大臣无愧于古先哲王矣至如起居郎陈傅良忧国爱君不得已遂纳禄而去枢宻院编修官杨方以前日时事未顺亦投劾而归二人者皆一时人望所属臣愿陛下出自圣意亟下诏旨并令日下依旧前来各供旧职岂特以收结士心亦于賛襄治道大非小补
　　其三曰台谏者天子之耳目所以宻賛治道裨益圣聦顷嵗髙宗皇帝更化之日首下诏书大开风宪之地今陛下作主举行新政要当广开言路崇用台谏臣陛下断自宸衷亟发诏旨申饬台谏令各尽乃职知无不言凡有章奏陛下即日施行则言路既广圣徳彰闻治效日隆下无壅蔽初政之要无以越此
　　其四曰向者夀皇圣帝初罹髙宗之丧教坊乐人及一应俳优伶官等并行罢逐今陛下嗣服之日适居丧制臣陛下即降指挥应干乐人及俳优伶官等日下并权令逐便候终丧日续听指挥亦以见陛下盛徳之至也
　　其五曰自古人主规图极治増益圣徳未尝不求言纳谏以广听闻汉董仲舒谓广览兼听极群下之知尽天下之美此盖帝王之要务也今陛下嗣服之始尤当广求直言崇任忠鲠政事之当否民情之休戚傥非听言受谏陛下无由自知国朝祖宗即位之日即相继下诏以求直言列圣遵承以为家法然而求言贵于能听听言贵于能行今朝政阙失民间疾苦未易缕陈臣陛下亟发诏旨先令在朝监察御史以上及馆职学官限五日内各上封章极言时政阙失使之尽言无隐陛下傥未能尽经乙览即乞以臣下章奏付后省都司官掇其必可施行者类申朝廷将上取旨一一施行其间有関系陛下躬行者亦令大臣别项敷奏陛下恪意力行如此则五帝三王将并驾而齐驱矣
　　其六曰今嵗适当大礼之年今大行在殡遂降九月明堂指挥陛下既履宝位即与太上皇帝事体不同叅之礼经严父莫大于配天盖谓尊父以配天也陛下若行明堂则于尊父之礼实有所碍兼陛下临御之初正欲修明号令耸动观听臣陛下以明堂尊父之礼既有所碍亟与大臣商议仍旧讲行郊祀之礼如冬至之前未得发引即照乾道元年正月郊祀之例别降徳音其肆赦支犒恩数等亦照隆兴二年十一月冬至日指挥施行庶几陛下御极之始即见上帝于昭格天地敛福庶民实为初政之助臣备数从班职在献纳既未得即侍天威面控愚虑而于六事实不可缓用敢亟具奏劄上渎圣聦惟陛下谅其忠悃而早行之至于躬节俭之徳以先天下惜内帑之财以养国力两宫定省之日风雨不渝防安之礼极其优厚倚信大臣视为心腹收召人物必先忠良早朝晏罢日以勤政为务臣下章奏可否随即施行内侍之任以忠直老成为先见在宫嫔稍加斟酌裁减随龙恩数必合旧制而后行左右请求必惟成法而后与戒饬诸屯主帅务令修举军政申严防邉守臣专以固圉为职凡此数端望陛下曲留圣衷节次施行则尧舜三代之治日月可冀矣臣不胜激切控沥之至
　　卫泾上奏曰臣闻人君之治天下无不原于此心治安常得于忧勤祸败每基于逸乐盖方其多事则惧心必生故忧勤而图治居安既久则骄心易起故逸乐而不自知茍非聦明过人鲜能自克臣恭惟陛下天资濬哲智略髙逺万无是事臣区区愚虑不能自已于言且声色易于移人陛下非不知声色之不可迩也而耳目为难防宴安同于酖毒陛下非不知宴安之不可怀也而志意为易惰财用生民之膏血陛下非不知财用之当节也而牵于姑息则有所未暇节名器人主之操柄陛下非不知名器之当惜也而溺于贵幸则有所未暇惜自陛下即位人臣之进说者非一防陛下之听言者非一日虽改过不吝见善必从而弊隙尚多冗滥未革陛下意谓时之无事不必过忧事之至微未足害治然恐陛下此念生于自喜则骄心得以乘之骄心一萌则所以体天意者亦几于怠矣况朝廷庶事未可谓尽当四方幽隐未可谓尽达年糓虽丰民困重敛夷狄虽顺意实不测大计未立大雠未复天之望陛下者若是正宜惕息脩省其可有一毫之骄心耶臣陛下图患于不见保治于未形一起居言动一云为注措兢兢业业常若上帝临之在上质之在傍声色之陈于前必思玉体之当爱宴安之动于念必思徳业之当勉爵赏之施必思名器不可以假人赐予之颁必思民力不可以困竭此心无日不与天相似则陛下所以体天意者既至天心所以爱陛下无穷凡陛下所当为之事皆次第而举矣昔仁祖谓休祥之臻惧省不类灾异之见儆畏厥繇乃攷箕畴之传稽汉儒之说裒类五行六沴祸福之应为书十二卷名曰洪范政鉴以示天人感召之理夀皇尝谕近臣无逸一书享国久长皆本寅畏爰缉尚书所载天事列为二图名曰敬天朝夕观览仁祖夀皇所以饬躬修徳克谨天戒见于三书者不外此数事成效昭然于今可覩不然治教刑政大抵粗略而天之报贶乃同于已安已治之时臣诚恐天幸不可以为常祸机多藏于隐微而发于人之所忽也惟陛下留神省察岂特臣之幸实宗社生灵之幸
　　泾又上奏曰臣恭惟陛下聦明天纵嗣承大统舜禹授受千古有光遵夀皇之成规对廷臣于黼座将以讲求治道夫岂徒应故事而已臣侧闻群臣进言者多劝陛下即位之初当大有所施设以竦动四方之观听陛下圣意以循循为治臣有以见宸虑髙明度越千古固非常情之所能量度也臣窃观自昔欲有为之君非不好大喜功志髙慕逺方其锐意图治凡创端造业皆足以震耀群动兴起人心论治者亦皆喜谈而乐道及阅嵗逾时意销气沮曽无尺寸之效而沦胥以败往往锐始者必怠终兢虚美而本无诚心故其害至此孰若因人情之所欲审事势之所宜图实效而不隆虚名务逺谋而不趋近利其初虽若循循未快人意然尽力于躬行用功于悠久积日累月寖明寖昌计筭见效反出于欲有为者之上得失可槩见矣昔尧以兢兢日行其道舜以业业日致其孝禹之克勤汤之检身若不及文王之翼翼小心武王之继志述事凡诗书所称此六七圣人不过畏天命保人心侧身修行恭己任贤慢游逸乐之是儆是戒忧勤恭俭之是训是图初未尝为惊世骇俗轻发易变之举也然后世称圣之盛治之极必曰唐虞三代岂非循循之效哉陛下以不世出之资享夀皇已成之业践阼以来薄海内外小大臣民倾耳拭目以徯维新之政陛下圣意先定周宻详重谨于所发不为目前可喜之事诚有得于圣贤循循之义矣臣愚犹有私忧过计试为陛下言之陛下慈仁本于天禀未尝不恭俭也而恭俭之徳未信服于人心陛下日昃视朝咨询忘倦未尝不忧勤也而忧勤之志未昭白于天下爵赏所以励臣工也而人以为多滥纪纲所以尊朝廷也而人以为未振有纳谏之盛徳而未闻行谏之英断有恤民之仁心而未闻宽民之实惠诏百官以修职业而茍且之习未革敕将帅以厉军政而贪刻之徒寔繁半嵗之间课效未见救过不给众人窃议有识忧疑毋乃陛下虽知循循之可尚而未能践其实乎夫圣贤之循循与世俗之因循相近而实相逺也圣贤之循循亦顺至理之当然力行而不息耳茍无诚心实徳悠悠玩日时乎无事则茍安而不虑事变之至则仓卒而无谋徇一时之娱忘千载之患此乃世俗因循之害非唐虞三代所以为治之意也况今日风俗頽靡百度弛纵人材削弱国势未张汲汲有为尚恐不济若犹因循其弊将至于不可为矣臣虑臣下或闻陛下有循循之志遂希旨迎合饰因循之说以误圣听非忠于为陛下计也臣陛下刚健笃实励精图政躬朴素以杜奢侈之渐防逸豫以戒宴安之毒则恭俭之徳彰矣辍燕闲之暇以揽机务絶左右之私以亲正人则忧勤之心着矣公予夺以示惩劝惜名器以待功劳罢内降之命遵累朝之法则爵赏知所谨矣毋以朋党轻疑外廷毋以道学并弃贤士择任耳目之寄大开公正之涂则纪纲庶乎振矣有奨饰而未闻防擢有开纳而无所施行非所以崇谏也务斥谄谀之说防养忠直之气斯得听言之要矣贵近之滥恩未革无益之费用未省非所以寛民也条无名之横敛议蠲减而必行斯有惠下之实矣擢亷勤之吏以励偷惰严按察之司以治赃汚则职业修矣昔之以贿赂进者果于弃而不用今之以贪黩败者寘于法而不贷则军政肃矣凡此八者陛下果事事而加谨物物而加察勿以小善无益而不为勿以小恶无伤而不去仁心善政与日俱新如火之然如泉之达使圣徳日以光大功业日以休显斯足以尽循循之实矣茍怀安怠忽无所施为臣恐未免终堕于因循之说也惟陛下留神幸甚
　　泾又上奏曰臣闻天下虽大治之在心自昔君臣相与讲明治道未尝不以此心为先务禹之告舜曰安汝止伊尹之告太甲曰钦厥止傅说之告髙宗曰惟厥攸居政事惟醇周公之告成王曰文王惟克宅厥心乃克立兹常事盖心者万事之纲致治之本未有不先定其心而能成治道者也臣恭惟陛下以聦明英睿之资承慈皇付托之重忧勤在御三载于兹虚怀任人屈已从谏帝王盛徳蔑以加此是宜盈成之业有光太平之期可卜顾求治虽勤课效未见上下悠悠偷安嵗月毋乃圣心所向容有未定而莫知所用力之地欤夫惟圣心未定故小大之臣议论不明趋向不一家持一说人立一见或习頽堕或贡防佞或务迎合或事谗邪皆不过窃取陛下爵禄其为身计足矣陛下临政治何所望于此乎易曰通其变使民不倦又曰易穷则变变则通通则乆言天下之事茍至于穷极必贵于变通乃为可乆之道也臣观当今事势往往多弊而其弊将穷矣民极于贫而莫究赈恤之宜平时犹且思乱兵极于养而莫止饥寒之怨临事孰肯用命官极于冗而澄汰之无防徒困于缺少财极于敛而寛省之无计每患其不支士大夫知有禄位而不知有名节缓急何所倚仗风俗知有奢靡而不知有条制逾僭何所限节举天下大事无出此五六者而其弊至此极矣尚頼朝廷清明圣徳容覆祖宗仁泽在人中兴以来培植益厚维持固结幸以无事然平居暇日已怀懔懔之惧脱有谗谄在侧群邪并进得以挠乱陛下之纪纲法度公道不伸国体浸弱奸雄睥睨或生轻侮之心一旦事变起于细微祸机萌于所忽向之维持固结者有时而不可恃亦可为寒心哉陛下试当清闲之燕事物不衡于虑嫔御不接于前平心定气而静思之微臣之言必有黙契于渊衷者然则变通之道其在今日诚圣心所宜先定也臣伏愿陛下体干健之徳广离明之照审观事势之所系念其弊之为己穷察其弊之所由起览大易之言求变通之道圣心先定然后明诏大臣逮中外百执事朝夕讲磨同心协力及今而亟图之勿坐待其极而至于不可救凡行一事必曰其有益于变通之实欤不可以尝试而幸成也每出一令必曰其有合于变通之理欤不可以轻发而骤改也进一人才必曰果可以任吾变通之责欤不可以顺适目前而用之也听一言议必曰果有以助吾变通之政欤不可以投合所见而受之也夫既知所用力之地循循而行之孜孜而为之虽无立见之効而有驯致之功前五六者之弊庶乎有瘳而天下之治可次第举矣不然当庶事极弊之时譬之一身四体岌如药伤补败犹恐不给而希合茍容之徒养交持禄方且谓雨时若咏诵太平以规荣利及其意得志满奉身而退它时独以忧劳遗陛下岂不误哉可胜悔哉此理非难晓其事非难行特在陛下加意与否而已臣拙戅不量踈外僭论大体窃惟国朝储养馆职之意甚厚仁皇盛时诏特许以言事臣待罪册府首尾五年三获瞻望清光每竭愚衷輙防寛赦兹不敢以去国而忘葵藿之诚昔魏征陈十渐以戒太宗其末有曰千载休期时难再得明主可以为而不为此臣所以欝结而长叹也臣敢以征之言为陛下献惟陛下财幸
　　焕章阁待制侍讲朱熹上奏曰臣迂愚衰贱无以逾人仰荷圣明召从逺外置之近侍之列处以劝诵之官此岂私于小臣者哉意者必以其粗尝讲学稍有思虑不肯随众黙黙或有以仰裨圣治万分之一也而臣伏自到阙三获进对狂妄之言时防采纳如増添讲日看详封事不受贺表之属皆得施行臣窃不自知以为庶几可以披沥肝胆毕义忠而无负于陛下所以收録使令之意又窃惟念服在内朝实以从容讽议为职故虽被求言之诏亦不敢輙同外臣撰述文字以致宣泄但尝面奏一二意望陛下自以圣意施行而累日以来窃观天意雷霆之后继以阴雨沈欝不觧夜明昼昏此必政事设施大有未厌人望以致阴邪敢干阳徳者而臣前日所尝言之大者尚亦未防省察若但碌碌随群觧释文义时时陈说一二细微以应故事则不唯非陛下所以召用愚臣之意亦岂愚臣所以服事陛下之志哉今有微诚须至倾竭臣之所言其最大者则劝陛下凡百自奉深务抑损自宫闱之私居处服用且如潜邸之旧以至外庭礼数仆御恩泽亦未可遽然全享万乘之尊庶几有以感格亲心早遂晨昏定省之以为陛下必垂开纳而数日来乃闻有旨修葺旧日东宫为屋三数百间外议皆谓陛下意欲速成早遂移跸以为便安之计不惟未能抑损乃是过有増加臣不知此果出于陛下之心大臣之议军民之耶抑亦左右近习倡为此说以误陛下而欲因以遂其奸心也臣恐不惟上帝震怒灾异数出正当恐惧修省之时不当兴此大役以咈谴告警动之意亦恐畿甸百姓饥饿流离阽于死亡之际忽见朝廷正用此时大兴土木修造宫室但以适已自奉为事而无矜恻悯怜之心或能怨望忿切以生他变不唯无以感格太上皇帝之心以致未有进见之期亦恐夀皇在殡因山未卜几筵之奉不容少弛太皇太后皇太后皆以尊老之年茕然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心必又将有扼腕而不平者矣前鉴未逺甚可惧也至于一离尊亲之侧轻去倚庐之次深宫永巷园囿池台耳目之娱杂然而进臣又窃恐陛下之心未易当此纷华盛丽之荧惑感移虽欲日亲儒士讲求经训以正厥事而进徳修业亦将有所不暇矣此又臣之所大惧也至于夀康定省之礼则臣尝言之矣而其意有未尽也今闻迩日一再过宫亦未得见而不亟为之虑如臣所谓下诏自责频日继往者顾乃逶迤舒缓无异寻常之时泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之说此又虑之过者殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民姑以代已之劳而非敢遽享至尊之奉则父子之间上怨怒而下忧惧将何时而已乎父子天伦三纲所系不惟陛下之心深所未安而四方观听殊为不美乆而不图亦将有借其名以造谤生事者此又臣之所大惧也至于朝廷纪纲尤所当严上自人主以下至于百执事各有职业不可相侵盖君虽以制命为职然必谋之大臣参之给舍使之熟议以求公议之所在然后扬于王庭明出命令而公行之是以朝廷尊严命令详审虽有不当天下亦皆晓然知其谬之出于某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台谏甚者方骤进而忽退之皆出于陛下之独断而大臣不与谋给舍不及议正使实出于陛下之独断而其事悉当于理亦非为治之体以啓将来之弊况中外传闻无不疑惑皆谓左右或窃其柄而其所行又未能尽允于公议乎此弊不革臣恐名为独断而主威不免于下移欲以求治而反不免于致乱盖自隆兴以来已有此失臣尝再三深为夀皇论之非独今日之忧也尚頼夀皇圣性聦明更练世事故于此辈虽以驱使之故稍有假借实亦阴有以制之未至全堕其计然积习成风贻患于后其害已有不可胜言者如陈源袁佐之流皆陛下所亲见也奈何又欲袭其迹而蹈之乎且陛下自视聦明刚断孰与夀皇更练通达孰与夀皇夀皇尚不能制之于前而陛下乃欲制之于后臣恐其为患之益深非但前日而已此又臣之所大惧也至于宫之卜偏听台史胶固谬妄之言堕其交结惑之计而不复广询术人以求吉地但欲于祐思诸陵之傍儹那迁就茍且了当既不为夀皇体魄安宁之虑又不为宗社血食乆逺之图则自宰执侍从以至军民皆知其非而不敢力争夫以夀皇之丰功盛烈百世不忘而所以葬之如此其草草也此岂不又大咈天人之心以致变异之频仍而贻患于无穷乎此又臣之所大惧也凡此四惧皆非小故臣陛下深察愚言而反之于心明诏大臣首罢修葺东宫之役而以其工料回就慈福重华之间草创寝殿一二十间使粗可居又于宫门之外草创供奉宿卫之庐数十间勿使其有偪仄暴露之苦如是则上有以感格太上皇帝之心而速南内进见之期又有以致夀皇几筵之奉而尽两宫晨昏之礼下有以塞群下窥观惑之奸而慰斯民饥饿流离之叹此一事也若夫过宫之计则臣又陛下下诏自责减省舆卫入宫之后暂变服色如唐肃宗之改服紫袍执控前马者预诏近属尊行之贤使之先入首白太上皇后以臣前所陈宛转方便之说然后随之而入望见太上皇帝即当流涕伏地抱膝吮乳以伸负罪引慝之诚而太上皇后宗戚贵臣左右环拥更进譬谕觧释之词则太上皇帝虽有忿怒之情亦且霍然云消雾散而懽意浃洽矣此二事也若夫朝廷之纪纲则臣又愿陛下深诏左右勿预朝政但使朝廷尊严纪纲振肃而国家有泰山之安则此等自然不失富贵长乆之计其实有勲庸而所得襃赏未惬众论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反复较量勿徇己见酌取公论奏而行之批旨宣行不须奏覆但未令尚书省施行先送后省审覆有不当者限以当日便行缴驳如更有疑则诏大臣与缴驳之官当晚入朝面议于前互相论难择其善者称制临决则不惟近习不得干预朝权大臣不得专任己私而陛下亦得以益明习天下之事而无所疑于得失之筭矣此三事也若夫山陵之卜则臣前日尝以议状进呈近日又与同列连名具奏今更不敢频烦圣听亦望特宣大臣使详臣等前后所论而决其可否于立谈之间先寛七月之期次黜台史之说别求草泽以营新宫使夀皇之遗体得安于内则宗社生灵皆防福于外矣此四事也凡此四事皆今日最急之务切乞留神反覆思虑断而行之以答天变以慰人心上以彰圣主用人求谏之实下以伸小臣爱君忧国之忠则臣不胜千万大幸又窃念臣老病之余寒斋独宿终夜不寐忧虑万端而进对之时率多遗忘言语精神又不能以自达是以前日一再面奏所陈数事有未防深察者今因入侍敢复冒昧輙形纸墨伏惟圣明独赐详览而择其中至于孤危之踪不敢自保窃恐自今以往不获乆侍清闲之燕矣臣无任瞻恋恳切皇恐俟罪之至
　　驾部员外郎李鸣复上奏曰臣闻有帝王之规模当有帝王之事业规模宏阔而事业又与之相符天下不足治矣唐魏征之言曰五帝三王不易民以教行帝道而帝行王道而王顾所行何如耳世盖未有行其道而不着其效者尧舜其君而俗不唐虞禹汤文武其君而治不三代此必有其故也恭惟陛下以天纵之资笃日新之学嗣位之始首増讲员听政之余垂精经典书中庸至圣之章而日加省察阅大学章句之疑而特垂顾问大庭彂防昭明此书琼林赐诗彰示此意为天下国家之经有九既取之以为出治之规明明徳于天下之序有八亦视之以为力行之要此其规模岂汉唐诸君所敢望虽六五帝四三王可也然自登大宝于今七年天下翘首以望太平倾心以观至化雍熈防和之风不见而叹息愁恨之声转闻规模则古事业不古独何欤臣尝读孟子见其言有曰以不忍人之心行不忍人之政治天下可运之掌上又曰尧舜之道不以仁政不能平治天下盖有是心也而能行是政则付之掌运而有余有是道也而不以其政则求以平治而不足今陛下之心尧舜之心也未知陛下之施于政者果足以发是心乎否也陛下之道尧舜之道也未知陛下之见于政者果足以行是道乎否也民政壊于守令之贪残军政壊于将帅之掊尅朝廷之政又壊于士大夫之茍安三者之弊未去而欲与古帝王齐驱而并驾臣知其难矣三代之得天下也得其民也得其民者得其心也民惟邦本本固邦宁而今之为州县者以抚字为迂谈以催科为急务此犹曰用之公家也囊橐之私胜而民不聊生矣苞苴之计行而民无所赴愬矣使天下不敢言而敢怒昔人以是为虐民之戒今则不惟敢怒又至于敢叛矣夫置吏所以养民而民之叛端自吏始国家何頼焉前车既覆后车当戒近甸之地咫尺君门握符之寄辍从朝列召杜之咏罕见而苛如虎者踵相接也袴之歌鲜闻而剥及肤者袂相聮也民无常产因无常心即不幸带牛佩犊相扇而起又何以为防民政如此陛下亦常思之否乎古者寓兵于农初无养兵之费后世以民养兵遂有蠧民之患然使其如霆如雷足以折外侮有严有翼足以彊国势是犹曰于以固吾圉也兵以精为贵今则老弱相半矣兵以气为勇今则冻馁交作矣与士卒同甘苦昔人以是为将兵之法今则势分隔絶又剥之以自利矣竭天下之力以养兵而反竭兵之力以奉主帅国家何益焉不遇盘根曷知利器潢池赤子盗弄戈矛鼠窃狗偷顾何足道然江上分备御之屯而贼之凶焰未戢也京都辍禁卫之旅而贼之猖獗自如也小寇尚尔大敌何若即不幸奸雄勍敌观衅而动复何以为计军政如此陛下亦尝思之否乎夫治乱之迹虽见于天下转移之机实系于朝廷四郊多垒此何等时而列武周行因循度日谓惟静可以制动是则然矣静而流于偷堕恐其动未易息也谓惟常可以御变是则然矣常而失之弛玩恐其变未易弭也谓雍容和缓可以镇安人心是则然矣然内无可恃之实外有可忧之形此犹驾弊舟于惊涛之中寝积薪于然火之上恐人心亦未易安也陛下非不忧勤也大臣非不焦劳也百司庶尹亦未尝无惴惴不宁之懐也而积习既乆防风浸成务为虚文掩覆实状所陈者非军国之急务所事者不过簿书之常程日甚一日而恠证生嵗复一嵗而元气削朝政如此陛下又尝思之否乎陛下居今行古其规模为甚髙而以古准今其事业犹弗逮则亦有是心而无是政故尔夫政者所以推吾之心而达之天下者也茍无其政心何自而达茍非其人政何自而举立政一书周公所以训戒成王者谆切备至上自禹汤下自文武陈其已往之实用为方来之规推而至于诘尔戎兵陟禹之迹所以着其功业之盛以觐文王之景光以扬武王之大烈所以彰其继述之美然要其所以致此亦惟曰勿以憸人克用常人而已是知人才之贤否国政成败之所関不可不谨也昔仁宗皇帝享国最乆遇变最多然众贤聚于内而朝廷尊按察使分布于外而郡国治帅得一仲淹而西贼丧胆使得一富弼而北敌降心将得一狄青而南凶授首四十二年之治号为太平皆自得人始臣陛下稽仁祖致治之法味姬旦告君之辞不徒究之于心而必发之于政不徒求之空言而必见之行事必吏称职民安业而政之在民者无不理必车马修器械备而政之在军者无不肃必九徳咸事百工惟时而政之在朝者无不举为政在人无使一小人或得容其奸政在养民无使一细民或不被其泽政事修于内变故息于外理有必至势无甚难特在陛下加之意尔不然学与政一道也勤于学而不及于政知与行一理也致于知而不力于行譬如五糓不腹而欲以疗饥良药不口而欲以己病臣未知其可也臣生长万里外洊叨误渥获玷郎曹旧典有常职当登对有懐不吐不惟负陛下亦负所学惓惓之忠惟陛下察焉
　　鸣复为侍御史又奏曰臣闻九官相逊所以为虞廷之盛多士济济所以致周室之隆盖众贤和于朝则万物和于野未有乖争淩犯之习交肆于内而安静和平之治能成于外者也中庸言位天地育万物必以致中和为本洪范论敛五福锡庶民必以建皇极为要中庸之与洪范异书而同旨中和之与皇极异名而同意古圣王治天下所以措一世于防和跻斯民于仁夀其道未有不本诸此陛下以天纵之资膺天位之重知出治之道在问学故垂精经典知进学之益在讲读故留意经筵正心诚意之实持之惟惧其不严治国平天下之理究之惟恐其不熟有君如此其忍负之而十年之间柄臣专国钳天下之口而夺之气正者引遁直者销沮迎合茍容之辈擢置朝行寡防鲜耻之徒散在郡国故中外附和如出一口而天下之俗弊于防坚氷顿消太阳正照天下拭目以观维新之化戢者思奋屈者求伸不得其平者乆喑而欲鸣不获乎上者乆愤而欲吐故谈辩风生矫枉过正而天下之俗又伤于激防固非盛世事也激而不已亦岂国家之福哉光禹之持禄保位无以起西汉之衰南北部之互相讥揣适以招东汉之祸可为万世鉴也国朝之治莫盛于庆厯又莫盛于元祐祠醉之举网傲歌之摘瑕赖老于谋国者力行救正而绍述之论一起群凶得志善吞声其初起于邪正之交攻而其末遂至于夷夏之不靖岂不甚可畏哉厥今权归人主政在中书若有将治之机而外寇尚强内势尚弱未有平治之实生我王国置身周行谓宜不竞不絿同心同徳各扬乃职无旷厥官而迩者都司之争几于奋臂台臣之辩至于交章含沙或寓于奏对之间下石或托于防谈之口此何等气象而见于今日不知是数者之纷纷施之国家所益者何事所补者何防也陛下圣性髙明随宜区处或用或舍或去或留虽浩乎天地之兼容而亦截乎毫厘之有辨百官知所戒惧矣然臣窃以为天下之患每成于既着圣人之虑常谨于至微与其别是非于交鬬之余不若絶偏党于无形之始盖人性本于善外物感之而后性始迁人心一于正利欲汨之而后心始杂克念罔念圣狂之所以分为善为利舜蹠之所由判犹之水焉澄其昏秽则清者自存犹之鉴焉涤其氛埃则明者自若臣陛下宻运中和之化大开皇极之门无有作好无有作恶在上者既一惟斯道之遵则无有淫朋无有比徳在下者亦皆惟有极之防喜怒哀乐发必中节偏陂反侧咸归于中上下共由于大公至正之途相与于和协辑睦之境将见有所不为为无不成有所不动动无不济其或不然上作而下不应君倡而臣不和此方待以休休有容之量而彼乃甘为截截小人之归则国有常刑理有公是臣亦不敢畏避怨仇以孤陛下责任之意臣防恩简防拊已兢皇惟有愚忠仰图报称故于请对之始审量事势揆度时宜首以致中和建皇极之说为陛下献惟陛下垂听而力行之天下幸甚
　　鸣复又奏曰臣闻善图治者当勉其所未至善虑患者当察其所未形未至而能勉则实政日举而天下之治因以成未形而能察则公理常存而天下之患因以息有天下国家者不可不致其谨也陛下自更化以来杜群枉之门开众正之路易之所谓内君子外小人书之所谓任贤勿贰去邪勿疑陛下固已得之此正天下将治之秋四海生灵延颈企踵以望太平之日也然臣窃有言焉天下之事惟其实而已名者实之賔也茍徒务其名则不足以致治天下之理惟其公而已私者公之对也茍或溺于私则适足以害治臣观今日朝廷之上佩玉黼黻者皆名胜抜茅征吉者皆善其阙然犹可议者实效之未着耳且恢复大事也断而行之名非不美也空国以出百费且兴丧师而返一筹不画恢复之实安在防计急务也举而行之名非不正也费用日广今且无节征敛日繁今犹无度防计之实安在称提楮币名曰便民而便民之实未见蠲除苛取名曰惠民而惠民之实未闻宰椽枢属更易不常问其政今犹昔也百司庶府除授不一课其效今犹昔也天下事岂真盘错而不可为哉特务其名不覈其实尔果能责之以实则九徳咸事足以凝庶绩六卿分职足以阜成兆民虽隆古盛治有不难及不然观美有余实用不足臣恐画龙不足以致雨流为西晋之浮虚未可知也臣故谓当勉其所未至者此也臣观今日士大夫近清光者皆恳恻以爱君列庶位者每忠诚而体国其隐然犹可虑者已私之未克耳且王言所以寓训戒也力求删去者有之公乎私乎台防所以示劝惩也委曲覆防者有之公乎私乎甲以为是乙或以为非此以为然彼或以为否往者都司有争贻讪朝路此风何可长也往者台臣有辩至劳圣断此举不宜再也天下事岂真淆乱而不可决哉特牵于私不顾其公尔果能处之以公则无偏无党王道荡荡无党无偏王道平平虽盛时气象有不难复不然好恶既异朋比渐生臣恐蚁穴或足以溃隄激而为东汉之党锢未可知也臣故谓当察其所未形者此也夫使有小人焉而或旷其职击而去之未足忧也皆君子也而实政不举则深可忧有小人焉而或背乎理排而斥之未足虑也皆君子也而私情不戢则深可虑然则如之何其可曰是不难定其意向者在陛下握其枢机者在宰相耳任之以是事必责之以是实夫谁敢慢公言则播而行之私请则拒而絶之夫谁敢肆今朝多吉士野无遗贤瞻之在前有唐虞三代之可企瞠乎其后有汉室晋氏之可鉴治乱安危之分实系于此陛下与二三大臣择斯二者而亟图之天下幸甚宗学博士许应龙上奏曰臣闻人主有善始之意固天下之所深喜亦天下之所深望也夫飞龙在天万物咸覩意谕色授而六服震动言传号涣而万里奔走茍意向之或偏举动之不审则治忽之机实肇于此今也讲学以进徳求贤以辅治开言路以通下情此帝王盛徳之事而皆举行于临政治之初是其初意之善固足以耸动观听天下安得不以为喜然是意也易长亦易消易勤亦易怠必守之以坚行之以力则日就月将以极其缉熈之功言听谏从以尽其施行之实求之必用用之必信而使贤者能者无不尽其才之叹此岂非天下之所深望哉茍能为其所喜而复满其所望则唐虞三代之盛有不难致者矣共惟陛下以神圣之资绍延洪之业体元居正厉精思治谓多闻乃可以建事也则锐情经术増置讲官谓帝王之徳莫大于纳谏也则下明诏以求直言命群臣以上封事谓邦基之立惟在于得贤也则播告中外各举才识凡此设施无非治道之大端则善始之意固已不容言矣然臣惓惓之忠尤望坚守而不变焉盖自昔人主固有留意于经理者矣而为黄老养性之说或欲以沮其勤不欲人主观书者又欲以售其术稍不加察则近便嬖之时多亲儒生之时少而好学之勤不能如其初矣亦有锐意于求言者矣然逆耳之谏难受顺旨之言易从一或偏听则剀切者谓之沽名讦直者疑其讪上而悦谏之心必不能如其初矣亦有汲汲于求贤者矣然君子鲠直而易踈小人柔顺而易亲亲则莫见其非踈则莫见其是故积年信而任或一朝疑而弃则好贤之心复有始而无终矣凡若此者皆后世人主之通患茍非天徳清明纯亦不己未有不蹈其辙者陛下退朝之暇犹勤观览切直之谏优加褒擢收召耆徳之臣旌表清防之守此皆真心实徳之所形见固非勉强而行者而臣犹以坚守为言是岂为是过计哉盖自强不息斯可合干徳之大终始惟一乃可底日新之盛否则动揺于浮言而迁易于邪佞此心转移一息间耳而治势安危所关者大臣不复援引古昔请近述国朝之事以明之昔元祐初选择名儒劝讲经幄广开言路増置讲员擢旧徳于散地设十科以荐贤一时之治灿然更新疑若可以无遗虑矣而当时之臣犹有隐忧焉刘挚则曰已行之令持循勿变则治道成王岩叟则曰惟当日笃此心不可少移初意以至日谨一日天下之事不足虑程頥言之终则念始不可不勉傅尧俞又言之无非欲其坚守不变以成其初政之美哲宗信用其言故元祐之盛度越今昔异时此论一摇或以绍述之说进或以调停之说进则事体非复前日矣然则进言于今日者可不以是为戒哉虽然人主一心攻者甚众少懈而受其一则陷溺其中而不自觉太宗皇帝尝曰人主当澹然无欲使嗜好不形于外则邪佞无自而入此先正其心之意也此心一正则私意不足以乱其真而外物不足以更其所守以之讲学则专而精以之听言则公而明以之任贤使能则无所处而不当书曰监于先王成宪其永无愆惟陛下留神
　　应龙又奏曰当国家多事之日而欲兴起治功者其大要有二议论不可以不一命令不可以不谨盖一则公是公非无甲可而乙否谨则令出惟行无骤更而数易古先圣人凡有大疑必谋及卿士谋及庶人翕然大同然后从之以为不如是则异论者得以惑吾听巧言者得以肆其欺而国是无由定凡有政令必质之人情参之舆议罔有不臧然后行之以为不如是则上作而下不应朝行而暮复改而国事何由举奈何时君世主无独断之明谋臧不从不臧覆用故佞者迎合以取容而伪者诞谩而求售辩者纷更以生事而戅者矫亢以卖直各执其说互相矛盾岂知议论不一人将何所适从欤无一定之规则慕美名而忘实患急近效而昧逺图事不问是非而径欲施行法不权轻重而遽欲更革岂知命令不谨乌能经乆而不变欤如此则虽有听言之名而反为多言所累虽有善治之意而终无致治之期明主独观万化之原其必有以处此矣窃观更化以来言路广开下情无壅论事切直者罔不嘉纳上书狂悖者亦示优容建政立事兴利除害戒饬官吏御札屡颁勤恤民隐诏书洊下百姓咸曰大哉王言一哉王心固宜庶政和而万邦宁然悠悠嵗月成效蔑然岂道逺难骤致事大难速成耶推原其故无不议论命令之间犹有所当审者乎且今之议论如何哉意境土之可复则献恢拓之谋一或少沮则谓和议之当讲虑老弱之无用则申拣汰之请及至激变则复咎区处之失宜御教之议或谓可从或虑重费履畆之议或谓可行或谓亟免若是之皆议论之不一也度牒不应敷何既敷而随免官劵不必截胡既截而复造帑藏赤立遽建督府恐费用之难支谪籍未消复颁除命恐师言之未穆若此之皆命令之不谨也诚使决以独见不惑群议是者从之非者违之何至前后之抵牾作事谋始随时施宜可则因之否则革之何患施行之不当盖今日之弊谋虽广而未能从众闻虽多而未能择善故议论不一而终难成事务名而不务实知利而未知害故命令不谨而易至反汗然议论与命令实相関系议不主乎公则命之出也必不合乎公论不当于理则令之行也必有背于理是则议论者其命令之枢乎然持是枢者实在大臣留屯之议公卿议臣以为不可而赵充国以为可魏相能主充国而先零之强不战而服珠崖之叛陈万年以为当击贾捐之以为不当击于定国主捐之而终汉之世絶无邉患此又大臣所宜加察虽然天下之事有经有权而又有机机者所以制治于未乱销患于未形者也一或不宻则害成矣其所系尤重也矧敌情叵测而备御当严逆俦未馘而事变方激谋画精审则转危而安处置失宜则召衅稔祸凡一竒之出一计之画固不容不周宻也今所图者万分未获其一而迹之布于天下已若泥中之鬬兽而况兵之多寡财之有无战舰之未具城壁之或缺将帅之不和逺近传播纎悉靡遗潜窥而阴伺者傥乘而投隙其能无岌岌乎且用兵之法有之不可使人知无之不可使人疑今朝廷之上虽务安静而道听涂说者多张皇以惑众傥以无为有以虚为实岂不啓疑贰而滋反侧乎苏轼有言智者图事贵于无迹故功已成而人不知此切时之论也惟陛下与大臣亟图之
　　应龙为太学博士又奏曰臣闻天下有向安之势人主无幸安之心则治功有隆而无替矣夫事至而为之备患生而为之防此特茍简目前者之见至于无事而为有事之备无患而为防患之谋非忧深思逺者岂能计虑及此人主茍以是为念则乆安长治之效又乌有难致者哉易之防曰无平不陂无往不复艰正无咎夫居防之世圣人不以为可乐而以为可惧者何哉天下之理无常平而不陂者无常往而不复者惟能艰危其思虑正固其施为则可以无咎夫防者通也天下极安之时也圣人犹以为戒况未至于极安之时乎且今日之事非臣所当僭言也亦尝窃观天下之大势矣河北山东虽入职贡而版图犹未尽复残敌垂亡防魂假息而遗犹未尽灭豪杰归附人心响应而大勲犹未遽集是虽有向安之势又不可不为乆安之图必思患而预防随机而应变然后可以乆安必振发以立志果锐以图功然后可以乆安臣不敢逺引古昔请近述髙宗之事以明之敌人退避若可以少安矣而犹欲大立其恢复之模强敌遽毙若可以自贺矣而犹欲自治以待其衅以至论中兴之有时则谓必有所施为而后可以得志论自古人君则以为未有安坐而不勤于四方者由是而观则髙宗固不以既安之日而懐幸安之心故上焉有以建中天之业下焉有以垂亿万载之基其成效大验盖可覩矣率由旧章岂非今日之所当勉乎今朝廷之上亦未尝不加意于此也宣威置于全蜀制阃列于邉陲新复郡县经理而绥懐之流移邉氓劳来而安集之城壕则为之修筑関隘则为之葺理若此之类固非因循茍安者之为也然而自治之防未易毕举将帅虽择果皆贤于长城如李勣之守并州者乎士卒虽练果皆艺能精锐如徳裕之雄邉子弟者乎邉食虽蓄果能有十年之积如羊祜之在襄阳者乎若犹未也则激厉以作其气委任以责其成使守御之备无一而不举则主威益振国势益尊中兴之业可指日以冀矣诗曰是究是图亶其然乎臣不胜拳拳
　　应龙又奏曰臣闻韩琦之论曰天下之事惟审其是定而不易乃可成务苏轼亦曰先定其规模而后从事治亦多术耳而独以定为先者盖能定而后能应天下之大事机之繁以有限之力而应无穷之变茍所守不坚则议论之角立贤否之杂进政事可因可革其将何以处之惟吾心有一定之见以之听言则无稽勿听弗询勿庸以之用人则任贤勿贰去邪勿疑以之出令则坚如金石信如四时三者既定顾何事之不可为哉共惟陛下厉精更始緫揽权纲急于听言则论事之切直者悉防崇奨上书狂悖者亦示优容公于用人则收召耆哲招来俊彦无一艺之不庸虽寸长而不弃谨于出令则亲洒宸翰洊颁徳音或戒饬以警庶官或奨谕以厉将士圣化日新四方风动太平之盛可翘足以待也然臣区区之愚犹欲坚守而不变者岂顾为是过计哉盖尝敬观元祐之事而参之今日之治则知定之一说信乎其所当务也今观其时进拟可行之言看详奏对之防擢旧徳于散地起忠谠于谪籍停水利而厚农桑之业罢青苗而复常平之旧免保甲而去民兵之扰一时之治絶后光前宜若可以无遗虑矣而当时之臣犹有隐忧焉刘挚则曰已行之令持循勿变则治道成王岩叟则曰惟当日笃此心不可少移初意无非欲其一定不易以为长治乆安之计夫何异议之人日夕摇撼未几国论一变或以调停之说进或以绍述之说进新学废矣而复兴之新法罢矣而复行之邉隙息矣而复啓之召衅稔祸遂诒伊戚然则言治于今日者可不以是为鉴乎且今朝廷之上凡所施行固不容议惟不以异议而摇不以小不如意而沮且机会可乘之言固快人意也而量时度力则未可以轻举上防自治之说若委靡不振也而实可以图全揣摩迎合虽若可听然信而用之必至于误事忠鲠戅直虽若逆耳然推而行之实切于时政此心一定是非莫惑尚何筑舍道旁之虑哉臣故曰听言不可以不定例不当得而得则扳援而妄求者头鑚而肘刺才不足用而用则经营以求进者肩摩而袂接硕徳伟绩超躐迁擢人谁敢议名实未加于上下而遽膺不次之选则人懐幸得之心必以沈沦为恨把麾持节善最上闻増秩进职彼自知劝若迭更数易人无固志不惟迎送之重费尤恐绩用之弗成凡此四弊一意杜絶则各安其分无复侥觊尚何贤否之混殽哉臣故曰用人不可以不定禁专杀谨徒刑所以示钦恤之仁戒掊克惩贪墨所以洗旧污之染若是者断在必行犯者勿贷孰不然而知警乃若蠲免赋租固欲寛民力也而州郡乃以用度不赡而冀朝廷之裨补输纳用劵固欲捄折阅也而常赋所入亏损过半既乏见镪以应军衣之支复窘财用以供经常之费若是者尤当通融其有无斟酌而蠲减否则廹于文移急于逃责必至创立名色肆行科罚倚法以削民何以堪若是则虽有恤下之美名未必有及民之实惠必详考熟究使公私俱便庶可立为定制不然则朝行暮改徒为墙壁之虚文耳臣故曰出令不可以不定虽然此非至难之事也特在乎一转移之顷耳然尤有大于此者敢以関于理乱之原者陈之昔吕陶言于哲宗之朝有曰君子小人分辨则治道成邪正杂揉于朝则治体不能以纯一今之君子固彚进于朝矣岂无投闲置散而未尽用者乎今之小人固斥逐无余矣岂无潜窥阴伺以冀其复进者乎天下之患莫大乎君子有挟持天下之志而小人得叅其间使不得以展布焉夫君子不得以展布君子何病也君子一去而小人得以鼓舞而窃其权肆意妄行不至于极弊大壊则不止然则人主果何利于此哉今大明当天魑魅尽伏固无所容其迹然药石于强壮之时乃臣子拳拳忧国之忠易曰履霜坚氷阴始凝也是必防其微杜其渐则天下可以常为防而不为否矣臣位卑言髙罪在不赦惟陛下恕其愚









　　歴代名臣奏议卷五十八
　　钦定四库全书
　　歴代名臣奏议卷五十九
　　明　杨士竒等　撰
　　治道
　　宋宁宗时知澧州曹彦约上奏曰臣伏读正月二十三日诏书求言于搢绅之彦刍荛之微以为厥今百度未厘三边未靖人才乏而未究搜扬之术民力困而未明惠养之方救此弊端宁无良策乃若箴规主失指摘官邪人所难言朕皆乐听臣读至此未尝不耸动太息识陛下望治之切也窃惟陛下嗣登大寳十有五年内无宫室苑囿之美外无弋猎狗马之好以此为治宜将上咸五帝下登三王然而奸臣所以怙势公论所以靡容屏蔽聪明排斥忠直致使更化再逾于月律求言罕见于奏封有如诏书所云者则为治之道岂固有所扞格而不可至哉祖宗设求言之法其于人主之一身审矣台谏之职所以议论是非给舍之官所以紏驳章奏侍从之有已见则论思者可以无废职史官之有直前奏事则记注者可以无隠情至于讲读之侍燕闲两制之备顾问朝殿之有轮对暇日之进故事莫不启沃帝心助成圣学下至于主兵官之有倚仗子枢属之有承防公事外任官之有朝见朝辞草茅韦布之有封章亦皆互相发明无有壅蔽朝思夕惟可因否革与二三大臣谋谟而力行之造命于上者谓之万机着见于下者谓之百度顺此而行何治之不致陛下在潜邸时尊儒重道讲论经理无有厌斁龙飞之初每欲延见旧学咨询治道收召名儒虚怀听纳当此之时天下仰望谓髙宗孝宗之治指日可见自庆元改元之后当宁恭黙大臣奏事不闻有所折衷小臣奏事不闻有所训饬士大夫絶念谓陛下无意于政矣今者大明公道诏求直言治病于己病之后改过于悔过之时是宜明哲天临奸蠧睍消然而外郡章奏累月不下军机急速逾月不行省部之事未免稽留庙堂之务失于丛脞内而京局外而州县奉行不防絶意治功置邮传命稽违程式无前日专权之患而有上下不任责之忧此则勉强之道未行而瞑之药未进也木本无蠧根不茂则蠧有时而生人本无疾气不盛则疾有时而作人主于刚健之时明君人之道审为政之理则奸邪无自而执柄近习无自而用事惟夫翫时愒日不以稼穑艰难为忧居安忘危不以祖宗积累为念则贤人君子必皆遂其难进之心憸人佞夫复有以坚其患失之意利害莫从而上逹福威因得以下移百度未厘常必有此今不开公正之门鉴偏信之弊而独拘拘谫谫守常执固以簿书为实政以岁月为无用此何时也而固为是不切之政耶陛下闵百度之未厘则必以持守为难以逸豫为戒大臣造膝必与之反覆详尽羣下进见必为之谦虚接纳至于军国庶政亦以委任责成筭计见効正不在于惩沸而吹也臣闻兵所以拨乱亦所以起乱因乱而拨之者其兵直无乱而起之者其兵曲古人之用兵一皆为民而已彼其困于锋镝之惨弊于转饷之劳父子不得以相见兄弟妻子不得以相保闻拨乱之声则必欣欣喜色而相告此箪食壶浆之礼所以至而奚为后我之言所以发也若其耕田凿井以为乐仰事俯育以为安身不履行阵老不见兵革闻起乱之声则必疾首蹙额而相告此岂言语之所能诏告而刑罚之所能驱迫防是故圣王重兵生民厌兵老师宿儒不敢谈兵武夫悍将不敢佳兵顺乎天而应乎人如此而已彼首兵议者何所见而为之耶谓国论已定欤则朝行而夕改矣谓国势已振欤则兵冗而将骄矣谓国用已备欤则帑无十年之财廪无一年之蓄谓敌人已弱欤则起兵百万而空虚之证不见开边三年而中原之豪杰未归兵已连而不觧和已议而难成遂贻忧君父流毒百姓三边之未靖将何术之可救也疾痛未深可以导引转祸患未成可以言语感今起兵衅而失地利求和议而竭国力诛首谋不足以厌其心频遣使不足以得其意事势急矣非可以常说觧也主国是者贵持重决大议者尚操略夫使恃强则欲战畏弱则请盟寒气至而厉甲兵暖气効而防边备则庸人妄夫皆足以有为何贵乎豪杰之士应酬万变而不穷也敌虽顽梗而兵机变诈乃其素讲非如中国之人习熟礼义遇有缓急取兵事而徐议之耳彼其大举于丙寅以威声胁我疲弊于丁卯以和议欵我察其情实岂不以岁币为利惟其所问輙应所求輙得以我为易与而直以无道行之若又处之不得其宜行之不得其道必将违其本心纵蛇豕之欲而未已也夫语杀人者未必杀人以其谋之浅也然而人或不畏则怒而杀人畏之已甚则逞而杀人杀不杀在彼备不备在我实利实害不系乎畏不畏也勿谓求之太过可以得其心拒之太峻无以制其命彼诚欲来非可以盟誓沮彼诚不来非可以言语化其和也则不来为正兵来为竒兵其不和也反是此靖康之和立变于顷刻之间绍兴之和反覆于数年之后事有商鉴不可泯没则兵之用否不在于急和明矣陛下念三边之未靖莫若迟留小使督责边备内为不必和之实外不没可和之名使之不测事端君臣相怨假以数月便见真伪设复大举则其民固已怨矣欲进而此已戒严欲退而彼有叛兵辛巳之胜可复见于今日也人才之未尽非搜扬之所能得也昔者尧舜继轨元恺至汤武革命伊吕耦有如是之时则必有如是之用不借于异代乆矣以贤驭能则人才众以能驭贤则人才寡非众寡有时而不同亦进退有时而消长也是故中才满天下真才不百一茍其有所抱负思欲自効于一世则其居易以俟时藏器而后动上之人不思有以纵防之喜材术而鄙礼义重奔竞而轻恬退则识时之士必有相携持而去者矣礼不重无以纯儒爵不吝无以慰志士忠佞并进则忠者退贤不肖混淆则贤者羞此当馈所以无益于兴嗟而临朝者有时而叹息也十五年来士大夫之心术坏矣上焉者不爱其身以言语得罪或削籍而逺屏或卧家而待尽次焉者偷生仰禄以职业自见或谆谆于田里或切切于簿书是皆中人以上有所持守为时奋发可以倚仗其他则出入权门假借声势茍不至扇扬凶焰撰造衅端卑君而尊臣残下而慢上不过贪位慕禄趋事赴功当大明旁烛之时各安分守亦足以湔拔使令未至甚害惟是防耻道防风俗不美谒见者以伺候为常致书者以画一为重隔越初任便求堂除鄙薄外庸躐进朝路致使莅职者无着効居官者无固志以州县为假涂以表着为防径茍不反其道而用之正恐防靖之士耿介之人入山惟恐不深避世惟恐不速矣近岁朝士补外终更者少贵要起废骤进者多选人入朝不数年可以除莭亰官外任率十年不可以得郡矧今边陲多事士大夫宣力暴露之赏不可以望觧带觧閤之厚扞御之秩不可以比务茶场之多正当比量重轻斟酌缓急乆任者却与内徙再任者更与优迁使被坚执锐者无怨辞贪进嗜利者无幸位则人才不乏矣抑又有可言者古人于一世人物要必尽其才而用之反覆谋议惟恐其不熟黙观审察惟恐其不称听其言而信其行观所由而察所安故能任之以事而无不成责之失职而无敢怨近日之事则有甚不然者宣威之臣赋上明命用舍利害所系非细今或绐以谕民却使抚兵始不知谋终使任事欲加之罪其能无辞将帅之臣人命所恃兵将相知犹恐不济今乃擢为郡守本无尺籍分拨它屯骤使临阵欲责之効其何能必甚至身为执政不与庙谟并列枢府不知兵事朝廷用人一至于此虽有俊杰未免茍且岁月以公府为传舍以伴食为保身不然则有髙蹈隠迹者耳陛下念人才乏而未究搜扬之术莫若均内外之任制迟速之法骤用恬退屏斥侥幸至于廊庙之任阃外之寄事大体重不轻所予则人才皆至矣人君以天为心以民为体斩杀不时不可以为孝言动非礼不可以为仁中兴恵养九十年兼爱南北岂不知大讐未报正统未明为民受屈循至今日自兵兴以来百姓之失业者可胜计也曩时农夫今应募而荷戈矣曩时壮丁今死战而暴骨矣大江以北莽为战场淮襄闗外半为丘区人烟稀少十无一二而米斗踊贵其直数千秋熟尚逺人情可虑兵之害民如此其酷也边民喜乱失其良心或假托忠义肆为盗贼或结集乡闾侵扰对境居南界者以北界为犬豕居北界者视南界为仇讐剽及牛马掠及妇女边臣坐视不敢孰何要功生事者又欲作战胜申奏侥幸推赏引惹边衅屠戮平民无大军可以迎敌无城郭可以御侮辗转退保莫有限齐江北之民何所告诉束担维舟日谋窜逸废生生之具失耕农之业加之调发不常和籴方急已去者流为盗贼未去者苦于飞挽如此不已亦恐召衅稔祸不特强敌之可畏也既不能兼爱南北又无以感动中原复古本意相去愈逺古人征讨叛虐兵不血刃争夺城邑市不改廛所谓师出以律否臧亦凶而况和战者朝廷之微权整暇者边臣之守职无事则櫜弓卧矢敌人开戸有事则整兵而相向先鼔而后行事至而战不从中御至于和战大议事闗国体若使势不容已决意用兵必须大啓元戎吊民伐罪行一不义皆所不为若欲复寻旧盟尤当边鄙不耸何至鱼肉生民背天理而违古道使斯民至于此极也昔者河南之民被祖宗德泽不忍使其子弟终于左衽父诏兄语朝思夕念望恢复之期念须防无死则以中国之仁厚有以胜其惨刻中国之礼义有以别其风俗也是以临边而语则自谓汉民交锋而战则常至倒戈每敌有长驱之心则未尝无后顾之患若使结怨境上不能息肩中原遗黎自为勍敌对境之间岌岌乎不可以朝夕矣是故不安江北不足以服河南不服河南不足以制强敌陛下念民力困而未明恵养之方则必明诏大臣讲求边政博询羣臣选求边吏以版筑储峙为急务以诛乱禁暴为初政屯大军以防奸民明黜陟以戢奸吏则民力少苏矣百度之未厘三边之未靖人才之所以乏民力之所以困臣固略言之矣至于所谓箴规主失指摘官邪臣虽不才亲逢求言之主岂敢无说以处此也求言者治之形也用言者治之脉也汉光武建武诏书第五伦知其圣主唐德宗奉天诏书淄青军士为之泣下言语感人其效如此本朝徽宗钦宗用之宜足以收召和气而谆复昭回曽不及事然后知宿痏积弊根盘莭错利刃敏手犹恐不及是必审造命者如救头去害政者如决痈坐便殿如受国书对羣臣如遇大敌此心所存对越上帝及其见于行事特其绪余播于诏告特其发见有雍容和缓之意无匆遽浅迫之谋如日用饮食不改常度如深居简出不啓外侮此古之圣贤所以于穆而不已独立而不惧也臣在逺方不识事宜但闻揽权之初威声震赫朝廷不及知禁近不得与窜殛大臣归过兵衅骤赏偏将峻及防车事出一时邈无前比然而人心未骇士论未哗皆谓改易辙必将取前日弊政而一洗之既而屡遣小使不少暇逸屡诏集议不立成筭边陲之间易肆欺侮朝廷之上茫无执持事丛于更化之前而效未着于更化之后发威王之愤不足以击魏卫赫文王之怒不足以遏徂莒则是规橅未定议论不一后之视今犹今之视昔也人徒见春事已深羽书稍缓茍寛目前便谓奠枕不知水潦一去秋风便高和议茍成敌情难测设使诛求未巳干戈复寻败军之将不保其复勇弃甲之军不保其不溃粮运不保其能继器械不保其适用庙堂之上将何说以济也始谓权臣专制使执政之臣不得与议今议已与矣比前日何如也始谓权臣挠政使宣威之臣不得行法今法得行矣比前日何如也债帅之当易者防处虚籍之当汰者防许官吏之任责者防人新政之望効者防事长策急务未见毫末而簿书期防益以防缓陛下有罪已之心至使天下箴规主失行综核之政又欲使天下指摘官邪不知人主用人一失其柄则箴规主失尚可逃谴指摘官邪其罪反大甚而台谏给舍系天下之公议顾乃朋邪结托为执政之私人渐不可长至有窃天下威福而不敢问者拔本塞源非一朝之故也古人以议执政为美谈故政成而人颂其德后世以议执政为获戾故政弊而人指其过祖宗盛时成宪具在文彦博之权方重唐介数其罪而不疑韩琦之势方炎王陶攻其短而不避法家拂士君子之良师也危言激论朝家之药石也茍使大臣当国皆得以言其非则过小而易悔事近而易复有策免而无诛夷有待罪而无贬斥手足腹心之喻复见而徴招角招之乐作矣浸失本意此事未乆大臣当轴惴惴然恐天下议已钳制言路頥指给舍甚至假制诰以导私意因批荅以报私恩推颂功勲极于元圣讨论典故不由旧章一旦圣鉴所临与众共弃然后枚数其罪别其奸人人得以肆言事事得以详论主失官邪莫甚于此陛下诚厌习俗胡不取祖宗之法而施行之选用台谏必使百官杂举不使大臣干于其间断自圣裁惟意所欲至于讲读之官可以非时见内宿之官可以夜分召或赐坐于燕闲或前席于宣室下民之问询及蒭荛迩言之察不间踈逺则主失官邪氷散霜释矣臣诚知陛下所谓官邪不止乎此窃以为事势方急非卑官小吏之所暇问也又况立法者在朝廷行法者不在天下一时之所立万世之所行皆朝廷也乌有朝廷坏法归罪于天下而更立法以胜之此不公之甚也是故荐举之有请求非荐举之法也请求徧天下而谓荐举之法当变谁之罪也官吏之有权摄非官吏之法也权摄遍天下而谓官吏之法当变谁之罪也押纲州郡而州郡不得专厢军属州郡而州郡不得使以至铨试之有代笔太学生之有诡名舍法之有异恩铨法之有堂帖是岂逺方寒士之所得为防今不必纯法上古求过于祖宗之时但只如绍兴乾道淳熈间上下相维亦足以致治此在陛下宵衣旰食勤勤恳恳不以去权臣为成功不以和戎为得计坐薪尝胆日与羣臣商确求其所未至勉其所当行庶乎其可矣不然则日复一日月复一月内无善政外有强雠坐享太平又不得如今日也昔赵普戒太宗曰邪谄之辈蒙蔽圣聦非次兴兵出于偏听太宗无是事也苏辙戒仁宗曰歌舞饮酒欢乐失节坐朝不闻咨谋便殿无所顾问仁宗无是事也忠直之士自古所同诚实爱君不知其罪仰惟陛下求言之切臣不敢不尽其愚惟陛下赦其僭
　　监察御史谢方叔上防曰秉刚德以回上帝之心奋威断以回天下之势或者犹恐近习便嬖之人有以私陛下之听而恱陛下之心则前日之畏者怠忧者喜虑者玩矣左右前后之人进忧危恐惧之言者是纳忠于上也进宴安逸乐之言者是不忠于上也凡有水旱盗贼之奏者必忠臣也有谄防蒙蔽之言者必佞臣也陛下享玉食珍美之奉当思两淮流莩转壑之可矜闻筦钟鼔之声当思四蜀白骨如山之可念又言崇俭德以契天理储人才以供天职恢逺略以需天讨行仁政以荅天意帝恱
</div>
    <div class="pagination">
<a href="历代名臣奏议_page20.html">上一页</a><span>...</span><a href="历代名臣奏议_page16.html">16</a><a href="历代名臣奏议_page17.html">17</a><a href="历代名臣奏议_page18.html">18</a><a href="历代名臣奏议_page19.html">19</a><a href="历代名臣奏议_page20.html">20</a><span class="current-page">21</span><a href="历代名臣奏议_page22.html">22</a><a href="历代名臣奏议_page23.html">23</a><a href="历代名臣奏议_page24.html">24</a><a href="历代名臣奏议_page25.html">25</a><a href="历代名臣奏议_page26.html">26</a><span>...</span><a href="历代名臣奏议_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
