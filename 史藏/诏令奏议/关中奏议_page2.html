<!DOCTYPE html>
<html>
 <head>
  <meta charset="utf-8"/>
  <title>
   关中奏议 - 第 2 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中奏议 - 第 2 页/共 11 页
  </h1>
  <div class="content">
   题为改任官员以便行事事照得平凉府知府安惟学近因捉获奸细有功该总制尚书秦纮奏请保升吏部题奉钦依升四川布政司右叅政仍管平凉府事仰惟皇上天地之量不吝官赏以待有功凡在臣工孰不思奋但司府监临名分素定本官既升前职其布按二司分守分廵等官相见相临彼以衙门綂辖为拘此以叅政名衔自处为礼既多觖望行事未免乖忤及照平凉府城内设有陜西行太仆寺苑马寺衙门近例两寺官照依京官体綂行事府卫等衙门官不许轻视抗礼行太仆寺提调有司民壮骑操马匹与本府事有统摄今官职相轧易生嫌忌朝夕与处甚多不便臣督理陜西马政驻札平凉前项事情乃所亲得不敢不言且先年以叅政职衔管府事者多系南北直隶府分彼无布按二司管辖掣肘比之平凉事体不同臣又博访得本官厯任六年之上守巳爱民政绩显著节经廵抚廵按荐举旌异稽之材操年劳虽无捉获奸细之功亦堪擢用如蒙乞勅吏部合无将安惟学查补各布政司叅政员缺别推堪任知府一员管理府事实为便益缘系改任官员以便行事事理谨题请旨

　　一为荐举贤能官员事

　　题为荐举贤能官员事伏念臣职司马政虽无廵抚之责官居风纪亦有激扬之任况当奏功述职之年正黜幽陟明之日既巳诹询而有得岂宜忌避而不言以人事君虽不敢窃比于大臣而荐贤为国实不忍自负于明主辄陈耳目之见闻用备朝堂之采择臣窃见陜西苑马寺卿车霆陜西按察司副使王寅俱耿介夙成峭直寡与有肃清弹压之风无迎合诡随之态持法不挠于权贵任事不避夫艰险车霆近司监牧虽未収蕃息之功而屡更藩府实久着贤劳之誉王寅守直道忤时好而不回拒请托遭流言而不悔陜西按察司整饬固原兵备副使髙崇熈老成端重持宪得体西宁兵备副使萧翀通敏勤励兵政一新西安府知府马炳然志存乎守巳而爱民才足以剸繁而治剧汉中府知府周东以文学饰吏事以抚字得民心凡此数人车霆王寅臣所专委髙崇熙等皆曾经委用故知之为深其余虽有才能未尝亲见行事不敢轻举如蒙乞勅吏部广询博访如臣言可采乞将车霆王寅等量加擢用使在外臣工守正者有所恃而不恐勤事者知所劝而不怠其于治道良有禆补缘系荐举贤能官员事理谨题请旨

　　一为添设马苑营堡以便収牧事

　　题为添设马苑营堡以便収牧事据陜西按察司副使王寅呈为告拨牧马草场以便人心事行据委官平凉府卫同知朱裕署指挥使赵文呈称会同带领原勘委官华亭县知县尚俊崇信县署县事知事李如林平凉县署印县丞崔瑄拘集平凉县大岔西桥东桥等里崇信县拽兵里华亭县窑头里各里老人等并原告投牧军茍通李文举马彦名等指引亲诣逐一覆勘得所告草场地土西至马铺岭第三道沟北至草子山麓金■〈雨上泘下〉沱小圆山子石板庄窠东至土桥子大路并石人山南至徐家岭红土深垷各为界东西长六十里南北阔二十里除髙山陡峻沟涧外实有耕牧草地共二千六百六十顷与各县民间地土俱无干碍水草便利堪以牧马及勘得地名雾子镇一处水泉儿湾一处石佛头一处俱堪设营堡具会勘过地土顷亩坐落四至画图开呈到职案查先奉督理马政都察院左副都御史杨札付前事备仰本职即便会同陜西苑马寺卿车霆选委平凉府卫能干堂上官各一员公同指挥赵文亲诣前项地方督同邻境该县正官查勘所指山场是否空门无粮地土应否开设草场水草有无便利并查彼处潜住逃民实有若干堪否领养马匹如果相应就便丈量明白查审停当备开四至坐落草场荒地若干开垦熟地若干或堪设一苑或止可于附近苑分带管其见住逃民堪留养马若干就将地土给拨种牧不堪収发若干或令就便附籍应当民差或发遣回还原籍复业逐一勘处明白具由作急呈来以凭施行中间如有别项违碍亦要明白声说不许观望迎合虚文搪报奉此随吊平凉府原行巻内查得先该分廵闗西道副使欧阳旦蒙督理马政左副都御史杨批据指挥赵文呈前事巳经行据平凉府通判张檄本卫指挥吴弘赵文各将踏勘前项山场四至顷亩堪以筑堡牧马缘由呈报在巻今奉前因会同陜西苑马寺卿车霆又经改委平凉府同知朱裕公同指挥赵文督同邻境该县掌印官覆勘查处今据回报前来本职会同卿车霆亲诣所指去处督同各该委官带领各县干审里老并原告茍通等指引逐一审勘得山场四至界内委系自来荒闲并无征粮地土在内亦与军民两无相干地方广阔水草便利及查得流民茍通等一百六十三戸计人丁五百四十一丁俱在彼处修庄开地住种年乆一闻招集养马莫不欣然乐从若于此处设立苑分营堡非惟牧马有地遇警临苑马匹亦可収避保障无虞拟合开坐会案回报为此通行除行令同知朱裕指挥赵文将彼处招集潜住流民茍通等逐名查勘丁力相应者斟酌名数编设总小甲每名照例取便给地一顷住种听候事完造册另报并将本地军民及逃来原卫缺伍正军避重就轻犯罪脱逃人犯及无根绊者问罪逓回原籍官司复业当差外今将勘处过草场顷亩坐落四至并堪以建立苑分营堡地方画图贴说与苑马寺卿车霆各呈报到臣又据平凉府掌府事四川布政司右叅政安惟学呈为修举马政事行准本府同知朱裕平凉卫指挥赵文解送犯人顾成等二百六名并取勘供词巻册及据邠州申解犯人员祥等四十七名到职准此案查先奉督理马政左副都御史杨札付行仰本职会同陜西都司都指挥佥事房怀吊拘原委同知等官朱裕等勘取供词人巻屯册到官将发去册造地土从公逐一覆审对查是否原先遗留屯田各该军民隠种収租不行首官务要穷究明白如果别无违碍亏枉重取各人备细亲供就将有罪人犯问拟如律照例呈详发落中间若有干碍军民征粮地土亦要明白声说分豁毋得偏重损民清出地土相应给拨何军领种孳牧或招附近军民承种照依原额子粒征収折价以备监苑买马之用计处停当造册缴报以凭施行备奉已经通行吊拘取勘供词人巻会同覆审对查去后今准前因会同都指挥佥事房怀推问明白取具各犯供招在官审查得前项地土的系该所先年改调之时遗留屯地共一百九十九顷二十亩七分四厘各该军民隠种収租不行首官是实中间并无干碍军民征粮地土亦无偏重损民等弊前项清出地土相应另招附近军民承种照依该卫原额征粮事例每地一顷征地子粒豌豆六石草九束俱折収价银与马价银一钱俱征収在官送该寺交収専备监苑买马之用计处停当别无异议及查得前项隠种军民収过逓年花利例该入官但地方先遭弘治十四年敌众抢扰后因节年灾伤薄収委的艰难追补不前未敢擅専除将查对过前项屯田地土顷亩备造文册同计处会问过各犯招罪缘由与都指挥房怀各呈缴前来及又据陜西布政司分守闗西道右叅政胡瑞呈亦为修举马政事行据平凉府申行拘原勘犯人刘杰等并地方知因人等到府从公覆审勘得小山子荒熟田地共一百七顷三十三亩八分先年委系崆峒山寺常住无粮地土后因无僧节被刘杰等为因屯地窄狭各不合不行告官擅自开垦耕种今奉查审并无相干军民征粮之数相应作为牧马草场除将刘杰等问拟明白具结呈详到职案查先承准督理马政左副都御史杨一清照会仰本职即便行拘前项地方并种地人戸亲管官旗到官从公逐一审勘前项田地是否无粮先年崆峒山寺僧人曾否作为常住地土因何后被军余人等耕种不曾起科今要作为牧马草场给与新役军人耕牧有无相应逐一勘处明白如果无碍取具种地人戸亲管官旗并地方知因人等不致扶同结状在官就将种地人犯问拟应得罪名备招回报若有干碍军民田地及应别项处置事宜亦要明白声说回报承此巳经转行原委官员勘报去后今据前因除覆审相同外今将勘问过各犯招罪缘由回报施行等因各节呈前来查得臣节该钦奉勑近该尔奏称彼处苑监见缺养马军人欲将地方逃住并违例投入王府等项人役查访问发养马等因特准所奏其各苑地方潜住及投入各郡王将军中尉仪宾等府家内并楚肃二府马营草场庄所家人听尔督同守廵等官出榜晓谕许令赴官自首免其问罪収集牧马钦此已经通行钦遵出榜招谕外续为告拨牧马草场以便人心事据原委平凉卫署指挥使赵文呈据招到流民茍通马彦名陈文举状告先年各因本处过活艰难流移到于平凉城东地方伍道庙白水涧三股山拽兵里等处采打木植牧放头畜趂食住坐不曾回还今蒙招募情愿于陜西苑马寺附籍领养官马当差思得本处草子山一带草场寛阔四至界内于平凉卫崇信华亭等县三处军民地土俱无相干乞将前地设为本寺所属草场牧放官马便益等因备告具呈前来批仰分廵闗西道副使欧阳旦行委平凉府卫堂上官各一员会同指挥赵文亲诣前项地方督同该县正官查勘间本官丁忧去任该道缺官接管又经改委陜西按察司原委整理马政副使王寅陜西苑马寺卿车霆选委平凉府卫能干堂上官公同指挥赵文亲诣前项地方督同邻境该县正官查勘及查先据固原卫右所军余王友才首称洪武年间祖父王周孙军人吴顺轻等原系平凉卫右所旗军在于平凉县东桥地名小寨儿各分拨屯地一分耕住后蒙将右所改调固原卫就彼各给拨屯地耕种办纳粮草彼时各军将遗下屯地未曾首官俱被平凉卫军余石见等至今逓年隠种等情看得固原卫屯田多系监牧草场改拨今首该所原拨屯地在平凉等县地方被人隠种盗卖未委虚的行仰陜西行太仆寺少卿郭珠查问间续该副使王寅呈为修举马政事清查得固原卫右所屯军徐能等八十名原系平凉卫调来额设屯田坐落邠泾二州平凉华亭镇原三县成化六年将各军奏那今改固原州地方海子口开荒住种彼时兵备官曾委官员查勘遗留屯地招人承种并无结报缘由在巻必是不曾查出以致徐能等两处朦胧混种除将各军准令归并海子口每分扣拨地一顷照旧屯种办纳子粒其邠泾等处原拨屯地必湏另委官员亲诣会同平凉卫管屯官员拘吊屯田始末文册照依坐落四至沿坵履亩尽数清查明白责令退出还官等因前来又经批仰本官会同原委少卿郭珠亲诣督委平凉府卫能干官及该州县掌印官提人吊册勘处回报续据委官同知朱裕指挥赵文开呈公同邠泾二州平凉华亭镇原三县各掌印官清出前项遗下屯地顷亩前来查得原委副使王寅别有差占少卿郭珠赴京朝觐又经改委平凉府掌府事右叅政安惟学会同都指挥房怀勘问及又查得先为修举马政事据陜西苑马寺卿车霆呈访得平凉府城西崆峒山后地名小山子一带约有五百顷先年崆峒寺僧人作为无粮常住地土耕种后因无僧节被平凉等卫军余刘杰等偷开耕种不曾起科今各人闻知本寺収集逃移军民人等要将前地设为草场牧马俱亦退避见今荒闲委与军民征粮地土并无相干水草便利堪以牧放马匹等因据此巳经批仰平凉府掌府事叅政安惟学公同平凉卫指挥亲诣彼处从公拘审如果空闲无碍即便踏勘丈量明白取具勘量过地土顷亩四至坐落缘由造册缴报续据本官呈称拘集平凉卫左所军余刘杰等供称见在城西二十里铺地方居住成化年间各因屯地窄狭将临近地名小山子等处抛荒地土开垦不等各逓年耕种并不曾承粮今蒙委官丈量委系无粮田地情愿退出还官等因勘量顷亩界至明白造册呈缴前来看系腹里地方恐有干碍军民征粮之数又经行委山西道右叅政胡瑞覆勘俱各节行去后今据前因看得各官节次清查出草子山地二千六百六十顷平凉卫右所调去固原卫遗留屯地一百九十九顷二十亩七分四厘小子山地一百七顷三十三亩八分共地二千九百六十六顷五十四亩五分四厘招募过在地潜住流民实有堪充牧马军人茍通等一百六十三戸共人丁五百四十一丁其草子山小山子二处俱系空闲无粮地土右所遗留屯地各军巳于监牧草场内给地领种却将原额屯地仍前混占私窃典佃与人正系应该入官之数俱与军民并无相干窃缘平凉地方土广人稀草子山一带地宜水草堪以牧畜山多材木便于砍伐以致流民茍通等修打庄窠住成家业又无粮差纵欲驱之使还终是恋土趍利不肯复业积久渐繁恐贻他患今闻招募情愿投军养马如此之多既节经陜西都布按三司苑马寺官重复勘审明白别无异议除依拟照例编充牧军听候给地领马及将隠种地土军民员祥等问罪发落递年该追花利宜从寛免外臣仰惟我祖宗开设陜西苑马寺所辖六监二十四苑今止存长乐灵武二监开城广宁安定清平万安黒水六苑彼时河套无警地称腹里便于孳牧自北师入套之后节被抢掠人马不得生息近该臣处置银买茶易马匹数多见今固原靖边等处传报紧急声息不絶诚恐奸细潜伏河套不出时防深入官马拘収城堡不敢牧放深为可虑前项地土俱系平凉县腹里相应开设草场增置苑廐以备不虞及查得永乐四年旧设未开有武安弼隆嘉靖保川天兴永康等苑俱在平凉府所属州县内武安苑在本府隆徳县地方相离府治稍近合无于前勘草子山开设一苑仍以武安旧苑为名或就以平凉为名隶灵武监所辖苑设雾子镇水泉儿湾石佛头小山子四营本苑衙门于雾子镇建立将原投牧军流民茍通等一百六十三戸各随原住坐处所分隶四营如军数不敷将例该改调南方卫所军人及各处问发永逺充军人犯查拨共辏正军二百名之数每军一名给地一顷住种领牧先今见住投军之人就便于附近山场采打木植烧造砖瓦筑修营堡盖造苑廐完备方纔给与官马牧养其遗留屯地附近草子山者一体给军逺者另招军民人等承种照依屯田事例每顷征収豌豆六石草九束地亩银一钱以备冬月餧养官马支用如此非惟平时孳牧有利无虞倘边报十分紧急临边监苑马匹亦可在此収避人情事体委的经久便益如蒙乞勅兵部计议倘臣言可采依拟覆奏上请施行仍乞行吏部照依铨除圉长一员礼部铸造印信令其赍领前来到任管事陜西布政司拨吏书办待事完通将修建过营堡工程招募编发过牧军姓名数目画图造册奏缴縁系添设马苑营堡以便收牧事理谨题请旨

　　一为防御边敌保障官马事

　　题为防御边敌保障官马事据陜西等处提刑按察司副使王寅呈会同陜西苑马寺分管少卿刘棠寺丞朱璜徐正将各苑新旧余丁内通行拣选得身力强壮年貌相应堪以操守广宁安定二苑各一百名开城黒水清平万安四苑各二百名点验得开城苑旧设操丁内七十六名原额见在盔甲弓箭各七十六副未领盔甲军器一百二十四名黒水苑旧设操丁一百四十六名原领见在盔甲弓箭各一百四十六副未领盔甲军器五十四名安定苑旧设操丁四十名内一十四名原领见在盔甲弓箭各一十四副未领盔甲军器八十六名广宁清平万安三苑新选操丁五百名俱无盔甲军器逐一选验明白省令各苑带回原有盔甲军器者照旧披执其余俱令随便自备弓箭什物専一守护本堡无事之时踈放牧马但前项操丁湏有盔甲什物披执有警方可御侮所据缺少军器相应给领备将会选过各苑操丁姓名年甲并有无盔甲军器数目造册开送到臣案查先准兵部咨为处置马营城堡事该臣题称西人素勇敢善斗待马政就绪将各苑军余挑选壮丁设为操夫各一二百名给与盔甲授之弓矢令其不妨牧马闲暇之时操习武艺就令寺监官员督视比较不许调遣専一防守本营城堡是虽为牧马而设亦可壮边城之声势资紧急之应援彼既觇知我保障有地防守有人纵然马匹蕃盛不敢生垂涎之意该本部依拟覆奏奉钦依备咨前来近因敌众入套各边传报声息不絶各苑收牧官马数多防御不可不严挑选操丁守护城堡似不可缓已经批仰陜西按察司副使王寅亲诣各苑会同该寺分管官将新旧军人余丁通行拣选堪以操守姓名数目总类造册呈报仍查旧设操丁曽领盔甲军器若干就行点检明白即今应否给领盔甲军器若干呈来定夺去后今据前因看得陜西监苑之设相离边境不逺常年以边敌为忧彼之所利者马马之羣聚益蕃则彼之窥伺益急纵有城堡若无军兵安能捍御臣于举事之初固虑及此近自去年十一月以来传报声息无日无之马匹拘收日久各营星散逺近不一固原等卫备冬官军其数不多不能分布防御如万安一苑尤为孤悬现在螺山驻札之众一昼夜可到节被抢杀并无一军一马前来策应况各营堡俱凭髙据险不堪凿井马匹未免下饮溪河彼将暗伏草莽窥瞰侵掠势难周防查得先年亦曽设有操夫正为防护官马但数少不敷近年止是黒水苑遇冬操备其余苑分俱各废而不讲今据副使王寅会同该寺分管官查验拣选新旧相兼广宁安定二苑各一百名开城黒水清平万安四苑各二百名六苑共操丁一千名平时不妨牧马遇警足资保障各军委皆生长边方耳目所习闻战不惧然湏有盔甲军器披执庶几缓急可倚及照监苑文官不谙军务湏委能干知兵武臣一员遇冬提督操练及又查得各处招募民壮义勇舍余备冬之时俱有行粮前选操丁既系身于官不得营办衣食亦合比例给与行粮养其锋鋭乞勅该部计议合无将各苑操丁一千名除旧领有盔甲军器外今次増选者俱照数给与毎名盔甲弓箭腰刀各一副毎营堡仍各量给与火车铳炮圆牌旗帜等项以壮声势俱行令陜西所属各卫所查取给发如见无收积严限成造送用聴臣选委平凉固原等卫谙晓操练指挥一员往来各苑会同该监苑官提督操练务令武艺精熟不许虗应故事毎年二月至九月踈放照旧牧马自十月初一日为始收操照例给与行粮于附近州县闗支若大敌在套虽夏秋时月一体收操支粮有警则与槩营军人协力悍御敌必不敢逼城堡而攻前项操丁虽为守护官马而设练之既久未必不为克敌之兵是于牧马之中而得千军之用有备如此非惟官马有所保障彼见我城堡碁布旗帜罗列军器锋利或少弭其邪心区区小丑不敢窥伺深入其于平凉镇原一带地方军民不为无补至于大敌侵犯势湏动调官军截杀此守臣之事非臣所敢与闻縁系防御边敌保障官马事理谨题请旨

　　一为处置各边马匹事

　　题为处置各边马匹事准兵部咨该本部题该陜西苑马寺卿车霆奏访得陜西庆阳府灵州盐课司大小盐池自祖宗以来与茶法并为供办各边马匹以补本寺不及之数近来各处或因别故奏讨榆宁二边虽有间年事例此得彼失两不相顾况二池额课止是一万三千九百余引纵使二边间年全得招商中纳马匹给军骑操数亦不多且毎上马一匹给一百引中马一匹给八十引毎引该支官盐二百斤运去行盐地方平庆二府卸卖因是路途窵逺其盐俱是近边腹里军民自备牛车下池揽载每引装载一大车约有三十余石出池分为伍陆小车运至卸所止交商人引钱盐一石四斗或银四钱余皆属之脚价又访得先年招商多是势要之家中纳瘦小马匹给军骑操未久即又倒死累军买补弘治十三年宁夏都指挥傅钊奏改招商中纳马价毎一百引布政司收贮银一十五两解送各边给军买马间又值宁夏巡抚衙门将课盐借去招商中纳银粮修理河渠功既未成盐亦空费弘治十五年又该总制尚书秦纮奏于固原庆阳二处设立盐厂令其拟奏年分俱二处上纳其厂各因路近脚便揽载旧盐脚户每年到池牛车不止万数每引仍前装载一大车出池分为五六小车运至卸厂亦止交商人引钱官盐一石四斗余属之脚价大抵此课以十分为率官似仅得一分商人约得二分脚戸已得七分之上前此一年中马不过一百五十匹中银不过二千余两商人脚戸尽得其利又有奸人谋之者多今边务方殷正在用马之际乞勅兵部转行督理马政都察院左副都御史杨从长处置量将弘治十三年以前中过引盐暂且停止弘治十五年以后未纳引盐俱令革罢行令陜西布政司将灵州盐课司课引合无自弘治十八年为始量増添五六万引不必招商聴令各边腹里但有牛车军民人等以近就便于固庆兵备官处每引并卧引钱共纳银六钱该支盐斤与弘治十三年以后未放引盐旧引三分新引七分相兼放支每引止许中车一辆下池装载盐一十五石为则运至卸厂照彼中时价易卖其旧例此盐止通平庆二府目今边马急缺暂通汉鳯等府地方发卖三五年间待至各边马不告乏库有余赀之日照旧施行前项该收银两不许各边互为争兢就令固庆兵备官按季造册送督理都御史验过转发附近府库收贮如遇各边缺马聴彼处镇巡等官移文杨都御史通融处分仍聴本官便宜立法或坐委附近府卫能干官员运送前去督同该卫公正官员与官军死马桩头银两相兼验买堪中土产马匹骑操等因具本奏行兵部该本部覆奏看得陜西苑马寺卿车霆奏要增添灵州盐课司盐引设法纳银收贮官库专聴督理马政衙门分拨各边买马一节縁前项盐引旧例相兼茶法供办各边骑操马匹后因此法渐弛各边互相奏讨豪右夤縁为奸利归私门公家不得实用一或缺马动辄仰给京师今若车霆前拟则不特三边马匹足用而尚有余利诚为国家永逺之计但今巡抚都御史杨一清兼理马政前项事情是其职掌未经勘处难便定夺合无本部行移本官将车霆所奏逐一备细查勘明白如果相应依拟处置中间法有渗漏欠当者仍要斟酌停当次第举行若有应奏事情径自具奏定夺该添盐引转行户部自弘治十八年为始照数増添伏望皇上俯念三边重地所急者止是马匹断自宸衷特降纶音着为定例务使盐易茶易马匹永为边方之利不许别项奏讨前此弊政应该革罢者尽行革罢如奸豪一时失利扇惑地方沮挠国是许杨一清指实参究置之重典年终通将纳足银两买过马匹并分拨各边数目造册奏缴仍造青册一本送部查考等因题奉孝宗皇帝圣旨是陜西茶塩易马备边系是旧制今后不许别项奏讨钦此钦遵备咨到臣切惟陜西地方内而固原环庆外则宁夏延绥皆防边重镇军务所急莫先于马顷自边尘弗靖战马告乏各边之仰给无穷公帑之所储有限至厪宵旰之忧命臣督理马政二年有余孳牧之利粗虽兴举未获収効惟茶马较之先年号增数倍顾三边戎廐倒亡相继随补随耗支应不敷臣昼夜思惟恐孤委任不胜忧惧看得灵州塩课司大小塩池所产塩斤与觧池相类不劳煎煮不烦人力为利甚博取之无穷旧例止是招商中纳马匹分给边镇骑操后因各边交争互取多寡不均故有间年闗领之例又因中马之人势嘱贿通滥収不堪马匹不得实用故有収价觧边之例毕竟为马而设未尝别用后因放塩委官作弊多端奏添陜西按察司副使一员在于庆阳驻札职虽整饬兵备实兼督理塩法近年以来宁夏镇廵衙门先因修理河渠借去弘治十四年十五年二年塩课后因措置粮草借去弘治十六年十七年十八年三年塩课河渠工程既未就绪仓场粮草亦未充足而塩马之制遂废私塩盛行奸豪得利以此总制尚书秦纮苑马寺卿车霆先后论奏皆欲增广灵州塩课以供买马节经该部题奉钦依茶塩易马备边不许别项奏讨边方幸甚然当久玩积弊之余为改弦易辙之举思之不熟计之不审终恐法立弊随有损无益行据陜西布按二司分廵分守兵备塩法等官副使燕忠髙崇熙等亲诣塩池勘处各陈所见前来臣稽查旧巻采摭羣言参酌计虑至于再三始有一得查得先该总制尚书秦纮奏准弘治十九年以后陜西布政司印刷十余万引送发监理通判处开放每引収银四钱伍分准令装塩五石或六石今陜西苑马寺卿车霆奏称自弘治十八年为始量为增添五六万引不必招商听令临边腹里有牛车军民人等以近就便于固庆兵备官处每引并卧引钱共纳银六钱止许中车下池装载塩一十五石为则旧例此塩止通平庆二府今边马急缺欲暂通汉鳯等府地方发卖待至各边马不告乏库有余赀之日照旧施行查得灵州塩课司大小二塩池大池原额塩课一万一千二百三十二引小池三千一百四引有零共该额课一万四千三百三十七引计今二池所产盐斤委有余饶常课之外虽增十倍似亦可办而原额止于如此盖因行塩之地止是平凉庆阳二府及宁夏等卫榆林宁塞营迤西城堡又地临边境事变难测立法之初良有深意近有总制尚书秦纮要增塩利及以便益处置出给小票许令前往西鳯延安汉中等府发卖故塩商云滃塩厂山积固原荒凉之地变为繁华议者徒见其然遂谓二池塩课可增十万至二十万然河东塩法未免被其阻坏所司巳经奏行禁止若遵照旧例拘定前项地方则塩生者多民食者少塩商何从售卖原额一万四千余引之课尚恐不敷办给安能复增五六万至十万引课额且陜西各府之人利于灵州食塩先年课额虽未尝增而私塩实不能禁利之所在人必趍之又商民两便虽日加刑戮末如之何夫以塩池所产本有此数却为地方所拘自弃其利以为奸人私贩之地深为可惜欲增塩引而不稍广行塩之路徒生厉阶以贻后议非计之得也该纳引钱旧例每引止是银一钱五分今欲增至银五六钱访得商人卖与脚戸所得不过银四钱有余彼无利息安肯中纳若尽如车霆所奏不必招啇就池卖与附近有牛车军民臣谓榷塩招商自是正理専使公家纷纷与细人贸易非为政之体将来恐滋别弊至于所载塩斤例该每引二百斤带耗五斤今若许载至一十五石不无太滥但二池边逺险阻脚价艰苦比之淮浙河东事体不同秦纮所拟似为得中及照大池原额课多然坐临极边而行塩之途艰小池原额课少然地近腹里而食塩之人广近年小池每季放支塩斤反多大池数倍合无大池增塩一万五千引并旧课共二万六千二百三十二引小池增塩三万引并旧课共三万三千一百零五引通共二池新旧课塩共五万九千三百三十七引照例招商每引止可纳银二钱五分照塩一车以六石为则外有多余依律掣垫追问运至固原庆阳二塩厂卸所每引仍照旧収卧引银一钱通共每引该得银三钱伍分每年得银二万七百六十余两此外若有余塩却依车霆所奏就池招人纳银给与引目聴其发卖倘遇旱涝塩生不及或边报紧急塩路不通除旧额塩课外新增塩课明白除豁不可胶于一定岁岁取盈行塩地方西安延庆二府宻迩河东地广人稠照例严加禁约不许灵州塩斤私通贩卖阻坏彼处塩法止许于鳯翔汉中二府通行与河东之塩相兼发卖两不碍阻其弘治八九年以前中马塩引年久弊多莫可查考所宜一切革罢弘治十三年以前陜西布政司招中商人彼皆奉例纳银输官后因宁夏借课躭迟数年亏折资本怨声载道合准相兼放支新引七分旧引三分弘治十四年以后宁夏所借若有未支未中之数年分巳满中间势豪奸顽之人展转影射冐支盗卖等弊不可枚举难再复支未中引目陜西截取开中庶几物论称平所収塩引银两俱送庆阳固原各官库寄放聴庆阳兵备兼理塩法副使及固原兵备副使提督稽察奸弊每季监理通判督同盐课司将给过引目放过塩数造册开报臣并布政司查考如遇各边缺马各该廵抚移文前来聴臣斟酌通融给发买马支用不必拘定间年之例臣于年终通将纳过银两买过马匹并分拨过各边数目造册奏缴若有余银仍发库収贮照例查盘如此所处似为停当而于马政大有禆益但兵部原拟自弘治十八年为始增添塩引前项公文本年五月内方纔行到彼时宁夏招过商人正在支塩卖塩之际事巳过期难再追改合自正徳元年为始照依新例而行及查得陜西布政司并无収贮灵州塩引即今将及放塩之期诚恐迟误如蒙乞勅户兵二部将臣所拟参详可否上请施行合用塩引作急差官南京戸部刷印二十万引务在本年三月以里降给陜西布政司収贮开放其余该载不尽事情臣径自处置一切弊政应革罢者径自查革若有奸豪失利扇惑阻挠之人指实劾奏置之于法不敢姑息隠蔽缘系处置各边马匹及该部题准行令臣斟酌停当举行应奏事情径自奏请定夺事理谨题请旨

　　一为处置马营城堡事

　　奏为处置马营城堡事据陜西苑马寺卿车霆呈修完陜西苑马寺长乐灵武二监开城广宁黒水安定清平万安等六苑城堡衙门公廨城楼城门马廐营房仓厫屋宇买办木石板栈烧造砖瓦雇觅赏劳各色人匠夫役等项用过各项银两并食用过米粮数目备造图册呈缴到臣案查先准兵部咨前事该本部题看得都御史杨一清奏称即今陜西修举马政俱无城堡马廐恐后马匹蕃息为敌所窥况今彼处见报声息所宜先事预防乞要筑城堡使人马有所保障置马廐使马匹不至横伤修营房使贫军有所依栖建公衙使牧官得修职业前项工程必湏量起附近军民人夫动支赃罚马价以备各项费用一节论辩剀切计处停当俱是为国兴举马政用图永久之计相应依拟定夺除地方规制巳该一一相度明白外所据该用人力合无行移本官并廵抚都御史周季麟计用若干行令都布按三司着落所属附近军卫有司量数起倩与同本苑军夫相兼修理其应用钱粮本部再于太仆寺马价银两支取八千两与前给买种马共辏五万两一并送去聴从本官于内支用若有不足仍依前拟于本省大小问刑衙门弘治十七年赎罪银钱赃罚银物并司府在库官钱内支取以备辏办木植砖瓦等项务图成功经久不许虚应故事毕日通将用过钱粮筑修过营堡备造图册奏缴仍造青册送部查考等因题奉孝宗皇帝圣旨着杨一清上紧提督整理务要完固钦此钦遵备咨前来巳经行委陜西苑马寺卿车霆陜西按察司副使王寅陜西都司都指挥佥事房怀分投提督军卫有司委官悉照原拟地方规制斟酌损益量起附近军民人夫与各苑军夫相兼修理查支兵部奏发马价并马政茶法衙门有行赎罪脏罚纸价银两置办物料觅雇人匠贴备工食完日通并画图造册回报去后续因连年套敌有警地方薄収不敢急廹并兴工作副使王寅别有差占都指挥房怀改任守备去讫止是苑马寺卿车霆一人提督陆续整理经今二年原拟两监六苑工程方纔完备及查得后奏开设武安苑营堡亦皆筑完其衙门仓厫营房马廐等项次第盖造缘系腹里地方相应从缓除待完日另行奏报外臣窃惟陜西设立寺监衙门职専孶牧始虽规模宏逺而法制未备因陋就简者百年于兹孝宗皇帝采纳廷议诏图修复臣猥被推荐仰承任使大惧无以称塞明命始至固原求所谓监苑者雕落之余頺垣败甃莽为荒基而平凉迤北直抵环县地方数百里深山野草居民星散崖窑堡洞逺近不一弘治十四年敌骑蹂践屠戮驱掠丁口头畜多至二十余万各苑官马为之一空蔓延至于平凉满所欲而去彼时为臣谋者皆曰敌人所利者马马之羣聚益繁则敌之窥伺益急将来恐不可保臣不得巳方修孳牧之规既上城堡之议仰荷朝廷嘉纳臣得展布有为今固原迤西至镇戎所新修展修营堡聨络平凉迤北有彭阳大城有板井新堡安定苑僻在西南有中营大堡又奏设操丁给与盔甲弓矢各守本城比者酋帅拥众数万长驱而入声言要抢各苑官马至黒水苑札营分遣轻骑窥我三营不得不复东向又一枝至板井堡即日出境不敢久住计今各苑见养官马一万有余止是万安苑抢去七十余匹其余俱幸保全盖彼徃来熟路忽见我髙城深堑楼橹相望旗帜罗列将谓处处屯兵不知几何有以慑其心而夺其气故也但举事之初劳费有所不免故好议论者有今日修马廏明日筑城堡之言今事巳就绪非惟官马有所保障可望蕃息遇警附近军民丁口头畜亦可在此収避且我迎敌出哨之兵劳则可以少息急则可以为家有益于边备实多及查得支用钱粮除觧到马价银八千两外止是将臣马政茶法二项官钱辏用该部原拟弘治十七年分大小问刑衙门赎罪脏罚并在库官钱并无分文动支臣窃恐议者不能深究地方利害事情本末习于任耳者之见视为无益将来敌不知修缺不能补隳废前功深为可惜如蒙乞勑兵部通行陜西镇廵三司及苑马寺等衙门将前项修完城堡工程向后如有损坏随即修补其未补者尚当及时增拓推广而行共成国是以为地方逺图不但孳牧一事之利而巳臣不胜惓惓体国之至缘系处置马营城堡及奉钦依着上紧提督整理务要完固事理为此今将修完两监六苑工程用过钱粮数目画图造册具本専差承差孙桂亲赍进缴谨具奏闻

　　一为修举马政事

　　题为修举马政事臣节该钦奉勑谕陜西设立寺监衙门职専牧马先年边方所用马匹全藉于此近来官不得人马政废弛殆尽今特命尔前去彼处督同行太仆寺苑马寺官専理马政尔湏查照兵部奏准事理考究国初成法亲厯各该监苑督委都布按三司能干官员踏勘牧马草场果有侵占即令退还查点养马军人果有逃亡者即令拨补见在种儿骒马实有若干设法增添务足原额倒死亏折马驹随宜追补量为分豁布置巳定责令该管官员用心牧养各该寺监等官有阘茸不职者尔即具奏黜罢或起送别用另选才能以充任使其有尽心职务功绩昭著者具奏旌擢钦此钦遵臣受命兢愓不遑宁处亲诣两监六苑查得牧马草场原额一十三万三千七百七十七顷六十亩见在止存六万六千八百八十八顷八十亩其余俱被人侵占原额养马恩队军人一千二百二十名见在止有七百四十五名其余俱逃故年久未曾勾补点视得见在牧养儿扇骒马并孳生马驹止有二千二百入十匹窃叹马政之废至于如此欲作新兴举非臣一人所能独办访得陜西布政司右参政车霆陜西按察司副使王寅陜西都司都指挥佥事房怀俱堪委用巳经遵照勑旨督委各官随同行事节经具题外续蒙圣恩车霆升任陜西苑马寺卿其后副使王寅别有分廵等项差占都指挥房怀改任守备去讫止是车霆一人常川干理今查得各监苑清出实有草场荒熟地共一十二万八千四百七十三顷一十一亩八分九厘六毫恩队军人补完见在新旧共一千九十三名招募新军一千一百八十名及查得弘治十八年十二月终各苑见在牧养儿扇骒马并驹共一万一千六百二十匹头修完马营城堡共一十九处衙门仓厫营房马廐等项屋宇共四千一百余间又选设操丁一千名委官提督操练无事不妨牧马有警可备调用前项事宜臣愚不过总其大纲至于经营布置实多车霆之力且天下之事袭巳成者易为力振久废者难为功当马政兴举之初羣咻众閧恐喝摇撼无所不至急之则他变或生缓之则弦辙如故车霆等不急不徐寛严相济委曲开导人情稍安经今二年之上复草场于灭没之余完牧军于雕耗之后保障有地防守有人孳牧之规稽考之法粗皆就绪经久可行将来官员守而无失自足以収蕃息之効查得先为一事权以修邦政事该兵部节该题奉孝宗皇帝钦依今后行太仆寺苑马寺官有缺照在京太仆寺官例务推素有才望的简用待有成绩亦照太仆寺官升擢钦此续为正卿寺体统以修邦政事该吏部等衙门会议节该题奉钦依两寺官员体统都准议行永为定制各官果有政务修举功绩显著的你每推举酌量升用不必拘定常例钦此钦遵看得车霆原任陜西布政司右参政以新例被简命为苑马寺卿本官扬厯中外积有岁年刚方有为清苦无玷年老而风节愈厉官久而初心不改节经抚按旌异言官奏保委的堪以重用其随臣整理马政修举废坠委的尽心职务功绩昭著相应旌擢若止照常格升用无以激厉人心必湏仰遵先帝成命照在京太仆寺官例推任两京相应堂上官或廵抚都御史庶足以充其藴且今四方多事用人为急一时人才固多然守法任事不避艰险如车霆者亦不易得况本官年虽七十精力未衰若不早为甄拔将来衰迈可惜如蒙乞勅吏部再为访察如果本官厯任年深公论允协合无查照新例不次拔擢大加委任仍乞给赐应得诰命使凡厥有位知所感发兴起其于治道实有补益臣备员风纪不敢蔽贤干冐天威无任悚惧缘系修举马政荐举贤能官员事理谨题请旨

　　闗中奏议巻二

　　●钦定四库全书

　　闗中奏议巻三

　　（明）杨一清 撰

　　○茶马类

　　一为修复茶马旧制以抚驭番众安靖地方事

　　兵部覆准户部咨陜西清吏司案呈奉本部送于户科抄出督理马政都察院左副都御史杨一清奏臣受命督理茶马亲诣西宁洮州等卫地方督同兵备守备等官陜西按察司副使萧翀署都指挥佥事蒋昂等选差抚夷官贠带领通事分投抚调各族番夷中纳茶马随据差去人贠陆续抚调各族番官指挥千百户镇抚驿丞偕其国师禅师各赍捧原降金牌信符而至臣得拜观焉其额上篆文曰皇帝圣旨其下左曰合当差发右曰不信者死臣奉宣皇上恩威抚且谕之责其近年不肯输纳茶马之罪彼皆北向稽首云这是我西番认定的差发合当办纳近年并不曾赍金牌来调止是一年一次着我每将马来换茶今后来调时天皇帝大法度在我西番每怎敢违了臣于是乃知我圣祖神宗睿谋英畧度越前代逺矣考之前代自唐世回纥入贡巳以马易茶至宋熈宁间乃有以茶易番马之制所谓以摘山之利而易充廐之良戎人得茶不能为我害中国得马足以为我利计之得者宜无出此至我朝纳马谓之差发如田之有赋身之有庸必不可少彼既纳马而酬以茶斤我体既尊彼欲亦遂较之前代曰互市曰交易轻重得失较然可知夫王者不治边逺今责番众以差发非若秦汉喜功好大勤逺略者之所为也亦非中国果无良马而必有待乎番众也葢西番之为中国藩篱久矣汉武帝图制匈奴乃表河曲列肆郡开玊门通西域以断匈奴右臂而幕南无王庭今金城之西绵亘数千里北有敌南有番狄终不敢越番而南以番人为之世雠恐议其后此天所以限别区域絶内外者也不然则敌骑长驱宁河岷陇之区鲜不为其蹂践欲晏然无事得乎国初散处降兵各分部落随所指拨地方安置住札授之官秩聮络相承以马为科差以茶为价使知虽逺外小众皆王官王民志向中国不敢背叛且如一背中国则不得茶无茶则病且死以是羁縻之贤于数万甲兵矣此制西番以控北敌之上策前代略之而我朝独得之者也顷自金牌制废私贩盛行虽有抚谕巡察之官卒莫之能禁坐失茶马之利垂六十年岂徒边方缺马骑征将来逺敌既不仰给我茶敢谓与中国不相干渉意外之忧或从此生藩篱之固何所于托其所闗系诚非细故臣始至陜西行据守备河州署都指挥佥事蒋昂呈称河州卫每年招番易马止是临近春丕勒族竒塔特萨里幷归徳中左所西番敌人二十七站及腹里罗雅克且藏等族熟番调来中马给茶其哈章咱上下喀儒阿咱尔多恭运珠卜等族番人递年累抚老番俱故后生不知法度强硬生抝不肯前来中马又被哈章咱多恭等族番人纠引番贼专一伏路抢杀过往官军粮赏财物虽经呈禀上司差官量带军马通事出境不过追抚止照番俗事理发落因循年久未蒙天威加兵各番轻视国法愈加恣肆为恶抢扰地方以为得计若不早为处置虑恐余族番夷一槩仿效不惟废弛马政抑且有损国威合无具奏差委谋略公廉官员动调军马通事统领前去直抵巢穴务将前项累抚不来中马为恶哈章咱多恭运珠卜等族番人量剿一二族俾无遗种庶使余族番夷寒心知惧实为经久便益等因到臣看得本官父祖以来守备河州熟知番情必有所见但兴师动众劳费不赀陜西地方疲敝又兼北敌不时出没前项事情难以轻议况御戎上策莫如自治各番虽不中马未尝一日无茶彼既坐得之何求于我且中国之人明知禁例肆行无忌于番夷乎何诛臣乃申严禁令严督所司缉捕私贩根究株引不少假借茶徒稍稍敛迹茶价顿増已而招调番人逺近毕集稔恶如多恭哈章咱者亦如期而至乃知中国之茶真足以系番人之心而制其命但今停止商茶户部题奉准依许将例前报中者照旧发卖其数几二百万是又一厄也诚使私茶商贩一切禁絶不得通番不一二年番族无茶不抚亦将自来调之宁敢不至臣仰承任使恒惧无补以速罪尤深虑却顾辄罄一得之愚如此至于兴废补敝之宜谨条陈五事于后伏维圣明省览乞勅户兵二部议其可否覆奏行之仍乞断自宸衷今后有以开中商茶为言者无赐施行该部该科查照不许招商中茶前旨举奏惩治庶几番人坚内附之诚边方无意外之患不止有禆三边马政而已臣不胜惓惓体国之至等因开坐奏奉圣旨该部看了来说钦此钦遵抄出送司案呈到部看得都御史杨所奏事件除处茶园之课广价茶之积二事本部覆奏外所据复金牌之制专巡禁之官严私贩之禁三事系隶贵部掌行拟合开咨前去烦为径自查照覆奏施行等因咨部送司案呈到部看得都御史杨奏言祖宗处置敌人之道非特资彼战马兼以固我藩篱其机括则全在于严禁私茶葢其所见能识国体故其所陈俱得治要今将议奏条款议拟开立前件伏乞圣明裁处缘系修举茶马旧制及奉钦依该部看了来说事理未敢擅便弘治十七年十二月十四日本部尚书刘等具题本月二十八日奉圣旨金牌制度自何年废弛通查明白来说其余准议钦此除将准议事理通行各该衙门钦遵外查得先年奏差官贠赍捧上号金牌前往陜西洮河岷州等卫招番比对下号金牌令其各纳马给茶委的废弛年久今都御史杨因边方缺马要复旧制已称典籍磨灭多无的据今奉前该钦依缘本部查无前项卷案未审先年差官赍捧系何衙门承行内府印绶监原发金牌底簿必备载年月明白拟合查勘通行为此除外合咨前去烦照本部题奉钦依内事理钦遵施行仍备查金牌制度何年为因何事废弛作急咨报以凭覆奏
　　计开
　　一复金牌之制窃照洪武年间钦降金牌数目各卫典籍磨灭多无的据查得河州地方原设必里克卫二州七站西番二十九族原额金牌二十一面认纳差发马七千七百五匹西宁卫地方察逊鄂端罕都安定四卫巴斡绅崇绅藏等族金牌一十六面该纳差发马三千二百九十六匹洮州卫地方郭巴噶勒藏实曩日等族金牌四面该纳差发马三千五十匹上号在于内府收贮毎三年一次钦遣近臣赍捧前来公同镇守三司等官统领官军深入番境札营调聚番人比对金牌字号收纳差发马匹给与价茶如有拖欠之数次年前去催收后因边方多事陜西军民转输军饷无暇运茶腹里卫分官军又各调去甘凉宁夏等处征操别无官军可调茶马因是停止歴年滋久如察逊鄂端诸卫邈不相通诚恐数十年之后虽近番亦不复知有茶马矣今欲照旧例调军入番征收非惟病于供亿且恐激扰番夷乞勅该衙门将金牌旧额查出申明昭示各卫预先行令应纳差发马匹番族使知朝廷修复旧制各当本等差发不许生抝违背然招番必先运茶不然调来番马无价可偿失番人之望亏中国之体合无于弘治十八年十九年内如臣后所拟奏严禁私贩广积官茶其番官指挥千百户镇抚驿丞等官久不袭替亦令兵备守备官查出奏请就彼各袭原职以为统领不必令其来京以弘治二十年为招番之期乞遣廷臣赍捧上号金牌前来会同臣及陜西甘肃二处巡抚官督同都布按三司官员不湏动官军深入番族止在三卫住札差委抚夷官贠通事分投调取各番各赍原降下号金牌牵赶马匹前来上纳分别上中下三等给与价茶厚加赏劳遣回本族如不敷原数听次年征收补还事完将收过马数造册随金牌赍缴马送陜西行太仆寺印烙照例给军骑操以后三年一次举行中间二年仍照常差官赍番字文书前去各族晓谕有情愿者听其自来将马换茶不愿者不拘敢有不受约束招调不来者再三抚谕如果执迷不悛量调汉番官兵问罪诛剿以警其余庶几恩威并施番人怀威永为藩篱之固
　　前件看得都御史杨一清奏言钦降金牌与各番认纳差发茶马深为有见但前项制度废弛年久所查未必尽悉其旧故杨一清本内亦云典籍磨灭多无的据合无本部行移内府印绶监清查各番族原额上号金牌面数及番族名目马匹数目备细明白转行杨一清再加审处谕令番族知会约至弘治二十年为招番之期毎三年一次至期本部奏差行人一员赍捧前项金牌会同彼处督理马政并各该巡抚都御史督同三司官悉依所拟次第举行事完差去官贠将收过马匹给过价茶数目造册同原捧金牌进缴中间二年抚谕各番有愿将茶换马者听从其来亦照所拟定夺本部仍行各官转行兵备守备等官将原额番官指挥千百户镇抚驿丞等官年久不曽袭替者逐一查出保勘明白奏行本部行令就彼袭替统领番族认纳差发敢有紏引番贼生事害人一体治罪
　　一专巡禁之官查得先准兵部咨为一事权以修邦政事该本部题称茶马自先年停止大臣之后止是行人抚谕巡禁成化年间因是行人职轻难以革弊该巡抚奏准暂差御史前去整理今既有都御史兼理若又差御史在彼不无事权不一合无将巡茶御史行取回京一应首尾悉皆责成于今去都御史杨一清待到彼之日或行茶地方遥逺应该另添何等巡禁官员听本官奏请定夺等因具题节该奉圣旨是钦此及查得臣节该钦奉勅今特命尔不妨督理孳牧兼理茶马自潼闗迤西西安凤翔汉中平凉临洮巩昌西宁甘肃等处申明节次条例提督都布按三司军卫有司并守备把隘等官但系通番闗隘与偏僻小路俱要用心巡禁严谨把截尔仍不时亲歴点闸或督令分巡官按月省谕不许官豪势要及军民之家私自兴贩茶货潜入番境通同交易如有故违应拏问者就便拏问应奏请者具奏来闻钦此钦遵臣本闇劣猥承任使分当奔走职业不敢辞劳但陜西禁茶地方东自潼关西极甘肃南抵汉中绵亘数千里伏奸廋慝无处无之臣始至陜城拏获积年交通进贡经过番夷代买私茶诓骗财物犯人徐锐等三十余名比至巩昌地方节次拏获贩茶通番人犯百余名俱经法司问明发遣讫渠魁就擒余党溃散然恶草难去而易生竒疾难攻而易动且茶禁愈严则茶利愈厚利之所在趋者澜倒伺便而发乗隙而动者难保必无其间多干碍官豪势要之人非军卫有司之力所能钤制禁防稍疏则弦辙如故茶马大计为之奈何臣之职业重在孳牧一岁之间大半住札平凉固原等处又有提调三边骑操马匹之任前项行茶地方实难遍歴虽例该提督都布按三司官及督令守巡官行事各官俱有本等职务委任不专难以责其成効臣到平凉已及一年未尝一见分守官在陇西数月未尝一见分巡官此事势使然亦不足异所据巡禁私茶必得按察司官一贠专理乃能济事但陜西按察司额设添设副使佥事等官巳多若再添除不无官多人扰臣查得本司官若无事故除兵备边备提学管屯监收粮斛及轮管分巡清军之外实有空闲一贠合无自弘治十八年为始听臣于各官内自择有风力才干一贠常川于临洮府住札不许别项差占专一往来巡视提督各府卫州县官严禁私茶痛革通番积弊一年满日仍择委一贠交代回司计其行过事迹果能禁革奸弊使私贩息絶听臣奏保旌异擢用如或因循怠玩指实叅究黜罚如此则官不必増而政无不举矣
　　前件看得茶易马匹先年专差御史一贠今既责之都御史杨一清兼理委的马政事多地方广逺不无顾此失彼必须委官分理合无准其所奏本部仍行都御史杨一清毎年于陜西按察司见任官贠内拣用一贠常川于临洮府住札不许别项差占专一往来巡视提督各府卫州县官严禁私茶痛革通番积弊一年满日照例委官交代或有别项沮挠推托听本官径自叅奏若委官克举其事亦听本官奏保擢用
　　一严私贩之禁查得律内凡犯私茶者同私盐法论罪及查见行事例私茶有兴贩五百斤的照见行私盐例押发充军陜西等处但有汉人结交边人互相买卖借代诓骗财物引惹边衅者问发边卫永逺充军近准兵部咨为从宜处置边务事该巡按陜西监察御史李玑奏前事本部咨行臣处查访议处应奏请者奏请定夺内一件止通番访得西宁河州洮州地方土民切邻番族多会番语各省军民流聚巨万通番买马雇倩土民传译导引羣附党援深入番境潜住不出不特军民而已军职自将官以下少有不令家人伴当通番番人受其恐吓马牛任其计取变诈渐萌含愤未发诚恐一旦不受束约患可胜言且通番之人明知事例犯该充军乃互相嘻谓无故亦要投军有甚打紧似此欺玩若不重加法典则通番起衅兹其渐也又一件禁约私茶查得洪武永乐年间兴贩私茶者处死以故当时少有蹈之者间有一二私贩者包藏裹挟不过四五斤十斤而止行则狼顾鼠探畏人讦捕岂如今之贩者横行恣肆畧不知惮沿边镇店积聚如丘外境人方载行如蚁明知禁轻相谓兴贩私茶与兴贩私盐同律事发止理见在不许攀指例则五百斤以上方纔充军计使一人出本百人为伙毎人止负五十斤百人总负五千斤各执兵器昼止夜行遇捕并力万一捉去一人只是一人认罪数不及五百斤以上不过充徒余茶总收其利以此得计羣聚势凶莫之敢捕官兵遥见预为潜躱乞将兴贩私茶者合无照永乐年间旧例处死通番并把隘卖放之人亦如之如圣慈不忍寘之重典合无将私茶十斤以上与一应通番并把隘纵放之人俱发两广烟瘴地面充军等因臣叅详御史李玑所言曲尽陜西官舎军民贩茶通番情状非身履其地职任其责者不能及此查得洪武三十年十二月十一日户部节该钦奉太祖皇帝圣旨近年以来茶贱马贵不止国课有亏致使敌人放肆葢是守边者不以防御为重出榜以后守把人贠若不严守纵放私茶出境处以极刑家迁化外说事人同罪贩茶人处斩妻小入官钦此永乐六年十二月十九日节该钦奉太宗皇帝圣旨陜西四川地方多有通接生番经行关隘与偏僻小路洪武年间十分守把严谨不许放过叚疋布绢私茶青纸出境违者处死恁户部再出榜晓谕禁约还差人说与都司布政司按察司着差的当人去各关上省会把闗头目军士用心守把不许透漏叚疋布绢私茶青纸出境若有私贩出境拏获到官定将犯人与本处不用心把关头目俱各凌迟处死家迁化外货物入官钦此仰惟我祖宗不嗜杀人独于贩茶通番之境致严如此承平之余政玩法弛巳非一日充军下死罪一等而贩茶之人其视充军甘如饭食罪至于徒巳非轻典而陜西军民宁从三年之徒不肯出杖罪之赎葢各处充发军人及摆站哨瞭囚徒随到随逃以为常事上司亦尝立法查考卒莫能革其逃回者又复贩茶屡犯不悛玩法至此可谓极矣成法具存死刑至重非人臣所敢轻议然例以辅律因时救弊似宜加严以整齐之但腹里之与各边事体有异而贩茶之与通番情罪或殊合无今后但有将私茶潜往边境兴贩交易及在腹里贩卖与进贡回还边人者不拘斤数事发并知情歇家牙保俱问发南方烟瘴地方卫分永逺充军其在西宁甘肃河州洮州贩卖者虽不入番即有通番之渐一百斤以上问发附近卫分充军三百斤以上发边卫永逺充军若在腹里各府卫州县兴贩者照见行事例五百斤以上押发附近卫分充军止终本身不及前数者俱依律拟断腹里仍枷号一个月在边方者枷号两个月有力纳米赎罪如果无力解五百里之外摆站守哨但有逃回仍前兴贩事发不拘多寡问发附近卫分充军及照近年各边贩茶通番多系将官军官子弟见今甘肃总兵刘胜事发其它未发者不止刘胜一人以此守备把闗巡捕官贠不能禁治合无今后军官将官知情纵容弟男子侄伴当兴贩及守备把关巡捕官知而故纵事发叅问降一级原卫带俸差操有赃者从重论失于不知者照常发落若守备把闗巡捕官自出资本兴贩私茶但通番者问发边卫充军在西宁洮河甘肃地方发卖者三百斤以上发附近卫分充军不及数及在腹里发卖者降一级调边卫带俸差操如此则法令一新积习之弊可祛不然将来贻患臣不知其何所纪极也
　　前件看得祖宗茶马禁例私通罪必至死后因此法渐弛人皆易犯以致番人不服差发边臣率皆私通今都御史杨一清论列前因情词恳切葢恐禁例不严则旧制难复合无本部仍行都御史杨一清备榜通行晓谕榜谕之后敢有犯者悉照所拟问发仍行都察院转行巡按陜西监察御史陜西按察司并各问刑衙门一体遵依毋致彼此异同法有遗奸

　　一为修复茶马旧制以抚驭边人安靖地方事

　　户部覆陜西清吏司案呈奉本部送于户科抄出钦差督理马政都察院左副都御史杨奏臣受命督理茶马云云等因具本开坐奏奉圣旨该部看了来说钦此钦遵抄送到司案呈到部看得都御史杨所奏事件除复金牌之制专巡禁之官严私贩之禁三事系隶兵部掌行移咨前去经自覆奏外所据处茶园之课广价茶之积二事查照议拟开立前件伏乞圣明裁处缘系修复茶马旧制以抚驭番夷安靖地方及奉钦依该部看了来说事理未敢擅便等因弘治十七年十月二十四日本部左侍郎王俨等具题本月二十六日奉圣旨准议钦此钦遵拟合就行为此除外合行移咨前去烦照本部题奉钦依内事理钦遵施行
　　计开
　　一处茶园之课行据延安府绥徳州知州洪平呈称奉臣札付亲诣汉中府金州并西乡石泉汉阴三县会同各掌印官督同各该里老将该管茶园人户行拘到官查审得金州七铺一里定额课茶六千二百二十斤四两西乡县云停归仁逰仙三里定额课茶一万八千五百六十八斤六两五钱汉阴县在廓一里定额课茶一千三百七斤一十一两五钱石泉县石泉一里定额课茶一百九十二斤二两九钱共二万六千二百八十九斤一十四两九钱成化等年奉例各增添里分人民佃买老户茶园地土各人开垦不等仍旧幇纳前项茶课会同各官诣茶园逐一踏勘得金州该增课茶三千八百七十二斤一十二两西乡县该増课茶五千六百五十一斤汉阴县该增课茶七百二十三斤石泉县该增课茶六百六十斤共增课茶一万九百六斤一十二两造册申送到臣案照先据陜西按察司佥事唐希介呈称汉中府金州西乡石泉汉阴三县俱系产茶地方如汉阴一县原设在廓新安二里后因招抚流民増添九里近因大造黄册又添一里今以十里之民止纳二里之课况自招抚之后其延安庆阳西安等府人民流移到彼不可胜纪见今开垦日繁栽种日盛其沿江一带茶园多不起课乞行严督各该州县官贠查理等因看得汉中府前项产茶州县国初人民户口不多茶园亦少所以额课止于如此成化年间以来各省逃移人民聚集栽植茶株数多巳经节次编入版籍州县里分俱各增添户口日繁茶园加增不知几处而茶课仍旧致令各处奸顽官舎军民递年在山收买私茶通番交易觅利以此番人不乐官市沮壊马政相应查理巳经行委本官前去会同该州县掌印官勘处回报去后今据前因恐有不的又经行委按察司分巡关南道官覆勘未报访得前项州县所产茶斤不假种植随田而出荒山茂林耕治燔灼之余茶从而萌蘖焉民获其利一家茶园有三五日程歴不遍者有百余户佃种不周者以数十户百余户所佃茶园止幇一户茶课其甚少者亦多赢余较之农夫终岁勤动而恐不赡又称贷以输官者难易不同故汉中一府岁课不及三万而商贩私鬻至百余万以为常是其明验也且薄赋裕民为政美事加赋足用儒者耻言然先王之法于农惟恐其不厚于商则从而征之亦厚本抑末之意云耳今以天地自然之利民得之易官取之轻徒为犯法者之地岂可无以处之况先年茶园亦有消乏未蒙除豁新开茶园日新月盛漫无稽考致使一园一畦者课程巳多连山接陇者课程顾少非惟细民有不均之叹抑且奸民遂玩法之私深为不便但干碍加增课程未经具奏诚恐人情向背不一合无行委陜西布按二司分巡分守闗南道官贠督同汉中府掌印官亲诣前项州县遍歴园山界畔再行踏勘丈量斟酌地里逺近佃户多寡务见旧有茶园人户若干新增茶园若干或园去课存所当除豁或有园无课所当加增不必拘定知州洪平前数但要有益于官不病于民勘处停当备开旧管新收开除实在数目造册奏缴永为遵行如此则茶课均平其于茶马不为无助
　　前件看得都御史杨一清奏称汉中府金州并西乡石泉汉阴三县俱系产茶地方国初人民不多茶园亦少所以额课止于如此成化年间以来各省逃移人民聚集栽植茶株数多节经编入州县里分户口俱各增添日繁茶园加增不知几处茶课仍旧致令各处奸顽官舎军民递年在山收买私茶通番交易觅利以此番人不乐官市沮壊马政况先年茶园亦有消乏未蒙除豁新开茶园日新月盛漫无查考要行陜西布按二司分守分巡闗南道官贠督同汉中府掌印官亲诣遍歴园山界畔踏勘丈量一节合无依其所奏行移本官转行陜西守巡官督同该府掌印官亲诣产茶地方遍歴园山逐一从公踏勘丈量园去课存并新增茶园各若干所当除豁增添茶课各若干务要事不烦扰民得安妥处置停当备开旧管新收开除实在数目造册径自奏请定夺施行
　　一广价茶之积查得洪武永乐年间旧例三年一次番人该纳差发马一万四千五十一匹价茶先期于四川保宁等府约运一百万斤赴西宁等茶马司收贮内西宁茶马司收三十一万六千九百七十斤河州茶马司收四十五万四千三十斤洮州茶马司收二十二万九千斤合用运茶军夫四川陜西都布二司各委堂上官管运四川军民运赴陜西接界去处交与陜西军夫转运各茶马司交收户部请旨于在京堂上官内点差二贠赍勑前来会同陜西守镇官贠整理事体重大供亿浩繁后因边方有事停止不行近年巡茶御史招番易马止凭汉中府岁办课茶二万六千二百余斤兼以巡获私茶数亦不多毎岁约用不过茶四五万斤以此易马多不过数百匹至千匹而止补辏抑勒往往良驽相叅招易未久倒伤相继番人既病于价亏军士复不得实用要其事势亦有由然今边方在在缺马骑征官帑有限收买不敷月追岁并士卒告困近虽修举监苑马政然方收买种马孳牧求用于数年之后惟茶马可济目前之急顾茶司无数万之储纵然招致番马何所取给欲查照旧例征运四川课茶縁川陜军民兵荒之后创残巳甚边储飞挽犹自不堪宁能增此运茶之役查得洪武三十年钦依禁茶榜文内一欵本地茶园人家除约量本家岁用外其余尽数官为收买若卖与人者茶园入官钦此照得汉中府产茶州县递年所出茶斤百数十万官课岁用不过十之一二其余俱为商贩私鬻之资若商贩停革私茶严禁在山茶斤无从售卖茶园人户仰事俯育何所资藉彼见茶园无利不复葺理将来茶课亦亏夫在茶司则病于不足既无以副番人之望在茶园则积于无用又恐终失小民之业若不从宜处置深为不便臣今年正月间量发官银一千五百七十余两委官前去收买茶七万八千八百二十斤计易过儿扇骒马九百余匹若用银买须得七千余两其利如此但犹未免用官夫运送止如前数固可支持必欲广为收易汉中巩昌河西一带人民将不胜其劳扰又恐行之既久官司处置乖方亏价损民似非经常之计如遇官民两便必须招商买运给价相应臣于今年闰四月内又经出给告示招谕陜西等处商人买官茶五十万斤以备明年招番之用凭众议定毎茶一千斤用价银二十五两连蒸晒装篦雇脚等项从寛共计价银五十两令其自出资本前去收买自行运送各茶司交收明白听给价银去后且官银一万两买战马不过一千匹如前所拟买茶二十万斤分别三等马匹斟酌收买可得马几三千匹买一马者将买三马给一军者可给三军但所给茶价出自公家岁岁支给亦非可继之道若运到官茶量将三分之一官为发卖以偿商价尤为便益此与开中商茶不同开中商茶其利在商未免阻壊茶马招商买茶其利在官专为易马之资借曰官卖不过十之二三较之商茶岁百余万以通番境者何如合无自弘治十八年为始听臣督同布按二司官出榜招谕山陜等处富实商人收买官茶五六十万斤其价依原定毎一千斤给银五十两之数每商所买不得过一万斤给与批文毎一千斤给小票一纸挂号定限听其自出资本收买真细茶斤自行雇脚转运照商茶事例行令沿途官司秤盘截角如有多余夹带茶斤照私茶拟断运至各该茶马司取获实收赴臣查验明白听给价银仍行委廉干官贠分投于西宁河州二卫官为发卖毎处七八万斤至十万斤为止价银官库收侯尽勾给商如有赢余下年辏给行之数年茶可不卖夫如是茶出于山而运于商民不及知以茶易茶官不及知不伤府库之财不失商民之业而我可以坐收茶马之利长久利便之策宜无出此
　　前件看得都御史杨一清奏称近年巡茶御史召番易马止凭汉中府岁办课茶兼巡获私茶毎岁不过四五万斤易马不过数百至千匹而止今边方在在缺马骑征官帑有限收买不敷要自弘治十八年为始督同布按二司出榜招谕山陜等处冨实商人收买官茶五六十万斤给与小票定限听其自出资本收买真细茶斤转运照商茶事例沿途官司枰盘截角如有多余夹带茶斤照私茶拟断运至各该茶马司取获实收验给价银仍委官分投于西宁河州二卫官为发卖每处七八万斤至十万斤为止价银官库收候尽勾给商如有赢余下年辏给一节缘茶法废弛年久必须设法处置方能济事合无依其所奏本部行移本官督同布按二司官贠悉依所拟而行一二年间如果有益于官无损于商议处具奏永为定例

　　一为申明事例禁约越境贩茶通番事

　　户部覆陜西清吏司案呈奉本部送于户科抄出钦差督理马政都察院左副都御史杨奏行据陜西行太仆寺少卿郭珠呈问到犯人聂子太等各招系山西汾州陜西岷州等卫泾阳等县军民各不合躱避本处差役越闗逃来秦州礼县地名漩水潜住访得四川保宁府通江巴县并利州卫等处私茶不禁各明知有例又不合故违于弘治十六年月日不等节次到于前项地方子太等各买私茶五百斤吕懃等各买不等陆续駄运回家顿藏及转卖与已问发茶徒杨威等接买前去通番货卖各该府县卫所巡捕官兵人等亦明知不行禁捕等情及又问得犯人薛继招称弘治十七年三月二十日不合紏同在官杨刚等各不合越闗前到四川夔州府东乡县太平里产茶去处易买私茶继三百八十斤杨刚一百四十斤王得贤一百零五斤各雇脚搬运彼处无人盘诘行至陜西地方方遇巡茶人役拏获解发取问等因备呈到臣查得洪武三十年三月初八日钦奉太祖皇帝圣旨陜西四川把截私茶处紧要恁户部便差行人去陜西河州临洮四川碉门黎雅等处省谕把隘口的头目教十分严加把截不许私茶出境如今这一遭说与他知道以后每一月一遭差人去说直差到九月务要省谕他截把停当不致透漏这等说与他了敢有放过私茶出口的拏来罪他钦此永乐六年十二月十九日钦奉太宗皇帝圣旨陜西四川地方多有通接生番经行闗隘与偏僻小路洪武年间十分守把严谨不许放过叚疋布绢私茶青纸出境违者处死如今闗隘上头目军士多不用心守把巡捕往往透漏叚绢私茶出境恁户部再出榜去晓谕禁约还差人说与都司布政司按察司着他勤勤的差的当人去各闗上省会把关头目军士今后务要用心守把设法巡捕不许透漏叚疋布绢私茶青纸出境若有不听号令仍前私贩出境拏获到官定将犯人与本处不用心把闗头目俱各凌迟处死家迁化外货物入官如私贩之人同伴有能自首者免罪给与重赏钦此及查得成化七年八月内该户部题该刑科给事中王铨题称查得陜西禁茶去处已令监察御史禁约但四川建昌松潘等卫禁茶递年仍差行人省谕不过虚应故事乞勑户部计议今后四川建昌松潘等卫禁茶去处合无查照陜西事例着监察御史或布按二司官禁约本部议得行人职微无权人罔知惧委实虚应故事御史巡按一方事务繁多恐管理不周合准所拟暂且不差行人行移都察院着落分巡官贠照依禁茶时月亲诣碉门黎雅等处各该闗隘常川往来省谕守把官军巡司人等严加禁约不许纵放私茶出境敢有违者即便依律照例究治分巡官贠毎岁更替之时各将捉获私茶数目回闗本司具奏仍行本院查考具题奉圣旨是钦此又查得成化九年十月内该户部题该巡按陜西监察御史范瑛奏内开洮河等卫所属思曩日等族俱邻四川松潘地方军民兴贩细茶深入各族易换马牛乞照原差行人禁茶事例再差御史一员前去四川等处巡禁私茶等因本部议拟具题节该奉圣旨行人不必再差还着分巡官禁约钦此照得四川陜西俱系禁茶地方屡有节奉钦依事例近年以来惟陜西奉行而四川未闻各处军民惟知陜西有禁而不知四川有禁葢因分巡官贠所管事繁将茶禁视为泛常不曾用心经理以致军卫有司亦各习为玩慢各处兴贩之徒窥知彼处产茶地方广阔有利无禁往往前去收买通番货卖不止前项巳获人犯大率陜西各年拏获茶徒穷究所买之处汉中十之四四川十之六越境贩卖者如此本地通番卖茶之人不言可知且先年止于碉门黎雅建昌松潘禁茶近来又于夔州府东乡保宁府通江巴县广元等处恣肆买卖縁洮州卫所属思曩日等族既邻四川松潘地方军民贩茶深入各族易换马牛以此洮州番夷有茶节年易马俱各生抝不听抚调洮州私茶既多则河州西宁逺近生熟番夷相传贩卖俱从外境相通难以禁絶此指一处而言四川沿边一带俱与番境相邻私茶通行一年不知若干万斤岂徒为茶马之累其亏中国之体纳外夷之侮莫甚于此乃知川陜皆当禁茶祖宗成法诚不可易况建昌松潘保宁等处各有兵备官贠若非申明旧例行令与分巡官相兼着实整理则陜西茶禁虽严终恐无益如蒙乞勑户兵二部查照洪武永乐年间以来茶法事例合无转行四川巡抚巡按衙门将碉门黎雅建昌松潘等处地方着落彼处兵备官并分巡官申明晓谕严加禁约夔州保宁二府亦令分巡兵备官一体严禁利州卫合选委能干指挥一贠专管巡茶通江巴县广元东乡等处就委巡捕官贠管理各督率应捕弓兵地方火甲人等一面晓谕茶园人户不许将茶私卖与人一面各于所辖闗隘并可通私茶偏僻小路昼夜往来用心缉访巡逻但遇有私贩之人就便拏送所司依律照例问拟除建昌松潘碉门黎雅路逺去处仍行巡抚巡按稽考外其夔州东乡保宁利州一带附近陜西地方合无听臣及陜西巡茶风宪衙门带管每月各将有无获问过私茶人犯縁由取具巡捕官兵不致纵容重甘结状开申查考如再不行严禁以致各处军民仍去贩卖到于陜西拏获审出但系四川地方买来茶斤就将彼处巡捕巡茶官兵人等叅拏问罪夔州保宁二府分巡兵备官按季将督令所属捉获私茶人犯数目通行四川巡抚巡按及臣处备照以此就验其居官勤惰填注考语开报吏部都察院施行分巡官一年满日仍依前例回闗本司具奏及行都察院查考如此则拔本塞源而茶法不致阻壊利兴弊革而马政可以修举等因具本该通政使司官奏奉圣旨该部看了来说钦此钦遵抄送到司查得洪武永乐年间以来茶法事例节该本部议拟题准通行钦遵去后今该前因案呈到部看得都御史杨一清奏称四川碉门黎雅建昌松潘夔州府东乡保宁府通江巴县广元等处恣肆贩卖洮州卫所属思曩日等族邻四川松潘地方军民贩茶深入各族番人有茶节年易马俱各生抝不听抚调河州西宁生熟番人相传贩卖从外境相通难以禁约要行四川巡抚巡按衙门转行碉门黎雅建昌松潘夔州保宁二府等处地方各该兵备并分巡官申明晓谕严加禁约利州卫选委能干指挥一贠专管巡茶通江巴县广元东乡等处就委巡捕官管理各督率应捕人等一面晓谕茶园人户不许将私茶私卖与人一面各于所辖把隘并偏僻小路昼夜往来缉访遇见私贩之人拏送所司依律照例问拟建昌松潘碉门黎雅路逺仍行抚按稽查夔州东乡保宁利州附近陜西地方合无听臣及巡茶风宪衙门带管毎月将有无获问过私茶人犯取具巡捕官兵不致纵容甘结查考如再不行严禁仍去贩卖于陜西拏获审出但系四川地方买来茶斤就将彼处巡茶官兵人等叅问夔州保宁二府分巡兵备官按季将督获私茶人犯数目通行四川抚按官及臣备照以此验其居官勤惰填注考语开报吏部都察院等因合无依其所奏本部通行吏部都察院及四川巡抚衙门转行各该产茶地方兵备等官各照所奏事宜而行夔州东乡保宁利州一带行令都御史杨一清带管查照茶法事例径自禁约施行縁系申明事例禁约越境贩茶通番及奉钦依该衙门看了来说事理未敢擅便弘治十七年十月二十日本部左侍郎王俨等具题本月二十三日奉圣旨是着杨一清通行严加禁约军民人等敢有仍前私贩及该管官司不行用心捕获一体重罪不饶钦此钦遵拟合通行为此除外合行移咨前去烦照本部题奉钦依内事理钦遵施行

　　一为将官滥给驿传兴贩私茶违法等事

　　题为将官滥给驿传兴贩私茶违法等事据整饬西宁等处兵备陜西等处提刑按察司副使萧翀呈问得犯人姚堂招年三十岁系陜西行都司甘州后卫前所百户姚宁下舎人状招堂与在官凉州卫军余易宣王奉各以识字拨送甘州总兵官刘胜处贴写跟用弘治十六年十一月内有堂等访得西宁地方商茶停止茶价髙贵要得兴贩货卖觅利肥巳及思得沿途车辆艰难又恐各闗搜盘难过堂等因与刘总兵未到舎人刘深日常熟识密向刘深商说我每要寻买些茶斤装去西宁发卖你若同买得些茶禀知总兵老爷起得闗文给与火牌沿途驿递讨马匹骑坐起车装载一同前去卖了就回众人感谢等语有深依允各明知有例私茶有兴贩五百斤照见行私盐例押发充军各不合故违堂与易宣王奉刘深各出本银多寡不等就在甘肃地方收买不知名姓商人私茶堂与刘深各买五百斤易宣王奉各买一千五百斤共茶四千斤俱藏收堂家堂等当催令刘深禀知刘总兵有本官明知堂等兴贩私茶不合纵容及听刘深禀说将易宣名字起与符验闗文一道起驿马九匹给与火牌一面起递运所牛车三十辆自甘州在城甘泉驿递起直至西宁平戎驿递止各该驿递官吏各不合不行查举依闗应付前项马匹堂与刘深等骑坐车辆装载各人茶斤比时堂等因是茶多路逺恐照管不前又顾到甘州卫熟识未到军人杨端辛洪张原贾升各亦不合受顾将前茶管押装载越过古浪边闗彼有本闗守把官军亦不合失于搜盘以致堂等将前私茶越闗载至西宁卫宻运至本卫藏经寺在官僧人玄干房内本僧亦不合窝藏寄顿堂陆续将茶一百八十斤货卖讫王奉易宣刘深茶斤俱未货卖各又思得茶斤数多恐怕事露宻将茶一千五十斤寻投西宁城外熟识在官军余李贤李得家藏放以便日后货卖有李贤等各亦不合窝藏顿寄及有在官严淮刘恩王得马良施礼丘雄梁宁熊完林彦彬樊祥文信张信何安各知堂等载有私茶寄顿藏经寺各到本寺各不合贩卖严淮刘恩马良王得各买去茶一百斤施礼丘雄共买四百九十六斤梁宁一百六十五斤熊完七十斤林彦彬樊祥文信张信各五十斤何安二十斤余剰茶一千四百一十九斤仍收本寺发卖间致蒙西宁兵备萧副使缉知差委茶马司大使刘聪管地方百户杨宣前来搜捉有堂等知得惧罪各带军人杨端等各就逃回甘州潜躱致蒙各官将严淮并僧人玄干等拏获及于玄干李贤严淮等名下追搜出前茶见在连人茶呈送萧副使审究明白将私茶秤发茶马司收库及将严淮等监候行文行都司将堂与易宣王奉陆续拏获杨端等仍前惧罪逃躱蒙将堂等解司与严淮等对审取问间堂等要得回护又不合隠下刘深同起贩茶及刘总兵起闗应付并又怕打慌张妄招将茶一百八十斤潜駄沙塘等川交通番夷货卖等情致蒙准信将堂等各问拟违例通番照例发边卫充军严淮等各徒罪具招呈蒙督理马政杨都御史蒙批姚堂等监候按临解审随蒙杨都御史按临西宁卫解送审问间堂等方各将情具诉蒙批送萧副使行提刘深有伊因见事发惧罪潜躱挨提不出将严淮等责与堂等覆审明白各无异词再问犯罪等因开详到臣案查先据整饬西宁等处兵备陜西按察司副使萧翀呈问过犯人姚堂等招由巳经批仰监候解审发落续该臣亲诣西宁卫审据各犯诉出前情又经批行原问官再审明白议拟呈详去后今据前因除仍行兵备副使萧翀将犯人姚堂等依律照例发遣及催提未获刘深等问报外叅照镇守甘肃总兵官右军都督府署都督佥事刘胜官居都府职握戎符不思正已率人乃敢徇利忘义纵容子侄官舎兴贩禁茶擅给符验火牌营干私事且西宁地方近因贩茶通番者多沮壊茶法以致番人生抝不听抚调中马臣今仰遵圣谕申严禁令各该军民尚知警避刘胜将官独敢妄为及照往年茶徒止是私窃兴贩未闻明给应付闗文公使官司运送况符验非公事不给火牌非军情不遣以之递送私茶不无玩法太甚再照古浪千户所把闗官贠及甘州在城卫起直抵庄浪卫巡茶巡捕官明知故纵不敢盘拏虽云畏惧主将声势实皆蔑视朝廷宪典事属违法通合究问如蒙伏乞圣明大奋干断合无将刘胜提解赴京明正其罪仍将各卫巡茶巡捕官及古浪把闗官通行问刑衙门查提问拟应得罪名发落庻使人知警畏不敢效尤茶法不致沮壊马政可以兴举縁刘胜系在京五府堂上官又系边方将官及系查提军职官贠事理未敢擅便为此具本专差舎人陈祥谨题请旨

　　一为修举马政事

　　兵部覆本部车驾司案呈奉本部送于兵科抄出钦差总制陜西延绥宁夏甘肃等处边务兼督理马政都察院右都御史杨题查得臣节该钦奉勑谕陜西设立寺监衙门职专牧马先年边方所用马匹全藉于此近年官不得人马政废弛殆尽今特命尔前去彼处督同行太仆寺苑马寺官专理马政尔须查照兵部奏准事理查究国初成法亲厯各该监苑督委都布按三司能干官贠踏勘牧马草场果有侵占者即令退还查照养马军人果有逃亡者即令拨补见在种儿骒马实有若干设法增添务足原额倒死亏折马驹随宜追补量为分豁布置巳定责令该管官贠用心牧养其西宁等处各茶马司茶易番马甚济国用近来亦渐亏耗今并付尔整理尔须一新旧规务令茶课充盈私贩息絶番人乐归官市番马实充廐牧钦此钦遵弘治十六年八月内臣到于陜西地方亲诣苑马寺两监六苑查得牧马草场原额一十三万三千七百七十七顷六十亩见在止六万六千八百八十八顷八十亩其余俱被人侵占原额养马恩队军人一千二百二十名见在止有七百四十五名其余俱迯故未补点视得见在牧养儿扇骒马并孳生马驹止有二千二百八十匹窃叹马政之废至于如此夙夜兢惕不遑宁处委用都布按三司能干官员讲求故典更新兴举奏黜卿寺不职官员仰荷庙谟独断以布按二司叅政副使佥事等官荐补卿少卿员缺大改弦辙一新政令查得见今六苑清出实有草场荒熟地共一十二万八千四百七十三顷一十一亩八分九厘六毫清勾拨补招募改编等项见在军人二千三百四十三名银买茶易追补孳生等项马匹并驹除节经俵给延绥宁夏固原等处军人外正徳元年十二月终实在马并驹共一万一千八百七十一匹修完马营城堡共一十九处衙门仓厫马廐屋宇共四千一百余间选设操丁一千名给与盔甲弓矢委官提督操练无事之时不妨牧马有警之际随宜调用又奏开武安苑草场地二千九百六十六顷招募改编等项军人三百四十五名及查得用过钱粮奏给太仆寺马价银五万两修理马营城堡用过银八千两收买种儿骒马用银一万七千七百四十八两六钱共享过银二万五千七百四十八两六钱此外马价银二万四千二百五十一两四钱节奉兵部明文収买延宁甘肃三镇战马给军骑操余剰银两仍在平凉巩昌河州西宁官库收贮及照西寜洮河三卫茶马旧规废弛年久官茶无积私茶盛行节年廵茶御史止将汉中等处地亩课茶共二万六千八百余斤兼搭廵获私茶毎岁不过四五万斤以此招番易马多不过数百匹至千匹而止事势使然无可奈何查得弘治十年起至十五年止六年之间廵茶御史共易过儿扇骒马五千四十三匹且西番以畜牧为生每岁孳息马匹尽为私贩所得而我边兵缺马奏讨太仆寺马价及朋合地亩桩头等项银两髙价易买所补不过三分之一余皆军士贴备自买至于破产鬻儿苦不可言行伍雕耗多由于此臣仰遵圣谕严禁私贩广积官茶申明旧制招调逺近番人仗天之威诸番云集争以所畜马匹来听收易查得弘治十六年御史李玑易马将完取回臣接管三卫共易过马二千四百八十八匠弘治十七年易过马六千三百四十三匹弘治十八年易过马四千二百九十八匹正徳元年易过马五千九百四十八匹总计四年共易儿扇骒马一万九千七十七匹除寄养未觧及沿途倒死不开外陆续给过各镇儿扇马延绥共五千六十二匹寜夏共四千五百一十三匹甘肃共三千三百一十一匹固靖兰州平凉等卫所共一千五百五十六匹觧发苑马寺牧养骒马共三千六百九十五匹而银买之数不与焉计今三茶马司处置见在茶斤河州西寜俱三十余万洮州一十五万有余尽勾今年明年易马之用前项事情俱节经造册具本奏报外臣仰惟国之大事莫急于兵兵之大要莫先于马陜西延宁甘肃皆防边重镇节因边疆告警战马缺乏荷蒙孝宗皇帝采纳廷议専设风宪重臣督理马政臣猥以庸劣适当任使后因茶法与马政系是一事该兵部题奉钦依将廵茶御史取回命臣兼理茶马顾废坠既久之事更新兴举事势颇难凡所规画处置皆遵奉明命尽臣之心不敢有遗虑竭臣之才不敢有遗力今草场地复牧军数増城堡相望苑廐罗列孳牧之规稽考之法粗皆就绪将来虽不敢望如云锦成羣之盛其于陜西三边战马毎岁俵给不为无补至于招番一节虽未尝明复金牌之规而实坐收茶马之利查得洪武永乐年间金牌旧例三年一次番人该纳差发马一万四千五十一匹价茶先期于四川保宁等府运送一百万斤四川军民运赴陜西接界去处交与陜西军夫转运各茶马司交纳转输数千里所费不赀宣徳正綂以来为因边方多事运粮为急势不能行茶马停止六十年来莫之能复如臣近所收易番马以三年计之似过其数所用茶斤皆招商买运不烦军民转输故边方既得实用而内地若罔闻知凡此皆臣职分内事非敢自陈功伐但念天下之事创作者必専而后成交承者必守而无失臣受命之初责任最専易于集事自兼廵抚以来顾此失彼已不如前比者复蒙皇上加任总制调度军马经理边方责任重大其于监牧茶马之政势不能及惟是规置粗定禁令已行分官代理幸不废坠然岁复一岁趍下之势恐所不免惧隳前功以贻后责况臣未老而衰近来百病交作心虽自强而力已不胜方将沥血以陈冀遂乞骸之愿独交承之虑实婴懐抱不得不言臣切惟马政茶法事体委实相须先年陜西行太仆寺苑马寺马政俱该陜西廵抚兼管而茶马则廵茶御史主之廵抚政务繁多马政一事实不经意而茶司所易良驽莫究骑操所给登耗不闻本末始终茫不相摄虚名无实亦势使然顷设督理马政之官兼总数事茶司之所易即监苑之所牧监苑之所牧即官军之所给非惟不相悖而反相为用故臣之不才亦得稍效其愚此后督理之官恐难复设若令陜西廵抚帯管不无仍蹈旧辙莫若复廵茶之官而兼理之为便如蒙乞勅该部叅详议拟上请合无仍设廵茶御史一员会同部院务选年深老练实心干事之人或三年或二年一换请勅兼理马政茶法二事陜西行太仆寺苑马寺官员専听本官提调约束各衙门不必干预凡臣已经布置规画奏有成命一切事宜非有大碍不必立异更张庶几事有定规人有定志可大可久为益实多臣虽退伏草野与世长违亦有荣矣臣不胜惓惓体国之至具本该通政使司官奏奉圣旨该部知道钦此钦遵抄出送司议奏间准户部陜西清吏司手本为查理差官廵茶事该本部议拟具题奉圣旨是还差御史一员去一年满日将交易过茶斤马匹数目明白开奏不许虚应故事钦此查得弘治十六年该南京科道官徐蕃夏璲等各奏为一事权以修邦政等事开称茶马系是一事徃年马政兼于廵抚茶课委之御史体綂不一弊端由起欲将廵茶御史取回一应首尾悉皆责成于都御史杨一清等因本部议拟具题节该奉孝宗皇帝圣旨是钦此又查得弘治十八年该都御史杨一清题为修复茶马旧制以抚驭番人安靖地方事本部议得合无再行本官审勘务要察番情之向背边事之繁简度时审势议处停当具奏定夺等因题奉圣旨是钦此俱经通行钦遵讫今该前因及查得奏内所开清复牧地招改恩军修理马营城堡开设苑廐衙门收买追补种马并茶易番马等项事宜俱与本官节次奏报相同案呈到部臣等看得都御史杨一清自承钦命以来督理马政未及四年简贤任事深探废弛之原竭力殚思懋着更新之绩草场既复牧马亦増城堡环相望之雄苑廐成罗列之羙孳牧有方稽考有法若金牌虽未复乎旧规而茶马则大获乎新利创始既已有功交承又思无失欲照旧例仍设廵茶御史一员兼理马政足见本官始终为国经畧逺圗之意及照监苑所牧委与茶司所易同一马政相应兼并近该户部既已题准复差廵茶御史合无依其所拟将一应马政并赴廵茶御史兼管候命下之日本部移咨都察院无拘点差廵茶御史旧例务选年深老练曽经廵按着有风力御史一员请勅前去管理其陜西行太仆寺苑马寺等官俱听本官提调约束抚按等衙门俱不许干预至于草场牧军城堡苑廐凡经都御史杨一清布置规画奏有成命者本官务以协心济羙为能毋以立异更张为尚必使牧马既蕃茶马亦盛人已可行华夷两便前有光于创始后无病于继承一年满日仍将孳牧茶易马匹及堆积茶斤就以接管都御史杨一清见在之数立为旧管续以新收开除实在行欵并给俵寄养数目行过因革政迹逐一从实造册奏缴仍造青册一本送部自后继承悉照此例庶几查考有据功迹可稽縁系并行廵茶御史兼管马政及奉钦依该部知道事理未敢擅便正徳二年四月二十二日本部右侍郎韩重等具题本月二十四日奉圣旨是陜西一应马政都着廵茶御史兼管务要着实奉行不许视常怠玩钦此

　　闗中奏议巻三

　　●钦定四库全书

　　关中奏议巻四

　　（明）杨一清 撰

　　○巡抚类

　　一为边务事

　　题为边务事准兵部咨伏蒙皇上命臣不妨督理马政巡抚陜西地方自度不堪负荷已经具本陈情辞免巡抚仍督理马政俟命外钦奉勅谕委任褒嘉出乎常格揣分度力益深愧惧感恩圗报誓竭心力续准兵部咨该本部题奉钦依陜西寜夏镇巡等官候差去指挥强宏到彼即将地方缓急情形备细縁由明白具本付与本官星驰具奏不许朦胧迟悮等因臣到固原访得敌众自本年正月初五日入境抢掠李旺堡人畜之后并无传报炮火声息沿边豫旺城半个城上马房下马房一带俱无伏藏冦盗哨探得韦州螺山贼众俱已出墙遯回河套寜夏道路人马商旅俱已通行即今春气渐深河氷将解此贼料已出套过河陜西地方相离河套遥逺未知端的巳行延绥寜夏二处守臣查探未报节据捉获奸细供称敌众小王子大众不曽过河前项寜夏拆墙入敌虽未的知多寡其钞掠陜西边境者数本不多我军无截杀之功所在遭抢掠之苦虽云地方广阔军马数少防守不敷大要乃将骄卒惰边备废弛士气馁于剥削军令伤于姑息所致臣督率兵备守备等官于本月二十七日起马前去豫旺城等处沿边一带城堡阅视边关振扬威武处置战守防御一切事宜必俟辞免允命下临乃敢照旧専理马政臣观陜西武臣非无可用之人边城卒伍率多敢战之士况边民勇徤所在皆兵臣自去冬边报告急即督令所司将平凉等处下班官军民壮义勇等项拘集收操听候守臣调遣臣稍加策励鼓舞辄有欣然赴斗之志察此事势纵使敌兵在套不出亦不足忧如果事情紧急又有钦奉征调延寜等处逰兵成命必不悮事且彼之蔑我大甚其志巳骄天实厌之今岁如不悔过逺遯必当骈首就戮但查得固靖兰州一带边堡粮储委俱缺乏见在主兵尚难支持客兵所至将何供亿拯溺捄焚诚不可缓此正巡抚之责惧非愚臣所克胜堪然亦不敢后期以悞大计已经严督三司等官多方计处应施行者径自施行事体重大者另行奏请定夺然愿陛下托巡抚之责任如托臣督理马政之専采巡抚之谋议如采臣计处马政之切勿拘之以文法勿挠之以流言而为巡抚者又当以公灭私忘身徇国治官事如家事不以毁誉荣辱动其心则守必固战必克蠢兹小丑不日于襄九重可无西顾之忧矣縁指挥强宏前去寜夏未回臣今巡抚恐道途相左致悞强宏驰奏除行镇守武安侯郑英待查探套敌去留消息明白具本付本官赍进外今将本境哨探无敌在边縁由合先具奏縁系边务事理谨具题知

　　一为才不称任乞恩辞免巡抚事

　　吏部覆本部文选清吏司案呈奉本部送于吏科抄出督理马政都察院左副都御史杨一清奏弘治十八年正月初十日准兵部咨该本部题为大贼拆墙入境事节该奉钦依是杨一清不妨督理马政就着巡抚陜西地方用心调度防御贼冦写勅与他钦此官逾其分方怀负乘之惭任非其才恐贻覆餗之患循墙莫避临谷増危伏念臣章句迂儒栁蒲弱质歴官三十余年恒在闲曹以文墨议论为事不自意以虚名承乏督理陜西马政勅旨叮咛以废坠既久之事责其更新兴举感激难逢之会奋励无能之资倐寒暑之两更曽涓埃之无补顷属烽烟未靖边塞戒严皇上过聴廷臣之言俾兼巡抚之寄才薄事烦力小任重臣犹自骇人将谓何近据固原环县等处传报炮火声息不絶臣闻命不敢留滞即往各该地方钦遵一面调度防御外然犬马一寸之诚实有不能自隠者窃以天之降才各以区分君之用人必当器使臣深自忖揣实非巡抚之器岂有经畧之才况军旅之事素未之学若勉强就列终不敢言他日致悞边事臣之一身糜损不惜如一方生灵何此臣所以夙夜踧踖而不能自安者也且陜西马政近年俱巡抚官奉勅兼理因是委任不専未见修举以致三边战马缺乏上厪宵旰之忧简命専管督理臣虽不肖仰荷庙谟独断言聴计行以此得竭股肱之力臣初期以五年之后战马完足不烦公帑之财自壮边兵之势此臣矢心体国以忠于陛下之职分也今大纲初举而节目未备宿弊虽祛而成效未臻乃复以巡抚兼督理马政则仍蹈旧辙而于前日简命専官之旨似有不合该部久任责成之议亦复托诸空言况巡抚之职百责所萃臣非优于为政未免顾此失彼深惧获罪名教举其平生而尽弃之比臣所以欲言未敢而终不能已于言者也伏望圣明垂念陜西重镇一方生灵休戚所关乞勅吏兵二部另推才堪经畧素谙军旅之人巡抚地方防御外患臣照旧督理马政茶马如此则委任得人边备有托而臣初志获成前劳不废虽屏伏田野其荣多矣臣干冐天威无任悚惧待罪之至等因奏奉圣旨杨一清才望素着简命已定不允所辞该部知道钦此钦遵抄出送司案呈到部合就移咨前去烦照奏奉钦依内事理钦遵施行

　　一为公举将材以备擢用事

　　兵部覆该本部职方司案呈奉本部送于兵科抄出钦差督理马政都察院左副都御史杨一清题近准兵部咨该本部题该保国公朱晖题为预筹边患戒谨武备以谨不虞事本部议行内外大小衙门若有着实堪为将领之人不拘在官在下开具实迹明白荐扬以慿访察取用等因题奉钦依备咨前来臣惟兵者国之大事三军之命实系于将故曰将非其人兵虽众不足恃今在廷有明扬之典随取随足何患乏人岂假愚臣之赘但备员风纪有事边疆凡所见闻宁忍缄黙然臣久官西土所知者陜西之事故所荐者惟陜西之人陜西延寜甘肃为防边三大镇而固原环庆皆敌人所尝蹂践之处盖自撤东胜以来河套内地巳非我有深山大沙险顾在彼故每岁黄河将氷惴惴焉惟敌入套是惧万一入套则延寜千里时防冲突寜夏外险反南备河腹里之人不得安枕而卧矣以事势论之先年深入厚获未尝遭挫则入套之谋恐所宜有况兰州地方今年节被抄掠强弓徤马直突金城关下我军隔河相视不敢追逐臣尝亲歴愽访众口嗷嗷皆归咎于守备怯弱士马寡少所致窃恐彼将蔑我无能利我可掠万一乘冻过河兰金安会之区必遭荼毒密迩安定苑马营数千官马将无保障臣有职事不得不忧为今之计慎择将领为急将领得人自足以系兵民之心纾一时之急然陜西用武之地武臣可用者必多臣未深知者不敢轻举臣所知者如陜西都司都指挥佥事房懐素谙边务兼有治才军政佐贰未究厥用署都指挥佥事陈善闲于师旅勇于战斗督修边墙用违其材延绥定边营把总都指挥同知阎纲知兵惯战屡立竒功河州卫指挥同知姚震雄﨣过人御军有法凡此四人虽未敢谓其为真将材在陜西武臣中号为出色臣所知者如此且人材难得必欲责备则目前无全人取其所长则微疵在所畧如蒙乞勅兵部再行访察合无将房怀陈善阎纲姚震量加擢用委任其于边务不为无补等因具本该通政司官奏奉圣旨兵部看了来说钦此钦遵抄出送司查得先该保国公朱晖建议本部已经议奏通行各边及内外大小衙门访保堪为将领之人去后今该前因案呈到部看得都御史杨一清奏保都指挥房怀等四员堪为将领奏内又称兰州地方今年边人突入官军隔河不敢追逐众口嗷嗷归咎于守备怯弱查得兰州守备系都指挥张恺既已怯弱不能守御相应更换合无行令张恺退回原卫听候量才别用就将杨一清今举数内都指挥房怀代替张恺守备兰州候命下之日本部照例请勅前去令其钦遵行事其所举都指挥陈善等三员本部案候遇有相应员缺另行疏名上请简任縁系公举将材议换守备官员及奉钦依兵部看了来说事理未敢擅便弘治十八年二月初九日本部尚书刘大夏等具题本月十一日奉圣旨是房怀着守备兰州地方钦此钦遵拟合通行为此除外合咨前去烦照本部题奉钦依内事理钦遵施行

　　一为计处官军保障地方官马事

　　兵部覆本部职方司呈于兵科抄出督理马政都察院左副都御史杨一清题弘治十七年十二月二十一日据陜西苑马寺灵武监申为紧急声息入境抢掳人口官私头畜事据清平苑申据本院循环老人张义呈于本年十二月十七日蒙本苑差义同操丁邵兴旺张驴儿杨三前去槩管地方哨探到于地名双峯台髙见堡据招募地方老人马清报说本月十五日有招募新军罗仲明等将各名下牧放官马头畜下堡饮水间忽被敌众暗扑前来将罗仲明官马二匹幼男二口马三官马二匹幼男一口曹贞保官马一匹陈能官马一匹共官马六匹王继名牛二只杀死固原卫唐百户下军余周安杨文马暹杨老军抢去本卫军余沙威马三匹等因本月二十八日又据本监申为紧急声息抢掳等事据万安苑申据本苑架塘操丁李海苏廷茂任浩等报称于本年十二月初七日被敌众从草地进入本境打剌胡孙家堡碾盘掌沙井儿芦草沟青川苦水等处抢掳将官私头畜人口抢掠并杀死人口縁由呈报本苑至本月十二日又据军余谢恕招募军人何敬等口报被敌众又将虎家城若水板井等处一带抢掠官私头畜人口杀伤军余縁由各报到苑俱无告词难以申逹自抢之后见得敌众俱在本苑邻近地名涝池等处札营暗行将邻近地方抢掠俱各不敢前来告报数目有碍申禀欲待被掳各军告状到苑之日申报诚恐迟悞理合先将被掳縁由申禀等因备申到臣查得陜西苑马寺两监六苑见今牧养官马数多自敌众入套传报声息以来节经通行收敛堤备为照黒水开城等苑有守备都指挥苖英领军指挥郭遡等在彼又相离固原大军不逺料不悞事其清平万安二苑在固原东北一带地方无军防守万安苑尤为孤悬诚恐自豫旺城径窥该苑不可不虑防御之策俱宜严谨已经手本备行镇守陜西等处地方武安侯郑英差官量带马步军兵前去万安等苑地方防守及通行守备领军等官各严督防御保障地方守护官马去后今据前因看得清平万安二苑俱系固原守备官所管地方又有镇守武安侯郑英在于固原驻札不能遏絶防御听其长驱深入抢掠官私人畜见今该苑道路阻絶难以行勘除候声息稍宁通查抢杀人马的确姓名数目另行具奏外切照各苑地方固原平凉镇原等处军民杂处近自去年十一月以来敌众拥众在于韦州螺山住牧分掠腹里西则半个城回回堡海剌都东则自豫旺城径掠万安苑直扺马刚堡清平苑地方或数百人或数十人少则三五人所至辄有抢杀不知的数自弘治十四年大举侵掠之后未及三年军民何辜重罹荼毒守备都指挥苖英领军指挥郭遡等専在固原迤西防御虽有夺回头畜人口然不过十之一二而已东路甚是空虚有抢杀而无夺获臣先闻官军俱在西路万一自豫旺城乘虚东掠以此节行郑英计处量拨官军东路防护寂无施行已而二苑官马及马刚堡地方军民人口头畜果被抢杀各该守臣固难辞责要其事势亦有由然初螺山之贼窃伏半个城久而不退河西之寇犯我靖边者声势尤急苖英等只得在于镇戎千户所西安州等处防守后贼分散丑类随处拆墙填沟假我逋逃为之乡导乗隙而入我军相离动辄数百里人马有限顾此失彼势亦不能掣兵东救借使苖英等闻马刚堡等处有贼东还截杀亦缓不及事而西路之贼又乗隙而入矣即今春初马瘦尚敢驰突倘河开不出夏秋时月草盛马肥长驱肆掠各官似前顾此失彼非止官马被掠平凉镇原泾州一带军民将何保障必须选委専官管领军马于固原东路防守庶几责任有归缓急可倚查得前逰击都指挥杨敬所领逰兵三千员名除西安左前后三卫官军九百五十员名见随郑英截杀及庆阳卫五百员名本处备御外洮州卫二百五十员名岷州卫三百五十员名河州卫三百员名临洮卫二百员名巩昌卫二百员名秦州卫二百员名平凉卫五十员名见今散回本卫俱系挑选精鋭当此多事之秋若管领得人必能剿杀敌人保障地方访得庆阳卫指挥黄正新升都指挥空闲本官骁勇惯战又熟知地里相应委用及照臣新筑完清平苑彭阳城山川险固并万安苑地方有虎家城李马城等处俱堪屯兵防守如蒙乞勅兵部议处预行陜西镇巡衙门如果敌众在套河开不出前项地方急宜防御合无行委都指挥黄正或另选骁勇惯战如黄正者一员管领原选洮岷河临巩秦平七卫逰兵官军共一千五百五十员名在固原迤东清平万安二苑虎家城彭阳城一带往来驻札防御截杀保障军民守护官马以遏冲要之处平凉镇原之路在万安苑地方驻札之时行粮暂于环县仓关支在清平苑地方驻札暂于平凉府雄赡仓关支事宁官军各回本卫领军官员果能尽力剿杀另行録功升用今后凡遇冬月防守河套照前施行永为定规免致后期失事仍行陜西巡抚将招商银买等项粮草量拨于彭阳等城堡收受支放以便屯守固原守备都指挥苗英等专一在于西路防御以遏其深入固原安会静宁隆徳之路如此则声势联络而地方不至空虚责任専一而缓急无所推避若有十分紧急情事应该动掣应援又在主将临时相机调度臣军旅之事非其职业不当预闻但生灵休戚所系不忍坐视又事干官马臣如不言恐将来为患未已徒竭其力以为寇资臣之罪责亦何所逃等因具本该通政使司官奏奉圣旨兵部看了来说钦此钦遵抄出送司案呈到部看得都御史杨一清所奏除悞事縁由待查报至日另行外所据题称陜西固原地方东西俱有贼情而东路无兵截遏被抢掠去官私马匹人口头畜并杀死军余人等西路彼时紧急官军势难东救欲将原选洮河岷等七卫逰兵官军共一千五百五十员名行委都指挥黄正管领在于迤东地方截杀苗英等専在西路防御把守一节縁杨一清拟奏前项縁由之时尚系督理马政贼情正在彼处扰攘之际今警报已缓而身任巡抚正宜趂此闲暇及时整理武备合无本部仍行本官将所拟军马分定防御地方委用领兵官员支给粮草去处上班放回时月与凡一应防御机宜俱在议处停当依拟举行务使随处兵储有备遇警战守不误仍将议处过一应事宜转行内外镇守官员知会应具奏者备由奏报縁系议处官军保障地方及奉钦依兵部看了来说事理未敢擅便弘治十八年三月初九日本部尚书刘大夏等具题本月十一日奉圣旨是着杨一清斟酌计处务要停当事体重大具实奏来定夺钦此钦遵拟合就行为此合咨前去烦照本部题奉钦依内事理钦遵施行

　　一为预处边储以备紧急供饷事

　　户部覆该本部陜西司案呈奉本部送于户科抄出钦差巡抚陜西等处地方兼督理马政都察院左副都御史杨一清题节据整饬固原环庆等处兵备陜西按察司副使髙崇熙燕忠各呈缴查勘过沿边仓场粮料草束银两数目文册到臣案照先为前项地方节被敌众侵犯城堡抢掠人畜恐后动调军马防御遏截未审沿边一带仓场粮料草束有无积蓄充实可勾屯聚主客兵马几个月支用已经札仰各官查勘的确数目备造手册呈报去后今据前因查得各该边仓粮料草束委俱缺少如固原兰州俱系总会屯聚军马去处见在仓粮固原州止有九千二十一石九斗九升一合本处主兵共三千五百员名每月该支粮三千六十石兰州见在粮一万二千八百二十石一斗八升本处主兵官军旗校共六千四百余员名每月该支粮四千三百石俱仅可供三个月之用倘若添调客兵将何支给其余仓分或有粮无料无草或有料无草无粮或有草无粮无料或粮料草束俱缺有者仅支主兵不见赢余无者目前告急后将何望及查得陜西布政司官库银止有五万两固原州仓先该总制尚书秦纮奏开引盐收银一十三万八千七百九十余两近该巡抚都御史孙需行令兵备等官支出招商籴买粮草然分散城堡数亦不多且陜西天下要害之地固靖等边又陜西要害之地八郡数百万生灵之命所系而缺乏至此今虽烽火少息套贼去留犹未可测纵使河开过套将来事势尤有可忧盖自弘治十四年大举抢掠之后彼既闻知设有总制大臣将以为修筑边墙増兵増粮事事有备以此小王子大众不曽过河止是火筛等枝入套近日贼人分散丑类潜谋剽掠随处拆墙填沟如蹈无人之境各该大小领军官员拥兵坐食未闻运一方畧以挫其锋时有奸细潜出内地觇我虚实恐其蔑我无能知我无备将来纠合羣酋乗冻度河大举深入势须征调延宁凉荘官军以为内援若不先事储蓄临期缺乏未免穵运劳民贻患地方诚非细故臣惟圗事于平时者易应变于仓卒者难先年陜西为因不曽先事储蓄及至入套以后动调军马奏开课盐不知若干万引运送官银不知若干万两举行纳银冠带等项事例所得又不知其几何待其出套师旅既罢仓库一空徒为乗时射利者之地而民遭戹运转输之苦至于阖门逃窜逮今比屋萧然生理未复向使比岁以来兵连祸结内变将作不知何以为计言之可为寒心边报稍息上下相安遂谓无事储蓄之策废而不讲顷者敌复入套烽火告急会计所储在在不足相顾骇愕仰给朝廷幸而敌人悔祸逺遯设或潜伏河套经年不出乗秋大举长驱深入纵然不惜府库之财以充供军之费而地方所出有限仓卒亦难办给此皆失于先事储蓄之过也且如每草一束平时价不过二三分遇急收买至七八分一钱而无措每粮一石平时价不过五六钱遇急转输民至费银二三两而不足此理明甚人岂不知其因仍玩愒良亦有故今之士夫任耳不任目恶闻人善而乐谈人之过失寜仓卒而劳费人无非议平时招籴増粮増草则羣而哗之以为多事甚则疑其因以为利用是凡厥有位卑者矜矜自保茍免罪责尊者循循度日坐待升迁有能实心为公家任事者寡矣臣闻昔者尚书周忱巡抚江南十有八年一应钱粮任其通融区画致有红陈贯朽之积百姓赖之至今以为美谈彼固多才非当时委任之専且久何以至此使周忱官于近时以若所为不三二年非被排而去则循次而升矣臣窃恐议者因见延寜小捷地方稍靖遂置边储于度外万一有警又将贻后时之悔深虑却顾不得不极言之查得先年户部拟奏充实边储事件非止一端虽出一时权宜中间有益无损经久可行者亦多至于开仕途滥进之门为罪人幸免之地所益者小所伤者大茍非门庭之敌亦正不须如此若发京师帑藏之财虽失居重驭轻之宜终成损上益下之美但京师储蓄有限各边仰给无穷恐非可继之道求其获利多而取效速者莫如开中引盐为便盖榷盐之利本为助边果能絶私贩之阻滞杜权贵之请求则生生无穷何忧不给伏望皇上俯念陜西关中重地边储缺乏太甚所宜急时预处乞勅户部合无于陜西开中两淮等运司常股存积等课盐百余万引及今招商于夏秋收成之后籴买粮料草束查拨固靖兰州环庆各该边堡屯驻军马缺乏去处上纳仍要斟酌事情缓急如果盘踞在套尽收本色量寛斗头使人乐趍不许嫌避误事若无紧急事情又当酌量年岁丰歉年丰有收则广为招籴不厌其多如岁歉收薄则量收一半本色以防目前之急仍存一半银两以为来岁之圗免以不赀之财坐为营利者所得其它充实边储事宜择其有益地方无损治体者为之大要使边仓各有二三年之储则遇警不至于告乏布政司常有数十万两之积则临期尚可以有为此在巡抚督同布政司官通融处置次第举行应具奏者具奏定夺居常勿习于玩临事勿伤于急则事集而人不及知不必取旦夕之盈为张骇之举重费其力以资势利此愚臣迂腐为兵事谋兼为民事谋为治体谋之惓惓也巡抚本股肱之臣又得假便宜之柄何事不可为亦存乎其人耳茍非其人当易其位既授之任当责其成任者不疑疑者不任居其位弗事其事则将焉用彼相矣臣本菲才不堪负荷已尝具本辞免未奉允命然堂堂天朝岂无真能为巡抚之人陛下慎择而専委之久任以责其成不使有掣肘之虑如是而奉职不效不能先事预处以致临期失错重则身伏斧锧轻则名削仕籍彼亦何所辞避哉等因具本该通政司官于奉天门奏奉圣旨户部看了来说钦此钦遵抄送到司案查先该本部右侍郎顾佐题称蒙差前往陜西三边整理粮草乞要查照先年事例运送银两开中引盐召纳粮草运赴各边紧要缺粮仓场以备急用及本部近日奏开纳银冠带赎罪等项事件行移巡抚衙门举行等因本部查照议拟开中淮浙河东运司盐课共一百万引运送折粮等项银共三十万两举行冠带等项事例催征拖欠粮草子粒悉听右侍郎顾佐会同彼处巡抚都御史整理如有不敷星驰奏来再行区处接济等因具题奉圣旨是钦此钦遵巳经通行去后今该前因案呈到部看得巡抚陜西都御史杨一清奏称陜西地方固原兰州环庆一带粮草缺乏要开中两淮等运司盐百余万引召买粮料草束查拨各该边堡屯驻军马缺乏去处上纳一节縁本部近因侍郎顾佐奏请开盐一百万引送银三十万两举行事例催纳拖欠等项通行陜西各巡抚等官公同整理计此时方纔到彼正是议处之际数月之后自有成效无忧匮乏今本官又奏要开中盐引本难准拟但边方积蓄以预为先以多为贵若趂今套贼逺遁年岁颇收不行先事广储倘紧急调集军马仓卒何以为备岂可因延寜小捷地方稍靖遂置边事于度外哉合无依其所拟再将两淮运司弘治十五年分常股盐一十二万一千二百四十八引十六年存积盐一十二万八千七百五十二引两浙运司弘治十六年分常股盐一千八百六十八引一百五十二觔十七年分常股盐一十三万三千八百九十六引一百三十二觔四川盐课提举司弘治十五年分额盐五万引长芦运司弘治十六年分存积盐三万六千一百六十一引常股盐二万八千七十三引一百二十六觔共盐五十万引本部行移整理粮草本部右侍郎顾佐并奏带郎中吕贤陈策及彼处巡抚都御史杨一清等将先今二次开去引盐并运去银两定立斗头召商籴买若有不足再查灵州并西漳二县变买盐课银两一并召买仍要斟酌地方缓急积蓄有无如某处粮料有余草束不足则先整理草束如某处草束有余粮料不足则先措置粮料某处系紧要急缺在所当先某处系颇缓稍充在所当后年丰有收则尽数招籴本色不厌其多年歉薄收则量收一半本色以防目前之急仍存一半银两以为来岁之圗务使处置停当边储充实缓急有备斯为得策事完通行造册奏缴仍造青册一本送部查考其开去引盐合用勘合底簿并流通文簿差官驰驿前往南京户部印编完备勘合径送陜西布政司收候纳获仓钞至日辨验填给其底簿并流通文簿转发各运司并提举司收掌如遇各商赍到勘合比对字号相同照例支给縁系预处边储以备紧急供饷及奉钦依户部看了来说事理未敢擅便弘治十八年三月十六日本部尚书韩文等具题本月十九日奉圣旨是着各官上紧趂时整理务要处置停当边储充实毋致临时缺乏钦此钦遵拟合通行为此除外合咨前去烦照本部题奉钦依内事理钦遵施行

　　一为更替守备官员以保障地方事
  </div>
  <div class="pagination">
   <a href="关中奏议.html">
    上一页
   </a>
   <a href="关中奏议.html">
    1
   </a>
   <span class="current-page">
    2
   </span>
   <a href="关中奏议_page3.html">
    3
   </a>
   <a href="关中奏议_page4.html">
    4
   </a>
   <a href="关中奏议_page5.html">
    5
   </a>
   <a href="关中奏议_page6.html">
    6
   </a>
   <a href="关中奏议_page7.html">
    7
   </a>
   <span>
    ...
   </span>
   <a href="关中奏议_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
