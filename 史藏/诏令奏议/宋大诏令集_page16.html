<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 16 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 16 页/共 78 页</h1>
    <div class="content">　　遗制 

　　开宝遗制开宝九年十一月甲寅 

　　脩短有定期。死生有冥数。圣人达理。古无所逃。朕生长军戎。勤劳邦国。艰难险阻。实备尝之。定天下妖尘。成域中大业。而焦劳成疾。弥留不瘳。言念亲贤。可付后事。皇弟晋王某。天钟睿哲。神授英奇。自列王蕃。愈彰厚德。授以神器。时惟长君。可于柩前即皇帝位。丧制以日易月。皇帝三日听政。十三日小祥。二十七日大祥。诸道节度观察防御团练刺史知州等。并不得辄离任赴阙。闻哀之日。所在军府三日出临释服。其余并委嗣君处分。更赖将相协力。中外同心。共辅乃君。永光丕祚。 

　　至道遗制至道三年三月癸巳 

　　朕闻两曜丽天。不能逃亏昃之数。四时成岁。无以逾代谢之期。知冥运之有终。乃达人之大观。朕以凉德。君临万邦。二纪于兹。庶民咸乂。爰从春首。忧劳遘灾。虽药石之载加。奈沉绵而愈剧。以至大渐。弗寤弗兴。皇太子克茂温文。夙彰孝爱。自处前星之位。弥光主鬯之贤。嗣守丕图。必符昌运。宜于柩前即皇帝位。尔其任贤去邪。克遵于往诰。布德施惠。深念于黎民。更赖中外荩臣。文武多士。一心协佐。共致雍熙。诸军赏给。并取嗣君处分。丧纪以日易月。山陵制度。务从俭约。应在外臣寮不得擅离治所。只于本处举哀。于戏。有生必死。品物之大端。送往事居。前哲之明训。克慎洪业。吾无恨焉。 

　　乾兴遗诏 

　　门下。朕嗣守丕基。君临万寓。惧德弗类。侧身靡宁。业业兢兢。倐逾二纪。幸赖天地之祐。祖宗之灵。符瑞荐臻。边鄙不耸。臻乎至治。无让古先。而寒暑外侵。忧劳内积。遘兹疾疢。屡易炎凉。虽博访良医。遍走群望。逮诸禳禬之法。徒竭精格之诚。弗获寤兴。至于大渐。皇太子某。予之元子。国之储君。仁孝自天。岐嶷成质。爰自正名上嗣。毓德春闱。延企隽髦。尊礼师傅。动遵四术之教。诞扬三善之称。矧穹昊眷怀。寰区系望。付之神器。式协至公。可于柩前即皇帝位。然念方在冲年。适临庶务。保兹皇绪。属于母仪。宜尊皇后为皇太后。淑妃为皇太妃。军国事权兼取皇太后处分。必能祇荷庆灵。奉若成宪。抚重熙之运。副率土之心。更赖佑佐宗工。文武列辟。辅其不逮。惟怀永图。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。于戏。修短之数。岂物理之能逃。付托之宜。谅舆情之增慰。咨尔中外。体朕至怀。主者施行。 

　　嘉祐遗制 

　　朕荷国大统四十有二年。尝惧菲凉。不足以承祖宗之鸿烈。然兵休民靖。底于丕平。顾朕何德以堪之。乃自春已来。积勤爽豫。今至大渐。恐不得负扆以见群臣。皇子某。以天性之爱。朝夕寝门。未始少懈。况聪知明睿。朕素有承嗣之托矣。夫岂不顺天人之望哉。可柩前即皇帝位。皇后以坤仪之尊。左右朕躬。慈仁端顺。闻于天下。宜尊皇后为皇太后。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之际。惟圣为能达其归。矧天之宝命。不坠于我有邦。更赖文武列辟。辅其不逮。朕何慊焉。咨尔中外。体予至怀。主者施行。 

　　治平遗制治平四年正月丁巳 

　　朕蒙先帝之遗休。荷高穹之眷命。获主大器。于兹五年。乐与群公。讲求至治。先身以俭。冀臻四海之富康。励志之勤。未尝一日而暇逸。而忧劳积虑。疾恙踰时。有加无瘳。遂至大渐。皇太子某。睿哲之性。天姿夙成。储两之明。人望攸瞩。可于柩前即皇帝位。尊皇太后为太皇太后。皇后为皇太后。诸军赏给。取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之理。圣哲所同。惟赖宗社之灵。臣邻协德。辅我元子。永康王家。咨尔多方。当体予意。 

　　元丰遗诏八年三月戊戌 

　　朕以菲凉。奉承大统。获事宗庙。十有九年。永惟万机。靡敢暇佚。赖天右序。方内乂宁。逮至首春。偶至违豫。病既益进。遂尔弥留。恐不复誓言。以嗣兹志。皇太子某。温文日就。睿智夙成。仁厚孝恭。发于天性。人望攸属。神器所归。可于柩前即皇帝位。然念方在冲年。庶务至广。保兹皇绪。寔繄母仪。皇太后圣哲渊深。慈仁恻隐。辅佐先帝。拥佑朕躬。识达几微。闻于四海。宜尊为太皇太后。皇后为皇太后。德妃朱氏为皇太妃。应军国事。并太皇太后权同处分。依章献明肃皇后故事施行。如向来典礼。有所阙失。命有司更加讨论。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。惟生知死。惟圣人能达其情。托重受遗。惟贤者能致其义。尚赖左右辅弼。文武官师。同寅协恭。永底至治。 

　　元符遗制 

　　朕嗣守大业。十有六年。永惟付托之重。夙夜祇惧。靡敢遑宁。赖天之休。方内乂安。蛮夷率服。乃自故冬以来。数冒大寒。浸以成疾。药石弗效。遂至弥留。恐不获嗣言。以诏列位。皇弟端王某。先帝之子。而朕之爱弟也。仁孝恭俭。闻于天下。宜授神器。以昭前人之光。可于柩前即皇帝位。皇太后、皇太妃、保佑朕躬。恩德至厚。凡在礼数。其议所以增崇。以称朕欲报无已之意。方嗣君践祚之初。应军国事。请皇太后权同处分。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。死生之期。理有必至。宗社之奉。其永无疆。尚赖股肱近臣。中外百辟。协辅王室。底绥万邦。咨尔臣民。咸体朕意。 

　　谥议上 

　　太祖谥议 

　　朕以易名之典。抑惟旧章。所以昭著圣猷。传示来世。流芳垂裕。永永无穷。此百王不易之道也。伏惟大行皇帝禀上圣之姿。君至尊之位。契三灵之眷命。开万世之洪基。应乎天而顺乎人。声为律而身为度。奄宅区宇十有七年。以乃圣乃神之功。守克勤克俭之德。躬决庶务。则日旰忘疲。广览群书。则宵分辍寐。外诫畋游之乐。内无耳目之娱。揭进善之旌。悬敢谏之鼓。解衣推食。悯战士之勤劳。薄赋轻徭。念农人之疾苦。万古皇王之道。平窥于掌握之中。三方僣伪之君。生致于阙廷之下。威加四海。德合二仪。三辰顺而天道无差。兆民康而年谷屡稔。功已成矣。理已定矣。而犹小心恭己。诘旦视朝。既勤倦以劳神。致寒暄而遘厉。马归华岳。方臻偃武之期。龙去鼎湖。遽促上仙之驾。今虔遵旧典。上易尊称。谨案谥法。道德应物曰英。除乱静难曰武。穷神知化曰圣。经纬天地曰文。阴阳不测曰神。功成民用曰德。若乃坐筹决胜。训卒练兵。复吴蜀之土疆。吊交广之生聚。畏天威者不召而至。慕皇风者重译而来。岂不谓之英武乎。又若兴起学校。搜访隐沦。广延儒雅之徒。乐闻俎豆之事。明王圣帝。靡不葺其祠宇。名山大川。靡不奉其禋祀。岂不谓之圣文乎。又若宸谋不测。睿略遐敷。先天而天不违。作事而事无愆。素功侔造化。智识洞元微。万灵归指顾之中。六合入牢笼之内。岂不谓之神德乎。太者表极尊之称。祖者彰开基之德。洪惟清庙。永配昊天。伏请上大行皇帝尊谥为英武圣文神德皇帝。庙号太祖。 

　　太宗谥议 

　　臣闻明一合道曰皇。德象天地曰帝。聪明文思。行也。尧舜禹汤。谥也。王者膺图受历。应天顺人。美盛德而试诸难。腾英声而节一惠。生有尊号。终受大名。垂诸简编。如揭日月。伏惟大行皇帝允恭克让。豁达神武。千年诞圣。彤云紫气之祥。五行钟秀。日角龙颜之表。纯孝因心。奉宣祖而尊严父。雍睦悌弟。翊太祖而肇兴王。始者姬室下衰。梁王在位。讴歌狱讼。去周归宋。至于出征。帝亦言迈。三灵改卜百姓与能。陈桥有切谏之言。京邑无敚攘之患。市不易肆。遂登皇极。佐圣之功大也。乃荒鲁邦。乃建元侯。内总熊罴。肃清禁卫。龙潜邸第。晦九五之迹。凤德尹京。洽亿兆之心。洎奄有四海。为天下君。大宝曰位。其命惟新。改元太平。符守文之代。于铄军政。协下武之时。应运之期至也。蕞尔汾晋。结援林胡。逆节乱常。两朝三纪。劳人动众。坚不可拔。帝赫斯怒。定议亲征。矢石齐攻。金汤不守。折铁易于摧枯。渠魁倐已衔璧。与民更始。惠如春阳。本封晋王。终定厥土。受天之命光也。漳泉入觐。混同文轨。杭越献地。一统寰区。无思不服。无远弗届。占城于阗之封。大食宾同之国。献琛奉贽。岁无虚月。白鹦紫鹊之异。神麟丹凤之灵。嘉禾连理。史不绝书。中孚之信及也。经纬天地。克定祸乱。政之大者必躬亲之。高台讲武。临轩选士。英儒赡文之鸿博。骨腾肉飞之杰俊。天下英雄。落吾彀中。升之峻级。待以清华。不数十年有登廊庙而定疆场者。知臣之鉴精也。幽有鬼神。明有礼乐。坠典聿脩。无文咸秩。五展南郊之仪。一议东封之礼。籍田劝农。御楼肆赦。释老之教。崇奉为先。名山大川。灵迹胜境。仁祠仙宇。经之营之。致恭之诚广也。求贤审官。化民成俗。为政以德。惟刑恤哉。置详刑之曹。下考课之令。菅蒯不弃。泾渭分流。时无遗才。吏皆守法。兴废继绝。矜孤赈寡。视民如子。使无蹈乎水旱。思艰食为忧。遐幽在念。吁天无所。增加使额。勤恤人隐。纳隍之言远也。俯仰山谷。详延隐沦。修史氏之职。改班秩之称。著治化之书。贞观之风也。纪仙山之石。开元之事也。弧矢以威天下。善射通神。药石以救齐人。仙方填委。乐正雅颂。无相夺伦。幸太学以谈经。召儒臣而侍读。卑宫室、则斵雕为朴。减尊称、则法天崇道。开理检以登闻。升便殿而崇政。立储定社稷之本。清心希天庭之妙。治世之规备也。在宥天下。二十有二年。王泽深矣。机务详矣。臣下之归尊至矣。黎甿之受赐多矣。越书契以无伦。尽帝王之能事。还淳反古。如指诸掌。泥金检玉。方卜近期。而鼎成龙至。圣驾上仙。万方缟素。九成遏密。下臣奉诏。拟议徽烈。丕扬耿光。追惟古始。巢燧之际。载籍未备。炎黄已还。声明有章。若乃兼商周之质文。总汉唐之雄盛。乃圣乃神。乃武乃文。叙全功与令德。实映后而辉前也。旁稽礼文。恭案谥典。应变无方。不疾而速。得不谓之神乎。施为于民。裁成万物。得不谓之圣乎。万邦为宪。帝德广运。得不谓之文乎。保大定功。奄有九域。得不谓之武乎。夫法太初前志。谓太上立德。以宗礼经。有宗祀配天。惟千龄应运之君。为百代不迁之主。请上尊谥曰神功圣德文武皇帝。庙号太宗。 



●　　宋大诏令集卷第八 

　　帝统八 

　　谥议下 

　　真宗谥议 

　　伏以古之王者。申节惠之文。举易名之典。取法于天地。陈礼于郊庙。盖所以褒劝成德。彰示方来。著为令猷。历代不易者也。伏惟大行皇帝诞膺基命。祇嗣宝图。席二后之庆晖。接五精之正统。业隆富有。德茂□孚。端绣扆以向明。偃雕戈而下武。四鄙清定。九区率顺。面内之夷钦向。充庭之贡狎至。丰泽流丽。载谣洋溢。孰远而弗达。胡微而弗浸。仍岁大熟。方内大宁。协百志以咸熙。总万机而惟允。励精以思道。广听而博纳。刑罚止息。品汇阜滋。刑忠利以宣猷。涣文明而施化。家兴礼让。俗跻仁寿。无爽物性。勤恤民隐。祇遹成宪。克务在宽。居无自我之规。动叶用中之道。乃至慎选列辟。体貌皇僚。畴咨蹇谔之臣。以箴主阙。浚发丁宁之札。以重农本。下民之言好问。声色之娱不迩。九功灼叙。百吏肃谨。讲求礼式。修明宪度。政体以之毕举。时俗以之于变。絜诚而致祀。钦容以事天。举必率于齐蠲。奉必资于崇宠。精专祇戒。翕习示祥。天人之际已交。帝王之制兼劭。旋荷昭回之鉴。荐膺奥秘之锡。示先期于路寝。接珍御于紫闱。丕昭濯濯之灵。恍悟绵绵之绪。博观品列。诞告方国。均同于纯贶。载严于崇报。隆神丽之靖宇。范端邛之晬豫。纪节物于令甲。总使职于台宰。阐绎集虚之道。奉延御辨之游。茂讲景仪。专致精意。聿询夏谚。载事虞巡。祇建天家之封。亲款后皇之祀。金庭顺拜。缅尊于道荫。旻坛荐类。式报于春禖。震耀采章之容。纷纶符瑞之富。且夫修明典则。祇祓燔狸。必归美于祖宗。祈褫于兆庶。然后发涣汗之号。建尊显之称。昭祲盛之威容。腾英茂之声烈。繇是振章天之藻翰。纪镂石之信辞。钟律均和。黼黻交丽。逮星灰之屡改。积缇缃而弥广。矧乃中禁之地。侔于上帝之府。金楹丛倚。钿轴相鲜。迈炎汉之好文。盛开元之致治。朝廷无事。皇家多欢。处帝所之秘深。叶真风之冲漠。希微致用。睟穆居尊。体广运于乾元。保久视于教父。齐皇极以敷训。示太素以御民。固以守丕业于盈成。致怀生于茂遂。岂图时有浸沴。疾生腠理。欻凭玉以大渐。遽脱屣而上仙。冢宰导乎遗音。天下瞻乎晏出。所以三灵愤惨。万国号慕。穆卜惟吉。同轨赴辰。列哀仗以绮城。引龙辒于御道。虔遵礼典。上易徽称。谨按谥法。经纬天地曰文。无幽不察曰明。法度明大曰章。通达先知曰圣。生善行德曰元。慈惠爱亲曰孝。文以化成。明以临照。章以垂宪。圣以广运。元以法天。孝以述志。惟治也本乎至道。惟德也所以称宗。则法旧史之明文。为来叶之懿范者。盖天之所命矣。请上大行皇帝尊谥曰文明章圣元孝皇帝。庙号真宗。 

　　仁宗谥议 

　　臣闻元精磅礴。济万物而不昭其迹者。荐名曰天。至道汪洋。泽万世而不有其功者。定议于帝。伏思自古帝王。膺太名。号大行。使金声而玉振之。以绍乎无穷之闻者。帝莫盛于尧舜。王莫盛于禹汤也。盖易名之典。下不得诔上。古者将为至尊之谥。必质于郊。然后定之。所以推天下之至公。虽天子不得以自专也。洪惟大行皇帝躬上圣之质。承累圣之绪。流大汉之岂弟。承放勋之钦明也。包富有之业、而能守以约。揽泰定之基而弗恃以安。固尝邈然驰视其未刑。俛然积思所不及。谓天命之匪易。乃严心戒惧。以答灵心之顾。谓民怀之靡常。乃函容照物。以陶善类之归。知括万虑而不可赜。恩隆四垠而不可形。如两仪之无不焘载。如三辰之无不临照。于时修废官。继绝世。礼高年。勤力穑。减常赋。却末游。虚己以遇豪俊之材。降志以从忠直之谏。振立赏罚而权衡之。章明典礼而黼黻之。宥恕刑狱而涤荡之。惠安困穷而衣食之。人情莫不欲逸。爱人力而不劳。人情莫不欲寿。辅其生而不伤。群公庶尹。罔不交孚。相与谋王之朝。殊邻绝区。罔弗亿宁。相与慕王之境。父父子子。兄兄弟弟。罔弗祗顺。相与立王之途。仁政之施。沛然其若是莫之能御也。矧复耕籍于千亩之田。祫祭乎先王之庙。报天之诚笃。则八奠于圜丘。严父之志尽。则再侑于明堂。宗室既蕃。则广诸分玉之爱。邦统未昭。则豫有主鬯之属。下议乐之诏。以考钟石之和。置写书之官。以缀经坟之学。迩英敷席。图讲艺也。凝机被宇。资味道也。藻思粹发。穷圣作也飞毫洒落。肆天纵也。知声色之靡伐于德义。于是乎屏燕饮之娱。知雉兔之获殚于精神。于是乎绝盘游之欲。念织组之勤。则却服御之华。念土木之费。则损宫室之丽。西羌阻命。不欲久戍劳师。而遂纳玉关之誓。南蜑肆奸。不欲深入薄寇。而自致藁街之戮。时则有踰沙轶漠卓荦之贡委。应图合课沕潏之瑞丛。四十二年于兹。可谓海内大治矣。窃迹羲皇之前。夐乎莫索其详。自诗书之载。揆厥所元。暨乎攸卒。未有如兹之盛者也。方将勒鸿休。受永佑。岂图神机忽厌。邦衅上延。仙鼎已成。不返荆山之御。玉衣虽在。空陈渭水之游。嘉原既新。同轨毕至。下华盖于北极。引龙輴之西巡。此万国之所以摧心。三灵为之变色。有司由是饬旧典。□丕称。皇哉铄乎。几有以绥王灵而炳帝烈也。谨按谥法。一民无为曰神。经天纬地曰文。通达先知曰圣。保大定功曰武。照临四方曰明。慈德爱亲曰孝。若乃群生啿啿。鼓之舞之。不知至化之所自然。非至神乎。制礼作乐。际天接地。焕乎而大备。非至文乎。惟宗庙之奉。实发先识。以建大本。非至圣乎。戴白之老。不知兵革之警。非至武乎。遐方荒昧之情。格于聪明而无所遗。非至明乎。敦叙九族。以述奉祖先之志。非至孝乎。粤自庙号之建尚矣。惟其历古圣贤之君。莫不极其所以尊明盛德之称。又或至于代相袭之。夫仁者圣人之盛德。岂独未有以当之耶。抑当时鸿儒钜学。乃略于稽求。将天之所启。期以克配大行之庙乎。诗云。维天之命。于穆不已。此之谓矣。惟功以创业为祖。德以守成为宗。皆尊尊之大义也。大行皇帝尊谥宜天锡之曰神文圣武明孝皇帝。庙号曰仁宗。 

　　英宗谥议 

　　臣闻惟天为大。在形器而已分。惟君为尊。抑德名而后显。皇坟帝典。玉板金函。勒鸿垂休。略见方策。我宋受命。以作神主。乃武乃文。克明克类。故七世之庙。可以观德。三灵之心。怀于有仁。保定之眷。永锡景祚。淳耀之烈。爰集治平。恭惟大行皇帝浚哲应期。泰清抚运。体乾元之刚健。涵阳精之光铄。粤初清明在躬。隐而未见。则惟尊德性而道问学。致广大而极渊微。储思养正、而圣功内充。处谦自牧、而物情已服。仁宗皇帝深烛天意。知人神之依。曰惟汝贤。授之宗器。乃怀抑畏。坚避历年。不易乎世。无然歆羡。至诚达节。天下莫际其量。文言曰。确乎其不可拔。潜龙也。历数讴谣。谅非人事。遂膺图箓。正位凝命。景至而冬夏应。气动而风云从。震声而离明。巽齐而兑说。既已保富有之业。席嘉靖之治。敕天之命。严恭励翼。率时昭考之道。祇奉慈仪之尊。肇禋圜丘。诚志内尽。登祼清庙。孝思惟则。君道王体。大本举矣。若乃励精庶政。收采群策。朝以听决。至于中昃。夕而访览。迨于乙夜。稽考典刑。综核名实。谨宪度。振纲律。中庸所谓审问慎思。笃行固守。其自致也悉矣。惟其体貌丞弼。优遇耆老。辨章才品。慎重名器。虚怀以待俊德。前席以尽嘉言。纳用不专于亲近。眷接无间于疎逖。推择髦秀。以充册府。增置学官。以训宗胄。惟日孜孜。每怀靡及。喜老氏之清净。则乐行其道。贵大易之简易。而尝以为言。故无有作好。用敦乎俭。器服才具。玩好不设。未尝致意于观于逸。于游于田。宫室苑囿无所增饰。左右嫔御无一名号。爵罔及于私昵。恩无假于近习。夙戒戚里。微濯龙车马之盛。裁省主第。无堂邑山林之侈。身先处厚。以示四方。此皆治古之盛事。哲主之懿铄。得其一二。足以垂光载籍。宣昭义问。矧翕受敷施。广大悉备。兹士民之所目见。天下之所共闻者矣。至于宽仁温厚。煦然若春阳之布和。庄毅明察。凛然若秋霜之肃物。其稽古也。多识前言往行。其御今也。有以极深研几。而犹罢朝则敷经于外阁。退食则开帙于内殿。惇序宗属。抚怀戎狄。钦恤刑辟。蠲薄赋繇。惠养鳏独。赈恤乏绝。凡曰仁政。不忘寤寐。傥若日月得天而能久照。四时更化而能久成。于万斯年。永绥寿恺。则雄才大略足以弥纶于高厚。丰功远烈足以辉掩于往初。以此积德。则三代不必企也。以此立威。则四夷不足攘也。上仪壮观。遗风茂实。奇伟倜傥。竹帛不可殚纪。爰厌世之已早。遽乘云而上宾。植璧于坛。顾金縢之靡兆。遗弓在地。怅龙驭之莫攀。因山已穹。同轨斯会。爰饬旧典。申诏近臣。参考历代之法。崇荐对天之号。谨按谥法。圣能法天曰宪。经天纬地曰文。刚德克就曰肃。保大定功曰武。重光奠丽曰宣。尊仁安义曰孝。若夫惟天聪明。惟圣攸法。惟臣钦率。惟民从乂。兹所以为宪。典常是师。俊民用章。乂用明。以化成天下。兹所以为文。以义制事。以礼制心。王道正直。罔失法度。兹所以为肃。董正治官。威怀并设。六服八表。靡不承德。兹所以为武。丕显哉皇祖之谟。丕承哉三宗之烈。缉熙景训。垂裕后昆。兹所以为宣。持盈保成。夤恭戒惧。顾諟明命。克昌统业。兹所以为孝。孔子曰。道之行也与。三代之英。某未之逮也。而有志焉。盖禹汤文武。三代之英者。惟德有以当之。不在乎禹汤文武专其美也。是故继韶夏。建鸿名。必本诸事业。质诸公论。考诸先圣而不谬。垂之万世而不疑。则可以昭告于郊。锡命于帝。宗庙享之。子孙保之。言而可为天下信。著而可为后王法。盖诗书所存。断自唐虞以下。所以发扬盛德。诏于无穷者用此。大行皇帝尊谥。宜天锡之曰宪文肃武宣孝皇帝。庙曰英宗。 

　　神宗谥议 

　　伏以生而不有。为而不恃。澹然无极。而不可强名者。天也。感而后通。迫而后应。化育万物。而不可为象者。帝也。夫人君之德□天。如此则可以配神明。享天地。小大精粗。无乎不在。尚何俟于外之文哉。然为之臣子者。必列大功。纪大行。继韶夏。崇号谥。刻之玉册。藏之金匮。历之春秋。垂之后世。岂特贻观者之耳目也。盖所以扬祖宗对天之闳休。成万世无疆之大业。其事岂小补哉。然下不得以诔上。古之道也。惟天子制谥于南郊。以明受之于天。不敢专也。故周官太史。汉官大行。寔掌其事。其历世莫之敢已。恭惟大行皇帝天启上圣。人与成能。其英伟之识。高明之学。微妙之德。隽杰之功。卓乎不可名象也。然非建显号。施尊名。则何以加施于万物之上。充塞于天地之间。以与尧舜文武比隆。而传示无极哉。惟王者之迹熄久矣。绵绵延延。至于五代。四方遂分裂不合。圣人之道。浸以微灭。至宋受命。真人出。乃能合天下于一。圣子神孙。继继承承。缉礼典。协音乐。定制度。一轨量。正刑辟。招儒学之士。阐仁义之涂。然后先王之道。弛而复张。郁而复发。而天下之治。几于三代。及大行践阼。超然远览。垂意当世。旻天之所以付予有宋者。既全安盛大如彼。而祖宗之积累德业。□丰融显懿如此。苟不能继志述事。以底□极治。则何以称神灵之心哉。虽然。天下之治。必以三王五帝为法。若秦汉以下。局促狭隘。纷纠钩裂。盖不足论也。□是咨诹诸儒。若稽古昔。协礼文。正法度。以庠序造士。以经术取人。以法理核吏。以水土理财。以舍役息民。以考试任子。以六典正官。以品式驭用。以清议驭俗。罢兼并。抑末作。以一民之业。绌浮淫。务功寔。以致民之治。为之师表。以教其不及。为之医药。以救其夭死。为之政以糺其偷堕。为之刑以禁其暴傲。同度量以一之。正历纪以齐之。昭文章比象以示之。为等级度数以穆之。夫合祖宗。立原庙。隆至孝也。定郊祀。□一天。缉上仪也。祀明堂。脩定配。正大典也。考金石。协声律。复雅乐也。刺六经。绌百家。扶道术也。决万机之务也。逾□日□。掌四方之奏也。至于夜艾。其拔士也。用其所长而弃其所短。其推赏也。纪人之功而忘人之过。尊宠儒术。驾驭豪英。所以为天下兴利除害。变法易政。以成大功者。岂止数十而已哉。故十九年间。表里晏然。德泽洋溢。蠭涌泉源。云布雾散。符瑞应期。间见层出。俶傥穷变。若夫守谦抑。却徽号。尚敦朴。去侈靡。内则繇安车辇道。以致天下之养。外则合同宗远属。以章天下之睦。念英考之烈也。则抱终身之忧戚而致其慕。念光献之慈也。则谨四时之祭而极其哀。罢彻畋游之乐。慎节燕私之娱。其道问学也。足以并包经术。绵络天地。其纵神藻也。足以黼黻云汉。陶镕典谟。荀卿曰。欲观圣人之迹。则于其粲然者矣。矧复审计策。奋威武。饬边备。正马法。实府库。利器械。广仓庾。谨平籴。以兵法授诸将。以什伍教人民。诛奔军叛师以作士气。推高爵厚禄以劝有功。其所规恢万世之策。可谓雄深而博厚矣。然而睿圣之心。乃在于安强中国。制胜无形。而不以黩武事。夸远略为务。故遣使旁午。婉辞饬币。以固北敌之好。而息边甿之劳。出师征诛。正名问罪。以□□亟夏人之患。而无过时之役。是以三垂晏然。兵寝不用。大化神明。恩施浃洽。与夫劳师远攻。快心于□望之北。倾国殚货。以鳞介易我衣裳者。岂可同日而论哉。惜乎大业未究。荆山鼎成。遽凭玉几。道扬末命。此四海所以殒心。群臣所以泣血。乃相与稽旧章。图徽称。以表里诗书。而与天地相终始也。谨按谥法。道德应物曰英。经纬天地曰文乘德尊业曰烈。保大定功曰武。穷神知化曰圣。继志述事曰孝。夫乂用三德。以应万邦。非至英乎。缀礼缉乐。陶冶群生。非至文乎。藏用以为神。显设以为业。非至烈乎。不怒而威。不杀而服。非至武乎。嗣天制作。民莫得名。非至圣乎。继述前烈。慈惠爱亲。非至孝乎。皇皇乎真丕天之大律。王者之绝业。惟备道全美者。乃能与于此。粤庙号之建久矣。其间圣贤之君作。而应天下之治者多矣。然未有以神为号者。抑神也者。妙万物以为言、而难其称欤。抑天之所启、以配大行之庙乎。书载益称尧德。曰乃圣乃神。乃武乃文。盖圣神所以立道。文武所以立事也。大行皇帝尊谥。自天锡之曰英文烈武圣孝皇帝。庙曰神宗。 

　　哲宗谥议 

　　臣闻道有常道。名有常名。道无乎不在。而名未始有极。此道与名之常也。古之圣人。得道之常。以入于有。即其应物之迹。而名随焉。虽所称异号。而道之所谓常名者。固存乎其中矣。恭惟大行皇帝以天纵之圣。承百年积累之业。越在幼冲。履帝之位。若固有之。体道以为德。故寂然不动。有以见天下之赜。明而用晦。盖不言者九年。及南面而听天下。疏观万物。泛应曲当。其辟也开而天。其阖也渊而深。虽左右之人。莫察其喜怒之色。临下以简。制物以静。可谓盛德之至。无得而名言矣。然臣考之前载。质诸先王。柔内直外谓之钦。经天纬地谓之文。思以作圣谓之睿。戡定祸乱谓之武。无小不见谓之昭。继志述事谓之孝。于是窃迹盛德大业。著于事为。而可以形容者。条列而拟象之。盖外温恭而内允塞。敬天之威。遇灾而惧。顺帝之则。小心翼翼。动容周旋。必中于礼。望之如天之高不可度。就之如日之温而可爱。可谓钦矣。沉潜刚克。高明柔克。错综日跻其用。尊敬儒学。以缉熙于光明。罢黜章句之小道。发六艺之科指。可谓文矣。致虚以为明。致一以为思。思而后言。言简而切。迫而后动。动而不舍。扩而充之。至于大而能化之圣。可谓睿矣。不令而威。不严而肃。偏师裨将。授以成筭。乘边出塞。不顿一戟。开疆辟地。列障置守。羌人扶服而请罪。陇右稽颡而乞降。可谓武矣。吉之先见。独观乎昭旷之原。允听万事。而不惑于是非。取舍之际。富善人。敦有德。或自一言而知。难任人。堲谗说。或由一见而察。光被四表。不遗微小。可谓昭矣。遹骏其声。丕承其烈。悼法度之板荡。则当宁太息。愤奸罔之诬言□比。则敛容出涕。政无小大。追复之。不夺于浮言。不移于异议。熙宁元丰之政。复行于今日。可谓孝矣。十有六年。海内乂安。百姓蒙福。天地协应。奸宄不作。神宝自至。祥光烛天。时和岁丰。物无疵疠。遐荒幽远。毡裘毳服左衽之俗。莫不面内来臣。方慨然以有为。以追迹三代之隆。志未就而上宾。此万国所以摧心。三灵为之变色。虽殚天下之美。固不足以名。而百辟卿士。斋心涤虑。合天下之心。即南郊之阳。以请命于上帝。乃按谥法。威仪悉备曰钦。道德博闻曰文。家方盖平曰睿。辟境斥土曰武。圣敬日跻曰昭。继志述事曰孝。口是众德。以为之名。垂示后世。于是为称。然古之王天下者。祖有功而宗有德。德之可宗者。莫大乎哲。昔之称尧曰知人则哲。称舜曰浚哲文明。称成汤至于帝乙。曰经德秉哲。称文王至于武王。曰世有哲王。窃考大行皇帝运量酬酢。万世可得而宗者。哲也。盖帝之所难。而王之所由兴。非天下之至明。其孰能与于此。大行皇帝尊谥。宜自天锡之曰钦明睿武昭孝皇帝。庙曰哲宗。 





宋大诏令集卷第九 

　　帝统九 

　　谥册 

　　太祖谥册 

　　维太平兴国二年岁次丁丑。三月壬戌朔。十八日己卯。哀弟嗣皇帝臣某谨再拜稽首上言曰。伏以膺图受命。千年肇启于洪基。表行称功。万世永扬于茂实。□哲王之懿号。乃历代之通规。敢凭稽古之文。虔举易名之典。伏惟大行皇帝量包四海。道冠百王。顷事周朝。实当大任。貔虎内权于万旅。干戈外奉于四征。专战伐而立功勋。历艰难而创皇业。三灵眷命。兆庶乐推。既应天以顺人。乃变家而为国。自临大宝。光宅中区。端拱九重。留心万务。向明而治。惟道是求。公车徵草泽之贤。束帛聘邱园之秀。勤恤民隐。澄清化源。秣马厉兵。陈师鞠旅。偏将南征而湘中定。灵旗西指而剑外降。岭表金陵。相继面缚。削平区宇。混一车书。万物于是由庚。二仪以之贞观。然乃无为而治。让德于天。四登圜坛。告类上帝。神功圣德。冠绝古今。方修检玉之仪。遽趣上仙之驾。诉穹旻而靡及。痛弓剑以俄遗。因山之陵寝既成。陟冈之孺慕何已。臣虔遵顾命。俾奉宗祧。徒知怀翼翼之心。何以继安安之化。爰徵旧典。奉上尊称。谨遣摄太尉、皇弟、协谋同德守正保顺功臣、开府仪同三司、检校太尉、兼中书令、行开封尹、兼归德管内河堤等使、上柱国、食邑五千五百户、食实封一千七百户、齐王廷美。奉宝册。上尊谥曰英武圣文神德皇帝。庙号太祖。伏惟俯鉴至诚。允膺盛礼。陵迁谷变。长垂不朽之名。地久天长。永福无疆之祚。 

　　太宗谥册 

　　惟至道三年岁次丁酉。八月癸巳朔。二十八日庚申。哀子嗣皇帝臣某谨再拜稽首言。臣闻天地之大莫能形容。圣神之功无所拟议。然而圆方之象。必取于强名。尧舜之称。盖从乎节惠。伏惟大行皇帝承天位极。执象临人。其生也感大电之精。其出也应真人之运。声身为律度。道德作藩篱。若日月之明。无幽不烛。如江海之量。无大不容。爰自历数在躬。大横叶繇。旧疆来复。尽有江吴。戎辂亲征。旅平汾晋。皆出于睿断。运以圣谋。系象不能赜其微。鬼神不能窥其奥。视宇宙于掌握。得英雄于彀中。宅诸夏以制四维。坐明堂而觐群后。髽首贯胸之类。接武于藁街。景星甘露之祥。叠书于册府。在宥天下。二十二年。当是时也。灵台偃伯。象阙悬书。瓯脱弛禁。县道率化。物无疵疠。岁有顺成。积粟腐于太仓。丰财溢乎内帑。材官剑客。皆六郡之豪。分阃登坛。尽万人之敌。自历代以来。未有若斯之盛者。于是赐民酺饮。展礼藉田。被衮冕于泰坛。躬俎豆于清庙。幸成均而视学。屡睹横经。纪延阁以垂文。尝缅睿思。若乃生知多艺。天纵聪明。洒草隶之华。得琴棋之绝。擅弧矢之妙。洞元释之微。皆作世模楷。出人意表。岂力学之攸及。寔振古之未闻。大哉邈乎。不可得而论也。然犹日慎一日。虽休勿休。温颜以尽下情。虚己以延谠议。一夫不获。纳隍之虑每深。万邦有罪。在予之责尤切。至若省去徽号。汉后之不言圣也。杜绝田猎。元元之虑发狂也。屏藻丹之饰。夏禹之卑宫也。念黄沙之枉。成汤之祝网也。有一于此。犹谓之圣。况兼是数者乎。方将鸣鸾东夏。检玉介邱。而天祸忽临。仙驾长往。群臣咽绝。愿赎以身。百姓哀穷。如畏厥考。顾惟寡昧。虔奉丕图。荒疚哀迷。惧不克荷。今因山甫毕。同轨咸臻。敢荐大名。爰稽载籍。询博士礼官之公议。叶宰衡庶尹之舆情。定谥于南郊。得请于上帝。谨遣摄太尉、右仆射、兼门下侍郎平章事臣吕端。奉宝册。上尊谥曰神功圣德文武皇帝。庙号太宗。恭惟圣灵。诞膺茂典。锡兹纯嘏。俾盛业之无疆。播厥鸿休。垂永代而不朽。呜呼哀哉。 

　　真宗谥册 

　　维乾兴元年岁次壬戌。九月戊辰朔。六日癸酉。哀子嗣皇帝臣某谨再拜稽首上言曰。夫谥以行成。号以功显。法日而明者。盖德之甚盛。称天以诔者。惟名之至公。三五以还。何莫由斯道也。伏惟大行皇帝禀上圣之资。袭累仁之祚。缉熙嘉靖。丕冒统一。□成覆露。踰于二纪。昔者以维城之固。膺主器之重。班政□室。始基风化。缵戎在宥。昭前善继。清明独运。禺邛博临。□几而众志熙。定心而万物服。奉养长乐。极纯至之性。协比九宗。隆敦睦之教。有陶唐之恭让。同姬王之抑畏。惨怛忠利本于好生。焦劳敏给未尝自满。豁大度以含垢。询善言而堲谗。勤轸幽隐。宝行俭朴。重纠刑之任。谨劭农之制。罚不滥而人趋本矣。广荐能之路。严较材之式。官无邪而朝多士矣。述教条以勖郡国之吏。褒简策以缉君臣之训。倬天章以成宪。炳人文而化下。绎治古之闳论。叙彝伦于大中。物则昭明。政俗纯固。曩以疆事犹警。武节方耀。亲巡河右。启和戎之利。怀柔西鄙。纳保塞之款。二边宁晏。五刃销戢。民用休息。物皆茂遂。职贡填于夷邸。欢谣溢于农畔。祗谒园陵。孝达乎神明。罢去羽猎。仁及乎飞走。諴和交感。休嘉震动。宝图申锡。诞恢于景命。飈游胥接。逖知于遐胄。讲崇报之则。振希阔之仪。勒成岱宗。答礼脽上。帝群岳。祠仙李。筑宫于神隩。荐册乎霄极。馨香斋栗。百神以修。钦翼静悫。万祥见表。休烈浃洽。德泽鸿鬯。然犹处谦而归勋不有。禔福而俾人大赉。絜元枢之至妙。穆道风于无外。巍巍端拱。称首百王。遽厌黄屋之勤。奄从白云之举。函夏摧陨。攀号靡及。顾兹眇质。获嗣丕构。哀穷迷愦。惧忝贻法。方中既启。同轨赴期。考尊名节惠之文。合群公庶尹之议。虔遵古训。敢扬懿铄。谨遣摄太尉、推忠协谋同德守正佐理功臣、开府仪同三司、守司徒、兼侍中、充玉清昭应宫使、昭文馆大学士、监修国史、上柱国、魏国公、食邑九千七百户、食实封三千六百户臣冯拯。奉玉宝玉册。上尊谥曰文明章圣元孝皇帝。庙曰真宗。恭惟在天降鉴。昭膺茂典。锡祉流庆。与运无极。呜呼哀哉。 

　　仁宗谥册 

　　维嘉祐八年岁次癸卯。九月戊戌朔。二十日丁巳。嗣皇帝臣某谨再拜稽首言曰。臣闻名以宾实。谥以表行。先王之通宪也。伏羲氏躬法象。正五行。故首太皞之称。有熊氏建中和。存万世。故冠黄轩之号。彰大圣烈。义莫此先。恭惟大行皇帝粹天之武。纯地之文。缵祖之道。继昭之德。惨怛忠利。有唐尧之至仁。沉深宽博。有汉高之大度。身先敦朴。有夏王之克俭。己自抑畏。有高宗之无逸。昔在潜隐。早彰于睿闻。载登元良。益储于群望。天禧之年。永定倦勤。是资监辅。乃总机务。九域奠枕而晏谥。四表覆盂而安乂。人君之量。已表于冲年矣。及嗣宅大统。绍宣圣职。以大功驭群品。以大定域群生。以四海食宗庙。以天下养文母。于时遐迩砥砺。风化景开。宾迺老臣。斥去凶党。赏不失劳而忠义劝。罚不遗近而权幸詟。若乃旌用谠直。开纳谏诤。增言职之选。广所未闻。复制策之举。询及在下。士得尽忠矣。播刑之迪。所尚在宽。闲临便坐。亲虑系囚。申警攸司。增设科法。人以不冤矣。封先代之后。录功臣之世。民化而归厚矣。察贡士之行。裁入流之冗。官修而无邪矣。矧复逮亲邸以合族。幸学宫而尊教。杜斜封之启宠。禁私谒之败公。放后宫之御。以遂物情。发少府之藏。以广平籴。致田廪以活艰食。赐爵币以礼高年。采山抵禁。论者日报。故弛之以惠下。铸钱乱币。刑者岁积。故平之以利俗。加以戢兵而时动。得武之善经。当夏戎之不恭也。谋臣献濯征之议。犹念暴师于外。卒勤款塞之请。侬寇之背叛也。上将建荡平之策。犹虑勤人于远。遂止深入之伐。自是二方之寇。冠带而入朝。百越之长。梯航而请命。其御戎怀远之术。保邦息民之利长矣。至于明号令。信言动。远声色。屏佞任。迩英岁启。惟讲学之接。观文燕居。必坟史之究。穷礼乐书射之蕴。洞阴阳图纬之奥。斯又天纵神悟。上圣之兼得也。故能统一海内。四十有二年。熙缉光明。达于上下。三辰顺轨。群瑞昭锡。九荐阳祉。皆上帝之显临。再类合宫。极圣人之能事矣。方当归勋祖考。谢德穹厚。大庭特室。垂拱无为。不图邦祸。奄弃宸极。三灵变景。万类摧心。顾惟菲质。获承丕绪。穷哀荒迷。惧弗克嗣。今考筮迪吉。因山有日。爰稽节惠之法。虔讲至郊之文。丕承监观。以易称谓。谨遣摄太尉、推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监修国史、兼绎经润文使、上柱国、卫国公、食邑九千七百户、食实封二千四百户韩琦。奉宝册。上尊谥曰神文圣武明孝皇帝。庙号仁宗。伏惟睿灵昭格。允膺大典。锡祚流庆。与运无极。呜呼哀哉。  

　　英宗谥册 

　　维治平四年岁次丁未。七月丁丑朔。十六日壬辰。哀子嗣皇帝臣某谨再拜稽首言曰。臣闻号者。功之表。谥者。行之迹。王者则天以为大。非号无以立隆。法日以为明。非谥无以垂远。故要之于终。拟而后言。以诏乎无穷之间者。易名之谓也。眇觌前圣。率循兹范。则我昭考之光烈。其不可阙也。恭惟大行皇帝浚哲自天。绍熙有宋。得一而清明奋。用九而刚健至。粤自毓德藩房。齿学庠序。不释卷以究先王之道。不窥牖而知天下之事。此高宗之宅河朔也。仁宗皇帝雅知兴世之量。遂定主器之托。谦巩弗嗣。控愬历年。终迫人神之望。勉徇社禝之计。此汉文之逊代邸也。及夫绍天纂历。正位凝命。不遍览六合而视已明。不遍视八荒而聪已达。综览万务、而指诸其掌。役用众智、而断之以独。岁未再闰。表里禔福。洋洋乎圣谟神化。不可度已。若乃荷仁庙付畀之重。尽志乎三年之丧。思慈寿鞠育之深。竭诚乎四海之养。肇禋乎郊、而万灵秩。始祼在庙、而八室顾。孝格于人祇矣。立严以救政宽。故道克无弊。循名以核吏理。故下皆儆职。发廪赡岁、而流冗悉沾。除籍蠲负、而系缧一空。泽深于黔细矣。至于好问不倦。纳谏无壅。日临经幕。以御讲训。间开别殿。延访侍从。其用人也。拔于未显。其求贤也。常若不及。广宗子之学。亲同姓也。增策府之员。罗遗俊也。籍兵于畎亩。复古教也。取才于跅弛。明驭术也。矧复敦朴以率俭。勤瑟以训恭。后宫无职御之授。外家无封爵之过。舆马之迹。不涉于苑囿。钟鼓之音。不流于俎席。然犹□□抑畏。退托不逮。日昃而听理。夜分而程奏。五上徽称。□抑而未俞。再诏庶位。直言而箴阙。于斯之时。宪度清旷。品式明备。文武各致其用。农工不夺其力。北有悍敌。款附而□□。西有黠羌。文告而伏罪。何其德之隆、治之盛欤。夫惟创业之□固劳。守成之功易怠。今乘大□、而虑益深。御丕平、而精益勉。虽商言武丁。周云成康。亦未有纯风之可拟也。宜夫天锡永命。以闳阐我祖宗之统业。而夏后勤德。忘于劳身。文王忧民。讫至损寿。遽弃天人之宝。上从飈欻之驾。三辰雾惨。兆姓血泣。肆及凉菲。获奉宝训。哀穷荒感。惧弗克承。因山戒期。同轨毕至。一二乡老。洎百工庶尹。相与节大惠。稽旧章。谒款于郊。得请于帝。仰谋称谓。以对光铄。谨遣摄太尉具官韩琦。奉宝册。上尊谥曰宪文肃武宣孝皇帝。庙曰英宗。伏惟睿灵在天。昭鉴逮下。膺是典礼。永祚来叶。呜呼哀哉。 

　　神宗谥册九月己亥 

</div>
    <div class="pagination">
<a href="宋大诏令集_page15.html">上一页</a><span>...</span><a href="宋大诏令集_page11.html">11</a><a href="宋大诏令集_page12.html">12</a><a href="宋大诏令集_page13.html">13</a><a href="宋大诏令集_page14.html">14</a><a href="宋大诏令集_page15.html">15</a><span class="current-page">16</span><a href="宋大诏令集_page17.html">17</a><a href="宋大诏令集_page18.html">18</a><a href="宋大诏令集_page19.html">19</a><a href="宋大诏令集_page20.html">20</a><a href="宋大诏令集_page21.html">21</a><span>...</span><a href="宋大诏令集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
