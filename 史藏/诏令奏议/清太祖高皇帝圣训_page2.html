<!DOCTYPE html>
<html>
<head>
    <meta charset="UTF-8">
    <title>清太祖高皇帝圣训 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清太祖高皇帝圣训 - 第 2 页/共 2 页</h1>
    <div class="content">天命六年辛酉三月癸亥
上集贝勒诸臣议曰：“天既眷我，授以辽阳，令将移居此城耶？抑仍还我国耶？”贝勒诸臣俱以还国对。上曰：“国之所重，在土地人民，今还师，则辽阳一城，敌且复至，据而固守，周遭百姓，必将逃匿山谷，不复为我有矣。舍已得之疆土而还，后必复烦征讨，非计之得也。且此地乃明及朝鲜、蒙古接壤要害之区，天既与我，即宜居之。”贝勒诸臣皆曰：“善。”遂定议迁都，迎后妃诸皇子。
天命七年壬戌三月己亥
上集贝勒大臣议曰：“我国家承天眷佑，遂有辽东之地，但今辽阳城大，年久倾圮，东南有朝鲜，北有蒙古，二国俱未弭帖，若舍此征明，恐贻内顾忧，必更筑坚城，分兵守御，庶得固我根本，乘时征讨也。”贝勒大臣谏曰：“舍见居之城郭室庐，更为创建，毋乃劳民耶？”上曰：“今既与明构兵，岂能即图安逸。汝等所惜者，一时小劳苦耳，朕所处者大也。苟惜一时之劳，何以成将来远大之业耶？朕欲令降附之民筑城，而庐舍各自营建。如此，虽暂劳，亦永逸已。”贝勒大臣皆曰：“善。”遂筑城于辽阳城东五里太子河边，创建宫室，迁居之，名曰东京。
天命十年乙丑三月己酉
上欲还都沈阳，贝勒诸臣以岁荒食匮，谏阻。上不许，曰：“沈阳形胜之地，西征明，由都尔鼻渡辽河，路直且近；北征蒙古，二三日可至；南征朝鲜，可由清河路以进。且于浑河苏克苏浒河之上流，伐木，顺流下，以之治宫室，为薪，不可胜用也。时而出猎，山近兽多，河中水族，亦可捕而取之。朕筹此熟矣，汝等宁不计及耶？”
任大臣
天命八年癸亥正月戊戌
上谕诸臣曰：“朕于八和硕贝勒，设大臣八人副之者，欲察其心也，谁则以己
之事，人之事，视为一体，而公以持论，谁则于己之事非是，不自引咎，而变色拒谏，尔八大臣公察之。知其非，即直言责之，不受以闻。朕设尔等之意，此其一。至于国事之何以成，何以败，当深为经画。有辅弼帝业者，则称其堪任而举之；有才不胜任者，则指其无能而劾之。此其二。总兵以下及诸武臣，凡行军之事，宜谋其何以得，何以失。若野战，须何器具；若攻城，须何器具，凡应用者，之，能将兵者，则称其能，不能将兵者，则指其不能，以闻于朕。此其三。若不肖者不降不革，则恶无以惩，贤者不举不用，则善无以劝。尔等果能经理国事，各得其宜，则朕所生子孙之多，所设臣僚之众，皆有益子国，联之心，自泰然而愉快矣。”
天命十年乙丑八月壬辰
上谕诸臣曰；“大臣身秉国政，当于国政之何以得，何以失，悉心筹画，始克副倚任焉。今庶事各有专司，谁则肩荷乃职，殚力治理，谁则怠忽存心，罔修职业也。若此者，宜稽察之。尔等执政大臣，诚自矢公忠，毋畏难，毋懈惰，详为稽察，则所属各负皆则而效之，不待诫谕，各勤乃事矣！若尔等心怀邪僻，耽逸乐，畏难而懈惰焉，则属员效尤，悠悠忽忽，虽诫谕，若罔闻矣！尔等知有公忠之人，虽仇，勿隐蔽焉，当直指其善；知有奸慝之人，虽亲，勿爱护焉，当直陈其恶。盖公忠之人，当国家缔造时，身历艰难，创立功名，辅成大业，固当身履荣显，泽及子孙。奸慝之人，当经营国事之日，借端委谢，避害全躯，逮国运升平，反欲先蒙其利，此宜预设防维，毋使遂其巧诈。夫国岂常忧患，必有安乐之时，惟能忧其忧者，乃能乐其乐也。”
用人
乙卯十一月
上谕群臣曰：“尝闻古训，心贵正大。予思心之所贵，诫莫过于正大也，卿等荐人，勿曰吾何为舍亲而举疏也，当不论家世，择其心术正大者荐之，不拘门第，视其才德优长者举之。凡为政，即一才一艺之士，犹为难得，若有其人堪辅弼大业者，急宜显陟之耳！”
是日，上又谕群臣曰：“君，天所立也；臣，君所任也。尔诸臣敬念乃职，凡有贤才，可任国政者，知之勿隐。国务殷繁，必得贤才众多，量能授职。倘治国治兵，经理乏才，何以济事？故勇能攻战者，宜令治军；才优经济者，宜令理国；博通典故者，宜谘得失；娴习仪文者，宜襄典礼。若兹贤才，当随地旁求，俾列庶位。”
是日，上又谕曰：“天下全才无几，一人之身，有所知，即有所不知，有所能，即有所不能，故临阵勇敢者，平时未必见长，而平时练习庶事者，战阵又未必奏功也。自后用人，务各随其材焉。”
天命元年丙辰五月庚午
上谕侍臣曰：“用人之道，随才器使，有善于征战者，即宜用以征战，不可私事驱使。若机密之地，必择谨慎端方者处之，辞命之任，必择言论敏达者委之。凡有任使，俱因人酌用可耳。”
天命六年辛酉七月庚子
上谕侍臣曰：“有德不举，贤者不居其国，譬之弃美珠而取顽石，鬻珠者不至也。与匪人居，必争远之，乃安。其行不践言者，亦勿与交，欲立大功，当勤求良友而交之，有纯善之心，纯善之言，二者兼之，则诸事易成而众心协矣。
是日，上谕贝勒诸臣曰；“人君用人治国，宜择贤而有识者任之。若既膺此任，不逮其初，非真能公忠人也。臣之良者，入而封君，陈嘉谟焉，出而治事，公听断焉，居则职业思尽，动卿措置有方，奉使于外，又能申明约束焉。凡有委任，克公克谨，无所悖违，若敷对上前，则直陈所见。至衡量人物，贤则贤，否则否，无所徇饰，苟有利于君国，身家非所爱也，勤劳非所恤也。如是，则上下协和，庶事修举，而君亦嘉赖之矣！”
求直言
癸丑正月
上谕众贝勒大臣曰：“为国之道，存心贵乎公，谋事贵乎诚，立法布令，则贵乎严。若心不能公，弃良谋，慢法令之人，乃国之蠹也，治道其何赖焉？凡吾所言，安能尽当，如未当，汝等勿面从，予一人智虑有限，岂诸贝勒大臣众论，皆无足取乎？汝等各有所见，其尽言毋讳。”
天命元年丙辰正月丙子
上谕诸贝勒曰：“凡贝勒以忠诚事君，奏封之间，无有大于尽言规谏者，贝勒既尽言规陈，人君能听而受之，斯善矣。夫事方兴而既谏者，上也；事已定面后谏者，下也。至于知而不谏，非忠直之人也。进谏者，凡应奏之言，有闻即以入告，则治道有不裨益者乎？”
兴文治
己亥二月
上欲以蒙古字制为国语颁行，巴克什额尔德尼、扎尔固齐噶盖以未能更制辞。上曰：“汉人读汉文，凡习汉字与未习汉字者，皆知之。蒙古人读蒙古文，虽未习蒙古字者，亦皆知之。今我国之语，必译为蒙古语读之，则未习蒙古语者，不能知也。如何以我国之语制字为难，反以习他国之语为易耶？额尔德尼、噶盖对曰：“以我国语制字最善，但更制之法，臣等未明，故难耳！”上曰：“无难也，但以蒙古字合我国之语音，联缀成句，即可因文见义矣。吾筹此已悉，尔等试书之，何为不可？”于是上心独断，将蒙古字制为国语，创立满文，颁行国中。满文传布自此始。”
崇教化
天命四年己未六月丙辰
上谕侍臣曰：“为国之道，以教化为本，移风易俗，实为要务。诚乱者辑之，强者驯之，相观而善，奸慝何自而逞。故残暴者，当使之淳厚；强梁者，当使之和顺，乃可几仁让之风焉。舍此不务，何以克臻上理耶？”
天命五年庚申正月庚辰
上谕贝勒诸臣曰：“国家建立制度，经理得宜，则居皆效顺，竞趋于善，行而莫之。抚有大国者，苟能覃敷德政，广谕善言，远邦之人，自逖听风声，争先归附矣。人君既以治国之务，委任贝勒，贝勒亦当宣布德意，助兴教化，以仰副君上之信任也。”
天命六年辛酉七月甲寅
上谕侍臣曰：“人之善者，于人无所不爱，不善之人，虽有功于己者，亦皆虐使之。愚者以倖得货财为乐，贤智之流，必推与及于众人，乃为乐也。故有德之人，乃能奸德，无德者焉知好德乎？譬之于蜂，乃知爱花，若蠛蠓之类，虽有芬芳，不知爱矣。与善人相接，偶当倾盖，亦爱其益，若与不善人相比昵，则愈久而愈受其损矣。”
甲子
上谕侍臣曰：“人之无良者，虽勤加教诫，欲其同归于善，终不可得，犹以水濯炭，终不能使之白也。盖彼之存心，既不能善，而于善人懿行，又不肯从，惟求有利于己耳。似此甘自暴弃之人，谁复与之为友耶？”
天命八年癸亥二月乙丑
上谕侍臣曰：“君之心，能贞固不二，感召天和，风雨时，黍谷登，民安物皋，则永保天位，世祚绵长。凡为民者，能持敬谨之心，罔干国内，急公奉上，孝悌力田，则获福而家道昌矣。”
六月甲戌
上谕蒙古归附诸贝勒曰：“凡汝等居我国，结婚姻，立家业，娶我诸女者，勿以诸女为畏也，朕因汝等远来附我，怜恤汝等，妻以女，俾各遂室家之乐，岂令汝受制于女乎？朕尝闻蒙古察哈尔、喀尔喀诸贝勒，以女妻侍从中贤者及大臣，每陵其夫，扰其国，若诸女中有如彼之人，陵其夫，俾生嗟怨，汝等勿辄以暴横相加，必告于朕，罪至死诛之，罪不至死则废之，更以他女妻为焉。倘诸女不贤，不奏闻，咎在汝等，奏闻而不加惩治，咎在于朕。凡有所艰若，毋讳，各以其情直告可也。”
勤修省
天命六年辛酉七月甲子
上谕贝勒诸臣曰：“凡人有告以善言，反生畏惮，不愿听闻，乃甘于自弃者也，其败必速。若勉受善言而谨识之，是勇于从善，不欲自处于庸流也，将由贱而贵，由卑而尊，为益亦无穷已。故人主凡遇灾变，当益加修省，毋为饰辞。盖上天眷佑，垂象示儆，若人主徒饰虚文，罔修实政，非所以善体天心也。兹国家无事之时，更宜登进贤良，勤求治道，弘敷善政，爱养人民，及时修德行仁，而后可以创业垂统。若溺于晏安，习于卑细，其何以承天体命，垂裕后昆耶？凡我子孙臣庶，尚其懋勉哉！”
节俭
乙卯十一月
上出猎，时雪初霁，恐草木之上，浮雪沾濡，乃坏其衣。侍卫卜扬古及稚喀木从，见而私语曰：“上何所不有，惜此衣耶？”上闻之，笑曰：“吾岂为无衣而惜之，但徒被沾濡，无益，且与其使此衣沾濡于雪，何如留此鲜洁者赐汝等。吾躬行节俭，微物必惜，正欲俾汝等效法耳！”
天命二年丁巳九月癸亥
慎刑
上谕贝勒诸臣曰：“凡君与贝勒，于有罪之人，虽缚执当急，而诛戮不宜遽加，必审思详议，而缓结焉。盖生杀之际，不可不慎，必平心和气，详审所犯始末，方能得情。徜听断之官，争执事理，而一人先怒，不可因彼之怒，而亦怒之。若以先怒者为非，效彼而怒者亦岂为是耶？有能不与同怒之，则能容受者固已独善矣，倘先怒者自知其非，转而引咎，则亦同归于善矣！”
天命六年辛酉五月壬寅
上谕侍臣曰：“凡遇应死应答应罚之罪，必追论其功，如系勤劳有功之人，则当死者赎，当罚者免，当笞者戒饬而释之。人之功罪，宜令相准，亦有功虽多而小，功虽少而大者，更不可不辨。其由武功授职者，必行间获罪，乃革其官，或他事获罪，勿议革，俾自赎。其不由武功，以他途授职者，有罪则视其轻重，或议降或议革焉。”
恤下
天命六年辛酉闰二月癸未
筑撒尔湖城，工竣。上念筑城夫役良苦，令犒以牛。群臣奏曰：“与其取诸公家，何若征明，以所获牛畜给之。”上御殿，集贝勒诸臣曰：“朕以人君无野处之理，故筑城以居。夫君贤而后有国，国治而后有君，贝勒良而后有民，民安而后有贝勒。故天作之君，恩养其下，而下敬其上，礼也。至于诸贝勒，宜爱其民，民宜尊其贝勒，即一家之中，为主者宜恤其仆，为仆者宜敬其主，如其仆以力耕所获，供其主而不敢私，其主积有财物，亦赡其仆而无所吝，如此则上下相亲，天心悦，人情和，无往不善矣。夫筑城所用木石，岂出于筑城之地耶？凿石于山，采木于林，长路转运，既已疲矣，况又版筑兴作，其劳益甚。今尔等吝惜己财，乃为此言，不知征明原以伸大义，奉天而行，若为筑城犒夫之故，而略取其牛，甚不可也。”言方竟，适有梅勒额真副将博尔晋后至。上问曰：“汝适安在，徒步来耶？何喘息不宁也。”博尔晋对曰：“自筑城所来。”上曰：“尔轻身行，惫如是，彼挽运兴筑之夫，宁不劳乎？”遂计夫役赐牛，并以食盐给之。
卷之四
辑人心
天命十年乙丑八月乙酉
科尔沁奥巴台吉闻蒙古察哈尔林丹汗欲兴兵侵之，以书乞援。上报奥巴书曰：“尔借兵多，多与尔，若少，少与尔，勿过忧也。然兵不在多寡，在天而已。凡此各国，皆天所命，以众暴寡，天岂容之。但坚尔城郭，据城堵御，察哈尔不能拔，必退，否则或败而走，国且危，即不败，知尔国不可得，亦不复侵，尔可安处无虞矣。昔察哈尔土门札萨克图汗侵辉发国，时辉发兵五百，带甲仅五十人，与战，察哈尔不胜而回，遂不复侵，此非明验耶？至两军野战，譬如投骨之戏，或俯或仰，胜负难必。兵寡而欲出城野战者，其人必怯便于自走耳，慎勿从，必据城以待，伺其力攻不克而戏，然后乘机出战，以制胜者，始为大勇耳。汝若欲与之盟好，以幸无事，则汝科尔沁贝勒等，先曾与察哈尔土门札萨克图和好矣，其至于今，察哈尔、喀尔喀弃绝盟誓，数侵掠汝，岂汝等曾有罪耶？今虽再欲与和，以幸无事，彼即蓄意侵害矣，汝等即无罪，彼遂已乎。明、朝鲜、乌喇、辉发、叶赫、哈达暨我满洲国，若无城郭，蒙古岂令我等安居哉！惟恃有城郭故耳。”寻林丹汗来侵奥巴台吉，上命三贝勒、四贝勒等率兵救之，林丹汗闻我国兵至，解围遁去。
天命十一年丙寅五月丁巳
闻蒙古科尔沁部落奥巴台吉等来朝，上出城迎十里许，御帐殿，奥巴率贺尔禾代台吉、拜思噶尔台吉，朝见毕，奥巴等献紫貂皮貂裘驼马，因曰：“我等所有之物，悉被察哈尔、喀尔喀掠去，无堪献者。”上曰；“彼二部落，原因贪得而来，掠汝，不侍言也。令尔我无恙，得会足矣！”张筵宴劳毕，各赐鞍马冠服诸珍异之物。奥巴喜曰；“今皇帝所赉，明日仍取还否？吾喜甚，未信，殊以为异。”上曰：“此微物耳，何足论。此后凡以物与汝者，或系随隋意持赠，其物未必甚佳，汝若见诸贝勒中衣服器具之佳者，请之，当不尔靳也。”遂偕奥巴等入沈阳城，恩礼甚厚。寻以弟达尔汉巴图鲁贝勒舒尔哈齐之子图伦台吉女妻之。至六月戊寅，上宴科尔沁台吉奥巴，赐号曰汗。上曰；“为恶而蒙天谴，国乃败亡，为善而蒙天佑，国乃昌炽。总之主宰在天也，察哈尔汗起兵侵奥巴台吉，天佑奥巴，获免于难，来归附我，朕仰承天意，赐以名号。当察哈尔兵至时，其兄弟属下人皆遁去，独奥巴台吉奋力拒战，故号为土谢图汗。兄土梅，号代达尔汉，弟布塔齐，号扎萨克图特杜棱；贺尔禾代，号青卓礼图复赐铠甲，及四时衣，各种银器、雕鞍、蟒币、布帛等物有加。
天命五年庚甲六月庚戌
通下情
上谕曰：“凡有下情欲诉者，恐不得上闻，可树二木子门外，其有欲诉之言，书而悬之于木，俾朕览其辞，晰其颠末而按问焉。”由是事无巨细，悉得上达，睿照所及，民无隐情。
天命元年丙辰七月己巳
明法令
上谕议政大臣五人曰：“凡事不可一人独断，如一人独断，必致生乱。国人有事，当诉子公所，毋得诉于诸臣之家。其有私诉者，曾付以鞭索，俾执而责之。前以大臣额亦都巴图鲁有私诉于家者，不执送，已治以罪。兹更加申谕，传于国中，凡贝勒诸臣有罪，当束身静听，任公断，有执拗不服者，加以重罪。其束身静听者，如例审断，凡事俱五日一听断于公所，其私诉于家者，即当执送，有不执送而私行听断者，亦如额亦都治罪。”
天命四年己未二月乙卯
上谕群臣曰：“今有人悬书于门，自称其才可统驭千万人，第不用耳。夫果有统驭千万人之才，众岂不知之，亦岂不举之。又有人焉，才既不能驭众，惟骄语于人，曰：“予曾临敌受伤。夫受伤这人，已按伤加赏，更复何言？如伊拉喀者，统驭无能，反以不加优擢，妄生怨望，故置之死。罗木布特尔孙虽长于战斗，沉湎于酒，无驭众才，不过匹夫之勇耳，何堪信任。又如张球、武大海者，屡经战阵，未立寸功，反云试我后效。彼谓后此效力，谁其不效力者，将谁欺耶？以此诛张球，而武大海以新附之人，姑宥之。嗣后总兵以下诸将佐，有不能奋勇当前，反生怨忿者，即行奏闻。兹承天佑，肇造丕基，有仍蹈前辙者，必致乱我国家，杀无赦。”
天命七年壬戌二月壬午
蒙古兀鲁特部落明安等凡十七贝勒及喀尔喀尔部落台吉率军民来附，上御殿宴劳之。谕曰：“我国习欲所尚，守忠信，奉法度，贤而善者，举之不遗，悖且乱者，治之不贷，以致盗窃潜消，暴乱不作，拾遗于道，必还其主。习俗如此，所以获膺天眷。尔蒙古人所持者念珠，所称者佛号，而不息盗窃之风，遂遭天谴，俾尔诸贝勒自乱其心，殃及于国。今尔等既归我，贤而善者，嘉其贤而优礼之，亦因其归顺而善遇焉。今而后，慎勿萌盗窃暴乱之心，倘旧恶不悛，国法不汝贷也。”
天命八年癸亥六月丁亥
上谕曰：“总兵以下，备御以上，世爵之臣，果各敬守乃职，夙夜殚心，以奉国家，朕视之如子，诚有益矣。若晏安自便，存心怠慢，玩忽天纪，朕视之如子，竞何益哉。尔等共襄大业，宜殚力焉。我国之中，汉人、蒙古并他族类杂处于此，其或逃或叛或为盗贼、为奸宄者，共严察之，众果严察，则群小不敢为乱，国有不治者乎？国治，则朕心安，豢养汝等，诚有济矣。若群心怠慢，察之不严，奸人伺间而起，国之乱也由此。国乱，朕心不安，将豢养汝等，何益哉！从来惟开创为难耳，今任以所创基业，而汝等不加敬慎，更有何者报朕养育恩耶？”
天命十一年丙寅七月乙亥
上谕贝勒诸臣曰：“朕心公而法严，有功者必赏，虽仇不念，有罪者必惩，虽亲罔恤。以是为是，以非为非，故蒙天眷佑，辽东之地，尽畀于我。明主弃前盟，开边衅，遂致天谴，夹师失地。今尔贝勒诸臣，倘不以公勤为心，国之忠邪莫辨，盗贼罔察，使典章淆乱，法纪废弛，则上天赐联之福祚，自尔等亏损之矣。朕岂肯徇尔等所为，而易其钦若昊天之初心耶？朕仰承天意，悉秉至公，尔等所行匪僻，其咎自归尔等。推尔等之意，以为国人众多，稽察难遍，不知一国之众，以八旗而分隶之，则为数少矣，每旗下以五甲喇而分隶之，是又少矣，每甲喇下以五牛录而更分隶之，则又少矣。今自牛隶额真以至什长，递相稽察，各于所属之人，自膳夫、牧卒以及仆隶，靡不详加晓谕，有恶必惩，则盗窃奸宄，何自而生哉！夫惟己不正，乃不能察人耳；己既正矣，复何所畏忌，而不稽察以举发之乎？或屯戍更番之兵，及离队伍独行之兵，有劫掠汉人，窃其畜产，夺其薪木，掠取其衣服者，何不各据所见闻，即为举发。今满汉既为一家，若以汉人为新附，恣行劫掠，是残害我降服之国人也。似此蠢国之人，可不稽察之乎？且尔贝勒诸臣及满汉各官，尝有誓言，惟君所赐予及所应得者，则受之，至民间财物，虽分金尺帛，必不妄取。今八旗中，孰贤孰否，各牛录下，孰贤孰否，其详察之。若互相隐蔽不举，被人讦发，固山额真、牛录额真俱罪。”
天命十一年丙寅正月己酉
鉴古
上谕诸贝勒曰；“上天覆育万物，公而无私，非者非，不以国大而庇之，是者是，不以国小而弃之。尝观历代帝王，其初每苦心志，劳筋骨，备历艰难，而后得成大业。虞舜躬耕历山，克尽孝行，遂声闻于天而登帝位。汉高祖一泗上亭长耳，奋力行间，躬定祸乱，遂有天下。金太祖服事辽主，几被诛，卒能奋志修身，收服属国，灭辽称帝。明太祖早丧父母，栖身佛寺，历尽艰危，卒成帝业。此皆天眷有德，不以微贱而弃之也。周宣王时，有童谣曰，厌孤箕服，实亡周国。及幽王宠溺褒姒，紊乱国政，西周以亡。秦始皇雄据西陲，吞并海内，筑长城，防御边界，信方士，访求神仙，自谓一世、二世以至万世，传之无穷，乃恣意暴虐，二世而亡。宋徽宗招纳叛臣，构兵启衅，为金所败，父子被执，身死于外。金主完颜亮违悖天常，荒淫不道，获罪于天，卒被篡弑。元顺帝不畏天威，不治国政，疏斥贤能，信任奸慝，致盗贼蜂起，国祚遂亡。此皆天厌凶德，不以国之大而且强，以庇之也。今明之君臣，自恃强大，蔑视上帝，任意生杀，妄启衅端，助叶赫侵我疆图，毁我庐舍，夺我禾稼，肆虐无已，朕用昭告皇天，兴师往之，犹不悔悟其非，自渭以强制弱，所向无敌，不知是非自有天鉴，固不在众寡大小也。观古今典籍，国虽大，而历数将终，则君臣庸暗，纪纲倒置，至于灭亡。国虽小，而运祚方兴，则祯祥将集，民物蕃盛，寝以昌炽。总之皆由天也。今明灾异叠见，其君臣不务修省，终必致天之罚矣。纵国大兵强，岂足恃乎？夫人能引咎修德者，上也；文过饰非者，下也。后世子孙，宜法前代之所以得，鉴前代之所以失，迁善改过，上合天心，则可以永享鸿祚矣！”
天命六年辛酉七月壬寅
赏功
上以克取辽东，御殿，召集群臣，大陈筵宴。上亲举金卮，遍赐以酒，又各赐衣一袭，众臣宠赉，皆叩首谢。上谕之曰；“明之国，最大也，尚以为不足，而欲并人之国，故丧其师。明之土，最广也，尚以为不足，而欲夺人之土，故丧其地，此皆天厥明而佑我也。赖尔诸臣攻战之力，仰承天眷，故朕及尔等得至此地。酒一卮、衣一袭，为物几何，岂足酬劳哉：但念尔诸臣宣力疆场，勤劳王事，兹集殿廷，用伸欢叙，以见朕心嘉悦而已。”
天命五年庚申正月丙申
昭信
上与喀尔喀五部落贝勒盟后，有把岳忒部落台吉索凝属下一人及札鲁特部落寨桑侯痕属下一人来归。上曰：“来归之情，诚为可矜，但盟誓之言，尤不可背。”遂不纳，各还其主。
诫逸乐
天命六年辛酉七月甲子
上谕侍臣曰：“愚暗之夫，耽于逸乐，不致力修德，凡言之有益无益，皆不能辨，惮于听受，即闻善言，亦不默识深思，惟图晏安自便，此岂人类也耶？愚者群聚，纵为嬉游，耽于宴饮，习于谑浪，至贤哲当前，则引故而却避之，若委以正务，则诿谢而不任焉，此亦非人类也。出猎行兵之事，漠不经心，而甲胄弓矢，不加修治，所修治者，宴会时服饰而已。此等之人，与无足比数之妇人等耳。所谓愚暗性成，人所摈弃，当为切戒。至为妇人者，不治其家，不顺其夫，而干预外事，亦失其为妇之道矣。有家者并宜戒警也。”
天命六年辛酉五月壬寅
谨嗜好
上谕贝勒诸臣曰：“凡人溺于匪僻，不自省改，犹大厦将倾而坐其中，悬崖欲崩而立其下也，尔贝勒诸臣，若骄恣不逊，则自丧其德，过失不改，则自辱其身，陵侍从，虐仆隶，则禄不保。不善如此，必无告以善言者，即己有一言之善，人且不听，欲求贤哲之助，何可得耶？纵令得之，亦必不能受其善言，而敬识不忘。如此则祸患必汇集其身矣！”
天命六年辛酉七月甲寅
上谕侍臣曰：“凡人于才智有德之人，不就而效法者，以薰染于积习深耳，否则秉彝之好，人所同具，何惮而不效法耶？货财已充，而不衣不食，必陷溺而成癖矣。不然，不衣不食何为哉！夫人福泽既尽，则不善之心生，家道将衰，则不肖之子出。君子福积于躬，随所居而吉，随所遇而善，惟其积福，遂以召祥，若不勤于所事，惮劳苦，是自弃其治生之道也。譬之沃壤，不勤耕治，嘉谷岂坐获耶？贤哲之人，虽遇小事，必从容筹度，以底于成。凡事能好谋而成，则众皆悦服，若放逸此心，惟物是嗜，则必取憎于人矣。既具贤哲之性，又常存敬畏，斯恶念无从而生，倘恶念偶萌，宜急遏之，待其形著于外，众皆知之，晦亦无及矣。至于取友者，既知其恶而复与之友，亦必非善人也。”
是日，上谕侍臣曰：“《书》云；‘心逸日休，心劳日拙。’此言良是。凡人于货财，谁不爱之？爱之而获长享者谁耶？人之遭逢，或吉或凶，皆由前定，何不安于义命，而劳心以妄求耶？”
天命十年乙丑八月癸巳
上因诸臣及国人中有嗜酒者，诫之曰：“尔等曾闻古来饮酒之人，于饮酒之中得何物，习何艺，有所裨益者乎？饮酒之人，或与人斗争，以刃伤人而抵罪者，或坠马，伤手足，折项死者，或为鬼魅所魇死者，或纵饮无节死者，或颠仆道路、遗失衣冠者，或失欢于父母兄弟者，或因使酒，毁败器具、消落家业、流于污下者，朕屡闻之矣。况此酒，饥者饮之，弗饱也，何不陈设馎饦、炊黍而食之。同为黍所造耳，为酒则能伤人，若馎饦，若炊黍，则能致饱焉。乃不食可饱之物，而嗜此伤生者，何为也。愚者饮之丧身，贤者饮之败德，且获罪于君，以及贝勒大臣，被谴罹刑，皆由于此。即一家之中，夫饮酒，取憎于妇；妇饮酒，见恶于夫，下及僮仆亦不能堪而去之矣。饮酒亦何益哉！昔贤云：药之毒者，虽苦口，能却病焉；酒之旨者，虽适口，能召疾焉。谗谄之言，虽悦耳，违于义焉；忠谏之言，虽逆耳，协于理焉。则酒固宜切戒也。”遂书之，以颁于国中。

</div>
    <div class="pagination">
<a href="清太祖高皇帝圣训.html">上一页</a><a href="清太祖高皇帝圣训.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
