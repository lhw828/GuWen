<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 103 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 103 页/共 136 页</h1>
    <div class="content">　　开寳三年秋三司言仓储月给止及眀年二月请分屯诸军尽率民船以资江淮漕运太祖大怒责之曰国无九年之蓄曰不足尔不素计而使仓储垂尽乃请屯兵括民船以运是可卒致乎今设汝安用茍有所阙当罪汝以谢众三司使楚昭辅惧诣太宗求寛释使得尽力太宗既许召右知客押衙陈从信问之对曰从信甞逰楚泗知粮运之患良以舟人之食日歴郡县勘给是以凝滞若自发舟计日往复并支可以责其程限又楚泗运米于舟至京复辇入仓宜宿备运卒令即时出纳如此每运可减数十日楚泗至京千里旧八十日一运一嵗三运若去淹留之虚日则嵗可増一运焉今三司欲籍民舟若不许则无以责办许之则冬中京师薪炭殆絶矣不若募舟之坚者漕粮其损败者任载薪炭则公私俱济今市米腾贵官价斗钱七十贾者失利无敢致扵京师虽居商厚储亦匿而不粜是以米益贵民将饿殍若听民自便即四方奔凑米多而价自贱矣太宗眀日具奏太祖可之
　　真宗时议减西鄙屯兵以息转饷召知通利军杨允恭与崇仪副使窦神寳閤门祗李允则驰往经度图上郡县山川之形胜允恭因建议曰自环州入积石抵灵武七日程刍粟之运其策有三然以人以驴其费颇烦而所载数尠莫若用诸葛亮木牛之制以小车发卒分铺运之毎一车四人挽之旁设兵衞加戈刃于其上寇至则聚车扵中合士卒之力御寇于外寻为议者所沮而止
　　仁宗时陕西经畧安抚使范仲淹奏乞免关中支移二税乞扵次边入中斛斗防曰臣窃见陕西数年以来科率百端民力大困州县督责不防存济其间防为民患者是支移税赋转般斛防赴延州保安军山坡险恶一路食物草料常时踊贵人戸往彼输纳比别路所贵三倍比本处州县送纳所费五倍害民若此实非久计臣等欲乞朝廷指挥都转运司体量关辅今来灾旱民力困乏如边储有备其二税与免支移并边上入中斛防大段价髙出却京师见钱银绢万数浩瀚亦令相度权扵次边州军入中所贵减得官中贵价既次边有备则毎遇事宜稍慢可以退那军马扵次边就食粮草既稍苏民瘵又不误军期如此守边庶为得策
　　神宗熈宁六年知应天府张方平上奏曰臣窃惟今之京师古所谓陈留天下四冲八逹之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与契丹共平原之利故五代争夺耶律是臣其患由乎畿甸无藩篱之限本根无所庇也祖宗受命规摹毕讲不还周汉之旧而梁氏是因岂乐是而防之势有所不获已者大体利漕运而赡师旅依重师而为国也则是今日之势国依兵而立兵以食为命食以漕运为本漕运以河渠为主国初浚河渠三道通京城漕运自后定立上供年额汴河斛防六百万硕广济河六十二万硕恵民河六十万硕广济河所运多是杂色粟豆但充口食马料恵民河所运止给大康咸平尉氏等县军粮而已惟汴河所运一色粳米相兼小麦此乃太仓畜积之实今仰食于官廪者不惟三军至于京师士庶以亿万计太半待饱于军稍之余故国家扵漕事至急至重京大也师众也大众所聚故谓之京师有食则京师可立汴河废则大众不可聚汴河之扵京城乃是建国之本非可与区区沟洫水利同言也近嵗已罢广济河而恵民河斛防不入太仓大众之命惟汴河是赖近嵗陈说利害以汴河为议者多矣臣恐议者不已屡作改更必致汴河日失其旧国家大计殊非小事惟陛下特廻圣鉴深赐省察留神逺虑以固基本
　　髙宗时左正言邓肃上奏曰臣窃观发运司嵗计五百余万每嵗入贡舻尾相衔畧无虚日崇墉比栉不容升合之欠朝廷费出且无余者今年不知何以处之去冬自遭围闭运漕不通今夏又以堤岸失防汴流久絶校之每嵗所入盖未有百分之一也切闻之已入汴口者有百六十万此数之外未有继者朝廷欣然便以为有余殊不知京师所积止扵八月九月已后俟去年冬计每月之费在京师者以二十万为率在行在者以十万为率又有籴二十四所并勤王军兵龊门廵防人兵口食等兼非泛取索数目防入汴口之数仅支五月日耳五月之外将如之何倘敌人絶迹不复南度则运漕相继未有害也若敌骑肆再干我师不知军民謷謷将焉就食此事防急不可以仓卒备也舟船有限日数甚迫虽发运百人亦无如之何矣臣愚欲乞诸州选才干官员代发运司各运逐州嵗计往赴京师近地期以十月已前足五十余万之数凡舟船人兵与其余所费之物各责办知通乃以公使钱代支国家艰难之时虽三二年间公使阙乏未为要务协数十州之力人各自劝又立赏罚从而驱之则粮道又何患哉昔萧何给餽饷不絶粮道汉髙祖自以为不如盖当时粮道若或不继虽有韩信亦将何所施乎惟陛下无忽
　　孝宗时员兴宗上奏曰臣闻陕西者蜀之扞蔽也数戍重兵兵恃食食恃漕运凡漕运之出此涂防艰畏者舟楫无施人力难继故也使四川緫计漕臣平时得一才吏思所以仰寛陛下西顾之意则讲之有方取之有艺运之有法临事輙济不致遗蠧一方生息之民矣臣昔为吏西边所见乃大不然者是皆计吏漕臣之咎也臣请防举其事先是金之背盟偏将窥蜀王师掎之所至輙下刘海下秦李进下河吴挺下巩吴璘前军继之遂下徳顺箪食接涂士卒不饿如是何耶盖取其郡即发其郡之仓战其地即食其地之粟此宋武入关之势也漕运何自而困哉继而军淹日月不免须索遂取扵緫漕之司二司无防均科扵三等民戸兴利之间文移甚星火矣以此为谋谓之有方可乎凡巴蓬劒阆上自三等每戸有出一夫者出两三夫者一夫之费为钱一十八万一夫所荷私载之外不过六斗计其米数则是六十钟而致一钟也夫以役一夫而费十八万运一钟而用六十钟军前所得不过毫丝民间所损已甚丘山有司亦太拙矣以此而取谓之有艺可乎当时运粮之夫同日俱发俱发则无次舎同招流民则素寒饿以寒饿之民居无次舍之地其死道路死霜雪者相踵也未跨数月臣已见申宣抚司死者近二千人其它则臣不防计也以此而运谓之有法可乎蜀之緫计者昔负陛下委倚大率如此臣恐一日有事西陲籴买不以办大事欲革前弊欲兴后利粮运当预为之谋也臣愚伏望陛下委緫漕更科条权其轻重则此弊犹可及止也传曰因利而利则其利深臣窃见陕西运茶之制一十里为铺铺有兵兵日有程月有给茍不如式则罪罚随之国家逐年收西马之利皆铺兵之力也诚防仿运茶之法以运军粮自兴利至鱼关水路自便无可议者若陆辇自河池至成岷过长道遂至天水此一路也自两当至凤翔过黄牛遂至大散此又一路也登渉山险运粮之夫常困扵是常死扵是苟防措置当以十五里为铺铺置五十兵一路置铺不过六十矣铺兵日再往来一运七斗再运为一硕有四矣六十铺之兵月运二千一百硕铺计兵月给之费兼取之民人计二硕而硕计五千不过三万缗以民间雇夫之费凡六十有三万缗铺兵比之月减六十万缗矣盖铺兵以三钟而致一钟民间以六十钟而致一钟利害岂不相逺乎陛下爱民扵爱子有司遗毒知则必革愿听臣防特赐施行既可以息西民困苦之役又可以免道路流亡之忧又济年前缓急之用所谓一事治而三利具者也伏乞下大臣评议施行
　　知信州王师愈论信州米纲防曰臣窃见信州嵗起上供米七万石多陷折其弊甚矣倘不原致弊之由而为之计虽严其责罚未见其弊之革也臣甞推原其故一曰地势不得其宜二曰改拨无防防三曰管押非其人信之为州居江东上流防髙之地南接闽北际徽东连浙之衢二面阻山唯西有水路逹于鄱阳溪港陿滩碛多易涨易涸难得大船故信之米纲其初必用小船般载但寛扵钓艇耳船与水常不相值有水则船不办间或船办装载已毕一旦水落留滞岸下近则累旬逺则累月待其水通迂回行数百里始至鄱江并归大船自初装至于离岸经渉日久工稍坐食侵耗不知其防虽欲无陷失得乎此则地势致其弊也自绍兴之初朝廷灼见信州起发米纲如是之难元降指挥止令扵池州交卸以其地近而易达也虽不尽免陷折亦不若今日之甚其后守臣徐林亦甞申眀数年间未见其大害近年以来緫领漕司改拨无定或拨赴镇江或拨赴淮南或拨赴行在省仓州县受困陷失为愈多良由水脚之费非池州比也信州每一石米起赴池州正用钱五百有竒若赴建康则用钱七百有竒赴镇江则用钱九百有竒赴淮南则又过之赴行在省仓则用钱一千二百有竒信州每纳苖米一石依例止收水脚之费二百文只就池州交缷贴陪已过半矣多方措置办之已艰况改拨建康镇江淮南行在之逺乎方未装发日若行改拨州县尚可措置贴陪使之离岸至有已装发扵中涂者然后改拨部押之人不免复归以索贴陪州县不能即办遂致米纲滞留中涂经日益久工稍坐食侵耗益多此则改拨致其弊也凡部纲者不顾其身不顾其家冒不测之险非慕赏则贪糜费之赢余信州米纲无赏之可慕合用水脚尚或亏欠何赢余之可贪是以有官有家业可倚仗之人皆不愿行緫领漕司责之州州责之县县不得已乃强之公吏一当其役亲戚即为死别知其必不免也其有顾借者睹前二弊竭力关防陷失尚少其无顾借者乗此二弊益肆其奸至有全纲陷失者亦有陷失大半者此则部押非其人也呜呼一颗一粒皆民之脂膏国之大计州县收之不胜其劳一旦委之不啻泥土岂不重可惜哉苟不原三者致弊之由而欲以责罚禁之诚不见其弊之革也臣以谓地势不得其宜固不敢轻议若夫改拨无定防部押非其人不为难革欲望圣慈行下緫领转运司检元降指挥信州米纲只扵池州交缷不得輙行改拨仍扵部纲常格推赏外别立信州米纲赏格以所押米石之多寡为之等差许募见任寄居待阙文武官有家业人部押不得依前强差公吏庶几官物无陷纲运易逹积弊可革矣师愈为长沙守又论纲运之弊防曰臣窃闻诸路纲运多陷折皆由赏减而不择人也凡部纲者幸而事济则身可保家可保官可保如其不济则防身破家败官之祸随之人所以冒此祻而不顾者以赏可慕耳是故顷年有家业之人皆欣然愿就虽监司帅守之亲属亦为之或有亏欠有可陪备故陷折也少自减纲赏监司帅守亲属又皆禁止所部押者多贫困无借之人冒急而轻就且多端经营费用不赀方其离岸所防已多迨至中流托以风涛又况出纳之际欺弊不一故陷折也多原其减赏之由不过以文臣累赏易至正郎武臣累赏易至副使即可奏荐殊不思州县拘收钱米艰辛一旦付之无借之人失之亦非小弊比年止许选人小使臣部押防累赏之弊已是允当诚防再定纲赏务令稍厚不拘监司帅守亲属或有家业有行止有干材无过失校尉或献纳补官人皆许部押所押不得过三次如此则既革累赏之弊纲运亦免陷折此大利也如狂言可采惟陛下特赐施行
　　师愈又论潭州贴雇纲船之弊防曰臣伏见潭州诸县有大害曰贴雇纲船是也请为陛下详陈之潭州嵗运苖米三十万五千石以饷屯驻军或有和籴及起发常平米多至五六十余万石少亦四十万石顷年讲和息兵其米止运至武昌皆是潭州措置船载未甞敷及诸县其后荆南襄阳屯军泝江而上水浅滩多亦是潭州措置船载亦未甞敷及诸县暨至金人败盟军须日急守臣权一时之宜始令诸县雇舟相添未甞全取办扵诸县自是遂为防例嵗嵗行之上则潭州漕司案吏下则牵头船戸相为表里每料除官支钱外必仰诸县贴雇急以期限严以责罚者案吏也乗势邀求其欲无厌者牵头船戸也诸县畏其责罚欲应期限不得不徇牵头船戸之需酬以髙价邀求愈多况有争雇之弊设若长沙着价五十善化或増六十湘潭又増七十其它县亦莫不然直至厌其所欲而后已一县被敷一万料所费至一二千缗若所敷之数不止此其费亦随之嗟乎此钱何从而出哉诸县受其苦者一也诸县雇船幸而得之依限觧发始则下排岸司相验相验者取乞次则漕职官覆验覆验者取乞末则给付押纲使臣又从而巧为词说取乞为尤甚嗟乎此钱何而出哉诸县被其苦者二也县奉州令不敢违戾虽知二苦不暇顾恤扵是冒法禁撰名色取之百姓以其用防流渔戸凡有一网一钓舟者不免焉或多敷麯引或多出防帖或多给师巫公据或预借扵上戸其名不可槩举大抵科敷者官得其一吏取其十且以雇一万料用贴雇钱一千贯为率县吏因之为奸不知几倍扵此而官得此数然则享厚利者漕司州县案吏也牵头船戸也相验覆验官司也押纲使臣也被抑勒者知县也受实害者阖境百姓也迨刘某守潭灼见其弊又睹诸郡无所出产凡客船运盐而至者别无回货孰肻空载以渉重湖之险多借扵运米纲防然尽免诸县贴雇潭州自行措置民无所扰米纲亦应期而办其策甚良其利甚博自刘某被召通判职官上欲媚漕使下欲利吏軰以速办为名尽变某之旧复兴前者之害幸而沈介到任悉如某之措置又且米纲先期而了窃恐介去之后复有改之者欲望圣慈严敕湖南漕司及潭州每嵗米纲一依刘某沈介措置不得更令诸县雇船殃害百姓或有违戾许百姓越诉台諌弹劾每嵗发荆南襄阳米纲则用官船发武昌九江米纲则雇客船盖縁客船所惮者荆襄之行水浅滩多动经年嵗有破家防身者诚防只用官船运荆襄之米则客船亦欣然而就雇或有军兴警急必不得已分诸县量行贴雇以助装发必为之立纲次某县应副第几纲先后有伦防不可易纲次既防自无争雇之弊庶几潭民咸被实恵
　　理宗时知安庆黄干代抚州陈守上奏曰国家纲运资以饷军比年以来法度弛壊非惟军饷不继抑亦公私受弊其未离岸也有江水浅涸坐食糜费之弊其已离岸也有监官侵亏船梢盗窃之弊而其既败也有摊赖平民之弊虽知其弊莫知防革是无它废转般之制而循直逹之法故耳今欲革歴年之弊使官无羡费而众害悉除则莫若复转般之制且以江西一路言之如抚州建昌纲之折阅每以水道浅涸不能行巨舟延引嵗终而未防起隔嵗之纲者一纲吏卒水手动数百计又所招集并皆防手无赖之人自度官吏侵盗大数已亏恣情极用无所顾忌估籍所偿不防万分之一官司不免纵之摊赖平民侵削国本为害不细今若扵隆兴置转般仓一所每嵗一路纲运水脚其费不赀取其所费养水军数百人命一武臣为之长造数十巨舰部以军法责之转输近里州军止以小舟运载纳之转般仓却令水军专一护送更往迭来不假召募纲纪素防部分素严舟楫素具较之乌合甞试实相万万如此则非惟可以省官纲之折阅抑足以增国家之武备戢江湖之羣盗脱士大夫之罪戻免平民之摊赖是一变法而羣害悉去众利并兴如果可采乞扵诸路推广之
　　元世祖时东平布衣赵天麟上防曰臣闻垂拱以运天下之事靡不命者君之道也居职以服王室之劳而不敢外思者臣之理也故圣人设官锡以龙光之厚欲报效而已矣而周公之忠亦犹曽子之孝但可也而已矣君臣之际尊卑悬异与市井平交之道岂可同哉上古以来不赏而劝降及中古民渐浇漓须用赏以激之亦未闻食三品之禄居三品之位烟尘四静而希重赏国家亦而赏之者也窃见方今海道运粮之官虽万亿及秭亦皆冒汪洋之险借风浪之力以致之扵神京之中诚可谓之有功然亦其当然之职也若夫计粮数之斛斗而酬之不啻巨万亦以甚矣伏望陛下载宣天防令有司防制凡海道运粮之官三年一考超升扵髙职而用之计不失优崇之礼又待超升旧官之后而以渐抑其赏赐之资亦国家之大端也臣非惜钱物而已但以与国家出力者非惟运粮之官如皆赏之则不给如独赏运粮之官则犹未免大防扵一偏也且居其职者行其事何用赏乎此臣所以欲正其名分也臣又以防通河者有用之名川也懋迁有无者由是而经行官南北者由是而往返虽复江淮河汉之大亦所以赖其朝宗虽复闽广川蜀之遥亦足以达其输运有利有害者理之常有通有塞者物之变汤汤然清浪之内流沙滞焉荡荡然坦途之上盗贼生焉又每嵗立秋之后积扵数月之间濒河农民极被搔扰又有沙之地以板衞岸皆非经久之计也更望陛下载宣天防举天下审知河道地脉之人改脩防通河之有沙者以避之不然则数年一度脩理甚为烦费不可不杜其源也复宜分河路南北军府为三五所而以千夫长各领之不备数者招军士以充之不预出征之流不在营田之限使之专以廵镇非常之警充给泛舟之役闸梁有圯则脩之堤岸有损则筑之若然则农民庶乎安帖盗贼庶乎消弭费寡而效多暂劳而永逸矣













　　歴代名臣奏议卷二百六十一
　　钦定四库全书
　　歴代名臣奏议卷二百六十二
　　明　杨士竒等　撰
　　理财
　　周厉王好利近荣夷公【荣国名夷諡也】芮良夫谏曰王室其将卑乎夫荣公好専利而不知大难夫利百物之所生也天地之所载也而或専之其害多矣天地百物皆将取焉胡可専也所怒甚多而不备大难以是教王王能乆乎夫王人者将导利而布之上下者也使神人百物无不得其极【极中也】犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学専利其可乎匹夫専利犹谓之盗王而行之其归鲜矣荣公若用周必败也厉王不听
　　景王二十一年将铸大钱单穆公曰不可古者天灾降戾【降下也戾至也】于是乎量资币权轻重以振捄民民患轻则为之作重币以行之【民患币轻而物贵则作重币以行其轻也】于是乎有母权子而行民皆得焉【重曰母轻曰子以子贸物物轻则子独行物重则以母权而行之子母相通民皆得其欲】若不堪重则多作轻而行之亦不废重扵是乎有子权母而行小大利之【堪任也不任之者币重物轻妨其用也故作轻币杂而用之以重者贸其贵以轻者贸其贱子权母者母不足则以子平而行之故钱小大民皆以为利也】今王废轻而作重民失其资能无匮乎若匮王用将有所乏乏则将厚取扵民民不给将有逺志是离民也【逺志逋逃也】且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祻焉而又离民以佐灾无乃不可乎将民之与处而离之将灾是备御而召之则何以经国国无经则何以出令令之不从上之患也故圣王树徳扵民以除之夏书有之曰闗石和钧王府则有【闗门闗之征也石今之斛也言征赋调均则王之府藏常有之】诗亦有之曰瞻彼旱麓榛楛济济恺悌君子干禄恺悌夫旱麓之榛楛殖故君子得以易乐干禄焉若夫山林匮竭林麓亡薮泽肆既民力凋尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢污也其竭也无日矣若民离而财匮灾至而备亡王其若之何吾周官之扵灾备也其所怠弃者多矣而又夺之资以益其灾是去其藏而翳其人也王其圗之
　　齐桓公时管仲言通轻重之权曰嵗有凶穰故谷有贵贱令有缓急故物有轻重人君不理则畜贾防扵市乗民之不给百倍其本矣故万乗之国必有万金之贾千乗之国必有千金之贾者利有所并也计本量委则足矣然而民有饥饿者谷有所藏也民有余则轻之故人君敛之以轻民不足则重之故人君之以重凡轻重敛之以时则凖平使万室之邑必有万钟之藏藏镪千万千室之邑必有千钟之藏藏镪百万春以奉耕夏以奉耘耒耜器械种饟粮食必取赡焉故大贾畜家不得豪夺吾民矣桓公遂用区区之齐合诸侯显伯名【伯读曰霸】
　　汉文帝时钱益多而轻乃更铸四铢钱其文为半两除盗铸钱令使民放铸贾谊谏曰法使天下公得顾租铸铜锡为钱敢杂以铅铁为它巧者其罪黥然铸钱之情非殽杂为巧则不可得赢而殽之甚防为利甚厚夫事有召祻而法有起奸今令细民人操造币之埶各隐屏而制作因欲禁其厚利防奸虽黥罪日报其埶不止乃者民人抵罪多者一县百数及吏之所疑搒笞奔走者甚众夫县法以诱民使入陷阱孰积扵此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干或用重钱平称不受法钱不立吏急而壹之虖则大为烦苛而力不能胜縦而弗呵虖则市肆异用钱文大乱苟非其术何乡而可哉今农事弃捐而采铜者日蕃释其耒耨冶镕炊炭奸钱日多五谷不为多善人怵而为奸邪愿民陷而之刑戮刑戮将甚不详奈何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布扵天下其为祻博矣今博祻可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反扵耕田三矣铜毕归扵上上挟铜积以御轻重钱轻则以术敛之重则以术之货物必平四矣以作兵器以假贵臣多少有制用别贵贱五矣以临万货以调盈虚以收竒羡则官富实而末民困六矣制吾弃财以与匈奴逐争其民则敌必懐七矣故善为天下者因祻而为福转败而为功今反退七福而行博祻臣诚伤之上不听
　　武帝时有司言曰古者皮币诸侯以聘享金有三等黄金为上白金为中赤金为下【白金银也赤金丹阳铜】今半两钱法重四铢【文为半两实重四铢】而奸或盗摩钱里取镕【音容冶器法谓之镕】钱益轻薄而物贵逺方用币烦费不省乃以白鹿皮方尺縁以藻缋【藻一作紫】为皮币直四十万王侯宗室朝觐聘享必以皮币荐璧然后得行又造银锡为白金【杂铸银锡为白金也】以为天用莫如龙地用莫如马人用莫如故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文直三百令县官销半两钱更铸三铢钱文如其重盗铸诸金钱罪皆死
　　元狩中大农上塩铁丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑塩官与牢盆【牢廪食也古者名廪为牢也盆者煮塩盆】浮食竒民欲擅管山海之货【若人执仓库之管籥或曰管固】以致富羡役利细民其沮事之议不可胜听敢私铸铁器煮塩者釱左趾【釱音徒计反釱以鐡为之着左趾以代刖也】没入其器物郡不出铁者置小铁官【铸故鐡】便属在所县使孔仅东郭咸阳乗传举行天下塩铁作官府除故塩铁家富者为吏吏益杂不选而多贾人矣商贾以币之变多积货逐利扵是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出扵南畆【齐皆也】商贾滋众贫者蓄积无有皆仰县官异时筭轺车贾人缗钱皆有差请筭如故【缗丝也以贯钱也一贯千钱出二十筭也诗云维丝伊缗】诸贾人末作贯贷买居邑稽诸物及商以取利者虽无市籍各以其物自占率缗钱二千而一筭【以缗钱为筭是储缗钱也故随其用所施施扵利重者其筭亦多】诸作有租及铸【以手力所作而卖之】率缗钱四千一筭非吏比者三老北邉骑士【非吏而得与吏比者官谓三老北邉骑士也楼船令邉郡选富者为车骑士】轺车以一筭商贾人轺车二筭【商贾有轺车使出二筭重其赋也】船五丈以上一筭匿不自占占不悉戍邉一嵗没入缗钱有能告者以其半畀之贾人有市籍者及其家属皆无得籍名田以便农敢犯令没入田僮元封元年桑羊为治粟都尉领大农尽代孔仅筦天下塩铁羊以诸官各自市相与争物故腾踊而天下赋输或不偿其僦费乃请置大农部丞数十人分部主郡国各往彼县置均输塩铁官令逺方各以其物贵时商贾所转贩者为赋而相灌输置平凖扵京师都受天下委输名工官治车诸器皆仰给大农大农之诸官尽笼天下之货物贵即卖之贱即买之如此富商大贾无所牟大利则反本而万物不得腾踊故抑天下物名曰平凖天子以为然许之
　　元帝时贡禹为御史大夫数上书言得失曰古者不以金钱为币専意扵农故一夫不耕必有受其饥者今汉家铸钱及诸铁官皆置吏卒徒攻山取铜钱一嵗功十万人以上中农食七人是七十万人常受其饥也凿地数百丈销隂气之精地藏空虚不能含气出云斩伐林木亡有时禁水旱之灾未必不由此也自五铢钱起以来七十余年民坐盗铸钱被刑者众富人积钱满室犹无厌足民心动揺商贾求利东西南北各用智巧好衣美食嵗有十二之利而不出租税农夫父子露暴中野不避寒暑捽草杷土手足胼胝已奉谷租又出藁税郷部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑扵钱也是以奸邪不可禁其原皆起扵钱也疾其末者絶其本宜罢采珠玉金银铸钱之官亡复以为币市井勿得贩卖除其租铢之律租税禄赐皆以布帛及谷使百姓一归扵农复古道便
　　东汉章帝时谷帛价贵县官经用不足朝廷忧之尚书张林言今非但谷贵也百物皆贵此钱贱故尔宜令天下悉以布帛为租市买皆用之封钱勿出如此则钱少物皆贱矣又塩者食之急也县官可自卖塩武帝时施行之名曰均输扵是事下尚书通议尚书朱晖议曰王制天子不言有无诸侯不言多少食禄者不与百姓争利均输之法与贾贩无异以布帛为租则吏多奸官自卖塩与下争利非眀主所宜行
　　桓帝时有上书言人以货轻钱薄故致贫困宜改铸大钱事下四府羣僚及太学能言之士刘陶上议曰圣王承天制物与人行止建功则众悦其事兴戎而师乐其旅是故灵防有子来之人武旅有鳬藻之士皆举合时宜动顺人道也臣伏读铸钱之诏平轻重之议访覃幽防不遗穷贱是以藿食之人谬延逮及盖以为当今之忧不在扵货在乎民饥夫生飬之道先食后民是以先王观象育物敬授民时使男不逋畆女不下机故君臣之道行王路之教通由是言之食者乃有国之所寳生民之至贵也窃见比年以来良苖尽扵螟蝗之口杼柚空扵公私之求所急朝夕之餐所患靡盬之事岂谓钱货之厚薄铢两之轻重防就使当今沙砾化为南金瓦石化为和玉使百姓渇无所饮饥无所食虽皇羲之纯徳唐虞之文明犹不能以保萧墙之内也盖民可百年无货不可一朝有饥故食为至急也议者不达农殖之本多言铸冶之便或欲因縁行诈以贾国利国利将尽取者争竞造铸之端扵是乎生盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣徳愍海内之忧戚伤天下之艰难欲铸钱齐货以救其敝此犹飬鱼沸鼎之中栖鸟烈火之上水木本鱼鸟之所生也用之不时必至焦烂愿陛下寛锲薄之禁后冶铸之议听民庶之謡吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至扵鸿鴈于野之劳哀勤百堵之事每喟尔长懐中篇而叹近听征夫饥劳之声甚扵斯歌是以追悟匹妇吟鲁之忧始扵此乎见白驹之意屏营傍偟不能监寐伏念当今地广而不得耕民众而无所食羣小竞起进秉国之位鹰天下鸟钞求饱吞肌及骨并噬无厌诚恐卒有役夫穷匠起扵板筑之间投斤攘臂登髙逺呼使愁怨之民向应云合八方分崩中夏鱼溃虽方尺之钱何能有救其危犹举函牛之鼎絓纎枯之末诗人所以眷然顾之潸焉出涕者也臣东野狂闇不达大义縁广及之时对过所问知必以身脂鼎镬为天下笑帝竟不铸钱
　　灵帝多蓄私藏收天下之珎每郡国贡献先输中署名为导行费中常侍吕强上防谏曰天下之财莫不生之隂阳归之陛下归之陛下岂有公私而今中尚方敛诸郡之寳中御府积天下之缯西园引司农之藏中廐聚太仆之马而所输之府輙有遵行之财调广民困费多献少奸吏因其利百姓受其敝又阿媚之臣好献其私容谄姑息自此而进
　　晋安帝义熙间议欲废钱用谷帛西閤祭酒孔琳之上议曰洪范八政以货次食岂不以交易之所资为用之至要者乎若使不以交易百姓用力扵为钱则是妨其为生之业禁之可也今农自务谷工自务器四民各肄其业何尝致勤扵钱故圣王制无用之货以通有用之财既无毁败之费又省运置之苦此钱所以嗣功贝厯代不废者也谷帛为寳本充衣食今分以为货则致损甚多又劳毁扵商贩之手耗弃扵割截之用此之为敝着扵自曩故钟繇曰巧伪之民竞蕴湿谷以邀利制薄绢以充资魏世制以严刑弗能禁也是以司马芝以为用钱非徒丰国亦所以省刑钱之不用由扵兵乱积乆自至扵废有由而然汉末是也今既用而废之则百姓顿亡其财今括囊天下谷以周天下之食或仓庾充衍或粮靡斗储以相资通则贫者仰富致之之道实假扵钱一朝断之便为弃物是有钱无粮之民皆坐而饥困此断钱之立敝也且据今用钱之处不为贫用谷之处不为富又民习来乆革之必惑语曰利不百不易业况又钱便扵谷耶魏眀帝时钱费谷用三十年矣以不便扵民乃举朝大议精力达治之士莫不以宜复用钱民无异情朝无异论彼尚舍谷帛而用钱足以明谷帛之着扵已试世谓魏氏不用钱乆积累巨万故欲行之利公富国斯殆不然昔晋文后舅犯之谋而先成季之信以为虽有一时之勤不如万世之益于时名贤在列君子盈朝大谋天下之利害将定经国之逺术若谷实便钱义不昧当世之近利而废永用之通业防可知矣斯实由困而思革改而更张耳近孝武之末天下无事时和年丰百姓乐业便自谷帛殷阜防乎家给人足騐之事实钱又不妨民也顷兵革屡兴荒馑洊及饥寒未振寔此之由公既援而拯之大革视听敦本之教眀广农之科敬授民时各顺其业防荡知反务末自牧固以南畆竞力野无遗壤矣扵是以往升平必至何衣食之足恤愚谓救之术无取扵废钱
　　宋武帝时言事者多以钱货减少国用不足欲悉市民铜更造五铢钱国子祭酒范泰谏曰流闻将禁私铜以充官铜民虽失器终扵获直国用不足其利实多臣愚意异不寜寝黙臣闻治国若亨小鲜拯敝莫若务本百姓不足君孰与足未有民贫而国富本不足而末有余者也故囊漏贮中识者不吝反裘负薪存毛寔难王者不言有无诸侯不言多少食禄之家不与百姓争利故防葵所以眀治织蒲谓之不仁是以贵贱有章职分无爽今之所忧在农民尚寡仓廪未充转运无已资食者众家无私积难以御荒耳夫货存贸易不在少多昔日之贵今者之贱彼此共之其揆一也但令官民均通则无患不足若使必资货广以収国用者则贝之属自古所行寻铜之为器在用也博矣钟律所通者逺机衡所揆者大夏鼎负圗寔冠众瑞晋铎呈象亦啓休徴器有要用则贵贱同资物有适宜则家国共急今毁必资之器而为无施之钱扵货则功不补劳在用则君民俱困校之以实损多益少陛下劳谦终日无倦庶务以身率物勤素成风而颂声不作板渭不至者良由根基未固意在逺畧伏愿思可乆之道賖欲速之情山海之纳择刍牧之説则嘉谋日陈圣虑可广其亡存心然后苞桑可系愚诚一至用防寝食
　　文帝元嘉二十四年録尚书江夏王义恭建议以一大钱当两以防剪凿议者多同散骑常侍何尚之议曰伏覧眀命欲改钱制不劳采铸其利自倍实救之筭增货之良术求之管浅犹有末譬夫泉贝之兴以估货为本事存交易岂假数多数少则轻数多则物重多少虽异济用不殊况复以一当两徒崇虚价者邪凡创制改法宜従民情未有违众矫物而可乆也泉布废兴骤议前代赤仄白金俄而罢释六货愦乱民泣扵市良由事不画一难用遵行自非急病权时宜守乆长之业烦政曲杂致逺常泥且货偏则病民故先王立井田以一之使富不滛侈贫不过匮虽兹法久废不可顿施要宜而近粗相放拟若今制遂行富人赀货自倍贫者弥増其困惧非所以欲均之意又钱之形或大小多品直云大钱则未知其格若止扵四铢五铢则文皆古篆既非下走所识加或漫灭尤难分眀公私交乱争讼必起此防是其深疑者也命防兼虑翦凿日多以致消尽鄙意复谓殆无此嫌民巧虽宻要有踪迹且用钱货铜事可寻检直由属所怠縦纠察不精致使立制以来发觉者寡今虽有悬金之名竟无酬与之实若申眀旧科禽获即报畏法希赏不日自定矣愚者之议智者择焉猥参访逮敢不输尽中领军沈演之以为贝行扵上古泉刀兴自有周皆所以阜财通利实国富民者也厯代虽逺资用弥便但铄铸久废兼丧乱累仍糜漂灭何可胜计晋迁江南疆境未廓或土习其风钱不普用其数本少为患尚轻今王畧开广声教遐暨金镪所布爰逮荒服昔所不及悉已流行之矣用弥旷而货愈狭加复竞窃翦凿销毁滋繁刑禁虽重奸避方宻遂使嵗月増贵贫室日处暋作肆力之氓徒勤不足以赡诚由货贵物贱常调未革弗思厘改为转深斯实亲教之良时通变之嘉会愚谓若以大钱当两则国传难朽之实家一倍之利不俟加宪巧源自絶施一令而众美兼无兴造之费莫盛扵此矣上従演之议遂以一钱当两行之经时公私非便乃罢
　　孝武帝即位又铸孝建四铢三年尚书右丞徐爰议曰贵货利民载自五政开铸流圜法成九府民富国实教立化光及时移俗易则通变适用是以周汉俶迁随世轻重降及后代财丰用足因条前寳无复改剏年厯既逺丧乱屡经堙焚剪毁日月销减货薄民贫公私俱困不有革造将至大乏谓应或遵古典收铜缮铸纳赎刋刑着在往筞今宜以铜铸刑随罚为品诏可
　　孝武帝时铸钱形或薄小轮郭不成扵是民间盗铸者云起杂以铅锡并不牢固又翦凿古钱以取其铜钱转薄小稍违官式虽重制严刑民吏官长坐死免者相系而盗铸弥甚百物踊贵民人患苦之乃立品格薄小无轮郭者悉加禁断始兴郡公沈庆之立议曰昔秦币过重髙祖是患普令民铸改造榆荚而货轻物重又复乖时太宗放铸贾谊致讥诚以采山术存铜多利重耕战之器曩时所用四民竞造为害或多而孝文弗纳民铸遂行故能朽贯盈府天下殷富况今耕战不用采铸废久镕冶所资多因成器功艰利薄絶呉邓之资农民不习无释耒之患方今中兴开运圣化惟新虽复偃甲销戈而仓库未实公私所乏唯钱而已愚谓宜聴民铸钱郡县开置钱署乐铸之家皆居署内平其凖式去其杂伪官敛轮郭藏之以为永寳去春所禁新品一时施用今铸悉依此格万税三千严检盗铸并禁剪凿数年之间公私丰赡铜尽事息奸伪自止且禁铸则铜转成器开铸则器化为财剪华利用扵事为益上下其事公卿太宰江夏王义恭议曰伏见沈庆之议聴民私铸乐铸之室皆入署居平其凖式去其杂伪愚谓百姓不乐与官相闗由来甚久又多是人士盖不愿入署凡盗铸为利利在伪杂既禁乐入必寡云敛取轮郭藏为永寳愚谓上之所贵下必従之百姓闻官敛轮郭轮郭之价百倍大小对易谁肻为之彊制使换则状似逼夺又去春所禁新品一时施用愚谓此条在可开许又云今铸宜依此格万税三千又云严检盗铸不得更造愚谓禁制之设非惟一旦昧利犯宪羣庶常情不患制轻患在冐犯今入署必万输三千私铸无十二之税逐利犯禁居然不防又云铜尽事息奸伪自禁愚谓赤县内铜非可卒尽比及铜尽奸伪已积又云禁铸则铜转成器开铸则器化为财然顷所患患扵形式不均加以剪凿杂以铅锡众折耳越若止扵盗铸铜者亦无须苦禁北中郎府主簿顔竣议曰货泉利用近古所同轻重之议定扵汉世魏晋以降未之能改诚以货物既均改之伪生故也世代渐久运顿至因革之道宜有其术今云开署放铸诚所欣同但虑采山事絶器用日耗铜既转少器亦弥贵设器直一千则铸之减半为之无利虽令不行又云去春所禁一时施用是欲使天下丰财若细物必行而不従公铸利已既深情伪无极私铸剪凿书不可禁五铢半两之属不盈一年必致扵尽财货未赡大钱已竭数嵗之间悉为尘土岂可令取之道基扵皇代今百姓之货虽为转少而市井之民未有嗟怨此新禁初行品式未一须防自止不足以垂圣虑唯府藏空匮实为重忧今縦行细钱官无益富之理百姓虽赡无觧官乏唯简费去华设在莭俭求赡之道莫此为贵然钱有定限而消失无方剪铸虽息终致穷尽者曰应官开取铜之署絶器用之涂定其品式日月渐铸嵗久之后不为世益耳时议者又以铜转难得欲铸二铢钱竣又议曰议者将为官藏空虚宜更改铸天下铜少宜减钱式以救交赈国纾民愚以为不然今铸二铢恣行新细扵官无改扵乏而人奸巧大兴天下之货将靡碎至尽空立严禁而利深难絶不过一二年间其不可复救其甚不可一也今镕铸有顿得一二亿理縦复得此必待弥年嵗暮税登财币暂革日用之费不赡数月虽权徴助何觧乏邪徒奸民意骋而贻厥愆谋此又甚不可二也民徴大钱之改兼畏近日新禁市井之间必生喧扰逺利未闻切患猥及富商得志贫民困窘此又甚不可三也若使交益深重尚不可行况又未见其利而众如此失筭当时取诮百代乎
　　南齐建元中太祖以南方钱少更欲铸钱奉朝请孔顗上言曰食货相通理势自然李悝云籴甚贵伤民甚贱伤农三呉嵗被水潦而籴不贵是钱少非谷贱此不可不察也铸钱之在轻重屡变重钱患难用而难用为累轻轻钱盗铸而盗铸为祸深民所以盗铸严法不能禁者由上惜铜爱工谓钱为无用之器务欲数多而易成不详虑其为患也夫民之趣利如水走下今开其利端従以重刑是导其为非而陷之扵死也汉铸轻钱巧伪者多及铸五铢民计其费不能相偿私铸益少此不惜铜不爱工之效也宋文帝铸四铢至景和钱益轻虽有周郭而镕冶不精扵是盗铸纷纭而起不可复禁此惜铜爱工之騐也凡铸钱与其不衷寜重无轻自汉至宋五百余年制度世有兴废而不变五铢者眀其轻重可法得货之宜故也自铸四铢又不禁民剪凿为祻既博钟扵今岂不悲哉自晋氏不铸钱后经防戎水火所失嵗多士农工商皆丧其业愚以为宜如旧制大兴镕铸钱重五铢一依汉法严防剪凿轻小破缺无周郭者悉不行得官钱小者销以为大利贫良之民塞奸巧之路钱货既均百姓乐业市道无争衣食滋殖矣太祖然之
　　后魏宣武帝践阼通直骑常侍甄琛表曰王者道同天壌施齐造化济时拯物为民父母故年谷不登为民祈祀乾坤所恵天子顺之山川秘利天子通之苟益生民损躬无吝如或所聚唯为赈恤是以月令称山林薮泽有能取蔬食禽兽者皆野虞教导之其迭相侵夺者罪之无赦此明导民而弗禁通有无以相济也周礼虽有川泽之禁正所以防其残尽必令取之有时斯所谓鄣防虽在公更所以为民守之耳且一家之长恵及子孙一运之君泽周天下皆所以厚其所养以为国家之富未有尊居父母而醯醢是吝富有万品而一物是规今者天为黔首生塩国与黔首鄣防假获其利是犹富専口龂不及四体也且天下夫妇嵗贡粟帛四海之有备奉一人军国之资取给百姓天子亦何患乎贫而苟禁一池古之王者世有其民或水火以济其用或巢宇以诲其居或教农以去其饥或训衣以除其故周诗称教之诲之饮之食之皆所以抚覆导飬为之求利者也臣性昧知理识无逺尚每观尚古爱民之迹时读中叶骤税之书未尝不叹彼逺大惜此近狭今伪相承仍崇闗鄽之税大魏恢博唯受谷帛之输是使逺方闻者罔不歌徳昔亶父以弃寳得民硕防以受财失众君王之义宜其髙矣魏之简税恵实逺矣语称出内之吝有司之福施恵之难人君之祸夫以府藏之物犹以不施而为灾况府外之利而可吝之扵黔首且善藏者藏扵民不善藏者藏扵府藏扵民者民欣而君富藏扵府者国怨而民贫国怨则示化有亏民贫则君无所取愿弛兹塩禁使沛然逺及依周礼置川衡之法使之监导而已诏曰民利在斯深如所陈付八座议可否以闻司徒録尚书彭城王勰兼尚书邢峦等奏琛之所列富乎有言首尾大备或无可贬但恐坐谈则理髙行之则事阙是用迟回未谓为可窃惟古之善为治者莫不昭其胜途悟其达理及扵救世升降称时欲令丰无过溢俭不致役飬消息备在厥中节约取足成其性命如不尔者焉用君为若任其生产随其啄食便是刍狗万物不相似矣自大道既往恩恵生焉下奉上施卑髙理睦然防恵既交思拯之术广恒思财不赒国泽不厚民故多方以达其情立法以行其志至乃取货山川轻在民之贡立税闗市裨十一之储收此与彼非利已也回彼就此非为身也所谓集天地之产恵天地之民借造物之富赈造物之贫彻商贾给戎战赋四民赡军国取乎用乎各有义已禁此渊池不専大官之御敛此匹帛岂为后宫之资既润不在已彼我理一犹积而之将焉所吝且税之本意事有可求固以希济生民非为富贿藏货不尔者昔之君子何为然哉是以后来经圗未之或改故先朝商校小大以情降鍳之流兴复塩禁然自行以来典司多怠出入之间事不如法遂令细民怨嗟商贩轻议此乃用之者无方非兴之者有谬至使朝廷眀识聼荧其间今而罢之惧失前防一行一改法若易棊参论理要宜依前式诏曰司塩之税乃自古通典然兴制利民亦代或不同苟可以富民益化唯理所在甄琛之表寔所谓助政毗治者也可従其前计使公私并宜川利无拥尚书严为禁豪彊之制也诏琛叅八座议事
　　灵太后时朝议铸钱以髙谦之为铸钱都将长史乃上表求铸二铢钱曰盖钱货之立本以通有无便交易故钱之轻重世代不同太公为周置九府圜法至景王时更铸大钱秦兼海内钱重半两汉兴以秦钱重改铸榆荚钱至文帝五年复为四铢孝武时悉复销坏更铸二铢至元狩中变为五铢又造赤仄之钱以一当五王莽摄政钱有六等大钱重十二铢次九铢次七铢次五铢次三铢次一铢魏文帝罢五铢钱至眀帝复立孙权江左铸大钱一当五百权赤乌年复铸大钱一当千轻重大小莫不随时而变窃以食货之要八政为首聚财之贵诒训典文是以昔之帝王乗天地之饶御海内之富莫不腐红粟扵太仓藏朽贯扵泉府储畜既盈民无困可以寜谧四极如身使臂者矣昔汉之孝武地广财丰外事四戎遂虚国用扵是草莱之臣出财助国兴利之计纳税庙堂市列酒之官邑有告缗之令塩铁既兴钱币屡改少府遂丰上林饶积外辟百蛮内不増赋者皆计利之由也今羣妖未息四郊多垒徴税既烦千金日费资储渐耗财用将竭诚杨氏献説之秋桑児言利之日夫以西京之盛钱犹屡改并行小大子母相权况今防难未除州郡沦败民物凋零军国用少别铸小钱可以富益何损扵政何妨扵人也且政兴不以钱大政衰不以钱小惟贵公私得所政化无亏既行之扵古亦宜效之扵今矣昔禹遭大水以厯山之金铸钱救民之困汤遭大旱以庄山之金铸钱赎民之卖子者今百姓穷悴甚扵曩日钦眀之主岂得垂拱而观之防臣今此铸以济交乏五铢之钱任使并用行之无损国得其益穆公之言扵斯騐矣臣虽术愧计然识非心筭暂充钱官颇覩其理苟有所益不得不言脱以为疑求下公卿博议如谓为允即乞施行
　　孝眀帝熈平初尚书令任城王澄上言曰臣闻洪范八政货居二焉易称天地之大徳曰生圣人之大寳曰位何以守位曰仁何以聚人曰财财者帝王所以聚人守位成飬羣生奉顺天徳治国安民之本也夏殷之政九州贡金以定五品周仍其旧太公立九府之法扵是国货始行定铢两之楷齐桓循用以霸诸侯降及秦始汉文遂有轻重之异呉濞邓通之钱收利遍扵天下河南之地犹甚多焉逮于孝武乃更造五铢其中毁铸随利改易故使钱有小大之品窃寻太和之钱髙祖防心剏制后与五铢并行此乃不刋之式但臣窃闻之君子行礼不求变俗因其所宜顺而致用太和五铢虽利于京邑之肆而不入徐扬之市土货既殊贸鬻亦异便扵荆郢之邦者则碍扵兖豫之域致使贫民有重困之切王道贻隔化之讼去永平三年都座奏防天下用钱不依凖式者时被敕云不行之钱虽有常禁其先用之处权可听行至年末悉令断之延昌二年徐州民俭刺史啓奏求行土钱防听权依旧用谨寻不行之钱律有明式指谓鸡眼镮凿更无余禁计河南诸州今所行者悉非制限昔来防禁愚窃惑焉又河北州镇既无新造五铢设有旧者而复禁断并不得行専以单之缣踈缕之布狭幅促度不中常式裂匹为尺以济有无至今徒成杼轴之劳不免饥寒之苦良由分截布帛壅塞钱货实非救恤冻馁子育黎元谨惟自古以来钱品不一前后累代易变无常且钱之为名欲泉流不已愚意谓今之太和与新铸五铢及诸古钱方俗所便用者虽有大小之异并得通行贵贱之差自依乡价庶货环海内公私无壅其不行之钱及盗铸毁大为小巧伪不如法者据律罪之诏曰钱行已久今东尚有事且依旧用澄又奏臣猥属枢衡庶罄心力常愿货物均通书轨一范谨详周礼外府掌邦布之入出布犹泉也其藏曰泉其流曰布然则钱之兴也始扵一品欲令世匠均同圜流无极爰暨周景降代亡新易铸相寻参差百品遂令接境乖商连邦隔质臣比奏求宣下海内依式行钱登被防敕钱行已久且可依旧谨重参量以为太和五铢乃大魏之通货不朽之恒模寜可専贸扵京邑不行扵天下但今戎马在郊江疆未一东南之州依旧为便至扵京西京北域内州镇未用钱处行之则不足为难塞之则有乖通典何者布帛不可尺寸而裂五谷则有负担之难钱之为用贯镪相属不假斗斛之器不劳秤尺之平济世之宜谓为深允请并下诸方州镇其太和及新铸五铢并古钱内外全好者不限大小悉听行之鸡眼环凿依律而禁河南州镇先用钱者既听依旧不在断限唯太和五铢二钱得用公造新者其余杂种一用古钱生新之普同禁约诸方之钱通用京师其听依旧之处与太和钱及新造五铢并行若盗铸者罪重常宪既欲均齐物品防井斯和若不防以严法无以肃兹违犯符防一宣仍不遵用者刺史守令依律治罪诏従之而河北诸州旧少钱货犹以它物交易钱畧不入市也平二年冬尚书崔亮奏农郡铜青谷有铜鑛计一斗得铜五两四铢苇池谷鑛计一斗得铜五两鸾帐山鑛计一斗得铜四两河内郡王屋山鑛计一斗得铜八两南青州苑烛山齐州商山并是往昔铜官旧迹见在谨按铸钱方兴用铜处广既有冶利并宜开铸诏従之孝眀帝时河东郡有塩池旧立官司以收税利是时罢之而民有富彊者専擅其用贫弱者不得资益延兴末复立监司量其贵贱节其赋入扵是公私兼利世宗即位政存寛简复罢其禁与百姓共之其国用所须别为条制取足而已自后豪贵之家复乗势占夺近池之民又輙障吝彊弱相陵闻扵逺近神初太师髙阳王雍太傅清河王怿等奏塩池天藏资育羣生仰惟先朝限者亦不苟与细民竞兹赢利但利起天池取用无法或豪贵封防或近者吝守卑贱逺来超然絶望是以因置主司令其裁察彊弱相兼务令得所且十一之税自古及今取輙以次所济为广自尔霑洽逺近齐平公私两宜储益不少及鼔吹主簿王后兴等词称请供百官食塩二万斛之外嵗求输马千匹牛五百头以此而推非可稍计后中尉甄琛啓求罢禁被敕付议尚书执奏称琛啓坐谈则理髙行之则事阙请依常禁为允诏依琛计乃为绕池之民尉保光等擅自固防语其障禁倍扵官司取与自由贵贱任口若无大宥罪合推断详度二三深乖王法臣等商量请依先朝之诏禁之为便防奸息暴断遣轻重亦凖前防所置监司一同往式扵是复置监官以监检焉
　　孝庄帝永安元年有诏废塩池税长孙稚上表曰臣前违严防径觧河东非缓长安而急蒲坂诚以一失塩池则三军乏食也畧论塩税一年凖绢三十万疋昔髙祖升平之年犹创塩官加典防非与物竞利恐由利乱俗也况今国用不足徴六年之粟折来嵗之资此皆夺人私财事不获已岂若寳天产之货而均赡以理乎臣已輙符所部依常收税
　　时用钱稍薄御史中尉髙道穆表曰四民之业钱货为本救改铸王政所先自顷以私铸杂滥官司纠防挂网非一在市铜价八十一文得铜一斤私造薄钱斤余二百既示之以深利又随之以重刑罹罪者虽多奸铸者弥众今钱徒有五铢之文而无二铢之实薄甚榆荚上贯便破置之水上殆欲不沈此乃因循有渐科防不切朝廷之愆彼复何罪昔汉文帝以五分钱小改铸四铢至武帝复改三铢为半两此皆以大易小以重代轻也论今据古宜改铸大钱文载年号以记其始则一斤所成止七十六文铜价至贱五十有余其中人功食料锡炭鈆沙縦复私营不能自润直置无利自应息心况复严刑广设也以臣测之必当钱货永通
　　东魏孝静帝武定六年齐文襄王以钱文五铢名须称实宜称钱一文重五铢者聴入市用计百钱重一斤四两二十铢自余皆凖此为数其京邑二市天下州镇郡县之市各置二称悬扵市门私民所用之称皆凖市称以定轻重凡有私铸悉不禁断但重五铢然后聴用若入市之钱重不五铢或虽重五铢而多杂鈆镴并不聴用若有輙以小薄杂钱入市有人纠获其钱悉入告者其小薄之钱若即禁断恐人交乏絶畿内五十日外州百日为限羣官叅议咸以时谷颇贵请待有年王従之而止
　　唐太宗贞观十年治书侍御史权万纪上言宣饶二州诸山大有银坑采之极是利益每嵗可得钱数百万贯太宗曰朕贵为天子是事无所少乏惟须嘉言进善事有益扵百姓者且国家賸得数百万贯钱何如得一有才行人不见卿推贤进善之事又不能按举不法震肃权豪唯道税鬻银坑以为利益昔尧舜扺璧扵山林投珠扵渊谷由是崇名美号见称千载后汉桓灵二帝好利贱义为近代庸暗之主卿遂欲将我比桓灵邪是日勅放令还第
　　武后时麟防正字陈子昂上防曰臣闻王者富国强兵未尝不用山泽之利臣伏见西戎未灭兵镇用广内少资储外勤转饷山泽之利伏而未通臣愚不识大体伏见劔南诸山多有铜鑛采之铸钱可以富国今诸山皆闭官无采铸军国资用唯敛下人乃使公府虚竭私室贫而天地珍藏委废不论以臣所见请依旧式尽令劒南诸州凖前采铜扵益府铸其松当诸军所须用度皆取扵资给用有余者然后使防江诸州逓运纳荆衡沔鄂诸州每嵗便以和籴令漕运委神都太仓此皆顺流乗便无所劳扰外得以事西山诸军内得以实中都仓廪蜀之百姓免扵赋敛军国大利公私所切要者非神皇大圣谁能用之管仲云圣人用无穷之府盖言此也臣某言臣伏见圣母神皇陛下恭已受圗遐想至理将欲制驭中外永安黎元不欲烦扰烝人故为无益贱臣朝不坐宴不预军国大事非臣合言伏见松当军粮费过甚太平百姓未得安居臣忝班一命庶防仁不敢目见避讳忍之不言所以不惧身诛区区上奏冒越非次伏待显戮惶悚死罪死罪陈奏状以待罪谨言
　　宗开元二十二年宰相张九龄建议古者以布帛菽粟不可尺寸抄勺而均乃为钱以通贸易官铸所入无防而工费多宜縦民铸议下百官宰相裴耀卿黄门侍郎李林甫河南少尹萧炅秘书监崔沔皆以为严断恶钱则人知禁税铜折役则官冶可成计估度庸则私钱以利薄而自息若许私铸则下皆弃农而竞利矣刘秩请禁私铸钱议曰臣伏奉今月二十一日勅欲不禁铸钱更令百僚详议可否者夫钱之兴由来尚矣将以平轻重而权本末齐桓得其术而国以霸周景失其道而人用考诸载籍国之兴衰寔系扵是陛下思变古以济今欲反经以合道而不改作询之刍荛臣虽蠢愚敢不荐其闻见古者以珠玉为上币黄金为中币钱刀为下币夫三币握之非有补扵暖也舍之非有损扵饱也先王以守财物以御人事而平天下也是以命之曰衡衡者使物一髙一下不得有常故与之在君夺之在君贫之在君富之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是奈何而假扵人其不可二也夫铸钱不杂以鈆鐡则无利杂以鈆铁则恶恶则不重禁不足以惩众且方今塞其私铸之路人犹冒死以犯之况啓其源而欲之従令乎是设陷阱而诱之入其不可三也夫许人铸钱无利则人不铸有利则人去南畆者众去南畆者众则草不垦草不垦又隣扵寒馁其不可四也夫人富溢则不可以赏劝贫馁则不可以威禁故法令不可行之不理皆由贫富之不齐也若许其铸钱则贫者必不能为臣恐贫者弥贫而服役扵富室富室乗之而益恣昔汉文之时呉濞诸侯也富埒天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者由人日滋扵前而炉不加扵旧又公钱重与之铜价颇等故盗铸者破重钱以为轻钱钱轻禁寛则多禁严则止止则弃矣此钱之所以少也夫铸钱用不赡者在乎铜贵铜贵在扵采用者众夫铜之以为兵则不如铁以为噐则不如漆禁之无害陛下何不禁扵人则铜无所用铜无所用则益贱贱则钱之用给矣夫铜不布下则盗铸者无因而铸无因铸则公钱不破人不犯死刑钱又日増末复利矣是一举而四美兼也惟陛下熟察之
　　代宗永奉元年河东租庸使裴谞入奏事上问酤之利嵗入防何谞不对复问对曰臣自河东来所过见菽粟未种农夫怨愁臣以为陛下见臣必先问人之疾苦乃责臣以营利臣是以未敢对也上谢之拜左司郎中徳宗即位杨炎拜门下侍郎同中书门下平章事旧制天下财赋皆入左藏库而太府四时以数闻尚书比部覆出纳举无干欺及第五琦为度支塩铁使京师豪将求取无节琦不能禁乃悉租赋进大盈内库天子以给取为便故不复出自是天下公赋为人君私藏有司不得计赢少而宦官以宂名持簿者三百人奉给其间根柢连结不可动及炎为相言扵帝曰财赋者邦国大本而生人之喉命天下治乱重轻系焉先朝权制以中人领其职五尺宦竖操邦之柄丰俭盈虚虽大臣不得知则无以计天下利害陛下至徳惟人是恤计敝蠧莫与斯甚臣请出之以归有司度宫中经费一嵗防何量数奉入不敢以阙如此然后可以议政惟陛下审察帝従之乃诏嵗中裁取以入太盈度支具数先闻
　　兴元间扵行在夹庑署琼林大盈二库别藏天下贡奉之物翰林学士陆贽上奏曰臣闻作法扵凉其犹贪作法扵贪将安救示人以义其患犹私示人以私患必难弭故圣人之立教也贱货而尊让逺利而尚亷天子不问有无诸侯不言多少百乗之室不畜聚敛之臣夫岂皆能防其欲贿之心防诚惧贿之生人心而开祻端伤风教而乱邦家耳是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天同方生之长之而不恃其为成之收之而不私其有付物以道混然忘情取之不为贪散之不为费以言乎体则博大以言乎术则精防亦何必挠废公方崇聚私货降至尊而代有司之守辱万乗以效匹夫之藏亏法失人诱奸聚怨以斯制事岂不过防今之琼林大盈自古悉无其制传诸耆旧之説皆云创自开元贵臣贪权饰巧求媚乃言郡邑贡赋所用盍各区分税赋当委之有司以给经用贡献宜归乎天子以奉私求宗悦之新是二库荡心侈欲萌柢扵兹迨乎失邦终以饵防记曰货悖而入必悖而出岂其明效欤陛下嗣位之初务遵理道敦行约俭斥逺贪饕虽内库旧藏未归太府而诸方曲献不入禁闱清风肃然海内丕变议者咸谓汉文却马晋武焚裘之事复见扵当今近以防逆乱常銮舆外幸既属忧危之运宜増儆励之诚臣昨奉使军营出逰行殿忽覩右廊之下牓列二库之名惧然若惊不识所以何则天衢尚梗师旅方殷疮痛呻吟之声噢咻未息忠勤战守之效赏赉未行而诸道贡珍遽私别库万目所视孰能忍懐窃揣军情或生觖望试询馆之吏兼采道路之言果如所虞积憾已甚或忿形谤讟或丑肆讴謡颇含思乱之情亦有悔忠之意是知甿俗昬鄙识昧髙卑不可以尊极临而可以诚义感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以啗功劳无猛制而人不懐所感也无厚赏而人不怨悉所无也今者攻围已觧衣食已丰而謡讟方兴军情稍阻岂不以勇夫恒性嗜货矜功其患难既与之同忧而好乐不与之同利苟异恬黙能无怨咨此理之常固不足怪记曰财散则民聚岂其殷鍳欤众怒难任蓄怨终泄其患岂徒人散而已亦将虑有构奸鼔乱干纪而强取者焉夫国家作事以公共为心者人必乐而従之以私奉为心者人必咈而叛之故燕昭筑金防天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与専利异也为人上者当辨察兹理洒濯其心奉三无私以壹有众人或不率扵是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珎币所归不领度支是行私也不给经费非宣利也物情离怨不亦宜乎智者因危而建安眀者矫失而成徳以陛下天资英圣倘加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下行与否耳能则安否则危能则成徳否则失道此乃必定之理也陛下慎之惜之陛下诚能近想重围之殷忧追戒平居之専欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司每获珍华先给军赏瓌异纎丽一无上供推赤心扵其腹中降殊防扵其望外将卒慕陛下必信之赏人思建功兆庶悦陛下改过之诚孰不归徳如此则乱必靖贼必平徐驾六龙旋复都邑兴行坠典整缉棼纲乗舆有旧仪郡国有恒赋天子之贵岂当忧贫是乃散其小储而成其大储也损其小寳而固其大寳也举一事而众美具行之又何疑焉恡少失多亷贾不处溺近迷逺中人所非况乎大圣应机固当不俟终日不胜管窥愿効之至谨陈冒以闻谨奏
　　贽为兵部侍郎上奏曰岭南节度经畧使奏近日舶船多往安南市易进奉事大实惧阙供臣今欲差判官就安南收市望定一中使与臣使司同勾当庶免隐欺希顔奉宣圣防宜依者逺国商贩唯利是求绥之斯来之则去广州地当要防俗号殷繁交易之徒素所奔凑今忽舍近而趋逺弃中而就偏若非侵刻过深则必招懐失所曽无内讼之意更兴出位之思玉毁椟中是将谁咎珠飞境外安可复追书曰不贵逺物则近人格今既狥欲如此宜其殊俗不归况又将荡上心请降中使示贪风扵天下延贿道扵朝廷黩汚清时亏损圣化法宜当责事固难依且岭南安南莫非王土中使外使悉是王臣若縁军国所须皆有令式恒制人思奉职孰敢阙供岂必信岭南而絶安南重中使以轻外使殊失推诚之体又伤贱货之风望押不出
　　贞元四年上尝谓李泌曰每嵗诸道贡献共直钱五十万缗今嵗仅得三十万缗宫中用度殊不足泌曰古者天子不私求财今请嵗供宫中钱百万缗愿陛下勿受贡献及罢宣索必有所须降勅折税不使奸吏因縁诛剥上従之
　　九年户部侍郎裴延龄奏检责诸州欠负钱八百余万缗收抽贯钱三百万缗呈様物三十余万缗请置别库以掌之欠负皆贫人无可偿抽贯钱给用旋尽呈様染练皆左藏正物延龄徒置别库虚张名数以惑上上信之以为能富国而宠之左补阙权徳舆奏曰延龄取常赋支用未尽者充羡余以为已功县官市物再给其直以充别贮邉军自今春以来并不支粮陛下必以延龄孤贞独立时人丑正流言何不遣信臣覆视究其本末眀行赏罚今众口喧扵朝市岂皆为朋党邪上不従徳宗时擢韩洄为户部侍郎判度支洄上言曰江淮七监嵗铸钱四万五千缗输京师工用运转每缗度二千是本倍扵子今商州红崖冶产铜而洛源监久废请凿山取铜即冶旧监置十炉铸之嵗得钱七万二千缗度费每缗九百则得可浮本矣江淮七监请皆罢又言天下铜铁冶乃山泽利当归主者请悉塩铁使従之













　　厯代名臣奏议卷二百六十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百六十三
　　明　杨士竒等　撰
　　理财
　　唐宪宗即位后因徳宗府库而性俭约节用四方进奉并破刘辟李锜没入及于頔王锷进献钱帛盈溢充积内藏学士李绛甞从奏谏曰臣闻王者积之于人霸者积之于国寻常之君积于府库陛下以超迈英姿嗣膺寳歴蛮夷纳贡山泽効珍固当事冠百王徳垂万代可书之事成不讳之朝今内藏积财来者必纳唯愿进入之数不问聚敛之由方镇皆裒刻于人以进献为号因缘奸盗半入私家百姓积怨兆人兴谤殆非今日圣政所宜行也又钱是通流之货居之则物以腾踊帛是衣着之物贮之则嵗转损烂此皆出于人力匪从天生积难得之财成无用之币圣心所宜留念伏乞天慈量恩泽颁赐之所要校制作移用之所费三倍已外悉付所司倘经用者有余即租税寛于外以令疲人苏息内以表圣政光昭存之策书足示后嗣上喟然曰朕岂不知积财货为不急之务受进献非至圣之事顾祖宗理化之所法令赏罚不行今两河州郡之殷是中夏贡赋之地四五十郡国力不及朝觐久废征讨未加又河隍郡县没于蕃丑列置烽逼近郊圻朕方欲练智勇之将刷祖宗之耻恶所用不徴于人储蓄之由盖在于此朕所以身衣澣濯不妄破用亲戚赐与才表诚意而已且汉明帝云我为天下守财尔岂得妄用耶诚哉是言卿当深悉此懐
　　元和六年上问户部侍郎李绛曰故事户部皆进羡余卿独无进何也对曰守土之官厚敛于人以市私恩天下犹共非之况户部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此弊也上嘉其直益重之
　　元和中翰林学士白居易论和籴状曰右臣伏见有司以今年丰熟请令畿内及诸防和籴令收贱谷以利农人以臣所观有害无利何者凡曰和籴则官出钱人出谷两和商量然后交易也比来和籴事则不然但令府县散配户人促立程限严加徴催茍有稽迟则被追捉迫蹙鞭挞甚于税赋号为和籴其实害人倘依前而行臣故曰有害无利也今若有司出钱开自籴比于时价稍有优饶利之诱人人必情愿且本请和籴只图利人人若有利自然愿来利害之间可以此辨今若除前之弊行此之便是真得和籴利人之道也二端取舍伏惟圣防裁之必不得已则不如折籴折籴者折青苗税钱使纳斛斗免令贱籴别纳见钱在于农人亦甚为利况度支比来所支和籴价钱多是杂色匹段百姓又须转卖然后将纳税钱至于给付不免侵偷货易不免折损所失过本其弊可知今若量折税钱使纳斛斗既无贱粜麦粟之费又无转卖匹段之劳利归于人羙归于上则折籴之便岂不昭然由是而论则配户不如开和籴不如折籴亦甚明矣臣乆防村闾曽为和籴之户亲被迫蹙实不堪命臣近为畿尉曽领和籴之司亲自鞭挞所不忍覩臣顷者常欲防此人病闻于天聴踈逺贱防无由上逹今幸擢居禁职列在谏官茍有他闻犹合陈献况备谙此事深知此弊臣若缄默隠而不言不唯上辜圣恩实亦内负夙愿犹虑愚诚不至圣鉴未廽即望试令左右可亲信者一人潜问乡村百姓和籴之与折籴孰利而孰害乎则知臣言不敢茍耳或虑陛下以命已下难于移改以臣所见事又不然夫圣人之举事也唯务便人唯求利物若损益相半则不必迁移若利害相悬则事须追改不独于此其他亦然伏望宸衷审赐详察谨具奏闻
　　监察御史元稹上钱货议状曰奉进止当今百姓之困众情所知减税则国用不充欲依旧则人困转甚皆由货轻钱重徴税暗加宜令百寮各陈意见以革其弊右闰正月十七日宰相奉宣进止如前者臣以为当今百姓之困其弊数十不独在于钱货徴税之谓也既圣问言之又以为黎庶之重困不在于赋税之闇加患在于剥夺之不已钱货之轻重不在于议论之不当患在于号令之不行今天下赋税一法也厚薄一槩也然而防能莅之则生息贪愚莅之则败伤盖得人则理之明验也岂徴税暗加之谓乎自岭已南以金银为货币自巴已外以盐帛为交易黔巫溪峡大抵用水银朱砂缯防巾帽以相市然而前人以之理后人以之扰东郡以之耗西郡以之赢又得人则理之明验也岂钱重货轻之谓乎自国家置两税已来天下之财限为三品一曰上供二曰留使三曰留州皆量出以为入定额以给资然而节将有进献以市国恩者有赂遗以买私名者有藏镪滞帛以贻子孙者有髙楼广榭以炽第宅者彼之俸入有常也公私有分也此何从而得之又国家置度支转运已来一则管塩以易货一则受财以经费近制有年进月进之名有正至三节之献彼之管塩有常也受财有数也此又何从而得之且百姓国家之百姓也货财国家之货财也不足则取之有余则舍之在我而已又何必授之重柄假之利权徇彼之徼恩成我之怨府哉今陛下初临亿兆首问羣寮诚能禁藩镇大臣不时之献罢度支转运别进之名絶赂遗之私节侈靡之俗峻风宪之举深赃罪之刑精覈考课之条慎选字人之长若此则不减税而人安不改法而人理矣至于古今言钱币之轻重者熟矣或更大钱或放私铸或或贝或皮或刀或禁埋藏或禁销毁或禁器用或禁滞积皆可以救一时之弊也然而或损或益者盖法有行不行之谓也臣不敢逺徴古证窃见元和已来初有公私器用禁铜之令次有交易钱帛兼行之法近有积钱不得过数之限毎更守尹则必有用钱不得加除之牓然而铜器备列于公私钱帛不兼于卖鬻积钱不出于垣欺滥遍行于市井亦未闻鞭一夫黜一吏赏一告讦壊一蓄藏岂法不便于时耶盖行之不至也陛下诚能采古今捄弊之方施赏罚必行之令则圣祖仁宗之法制何限前贤后智之议论何穷岂待愚臣盗窃古人之见自称革弊之术哉
　　行尚书职方员外郎韩愈上钱重物轻状曰右臣伏准御史台牒准中书门下帖奉进止钱重物轻为弊颇甚详求适变可以便人所贵缗货通行里闾寛息宜令百寮随所见作利害状者臣愚以为钱重物轻救之之法有四一曰在物土贡夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱而钱愈贵也今使出布之乡租赋悉以布出緜丝百货之乡租赋悉以緜丝百货去京百里悉出草三百里以粟五百里之内及河渭可漕入愿以草粟租赋悉以聴之则人益丰钱益轻谷米布帛益重二曰在塞其隙无使之泄禁人无得以铜为器皿禁铸铜为浮屠佛像钟磬者蓄铜过若干斤者铸钱以为他物者皆罪死不赦禁钱不得出五岭五岭买卖一以银盗以钱出岭及违令以买卖者皆坐死五岭旧钱聴人载出如此则钱必轻矣三曰更其文贵之使一当五而新旧兼用之凡铸钱千其费亦千今铸一而得五是费钱千而得五千可立多也四曰扶其病使法必立凡法始立必有病今使人各输其土物以为租赋则州县无见钱州县无见钱而谷米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣
　　穆宗长庆二年户部侍郎张平叔上防请官自卖塩可以富国强兵陈利害十八条诏下其说令公卿详议兵部侍郎韩愈论变塩法事宜状曰右奉将变塩法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后
　　一件平叔请令州府差人自粜官塩收实估匹段省司准旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷博易塩商利归于已无物不取或从赊贷升斗约以时熟填还用此取济两得利便今令州县人吏坐铺自粜利不闗已罪则加身不得见钱及头段物恐失官利必不敢粜变法之后百姓贫者无从得盐而食矣求利未得敛怨已多自然坐失塩利常数所云获利一倍臣所未见
　　一件平叔又请乡村去州县逺防令所由将塩就村粜易不得令百姓阙塩者臣以为乡村逺防或三家五家山谷居住不可令人吏将塩家至户到多将则粜货不尽少将则得钱无多计其往来自充粮食不足比来商人或自负担斗石往与百姓博易所兾平价之上利得三钱两钱不比所由为官所使到村之后必索百姓供应所利至少为弊则多此又不可行者也
　　一件平叔云所务至重须令庙堂宰相充使臣以为若法可行不假令宰相充使若不可行虽宰相为使无益也又宰相者所以临察百司考其殿防若自为使纵有败阙遣谁举之此又不可者也
　　一件平叔又云法行之后停减塩司所由粮课年可收钱十万贯臣以为变法之后弊随事生尚恐不登常数安得更望赢利
　　一件平叔欲令府县粜塩毎月更加京兆尹料钱百千司録及两县令毎月各加五十千其余观察及诸州刺史县令録事参军多至毎月五十千少至五千三千者臣今计此用钱已多其余官典及廵察手力所由等粮课仍不在此数通计所给毎不下十万贯未见其利所费已广平叔又云停塩司诸色所由粮课约毎嵗合减得十万贯钱今臣计其新法亦用十万不啻减得十万却用十万所亡所得一无赢余也平叔又请以粜塩多少为刺史县令殿防多者迁擢不拘常例如阙课利依条科责者刺史县令职在分忧今惟以塩利多少为之升黜不复考其治行非唐虞三载考绩黜陟幽明之义也
　　一件平叔请定塩价毎斤三十文又每二百里每斤价加收二文以充脚价量地逺近险易加至六文脚价不足官与出名为毎斤三十文其实已三十六文也今塩价京师毎斤四十诸州则不登此变法之后祗校数文于百姓未有厚利也脚价用五文者官与出二文用十文者官与出四文是塩一斤官粜得钱名为三十其实斤多得二十八少得二十六文折长补短毎斤收钱不过二十六七百姓折长补短毎斤用钱三十四则是公私之间毎斤常失七八文也下不及百姓上不归官家积数至多不可筭以此言之不为有益平叔又请令所在及农隙时并召车牛般盐送纳都仓不得令有阙絶者州县和雇车牛百姓必无情愿事须差配然付脚钱百姓将车载塩所由先皆无检齐集之后始得载盐及至院监请受又须待其轮次不用门户皆被停留输纳之时人事又别凡是和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也
　　一件平叔称停减塩务所由收其粮课一嵗尚得十万贯文今又称既有巡院请量闲剧留官吏于仓塲勾当要害守捉少置人数优恤粮料严加把捉如有漏失私粜等并凖条防分者平叔所管塩务所由人数有几量留之外收其粮课一嵗尚得十万贯此又不近理也比来要害守捉人数至多尚有漏失私粜之弊今又减置人数谓能私塩断絶此又于理不可也
　　一件平叔云变法之后嵗计必有所余日用还恐不足谓一年已来且未责以课利后必数倍校多者此又不可方今国用常言不足若一嵗顿阙课利为害已深虽云明年校多岂可悬保此又非公私蓄积尚少之时可行者也
　　一件平叔又云浮寄奸猾者转富土著守业者日贫若官自粜塩不问贵贱贫富士农工商道士僧尼并兼防惰因其所食尽输官钱并诸道军诸使家口亲族逓相影占不曽输税若官自粜塩此軰无一人遗漏者臣以此数色人等不籴塩而食官自粜塩即籴而食之则信如平叔所言矣若官自粜与不自粜皆常籴塩而食则今官自粜亦无利也所谓知其一而不知其二见其近而不见其逺也国家塩粜与商人商人纳粜与百姓则是天下百姓无贫富贵贱皆已输钱于官矣不必与国家交手付钱然后为输钱于官也
　　一件平叔云初定两税时绢一匹直钱三千今绢一疋直钱八百百姓贫虚或先取粟麦价及至收获悉以还债又充官税颗粒不残若官中粜塩一家五口所食塩价不过十钱随日而输不劳驱遣则必无举债逃亡之患者臣以为百姓困弊不皆为塩价贵也今官自粜塩与依旧令商人粜其价贵贱所校无多通计一家五口所食之塩平叔所计一日以十钱为率一月当用钱三百是则三日食塩一斤一月率当十斤新法实价与旧毎斤不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变塩法绢价亦未肯贵五口之家因变塩法日得一钱之利岂能便免作债收获之时不被徴索输官税复有赢余也以臣所见百姓困弊日久不以事扰之自然渐校不在变塩法也今绢一匹八百百姓尚多寒无衣者若使匹直三千则无衣者必更众多况绢之贵贱皆不縁塩法以此言之塩法未要变也
　　一件平叔云毎州粜塩不少长吏或有不亲公事所由浮词云当界无人籴塩臣即请差清强巡官检责所在寔戸据口团保给一年塩使其四季输纳塩价口多粜少及塩价迟违请停观察使见任改散慢官其刺史已下贬与上佐其余官贬逺防者平叔本请官自粜塩以实百姓令其苏息免更流亡今令责实户口团保给塩令其随季输纳塩价所谓扰而困之前意也百姓贫家食塩至少或有淡食动经旬月若据口给塩依时徴价办与不办并须纳钱迟违及违条件观察使以下各加罪谴茍官吏畏罪必用威刑臣恐因此所在不安百姓转致流散此又不可之大者也
　　一件平叔请限商人塩纳官后不得輙于诸军诸使覔职掌把钱捉店看守荘硙以求影庇请令所在官吏严加访察如有违犯应有资财并令纳官仍牒送府县充所由者臣以为塩商纳为官粜塩子父相承坐受厚利比百姓实则校优今既夺其业又禁不得求觅职事及为人把钱捉店看守庄硙不知其罪一朝穷蹙之也若必行此则富商大贾必生怨恨或收市重寳逃入反侧之地以资寇盗此又不可不虑也
　　一件平叔云行此策后两市军人富商大贾或行财贿邀截喧诉请令所由切加收捉如获头首所在决杀连状聚众人等各决脊杖二十检责军司军戸塩如有隠漏并准府县例科决并赏所由告人者此一件若果行之不惟大失人心兼亦惊动逺近不知粜塩所获几何而害人蠧政其弊实甚
　　以前件状奉今月九日勅令臣等各陈利害者谨録奏闻伏聴勅防
　　宋太宗太平兴国二年樊若水上言曰江南旧用铁钱于民非便今诸州铜钱尚六七十万缗虔吉等州未有铜钱各发六七万缗俾市金帛轻货上供及博籴谷麦于升鄂饶等州产铜之地大铸铜钱铜钱既不渡江益以新钱则民间钱愈多铁钱自当不用悉镕铸为农器什物以给江北流民之归附者除铜钱渡江之禁从之端拱二年户部郎中张洎乞罢山行放法奏曰臣伏奉中书宣谕圣意令访闻茶法其山通商各有何利害者臣才识鄙陋预闻天防退就衡泌惶悚实深谨畧具山放法利害仰对天问惟圣明察之伏以茶货之兴其来尚矣资民丰国利润之功博焉山放法损益之制肇自有唐创兹茶法流行天下无异米塩兆姓所须逺近同俗今献议者言货茶利害盖有二焉一曰山一曰放法歴代制置虽或不同举要而言则山之害深放法之利广也然而干司邦计之臣必曰朝廷山大获厚利倘从放免徒利茶商此盖老生之常谈近世之弊法徒伤大体岂务通经者乎今请一二而言之夫南国土疆山泽连接逺民习俗多事茶园上则供亿赋租下则存活妻子营生取给更絶他门及其官茶山利归公室衣食之源日削采造之役嵗増课额既渐亏刑罚又屡及以至贴田卖屋力办课程物产既空死亡宁救所以出茶之防郡县凋残民不聊生职由扵此其弊一也禁之地法令斯严铢两之茶即该宪网公私追扰狱讼繁兴大则破族亡家小则身填牢户州县公事大半为茶朝禁夕刑系缧相继户口由兹减耗田野为之污莱蠢尔蒸民坠于无告狱连祻结莫甚于斯其弊二也茶货在山同夫五谷事持爱养即获滋丰及夫朝廷山乡原失业茶户逼于寒馁日有逃亡者茶园防于奸幸嵗有荒废者年华渐久残破益深眷彼灵苖鞠为茂草追呼觉察已失课程虽欲改张噬脐安及其弊三也谨按唐史穆宗朝宫中营造台观国计不充王播希恩请増茶税李珏上防曰率救弊起自干戈厚敛于人殊伤国体嵗终上计其利几何未见阜财已云敛怨矣至大和九年塩鐡使王涯始奏行茶之法江淮间百姓茶园官自造作分命使者主之百姓公言曰果行是法止有尽杀使臣入山叛耳其后甘露事发涯竟就诛故史臣谓王涯欲希恩幸重困蒸人然而窜身奸邪之间与其谋而危其国岂非鬼瞰神夺驾斯祻以惩之乎前史书之以为鉴诫国家膺图御极子育黎元泽浃穷荒仁及行苇唯兹茶法未叶大中改更张正在兹日今若罢山之制行放法之条益国便民其利有五夫先王创制贵在通行规利竭民政斯滥矣山弊法举而弃之则委顿者获全流庸者尽复东南郡县百万遗甿送死养生得安旧业其利一也造茶之户既专物产必能经营地利爱养茶园封殖窠条防防山泽十年之内茶货大兴通商恵农王赋増集其利二也山既放宻网减除爱人而义在必行画象而民将不犯普天之下实省刑章利用厚生莫先于此其利三也比来般运尽出公家渉歴江湖按漕河洛方舟巨舻经途万里风涛没溺官吏奸偷防失茶纲比嵗常有若行放法此患自除其利四也国家买茶货嵗入无穷堆贮仓场充积州郡及乎出卖之际则大半陈腐积年之后又多至焚烧今若许放山任民贸易则国中永无弃货天下咸吃新茶恵润公私实为要道其利五也或曰国家制置茶法盖有嵗年一旦通商大亏国计赡用不足其将奈何对曰圣后当阳政先恵下将建无穷之策非急一时之利况兹变法未见亏官放便宜谨条件如后
　　山
　　一天下郡国所出茶货品至繁且以湖南一道所出茶货约度为准访闻湖南山色茶毎斤官中推买用本钱二百二十文辇运支费约破钱一百文【辇运之稍逺即不啻一百文道途稍近即不及一百文今将道途逺近尅折筭计一槩且以百钱为准】官中于地头出卖计收钱九百六十文除筭出本钱并缠裹钱共三百二十文外合收净利钱六百四十文其淮南两浙江南等道茶货虽出卖价例或小有不同其所收净茶货利大约不逾于此国家所茶货嵗月渐深即有减价出卖者逺年陈恶不堪支用即有逐时烧弃者今请朝廷且将天下一年所纳茶货较筭其元使用本钱及辇运钱都合计若干于地头出卖所收净利钱都合得若干却于净利钱内克折出逐年减价出卖及官中烧弃茶货外其所有的实净利合有若干如兹筭扑即所卖茶货除克折外毎斤价钱又恐不能及六百四十文
</div>
    <div class="pagination">
<a href="历代名臣奏议_page102.html">上一页</a><span>...</span><a href="历代名臣奏议_page98.html">98</a><a href="历代名臣奏议_page99.html">99</a><a href="历代名臣奏议_page100.html">100</a><a href="历代名臣奏议_page101.html">101</a><a href="历代名臣奏议_page102.html">102</a><span class="current-page">103</span><a href="历代名臣奏议_page104.html">104</a><a href="历代名臣奏议_page105.html">105</a><a href="历代名臣奏议_page106.html">106</a><a href="历代名臣奏议_page107.html">107</a><a href="历代名臣奏议_page108.html">108</a><span>...</span><a href="历代名臣奏议_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
