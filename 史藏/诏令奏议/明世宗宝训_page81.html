<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 81 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 81 页/共 82 页</h1>
    <div class="content">　　○嘉靖三十七年三月乙丑暂管宣大总督事兵部右侍郎江东以是月十五日至镇视事奏闻
　　上报曰右卫久因朕闻城中将变尔急用心处置可兼都察院左佥都御史寻谕兵部曰目今右卫困极江秉勿以权任辞务令尽心干理逐贼入饷总督官不必推且令杨博往待事宁回部
　　○嘉靖四十年二月己酉大风扬尘昼晦
　　上谕阁臣曰今日之风占谓兵火似不可以常视其传谕诸臣内戢□贼外严边备尚书杨博等言诸边已略有备请＜宀十见＞
　　圣怀数日又谕辅臣曰今日又大风止及旬日不可不为虑昨兵部对言各边皆有备无足为念恐未宜自恃于是博请再奉
　　明旨宣示诸臣令其加慎报闻
　　○八月壬申
　　上谕大学士严嵩等曰自扬博入朕每虑边务本秋恐有扰者其语博早定策以遏之于是博上守御机宜六事
　　上悉允行
　　○嘉靖四十二年十月丁卯虏拥众自墙子岭入犯总督侍郎扬选以闻京师戒严
　　上谕阁臣曰朕东见火光虞此虏去京不远诸将何不截杀其令礼部＜锍-釒＞议
　　郊祀等礼并示兵部传语寰等协力逐剿明日又谕阁臣曰通湾二地系粮货辐辏之处其保之
　　陵地以刘汉护守马芳专卫京师毋怠是时总兵官胡镇孙膑及游击赵溱等已领兵赴通州迎敌有旨胡镇在通州河东追贼得无乏食其遣官厚赍军饷济之有功朕不靳赏俄总督杨选以虏退闻且自诩追杀功为将士乞赏
　　上疑之以闻大学士徐阶曰闻贼少退恐诈者而选遂言追杀果一行否阶对贼大营尚在平谷选等果以往通州矣然谓之追送则可谓之追杀则不可
　　上曰然选等正是送去敢言追杀其谁欺乎今外兵四集内士又出只游戏一场不过庚戌之輙又故事矣兹看博等会东所计有甚奇方定策付诸将行如何以伸华威如何以报人害大剿一场且闻彼邪夜战不能或谓何不夜攻然我军亦不禁岂可取胜哉
　　皇高祖考岁一巡边
　　皇兄亦圣威震彼乃今内逆欺外贼侮可嘅阶以语博博乃条上战守十事诏允行
　　○十一月甲申诏自今各镇入卫及应援蓟镇者不论参游守备俱听蓟镇摠兵节制有急径自调遣不必关白军门复谕博曰择将练兵须集计来闻三卫之夷亦须一处导虏狂肆皆此物也博见云何博乃集廷臣议上十五事诏俱允行
　　○嘉靖四十三年正月丁丑夜大风
　　上谕兵部曰此风未为无谓非四时之正也
　　上天恩示其慎承之次日又风
　　上复谕曰兵理果用心否十路可闻一二齐否若徒往来文书何益于事昨二次风异必非无应恩示宜小心承之于是尚书杨博等覆请先备宣蓟次之各镇务在万全以纾
　　圣忧
　　上曰边防当慎朕已屡下明旨宜令刘焘等悉心干理京营亦宜选练毋以文应取罪仍命内阁传旨示尚书高燿严核管粮郎中出入燿因奏郎中职司仓库须各府县解纳及期方责其称职
　　上曰边防事宜百司宜同心共济况在常赋岂容少缓今后抚按有司官若再因循有误国计尔部中指名参奏处以重法
　　○嘉靖四十四年九月己酉
　　上密谕大学士徐阶昔我谕嵩暇一习武彼曰佳兵不祥此何也果古北口欺犯非小兹不次报北情慱何不预防之以我意宁过劳于先胜以成功于后何如阶曰诚如
　　圣谕但今边事在总督诸臣用舍由吏部银饷由户部而兵部仅能主张诸将诸将又无权欲其用命不亦难乎
　　上曰将官执权恐甚难也不辱不锉公同为国足矣且今之将无出类之才能岂能胜人
　　马政
　　○嘉靖元年五月辛丑户部言京营官军倒损骑操马匹数多请查扣草料申严牧餋不如法之罪
　　上曰营操马匹追赔买补上科草料皆出小民脂膏领马官军不行爱惜牧餋违法半年之间死者三千三百余匹玩法甚矣该管官员送问降级住俸各如拟行该部并各营提督官今后务申严号令关防禁约考较惩戒巡视科道太仆寺五城兵马司官俱宜加意督察锦衣卫将军校尉及腾骧等卫勇士马匹亦系民为买补官为给餋宜一体禁谕勿或因循怠视
　　○嘉靖二十五年八月癸卯顺天抚臣郭宗皋以各处水灾请将居民所餋马尽数鬻卖并以给军兵部覆请给军六百匹
　　上曰诸州县寄餋马尚多今取六百匹给军寡且不均无补民困已之
　　择任边臣
　　○嘉靖六年六月己酉提督两广军务都御史姚镆罢以王守仁代之
　　上深以广寇为忧谕辅臣曰姚镆朝廷特不言其罪只就伊辞章准之卿等之意乃为还有郑润与朱麒耳以他每三人同事何止罢镆一个今时虽曰镇巡总兵同任一方之事然致吉与□皆在一巡抚果若事事同心相处彼此不异事岂得不成斯朕谓之吉也如彼此相抗事出一偏至于有失则推让他人斯朕谓之□也且田州未能平息輙来奏捷邀功以致余孽复乱岂不为生民之害虽蛮夷猾诈然在我处之未尽卿等又以王守仁未知何日可到守仁见今取用若镆既在守仁亦不知来与不来果如斯任缺人着所在有司催促上紧赴任勿得负朕委托守仁自当兼程趋事可也卿等还再计议如朕所言不可只随卿等如何行但要地方早安耳南京条陈多有已行了的卿等再看内有可行取一二明令该衙门议处不必说着各该衙门推衍议拟其中事宜亦无甚弭灾之术不过浮词罔上礼部首说制帛都察院首说君不纳谏工科首讥岳怀王等坟工程此便见人臣忠与不忠也古人能克己正君然后以正致君亦未如此舞文欺君矣已少詹事方献夫陈言经略广中事宜
　　上以其＜锍-釒＞示辅臣曰方献夫本卿等看票来行又恐有致他虞亦是至虑但朕受
　　天与
　　祖宗付托边方军民甚是苦楚况累岁用兵岂止扰害故欲得人早靖地方之害此朕本意今王守仁朕亦不知其为人何如但屡经众荐既论相同特用提督边务止镇守官未换与前日姚镆同事其朱麒朕亦不能知亦风闻伊老年其郑润亦无甚大材谋略除麒可着兵部会官议来润似应取回别用又思前者已敕各处镇巡内外官员而两广首不承命先次未靖地方輙便报捷似有彼此不和者又各处镇守内官往往亦非其人今后有不可任斯职的不但专着司礼监行卿等有所闻知也要说来或用贿干出或生事害民着厂卫并科道劾奏治罪今各处内官亦非朕能亲用皆系司礼监指名奏请也要传谕着从公选访果会理些事有些学识才可出外镇守地方庶不负朕斯意卿等再议票今日就封进来
　　○嘉靖十八年九月乙未虏再寇宣府兵部请逮治总兵官江桓等失事罪
　　上曰临敌易将兵家所忌姑令戴罪剿贼俟事宁并闻仍谕兵部务量材授任不得遍狥以误边计
　　○嘉靖二十一年八月己卯
　　上谕成国公朱希忠等曰朕昨忧边事
　　天垂下鉴庙社百神威灵岂有大患但毒我边民朕心可宁哉今丑虏既遁百姓稍安须要抚给之仍严后备未可忘戒卿等示朕意于户兵二部严嵩职亦当言之兵部因条上备虏要务谓当慎择各边省抚臣及举用废弃将官户部言客兵钱粮宜预处屯监之法宜敕内外臣工集议
　　上曰抚臣职任一方关系甚重吏部会同都察院将见任各抚臣酌量存留更调务要各尽器能久历职任各废弃将官令翟鹏调集军门效用有功叙录无轻取虗名各边军伍令杨守礼翟鹏督同镇巡三司官查照原额汰补各边镇及近日临边省地客兵军储户部多方处备京营兵马专令训练不许借拨工役抗违者言官紏奏处治余议俱责实举行仍悉奏报以凭稽考嵩亦条上边事言今积毙既久其先在严法今信赏罚而其要惟在得人
　　上览奏嘉叹曰得人一语尤探本穷源之论廷臣其亟察文武群僚才名素著以闻
　　○辛巳兵科都给事中钱亮等以虏患重大举见任江淮总兵汤庆等革任开原备御韩承庆等
　　上曰虏患未清用人当取所长亦宜使过汤庆等遇缺推用韩承庆等酌量奏请再示内外诸臣各遵前旨速举所知但不许狥私妄陈
　　○嘉靖二十二年三月戊辰
　　上谕兵部朕惟事有备而无患经有明训闻庄浪故都督鲁经壹干健兵善晓夷情缓急可用其令总督官悉心访取委任果能立功酬典有式
　　○嘉靖二十六年五月丙辰总督陕西三边侍郎曾铣等奏边方守令所系甚重乞于进士举人监生内选择年力精锐材干强敏者铨补称职者特加奖擢仍慎选监司以为表率勒限到任以预秋防吏部覆如其言
　　上曰西北边防多事兵备守巡有司官职任至重今后务慎选以充其政绩卓异者听总督等官不时奏保升擢不才偾事者亦即劾罢两广四川云贵近夷地方亦用此例该部仍将南北边方官选用升迁事体另立资格奏闻
　　○嘉靖三十三年四月癸巳
　　上谕辅臣严嵩等曰朕虽废一早朝此心胜于一坐间常念边方之事用人为重闻山西宣大总督苏祐年向衰矣卿等盍择所以代之嵩等传示兵部遂罢祐回藉而以兵部侍郎贾应春代之
　　恤将士
　　○嘉靖七年十月戊子
　　上谕辅臣曰朕思内官监屡讨团营官军做工非是
　　祖宗朝所行况今营中禁约私毙也须除之方可免军士多楚前日张永奏云内官监讨军做工不曾开是某营摘拨未敢与奏知拨去朕答谕团营官军不可轻拨着该监再具本来奏处治方待本来与卿等计处而次日司礼监官却不奏闻径自批出今日朕问本来不曾方行了今与卿等议可传旨与李承勋等今后但讨团营官军着他每执奏另一旨传谕提督官着不许拨与假如工程十分重大三大营量拨用工完即回此或免军士分外之苦餋息锐气以待不虞方可卿等从长计议来行
　　○闰十月甲午
　　上谕阁臣兹今凛冽甚寒朕思皇后陵域做工匠作军士甚苦中心觉甚不堪焉夫妇人伦之至也生民皆
　　天之民也纵是所当为而朕心实弗安也恨前日自用己意未从该部请奏事宜欲待春和奈已告闻于
　　祖考矣可作何以处之或人给与量赏以为置御寒之具未知可否或朕躬以此事复告于
　　祖考待来春兴造申其渎冒谨当俟罪特与卿计可即议闻于是阁臣杨一清等对言因寒辍工本仰体
　　祖宗好生之心不妨再告从之
　　○十一月癸卯谕尚书李承勋曰朕闻皇后梓宫行殿处守护官军至今人马未给粮草且前日大风猛烈山间寒气尤甚号哭称苦有所不免朕闻之若裂已肤夫百姓皆是天民当此严寒即动履亦难乃朝夕身投草露虽梓宫为重而人命尤重也卿其会同内外提督官议令更班轮役少苏劳苦合用粮草户部便处置给发不许视常延调朕又念贫军无衣无褐何以支持工部仍将在库胖袄裤鞋人给一副以为紧急御寒之用各将行过缘由具闻务称朕存恤之意
　　○丙午
　　上谕户部近因大同巡抚官奏称粮草缺乏已命发银二十万给之朕因思辽东宣府偏头关陕西延绥宁夏甘肃俱系边方虏情叵测若粮草不足人马疲敝缓急何所恃凡此边民皆我
　　祖宗赤子岂可不加悯恤耶户部行各巡抚查仓场实在之数具闻有告匮者即为议补军士月粮尽为给之若视常延调以致人心嗟怨边备废弛责有所归
　　驰夷
　　○嘉靖六年十二月癸亥土鲁畨款关求贡
　　上下廷臣议未决尚书桂萼＜锍-釒＞请乘其来而急抚之因责以献还哈密城池时不可失
　　上然之谕大学士杨一清曰萼所奏哈密事情甚说得是待议来如果可即奏行若彼有不顺之词我则选将出师伐其罪状复其忠顺之爵西边之患方得宁息朕意以此未知何如预与卿计一清奏请及其求和之时遣使宣谕许之自新而中国因以其间修守战之备庶恩威两得后患可弭
　　上报曰卿昨具议回奏甚详但欲夷情伏顺必先将我边失事人员悉以问罪方可服夷酋也而土鲁畨上逆
　　天道背负
　　祖宗厚恩轻我中国害我边民其罪甚大当要遣将征剿方示中国之威但恐滥及无罪为今之计以朕意内则选将练兵一面委官前去整理粮草就着暗整兵备一面将求和夷使留质边方一面将先今失误国事勾惹边患的通行拿问治以重罪一面选委有胆力通夷情练达通事一人赍持抚谕诏书亲谕速坛满苑儿如果悉遵诏命悔罪来降方宥罪如故如稍有轻慢之意则严整大兵直捣其穴然后可除边方之患其祸之来实始于彭泽陈九畴而因杀死写亦虎仙家族侵欺财产所以彼酋至今恨之及前年出师委是虗奏成功其实益长回酋之慢视也今亦要追究满速儿在否其陈九畴内恃杨廷和之势尤为罪首次则杨廷和若有言者以九畴死罪方称回酋之恨此则未可夫以一巡抚大臣对一回酋之命可也则孰为轻重焉今之计要在朕与卿等行耳不当苟且回护朕意如此特再与卿议辅导重臣股肱重托可用心议来待朕亲作抚谕诏文仍与卿等四臣计行又卿前＜锍-釒＞皆令侄代书昨闻口授家人书当要慎之者一清对整理粮草当令户部委官一员多赍盐银召□收买其失事各官罪已前决似不必追治
　　上曰卿昨奏谓甘肃夷情事皆合事宜其中二事似未当者若着郎中带银去买集粮草恐不济事可推一人或兼佥都御史去开盐引若干招□上纳方可不误又止将三年冒功人员治罪前置之不问朕恐未服夷情了不成事夫甘肃之变虽不止今次然今二次皆是彭泽陈九畴始成之既先以差定罪发落彼何复三年又行作乱戕我
　　祖宗之民可回护此罪人坐听夷患不知救也如要彼服先将此数人先后致患者重刑治之乃可服彼且将夷情不论只如此言之今之巡抚等官不惧朝廷輙与和字或多残杀或将财产尽侵入已或以见在夷酋欺诈冒功均为重罪乃不能法治之却要服不知人伦不识文字犬羊之徒未有之理今早票朕未即改正欲与卿知此意方便传行朕所倚托辅导元臣当要视国如家尽心处置一以公道决要如朕所意乃可了这夷情大事卿可加思之即具回＜锍-釒＞来明日就将票改录封上勿得回护者
　　○嘉靖十六年四月庚申廷臣会议请大征安南
　　上曰安南久不来庭法当问罪今本国奏称逆臣莫登庸篡乱阻绝贡道又借称名号伪置官属罪恶显著可即命将出师征讨总督等官各推选素有才望者用之调度兵粮事宜户兵二部议处以闻已复谕兵部曰今日有事安南是为彼国除乱与
　　太宗时事体不同用兵事宜另具拟来
　　○嘉靖十七年四月戊午命咸宁侯仇鸾尚书毛伯温充总督参赞官大举征安南会提督侍郎蔡经并钦州知州林希元奏至各持论不一兵部复请会官廷议
　　上不悦曰安南事必识体达道者乃见得分晓朕闻卿士大夫私相论议谓不必征讨尔等职司邦计全不主持一一委之会议既不协心国事罢鸾伯温着在京别用
　　○嘉靖十八年闰七月甲辰日本国王源义晴遣使来贡
　　上曰夷性多谲不可轻信所在巡按御史督同三司官严加译审果系效顺如例起送仍严禁所在居民无私与交通以滋祸乱
　　○嘉靖十九年六月仇鸾毛伯温会议征讨安南事宜以上
　　上悉从之谕兵部曰安南事朕已付之二臣莫方瀛父子神明共殛即生亦死但为遐方生灵久被荼毒天讨未加耳卿等即传示二臣令其悉心经画务图全功用安夏诸所奏留及调用官员并动□角□羊京钱粮等事俱依议行今后安南军情奏至各该衙门奏覆不得过三日
　　○嘉靖二十年四月庚申安南莫登庸父子乞降诏下廷臣杂议佥谓远夷畏威恭命宜即受而抚之因条上设官职颁正朔定贡仪给印信复四峒处受降赐敕谕待夷使勘黎宁掣兵马诸事宜
　　上曰安南自昔属中国至宋受王封始沦于夷若陈氏传世久远又知慕义纳款为我
　　太祖嘉奖著训后人无伐其国帝王无外之仁何其厚也上因贼臣黎季犛弑主日焜又杀其孙添平大逆不道上干我
　　文祖震怒始命将讨平郡县其地是出交人于水火已不谓黎利复肆奸欺鼓众作叛又诡词请封我
　　宣宗皇帝念息兵未久推
　　祖宗为陈氏意以恤交人姑置不问
　　累朝因之朕即位以来黎民久不来庭将奉辞伐罪节据勘奏乃知有莫登庸父子窃据因其罪状未明恐戮及无辜暂遣文武大臣从宜抚剿今登庸既面縳军门纳土请罪是与二黎凶悖有间察其降表与国人代陈情有可原姑宥之兹为交人永图革去王号毋许称国庶免乱贼接迹相叛既云黎氏无人登庸久为交人附属准受职赐印使奉正朔朝贡仍计其地方为置官属以便统辖其人民土地朝廷无所利之一应事宜户兵礼三部再集廷臣详议来闻比廷议复上
　　上命降安南国为安南都统使司以莫登庸为安南都统使官从二品子孙世袭别给银印旧所僣拟制度削去改正海阳山南等十三路各置宣抚司设宣抚同知副使佥事各一员更袭黜陟俱以付登庸广西藩司每岁给与大统历以奉正朔仍令三岁一贡四峒侵地还属钦州令广西抚臣优恤之国中钱榖兵甲之数不必奏报黎宁仍令守臣勘访果系黎氏之后授与所据四府境土以承宗祀否则已之莫文明诸夷使及所遣伴送之人各加赏赍已而兵部请择日率群臣表贺并论内外诸臣功
　　上曰四夷不庭义当讨罪自古帝王未尝不用此道昨讨安南断自朕志犹有畏缩讥议阻摇国是者比命官勘剿平定今黎氏既已覆灭莫酋系颈来降朕已处分何表贺之有内外大小诸臣宣劳宜录乃升赏伯温等及大学士夏言等有差
　　○嘉靖二十一年十一月丙辰安南夷目莫福海述其故祖登庸遗命愿始终恭顺天朝乞准袭职巡抚蔡经以闻
　　上曰莫登庸未授职而死观其属纩之言犹切恭顺亦可矜悯着蔡经会同总督等官查勘死无故及莫福海是否系伊真正嫡孙务得的实方将降去敕印许令赴阙亲领回司袭职事就着保勘明白别具奏来已而经等勘实
　　上命福海袭安南都统使赐之敕曰朕惟帝王以天下为家欲使万物各得其所无间遐迩尔安南远处南服世修职贡近年朝贡不致实惟尔祖登庸之罪已命官往勘征讨尔乃能悔罪改过恭上降表备陈私相授受之非愿献土地人民听朝廷处分尚书毛伯温等奏报兵部集议题请谓尔祖登庸畏威感德输情待罪朕仰体
　　上帝好生之德俯顺下民欲逸之情一切赦之革去国号王封授以都统使之职赐从二品银印俾奉正朔朝贡□其子孙承袭世守地方实为尔类永利也兹该镇巡官奏称尔祖登庸病故尔系嫡孙且能备陈尔祖纳款之诚属纩之言亦可谓善承祖志者矣特命袭尔祖都统使之职仍降敕谕尔其益竭忠诚恪修职贡抚理夷众安静地方以称朝廷怀柔至意用副尔祖恭顺之诚永为多福顾不美欤
</div>
    <div class="pagination">
<a href="明世宗宝训_page80.html">上一页</a><span>...</span><a href="明世宗宝训_page76.html">76</a><a href="明世宗宝训_page77.html">77</a><a href="明世宗宝训_page78.html">78</a><a href="明世宗宝训_page79.html">79</a><a href="明世宗宝训_page80.html">80</a><span class="current-page">81</span><a href="明世宗宝训_page82.html">82</a><a href="明世宗宝训_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
