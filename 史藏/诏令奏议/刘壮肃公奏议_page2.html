<!DOCTYPE html>
<html>
<head>
    <meta charset="UTF-8">
    <title>刘壮肃公奏议 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘壮肃公奏议 - 第 2 页/共 13 页</h1>
    <div class="content">　　光绪九年，法人夺越南，扰闽越，窥台湾，扼我南洋门户。十年，上命李鸿章趣铭传治军，不之应。闰五月，法事岌，诏给巡抚衔督台湾军。乃强起条上海防十事。行抵基隆，巡视炮台，仅存五炮，不能军。居七日，法来犯基隆，台立碎。基隆南距省治台北府六十里，而狮球岭横亘万山之中。法既毁台，更筑坚垒，置巨炮。铭传移军基隆山后，晓乘大雾，选骁将率精卒百人，潜入垒旁空室，出不意，猝以炮击垒，近陴者半伤死。别以镇兵出儳道超敌后，鼓噪薄之。敌惊溃，争赴舟，多堕水死。是役也，毙法酋三人，斩馘数百，夺纛二，他兵械数十，遂复基隆。事闻，上嘉奖，出帑银三千两犒军。铭传念沪尾为濒海要区，距台北仅三十里，军资饷械皆萃台北，死守基隆，敌且袭后路制吾命。且敌舰驶海上，我无舰以应之。而江督以三轮舟济师，辄败返，此绝域也。不舍基隆〈口舀〉敌，避舰攻，致陆战，直坐毙耳。乃徙军沪尾，留将卒二百人扼狮球岭。明日，法果以巨舰十二载师至基隆，而别分精卒袭沪尾，毁垒而进。我以羸卒诱近大军，战移时，别将张李成伏兵突出丛箐中，腹背夹击，殊死斗。敌大溃，蹙至海滨，斩千余人。时法人毁我炮台殆尽，我军全恃肉薄。铭传每当阵一呼，将士皆奋跃致死。法人既三犯沪尾，不得志。月眉山之战，将士忍饥冒雨，誓死拒。营将跣足往来督战，无不一当百。法人益惊慑，自此不敢轻试。
　　初，铭传之弃基隆也，将卒皆力谏。朝士闻之，骇然大哗。铭传不为夺，曰：『兵事变化，岂局外人所能遥度耶』？躬壁淡水，策应指挥，短衣麻履，时亲出当军锋，炸丸堕马下，从容谈笑不顾。坚持八阅月，卒保危疆。上嘉其劳，授福建巡抚。
　　明年媾成，朝议台湾阻海为南洋锁钥，当立行省自治。乃改铭传为台湾巡抚。于是斟酌旧制，奏增府一，曰台湾；县三，曰台湾、云林、苗栗；厅一，曰基隆。改旧台湾府为台南府，台湾县为安平县，卑南厅为台东直隶州。增设布政司一、澎湖镇一，台湾之立行省自此始。
　　生番窟宅台南北七百里，与民居犬牙交错，岁戕民千余。盗贼出没其间。土豪假防番醵金募士，抗官吏，违号令，赋税不以时至。铭传檄将吏分路剿抚，时亲督大队入山，威慑惠怀，南中北三路及前后山生番，皆薙发归化。复集番童教之台北府，久之，语言衣食皆如腹地人，至不愿归。
　　又念足兵必先足食。于是丈田亩，清粮赋，四年溢经额三十六万三千三百两有奇。其诸所创土田、茶盐、金煤、林木、樟脑之税，充羡府库。始至，岁入金九十万，后至三百万。因筑炮台，购火器，设军械局、水雷学堂，要以兴造铁道为纲纽，辅之以电线、邮政。穴山梁水，辟巨道七百里，以通南北。台防益固。
　　先是铭传两上疏，陈铁路为强国计，既屡沮于朝议。至是始建路台湾，创兴一切新政，其意不但为保障东南七省已也，且将举一隅之设施，为全国树之范焉。
　　时醇亲王奕譞督海军，李鸿章佐之，皆锐意任铭传。特加太子少保，十六年，加兵部尚书衔，命帮办海军。铭传益感奋，思致身自效。
　　尝登沪尾炮台，东望日本，欷戱叹曰：『即今不图，我为彼虏矣』！未几，醇亲王薨，鸿章孤立，户部忽奏请：天下海军，十年内毋增舰炮。铭传喟然太息曰：『人方惎我，我乃自抉其藩，亡无日矣』！鸿章争之不能得，铭传遂三上疏求去。去四年而朝鲜之难作。
　　铭传才兼文武，治兵喜用奇。信赏必罚，善于弛张将卒。沪尾之战，以千余疲病之师，当十倍强敌。尝令军中杀敌一级，赏百金。有哨官朱某者，见前军不利，裸身衔刀，大呼衷敌师，裂其阵，血淋漓至不能辨面目。战归，即戮前军之却者，以其众畀朱率之。故人人皆乐为效死。然性恬淡，功成不居。自始出治兵，讫居方镇，凡五进，而乞退之疏至十八上。识者谓见几而作，不俟终日，铭传庶几近之。然观于士大夫出处进退之间，亦可以觇世变矣。
　　甲午中日之役，铭传方卧病山居，朝廷命李鸿章谕意铭传，不肯出。乃以书报之曰：『朝廷果使铭传督师，则请练兵四十万，以二十万分屯沿海，而以二十万扼鸭绿江，不使日人越江一步；兵法所谓先发制人者也。时翁同龢当国，素忌淮军，故但使鸿章促其出，而延不降明诏，实阴尼之云。
　　二十一年，以疾卒于家，年六十。是年台湾割隶日本。遗书入，天子轸悼，赠太子太保，谥壮肃，建专祠。平生所著有大潜山房诗集二卷、奏议二十四卷，藏于家。
　　刘壮肃公家传  江宁程先甲撰
　　公讳铭传，字省三，氏刘，庐州合肥人也。先世耕邑之西乡。至公而不以屑意，有大志。尝登所居大潜山，仰天叹曰：『大丈夫当生有爵，死有谥』。咸丰四年，粤匪踞安徽，陷庐州六安。公倡团筑堡，贼惮之。西乡豪杰蜂午起，数十里间，往往堡寨棋置，互相雄长。亦时有攻伐。一日，别堡来攻，力却，鎗药不继，其妻程夫人躬自造药，犹不继，老媪发其家所窖药十数瓮以进，堡卒不动。西乡豪杰莫不怖公矣。
　　九年，从大军克六安，保千总。明年，援寿州，晋都司衔。同治元年，李公鸿章摄江苏巡抚，次上海，募淮勇，雅知公，檄为管带官；于是铭军立焉。降南汇贼首吴建瀛、刘玉林，复南汇。建瀛所部三千人、玉林所部千人皆属焉。别贼犯南汇，击却之。克川沙，擢都司，晋游击衔。攻奉贤、金山卫克之，擢参将，予「骠勇巴图鲁」名号。从浦东还援，破贼野鸡墩，又解四江口围。二年，常昭苦贼久，会诸别军攻福山克之，遂解常昭围；擢总兵。与水师提督黄翼升同攻杨库汛，六日克之。江阴贼复犯杨库，击却之。伪忠王李秀成渡江还救，合伪章王、护王、普王、潮王、侍王军水陆数十万，分道内犯。公与诸别将各迎击，大破之。七月，进攻江阴，克之。诏以提督记名。九月，攻无锡、金匮，克之；赏头品顶戴。十一月，进规常州，至奔牛镇，贼目邵小双乞降，受之。攻常州小北门大土城，克之。伪章王犯奔牛，欲以牵我常州之师，往援，大破之。伪忠王以小轮船济兵来争，并击毁之。六日，奔牛围解。三年，复规常州，划城外贼垒数十，环攻之。会禽伪护王陈昆书，遂克常州。赏穿黄马褂。六月，江宁残贼操伪幼主窜踞广德，公从建平往击，克之。复追北，大破之。
　　四年春，忠亲王战没曹州，捻大横。曾文正公奉命视师，赴山东，重公智略，奏设四镇重兵，以周家口重任付之。公于是属曾公，大破捻于瓦店，又破之南顿，解扶沟围。以公兵精，易为游击之师。冬，率师援鄂，克黄陂，追北至茅屋店。上褒美之。时公已授直隶提督，特命交部优叙。其明年，公念张、牛、任、赖四捻渠者，忽分忽合，驰马队于中原平旷之地，剽忽数千里，我师专主游击非策也。于是创扼守沙河之议，驱捻于沙河以南，以蹙其势。公任朱仙镇以下河防，分汛筑长墙。俄汴梁堤墙为捻毁，分军进击之，破之巨野。无何，捻渠牛老洪死，张总愚窜陕西，任柱、赖汶洸窜山东。于是有西捻、东捻。李公代曾公视师，公于是复属李公。督师逐东捻，东至郓城，西至京山，大小数十战皆捷。又与鲍超军追击之安陆。四月，破捻黄安东，又追北至宛郡，屯信阳。整军两月，复蹑捻逐之。东自应山、黄陂，西出安陆、襄、枣，又从南阳至郑州，日踔百里。捻望风奔，不得战。于是刱创防守运河、进扼胶、莱之议。六月，与潘鼎新相度胶、莱河道形势，乃合诸别军分筑长墙，北起夏店，南至柳林口。秋破捻沭阳，南解沭阳围，追北至诸城、日照，鎗殪任柱。赖汶洸图窜青、济，公从安邱间道驰潍迎击之，又夜击之潍东北，大破之。捻西走新城，截击之。东走寿光，薄之于洋河、弥河间，尽歼之，暴尸四十余里，河流尽赤。诸任殄绝，汶光寻自投扬州防军，东捻平。李公疏称是役为军兴罕有之奇捷，论功公当第一。诏赏三等轻车都尉世职。公自四年办捻以来，转战数省，略无一日休，病莫能骑，乃乞假旋南。
　　七年，西捻张总愚由陕窜河朔，诏旨促公。乃驰赴东昌会诸别军追击张总愚于盐山、沧州、德平，迭破之。捻图扑运河，与诸别将环遮之徒骇黄、运间，从横夹击，尽殪之。张总愚蹈水死。西捻平。晋爵一等男，诏次张秋。
　　九年，上命督办陕西军务，乃之陕。秋，屯干州，部署戏下诸将略定。未几，引疾归。自号大潜山人。莳花木竹石，筑盘亭以庋克常州时所得周虢盘，围棋赋诗，若将终身焉。
　　上即位之十年，法兰西扰海疆。命督办台湾军务，宠以巡抚衔。闰五月甲辰朔，丁卯抵基隆。行其炮台，仅有洋炮五，且仅守前面，不能应敌之旁攻，叹曰：『不足恃也』！七日，法来犯基隆，炮台果毁。公以台湾无兵舰，不可与海战，乃移军基隆山后以诱之，且以屏炮。顷之，法登陆，趋山巅而阵。命章高元、邓长安东西抄击之，鎗毙法酋三、法兵百余，夺纛旗二，洋鎗数十杆、账房十余架。余卒奔其舰。奏入，有诏褒美。皇太后为颁内帑银三千两以劳军。七月，法以偏师絓我基隆军，别以五舰犯沪尾。沪尾者，基隆后路也，台脆兵单，去台北府三十里，而器械军食悉萃台北府。沪尾失，则台北危，基隆之师将自溃。公乃夜率全师移驻淡水，立挥诸将赴沪尾援。内地闻公退基隆，则骇然。公曰：『兵事变化，恶有隔海可遥度者耶』？不为夺。已而法益增兵舰。我军肉薄而柱鎗炮。法舰别游弋沪尾口外，汇利、万利、华安三轮船又不克济师，其势岌岌。然公一呼劳，将士莫不奋激，卒大破法师于沪尾，斩馘千余人，坚持数月不懈。由是虽四夷亦詟公矣。
　　公为人果毅伉爽，貌威厉，眸子烁烁如岩下电，语音皇大，戏下见者毫毛竦树。用兵不主故常，多机变。躬冒烟弹为士卒先，故人乐为之死。幼不慧。十五、六岁，尝夜寝，见有虎搏己，遂敏达。喜读医药、壬奇、占侯、堪舆、五行之书，尤好兵家言。常以古兵家皆以治兵列奇零之数，其正者则在治国，故雅不以武功自震襮，尤殚精经世之务。
　　十一年春，和议成，台湾解严。台湾旧设府一、县四、厅二，隶台湾道，军事隶台湾镇。穆宗末年，沈公葆桢始增设恒春县。其明年，复增设台北府，领淡水、新竹、宜兰三县，规模草刱。上念台湾南洋门户，非改立行省不可。公既以是冬由福建巡抚改拜台湾巡抚，于是斟酌旧制，议增设府一，曰台湾，县三，曰台湾、云林、苗栗，厅一，曰基隆。改旧台湾府为台南府，台湾县为安平县，卑南厅为台东直隶州。增置布政司一，澎湖镇一。上悉从之。台湾之立行省自此始。
　　生番蔓延台湾南北七百余里，与民居犬牙交错，戕杀岁至千余人。盗贼出没其间。土豪借防番以醵钱募士，官吏莫敢谁何。南北四路，声气堙阏。公剿抚四年，而南中北三路若前后山各路之生番，咸薙鬓发奉正朔，喁喁向化。集番童于台北府而教育之，被衣火食，读书久遂化为内地人，肌肤言语如一，至不愿归。又倡办清赋事，四年而竣，较旧额年征银十八万三千三百两有奇，已溢出三十六万三千三百两有奇。而公之治台尤以兴造铁道为亟，其烦费亦最巨。
　　初，我国之与俄罗斯争伊犁约也，诏公起。公至京上书曰：『中国今日非速开铁道，万不能自强。铁道成，非特利于漕务、赈务、商务、矿务与厘捐、行旅，而于用兵尤急不可缓。盖呼吸灵通，则可裁兵节饷，并成劲旅，转运军火，朝发夕至，十八省合为一气，一兵可抵数兵之用。此后兵权、饷权尽归朝廷，不为疆臣所牵制，利熟大焉』。诏下其议于直隶总督李公。李公深韪之，欲请朝廷以其事属公矣，而刘参赞锡鸿新使日耳曼还，疏争甚力，议遂废。公为之叹惜者累月。至是周览全台，谓台南、台北相距六百余里，祟山大泽，绵亘上下，卒有敌师截其中，则消息陡绝。乃奏请开办铁道，拔林辟涂，孔山梁川，悉安施镔轨而驶火车。而南北通，台防愈益巩。公之素志，始于是发舒焉。
　　十五年，晋太子少保衔。十六年，赐兵部尚书衔，诏命帮办海军事务，旋乞病归。邵友濂、唐景崧相继代。盖自中国有台湾巡抚以来，起自公，讫邵、唐而止。
　　中日之役，诏旨迭促公，海内知与不知，皆延项局足以觊公出。卒以病不克赴。二十一年冬终于家，年六十。天子轸悼，追赠太子太保衔，赐谥、立传、建祠，官其长孙朝仰员外郎。仲子盛芸，举人；三子盛芾，亦擢员外郎。寻赐祭葬。二妾李绝粒殉焉，旌祠如例。
　　程先甲曰：余儿童时即知海内有公。其季子盛芥，余同岁生也。公尝第江寗，欲见之而弗果。后其次孙朝望从余学，舍于其家，获读公之大潜山房诗。公之没数年矣，父老往往为余道公初起时事。乃求登所谓大潜山者，寻公发叹之所，为想见之焉。然沪尾一役，血肉相薄，仅乃完之，日夜靡心力以缔构其土。公去五年，乃指挥谈笑而赍敌人，岂不哀哉！
　　赠太子太保兵部尚书衔福建台湾巡抚一等男爵刘壮肃公墓志铭  桐城马其昶撰
　　公姓刘氏，讳铭传，字省三，合肥人。曾祖某，祖廷忠，考惠，世业农，后皆以公贵，赠如公官爵。公生而英特，有伟抱，尝登所居大潜山叹曰：『生不爵，死不谥，非夫也』。会天下乱，淮、淝居民争筑堡寨自卫，各相长雄。一日，有大豪呼公考至马前，责供给不时至，诃骂而去。公愤甚，蹑豪行数里，夺其佩刀杀之，乘马徐归。于时年十有八矣。
　　同治元年，合肥李公以曾文正公奏荐巡抚江苏，募淮勇东征。公以千总从，所将卒号「铭军」。连击破川沙、奉贤、福山，解常昭围。合水师夺扬舍汛要隘，苦战六日，乘胜下江阴，取无锡，进攻常州，奇兵出奔牛镇，降其酋，推锋直进。寇复犯奔牛，还军却之，再攻围常州，先登生获寇酋陈坤书，常州平。积功至提督，赏黄马褂。而程忠烈已前定苏州，遂越境应浙军攻嘉兴，克之。至是公平常州，亦出屯句容，以应江宁围军。于是湘军拔江宁，殄洪寇。积苦久，遂皆散遣。
　　群捻复纵横齐、豫、吴、楚之郊。曾公受命督师。湘军将既已罢归，乃益募淮勇，设四镇重兵。公屯军周家口，战捷于瓦店、于南顿、于扶沟。诏授直隶提督。率师援鄂，克黄陂，追贼至颖州，大破之。公以中原平旷地，贼四走疲我，乃建议筑堤扼沙河为守。贼溃突汴梁堤，追创之于巨野。捻首张总愚窜陕西，任柱、赖汶洸窜山东，自是有东捻、西捻之目。李公代曾公督师。公率所部自郓城至京山，西东数十战，贼皆披靡望风遁。由是东至黄陂，西至安陆、襄、枣，北至南阳、邓，铭军常为选锋。复议防运河，扼胶、莱，筑长墙，北起夏店，南抵柳林口，遏贼骑西。六年，引兵南救沭阳，追北至诸城、日照，还殪任柱于赣榆。赖汶洸图窜青、济，间道驰潍西北击破之，蹙之海滨，歼其众，河流尽赤。汶洸自投扬州防军以死。东捻平。论功最，给三等轻车都尉。乞假归。
　　七年，西捻张总愚由陕窜河朔，畿辅大震，诏责诸将率。公卧疾在家，李公假朝命强起之，会师进击盐山、沧州、德平。李公仍议筑墙临邑属之马颊河。墙成，值大雨，徒骇河盛涨，贼不得渡。张总愚赴水死。西捻平。晋一等男爵，诏驻师张秋，资镇守。旋命督军陕西，剿北山回匪。引疾归。
　　论者谓李公江苏之功推程忠烈，平捻功，公为大。忠烈攻嘉兴遽战死，而公初起将五百人，稍增至七千，讨捻益骑兵合万二千人，西防陕增多至二万。逮后台湾之役，以异数改巡抚，位望乃益崇矣。自程忠烈始识外国械器利，其战江苏，悉改用新械，淮军竟以此胜。而公尤以铁道实自强要图，其关于兵事利害为重。光绪六年，与俄罗斯争伊犁约，应诏至都，即上言铁道便利数大端。李公因奏公主办。议格不行。
　　十年，法兰西扰海疆，再起公以巡抚衔督台湾军务。至七日，基隆炮台毁。公以台湾无兵舰，不利海战，移军基隆山后避炮弹，且诱敌登陆。寻击毙法酋二、兵百余，夺二纛，他兵械数十。有诏褒美。法兵以偏师絓基隆军，别遣五舰犯沪尾。沪尾者，基隆后路也，距台北府三十里，军资饷械皆聚台北。公夜退师驻淡水，犄角沪尾。谤讥流闻，取断于中，不眩时议。敌益增舰来攻。是时马江已挫，上海用三轮船济师，皆遏不达。诸将冒雨跣足督战，坚守八阅月。诏授福建巡抚。明年媾成，朝议台湾阻海峙南洋门户，当设立行省自治。乃改公台湾巡抚。奏增一府、一厅、三县。
　　生番窟宅台南北七百余里，奔狂叫呶，风气湮阏，捣虚斧顽，厘其驯稚，一皆化熟，不以异类自疑。念兵制久敝，不饶给财用，无能革新。于是清丈田亩，赋收倍经额；而诸所创土田、茶盐、金煤、林木、樟脑之税，亦充羡府库。始至岁入金九十万，其后至三百万。因益筑炮台，购火器，设军械局、水雷局、水雷学堂。要以兴造铁道为纲纽，辅之以电线、邮政，功费大百余万。公思以一岛基国富强，迹所已效，威名树立，如其初志。累加太子少保、兵部尚书衔，又特命襄办海军事务。
　　尝登沪尾炮台，东望日本，欹戱感发曰：『即今不图，我为被虏矣』！已而户部奏请天下十年内毋增置舰炮，复喟曰：『人方惎我，我顾欲樽俎折之乎』？遂三疏求去。
　　台湾之立行省自公始。公治台湾凡七年而归。归四年而朝鲜难作，屡召不出，遂以疾终于家，春秋六十。是年台湾割隶日本。遗疏入，天子轸悼，赠太子太保，谥壮肃，建专祠，史馆立传。长子盛芬，直隶候补道，前卒，官其长孙朝仰、三子盛芾，皆员外郎。朝仰承袭男爵。次子盛芸，赐举人，记名道。四子盛芥，举人，候选道。女四人，皆适望族。配程夫人。侧室有出者曰项氏、陈氏。绝粒以殉得旌者，曰二李氏。公以某年月日葬某乡某原。其诸孙朝望，举人，刑部郎中，致公所为大潜山房诗二卷，并致状曰：『先公墓碑未刻，敢请铭』。乃铭。公所箸别有奏议二十四卷，藏于家。辞曰：
　　公专阃寄，方壮其齿。金节琱戈，谑浪书史。蛰居在壑，公驩无止。皇怵外讧，诏速公起。公来氓驩，彼骄亦骇。韬智衔勇，创古未有。涨天大泽，纳于一沚。公胡遽归？公归不俟。疆场成坏，彼此一时。悲膺雄志，虽死而视。焯功镵词，万古是记。 
　　清太子太保兵部尚书台湾巡抚合肥刘壮肃公神道碑  桐城陈澹然撰
　　圣清光绪二十年夏，日本夺朝鲜，我师壁牙山，不战；朝命李鸿章传旨，召故台抚刘公于里第。公卧病不出。海军熸。明年夏，割台湾，盟成；公辄悲啸数月，竟以是冬薨于家。
　　初，咸丰间粤寇踞苏常为金陵内府。同治元年，大学士李公鸿章起淮军东讨。自将程学启讨苏、松，命公与其弟鹤章讨常州、太仓，断苏、松援贼。伪忠王李秀成合五伪王军数十万，连屯二百里来援。公合诸将血战破之，诸列城毕拔。苏援绝，乃降。伪王陈昆书痛苏降之见杀也，则死守常州不下。程公既没，李公亟表公特将逼常州。公则遣将壁奔牛镇，断贼援。伪忠王鼓轮炮环击奔牛军，饟援绝且死。公闻，宵驱五百人袭贼后夹击，呼声动天地，遂以四千人斩馘十万，蹙诸江。三年夏，竟拔常州，磔昆书。军威达于皖、浙。逾月，湘军始克金陵。
　　当是时，湘军围金陵，三年不下，朝论辄推淮军功骎骎出湘军上。淮军固后起，公少，特起冠诸军。湘中诸老将益惊叹以为弗及。自粤寇据东南，淮捻、陇回并起，飙荡数千里，中国无寗土者殆二十年。公竟以此名震中国。
　　同治四年春，僧忠亲王战死曹州。朝命大学士曾公国藩壁徐州，统四镇兵讨捻。特拜公提督直隶为大将，壁周口重镇摄之。尝兼旬逐寇千七百里，曾公特表叹奇之。逾年，李公代帅壁济寗。公益发舒骋奇略。捻骑恒突数千里，公则创议建堤堑扼沙、汴、黄、运、胶、莱诸河二千里罟之。斥巨金，练奔卒万人，蹑击齐、豫、皖、鄂、淮徐五行省之郊。血战三载，卒灭东捻王任柱、赖文洸。病剧，乃归。
　　同治七年，西捻王张总愚自关北渡河突畿疆，京师大震。李公特表公节度诸军为上将，血战灭之。中原大定。论功第一，诏锡一等男。九年，回寇突关中，棘甚；特诏督陕西军为大帅。未几，复引归。自是海内承平。公独宝古周盘，筑亭大潜山抵。要人不悔，尝角巾往来秦淮上，乐诗歌琴管十年，翛然若忘天下，独酒酣太息敌国外患，辄孤啸不忍言。
　　光绪六年，俄罗斯夺我伊犁，特诏入都询方略，辄复归。又四年而台湾难作，卒保危台，任巡抚八年乃归。
　　初，光绪九年，法兰西夺我越南，遂荡闽海，觊台湾，扼南洋要我。十年，朝命李公趣公出，公方泛西湖，未之应。闰五月，台湾事岌，始诏用巡抚衔督台湾军事。乃强起以东。台峤孤绝海中，危甚。公至，建军府台北，而基隆适当敌冲。莅台十日，法将驱铁舰辄大至。基隆仅五炮，不能军，舰炮攻，台辄毁。公曰：『台北萃饷为根本地，死守基隆，敌且袭台北制吾命。且敌舰横海上，我独无。江督赁三舰济师，辄败返。此绝域也，不舍基隆〈口舀〉敌，避舰攻，致陆战，如何哉』？则徙军沪尾，扼基隆山后断其冲。躬壁淡水，策前军卫军府。朝士大哗，坚不动。血战逾年，屡破法军于岸上，斩其将，法兵死者千数百人。军士至饮溺为活。身为大帅，短衣草履卧山野，战辄亲出当军锋。一日，炸弹堕马下，左右皆惊，公则从容指挥，距跃奋进。众以是益服其神勇。当是时，法既大破闽军，绝台援，基、沪距台北裁八十里，卒不获夺台湾要我。天子闻其状，特拜福建巡抚宠嘉之。盖自中国外战，数千年未有险绝如此者。公自是威名震海外矣。
　　十一年，和议成，朝议建行省台湾，坚国蔽。天子柶其忠，遂拜巡抚台湾之命。公念制敌莫先自守，以台保台，而后可纵横海上。台疆周二千里，生番亘山中七百里，岁出杀掠苦吾民。绅吏贪残，赋财益绌。则抚剿悍番六百社，廓垦疆，惩贪墨，清赋税，增设府、厅、州、县、布政使固其民，建澎湖总兵，移两副将制前后山扼中权，合台镇，张厥武，创商轮、邮电，广硫磺、盐茶，凿前后山二百里辟巨道，谋铁道七百里纵之，拟建省城于彰化，镇全台。始至，岁入九十万，及归，岁乃三百万。既开制造厂，兴武校，拓营台，广兵轮鎗鎗，制水雷。当是时，醇亲王督海军，李公佐之，皆锐意任公经营海表。两宫大喜，特晋太子少保兵部尚书衔帮办海军。公益慷慨激发，锐志辟海军，谋日本，为国家东南保障。未几，醇亲王薨，李公孤立，户部抗疏令海军十年毋增炮舰，李公争不获。公乃迭疏乞骸骨以归。归四年而朝鲜之难作矣。
　　公钟声铁面，雄侠威棱，为治用兵，曰勤廉简。少读书，喜奇略。功成勇退，则益静研中外得失之林。尝来嘅古兵法多主奇，其正乃在治国，故虽年二十九提督畿疆，三十五辄拜钦使督关军，顾不乐以武功襮天下，居恒目营心摹，思耸国家于富强之列。事权既不尽属，辄郁郁不得发舒。晚治岩疆，艰难缔造，虽绩效炳然，顾未竟其志。性伉爽刚毅，谋国一本血诚，不顾问流俗毁誉。虽李公患难久，知独深，及抗论大计，辄面赤眦裂，李公恒屈下之。盖其纵横奇侠，实有非常度所能测者。
　　同治间，士大夫方咏太平，竞党争，诟西法，公独谓非罢科举，火部案，辟西校，拔真才，不出十年，中国将不可问！及伊犁事起，独抗言开铁道，通国脉，使兵饷出朝廷，督抚无能牵制，然后天下可为。今事败乃践公谋，患且不可治矣！
　　公尝登基隆山，张远镜，东望慨然曰：『彼葱郁者非日本三岛耶？失今不图，吾且为彼虏乎』！及闻海军罢，则顿足叹曰：『人方盗我，我乃自抉其藩，亡无日矣』！故卒归不出。
　　今公殁十年，李公亦崎岖庚子间以死。中兴诸老尽矣。自古忧微之士，每不获行其说于未败之前，衰世之臣不恤以国家殉其门户，固如此。然则公之进退生死，其重系天下为何如哉！
　　公讳铭传，字省三，安徽合肥人。咸丰之乱年十八，独起诛土豪，团练保乡里。尝登所居大潜山，谓大丈夫当生爵死谥，安能龌龊科举间。当异军特起，辄思独树淮南北，不乐隶他人，卒建铭军名天下。薨年六十，两宫震悼，赠太子太保，谥壮肃，赐专祠、列传，爵子孙如其志。乃最其大者着于墓道之碑。铭曰：
　　霍古天柱，雄镇江淮，郁彼间气，荡厥丛霾。赫赫徐常，越刘代起，旷五百年，英风畴似。既平大难，独藏厥躬，元鹤丽天，万籁斯融。晚镇危疆，气吞强敌，壮志沉埋，卧我岩壁。台亡公逝，函夏安归？浩浩江淮，万古长〈言意〉！
　　书刘壮肃公碑阴  桐城陈澹然撰
　　同治间，海内承平，文儒喜党争，竞门户。李、刘二公皆豪杰，尤厌绝之。
　　霍山黄从默言，虢季子白盘者，固周宣王十二年所制故物也。道光间，常州徐燮钧任陕西郿县，得而宝之，常州陷，没于贼。刘公克常州，得之，则大喜，筑盘亭于所居大潜山为乐。某氏者，常熟巨家也，巨金购之，公不可；则请连婚媾阴图之，公辞益坚；则大怒。
　　李公之克苏城也，见苏人颂李秀成碑壮丽甚，苏巨家某氏名皆列焉，始固未之诘也。既克苏，军多饷益绌，取富捐佐之，苏人劾诸朝。李公怒曰：『若辈颂贼酋，吾不问，乃假此怼我哉』！则命五百人匝其碑，将按治。苏人大惧，敛饷金数十万谢之，乃已。
　　苗沛霖之乱淮北也，某氏之兄方抚皖，结师弟右之。乱作，逮诸朝。其父固师相，贵甚，乞皖人疏救之。皖人持不可，益大恨，仇皖益深。
　　同、光间，两人方以名士主朝局，奔走清流。二公益傲睨不下。李公常笑曰：『若曹但善走东华门耳！乌足与言天下事哉』？
　　自西人之起，二公辄深忧太息，非变科举、重西法、练海军、开铁道，不足图吾存。清流溺文字，目不见西书，益大哗，以为乱法。故李公困畿疆二十年，疑谤纷拏，终不获行其志。公益痛心不出。厥后铁道之阻、海军之罢、甲午之战，嫉者固未达中外强弱之殊，要其议主自李、刘，则固有不惜舍封疆以殉门户者。
　　方朝鲜之乱作也，我师壁牙山，寡甚。桐城陈澹然方报罢，客京师，拟疏乞某公达诸朝，请拜刘公钦差大臣督朝军，与李公相表里。某公不可。强争之不获，则请某给谏达之。翌日而廷寄命李公传旨召公出。公曰：『吾任封疆，即引归，固大臣也。今廷寄等之列将，岂朝廷所以待大臣之义哉』！辞不出。八月，朝军溃，复召之，卒不出。其明年，同里张云锦过谒公，叩之。公叹曰：『朝事方起，朝廷苟命吾为帅督前军，吾当重扼鸭绿江，保全辽，观衅而动，边事尚可为也。迨平壤既败，其事尚可为耶？且观吴大澄之出，何啻王化贞之抚辽？夫已氏之处枢廷，何啻叶向高之为相？微论铁道不兴，海军久罢，事固未易谋也，即勉图一出，有不千挠百折，致吾熊襄愍之续哉』？呜呼！此公急流勇退之不可及也。
　　公伟干雄豁，始年十五尚不慧，一日梦虎搏己，惊而寤，辄奇敏绝人。年十八，土豪假团练虐其父，豪去，公自书塾归，怒谓诸兄曰：『丈夫当自立，安能耐此辱哉』！徒手蹑豪马，请决战。豪顾狂笑曰：『孺子敢当我哉！吾授若刀，能杀我则壮士也』！公喜，手豪刀猝斩之，乘其马，手其头，登高大呼曰：『某豪虐乡里，吾斩之，能从吾者当保若里』。壮士大喜，归者数百人，遂筑堡寨为其长。寺中有铜佛数百尊，寇侮之辄死，公独冶铜佛制炮，佛竟寂然。里人益相惊以为天授。当是时，官军寇盗错肥西，公辄奴下之，谓莫足当吾意者。尝思独树淮南北，骋其奇，久不获。同里张靖达公树声言于李公，请召之。李公困曾幕久，自请讨苏州，则召公以出。始将纔五百人，及防陕，铭军乃至二万。淮军独行中国三十年，铭军辄冠其曹。告归，所部辄戍重边当一面。
　　其讨捻也，捻方阻河冰自固，诸将争演剧祷河神。河神者，状类蛇，微甚，独奇变若神，尝平地涌水数十丈。朝廷敬惮之，所封某大王者也。及是，公独手佩刀掷神案叱曰：『吾奉天子命讨捻，明日冰不开，当斩汝』！是夕，冰竟豁然。其自台归也，有巨物拥其舟，海涛壁立，舟荡甚。军将大恐，请曰：『龙物送公返，请谢之』。公出，命发炮挥赤帜遣之。巨物竟去，风涛晏然。其神勇天授，盖有非人力所能为者。
　　公性傲睨，厌华士，得贤才辄尊礼之。和州李煌言其师朱景昭者，号默存，合肥优贡生，奇士也，博学多奇识。英果敏公翰抚皖，重其才，尝为兄弟交。英公阅武坐将台；朱独布衣手蒲扇以往。英公虚左席敬之，朱辄岸然不怍。李公既相，诮朱曰：『君深汉书，近何读』？曰：『读霍光传耳』。李公严惮之，不能用也。公独尊入幕，宾礼之。讨捻之师久不效，公问之。朱笑曰：『捻如马贼，官军欲以步武胜之，如何哉？惟以捻制捻耳』。公大悟，即日焚短香，置巨金壁门外，令曰：『能刻寸香绕六营三匝，首至者取此』。军士皆乐奔，最后至有刻寸香绕十四营三匝者。故捻飙疾如风雨，铭军亦风雨赴之，卒以成大功，名天下。朱死，公独厚赙之。既贵家居，有石超者，湖北童生也，年少，独以兄弟称请见，长揖踞上坐。公奇之，命属对则应如响（出云：持三寸帖；见一等男，童生大胆称兄弟；对云：手八行书，行万里路，布衣长揖傲王侯）。公大喜，延为上客。
　　当告归时，清流论将才，于公率訾议。独闽人陈阁学宝琛奏议中一语推重之。厥后公抚台，陈适罢，贫甚，公恒以他事给之；其肝胆如此。
　　光绪十七年，余客金陵，落拓甚，上书李文忠公于天津，冀得一言于南帅刘忠诚，俾得著书养母。李公笑曰：『才类省三，舍老夫惟省三能用之耳。刘岘庄安能用此才哉？惜乎其归也』！然卒不获见两公，而国事乃不忍言矣。故于两公尤耿耿云。（自记）
　　纪刘省三宫保守台湾事状  桐城张传耜撰
　　华夷交骋，乃前古未有之变局，而战争遂不可以宁。光绪乙酉，法兰西构难于安南，既而东窥台湾，谋内犯。朝廷顾念南服，以今宫保刘公省三抚其地。
　　台湾者，本孤岛，为地数千里，悬海外。国初，降草窃者郑成功之孙克塽，始入版图，置郡县隶于闽，而为东南海疆之屏蔽。至是更改设行省焉。
　　命下之日，有以书致公京师，谓敌将邀于海而为公危者。公阳惧，先期征师船为卫。至沪上，更示趑趄状，而阴则潜舟以济。比至，敌人蹑公者之舟亦至，而已无及矣。
　　当是时，台湾绝未备，师不逾千，饷不盈亿，战守之具无一可恃者。公虽至，仓卒不遑有施设，第檄镇兵八百人扼基隆而已。基隆为涉海遵陆之首途，南距省治曰台北府六十里，连峰绝巘，而狮球岭横阻于其中。越日，法兰西以兵舰九艘集，隳其垒。更筑垒，置巨炮，为仰攻狮球计。公夜窥敌形，谓左右曰：『征师未即至，敌锐甚，恐不可久守。盍战而却之』？将曙，天大雨雾，乃命骁将率精卒百人潜入敌垒旁之空室，更以镇兵从别将出他道趋敌后。百人者出不意，猝举炮击敌垒。近陴者多死。镇兵复鼓噪薄之。敌惊溃，争奔其舟。舟泊处近断岸，陡绝不可攀，挤而堕溺者若凫鹜之集，毙其巨酋一，获级数百计。遂复基隆。
　　初，法兰西之入安南也，以为必可举其国。及至其境，刘永福以谅山之众搘拄于其间，朝廷复以冯、鲍诸军遏之。其分兵窥闽疆、犯台湾，盖智穷思有所袭据，以为和议地耳。不图公甫临治，即以军师却之，用是益忿公，而公亦知其必不已也。
　　省治西百八十里有濒海要隘曰沪尾者，由基隆鼓轮舟半日可至。复基隆后数日，敌更以巨舰十二载师续至，而以前所至舟攻沪尾，若为以劲师袭基隆也者。公下令弃基隆，独留二百人扼狮球岭。左右皆以基隆必不可弃，环跪而谏，公曰：『是吾意也，咎吾自当之。若以基隆失他隘，君等能任其咎乎』？众不能对。公遂以师夜驰入沪尾，密为备。明日，敌舟果悉至，毁垒而登，众以万计。我师接战不利，将败北，别将率伏兵从他道突出，殊死闘，敌始溃却，蹙至海滨，其舟不可近，乃争以漆艇渡，艇小不任重，满则溺焉，遗械弥地，斩馘逾千。盖至是士气始大张。未几，闽师失利，和议成，遂无可战矣。
　　是时法兰西屡见绌于安南，其在台湾者复被创不得逞。倘闽疆得人，直可使无片帆归耳，而惜乎不能，夫寗非天欤！且法兰西为泰西强国，果使大有所挫，则海外国必震惧，修睦惟谨，况其余孤弱岛国，尚敢为他日患乎？而惜乎不能，夫寗非天欤！
　　是役也，以千余疲病之师，当十倍之强敌，非公机智沉绝，不能至是。然闻战之日，敌所用炸炮多堕泥淖中，不能再发伤人，其间抑又似有天焉。
　　先是公下令军中曰：『杀敌一级者赏百金』。有朱哨官者，见前军乍却，乃尽裂其衣服，袒身衔利刀，持炮狂呼轰击而进。其属五十人亦大呼驰进。遂衷敌师，裂其阵。比罢战，朱哨官血淋漓满身，不可睹面目。公戮前军之却者，即以其众俾朱率之。观此，则公之弛张进退，与素所以待将士者为何如哉？
　　公在台湾数岁，多惠政。而平番社、辟疆土，尤有伟绩。乞归后，以诗酒自娱，时与田夫野老相过从，笑语为乐。后数年，日本人犯辽阳，我师辄挫衄，有劝公出就征召者，公喟而不应。呜呼，公之心人或未能尽知之，而东边之事则固已为公所料矣。其可慨也夫！
　　公从孙伯海太守，宦于蜀，台事固其所目睹者。他日述于余，至危险处犹栗然变色。余因获闻其详，而辄状其颠末如此。
　　书先壮肃公守台事  孙朝望谨述
　　先大父壮肃公，既夷粤、捻之难，放浪山水者十余年。晚镇台疆，威信敌国，治台八载，厉行新政；奏疏具载，世可得稽。独其战守之情状，公牍既不尽备，论者多莫能详。爰考之奏议，征诸故老，务求翔实，书其梗概，将以上史馆备采择焉。
　　光绪十年，法兰西扰海疆，诏以公督办台湾军务，加巡抚衔。公既奉命，率亲卒百余人，部将邓长安辈十数。闰五月甲辰朔，丁卯抵基隆。时淮军至者纔六百人，合湘土诸军士不逮四千人。湘军将曰孙开华，宿将也，尝隶鲍超。淮军将名章高元者，位望不逮开华，而勇略与之齐。两人皆先数月各率所部防台。公以兵单，连奏请令江、闽兵轮赴援，皆不获至。公既至基隆，行其炮台，仅有炮五，且仅守前面，不能左右应。曰：『此绝地，恶足恃』？居七日，法兵舰来犯，基隆炮台果毁。公以台湾无兵舰，不可与海战，乃移军基隆山后以诱之。顷之，法人登陆，趋山巅而阵，势锐甚。我军仰攻不利。公念敌炮瞰射莫能御，欲出奇计阴毁之，未知所使，乃召诸将议而激挑之。诸将至，公方食，语幕客曰：『吾尝以数千人破粤、捻十万之众，然皆吾将唐殿魁、刘盛藻力也。使是二人者在，吾岂忧法人哉』！于是章高元、邓长安闻之气咻，眦尽裂，乃进曰：『某等从公亦十余载矣，公今困绝域，某等义不生还，唯公命之』！公释箸遽起，前握两人手曰：『好男儿！勉立功名，唐、刘不得专美于前矣』。乃各授以计。于是长安夜率壮士，冒雨蛇行，潜破法垒，毁其炮。高元与苏得胜、曹志忠东西袭击之。敌死拒良久，高元冒雨奋进，敌兵披靡，阵毙法将三、兵百余，夺纛二、洋鎗数十杆、账房十余架，余卒奔其舰。奏入，有诏褒美，皇太后为颁内帑银三千两以劳军。
　　七月，法以偏师絓我基隆军，别以五舰犯沪尾。沪尾者，基隆后路也，去台北三十里，而军资饟械悉萃台北。孙开华时守沪尾，告急书一日三至。公念事急，不得出十全，必有所弃而后有所取。今敌既不得志于基隆，必以全力攻沪尾。沪尾失，则台北危，基隆之师将自溃。狮球岭去海稍远，地险阻易守。乃下令退军，诸将以为方战胜而退军非计，有叩马泣谏者。公按剑叱曰：『吾计已决，罪谴吾自当之，有违令者斩』。诸将乃不敢复言。我军既退扼狮球岭，立遣高元驰援沪尾，而自驻淡水策应。用知府李彤恩计，填石塞海口。彤恩宦台久，有智略，然郁郁不得志，公一见奇之，数称其才。彤恩于是言公，欲诱敌陆战，非填石塞海口不可。公从之。彤恩因益进张李成。张李成者，台湾人，任侠，喜结交死士，人未之奇也，彤恩独知之，言于公，使募土勇五百人。中朝闻公退基隆，则大骇，严旨趣公旋军基隆。公曰：『兵事变化，恶有隔海可遥度者』？卒守便宜不进。
　　当是时，法既摧闽军于马江，毁兵舰三十，法大将孤拔益鼓胜兵攻沪尾。朝命江督用三轮船济师，皆遏不达。会盛暑，疫疠流行。我军既疲劳，复感瘴，多疾病，军中炊烟日减。公短衣草履，亲拊循卒，吊死问疾，与同食饮。将士感奋，人人皆乐为吾帅死。
　　法既增舰攻沪尾，公令开华、高元分大军为三，距海数里缘山而伏。诫曰：『待敌薄我而后战』。令张李成以土勇五百人伏海滨丛草中，而以羸兵数百当海岸。法舰开巨炮，声震屋瓦，然莫能中。欲入海口，为石所阻，则登陆攻我海岸军。海岸军佯北，法人逐之，薄我大军。我大军殊死战。开华、高元身先士卒，血肉相薄，法人死力进，鎗弹雨注，卒不可败。鏖战久，法军稍益懈，我军逾濠奋击。张李成所将五百人者突出敌背，敌愕顾。我军前后夹击，士卒皆一以当百，短兵接，呼声动天地。法军乱，则反走其舰。我军乘胜踪击，大败之，斩馘千余人，余众奔走相蹂躏。我军益进，蹙之海。敌众登小舟，相挤，舟覆死于海者无算。自是法人不敢复犯沪尾。其踞基隆者扼于狮球岭，不得进尺寸。十二月，法人攻我月眉山，林朝栋、曹志忠、刘朝祜等苦战败之。公以孤军悬隔海外，屡摧强寇，凡战守八月而孤岛卒全。外人观战者皆惊叹，以为不可及。于是公威名动海外矣。
　　初，公之衔命过沪也，法使数来会，探行期。公则置酒高会，声言某日乘某舰渡台。是夜大风雨，公乃微服乘小艇登他舰疾行，去岸数时，法使乃觉，疾发兵舰追之，思要之于海。比至沪尾，则公已登岸两时矣。其督师基隆也，尝亲出当军锋。一日，法军开炸炮，所乘马忽屈伏于地，弹丸从顶上过，左右皆惊失色，公独夷然，益挥军进。众以是益服之。初退基隆，朝士以为怯，论者前后数十疏，诏旨切责，有「谤书盈箧」之语。公卒守便宜，不为动。然朝士终以为怯。及沪尾战捷，军威大振，中外人士闻其战状者，始交颂刘公艰苦绝人云。
　　咨吏部履历
　　光绪十六年十月初八日，准贵部咨考功司案呈前事等因，内开：恭查乾隆二十四年二月二十日，奉上谕：向来内外文武三品以上大员，遇京察军政之年，援例自陈文具，相沿无裨实政，曾经降旨停罢。第念伊等荐陟崇阶，并有特简，其人贤否优劣，虽已均在洞鉴，然其间亦不乏旅进旅退、持禄恋栈之人，若以平时既无大过，足干例议，又不按例甄核，任其回翔，日久必致职业不振，甚非澄叙官方之道。嗣后吏部于京察时，将在京之尚书、侍郎以下至三品京堂以上，在外之总督、巡抚，分列为二本；兵部于军政时，将在京之都统、副都统，在外之驻防将军、都统、副都统，各省之提督、总兵官，分列为三本，缮具简明履历清单进呈，候朕鉴裁，以重考绩大典。着为令。钦此。兹届光绪辛卯年京察之期，相应移咨等因到本爵部院。准此。
　　窃本爵部院刘铭传，年五十五岁，安徽合肥县人。由军功：咸丰九年办理本乡团练，屡胜发、捻，由前安徽巡抚福济保奖千总，并五品顶戴。
　　咸丰十年，自备粮饷，带练勇五千救援寿州，经前两江总督曾国藩查明保奏；同治元年三月，奉上谕：『千总刘铭传着以游击补用。钦此』。
　　是年五月，应募管带「铭」字营，随前江苏巡抚李鸿章驻扎上海，克复南汇县，保奏；奉上谕：『以游击补用，并赏戴花翎。钦此』。
　　又连克奉贤县、川沙厅、金山卫各城，浦东肃清，保奏；奉上谕：『以参将尽先补用，并赏给「骠勇巴图鲁」名号。钦此』。
　　旋因游勇滋事，鎗毙奉贤县，经前江苏巡抚李鸿章奏参失察革职。
　　是年十一月，奉调统领铭、树等营，战败四江口大股贼匪，杀贼数万，保奏；奉上谕：『开复原官，以副将尽先补用。钦此』。
　　同治二年正月，奉调统领铭军，救援常熟县，解围；奉上谕：『以总兵补用。钦此』。旋署江苏狼山镇总兵。
　　是年五月，克复江阴，保奏；奉上谕：『着以提督记名简放。钦此』。
　　又于克复无锡案内，奉上谕：『着赏给头品顶戴。钦此』。
　　同治三年三月，克复常州，保奏；奉上谕：『着赏穿黄马褂。钦此』。
　　六月，收复广德等城，奉上谕：『刘铭传着补授直隶提督。钦此』。
　　十一月，奉调随前两江总督曾国藩统军剿捻，行抵安徽六安州，僧亲王在山东曹州府剿捻阵亡，奉上谕：『刘铭传着一并革职。钦此』。
　　同治四年，克复湖北黄陂县城，保奏开复原官。
　　同治六年，在江苏赣榆县克复大股捻逆，击毙捻首任柱；十一月初三日，奉上谕：『刘铭传忠勇耐劳，追贼迅速，着加恩赏给白玉柄小刀一把、火镰一件、大荷包一对、小荷包两个。钦此』。
　　又于山东寿光地方剿平刘、赖大股捻逆，东豫、皖、鄂一律肃清案内，十二月二十二日奉上谕：『刘铭传着加恩赏给三等轻车都尉世职。钦此』。
</div>
    <div class="pagination">
<a href="刘壮肃公奏议.html">上一页</a><a href="刘壮肃公奏议.html">1</a><span class="current-page">2</span><a href="刘壮肃公奏议_page3.html">3</a><a href="刘壮肃公奏议_page4.html">4</a><a href="刘壮肃公奏议_page5.html">5</a><a href="刘壮肃公奏议_page6.html">6</a><a href="刘壮肃公奏议_page7.html">7</a><span>...</span><a href="刘壮肃公奏议_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
