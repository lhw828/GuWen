<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 77 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 77 页/共 136 页
  </h1>
  <div class="content">
   歴代名臣奏议卷一百九十九
　　钦定四库全书
　　歴代名臣奏议卷二百
　　明　杨士竒等　
　　求言
　　宋哲宗元祐元年殿中侍御史孙升上奏曰臣闻古人有言曰武王谔谔而昌桀纣黙黙而亡夫以一士之謇谔岂足致成周之昌一人之循黙安能速夏商之亡积累然也何则謇谔之言达则壅蔽之患除壅蔽之患除则忠言日闻忠言日闻则变止扵未然祸消于未兆诗曰济济多士文王以宁则其昌也不亦宜乎循黙之风长则壅蔽之患成壅蔽之患成则忠言不闻忠言不闻则变生于不测祸至于已然诗曰虽无老成人尚有典刑曽是莫聴大命以倾则其亡也不亦宜乎壅蔽之伤国其患如此是以秦之盛强金城千里子孙帝王万世之业而赵髙咫尺以鹿名马则四海九州之以乱为治以危为安以白为黒以贤为愚固无足恠是以民穷而主不恤下怨而上不知俗已乱而政不脩此壅蔽之极而秦之所以亡也夫世之治乱系乎君子小人消长内外而已天下君子寡而小人众君子常患乎在外而小人常患乎居内是以自古治世少而乱世多也然则朝廷之有君子可不贵防恭惟二圣临御以来首言路登用正人天下所谓忠信端良之士豪杰俊伟之才俱收并用无有弃遗近世得人之盛未有如今日者也君子日进而小人日退忠正日长而邪慝日消在廷济济有成周之风此首言路之效也臣愚不肖遭遇明时获在言职甞防赐对亲承徳音使尽言无间虽有过差圣慈为之主张臣佩服训辞以谓自古圣帝明王欲治求言之意不过如此而已伏惟皇帝陛下恭黙不言太皇太后陛下帘听庶政一日万机之防四海九州之逺深居房闼与共事者元老执政大臣尔今此数人者皆至公而无私处事无一不当扵理犹广达耳目杜渐防防况未能皆至公而无私处事无一不当扵理而陛下乃于耳目之臣论议之际置党附之疑小人之隙疑间一谗巧必作则君子不可胜诛而言者不安其职矣言者不安其职则朋党比周之说胜卖直掠美之言入则虽圣听不能无惑听惑则其弊必至于厌言言厌则循黙之风作壅蔽之患生忠言不复闻矣臣切恐非朝廷之福也臣不胜大惧愿陛下深思往古之明戒无替前日之训词除党附之疑心待端良之君子无使循黙之风作壅蔽之患生则天下幸甚
　　殿中侍御史林旦上奏曰广言路然后知得失达民情然后知利病窃见去嵗五月诏求谠言士民争欲自献及详观诏语名虽求谏实欲拒言约束丁宁使不得观望迎合犯令干誉终之以必行黜罚以恐惧之于是人人相戒言将出而复止至于再申谕告方达天聦闻初诏乃蔡确章惇造端其词尽出于惇今二人既去其余党常懐丑正恶直之心愿深留宸虑以折邪谋
　　三年翰林学士知制诰兼侍读苏轼上奏曰臣近以目昏臂痛坚乞一郡盖亦自知受性刚褊黑白太明难以处众伏防圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲未知死所每因进读之间事有切扵今日者輙复尽言庶补万一昨日所读寳训有云淳化二年上谓侍臣诸州牧监马多瘦死盖养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病盖将吏不职致圉人盗减刍粟且不卹其饥饱劳逸故也马不能言无由申诉故太宗至仁深哀怜之寘之殿庭亲加督视民之扵马轻重不同若官吏不得其人人虽能言上下隔絶不能自诉无异扵马马之饥瘦劳苦则有毙踣奔逸之忧民之穷困无聊则有沟壑盗贼之患然而四海之众非如养马可以寘之殿庭惟当广任忠贤以为耳目若忠贤踈逺谄佞在旁则民之疾苦无由上达秦二世时陈胜吴广已屠三川杀李由而二世不知陈后主时隋兵已渡江而后主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更告防明皇不问以至上下相防禄山之乱兵已过河而明皇不知也今朝廷虽无此事然臣闻去嵗夏贼犯镇戎所杀掠不可胜数或云至万余人而边将乃奏云野无所掠其后朝廷访闻委提刑司体量而提刑孙路止奏十余人乞朝廷先赐放罪然后体量实数至今迁延二年终未结絶闻奏凡死事之家官所当卹若隠而不奏则生死衔寃何以使人此岂小事而路为耳目之司既不随事奏闻朝廷既行防蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已献臣之多事然受恩深重不敢自同众人若以此获罪亦无所七年翰林学士范祖禹论求言疏曰臣闻禹戒舜曰后克艰厥后臣克艰厥臣政乃乂黎民敏徳舜曰俞允若兹嘉言罔攸伏野无遗贤万邦咸宁稽于众舍已从人不虐无告不废困穷惟帝时克后克艰厥后者知为君难也臣克艰厥臣者知为臣不易也君知为君之难则不可不求言于臣臣知为臣之难则不可不极言于君如此则政乃治黎民化之敏于为徳矣君知为君之难此孔子所谓一言而可以兴邦也不知为君之难则所乐者唯其言而人莫予违也夫为人君出言不善而人莫敢违此孔子所谓一言而丧邦也舜知其如此故答禹曰信如此则嘉言无所隠伏人臣得行其言则天下之士愿立于朝故野无遗贤贤人皆在朝则万国咸宁矣人君能尽天下之善言不遗天下之贤人又动必稽于众舍已以从人故能不虐无告皆得其所不废困穷皆得其养惟帝尧能之禹以道陈戒故以此告舜舜以尧为法故以此荅禹其要在于听言用贤从众爱民而已臣今日所讲孟子不敢劝齐王粟以救饥则与此正相违齐王为民父母坐视齐国饥馑其民将转死沟壑而孟子不敢复言譬之冯妇搏虎岂得嘉言无所伏哉臣观齐王不忍一牛之死以羊易之非无仁心也然而不能推爱牛之心而爱民见牛将死则知爱之见民将死则不知爱是以民饥而不救此所以为不仁也齐人无以仁义与王言者孟子非尧舜之道不敢陈于王前孟子见之时少齐人见之时多譬如萌生之物一日温之十日寒之虽欲其生岂可得哉此所以为不智也齐王不仁不智由不能听言用贤也昔仁宗谓辅臣曰如闻州郡尝于夏秋之际先奏时雨霑足稼穑豋茂后或灾伤畏罪不敢以闻使民不得免赋租甚非长吏爱民之意乃着令不罪州郡吏而听除民租又有奏水灾过实者有司请加之罪仁宗曰州郡多奏祥瑞至于水旱之灾或抑而不闻今守臣自陈垫壊官私庐舍意亦在民岂当加罪也仁宗圣心恤民如此若使孟子遇仁宗之时岂有不言者哉臣愿陛下以舜禹之言为法以仁宗之心为心以齐王为戒知为君之难不可不求言求言不可不访问使嘉言日闻贤人日进则四海生民幸甚仁宗故事伏乞常留圣览
　　中书舍人孔武仲乞轮侍从官进对疏曰臣伏见前日近臣论奏乞罢侍従官转对而专责以朝夕论思之効朝廷防已施行臣以谓论思者侍从之事然茍不持之以法度则责无所归言与不言各从其意论思之効果安在也昔唐太宗闻直谏则奨激之乆不言事则诮薄之风声所感羣下自励是以终贞观之世中外无壅蔽之事朝廷无佞媚之臣政理之効优出近世仁宗皇帝尝御正阳门亲防羣臣又尝天章阁召执政八人赐坐授以纸笔使条陈政事之要尝谓辅臣曰近日上封言政事得失何其少也岂非言路壅塞所致乎英宗皇帝尝谓范纯仁曰近日风俗可嘉羣臣能屡来言事如此人君日有益矣仁祖英宗汲汲求人言如此是以至和嘉祐治平之政至今称颂昨日陛下亲御经筵许讲读官进对凡预讲读者不过五六人陛下闻其规戒之言亦多矣况侍従官不止五六人其能言天下之事者固多患在未有以率之而已伏望逺稽唐太宗及仁宗英宗勤求人言之义近推经筵许侍臣进对之意轮流侍从官二人进对令各陈所见择其是者推行之则转对之法虽废论思之责犹在也
　　元祐中中书舍人陈轩上奏曰祖宗旧制诸道帅守使者辞见之日并召对便殿非特可以周知利害亦可观阅人才今视朝数刻而退惟执政大臣得在帝所或经旬阅月防谏官乃得觐余皆无因而前殆非所谓广览兼听之道愿诏有司使如故事
　　绍圣元年知杭州曽肇乞诏天下皆得直言及百官次对状曰臣闻自昔有为之君欲以收揽威柄脩立政事一新海内之耳目则必公听并观大言路使朝廷得失民情利病百官忠邪贤不肖毕闻扵上然后虚心审察揆以古谊参以时变出扵天下之公而无悖于前可施扵后者则断而行之出扵一人之私而扵前为无稽扵后为有弊者则绌而不用以此经纶天下之务酬酢万物之变故能所为必成所欲必获古之兴王所以功施一时泽及后世未有不出扵此者伏惟皇帝陛下躬至徳开大明方且夙寤晨兴以緫揽权纲更革时敝为志然后徳音下明诏使人人得直言时事无有所讳以广聦明以通壅塞正在此时而中外寂然未闻有所谘访此臣之所未谕也论者或曰方今宇内无事朝廷清明陛下循守旧章足以称治尚何事于言防臣切思之斯言过矣何则舜之继尧无异道也方尧老而舜摄固也辟四门明四目达四聦及其命九官则天地人神草木鸟兽之政无所不举而终之命龙作纳言盖虽舜之盛徳又当极治之世所以通天下之情者犹不敢不以言为急又况徳未臻尧舜之盛世未若唐虞之治者乎惟是臣下用事则或蔽扵自私而恶闻其过扵是多为关防杜塞言者指鲠言正论为矫激以循黙取容为忠厚此则任事者之所便非朝廷之忠计也昔汉宣帝之初上书者皆为二封领尚书者先副封所言不善屏去不奏及魏相执政白去副封然后天下之情无不上闻宣帝所以知人疾苦成中兴之功魏相所以緫领众职号称贤相者能去壅蔽故也陛下无有为之志则已茍有志焉而不广开谘询访纳之路臣未见其可也臣愚欲愿陛下明诏天下皆得直言又诏百官使以次对谕以至诚求助之意责以尽忠无隠之谊其言而有益则不惟纳用且加以赏言而无益则一切包容置而不问如此则逺近之人知陛下有求言之实有听言之明孰不感激奋励应上之求哉虽然四海之大士民之众不必人人皆知义理方陛下虚已下问之时岂无乘间投隙以奸言私说惑乱圣听者此则在陛下听纳之际有以辨之而已孔子曰将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈孟子曰诐辞知其所蔽滛辞知其所防邪辞知其所离遁辞知其所穷孔孟所以知言用此而已盖人之以言接于我者不能使之齐而能使吾不为彼之所惑者辨之有道故也辨之有道则虽奸言私说杂陈于前安能移我之意哉茍畏其惑乱而遂废谘询是何异忧噎而废食也臣愚待罪从官转徙五郡道路传闻皆谓陛下圣质髙明济以果断其志将以有为于天下日夜倾耳以听徳音而久之未有所闻輙因赐对首敢以是为献伏惟留神采择
　　元符八年户部郎中曽巩乞复转对疏曰臣闻帝王即位之初必有以顺天下之心答中外之望其为之有序在知其要而已臣伏覩先帝嗣位以来忧勤恭俭日谨一日神功圣徳充塞天地固非臣言所能髣髴也陛下继之承之任大责重然四海之广万事之烦亿兆之众不可家至而人接之则欲达天下之情成天下之务岂有他哉在广言路尔言路广则人人得尽其情人人得尽其情则上无不闻之事下无不通之志政令之得失百姓之休戚羣臣之忠邪贤不肖虽在四方万里之外陛下不出户庭不降几席可以周知而备见矣然后察政令之得者则力行之弥纶未至者则损益之百姓之所愿欲则与之百姓之所疾苦则除之显忠而去邪任贤而退不肖夫然故上泽得以下及下情得以上闻百官有司奉法遵职贵者不以崇髙而敢肆贱者不以踈逺而敢欺陛下深处法宫之中端拱无为而天下治矣夫任已聦明则其察愈详其蔽愈甚因众之聦明则所视者逺所听者周故先王设进善之旌立敢谏之鼓陈诽谤之木又使瞽献书师箴防赋防诵工谏近臣尽规亲戚补察彼岂聦明之不足防知任已不如任众也舜之继尧所守一道然舜初受命则辟四门明四目达四聦以谓继治世者耳目尤不可以不广故也三代以还咨询访纳固非一途然近世之所尝行祖宗之所已试则命百官转对实今日之要务也昔唐太宗初即位延见羣臣或论往古成败或究民间利病每言及稼穑艰难则上下相规务遵勤俭言及闾阎疾苦则君臣感叹议息征徭故能创业垂綂成贞观之治下至代宗每扵紫宸听朝常限三人奏事敢言者赏其尽规不言者责其隠黙故陆贽以谓谏虽未从且不深忤情茍有阻终获上通周世宗即位之始亦延羣臣使陈当世之务故能外强兵威内脩政事而显徳之政独髙五代先帝熈寕之初亦诏百官咸以次对故事不逺行之非难此臣愚惓惓所以有望扵陛下也今学士大夫布满周行人有所懐皆愿自竭但虑询求之未广听谏之未至尔陛下沛然徳音下恻怛之诏使之极言无有忌讳则孰不踊跃奋励各罄所知以补聦明之万一防陛下察其言之当者纳之用之而劝之以赏言而未当或过扵讦直者寛裕色函而不加以罪非但举空文循故事而已如此则四海之内知陛下有好问之美有听言之实忠谋谠论日闻扵上而阿防壅蔽之私不得行矣天下之情孰有郁塞而不伸天下之务孰有怠废而不起者防故臣愚过计以谓今日之要务未有易此者也至扵广收骨鲠敢言之人充耳目之任敕左右侍从之官责以论思献纳是皆朝廷之所素讲不待臣言而悉者也
　　哲宗时尚书右仆射范纯仁奏乞防详臣庶所上封章疏曰臣窃见旱暵作沴两宫焦劳减膳责躬耸动羣听臣以辅政无状已与吕公着等同奏待罪乞行降黜夙夜忧惧思所以消弭灾异之术上裨圣猷愚者千虑庶或一得臣观前代多因灾异求访直言所以宣道人情以消壅蔽自陛下临御之初即下诏许人实封言事当时臣庶所上封章盈于万数其中必有可行之事可采之言若收其爝火之防亦可补大明之照大臣不能遍览有司惮于举行弃掷散遗稀获省录故未能上副陛下求言之意也伏望特降圣旨下三省枢密院六曹寺监将前来臣庶应诏所上封章后来不以行与不行据元初承受到都大数目并令检寻进入然后择贤明近臣专为总领仍许于尚书省闲曹及袐书省太常寺国子监工府及应闲慢寺监司局内选择郎官丞簿博士帖职教授等指射一二十员分擘看详逐旋节略紧切大意同申三省其有关久逺利害未可便行者即行下当职官局及逐处监司州县相度给与日限具可否保明闻奏其决然可行者便令执政进拟施行如此则必得蒭荛之言上裨尧舜之治
　　徽宗初即位中书舍人曽肇乞脩转对之制诏百官民庶极言时政状曰臣伏读诗书见周成王即政之初咨嗟求助至于再三羣臣进戒亦皆至诚恳恻无所讳避然考其时犹在除丧朝庙之后及康王嗣立自乙丑至癸酉才九日而君臣更相训告如恐不及夫诗书所载固非空言而康王累然在丧服之中上下相饬如此其急岂非天位至重守之至难祗畏恐惧尤在其始故虽宅忧之际虚心纳善亦不敢以已乎恭惟皇帝陛下聦明恭俭天质夙成孝友慈仁形于言动自出居邸第虽未有所施为而天下称颂以为贤主及践阼数日弛张废置出于独断者莫不曲尽物情大慰民望则又天下欢呼以为英主此诚宗庙社稷之福夷夏生灵之庆也然臣以谓四海之逺非一人视听之所能周万几之众非一人思虑之所能给必须合天下之目为之视合天下之耳为之听合天下之心为之思虑如是则陛下不视而明不听而聦无思无为而天下治矣夫为此者非他在言路而已言路则上无不闻之事下无不达之情以之震举敝壊蠲除疾苦考覈能否判别忠邪唯陛下之所欲为无施而不可也昔者以舜继尧所守一道然犹明四目达四聦及禹继舜亦拜昌言在汉宣帝始亲政事则诏民上书去其副封以防壅蔽唐太宗初即位孙伏伽以小事谏太宗厚赐勉之以诱言者至于本朝可谓平治而祖宗以来数诏百官使以次对神宗举而行之于熈宁之初以兴起事功为后世法臣愿陛下逺观舜禹成康之所行近迹神考之故事修转对之制下不讳之令明诏百官下及民庶使得极言时政无有所隠然后陛下择其善者而行之且报之以赏大则加以爵秩小则予之金帛其言不足采若狂妄抵牾者一切置之不以为罪庶以鼓动天下敢言之气纾郁堙壅塞之情当今先务无大扵此愿陛下亟行之
　　右正言邹浩乞如神考故事诏侍从言事防曰臣伏见神考尝诏侍従官言事其略曰传曰近臣尽规以为荣耻休戚与上同也今在此位者视朕过失与朝廷政事之阙黙而不言乃或私议窃叹盖以其责不在已夫岂习见成俗以为当然其或有含章懐寳待倡而者也宜令侍従官自今视朕与朝廷政事之阙无有巨细各具章极言无隠噫言善而不用朕有厥咎道之而弗言尔为不恭朕将用此考察在位所以事君之实而明黜陟焉夫自五帝以来神圣超卓如我神考可谓羣臣莫能及矣然犹咨访阙失不敢忽如此今陛下宠待近臣甚厚亦神考之用心顾近臣未必皆能上体圣意敢以所见极言无隠欲望如神考故事特降诏书谕以至懐庶几人人思自罄竭陛下従而览之岂唯兼收博采坐以无事而臣下忠邪得失之情亦因以灼知而尽见此要道也
　　宣和六年司封贠外郎李光乞开言路劄子曰臣闻帝王之美莫大扵询谋治安之时尤先扵警戒歴观前代有为之君虽聦明有余而切直之言不絶扵耳虽天下大治而防防之慎不忘于懐恭惟皇帝陛下以睿智寛仁之资膺祖宗积累隆平之业劳心求治几三十年华夏乂安天地交泰符瑞之应史不絶书所谓太平盈成之期实在今日陛下所当忧勤宵旰虚已以听纳羣臣所宜精白勉励夙夜以进戒而近嵗以来士大夫狃扵因循宴安宠禄防佞成风至妄引荀卿有听従无谏诤之说以杜塞言路多士盈庭莫敢说是陛下有容纳之徳而羣臣进拒絶之计朝政之阙失臣下之奸邪生民之利病海内之休戚何由尽闻乎古人有言曰堂上逺扵百里堂下逺扵千里门庭逺扵万里盖言壅隔之祻深也臣愚伏望陛下博延羣臣明诏天下广众正之路不讳之门使忠良蹇谔之士有所规益而谠言进倾邪谗巧之徒不得壅蔽而下情通实天下幸甚徽宗时陈瓘论求言之诏未及旧弼劄子曰臣窃覩陛下近因日食诏许中外臣民实封言事天下之忠言必自此而进矣然而求言之诏普逮扵臣民而乞言之礼未加于黄耉窃虑耆徳故老久去朝廷或在谪籍或已得谢忠于徇国意欲有言泛然应诏则非旧弼之体宻贡封事则有强聒之嫌若非圣问俯及隆谦示敬则黄耉之言或不乐告是以周家忠厚尊事黄耉秦穆改过复询黄髪诗书所载圣主之所宜行也愿因侧身惧变之时明示养老乞言之礼必有嘉谟来助初政格王正事无先于此伏望陛下上禀慈闱议而行之天下幸甚瓘又论赏言者劄子曰臣近者传闻奉议郎郑敦义进士何大正防皆以封事进言各霑恩赏所以忠鲠之路践前诏之语防蔽之患自此革矣此尧舜之用心也然而臣窃以谓天下善言虽有可赏而朝廷推恩未可太遽赏而太遽不能无弊古人有言曰言而有赏则恐拘介之士惮赏而不言贪冒之人慕利而妄举自前者诏书之下人情欢抃皆欲有言然而拘介之士意在忧国虽愿其言之见听又以希赏而自嫌欲言不言终扵蓄缩此不能无弊者一也汉宣帝之初去封事之副而天下之言始得尽闻于上吏民上书言便宜有异輙下杜延年评处后奏言常与两府及廷尉分章当是之时封事虽多而人主不劳者以宣帝左右有亲信可委之士也今陛下侍从之间可委之士未见其人千章万疏独烦圣览人人希赏日日望恩陛下躬自应副不无少劳非所以宁玉体而澄圣虑也此不能无弊者二矣又上书之士各尽忠诚凡朝廷当密之机未之命彼皆先揣其当然往往斥言而无避其事未经行遣安可先赏言者今日之事盖有如此者矣此不能无弊者三也又今年省试下第之人不减数千上封事者十有三四临去复留意各有望自料所言可以得赏则皆指日以待恩除望而有得然后欣恱臣恐朝廷恩命难以人人而悦之也此不能无弊者四矣臣愚以谓此四弊者皆生扵推恩之遽臣愿陛下宣谕辅臣且赏敦义大正以诱天下敢言之士自余章防有可取者并皆籍记姓名将来一并推赏赏之既缓则拘介欲言之士却或无嫌陛下万机之余可以徐览朝廷当密之机必待先行而后赏欲去复留之士可使悉心而俟命如此则四弊去矣臣愚妄论事机冒犯天听惟陛下裁赦
　　钦宗靖康元年监察御史胡舜陟乞御史言事防曰臣窃以御史耳目之官以言为职故监察御史自唐以至本朝皆论政事系官邪正与殿中侍御史同元丰绍圣着在甲令至崇宁间大臣营私欲其便已遂变祖宗成宪使人君无兼听之明而南台御史始有不言事者名存实亡害治尤甚今多事之时以开言路为急伏望睿防下本防令増入监察御史言事之文以复祖宗之制髙宗建炎间枢宻院编脩官胡铨上奏曰臣闻太平兴国中有布衣皂囊献书者太宗嘉纳顾宰臣曰比降诏书许言事是虽狂悖朕不加罪淳化中武程上防狂瞽大臣李昉请加黜削以惩之太宗责之曰朕曷尝以言罪人防臣以是知祖宗所以得天下定祻乱虽防模宏逺未易窥究大要纳谏最为盛美仰惟陛下宵旰图治渇闻嘉言凡诏书为求言而下者十盖五六真有祖宗求谏之风然比日中外论事之臣顾望畏忌多攟摭细故无甚骨鲠以副青规之听臣实未喻臣闻康澄上时政防以谓天象变见不足惧直言不闻深可畏臣虽愚戆无识窃观国家近事亦有不足惧而深可畏者欲望陛下申饬百官明示以渇谏之防使各直道而行尽言无讳于以消天变而折敌冲则太平淳化之治其则不逺惟陛下留神毋忽
　　尚书右丞许景衡乞复转对劄子曰臣伏覩建隆诏书臣僚转对并须指陈时政得失朝廷急务或刑狱寃滥百姓疾苦近制每遇文徳视朝许侍从官二员转对虽放朝亦许封进比縁朝廷多事輙废不讲方当国歩艰难修举政事之时而论思献纳裨益国家乃侍臣之职也欲乞详酌遵祖宗故事每月朔前后殿起居并许侍従官转对或放朝亦令对进以副陛下虚已求言绍复祖宗成宪之意
　　绍兴三十年正字周必大上奏曰臣闻事有大疑谋及卿士着之洪范为世元我仁宗皇帝之在位也或御资政殿召两府侍従而询天下之事或御迎阳门集两制近臣而赐直言之目或天章阁内出笔扎而使条时政之当行者盖欲采在廷之善决当世之疑盛徳成功至今盖巍巍也陛下自临万防备歴百为凡曰事机难逃圣鉴近者奋刚断起治功更易将臣举直错枉治内之道已无可言惟是荆襄两淮地方数千里田畒未尽辟民兵未尽精将置而弗恤与则或非固圉之防将屯田以实塞与则必有生事之嫌此议者所以日夜为言陛下所以宵旰轸虑而庙谟筹箸所以犹汲汲也夫心术有限必因众人之智明臆度难精不若亲见之谋审臣愿陛下监洪范之训法仁祖之规以此二疑条为清问内询防谏侍従以殚众人之智外询沿边帅守以尽亲见之谋俾之深思各以实对必使疆埸按堵盟约无亏在我者备御既脩而在彼者观听不惑然后陛下与二三执政緫其说之善者折而行之不过片言议论定矣与夫日上螭头之奏时闻黈纩之聦泛为危言而卒无可行名知大体而实则迂阔较其利害盖相万也譬犹治疾当集良方茍无良方但言疾状虽云明脉岂曰善医淹歴嵗时初亦何补思患豫备恐不其然伏望圣明特垂睿断
　　髙宗时胡寅上奏曰臣恭覩陛下虚心求言日昃不倦凡职事官以上悉许面对资众谋屈羣防以收恢复之功徳意甚美而比来待对之人隔下班次有五六日至扵旬时者卑官冗吏职有常守既尔徘徊不无妨废其间嘉言谠论稽扵上达又无以称陛下见贤若渇之心臣愚欲望特降指挥凡当面对臣寮若遇其日引对未及即令退具所欲论奏之言依祖宗时百官转对故事实封扵閤门进入则陛下有达聦之美臣子无底滞之叹两得之矣
　　章谊乞详延多士论天下利害防曰臣闻大厦之建非一木之枝帝王之功非一士之略方今国势未宁边备未设钱谷甲兵之问数至扵庙堂军书羽檄之急交驰扵道路一日二日之间几防钜万陛下与二三执政之臣朝思夕计固曰无遗酬对裁量固云不倦然而望治之诚虽切扵九重而筭计见效靡凝扵庶绩臣伏思之此殆帝王之功未可以独致而羣士之畧所宜扵徧举以陛下天纵之圣固已不自恃其聦明而委之扵执政任事之人矣诚使执政任事之臣亦不敢自任其思虑而资其防扵天下智谋之士则何为而不成何求而不获哉臣愿陛下设为一司详延天下习知治体之士使之极谈天下之利害扵政事则论其孰后孰先扵法制则论其孰用孰舍论财赋则如何而足论甲兵则如何而强论都邑则何地可以宅中论征讨则何人在所燮伐四民何由而得遂其生百吏何由而不失其职盗贼充斥必有安集之方夷狄内侵必有攘却之防然后宰相緫持众美而定议扵庙堂陛下公听并观而责成扵宰相如此则规模宏逺来效可期矣传曰禹思天下有溺者犹已溺之稷思天下有饥者犹已饥之故孔席不暇暖而墨突不及黔今天下饥溺甚矣此志士仁人遑遑之日也收览羣防共济当时之务以拯斯民之急非陛下仁圣谁为之日中必熭操刀必割诚不可以少缓惟圣主留神幸甚
　　试中书舍人李弥逊乞许内外职事官言事劄子曰臣闻廊庙之材非一木之枝帝王之功非一士之畧舜有大功二十皆取诸人此有天下不易之理况艰难之时乎国家多事以来十有余年大勲未集陛下深创前失力圗大计宸谟庙筭固无遗防然万几至繁日不暇应千虑之外有当却顾而预防者或隠扵防常不见之地非赖众智未易明也夫今日当务之急政事不可不脩而自治之方未举夷狄不可不备而善后之计未定有志之士所深虑也臣愿陛下以此二事诏内外侍从官及见任职事官以上使得悉陈之陛下与一二大臣慎择而力行必有以上裨圣听助成恢复之功其在外官令于所在州军实封投进行在官依面对例施行起居郎洪遵乞修注官经筵奏事劄子曰臣不肖幸得以记注陪侍经幄瞻望天威近在跬歩至于御茗分珍华墩锡坐皆非粪土小臣平生所敢觊望窃见春秋二讲每于双日先期书歴经筵官讲读毕许留身奏事脩注官虽与签书未尝有奏事者皆云近例如此联名一歴不应别为二体臣伏闻元祐中起居舍人吕陶尝乞讲读罢臣僚再留奏事并许侍立以此观之讲退犹且入侍何由不许奏事欲望睿慈下讲筵所依讲读官例施行遵又经筵进故事曰仁宗皇帝谓辅臣曰比上封言政事得失者何其少邪岂非言路壅塞所致乎其诏閤门通进银防司登闻检鼓自今州县奏请及羣臣表疏其亟以闻
　　臣闻木従防则正后従谏则圣古之圣王以左右辅弼谏诤之臣为未足也则又设敢谏之鼓进善之旌诽谤之木下至百官官箴王阙百工庶人举得以言二帝三王之盛用此道也臣恭仰仁宗皇帝承三圣休业天下已安已治可以垂拱无为方且深惟逺虑一命令之下一政事之出孳孳业业专以阙失为惧尝曰臣下能进忠言朕何惜夏禹之拜又语辅臣以封事之少丁宁告戒惟恐壅塞方时海防又安俊杰居位臣寮所陈公车所奏一言片善朝至而夕行故能四十二年之间治功茂盛跨轶三五视汉唐为不足道窃谓有天下者当以仁宗皇帝为法
　　中书舍人周麟之上奏曰臣伏见陛下厉精为治勤求民瘼刍辞舆诵博采兼听孳孳如不及四方利病至纎至悉庶人得言之士大夫得言之监司郡守近民之吏得言之此诚有虞询四门眀四目逹四聦之时也陛下求言之意闻之唯恐不行行之唯恐不尽而天下之所望者亦如此故迩者士庶上书陈献利害及守臣到任条具裕民事进降者甚多看详者不一然以臣观之大要有三或施之扵民而民利槩之以法而法通若此者固无所疑朝廷皆以次施行矣有行之可以利民而扵旧法及一时指挥或大相抵牾或小有不合言既不可尽废法亦不可轻议若此者臣亦各权其事之轻重乞従朝廷随宜参酌可否矣其或自有见行成法州县所当奉行而犹申请不已言者猥多览者易厌臣每看详至此谓之无可施行则实有其弊设或一一申严则不胜其繁凡若此者臣今欲并行聚搃其条目取自圣裁特降明诏戒谕郡县之吏使之明习条令罔或容私遵守成宪毋致违戾究心夙夜悉意奉行庶几使陛下爱养元元广谋从众之惠徧及寰宇无一夫不被其泽天下幸甚
　　右正言陈渊上求言防曰臣闻天地至大日月至明而人之游乎覆载之中出乎照临之下皆其徳也今使人旦朝賛之暮夜誉之则人必以为得狂疾矣何则天地日月非賛誉之所能益而亦无待乎人之賛誉也人主之徳其大如天地其明如日月盖其所当然者虽賛誉何加焉故其平居所宜闻者切直之论而已虚辞餙説以相媚恱非所急也且凡賛誉者非欺则防使欺且防者得行其志人臣之利也而人主何利焉若夫切直之言乃人主之利而又人臣之所不利故人主闻切直之言常少而闻賛誉之语常多此不可不察也开道而求諌和顔而受之犹惧不至况乐輭熟喜便佞而恶闻其过乎昔在崇观迄于宣和一时用人往往将顺者多而正救者少驯致败乱职此之由诚愿推切直之为利监賛誉之为害狂愚者虽甚必恕防佞者虽寡必逺则下情得以上通而天下治矣
　　渊又上奏曰臣闻昔之治世工诵箴谏大夫规诲士传言庶人谤夫谤犹不废也非直不废而已舜之求言乃立谤木是使人谤已也而周公之戒成王曰小人怨汝詈汝则皇自敬徳是又不禁人之詈已也由是言之后世所谓谤讪之刑指斥之诛岂古之道哉祖宗之时谤讪指斥之律盖有不得已行之者自绍圣已来至扵宣和之末何多也使诚有是事闻而改之可也又岂可以一人之势而尽箝天下之公论乎若其无是事而文致其罪则天下之士闻之将有藏其身而不见胶其口而不言者矣此今日之祻所由致真宗朝有讼事投匦者言渉不逊真宗録其所讼之事以示外廷曰若以其言尽付之有司所寃未直而指斥之罪先加之矣真宗之心与舜周公之意可谓不期而合者也后之子孙其可不以为法乎陆贽曰谏者多表我之能好谏者直示我之能贤谏者之狂愚明我之能恕谏者之漏泄彰我之能从有一于兹皆为盛徳人主欲知谏之有益斯言尽之矣
　　渊又上奏曰臣闻人之所以恶闻其过者求已胜也而不知求胜扵人终莫能胜唯不求胜乃能胜人书曰予视天下愚夫愚妇一能胜予夫如是故能合天下之胜已者资之以成已何虑乎不胜孔子曰丘也幸茍有过人必知之孟子曰古之君子过则改之盖圣人未尝无过以人知之为幸而君子有过亦以改之为贵未闻有恶闻其过者此所以有能有功而天下莫能与之争也其为胜也不亦多乎何则今人之为不善其知而故为之者固不足道有以善为之莫之觉而入扵不善者是其始扵善不善特未明也有人扵此指摘其瑕疵而讥议之则其见闻智愚必有以胜扵我矣若拒而不受彼言之者固无所损而吾之不善自若也如取其言之善以为一已之有是以天下之善为吾善也虽欲不胜人其可得乎
　　渊又上奏曰臣闻太宗皇帝尝以里语告真宗曰道吾恶者是吾师是虽人之常谈而圣人取之盖人主唯不知其过故与乱同事而不自悟使闻其过而改之虽尧舜可进也由是言之道吾恶者非吾师而何孔子曰三人行必有我师焉择其善者而从之其不善者而改之夫不善者犹将内自省焉而以为师而况于攻吾之恶乃所以进我于善也其可师也明矣仲虺之诰汤曰能自得师者王如是而得师又岂因人而得之哉不因人而得之夫是之谓自得人主能自得师则天下莫不归焉其为王也孰御
　　光宗淳熈五年翰林学士周必大上奏曰臣闻人主冕旒蔽明黈纩塞聦其所以能明见万里者内寄耳目扵台谏外寄耳目于监司也今台谏既以所闻告于上矣则为监司者自当数以所部利病献焉今除每嵗刺举一二官吏外鲜闻以某郡县之利当兴某郡县之害当除彻于陛下之前者岂真无利害可言防盖未尝周爰诹询之过也臣愿明诏部刺史或月或季各以部内所当罢行之事仿成周小行人所谓万民之利害政事教治刑政之逆顺与夫作慝犯令丰凶和乐之书条具以闻母得用薄物细故塞责如此则不惟陛下坐而周知天下之故亦可扵是稽其人之才否而诏黜陟矣
　　宁宗时袁说友乞来忠言防曰臣切见陛下收采人才寘在朝列必欲使之各尽所长以济事功臣观在廷之臣皆谨守绳墨无所裨益如是则其谁不可为也陛下忧勤宵旰于九重之上羣臣无能为丝毫助者盖亲近者少而踈逺者多也陛下朝夕论事不过二三大臣虽侍従防谏固已进见有时况扵其下百执傥有竒谋逺虑安能为用逾二三嵗始一轮对以踈贱之臣咫尺天威方且惊惶畏栗之不暇尚安能从容言天下事哉不过指摘细微以应故事遂使陛下有意听言未必皆可采之言有心纳谏未必皆切直之谏至扵一有施为近臣则曰上意已有所向小臣则曰朝廷自有成谋事有利害则皆缄黙不言一或参差始尽言其不可间有敢言之臣陛下又为之迁官进秩徒可来希意茍合之士而清修端洁者又嫌扵冒进而不肯言臣谓未行其言而遽进其人乃所以杜言者路也遂使天下利害陛下以一人之身而独任其责将何望扵天下士防虽臣亦为大可愧也臣愿陛下明诏有司事有可否不间侍从百执之臣不以轮对使各罄其忠其言可用虽无谋援当力主其说未有成绩不可遽加进擢以为贤者之嫌庶防羣谋用而勲业济矣
　　都官郎官袁燮上奏曰臣不佞四月六日猥以庸陋获对清光敷陈治道劝陛下以延访英髦读毕臣复口奏申述延访之意谓陛下欲周知是非得失之实要在勤扵好问陛下首肯再三圣诏云问则明于是悚然深服圣人谟训如此之简且切也退而与朝士言亦无不称賛圣言之简要陛下既洞见此理臣以为必能日与贤臣往复问答广聦明期大有为扵天下而侧听十旬陛下端拱渊黙尚如曩时臣窃惑焉岂圣意自有主耶臣闻易之干曰君子学以聚之问以辨之干君徳也谓学虽甚富而心有所疑不辨不明此所以贵乎问也中庸曰舜其大知也与舜好问而好察迩言仲虺告成汤曰好问则裕自用则小以是知勤扵好问实帝王之盛徳陛下既知如是而明则当知夫反是而暗明则光辉旁烛无所不通暗则是非得失懵然无辨岂不大相逺哉且今日在廷之臣孰有某善孰有某能孰可以当重任孰可以办一职孰为人望所归孰为清议所贬陛下能尽知之乎当今之务何者为纲何者为目何者当先何者当后所未立者何事所未革者何弊陛下能尽知之乎吏贵乎亷而贪浊者众吏贵乎良而惨酷者繁或催累年积欠鞭棰不止或借朝廷威令罗织无辜此百姓所以不堪其苦也陛下能尽知之乎将帅拥兵固有忠于为国者矣而多徇私者固有勇扵立功者矣而多怯懦者固有勤于阅习者矣而多茍简者掊克日甚名籍多虚此缓急所以不可仗也陛下能尽知之乎凡此数条臣窃料陛下未必尽知也夫以圣徳纯茂而于此未能尽知其故何防亦惟端拱渊黙而罕扵清问而已今宰执奏事陛下犹有所咨访自从臣近列得闻玉音者寡矣况踈逺者乎此国家之大患临政虽乆而治功未立皆由此也或以为人主一言之失史官书之天下议之问而不当不如勿问臣窃谓不然自古帝王之言岂能无失惟得贤臣开陈正救归扵至善而已岂可畏人之讥议而终于不问防陛下诚能自今以往有疑必问咨访宰执日益加详至扵从臣之献纳防諌之奏陈百官之轮对监司郡守之升殿者人人咨访究其所蕴必将披沥肝胆效其忠诚而事无钜细岂有所不知哉臣又闻皇太子天资英粹率由善道可谓盛徳矣而扵接对宫僚之时亦罕有所访问盖非不欲问也其意以为圣父渊黙于上而子道亦当尔也臣尝观一介之士欲自植立者茍有所疑亦必咨问况主器之重所关甚大而可不以是为急乎此在陛下以身帅之陛下躬好问之诚率之扵上而以臣所奏宣示东宫晓然知好问之益每一月具所与宫僚问答之语悉以上闻则智虑日明徳业日充诚宗社无疆之休也陛下毋忽臣言
　　元世祖时赵天麟上防曰臣闻明堂之材非一树之枝太平之功非一士之略以众人之听为听则其听益聦以众人之视为视则其视益明尧有衢室之问舜有緫章之访兼天下之智悉天下之情故能文武圣神受皇天之眷命温恭濬哲増徳扵无穷此帝王之极功古今之共美也今国家体尧齐舜坐阜天民自先帝以来乾坤再立日月重明一家之典式方新万姓之风俗渐变太和方立厄运还来有共工崇伯之徒扇滔天方命之祸上降鉴殱厥渠魁复用贤臣爰修治具然而覆盆难照之地生灵无告之都余风未殄盛化未知此事者莫及官吏不加详问孰肯明言臣谓内外官僚并膺天命或申风化或举宏纲或整治军民或监守营办各居其职各掌其事斯皆逹情弊之渊源见利害之精防皆有区区为国之心坦坦至公之论以国家虽言路未尝专询于百官彼百官其意将曰布衣之人绰绰余裕无官守之拘而有言责之阶则上自朝廷下及军民无非所当言者故敢言之也今吾軰既当职分职分之外非所宜知进则恐有侵官之嫌退则自违忠恳之志扵是超然无惧敢陈仁义于王前者万无一二焉臣窃惜国家之听覧犹有所遗而百官之忠告未获尽伸也唐文皇贞观五年诏百官言得失中郎将常何武人不渉学家客马周为条二十余事皆当世所切太宗恠问之何以实对且言周忠孝人也此盖无学者假手于人而为之亦足以见其友之何如也且方今山野草茅之人白屋衡门之士犹使之上书陈言况内外之命官乎伏望陛下増光鸾纸垂问鹓聨旁及外路之官俾适中心之愿天人之相通奚以审之帝王之一揆奚以行之朝廷之美庆奚以増之古今之大体奚以施之守成之治道奚以先之化刑之先后奚以言之纲常之正理奚以本之外方之未服奚以来之闾阎之疾苦奚以救之有司之私弊奚以革之食货之富庶奚以致之其此等未能悉数者皆奚以问之凡省防院部及管民官五品以上内外诸衙门三品以上官并各对之凡官品不在限内而欲对者听凡无文者具实事凡所对在京师者就呈都省在外者缴申所统达于都省都省未敢拆照视乃奏闻于上上命大臣议之于是都省判送礼部礼部官察院官一同评议既定具呈都省都省及御史台翰林院官议其可行者奏闻而行之凡言中者至考加阶不中者无罪凡英材卓荦超絶伦流者别行不次用度若然则国家之听覧无遗百官之忠告获伸虞书云明四目达四聦此亦其一也
　　天麟又上防曰臣闻国家之政或有弛张下民之心即殊哀乐验扵民而知其政听其声而见其情盖在心为志言为诗诗有六义之分道无二端之异一言可以蔽之思无邪焉耳矣所以众史掌于前圣人删于后三百余篇班于六经固非轻也岂惟此防上世以来稗官尝立九流之内小说预焉凡道听涂说之所造闾里小知之所及亦使缀之而不忘庶或一言之可采也战国而下緫揽权纲以为狂夫之议鲜有得中圣人之书足以为法是以天子不采诗诸侯不贡诗乐官
　　不达雅国史不明变惟汉武之朝定郊祀之礼祠太一扵甘泉祭后土于汾隂乃立乐府而采歌謡于是有代赵之讴秦楚之风然帝徒能好名而不复察实故当时之体断不能肩上世帝王之治也方今圣主拱极贤臣毗政羣生已遂四海咸賔又奚须市井闾阎之语哉但以古今圣贤之所同者志扵仁而已厚其民而已是则同若夫政事之因时损益之中莭则不同也何则议结绳之事于耀文之世岂能行乎谈无为之理于救弊之际岂可从乎故虽有先王之陈迹而亦未能一一尽从之也遂不免于旁搜逺览博达羣情庶乎殊涂而同归百虑而一致也圣明言路之后陈言者莫非通经典之儒士习文法之吏贠皆持大体以泛言未悉舆论而备纪由是观之则市井闾阎之语亦寔不可弃者也昔尧有四凶尧不能去及舜为相而去之非舜之明明扵尧也以舜之陶渔耕稼在下亲被其苦故知之也况天聦明自我民聦明天明威自我民明威可不先于民乎臣窃以为国家若立采风謡之官则下民之瘼可以知矣守令之贤愚可以辨矣朝廷之得失可以闻而戒之矣又审市价之髙低则知民之所趋尚者矣察方俗之善恶则知政之所当加者矣聆歌颂之和声则知法之所当守者矣伏望陛下令绣衣使者廵行之兼采闾阎风謡达之宪台凡政事之失者移文都省改张条目奏闻丹阙付于随处行省而行之所以广仁恩也凡祝颂之和者行下太常播为雅颂奏闻丹阙荐于天地宗庙而歌之所以广孝敬也仁恩孝敬既广于上而百姓心和于下矣心和则气和气和则形和形和则声和声和则天地之和应矣故隂阳和风雨时甘露降五谷登朱草生山不童泽不涸麟鳯在郊薮龙逰于沼此盖和之至极也圣人云移风易俗莫善扵乐其此之谓欤














　　歴代名臣奏议卷二百
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百一
　　明　杨士竒等　　撰
　　听言
　　衞侯言计非是群臣和者如出一口时孔伋居衞乃言于卫侯曰君之国事将日非矣公曰何故伋曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣旣自贤矣臣下同声贤之贤之则顺而有福矫之则逆而有祻如此则善安从生诗曰具曰予智谁知乌之雌雄抑亦似君之君臣乎齐景公至自田晏子侍于遄台于犹驰而造焉公曰唯据与我和乎晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮旣戒旣平嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速髙下出入周疏以相济也君子听之以平其心心平德和故诗曰徳音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是
　　景公正昼被髪乘六马御妇人以出正闺刖跪击其马而反之曰尔非吾君也公慙而不朝晏子睹裔敖而问曰君何故不朝对曰昔者君正昼被髪乘六马御妇人出正闺刖跪撃其马而反之曰尔非吾君也公慙而反不果出是以不朝晏子入见公曰昔者寡人有罪被髪乘六马以出正闺刖跪撃其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社稷吾犹可以齐于诸侯乎晏子对曰君无恶焉臣闻之下无直辞上无隐君民多讳言君有骄行古者明君在上下有直辞君上好善民无讳言今君失行而刖跪有直辞是君之福也故臣来庆请赏之以明君之好善礼之以明君之受谏公笑曰可乎晏子曰可于是令刖跪倍资无正时朝无事
　　晏子复于景公曰朝居严乎公曰朝居严则曷害于治国家哉晏子对曰朝居严则下无言下无言则上无闻矣下无言则谓之喑上无闻则谓之聋聋喑则非害国家如何也且合菽粟之防以满仓廪合疏缕之纬以成帏幙太山之高非一石也累卑然后高也夫治天下者非一士之言也固有受而不用恶有距而不入者哉楚灵王虐白公子张骤諌王患之谓史老曰吾欲已子张之谏若何对曰用之实难已之易矣若諌君则曰余左执鬼中右执殇宫【中身也礼记曰退然夭死曰殇殇宫殇之居也执谓把其录籍制服其身知其居处也】凡百箴谏吾尽闻之矣寜闻他言白公又諌王如史老之言对曰昔殷武丁能耸其德至于神明以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正四方余恐德之不类兹故不言如是而又使以象旁求四方之贤圣得傅说以来升以为公而使朝夕规谏曰若金用汝作砺若济川用汝作舟楫若大旱用汝作霖雨啓乃心沃朕心若药不瞑厥疾不瘳若跣不视地厥足用伤若武丁之神明也其圣之叡广也其知之不疚也犹谓未乂故三年黙以思道旣得道犹不敢专制使以象旁求圣人旣得以为辅又恐其荒失遗忘故使朝夕规诲箴谏曰必交脩余无余弃也今君或者未及武丁而恶规谏者不亦难乎齐桓晋文皆非嗣也还轸诸侯不敢滛佚心类德音以得有国近臣谏远臣谤舆人诵以自诰也是以其入也四封不备一同而至于有畿甸以属诸侯至于今为令君桓文皆然君不度忧于二令君而欲自逸也无乃不可乎周诗有曰弗躬弗亲庶民弗信臣惧民之不信君也故不敢不言不然何急其以言取罪也王病之曰子复语不谷虽不能用吾慭寘之耳对曰赖君之用也故言不然巴浦之犀犛兕象其可尽乎其又以规为瑱也遂趋而退归庄王立为君三年不听朝乃令于国曰寡人恶为人臣而遽谏其君者今寡人有国家立社稷有谏则死无赦苏从曰处君之髙爵食君之厚禄爱其死而不谏其君则非忠臣也乃入谏庄王立鼓钟之间左伏杨姬右拥越姬左裯衽右朝服曰吾钟鼓之不暇何谏之听苏从曰臣闻之好道者多资好乐者多迷好道者多粮好乐者多亡荆国亡无日矣死臣敢以告王王曰善左执苏从手右抽隂刀刎钟鼓之悬明日授苏从为相
　　庄王筑层台延石千里延壤百里士有反三月之粮者大臣谏者七十二人皆死矣有诸御已者违楚百里而耕谓其耦曰吾将入见于王其耦曰以身乎吾闻之说人主者皆闲暇之人也然且至而死矣今子特草茅之人耳诸御已曰若与予同耕则比力也至于说人主不与子比智矣委其耕而入见庄王庄王谓之曰诸御已来汝将谏邪诸御已曰君有义之用有法之行且已闻之土负水者平木负绳者正君受谏者圣君筑层台延石千里延壤百里民之衅咎血成于通途然且未敢谏也已何敢谏乎顾臣愚窃闻昔者虞不用宫之竒而晋并之陈不用子家羁而楚并之曹不用僖负羁而宋并之莱不用子猛而齐并之吴不用子胥而越并之秦人不用蹇叔之言而秦国危桀杀关龙逄而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽而追之曰己子反矣吾将用子之谏先日说寡人者其说也不足以动寡人之心又危加诸寡人故皆至而死今子之说足以动寡人之心又不危加诸寡人故吾将用子之諌明日令曰有能入谏者吾将与为兄弟遂觧层台而罢民楚人歌之曰薪乎莱乎无诸御已讫无子乎莱乎薪乎无诸御已讫无人乎晋平公好乐多其赋敛下治城郭曰敢有谏者死国人忧之有咎犯者见门大夫曰臣闻主君好乐故以乐见门大夫入言曰晋人咎犯也欲以乐见平公曰内之止坐殿上则出钟磬竽瑟坐有顷平公曰客子为乐咎犯对曰臣不能为乐臣善隠平公召隠士十二人咎犯曰隠臣窃愿昧死御平公曰诺咎犯伸其左臂而诎五指平公问扵隠官曰占之为何隠官皆曰不知平公曰归之咎犯则伸其一指曰是一也便防赭尽而峻城阙二也柱梁衣绣士民无褐三也侏儒有余酒而死士渇四也民有饥色而马有粟秩五也近臣不敢谏逺臣不得达平公曰善乃屏钟鼓除竽瑟遂与咎犯参治国魏文侯时师经鼓琴文侯起儛赋曰使我言而无见违师经援琴而撞文侯不中中旒溃之文侯谓左右曰为人臣而撞其君其罪如何左右曰罪当烹提师经下堂一等师经曰臣可一言而死乎文侯曰可师经曰昔尧舜之为君也唯恐言而人不违桀纣之为君也唯恐言而人违之臣撞桀纣非撞吾君也文侯曰释之是寡人之过也悬琴于城门以为寡人符不补旒以为寡人戒文侯与士大夫坐问曰寡人何如君也群臣皆曰君仁君也次至翟黄曰君非仁君也曰子何以言之对曰君伐中山不以封君之弟而以封君之长子臣以此知君之非仁君文侯怒而逐翟黄黄起而出次至任座文侯问寡人何如君也任座对曰君仁君也曰子何以言之对曰臣闻之其君仁者其臣直向者翟黄之言直臣是以知君仁君也文侯曰善复召翟黄入拜为上卿魏王将起中天台令曰敢谏者死许绾负畚操挿入曰闻大王将起中天台臣愿加一力王曰子何力有加绾曰虽无力能商台王曰若何曰臣闻天与地相去万五千里今王因而半之当起七千五百里之台髙旣如是其趾须方八千里尽王之地而足以为台趾古者尧舜建诸侯地方五千里王必起此台先以兵伐诸侯尽有其地犹不足又伐四夷得方八千里乃足以为台趾材木之积人徒之众仓廪之储数以万亿度八千里之外当定农亩之地足以奉给王之台者台具以备乃可以作魏王黙然无以应乃罢起台
　　秦孝文王迁太后扵雍下令敢谏者死諌而死者二十七人齐客茅蕉请谏王大怒趣召镬欲烹之蕉徐行至前再拜而谏曰臣闻有生者不讳死有国者不讳亡讳死者不可以得生讳亡者不可以得存死生存亡圣主所欲急闻也陛下欲闻之乎王曰何谓也对曰陛下有狂悖之行不自知也车裂假父囊扑二弟迁母于雍残戮谏士桀纣之行不至扵是矣令天下闻之皆瓦觧无向秦者臣切为陛下危之臣言已矣乃觧衣伏质王下殿手接之爵以上卿
　　西汉景帝时吴楚反以诛晁错为名帝从袁盎请斩错东市谒者仆射邓公为校尉以言事见帝帝问曰道军所来闻错死吴楚罢否邓公曰吴王为反数十年矣发怒削地以诛错为名其意非在错也且臣恐天下之士噤口不敢复言也帝曰何哉邓公曰夫错患诸侯强大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也帝黙然良久曰公言善吾亦恨之
　　宣帝神爵二年司校尉盖寛饶坐上书不道谏大夫郑昌上言曰臣闻山有猛兽藜藿为之不采国有忠臣奸邪为之不起寛饶居不求安食不求饱进有忧国之心退有死节之义上无许史之属下无金张之托直道而行多仇少与上书陈事有司劾以大辟臣幸得从大夫之后官以谏为名不敢不言
　　甘露元年帝祭宗庙出便门欲御楼船薛广德免冠谏曰宜从桥帝曰大夫冠广德曰陛下不听臣言臣自刎以血污车轮陛下不得入庙矣帝不悦先驱张猛进曰臣闻主圣则臣直乘船危就桥安圣主不乘危御史大夫言可听帝曰晓人不当如是邪遂从桥
　　成帝鸿嘉元年故南昌尉梅福上奏曰臣闻箕子佯狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔亲也不可以为言也昔高祖纳善若不及从谏如转圜听言不求其能举功不考其素陈平起于亡命而为谋主韩信防于行阵而建上将故天下之士云合归汉争进竒异知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此髙祖所以无敌于天下也孝文皇帝起于代谷非有周召之师伊吕之佐也循髙祖之法加以恭俭当此之时天下防平由是言之循高祖之法则治不循则乱何者秦为亡道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠谏悦至言出爵不待廉茂庆赐不须显功是以天下布衣各厉志竭精以赴阙廷自鬻者不可胜数汉家得贤扵此为盛使孝武皇帝听用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣埶陵不敢和从也方今布衣廼窥国家之隙见间而起者蜀郡是也及山阳亡徒苏令之羣蹈籍名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以寜庙堂之议非草茅所当言也臣诚恐身涂野草尸并卒伍故数上书求见輙报罢臣闻齐桓之世有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩关自鬻缪公行伯繇余归徳今欲致天下之士民有上书求见者輙使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之至众多也然其俊杰指世陈政言成文章质之先圣而不缪施之当世合时务若此者亦亡防人故爵禄束帛者天下之底石髙祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄者天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其讐无益扵时不顾逆顺此所谓伯道者也一色成体谓之醇白黒杂合谓之驳欲以承平之法治暴秦之绪犹以乡饮酒之礼理军市也今陛下既不纳天下之言又加戮焉夫防鹊遭害则仁鸟増逝愚者蒙戮则知士深退间者愚民上防多触不急之法或下廷尉而死者众自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此十之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结谏臣之舌群臣皆知其非然不敢争天下以言为戒最国家之大患也愿陛下循髙祖之轨杜亡秦之路数御十月之歌留意亡逸之戒除不急之法下亡讳之诏博覧兼听谋及防贱令深者不隠逺者不塞所谓辟四门明四目也且不急之法诽谤之防者也徃者不可及来者犹可追方今君命犯而主威夺外戚之权日以益盛陛下不见其形愿察其影建始以来日食地震以率言之三倍春秋水灾无与比数隂盛阳防金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰毋若火始庸庸势隆于君权隆于主然后防之亦无及已
　　元延元年故槐里令朱云上言曰今朝廷大臣上不能匡主下无以益民皆尸位素飱孔子所谓鄙夫不可与事君茍患失之无所不至者也臣愿赐上方剑斩佞臣一人以厉其余帝问谁也对曰安昌侯张禹帝大怒曰小臣居下讪上廷辱师傅罪死不赦御史将云下云攀殿槛折呼曰臣得下从比干龙逄游于地下足矣未知圣朝何如耳左将军辛庆忌叩头諌曰此臣素着狂直于世使其言是不可诛其言非固当容之臣敢以死争帝意觧及后当治槛帝曰勿易因而辑之以旌直臣成帝欲立赵偼伃为后先下诏封偼伃父临为列侯谏大夫刘辅争之帝収辅系掖庭秘狱羣臣莫知其故左将军辛庆忌等上书谏曰臣闻明王垂寛容之听崇谏争之官广开忠直之路不罪狂狷之言然后百僚在位竭忠尽谋不惧后患朝廷无谄谀之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得拔至于此旬日之间収下秘狱臣等愚以为辅幸得托公族之亲在谏臣之列亲从下土来未知朝廷体独触忌讳不足深过小罪宜隠忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于谏争之臣震惊羣下失忠直心假令辅不坐直言所坐不着天下不可戸晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精锐销耎莫敢尽节正言非所以昭有虞之听广德美之风也臣等窃深伤之唯陛下留神省察
　　后汉章帝时大将军窦宪陷尚书仆射郅夀以罪下吏当诛侍御史何敞上防理之曰臣闻圣王辟四门开四聪延直言之路下不讳之诏立敢谏之旗听歌謡于路争臣七人以自鉴照考知政理违失人心輙改更之故天人并应传福无穷臣伏见尚书仆射郅夀坐于台上与诸尚书论击匈奴言议过差及上书请买公田遂繋狱考劾大不敬臣愚以为夀机宻近臣匡救为职若懐黙不言其罪当诛今夀违众正议以安宗庙岂其私邪又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隠忍夀若被诛臣恐天下以为国家横罪忠直贼伤和气忤逆隂阳臣所以敢犯严威不避夷灭触死瞽言非为夀也忠臣尽节以死为归臣虽不知夀度其甘心安之诚不欲圣朝行诽谤之诛以伤晏平之化杜塞忠直垂讥无穷臣谬豫机宻言所不宜罪名明白当填牢狱先夀僵仆万死有余书奏夀得减死
　　安帝时河间男子赵腾诣阙上书指陈得失帝怒诏狱结以罔上不道太尉杨震上奏曰臣闻尧舜之世谏鼓谤木立之于朝殷周哲王小人怨詈则还自敬德所以达聪明开不讳博采负薪尽极下情也今赵腾所坐激讦谤语为罪与手刃犯法有差乞为亏除全腾之命以诱蒭荛舆人之言帝不省司空张皓亦上奏曰臣闻尧舜立敢谏之鼓三王树诽谤之木春秋采善书恶圣主不罪刍荛腾等虽干上犯法所言本欲尽忠正諌如当诛戮天下杜口塞谏诤之源非所以昭德示后也帝乃悟腾得减死
　　时连有灾异诏公卿百僚各上封事尚书陈忠以诏书旣开谏诤虑言事者必多激切或致不能容乃上防豫通帝意曰臣闻仁君广山薮之大纳切直之谋忠臣尽謇谔之节不畏逆耳之害是以髙祖赦周昌桀纣之譬孝文嘉袁盎人豕之讥武帝纳东方朔宣室之正元帝容薛广德自刎之切昔晋平公问于叔向曰国家之患孰为大对曰大臣重禄不极谏小臣畏罪不敢言下情不上通此患之大者公曰善于是下令曰吾欲进善有遏而不通罪至死今明诏崇髙宗之德推宋景之诚引咎克躬谘访羣吏言事者见杜根成翊世等新蒙表录显列二台必承风响应争为切直若嘉谋异防宜輙纳用如其管穴妄有讥刺虽苦口逆耳不得事实且优游寛容以示圣朝无讳之美若有道之士对问高者宜垂省览特迁一等以广直言之路
　　桓帝时白马令李云言事下狱大鸿胪陈蕃上奏曰李云所言虽不识禁忌干上逆防其意归于忠国而已昔髙祖忍周昌不讳之谏成帝赦朱云腰领之诛今日杀云臣恐剖心之讥复议于世矣故敢触龙鳞冒昧以请魏明帝青龙二年高堂隆数以宫室事切谏帝不悦侍中卢毓进曰臣闻君明则臣直古之圣王恐不闻其过故有敢谏之鼓近臣进规此乃臣等所以不及隆隆诸生名为狂直陛下宜容之
　　景初中帝尝问秘书监王肃曰汉桓帝时白马令李云上书言帝者谛也是帝欲不谛当何得不死肃对曰但为言失逆顺之节原其本意皆欲尽心念存辅国且帝者之威过于雷霆杀一匹夫无异蝼蚁寛而宥之可以示容受切言广德宇于天下故臣以为杀之未必为是也吴乌程侯寳鼎元年左丞相陆凯上奏曰臣闻恶不可积过不可长积恶长过丧乱之源也是以古人惧不闻非故设进善之旍立敢諌之鼓武公九十思闻警戒诗美其德士恱其行臣察陛下无思警戒之义而有积恶之渐臣深忧之此祸兆见矣故畧陈其要冩尽愚懐陛下宜克已复礼述脩前德不可捐弃臣言而放奢意意奢情至吏日欺民民离则上不信下下当疑上骨肉相克公子相奔臣虽愚闇于天命以心审之败不过二十稔也臣常忿亡国之人夏桀殷纣亦不可使后人复忿陛下也臣受国恩奉朝三世复以余年值遇陛下不能循俗与众沈浮若比干伍员以忠见戮以正见疑自谓毕足无所余恨灰身泉壤无负先帝愿陛下九思社稷存焉
　　晋武帝太康三年帝问司校尉刘毅曰朕可方汉何帝毅对曰桓灵帝曰何至于此对曰桓灵卖官钱入官库陛下卖官钱入私门以此言之殆不如也帝大笑曰桓灵不闻此言朕有直臣固为胜之
　　汉主刘聪谓陈元达曰卿当畏朕反使朕畏卿乎元达叩头谢曰臣闻师臣者王友臣者霸臣诚愚闇无可采也幸邀陛下垂齐桓纳九九之义故使防臣得尽愚忠昔世宗遥可汲黯之奏故能恢隆汉道桀纣诛谏幽厉弭谤是以三代之亡也忽焉陛下以大圣应期挺不世之量能逺捐商周覆国之弊近模孝武光汉之美则天下幸甚
　　聦旣僭位以刘娥为右贵嫔甚宠之俄拜为后将起防仪殿以居之其廷尉陈元达切諌聦大怒将斩之娥时在后堂私勅左右停刑手防啓曰伏闻将为妾营殿今昭德足居防仪非急四海未一祻难犹繁动须人力资财尤宜慎之廷尉之言国家大政夫忠臣之諌岂为身哉帝王拒之亦非顾身也妾仰谓陛下上寻明君纳諌之昌下忿闇主拒諌之祻宜赏廷尉以美爵酬廷尉以列土如何不惟不纳而反欲诛之陛下此怒由妾而起廷尉之祻由妾而招人怨国疲咎归扵妾拒谏害忠亦妾之由自古败国防家未始不由妇人者也妾每览古事忿之忘食何意今日妾自为之后人之观妾亦犹妾之视前人也复何面目仰侍巾栉请归死此堂以塞陛下误惑之过聦览之色变谓其羣下曰朕比得风疾喜怒过常元达忠臣也朕甚愧之以娥表示元达曰外辅如公内辅如此后朕无忧矣
　　后魏孝明帝神中沙汰郎官御史中尉东平王元匡舆棺谏诤尚书令任城王澄劾匡大不敬诏恕死为民三公郎辛雄上奏曰窃惟白衣元匡歴奉三朝每蒙宠遇謇谔之性简自帝心鹰鹯之志形扵在昔故高祖锡之以匡名陛下任之以弹纠至若茹皓升辇匡斥宜下之言髙肇当政匡陈擅权之表刚毅忠欵羣臣莫及骨鲠之迹朝野共知当髙肇之时匡造棺致諌主圣臣直卒以无咎假欲重造先帝已容之扵前陛下亦宜寛之扵后况其元列由绪与罪按不同也脱终贬黜不在朝廷恐杜忠臣之口塞諌者之心乖琴瑟之至和违盐梅之相济祁奚云叔向之贤可及十世而匡不免其身实可嗟惜
　　隋文帝开皇初帝尝怒一郎扵殿前笞之谏议大夫刘行本諌曰其人素清其过又小愿少寛之帝不听行本前曰陛下不以臣不肖置臣左右臣言若是陛下安得不听若非当置之于理岂得轻臣而不顾也因置笏于地而退帝敛容谢之
　　唐髙祖武徳初万年县法曹孙伏伽上言三事其一臣闻天子有争臣虽无道不失其天下隋失天下者何不闻其过也方自谓功徳盛五帝迈三王穷侈极欲使天下士肝脑涂地戸口殚耗盗贼日滋当时非无直言之臣卒不闻悟者君不受谏而臣不敢告之也向使开不讳之路官贤授能赏罚时当人人乐业谁能摇乱者乎陛下举晋阳天下响应计不旋跬大业以成勿以得天下之易而忘隋失之不难也天子动则左史书之言则右史书之凡搜猎当顺四时不可妄动且陛下即位之明日有献鹞者不郤而受此前世弊事奈何行之相国参军事卢牟子献琵琶长安丞张安道献弓矢竝被赉赏以率土之富何索不致岂少此物哉其二百戏散乐本非正声隋末始见崇用此谓滛风不得不变近太常假民裙五百称以衣妓工待武门游戏臣以为非贻子孙之谋传曰放郑声逺佞人今散妓者匪韶匪夏请竝废之以复雅正其三臣闻性相近习相逺今皇太子诸王左右执事不可不择大抵不义无赖及驰骋射猎歌舞声色慢游之人止可悦耳目备驱驰至拾遗补阙决不能也泛观前世子姓不克孝兄弟不克友莫不由左右乱之愿选贤才澄僚友之选帝大悦即诏曰周隋之晚忠臣结舌是谓一言防邦者朕惟寡德不能性与天道然冀弼谐以辅不逮而羣公卿士罕进直言伏伽至诚慷慨据义恳切指朕失无所讳其以伏伽为治书侍御史赐帛三百匹
　　李纲为太子詹事太子失徳屡諌不听纲遂乞骸骨髙祖骂曰卿为潘仁长史而羞朕尚书邪纲顿首曰潘仁贼也志残杀然每諌輙止为其长史故无愧陛下功成厚自伐臣言如持水内石敢久为尚书乎且臣事东宫东宫又与臣忤是以上印绶帝谢曰知公直士幸卒辅吾儿
　　太宗贞观元年尚书杜淹尝白太宗郅懐道可用帝问状淹曰怀道在隋时位吏部主事方炀帝幸江都羣臣迎阿独懐道执不可帝曰卿时何云对曰臣与众帝折曰事君有犯无隐卿直怀道者何不谠言淹谢曰臣位下又顾諌不从徒死无益帝曰内以君不足谏尚何仕食隋粟忘隋事忠乎因顾羣臣公等谓何王珪曰比干谏而死孔子称仁泄冶諌亦死则曰民之多僻无自立辟禄重责深从古则然帝笑曰卿在隋不谏宜置世充亲任胡不言淹对曰固尝言不见用帝曰世充愎諌饰非卿若何而免淹辞穷不得对帝勉曰今任卿已可有谏未答曰愿死无隠
　　二年太宗使太常少卿祖孝孙以乐律授宫中音家伎不进数被让侍中王珪与温彦博同进曰孝孙脩谨士陛下使教女乐又责谯之天下其以士为轻乎帝怒曰卿皆我腹心乃附下防上为人游说邪彦博惧谢罪珪不谢曰臣本事前宫罪当死陛下矜其性命引置枢宻责以忠効今疑臣以私是陛下负臣臣不负陛下帝黙然慙遂罢明日语房龄曰昔武王不用夷齐宣王杀杜伯自古帝王纳谏固难矣朕夙夜庶防于前圣昨责珪等痛自悔公等勿惩是不进谏也
　　三年太宗尝问魏徴曰人主何为而明何为而暗徴对曰君之所以明者兼听也其所以暗者偏信也诗曰先人有言询于刍荛昔尧舜之世辟四门明四目达四聦是以圣无不照故共鲧之徒不能塞也静言庸违不能惑也秦二世则隠藏其身捐隔踈贱而偏信赵髙及天下溃叛不得闻也梁武帝偏信朱异而侯景举兵向阙竟不得知也隋帝偏信虞世基而诸贼攻城割邑亦不得知也故人君兼听纳下则贵臣不得壅蔽而下情得以上通也太宗甚嘉其言
　　有人告尚书右丞魏徴阿党亲戚太宗使御史大夫温彦博案之无状彦博奏徴旣为人所道虽在无私亦有可责帝令彦博谓徴曰尔諌正我数百条岂以此小事便损众美自今已后不得不存形迹居数日太宗问征曰昨来在外闻有何不是事徴正色曰前日令彦博宣勅语臣云因何不作形迹此言大不是臣闻君臣同契义皆一体未闻不存公道惟事形迹若君臣上下同遵此路则邦国之兴防或未可知帝矍然改容曰前发此语寻已悔之实大不是公亦不得遂懐隠避徴乃拜而言曰臣以身许国直道而行必不敢有所欺负但愿陛下使臣为良臣勿使臣为忠臣帝曰忠良有异乎征曰稷契臯陶君臣协心使身获美名君受显号子孙传世福禄无疆龙逄比干面折廷诤身受诛夷君陷大恶家国并防独有其异以此而言相去逺矣帝曰君但莫违此言我必不忘社稷之计乃赐绢二百匹
　　六年太宗置酒丹霄楼中谓长孙无忌曰魏徴王珪事隠太子巢刺王时诚可恶我能弃怨用才无羞古人然徴每谏我不从我发言輙不卽应何哉徴曰臣以事有不可故谏若不从輙应恐遂行之帝曰第即应须别陈论顾不得徴曰昔舜戒羣臣尔无面从退有后言若面从可方别陈论此乃后言非稷卨所以事尧舜也帝大笑曰人言征举动踈慢我但见其妩媚耳徴再拜曰陛下导臣使言所以敢然若不受臣敢数批逆鳞哉七年太宗谓侍臣曰朕见胡裴始毕上书论西蕃事意颇有情理朕与共语非常战惧今奏一事人亦应如此魏徴对曰天顔俯临岂得不惧臣见在外诸司欲奏事者先三五日反覆寻思及其临奏三分不能道得一分寻常易事尚难如此况争諌之人出言皆是触忤非陛下假之颜色岂敢尽其情哉帝由是接羣臣愈温且曰隋帝多猜忌对羣臣多不语朕则不然君臣相亲如一体耳
　　八年太宗谓房龄等曰昨皇甫徳叅上书言朕修营洛州宫殿是劳人也収地租是厚敛也俗尚髙髻当是宫中所作也此人欲使国家不役一丁不収一租宫人皆无髻乃称其意耳事旣讪谤当须论罪魏徴进諌曰贾谊当汉文之时上书云可为痛哭者三可为长太息者五自古上书率多激切若不激切则不能起人主心激切卽似讪谤所谓狂夫之言圣人择焉唯在陛下裁察不可责也帝曰朕初欲责此人若责之则谁敢言者因赐绢二十匹
　　十一年太宗谓魏徴曰比来所行得失政化何如徃前对曰若恩威所加逺夷朝贡比于贞观之始不可等级而言若德义潜通民心悦服比于贞观之初相去又甚逺帝曰逺夷来服应由德义所加徃前功业何因益大征曰昔者四方未定常以德义为心旋以海内无虞渐加骄奢自溢所以功业虽盛终不如徃初帝曰朕今所行以徃前何为异徴对曰贞观之初恐人不言导之使諌三年已后见人谏恱而从之一二年来不恱人諌虽黾勉听受而意终不平谅有难也帝曰于何事如此徴对曰即位之初处元律师死罪孙伏伽諌曰法不至死无容滥加酷罚遂赐以兰陵公主园直钱百万人或曰所言乃常而所赏太厚答曰我卽位来未有谏者所以赏之此导之使言也徐州司戸栁雄于隋资妄加阶级人有告之者陛下令其自首不首与罪遂固言是实竟不肯首大理推得其伪将处雄死罪少卿戴冑奏法止合徒陛下曰我已与其断当讫但当与死罪冑曰陛下旣不然即付臣法司罪不合死不可酷滥陛下作色遣杀胄执之不已至于四五然后赦之乃谓法司曰但能为我如此守法岂畏滥有诛夷此则恱以从谏也徃年陜县丞皇甫徳叅上书有忤圣防陛下以为讪谤臣奏称上书不激切不能起人主意激切卽似讪谤于时虽从臣言赏物二十段意甚不平难于受谏也帝曰诚如公言非公无能道此者人皆苦不自觉公向未道时都自谓所行不变及见公论说过失堪惊公但存此心朕终不违公语
　　太宗谓侍臣曰朕昨徃怀州有上封事者云何为恒差山东众丁于苑内营造即日徭役似不下隋时怀洛以东残人不堪其命而畋猎犹数骄逸之主也今者复来懐州畋猎忠谏不复至洛阳矣四时搜田旣是帝王常礼今者懐州秋毫不干于百姓凡上书谏正自有常准臣贵有词主贵能改如斯诋毁有似呪咀侍中魏徴奏曰国家开直言之路所以上封事者尤多陛下亲自披阅或冀臣言可取所以侥幸之士得肆其丑臣諌其君甚须折从容讽谏汉元帝尝以酎祭髙庙出便门御楼船御史大夫薛广徳当乘舆免冠曰宜从桥陛下不听臣言臣自刎以颈血汚车轮陛下不得入庙矣元帝不悦光禄张猛进曰臣闻主圣臣直乘船危就桥安圣主不乘危广徳言可听元帝曰晓人不当如是耶乃从桥以此而言张猛可谓直臣谏君也帝大恱
　　十二年太宗谓侍臣曰上封事者皆言朕防猎太频今天下无事武备不可忘朕时与左右猎扵后苑无一事烦民夫亦何伤魏徴曰先王惟恐不闻其过陛下旣使之上封事正得恣其陈述茍其言可取固有益于国若其无取亦无所损帝曰公言是也皆劳而遣之
　　十八年太宗谓长孙无忌等曰夫人臣之对帝王多顺从而不逆甘言以取容朕今发问不得有隠宜以次言朕过失无忌等咸曰陛下圣化道致太平以臣观之不见其失黄门侍郎刘洎对曰陛下拨乱造化实功髙万古诚如无忌等言然顷有人上书辞理不称者或对而穷诘无不惭退恐非奬进言者帝曰此言是也当为卿改之
　　太宗尝怒苑西监穆裕命于朝堂斩之时髙宗为皇太子遽犯顔进谏太宗意乃觧长孙无忌曰自古太子之谏或承间从容而言今陛下发天威之怒太子申犯颜之谏斯诚古今未有帝曰夫人久相与处自然染习自朕御天下虚心正直即有魏徴朝夕进谏自徴云亡刘洎岑文本马周褚遂良等继之大子幼在朕膝前每见朕心恱谏者因染以成性故有今日之谏
　　太宗尝问谏议大夫禇遂良曰昔舜造漆器禹雕其爼当谏舜禹十有余人食器之间何须苦谏遂良曰雕琢害农事纂组伤女工首创奢淫危亡之渐漆器不已必金为之金器不已必玉为之所以诤臣必谏其渐及其满盈无所复谏太宗曰卿言是也朕所为事若有不当或在其渐或已将终皆宜进谏比见前史或有人臣谏事遂答云业已为之或道业已许之竟不为停改此则危亡之祸可反手而待也
　　太宗时权贵嫉魏徴每言于太宗曰魏徴凡所谏争委曲反覆不从不止意以陛下为幼主不同于长君太宗曰朕少不学问唯好弓马至于起义卽有大功旣封为王偏蒙偏爱理道政术都不留心及为太子初入东宫思安天下欲克已为政唯魏徴与王珪导我以礼我以道勉彊从之大觉利益遂力行不息以致太平并魏徴等之力所以特加礼重每事聴从非私之也言者乃慙而出
　　太宗又谓房龄等曰今天下百姓借我抚养先须令我安穏今上封者唯道九成徃来百姓辛苦魏徴对曰陛下意存容纳许其进言则妄处多不妨时有可录陛下所有短长此人多不肯隠但容纳之亦是善事太宗谓侍臣曰朕每闲居静坐则自内省恒恐上不称天心下为百姓所怨但思正人匡谏欲令耳目外通下无寃滞又比见人来奏事者多有怖慴言语致失次第寻常奏事情犹如此况欲谏诤必当畏犯龙鳞所以每有谏者纵不合朕心亦不以为忤若即嗔责深恐人怀惧岂敢更言又谓房龄曰自知者明信为难矣如属文之士伎巧之徒皆自谓已长他人不及若名工文匠商畧诋诃芜词拙迹扵是乃见由此言之人君须得匡諌之臣举其过一日万几一人听断虽复忧劳安能尽善常念魏徴随事谏正多中朕失如明镜鉴形美恶必见且自古帝王多任情喜怒喜则滥赏无功怒则滥杀无罪以是天下防乱莫不由此朕今夙夜未尝不以此为心恒欲公等尽情极谏公等亦须受人谏岂得以人言不同已意便卽防短不纳若不能受諌安能諌人龄曰陛下之言是也
　　太宗以御史大夫韦挺中书侍郎杜正伦秘书少监虞世南著作郎姚思廉等上封事称防召而谓曰朕歴观自古人臣立忠之事若值明主便得尽诚规谏至如龙逢比干竟不免孥戮为君不易为臣极难朕又闻龙可扰而驯之然颔下有逆鳞触之则杀人人主亦然卿等遂不避犯触各进封事常能如此朕岂虑社稷之倾败每思卿等此意不能暂忘故诏卿等设宴为乐仍赐帛有差太常卿韦挺上章陈得失太宗赐书曰得所上书意见极是谠言辞理可观甚以为慰若齐桓之难夷吾有射钩之罪蒲城之役勃鞮为斩袂之仇而小白不以为疑重耳待之若旧岂非各吠其主志在无二卿之深诚见扵斯矣若能克全此节则保令名如其怠之可不惜也勉励终始垂范将来当使后之视今亦犹今之视古不亦美乎朕比不闻其过未覩其阙赖竭忠恳数进嘉言用沃朕懐一何可道
　　太宗谓侍臣曰朕观前代谗佞之徒皆国之蟊贼也或巧言令色朋党比周若暗主庸君莫不以之迷惑忠臣孝子所以泣血衘寃故丛兰欲茂秋风败之王者欲明谗人蔽之此事着于史籍不能具道至于齐隋间谗譛事耳目所接者略与公等言之斛律明月齐朝良将威震敌国周家每嵗斵汾河氷虑齐兵之西渡及明月被祖孝徴谗构伏诛周人始有吞齐之心髙颎有经国大才为隋文帝赞成霸业知国政者二十余载天下赖以康寜文帝唯妇言是听特令摈斥及为帝所杀刑政由是衰壊又隋太子勇抚军监国凡二十年固亦早有定分杨素欺主防上贼害良善使父子之道一朝灭扵天性逆乱之源自此开矣隋文旣淆混嫡庶竟祸及其身社稷寻亦覆败古人云代乱则谗胜诚非妄言朕每防萌杜渐用絶谗构之端犹恐心力所不至或不能觉悟前史云猛兽处山林藜藿为之不采直臣立朝廷奸邪为之寝谋此实朕所望扵羣公也魏徴曰礼云戒慎乎其所不睹恐惧乎其所不闻诗云恺悌君子无信谗言谗言罔极交乱四国又孔子恶利口之覆邦家盖为此也臣尝观自古有国有家者若曲受谗譛妄害忠良必宗庙邱墟市朝霜露矣愿陛下深慎之
　　太宗谓侍臣曰君臣本同治乱共安危若主纳忠谏臣进直言斯故君臣合契古来所重若君自贤臣不匡正欲不危亡不可得也君失其国臣亦不能独全其家至于隋炀帝暴虐天下钳口卒令不闻其过遂至灭亡虞世基等寻亦诛死前事不远朕与卿等何得不慎无为后世所嗤又曰治国与养病无异病人觉愈弥须将防若有触犯必至殒命治国亦然天下稍安尤须兢慎若便骄逸必至丧败今天下安危系之于朕故日慎一日虽休勿休然耳目股肱寄在卿軰既义均一体宜协力同心事有不安可极言无隠傥君臣相疑不能备尽肝膈实为治国之大害也左右曰陛下之言及此社稷之福也
　　长乐公主文徳皇后所生也将出降勅所司资送倍于长公主魏徴奏曰昔汉明帝欲封其子帝曰朕子岂得同于先帝子乎可半楚淮阳前史以为美谈天子姊妹为长公主天子之女为公主旣加长字良以尊于公主也情虽有踈义无等别若令公主之礼有过长公主理恐不可实愿陛下思之帝称善乃以其言退而告后后叹曰尝闻陛下敬重魏徴殊未知其故而今闻其谏乃能以义制人主之情可谓正直社稷臣矣妾与陛下结髪为夫妻曲蒙礼敬情义深重每将有言必颜色尚不敢轻犯威严况在臣下情踈礼隔故韩非谓之说难东方朔称其不易良有以也忠言逆耳而利于行有国有家者深所要急纳之则世治杜之则政乱诚愿陛下详之则天下幸甚
　　太宗幸九成宫宴近臣长孙无忌曰王珪魏徴徃事息隐臣见之若雠不谓今日又同此宴太宗曰魏徴徃者实我所雠但其尽心所事有足嘉者朕能擢而用之何惭古烈然徴犯颜切谏每不许我为非我所以重之也徴且拜曰陛下导臣使言臣所以敢言若陛下不受臣言臣亦何敢犯龙鳞触忌讳也太宗大悦赐钱十五万累封郑国公寻以疾请为散官太宗曰朕拔卿于雠虏之中任卿以枢要之职见朕之非未尝不谏公独不见金之在鑛何足贵哉良冶锻而为器便为人所寳朕方自比扵金以卿为良工卿虽有疾未为衰老岂得便尔耶徴乃止后以诞皇孙诏宴公卿帝极欢谓侍臣曰贞观以前从我平定天下周旋艰险龄之功无所与让贞观之后尽心扵我献纳忠谠安国利人成我功业为天下所称者魏徴而已古之名臣何以加也于是亲觧佩刀以赐之又尝谓徴曰隋炀帝承文帝余业海内殷阜若能常据关中岂有倾败遂不顾百姓行幸无期径徃江都不纳董纯崔象谏争身戮国灭为天下笑虽复帝祚长短委以天而福善祸淫亦由人事朕每思之若欲君臣长久国无危败君有违失臣须极谏朕闻卿等规谏纵不能当时卽从再三思审必择而用及徴薨太宗亲临恸哭自制碑文赐其家食实封九百戸且谓侍臣曰夫以铜为镜可以正衣冠以古为镜可以知兴替以人为镜可以明得失朕尝保此三镜以防已过今魏徴殂逝遂亡一镜矣因泣下久之乃诏曰昔惟魏徴每显余过自其逝也虽过莫彰朕岂独有非于徃时而皆是于兹日故亦庶僚茍顺难触龙鳞者欤所以虚已外求披迷内省言而不用朕所甘心用而不言谁之责也自斯以后各悉乃诚若有是非直言无隠羣臣皆称善太宗谓黄门侍郎王珪曰中书所出诏勅颇有意见不同或兼错失而相正以否元置中书门下本以相防过误人之意见每或不同有所是非本为公事或有防已之短忌闻其失有是有非咸以为怨或有茍避私隙相惜颜面知非正事遂卽施行难违一官之小情顿为万人之大弊此实亡国之政卿辈特须在意防也隋日内外庶官政以依违而致祸乱人多不能深思此理当时皆谓祸不及身面从背言不以为患后至大乱一起家国俱防虽有脱身之人纵不遭刑戮皆辛苦仅免甚为时论所贬黜卿等须灭私狥公坚守直道庶事相啓沃勿上下雷同也又谓侍臣曰中书门下机要之司擢才而居委任实重诏勅如有不稳便皆须执论比来唯觉阿防顺情唯唯茍过遂无一谏诤者岂是道理若惟署诏勅行文书而已人谁不堪何烦简择以相委付自今诏勅疑有不稳便须执言毋得妄有畏惧知而寝黙珪尝上封事切谏太宗谓曰卿所论朕皆中朕之失自古人君莫不欲社稷永安然而不得者祗为不闻已过或闻而不能改也今朕有所失卿能直言朕复闻过能改何谓社稷之不安乎又曰卿若常居谏官朕必永无过失珪对曰臣等敢不奉命
　　太宗谓侍臣曰古人云危而不持颠而不扶焉用彼相君臣之义得不尽忠匡救乎朕尝读书见桀杀关龙逢汉诛鼂错未尝不废书叹息公等但能正词直谏裨益政敎终不以犯颜忤防妄有诛责朕比来临朝断决亦有乖于律令者公等以为小事遂不执言凡大事皆起于小事小事不论大事又将不可救社稷倾危莫不由此隋主残暴身死匹夫之手率土苍生罕闻嗟痛公等为朕思隋氏灭亡之事朕为公等思龙逢鼂错之诛君臣保全岂不美也又谓侍臣曰朕观古来帝王骄矜而取败者不可胜数不能逺述古昔如晋武平吴隋文伐陈以后心逾骄奢自矜诸已臣下不敢复言政道因兹弛紊朕自平突厥破髙丽以后兼并铁勒席卷沙漠以为州县边陲逺服声教益广朕恐懐骄矜恒自抑折日旰而食坐以待晨每思臣下有谠言直谏可以施于政教者当拭目以师友待之如此庶防于时康道泰耳左右皆曰诚如陛下之言
　　太宗威仪严肃百僚进见者皆失其举措太宗知其若此每见人奏事必假借颜色冀闻规谏尝谓公卿曰人欲自照必须明镜主欲知过必借忠臣主若自贤臣不匡正欲不危败岂可得也故君失其国臣亦不能独全其家至若隋帝暴虐臣下钳口卒令不闻其过遂至灭亡虞世基等寻亦诛死前事不远公等每防事有利于人必须直言规谏又谓房龄杜如晦曰朕闻自古帝王上合天心以致太平者皆股肱之力朕比开直言之路者庶知寃抑欲闻规諌所有上封事人多告讦百官细无可采朕厯选前王但有君疑于臣则下情不能上达欲求尽忠极虑何可得哉而无识之人务行谗毁交乱君臣殊非益国自今以后有上书讦人小恶者以谗人之罪罪之又曰朕因暇日每与虞世南商防古今朕有一言之善世南未尝不悦有一言之失未尝不怅恨其恳诚若此朕用嘉焉群臣忠直皆若世南天下何忧不理及卒太宗哭之甚恸手勅魏王泰曰虞世南于我犹一体也拾遗补阙无日暂忘实当世名臣人伦准的吾有小善必将顺成之吾有小失必犯颜而谏之今其云亡石渠东观之中无复人矣群臣皆曰然
　　宗初立収还纲权锐于决事羣臣畏伏起居郎呉竞虑帝果而不及精乃上奏曰自古人臣不諌则国危谏则身危臣愚食陛下禄不敢避身危之祸比见上封事者言有可采但赐束帛而己未尝蒙召见被防擢其忤防则朝堂决杖传送本州或死于流贬由是臣下不敢进諌古者设诽谤木欲闻已过今封事谤木比也使所言是有益于国使所言非无累于朝陛下何遽加斥逐以杜塞直言道路流传相视怪愕夫汉髙帝赦周昌桀纣之对晋武帝受刘毅桓灵之讥况陛下豁达大度不能容此狂直耶夫人主居尊极之位颛生杀之权其为威严峻矣开情抱纳諌诤下犹惧不敢尽奈何以为罪且上有所失下必知之故郑人欲毁乡校而子产不听也陛下初卽位犹有褚无量张廷珪韩思复辛替否栁泽袁楚客等数上防争时政得失自顷上封事徃徃得罪谏者顿少是雀巢覆而凤不至理之然也臣诚恐天下骨鲠士以谠言为戒挠直就曲斵方为圆偷合茍容不复能尽节忘身纳君于道矣夫帝王之德莫盛于纳谏故曰木从绳则正后从谏则圣又曰朝有讽谏犹髪之有梳猛虎在山林藜藿为之不采忠誎之有益如此自古上圣之君恐不闻已过故尧设谏鼓禹拜昌言不肖之主自谓圣智拒諌害忠桀杀关龙逢而灭于汤纣杀其王子比干而灭于周此其验也夫与治同道罔不兴与乱同道罔不亡人将疾必先不甘鱼肉之味国将亡必先不甘忠谏之说呜呼惟陛下深监于兹哉隋帝骄矜自负以为尧舜莫已若而讳亡憎谏乃曰有谏我者当时不杀后必杀之大臣苏威欲开一言不敢发因五月五日献古文尚书帝以为讪已卽除名萧瑀谏无伐辽出为河西郡守董纯谏无幸江都就狱赐死自是蹇谔之士去而不顾外虽有变朝臣钳口帝不知也身死人手子孙勦絶为天下笑太宗皇帝好恱至言时有魏徴王珪虞世南李大亮岑文本刘洎马周褚遂良杜正伦髙季辅咸以切谏引居要职尝谓宰相曰自知者为难如文人巧工自谓已长若使达者大匠诋诃商略则芜辞拙迹见矣天下万机一人听断虽甚忧劳不能尽善今魏徴随事谏正多中朕失如明鉴照形美恶毕见当是时有上书益于政者皆黏寝殿之壁坐望卧观虽狂瞽逆意终不以为忤故外事必闻刑戮防措礼义大行陛下何不遵此道与圣祖继美乎夫以一人之意综万方之政明有所不烛智有所不周上心未谕扵下下情未达于上伏惟以虚受人博览兼聴使深者不隠逺者不塞所谓辟四门明四目也其能直言正谏不避死亡之诛者特加宠荣待以不次则失之东隅冀得之桑榆矣
　　代宗时宰相元载多引私党畏羣臣论奏乃绐帝曰羣臣奏事多狭谗毁请每论事皆先白长官长官以白宰相宰相详可否以闻检校刑部尚书颜真卿上奏曰诸司长官者达官也皆得专达于天子郎官御史陛下腹心耳目之臣也故出使天下事无细大得失皆俾访察还以闻此古明四目达四聪也今陛下欲自屏耳目使不聪明则天下何望焉诗曰营营青蝇止于棘谗人罔极交乱四国以其能变白为黑变黑为白也诗人疾之故曰取彼谮人投畀豺虎豺虎不食投畀有北昔夏之伯明楚之无极汉之江充皆谗人也陛下恶之宜矣胡不回神省察其言虚诬则谗人也宜诛殛之其言不诬则正人也宜奬励之舍此不为使众人谓陛下不能省察而倦听览以是为辞臣窃惜之昔太宗勤劳庶政其司门式曰无门籍者有急奏令监司与防家引对不得关碍防拥蔽也置立仗马二须乘者听此其平治天下也天寳后李林甫得君羣臣不先咨宰相輙奏事者托以他事中伤之犹不敢明约百司使先关白时阉人袁思艺日宣诏至中书天子动静必告林甫林甫得以先意奏请帝惊喜若神故权宠日甚道路以目上意不下宣下情不上达此权臣蔽主不遵太宗之法也凌夷至于今天下之敝皆萃陛下其所从来渐矣自艰难之初百姓尚未凋竭太平之治犹可致而李辅国当权宰相用事逓为姑息开三司诛反侧使余贼溃将北走党项裒哺不逞更相惊恐思明危惧相挻而反东都防没先帝由是忧勤损夀臣每思之痛心切骨今天下疮痏未平干戈日滋陛下岂得不博闻谠言以广视听而塞絶忠谏乎陛下在陜时奏事者不限贵贱羣臣以为太宗之治可跂而待且君子难进易退朝廷开不讳之路犹恐不言况懐厌怠令宰相宣进止御史台作条目不得直进从此人不奏事矣陛下闻见止于数人耳目天下之士方钳口结舌陛下便为无事可论岂知惧而不敢进卽林甫国忠复起矣臣谓今日之事旷古未有虽林甫国忠犹不敢公为之陛下不早觉悟渐成孤立后悔无及矣
　　德宗时翰林学士陆贽上奏曰臣某言贼朱泚逋诛尚穴宫禁陛下思念宗庙痛伤黎元仁孝交感至于愤激猥以急务下询防臣臣虽鄙懦尊慕仁义荷陛下知已之遇感陛下思理之诚愚衷所懐承问輙发不以浅深自揆不以喜怒上虞诚缺于周防承顺之规是亦忠扵陛下一至之分也前奉诏问寻具上陈请延羣臣稍与亲接广咨访之路开谏诤之门通壅欝之情宏采防之道自献答奏迨兹弥旬不闻施行不赐酬诘未审宸防以为何如昧于忖量但务竭尽恐由辞理蹇拙不能畅达事情慺慺血诚敢愿披频烦凟冒岂不慙惶盖犬马感恩思效之心睠睠而不能自止者也臣闻立国之本在乎得众得众之要在乎见情故仲尼以谓人情者圣王之田言理道所由生也是则时之否泰事之损益万化所系必因人情情有通塞故否泰生情有薄厚故损益生通天下之情者莫智扵圣人尽圣人之心者莫深于易象其别卦也干下坤上则曰泰坤下干上则曰否其取象也损上益下则曰益损下益上则为损干为天为君坤为地为臣天在下而地处上于位乖矣而反谓之泰者上下交故也君在上而臣处下扵义顺矣而反谓之否者上下不交故也气不交则庶物不育情不交则万邦不和天气下降地气上腾然后嵗功成君泽下流臣诚上达然后理道立损益之义亦由是焉上约已而裕于人人必恱而奉上矣岂不谓之益乎上蔑人而肆诸已人必怨而叛上矣岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟卽君道水卽人情舟顺水之道乃浮违则没君得人之情乃固失则危是以古先圣王之居人上也必以其欲从天下之心而不敢以天下之人从其欲乃至兢兢业业一日二日万防夫防者事之防也以圣人之德天子之尊且犹慎事之防乃至一日万虑岂不以居上接下惧失其情欤书曰人心惟危道心惟微微则万防之虑不得不精也危则覆舟之戒不得不畏也夫揆物以意宣意以言言或是非莫若考扵有迹迹或成败莫若验于已行自昔王业盛衰君道得失史册尽在粲然可徴与众同欲靡不兴违众自用靡不废从善纳諌靡不固逺贤耻过靡不危故诗书称尧徳则曰稽于众舍已从人数舜之功则曰明四目达四聪言务同欲也序禹之所由兴则曰益赞于禹禹拜昌言述汤之所以王则曰用人惟已改过不恡言能纳諌也歌文王作周则曰济济多士文王以寜美武王克殷则曰乱臣十人同心同德言皆从善也尧舜禹汤文武此六君者天下之盛王也莫不从諌以辅徳询众以成功是则德益盛者虑益防功愈高者意愈下及代之衰也则道亦反焉故书曰纣有亿兆夷人离心离德言违众也诗曰汝炰烋于中国敛怨以为徳不明尔徳时无背无侧尔徳不明以无陪无卿又曰虽无老成人尚有典刑曽是莫听大命以倾言逺贤也书曰谓人莫已若者亡诗曰惟彼不慎自独俾臧自有肺旸俾人卒狂言自用也前史数桀纣之恶曰强足以拒谏辩足以饰非言耻过也考得失于已行之迹鉴盛衰于已验之符孰失道而不衰孰得理而不盛报应以影响不差胡可不则而象之敬而畏之乎粤自秦汉暨于周隋其间将厯千祀代兴者非一姓继覆者非一君虽所遇殊时所为异迹然失众必败得众必成与尧舜禹汤同务者必兴与桀纣幽厉同趣者必覆全失众则全败全得众则全成多同于善则功多甚同于恶则祸甚善恶从端如贯珠成败象行明若观火此歴代之元也尚恐议者曰时异事异臣请复为陛下粗举近效之尤章章者以辩焉太宗文皇帝以天纵之才有神器之重武定祸乱文致太平威行如雷霆明照侔日月英略施于百胜圣功被于九歌固非庶品之所度量常情之所鑚仰然犹兢兢畏慎惧失人心每戒臣下献规恒以危亡为虑夙兴听理日旰忘劳公卿迭趋庭奏庶务评议得失与众共之下无滞情上无私断退朝之暇宴接侍臣谘访谋猷询求过阙或谕徃古成败或问人间事情每言及暗主乱朝则省惧自戒言及贤君理代则企竦思齐言及稼穑艰难则上下相匡务遵勤俭言及闾阎疾苦则君臣同虑议息征徭懋徳惩违触滋长尚恐过言谬举旣徃难追每召宰相平章必遣諌官俱入小有颇失随卽箴规得一善必遽命甄升听一谏必明加褒锡故得时无阙事人乐输诚又引文学之流更直宿内署或讲求典礼或讽诵诗书每至夜分情忘厌倦夫以太宗之德羙贞观之理安且犹务得人心其勤若此是则人心之于理道可一日而不接乎髙宗始年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦勤之意颇彰燕居益深接下弥简前哲之耿光浸逺中宫之威柄潜移卒有嗣圣临朝天授革命岂不以经邦之道阙畴咨于大猷宴安之怀溺偏信于近狎驯致祻变防将倾邦虽乱匪自他然其失一也弊俗一靡余风遂流讫神龙景云之间皆嬖幸乱朝聪明不达宗躬定大难手振宏纲开懐纳忠克已从諌尊用旧老采防羣才大臣不敢壅下情私昵不敢干公议朝清道泰垂三十年谓化已行谓安可保耳目之娯渐广忧勤之志稍衰侈心一萌邪道并进贪权窃柄者则曰德如尧舜矣焉用劳神承意趣媚者则曰时已太平矣胡不为乐有深谋逺虑者谓之迂诞惊众有谠言切谏者谓之诽谤邀名至尊収视于穆清上宰养威于廊庙议曹以颂美为奉职法吏以识防为当官司府以厚敛为公忠权门以多赂为问望外宠持窃国之势内宠擅廻天之謡祸机炽然焰焰滋甚举天下如居积薪之上人人惧焚朝廷相蒙曽莫之省日务逰宴方谓有无疆之休大盗一兴至今为梗岂不以忽于戒备逸于居安惮忠鲠之怫心甘谀诈之从欲渐渍不闻其失以至于大失者乎肃宗惩致寇之由蕴拨乱之略虚受广纳同符乎太宗招延询谋辍食废寝洞啓诚腑推心与人豁披胷襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时继艰屯而众不离析理尚寛大务因循而重作为然于紫宸听朝常限三人奏事亦宣谕德令课责侍臣或赏其尽规或让以容黙性本仁恕事多含谏虽未从且不深忤情茍有阻终获上通故君臣相安而人亦小息陛下英姿逸辩迈絶人伦武略雄图牢笼物表惯习俗以妨理任削平而在躬以明威照临以严法制断流弊自久浚源太深逺者惊疑而阻命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠又上虑欺诞故睿诚不布于羣物物情不达于睿聪臣于徃年曾任御史获奉朝谒仅欲半年陛下严防髙居未尝降防临问羣臣局蹐趋退亦不列事奏陈轩墀之间且未相谕宇宙之广何由自通虽复例对使臣别延宰辅旣殊私锡且异公言未行者则戒以枢宻勿论已行者又谓之遂事不谏渐生拘碍动渉猜嫌由是人各隠情以言为讳至于变乱将起亿兆同忧独陛下恬然不知方谓太平可致陛下以今日之所覩验徃时之所闻孰真孰虚何得何失则事之通塞备详之矣人之情伪尽知之矣列圣升降之效歴歴如彼当今理乱之由昭昭如此未有不兴扵得众殆于失人裕于佥谐蔽于偏信济美因乎纳谏亏徳由乎自贤善始本乎忧勤失全萌乎安泰今陛下将欲悔祸邀福去危从安若不循太宗创业之规袭肃宗中兴之理鉴天寳致乱之所以惩今者迁幸之所由则何以孚圣懐彰令闻新远迩之听归反侧之心乎前承徳音访及庸鄙敢縁斯议輙以献闻自迩以来反覆千虑愚智有分信非可移至今拳拳犹滞所见不胜愚诚恳欵谨复布露以闻陆贽又上奏曰朝隠奉宣圣防频览卿表状劝朕数对羣臣兼许令论事辞理恳切深表尽忠朕本心甚好推诚亦能纳諌但縁上封事及奏对者少有忠良多是论人长短或探朕意防朕虽不受谗譛出外卽谩生是非以为威福朕徃日将谓君臣一体都不隄防缘推诚信不疑多被奸人卖弄今所致患害朕思亦无他故却是失在推诚又諌官论事少能慎宻例自矜归过于朕以自取名朕从卽位以来见奏对论事者甚多大都皆是雷同道听涂说试加质问卽便辞穷若有竒才异能在朕岂惜拔擢朕见从前已来事秖如此所以近来不多取次对人亦不是倦于接纳卿宜深悉此意者圣徳广大如天包容俯矜狂愚仍赐奬谕嘉臣以恳切目臣以尽忠虽甚庸驽实懐感励夫知无不言之谓尽事君以义之谓忠臣之夙心久以自誓以此为奉上之道以此为报主之资幸逄休明获展臣愿旣免罪戾又蒙襃称庶奉周旋不敢失坠傥陛下广推此道施及万方咸奬直以矜愚各录长而舍短人之欲善谁不如臣自然圣徳益彰羣心尽达愚衷恳恳实在于斯睿眷特深缕宣宻防备该物理曲尽人情其于虑逺防防固非常识所逮然臣窃谓天子之道与天同方天不以地有恶木而废发生天子不以时有小人而废听纳帝王之盛莫盛于尧虽四凶在朝而佥议靡辍故曰惟天为大惟尧则之是知人有邪直贤愚在处之各得其所而已必不可以忠良者少而阙于询谋献纳之道也昔人有因噎而废食者又有惧溺而自沈者其为矫枉防患之虑岂不过哉愿陛下取鉴于兹勿以小虞而妨大道也臣闻人之所助在乎信信之所立由乎诚循诚于中然后俾众无惑存信于已可以教人不欺唯信与诚有失无补一不诚则心莫之保一不信则言莫之行故圣人重焉以为食可去而信不可失也又曰诚者物之终始不诚无物物者事也言不诚则无复有事矣匹夫不诚无复有事况王者赖人之诚以自固而可不诚于人乎陛下所谓失于诚信以致患害者臣窃以斯言为过矣孔子曰可与言而不与之言失人不可与言而与之言失言智者不失人亦不失言由此论之陛下可审其所言而不可不慎信其所与而不可不诚海禽至防犹识情伪含灵之固必难诬前志所谓众庶者至愚而神盖以蚩蚩之徒或昬或鄙此其似于愚也然而上之得失靡不辩上之好恶靡不知上之所秘靡不传上之所为靡不効此其于神也故驭之以智则人诈示之以疑则人偷接不以礼则狥义之意轻抚不以恩则効忠之情薄上行之则下从之上施之则下报之若响应声若影从表表枉则影曲声淫则响邪懐鄙诈而求颜色之不形颜色形而求观者之不辩观者辩而求众庶之不惑众庶惑而求叛乱之不生自古及今未之得也故唯天下至诚为能尽其性能尽其性则能尽人之性若不尽于已而望尽于人众必绐而不从矣不诚于前而曰诚于后众必疑而不信矣今方岳有不诚于国者陛下则兴师以伐之臣庶有亏信于上者陛下则出令以诛之有司顺命诛伐而不敢纵舍者盖以陛下之所有责彼之所无故也向若陛下不诚于物不信于人人将有辞何以致讨是知诚信之道不可斯须去身愿陛下慎守而行之有加恐非所以为悔者也臣闻春秋传曰人谁无过过而能改善莫大焉易曰日新之谓盛德礼记曰德日新日日新又日新商书仲虺述成汤之德曰用人惟已改过不吝周诗吉甫美宣王之功曰衮职有阙惟仲山甫补之夫礼易春秋百代不刋之典也皆不以无过为美而谓大善盛德在于改过日新成汤圣君也仲虺圣辅也以圣辅而賛圣君不称其无过而称其改过周宣中兴之贤主也吉甫文武之贤臣也以贤臣而歌诵贤主不美其无阙而美其补阙是则圣贤之意较然着明唯以改过为能不以无过为贵盖为人之行已必有过差上智下愚俱所不免智者改过而迁善愚者耻过而遂非迁善则其德日新是为君子遂非则其恶弥积斯谓小人故闻义能徙者常情之所难从谏勿咈者圣人之所尚至于赞君徳歌述主功或以改过不吝为言或以有阙能补为美中古已降淳风浸防臣旣尚谀君亦自圣掩盛徳而行小道于是有入则造膝出则诡辞之态兴矣奸由此滋善由此沮帝王之意由此惑譛臣之罪由此生媚道一行为害斯甚太宗文皇帝挺秀千古清明在躬再恢圣谟一变流弊以虚受为理本以直言为国华有面折廷争者必为霁雷霆之威而明言奬纳有上封献议者必为黜心意之欲而手勅褒故得有过必知知而必改存致雍熙之化没齐尧舜之名向若太宗狥中主之常情滞习俗之凡见闻过则羞已之短纳諌又畏人之知虽有求理之心必无济代之効虽有悔过之意必无从諌之名此则听纳之实不殊隠见之情小异其扵损益之际已有若此相悬又况不及中才师心自用肆于人上以遂非拒諌孰有不危者乎且以太宗有经纬天地之文有底定祸乱之武有躬行仁义之徳有理致太平之功其为休烈耿光可谓盛极矣然而人到于今称咏以为道冠前古泽被无穷者则从諌改过为其首焉是知諌而能从过而能改帝王之美莫大于斯陛下所谓諌官论事少能慎宻例自矜归过于朕者臣以为不宻自矜信非忠厚其于圣徳固亦无亏陛下若纳諌不违则传之实足增美陛下若违諌不纳又安能禁之勿传伏愿以贞观故事为楷模使太宗风烈重光于圣代恐不可谓此为归过而阻絶直言之路也臣闻虞舜察迩言故能成圣化晋文听舆诵故能恢霸功大雅有询于蒭荛之言洪范有谋及庶人之议是则圣贤为理务询众心不敢忽细防不敢侮鳏寡侈言无验不必用质言当理不必违逊于志者不必然逆于心者不必否异于人者不必是同于众者不必非辞拙而効速者不必愚言甘而利重者不必智是皆考之以实虑之以终其用无他唯善所在则可以尽天下之理见天下之心夫人之常情罕能无惑大抵蔽于所信阻于所疑忽于所轻溺于所欲信既偏则听言而不考其实由是有过当之言疑旣甚则虽实而不听其言于是有失实之听轻其人则遗其可重之事欲其事则存其可弃之人斯并茍纵私懐不稽皇极于以亏天下之理于以失天下之心故常情之所轻乃圣人之所重图逺者先验于近务大者必慎于防将在博采而审用其中固不在慕髙而好异也陛下所谓比见奏对论事皆是雷同道听涂说者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问卽便辞穷者臣但以陛下虽穷其辞而未尽其理能服其口而未服其心何以知其然臣每读史书见乱多理少因懐感叹尝试思之窃谓为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辩给聪明厉威严恣彊愎此六者君上之弊也谄谀顾望畏愞此三者臣下之弊也上好胜必甘于佞辞上耻过必忌于直諌如是则下之谄谀者顺防而忠实之语不闻矣上骋辩必勦说而折人以言上明必臆度而虞人以诈如是则下顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广大生灵之众多宫阙之重深髙卑之限隔自黎献而上获覩至尊之光景者逾亿兆而无一焉就获覩之中得接言议者又千万不一幸而得接者犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古以然考其初心不必淫暴亦在乎两情相阻驯致其失以至于艰难者焉昔龙逢诛而夏亡比干剖而殷灭宫竒去而虞败屈原放而楚衰臣谓夏殷虞楚之君若知四子之尽忠必不勦弃若知四子之可用必不拒违所以至于忍害而舍絶者盖谓其言不足行心不足保故也四子旣去四君亦危然则言之固难听亦不易赵武呐呐而为晋贤臣绛侯木讷而为汉元辅公孙上书论事帝使难以十防不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷人之难知尧舜所病胡可以一詶一诘而谓尽其能哉以此察天下之情固多失实以此轻天下之士必有遗才臣是以窃虑陛下虽穷其辞而未穷其理能服其口而未服其心良有以也古之王者眀四目达四聪盖欲幽抑之必通且求闻已之过也垂旒于前黈纩于侧盖恶视听之太察唯恐彰人之非也降及末代则反于斯聪明不务通物情视听秪以伺罪衅与众违欲与道乖方于是相尚以言相示以智相冒以诈而君臣之义薄矣以陛下性含仁圣意务雍熙而使至道未孚臣窃为陛下懐愧于前哲也古人所以有耻君不如尧舜者故亦以是为心乎夫欲理天下而不务于得人心则天下固不可理矣务得人心而不勤于接下则人心固不可得矣务勤接下而不辩君子小人则下固不可接矣务辨君子小人而恶其言过悦其顺已则君子小人固不可辨矣趣和求媚人之甚利存焉犯颜取怨人之甚害存焉居上者易其害而以羙利利之犹惧忠告之不蔇况有踈隔而勿接又有猜忌而加损者乎天生烝人合以为国人之有口不能无言人之有心不能无欲言不宣于上则怨讟于下欲不归于善则凑集于邪圣人知众之不可以力制也故植谤木陈諌鼓列争臣之位置采诗之官以宣其言尊礼义安诚信厚贤能之赏广功利之途以归其欲使上不至于亢下不至于穷则人心安得而离乱兆何从而起古之无为而理者其率用此欤茍有理之之意而不知其方茍知其方而心守不一则得失相半天下之理乱未可知也其又违道以师心弃人而任已谓欲可逞谓众可诬谓专断无伤谓询谋无益谓谀说为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之明理道全乖国家之颠危可立待也理乱之戒前哲备言之矣安危之效歴代尝试之矣旧典尽在殷鉴足徴其于措置施为在陛下明识所择耳伏愿广接下之道开奬善之门宏纳諌之懐励推诚之美其接下也待之以礼煦之以和虚心以尽其言端意以详其理不御人以给不自以明不以先觉为能不以臆度为智不形好恶以招谄不大声色以示威如权衡之悬不作其轻重故轻重自辨无从而诈也如水镜之设无意于妍蚩而妍蚩自彰莫得而怨也有犯颜谠直者奬而亲之有利口谗佞者踈而斤之自然物无壅情言不茍进君子之道浸长小人之态日消何忧乎少忠良何有乎作威福何患乎妄说是非如此则接下之要备矣其奬善也求之若不及用之惧不周如梓人之任材曲直当分如沧海之归水洪防必容能小事则处之以小官立大劳则报之以大利不忌怨不避亲不抉瑕不求备不以人废举不以已格人闻其才必试以事能其事乃进以班自然无不用之才亦无不实之举如此则奬善之道得矣其纳諌也以补过为心以求过为急以能改其过为善以得闻其过为明故谏者多表我之能好諌者直示我之能贤谏者之狂诬明我之能恕諌者之漏泄彰我之能从有一于斯皆为盛德是则人君之与諌者交相益之道也諌者有爵赏之利君亦有理安之利諌者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳諌之徳光矣其推诚也在彰信在任人彰信不务于尽言所贵乎出言则可复任人不可以无择所贵乎已择则不疑言而必诚然可以求人之听命任而勿贰然可以责人之成功诚信一亏则百事无不纰缪疑贰一起则羣下莫不忧虞是故言或乖宜可引过以改其言而不可苟也任或乖当可求贤以代其任而不可疑也如此则推诚之义孚矣防臣所以屡屡尘黩而不能自抑者盖以陛下有拯乱之志而多难未平有务理之诚而庶绩未乂有尧舜聪明之徳而未光宅于天下有覆载宏之量而未翕受于众情故臣每中夜静思无不窃叹而深惜也向若陛下有其位而无必行之志有其志而无可致之资则臣固已从俗浮沈何苦而汲汲如是惟陛下详省所阙亟行所宜归天下之心济中兴之业此臣之愿也亿兆之福也宗社无疆之休也
  </div>
  <div class="pagination">
   <a href="历代名臣奏议_page76.html">
    上一页
   </a>
   <span>
    ...
   </span>
   <a href="历代名臣奏议_page72.html">
    72
   </a>
   <a href="历代名臣奏议_page73.html">
    73
   </a>
   <a href="历代名臣奏议_page74.html">
    74
   </a>
   <a href="历代名臣奏议_page75.html">
    75
   </a>
   <a href="历代名臣奏议_page76.html">
    76
   </a>
   <span class="current-page">
    77
   </span>
   <a href="历代名臣奏议_page78.html">
    78
   </a>
   <a href="历代名臣奏议_page79.html">
    79
   </a>
   <a href="历代名臣奏议_page80.html">
    80
   </a>
   <a href="历代名臣奏议_page81.html">
    81
   </a>
   <a href="历代名臣奏议_page82.html">
    82
   </a>
   <span>
    ...
   </span>
   <a href="历代名臣奏议_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
