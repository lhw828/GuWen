<!DOCTYPE html>
<html>
 <head>
  <meta charset="utf-8"/>
  <title>
   关中奏议 - 第 11 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中奏议 - 第 11 页/共 11 页
  </h1>
  <div class="content">
   题为整理边务以备敌患事案查先准兵部咨该本部题该臣题前事兵部覆题内开看得提督陜西三边等处军务兵部尚书杨一清查议得固原为陜西喉襟要害之地地理平漫无险可据总兵官所统与守备官部下官军俱不及千数难以防守欲要悬赏召募但陜西布政司在库官银不多欲查照先年该部奏行事理于太仆寺马价银内动支五万两运送前来聴臣督委布按三司官员设法召募不拘卫所官舍军余村野土人民壮等项但系年力精壮骑射闲熟籍名在官愿领马者给银五两步军给银三两令其置办军装弓矢器具其或召募支用不尽亦收贮聴发各边收买战马一节足见先事预防安边御敌至计相应准拟合候命下于太仆寺收贮马价银动支五万两本部行移太仆寺坐委寺丞一员运送陜西布政司交割悉聴本官设法处置召募军士充实队伍以备敌兵其支用不尽银两亦聴贮库遇警发各边收买战马骑操事完之日仍将支过召募买马并余剰银两数目造册奏缴查考等因覆题奉圣旨是马价准动支五万两运送前去募军买马不许浪费钦此钦遵备咨到臣续据陜西布政司呈解太仆寺委官寺丞张珌运送马价银五万两前来随经行仰带管固原兵备布政司左叅政成文转发固原州仓督令监收通判王相收贮聴候支取及照臣原奏内开今各该卫所行伍空虚悬利召募相应举行至于随势给赏有功官军亦为要务军门若无财用则有罚无赏何以尽人死力乞将前项银两聴召募赏军支用不尽之数聴发各边买马骑操续因敌众数万在套住牧调取延绥副总兵赵瑛统领竒兵三千员名前来宁夏东路花马池等处按伏及因河西庄浪凉州等处回贼压境甘肃镇巡屡奏乞发延宁兵马该臣调取延绥游击将军张凤统领所部游兵三千员名在于固原靖边兰州等处按伏聴调应援縁二枝人马俱系客兵征调在外半年之上劳苦可悯节经动支前项银两差委固原卫指挥申甫延绥游兵指挥刘钦军门聴用镇抚张淮前去量为犒赏少助修理军装之费给赏过赵瑛部下官军银八百两张凤部下官军二次共银一千六百五十六两七钱俱各取具委官给散过花名数目在官又因臣巡视宁夏延绥等边行令带管固原兵备左叅政成文督委西安等卫千戸王臣等量带前项银两军前聴用续据王臣等呈报节奉臣明文阅视兵马激励官军犒赏获功人员优恤阵亡等项共支用过银八百两肆钱及节据陜西延绥宁夏甘肃等处各该将领等官呈称各边营堡官军缺马数多乞要查给马价官银买补俱经行令固原兵备官支给续据副使桑溥呈开支给过陜西游击将军陶文下游兵指挥周江等领给死马官军银二千六百八十两延绥游击将军张凤下游兵指挥侯章领给死马官军银一千三百七十两延绥总兵官彭楧下委官千戸周文臣领回本镇巡抚衙门买马银九千两庄浪卫百戸安能领回解到马二匹价银二十四两灵州守备指挥同知沙金领给买马银一千六百六两五钱三分管领战锋官军都指挥瞿江下甘肃管队百戸崔玉等领给军人买马银六十两又据整饬洮岷边备副使翟鹏呈称洮岷等处见有额布勒等敌声息紧急各该卫所城堡缺马数多乞发官银买马骑征又经移咨巡抚陜西都御史王荩差委指挥孟泽领解洮岷边备官处银五千两聴巡抚衙门随宜给军买马支用前项支给买马银两俱经行令各该将官毎银十两买马一匹仍将领过银两买过马匹毛齿领养军人姓名造册未据呈报通查犒赏官军该银三千二百五十七两一钱支给买马该银一万九千七百四十两五钱三分见在贮库银二万七千二两三钱七分聴候召募支用今照臣奉勅行取回京所据前项支用过马价银两数目合行奏报除备行固原兵备副使桑溥督催各该领银将官各将买过马匹毛齿领养军人姓名造册及候召募事完之日通将买马赏军召募三项支用银两花名数目总类造册呈报接管提督大臣查照奏缴外为此具本专差承差赵祯亲赍谨具题知

　　一为捉获奸细构引大势回贼犯边等事

　　题为捉获奸细构引大势回贼犯边夺取地方等事嘉靖五年正月十八日准巡抚甘肃等处地方都察院右佥都御史寇天叙咨据整饬肃州兵备陜西按察司副使赵载呈奉本院会案准提督军务兵部尚书杨一清并兵部咨俱为前事备仰本道会同分守肃州叅将云冒并分巡管粮二道及行都司掌印等官将前咨开夷情务在熟思审处逐节从长计议停当明白呈来以凭回复具奏施行等因依蒙会同分守肃州右叅将都指挥同知云冒陜西布政司分守西宁道左叅议王汝舟本司分巡西宁道佥事李孟旭甘肃管粮佥事周汝勤并陜西行都司掌印都指挥佥事王辅将前镇巡等官都御史陈九畴等巡按陜西监察御史卢问之并提督尚书金献民后先论奏并该部覆奏吐鲁番哈宻敌情逐节督同甘肃抚敌指挥丕勒玛尔喀木通事萨里等从长会议得吐鲁番自永乐年间以来通贡世受我朝厚恩成化十九年以后敌首蘓勒坦阿里子阿哈玛特日渐生事掳哈宻王母杀哈尚执善巴诱拘蘓勒坦伊兰夺占哈宻金印城池为患巳非一日大抵皆是哈宻回回唆使亦尝遣将征剿亦尝闭闗絶贡然而一面请罪一面侵掠迄无宁时弘治以前止于骚扰哈宻正徳年来哈宻巳为彼有沙州被其诱挟而川边王子荘齐勤苦峪柴城儿扇马城大草滩等处属番俱被残破赶逐离散投赴我边肃州临近依住正徳十年直至肃州戕杀将官去岁又入甘州围困城堡声言要夺地方勇悍难治未经训练之兵恐难迎战虽用成汤故事命将出师声罪致讨穷兵黩武使无噍类未为不可朝廷不欲劳兵动众从事逺征且以彼么么丑类不足深较以此因其侵扰则闭闗以示絶因其悔罪又许贡以示恩盖自古帝王制驭边人之道服则懐之以恩叛则慑之以威类如此也今本酋稔恶不悛新犯我边本镇巡所奏庙堂大臣所以闭闗絶贡无容复议而论者又有诸敌无罪不宜一例谢絶之说盖往年哈宻未破之时诸敌入贡皆凭彼处番文可辨各敌种类今哈宻无王无印西域诸夷惟土鲁番最强凡入贡之夷皆经其地中间番文真假与夫是否别国皆莫能辨若不一例谢絶必不能保吐鲁番之不诈入且一例絶之使诸敌皆归怨于彼亦足以离其党而孤其势不必以此疑阻其各种敌人除谋为内应舍音和珊等一百六十七名搜出私书藏有兵器事迹显露者先巳奏行巡按御史详审情真罪当照例转详待报处决如有寃滥即与辨理巳有施行兹不复议其原发凉州等城监候各起进贡并贡回哈宻土鲁畨夷使查得凉州寄监哈宻卫进贡回人正使宻里斯拉实逹尔陕西丁阿卜吉斯阿卜都拉哈满呼逹拉斯们拉呼里玛哈穆特唐格库里阿卜都乌拉玛哈玛特展徳哷黙色扎木丹扎木丹徳哷黙色阿卜都和卓等一十五名副使哈智呼尔班逹巴巴伊斯满拉玛哈木玛哈玛特们拉玛玛逹里阿迪斯纳苏们拉实迪克恩都伊斯玛音阿拉竒尔迪巴巴和新阿卜都哈里茂巴尔丕勒玛哈玛特玛玛逹里等一十五名共三十名并舍音和珊家丁哈喇岱尔等五十一名口该前巡抚都御史陈九畴案行本卫转发巡按陜西监察御史卢问之处内将宻里斯拉等分发兰州临洮府巩昌卫三处寄监方物现収贮凉州卫库将哈喇岱尔等分发巩昌府兰州阶州秦州礼店千户所五处寄监复吊查陕西行都司嘉靖元年十月起至嘉靖三年六月止陆续起送过赛玛尔堪天方土鲁畨哈宻卫进贡使人文巻底册内赛玛尔堪圗尔逊等一百五名天方国母巴刺丹等一十九名土鲁畨正使们拉阿卜都拉们拉呼尔班逹和卓阿哈玛特们拉玛哈玛特苏勒坦库里扎木丹穆尔圗拉和卓和新阿里们拉裕苏卜等一十名副使伊斯哈迪尔雅尔和塔拉和卓唐格库里和卓阿哈玛特穆尔圗拉呼逹竒尔迪实哈努尔鼎们拉玛哈玛特徳哷黙色玛哈玛特等一十名使臣宻尔咱阿里苏勒坦阿里呼逹阿里和卓玛哈玛特罗宻们拉玛呼勒鼎噶尔丹茂巴尔等七名从人哈济一名共二十八名哈宻卫正使们拉乌鲁斯们拉玛哈玛特和卓阿哈玛特等三名副使们拉阿伞阿哈玛特萨迪等三名使臣巴延塔克茂巴尔约勒阿实竒齐克赛特哈玛尔和卓玛哈玛特和实哈特伊斯堪逹尔们拉和卓呼逹恰尔迪哈玛尔哈玛尔茂巴尔哈逹呼尔班达阿里徳哷黙色玛哈玛特呼拉库里哈玛尔丹赛特哈玛尔和卓多斯拉沙库里库里玛哈玛特沙哈玛尔哈玛尔阿里恰尔迪卜徳哷黙色协玛哈玛特库里玛哈玛特呼都哈逹阿哩干徳哷黙色唐格恰尔迪逹里徳哷黙色等三十一名共三十七名查得荘浪止有现监贡回哈宻人玛哈玛特等一十五名天方国进贡使人母巴剌丹等三名赛玛尔堪贡使圗尔逊等五名永昌卫见监赛玛尔堪贡回使人一名巴莽其余屡行陕西巡抚衙门及陇右关内闗西等道查勘未报中间恐仍有在河南北直地方及在京潜住者无从查报内见监临洮府兰州巩昌卫哈宻正使宻里斯拉等十五名及见禁荘浪卫哈宻使人玛哈玛特等一十五名中间如有奸黠官吏等亦不尽知难以审辨相应与舍音华珊家丁哈喇岱尔等俱照先年事例迁发两广安置其吐鲁番进贡未回夷人二十八名及哈宻卫进贡回还除见监外尚有未回夷人二十二名恐俱在沿途及在京潜住中间奸黠亦难遥定合无通行在京四夷馆及北直隶河南陜西地方如有各夷潜住查将吐鲁番正副使使臣从人满剌阿都剌等二十八名哈宻卫先次正副使满剌俄陆思等六名俱一体迁发两广安置其余见监兰州等处哈宻卫副使哈只虎儿班等一十五名并未回使臣拜言答等俱且不必督发出闗俱暂安置腹里地方以系其心数年之后另作议处其冒称赛玛尔堪天方国夷使在嘉靖元年起送者止据庄浪永昌卫申称寄监土陆孙等九名其余想亦在沿途潜住嘉靖三年六月起送者计今亦巳到京中间诈冒无凭审辨但彼既以进贡而来我既验放出闗若又置之于法实非中国以诚信待四夷之道兵部尚书金献民所奏诚为得体候各夷到京量加赏劳以慰其心事毕作急督发并行沿路官司将先次贡回二处夷使在途延住及庄浪永昌寄监者陆续验放出闗遣归本土如此足以见我朝处待外夷善恶各有区别使吐鲁番哈宻奸回闻之有所惩创畏惧矣今将前项縁由呈乞照详等因及准分守肃州右叅将都指挥同知云冒手本亦同前因据此案查先准提督军务兵部尚书杨一清咨前事并整理边务以备寇患事俱经会行各官从长议处去后今据前因会同镇守太监董文忠总兵官署都督同知姜奭协守甘州左副总兵赵镇看得各官所议闭闗絶贡及处置吐鲁番哈宻进贡贡回人使并舍音和珊家丁与天方国赛玛尔堪进贡回回人等项事宜颇为详悉揆之国体夷情似为允当职等复议得自古懐柔逺人自有定体我朝抚待四国亦有常道前项所议乃一时权宜之处亦非经乆之计也盖吐鲁番于我中国所利甚多若终于拒絶不与通贡则失其所以为生彼亦不能帖然安静必将时复遣兵骚扰边疆我边疆亦无宁时也所以我朝自永乐以来不絶其贡及后来虽尝闭闗而复许通者盖以堂堂天朝天覆地载其抚待四国之道不得不尔亦欲我边疆宁谧免彼骚扰也况我边疆之守与不守系于边备之修与不修初不系于回人之通与不通使我边备诚修回人通亦可不通亦可使我边备不修通固不可不通愈不可况干羽文徳圣经明训厚往薄来前贤格言虽事势古今异宜而道理初无二致土鲁番酋所以敢屡肆逆命者奸黠谲诈固敌国之常性然以正徳年来之事观之我亦有可乗之衅也为今之计惟在修我边备使粮草充积士马精强城堡坚完烽火严明彼来求和则责以大义峻词谢絶彼来侵掠则整■〈木朔〉兵马痛加剿杀使彼求通不得侵掠无获数年之后必悔罪纳款还我哈宻归我抢掠男妇度其诚恳姑容入贡既通之后必须查照祖宗旧规处待有道使彼无词可借无隙可投如此庶恩威两尽不悖古人柔逺之道回人可保不复为患我边疆亦得以省事矣縁系处置敌情重大事理为此合就备咨前去烦请裁处具奏施行等因备咨到臣案查先为捉获奸细构引大势回贼犯边夺取地方等事准兵部咨该巡抚甘肃右副都御史陈九畴题内开会同太监董文忠议得吐鲁番之所以敢犯甘肃者其至也有因而其来也有渐所以致其因与渐者吾自为之也何谓因哈宻之种有三而回种居一土鲁番既因哈宻之回以取哈宻得不因回种之寄食甘肃者以取其甘肃乎何谓渐吐鲁番日益强大既因回种以吞哈宻而其种类复蕃于我土移其所吞哈宻者而蚕食乎我非其渐乎设使当时守土之臣能遵奉太祖髙皇帝勅旨不容回回入贡容之入使不得至京师则我中国地方之肥美人民之富庶仓库之虚实士马之强弱彼何由而知无由知则彼欣慕轻侮之心不敢生而今日侵犯之事何由以作乎惟其失处废防容其入贡焉纵其商贩焉迟其岁月而不加催督任其还往而不设禁革我之虚实美恶强弱盛衰无不目击周知其意谓河西可以计取中国可以渐图也臣等故曰所以致其因与渐者吾自为之也臣等请原始要终为陛下极言之昔者哈宻托克托后王母当国部下回种构连吐鲁番将王母杀之逮哈尚立国部下回种曰玛哈穆特达哩者数人叛降土番夜半献门又将哈尚杀之其后善巴继立玛哈穆特达哩诈充赛玛尔堪使进贡狮子领赏回还见哈喇辉辉和尔头目迪里宻实等辅佐善巴骎骎然有强盛之势乃谋纠吐鲁番哈宻之回夜杀迪里宻实并其党与三十余人其年各复引阿哈玛特袭取哈宻夺图喇执善巴以去恩克保喇来奔而哈宻遂入土番其舍音和珊们拉喀三虽冒中国都督之名其实皆吐鲁番之陪臣也中国惟系縻之而巳中国岂能系縻之振之以威力济之以恩施能系之耳朝廷因其执善巴而夺哈宻也令文武大臣抚处之阿哈玛特复出悖言逆命不聴朝廷震怒始闭闗絶贡巳而阿哈玛特悔过方送还善巴此后贡路复通而肃州之寄住奸回滋蔓益多回贼之意盖欲以取哈宻之术取肃州而肃州守臣堕其计中殊未有能悟之者闗外内附夷人数被遣发时或漏其机缄及今见监奸回萨里等数十人毎于醉后笑谈王子来时某人宅好吾居之某人妻美吾取之往往为汉人晓番语者所觉其后土鲁番亦有挿旗甘州城头之说镇巡上其事朝廷命总制彭泽来抚处之回贼虑其志之不得以逞也遂纳款献印以缓我师遣贾回进贡以释我疑贡使未入金城而贼兵巳过嘉峪岂非欲因肃州寄住奸回凭其内应而期欲痛饮酒泉之意乎逮夫番文捜出奸谋败露奸党就擒彼遂揺尾乞怜再四请和乞通贡路不知彼何为而来既巳杀吾将而覆吾军又何为而去复欲盟旧好而开贡路乎于此亦验其有所因矣逮去肃州奸回尽发甘州镇巡方议罪上请欲将进贡并沿途买卖贾回比照先年事例籍其财物乞发两广舍音和珊乃以应该没官之财输纳权幸之门遂使事体反复刑法倒置奸回因而近幸守臣尽数下狱致令吐鲁番在京进贡贼回私相告语曰今数块无用之石投于权势之门而事变一至于此顾吾囊中之玉尚多吾王从此虽十犯边而吾属无恙矣夫使夷人重玉石而轻犯边是谁为此厉阶耶千古有余羞矣此后奸回近幸于朝吐番肆志于外昔日犯边之贼变而为进贡之客辔聮毂击款嘉峪而求入矣为镇巡者烛义不精怵于利害之途自谓回人一左右足而吾辈遂有安危所以抬手聴命馆为上客莫敢谁何至是一马之饲日费斗菽千百成羣三四年间可胜浪费所以西域贾回视甘肃为公馆笑中国为无人蔓引滋植恣肆交结以致甘肃内外久住汉回揣摩盛衰料度向背构连接引以有今日孰谓回贼之欲取甘肃者不有所因而其来也无渐而其所以致其因与渐者不由吾人自取之耶今蘓勒坦莽蘓尔虽欲借奸回以取甘州然其意不曰中国贵吾玉吾事之不成顾吾有玉在况吾贡使络绎京师左右近幸可以赂遗守边大臣可以货杀谗谄而贡路岂能我絶乎此所以哆然为恶而不之恤者良有以也为今之计固不能如武帝之振威以勤二师之兵亦当效光武之闭闗以絶西域之贡倘或涵容隠忍不能执义断决再使奸回夤縁穴隙复如往日之事十数年后臣等恐祖宗河西十五卫所之疆埸必见易于吐鲁番数十百块之顽石矣可不惜哉可不慎哉臣等长虑却顾必欲永保河西惟有闭闗絶贡而巳闭闗则我有益絶贡则彼受害何谓益在边则寄食省而军饷不费在途则贡馈省而驿递不扰在朝则赏赉省而财用有余吾其不受益乎彼絶贡路彩段不去则彼无华衣铁锅不去则彼无美食大黄不去则人畜受暑热之灾麝香不去则床榻盘虺蛇之害彼日用之所不可无者又不止此一旦贡絶一物不出彼其不受害乎吾持此有益之柄而彼蒙受害之实吾不能持吾柄而屈彼之膝而反事武之虚张而受彼之祸为计不巳拙乎夫诚能谢絶必须防范捍外卫内去心腹之疾何谓心腹之疾内应奸回无虑二千余人在监禁者臣等巳置之于法扭其手足置之■〈木匣〉槛纵彼为虎为兕保其不能为患必矣至于节次进贡之人在京在途或往或来无虑数百哈宻土鲁番之人虽处以极刑亦不为过但中间冒名天方等国者亦多真伪难辨臣等欲将冒天方等国者分处腹里地方不必起送还国暂住数年另作议处至于分发凉州等城见监各起进贡并贡回哈宻吐鲁番夷使欲乞查照先年事例差官随处籍其财物一并迁发两广地面或安置充军其甘州见监内应奸回行令巡按御史再行核实速赐殛诛各犯妻女不为常例或给本边极贫军人领配或解京给付功臣之家为奴如此则病根悉抜贼回失所凭借而心腹之患可除矣等因奏奉圣旨兵部看了来说钦此钦遵该兵部覆题奉圣旨是便会官从长计处来说钦此行间又该巡按陜西监察御史卢问之题为惩敌患以图保重镇事臣闻自古制驭边人之道服则绥之以德叛则震之以威此不易之论也迩者吐鲁番王子蘓勒坦莽蘓尔聴其谋主和卓塔济迪音雅穆拉纠合诸种回夷攻围甘肃地方其意实欲取甘肃也何者以彼而言势驱沙瓜姻连卫喇特借名诸番拥众二万诡言抢掠谋非一日又以甘肃寄住各种回人如巳获舍音和珊等一百六十余名俱为传报消息作为内应彼此合谋一旦骤至所以敢于侵肆者亦有其由自成化年间土鲁番苏勒坦阿里掳哈宻王母金印命兵往讨不进而归夫哈宻朝廷之所封也为中国之藩篱通西域之出入达诸国之消息而土鲁番敢于迁灭失此不讨此土鲁番所以轻中国之始也其子阿哈玛特嗣之又踵前风将朝廷所封之哈尚又杀之乃遣使入贡求封为王其悍傲轻嫚甚矣亦置之而不问弘治年间自察逊卫访其遗孽善巴而立之阿哈玛特又掳去瓜州凡此多哈宻都督舍音和珊背哈宻而结构土鲁番之所为也土鲁番三次轻侮中国而在朝诸臣未尝专为建议闭闗絶其贡路或虽絶而即通以致今日使西域贾回图利中国以玉石镔锉等项无用之物往来神京厚蒙赏赉凡段匹铁茶彼之难得日用之不可缺者举得输入西域矣视之为宾而任其骚扰驿递暗藏其奸而得以睥睨中华是甘其大欺而贪其小饵也弘治正德年间尝命大臣累次经略抚处重立善巴归复金印或拘其使而复遣之或留其众而羁縻之俱不过聊医目前之疾黠骜夷性仍假贡物以窥中国缓兵机而图后举是以正德十一年之侵犯甚于弘治七年而今年之侵犯又甚于十一年也自此以往若再受其贡物之饵略其犯顺之罪惟事抚处欲结其欢心肆其凭陵而通其贡路则河西数年之间恐为土鲁番所有矣回贼性最谲诈志得则称兵犯顺势屈则乞赏求通其贪取地方轻嫚中国其本心也今岁幸赖圣明威福天兵逺震守臣虽昧先事之备亦有捍御之功攻围甘州而歼其酋长追逐于张钦堡而斩获颇多止是剽掠地方未至失陷城池然堡寨被其攻刦人民被其抢杀室庐被其焚毁产业被其荡析河西生灵之厄亦巳甚矣今虽遭剉失利而归能保其明春不再侵犯我边乎侵犯势胜则长驱刦掠涂炭我疆宇不胜则讨赏聴抚复讲进贡仍以其玉石镔锉之类罢中国之驿递以供之广布奸回乗机肆隙岂肯终能宾服乎为今之计将欲兴师逺讨则中国之兵马钱粮日见消耗各镇不宁凶荒屡奏断难举也莫若闭闗絶贡永不与通但闭闗絶贡议者以为土鲁番可罪矣而诸夷未得罪也一例絶之恐众敌于我以臣观之土鲁番横行西域虽天方国赛玛尔堪等皆聴其驱制纵使称贡亦求路于此抑或者近日所贡狮子西牛西狗等物亦土鲁番假冒其名以诱中国耳今日止曰迩者土鲁番纠众敢犯甘肃逆天道背国恩今絶其贡方命守臣整兵往问其罪诸敌效顺者亦暂止入闗恐叛服难别俟数年察其情伪再行议贡则亦未尝直拒于诸敌诸敌或者结怨于土鲁番矣待甘肃之士马差强潜住之奸回净洗元气充养邪恶驱退待乏其常物之用屈其悍慢之心困絶之久入我范围然后徐议之或要其立哈宻而为甘肃之蔽或斥其守封疆而开沙瓜之境纵使入贡必使处寓有所而交易有时称进有防而遣归有限未若今日回汉杂处守臣朝议于公府奸细夕达于种类几酿成今日内应之变也既絶其贡将挐获奸回舍音和珊等俱各再审无异依律处决其余进贡及寄住甘肃者各访别意向或布处陜西各边或迁徙两广福建等处所贡狮子西牛西狗皆解其槛而纵之闗外甘肃地方储积粮草阅实军马但遇侵犯即行征剿则回贼之患庶乎可除而甘肃重镇方可为国家有矣等因奏奉圣旨兵部知道钦此钦遵该兵部会同太保兼太子太傅武定侯郭勋等吏部尚书廖纪等覆题议照招携讨叛圣王驭戎之权纳贡称藩外敌效顺之体今土鲁番雄据西域吞噬诸敌将我朝所立哈宻忠顺王前后夷灭其罪巳不容诛而犹容其通贡者朝廷以逺敌丑类不足深较姑示羁縻而巳彼乃益肆奸黠包藏祸心无故兴师二万谋夺我之地土假贡使以探虚实倚同类以为内应幸仗宗社威灵守臣宣力殱彼太酋失势逺遁虽城池无恙而村寨居民不胜践蹂似此狂狡为患边疆纵未能勤兵逺讨岂可复容入贡或谓西域国多理难尽絶盖今次入寇实亦借助诸夷之兵贡道不通则中国货物不入西域而诸敌归怨亦足散其党而离其心数年之后果能悔罪复还哈宻之封再为议处所据闭闗絶贡揆以今日事势宜从守臣之请不必疑阻其谋为内应舍音和珊等一百六十七名搜出私书藏有兵器事迹显露宜寘极刑但人犯数多先巳奏行彼处巡按御史再加详审情真罪当照例转详待报处决如有寃滥即与辨理原发凉州等城监候各起进贡并贡回哈宻土鲁番夷使查得先年曾有迁发两广事例但今人众难以一槩发遣合无于内量为查审奸黠头目数十人及舍音和珊遗下家丁哈喇岱尔等五十一名俱发两广地方安置其余随从夷人并盘出大黄顽石等项及随身财物俱令带回并冒称赛玛尔堪等国敌使通行所在官司差官拨军逐程管送出关不许沿途延住但臣等今日会议止据所奏叅酌处分而事情隔逺未必悉中机宜为照提督三边军务尚书杨一清素谙边情练习事体合无将前项所议事情仍行本官再加审处如果相应依拟施行中间或有窒碍应合另处者径自具奏定夺等因题奉圣旨是这所议事情还行与杨一清着再加审处奏来定夺钦此钦遵备咨到臣行间又准兵部咨为整理边务以备夷患事该提督军务本部尚书金献民题前事内一件议处回夷照得土鲁番回夷僻在西隅其人貌恶而心险自汉以来叛服不常我太祖髙皇帝奄有万国制诰不许回回入贡盖深烛其情而洞其心也永乐后始复来贡一时守臣失于防微纵其商贩马匹而不知禁任其迟延岁月而不知促由是我之虚实险易无不周知成化八年哈宻王托克托故絶酋长苏勒坦阿里将王母并金印抢去占据其国逮后哈尚继立苏勒坦阿里者弘治元年又将哈尚杀死善巴继立弘治七年又将善巴执去自此得惯累为边患朝廷震怒命将征剿闭闗絶贡各夷方知悔罪遣使送还善巴由是贡路复通往来无忌而肃州寄住之回益多矣正德年间苏勒坦莽苏尔大肆奸谲又将哈宻王执去占夺城印声言要犯甘肃该前镇巡官具奏钦命都御史彭泽统领兵马并带钱粮赏赐前来经略处置回贼虑其闭闗絶贡照旧遣使纳款献还金印一以缓我师一以释我疑然贡使未入金城而贼兵巳过嘉峪矣臣惟中国之于外国因时纳贡厚往薄来非徒得其向化之心实欲弭其侵边之患前项回贼旋侵旋贡旋贡旋侵奸谋狡计大略如前所陈兹者天夺其魄自来构衅挫衂逺遯但彼之日用资我者甚多窃恐失利日久乞哀求贡之请又在旦夕矣即今河西地方民穷彻骨万一见之不真复聴入贡必将浚民之膏血为之饮食劳民之筋骨为之役使驿路骚扰鸡犬不宁臣恐河西两镇之军民十五卫所之疆埸终当被其扰壊也臣愿自今以后遇彼求贡宜下明诏声其屡世不恭之罪闭我闗门絶彼贡献申命该镇守谨斥烽堠益严兵备以待之则彼之奸谋破沮狡计无施河西垂首待尽之民庶几其有更生之望矣又一件议处敌使照得哈宻卫赛玛尔堪天方国等处敌人嘉靖三年内各带方物入贡甘肃镇巡官陆续验放入闗巳到庄浪等处住歇近因回贼拥众入寇各该官员恐为内应俱各禁治羇候奏请定夺除各官访有实迹者不敢轻议外其余虑有变而未见指实者臣窃有言焉夫外国之人深情厚貌内应之谋难保必无但帝王之于边人如天地之于万物以诚信为本前项夷使若以为诡谲难信始不当验之入闗若以为旧例当贡今不当置之于法况彼以贡献为名既入我国而遂诛之则类于杀降外国闻之疑我诱杀使臣望风规避不肯入贡岂不自生疑二自开边隙乞勅该部从长计议转行甘肃镇巡官将前项夷使再加详审务要讯访得真议拟允当如无指实即便差人伴送来京入贡量加赏赐以慰其心若是事出风闻情有可疑亦要省谕遣还不必深究如此庶情法不偏恩威并着敌人知所感畏而将来之患可息矣等因该兵部议查得先为捉获奸细构引大势回贼犯边夺取地方等事巳经会官题奉圣旨是这所议事情还行与杨一清着再加审处奏来定夺钦此巳经钦遵去后今所奏事情与本部原会官议处大略相同别难再议合仍行提督军务尚书杨一清查照先今事理一并再加审处具奏定夺节该奉钦依准拟钦此钦遵通咨前来为照甘肃镇巡等官都御史陈九畴等巡按陜西监察御史卢问之并提督军务尚书金献民后先论奏皆欲闭闗不容土鲁番入贡及欲查审奸回敌使迁徙发遣等项事情追论先年之失策叅以今日之事势斟酌情法委曲详尽节该兵部会官议处已有定见而朝廷又欲行臣再加审处奏来定夺盖圣明轸念边方事重广聴博纳深虑却顾必欲事中机宜万无一失但臣虽旧曾节制陜西诸镇相离二十余年人情事体恐不尽同况前项敌人犯边求贡等项俱系近年事情臣今初到地方见有敌众数万窃伏河套窥伺方将经理陜西延宁三镇兵马钱粮防御甘肃相去尚逺未得亲去巡厯古语云终身坐谈不如一时之亲见彼处镇巡重臣及守巡管粮三司官员亲履其地目击其状知之必真合行谘访采择询谋佥同庶无遗患且各种敌人除谋为内应舍音和珊等一百六十七名捜出私书藏有兵器事迹显露先巳奏行巡按御史详审情真罪当照例转详待报处决如有寃滥即与辨理别无施行外其原发凉州等城监候各起进贡并贡回吐鲁番夷使各官欲查照先年事例迁发两广地方安置充军兵部会官又称人众难以尽发要于内量为查审奸黠头目数十人及舍音和珊遗下家丁哈喇岱尔等五十一名俱发两广地方安置其余随从敌人并盘出大黄顽石等项及随身财物俱令带回通行所在官司差官拨军逐程管送出闗不许沿途延住縁前项夷人不知今仍在凉州监候或又分送何处监羇未经查明其冒称赛玛尔堪天方等国夷使都御史陈九畴等奏内要行分处腹里地方不必起送还国暂住数年另作议处尚书金献民奏则以为彼以进献而来既验之入闗不当置之于法似合中国所以待回夷之体但前项夷人并贡物亦未知见今羇留何处相应查处巳经移咨甘肃巡抚都御史宼天叙会同镇守太监总副将官及督同二司巡守管粮并行都司官从长计议熟思审处今后吐鲁番应否照依众议闭我闗门絶其贡献永不与通惟复中间别有窒碍今当作何区处其监候各起进贡并贡回哈宻吐鲁番夷使见在何处监候各若干名应否尽行发遣两广地方安置充军惟复查审奸黠头目数十人及舍音和珊遗下家丁哈喇岱尔等五十一名照例发遣两广安置其余通行所在官司管送出闗其冒称赛玛尔堪天方国进贡敌人见在何处应否照依都御史陈九畴所奏该部所议一体差官拨军管送出闗归国惟复量照尚书金献民所奏甘肃镇巡官再加详审讯访得真如无指实差人伴送来京入贡若是事出风闻情有可疑亦要省谕遣逺不必深究俱早为查议作急咨报前来以凭叅详定处回奏月久未报又经节次行催去后嘉靖四年十一月内臣自延宁巡边回还套内敌众逺遁地方稍宁方欲亲诣甘凉地方处置前事本年十二月内准吏部咨为传奉事奉钦依行取回京切思前项敌情节该廷议题奉明旨行臣审处奏来定夺巳经半年之上尚未覆奏心不自安专差都指挥同知杨佑赍文前去守催议报臣起程行至西安府华州地方方据各官咨报前因切为吐鲁番敌人蘓勒坦阿里以来种恶数世残灭我哈宻封国掳王母戕哈尚执善巴诱拘蘓勒坦伊兰抢夺金印占据城池为患几六十年累朝列圣深懐以大字小之仁兼体王者不治边人之义文告之辞先后继出抚夷之使相望于道彼番逆天背命怙终不悛尝兴问罪之师而又不忍为犁庭扫穴之举尝下絶贡之诏又因其纳款而许之复通致使奸回以哈宻为竒货可居蔑中国之莫能制命数年之前戕杀肃州将官去年复大举深入围困甘肃城堡声言要夺地方罪大恶极神人之所共怒王法之所必诛都御史陈九畴御史卢问之尚书金献民等后先所议皆欲闭闗絶贡辞义严正推论详悉巳经庙堂大臣叅详称允为今之计必当出此更复何言看得巡抚甘肃都御史寇天叙会同镇守太监董文忠总兵官都督姜奭副总兵赵镇等议称自古懐柔逺人自有定体我朝抚待四国亦有常道前项所拟乃一时权宜未为经久之计吐鲁番于我中国所利甚多若终于拒絶则失其所以为生彼亦不能帖然安静必先时复遣兵骚扰我边况我边疆之守与不守系于边备之修与不修初不系于回人之通与不通使我边备诚修回夷通亦可不通亦可我边备不修通固不可不通愈不可吐鲁番酋所以敢屡肆逆命者勇悍难制固敌人之常性然以正徳年来观之我亦有可乗之衅也为今之计惟在修我边备使粮草充积士马精强城堡坚完烽火严明彼来求和则责以大义峻词谢絶彼来侵掠则整■〈木朔〉兵马痛加剿杀使彼求通不得侵掠无获数年之后必悔罪纳欵还我哈宻归我抢掠男妇度其诚恳姑容入贡既通之后必须查照祖宗旧规处待有道使彼无词可借无隙可投如此庶恩威两尽不悖古人柔逺之道等因叅详所议盖各官均有地方之责知敌患之难测恐兵粮之不继将来果有大举侵犯兵力难以支持万一偾事贻患重典难辞故虽不敢遽为通贡之言以拂众论亦不能终主絶贡之议以贻后艰度彼度巳有不得不然者耳臣去年题为传报回贼声息事内称御戎无上策自治为上策今甘肃地方兵马寡少钱粮空乏城堡无金汤之固战马无充廏之良原额戎伍逃亡接踵而其名徒存见在军人饥寒困惫而其形徒在巳且未治何以治人内之不安何能攘外近询之边人又有不止于臣之所言者矣且正徳十一年肃州之衅将官被其戕杀兵民遭其荼毒去年甘州之寇寨堡残破不知若干人畜杀掠何止数万比之正徳十一年又复数倍彼为守臣者寇之未来既不能阻遏寇之既至又不能截剿满其所欲得利而归乃轻信下人之言以为蘓勒坦莽蘓尔雅穆拉俱被鎗炮打死遂以殱厥大酋之功而掩其残破地方之罪今二酋固无恙也虽和卓塔济迪音之死稍雪边人之忿然既不曾大遭剉衂岂有惩戒所以去年三月复遣其酋首托克托布哈领兵数百窃伏边境窥伺幸而永昌将官马云辈袭杀败走斩其渠魁庶足稍剉其锋况先年吐鲁番之敢于残灭哈宻者皆因哈宻奸回如舍音和珊辈主使各官所论诚是也朝廷亦巳明正典刑矣而其近年之扰我藩篱肆行无忌始固有以致之后又有以激之镇巡所谓有可乗之衅者以此敌人节递番文亦往往归咎于人夫既不能制其命又无以服其心我能絶其入贡之路不能阻其犯边之路倘此敌始终不悛纠众复入而我残壊之寨堡修葺未完创伤之兵马元气未复甘肃之地岂堪再破壊耶且腹里人民饥寒所迫辄相啸聚为盗彼强盛之众既失其所以为生岂肯坐以待毙侵犯之谋势所必有及照河西一线之地西宁有额布勒之贼住伏为患庄浪有后山之敌时出剽掠倘或二寇并作我之兵马西御回夷东备敌众不知有余力否也客兵虽数万可以调发而仓廪在在空虚将何取给事势至此恐无善终之策矣臣愚请及今空隙无警之时宜因其求和行令甘肃守臣差遣的当抚敌人员同差来贡使及寄住属番译写番文责谕蘓勒坦莽蘓尔雅穆拉等大意以为尔等弃蔑天道违背国恩数犯不悛罪不容赦羣臣皆请调发各镇精兵三十余万直捣尔巢声罪致讨天皇帝好生之徳念尔夷地人民亦是朝廷赤子为恶之人固自有数大兵所至诛剿无遗圣心不忍止令守臣闭闗絶贡永不许通今尔屡递番文再三求贡情辞恳切今特令人省谕尔果有悔过实心将原封蘓勒坦伊兰送出还国将尔戍守哈宻之人俱各掣回仍查近年教唆尔犯边首恶人犯械送甘州三堂衙门明正其罪及将所抢掠甘肃一带城堡军民人口尽行送回待镇巡官奏闻朝廷将尔既往之罪一切赦宥许尔照例通贡不絶尔之衣食保全尔之生命仍将尔进贡在京在途夷人除罪恶显著外其余各各发遣出闗归还尔土若不依听前言断然闭我闗门絶尔贡路倘尔复来侵扰我地方巳命守臣调集大兵痛加诛剿尔悔之晚矣如此谕之庶几开其自新之路缓其入贡之谋我得以及时修饬边备料理兵粮若奸回不肯悔过我之内治既修寇至有以待之以守则固以战则克地方可保无虞矣天下之事有理有势理经也势权也守经而不达权原理而不及势其不贻祸人家国者几希矣闭闗絶贡理也经也许其自新势也权也如前所处彼纵有狂谋无词可执所谓权而不失其经也论者动举汉光武时事为言夫光武固尝谢絶西域休息生民是时兵精将勇彼聴则中国晏安不聴则遣兵伐之其势在我而不在彼今日兵将强弱视光武时何如恐我不能持其势以临之故不得不权为之处也我累朝列圣岂欲甘其背慢而常抚之以恩良以逺敌不足深较亦恐结衅于彼以劳我人马耳夫既不能行之于先年整暇之时而欲图之于今日破壊之后可乎至于处置敌人除谋为内应舍音和珊等一百六十七名巳行巡按御史详审情真罪当照例转详待报处决如有寃滥就与辨理径自施行外其原发凉州等城监候今寄监兰州临洮府巩昌卫三处哈宻进贡敌人宻里色埓等三十名及庄浪卫见监贡回哈宻敌人除病故外有玛哈玛特等一十四名并土鲁番进贡未回敌人们拉阿卜都拉等二十八名哈宻进贡未回夷人巴延塔克等二十二名都御史陈九畴等奏要照例迁发两广安置兵部会议又称人众难以一槩发遣要于内量为查审奸黠头目数十人及舍音华珊家丁哈喇岱尔等五十一名俱发两广安置今据各官议称各夷中间奸黠难以审辨相应与哈喇岱尔等俱发两广安置臣恐本夷日后悔过纳款乞还进贡敌人无从发遣归国合无将舍音华珊家丁哈喇岱尔等五十一名先行尽数发遣两广安置仍将见监敌人宻里斯拉等三十名又玛哈玛特等一十四名与进贡未回在京在途土鲁番敌人们拉阿卜都拉等二十八名哈宻敌人并巴延等二十二名俱暂且羇候腹里所在地方待候敌情向背已定另为议处其见监庄浪卫天方国贡回敌人母满刺丹等三名赛玛尔堪贡回敌人图尔逊等五名见监永昌卫赛玛尔堪贡回敌人一名巴莽并进贡未回赛玛尔堪敌人九十九名天方国敌人一十六名虽真伪难辨但彼以贡献而来我既验放入闗若疑其诈冒则又无实可据合行在京在途官司催促前来与庄浪永昌寄监者镇巡官陆续验放出闗遣归本土其原带方物并随身财物聴其领回不许官司侵克重失逺敌之心人情事体似为稳便然今日之所以处番敌者非转欲恃通贡为长策以纾后日之患也其所重在于修内治以待之耳宜仍勅甘肃镇巡官朝夕警惕无忘敌人严斥烽堠申明纪律修葺城堡整饬器械振威武以警外夷之心明赏罚以作我军之气将节次发去官银趁时广积粮料草束务勾客兵万余数月支用倘有不敷作急议奏上请定夺兵粮有备则河西安河西安则闗陜安而中原安矣以后敌人若果输诚纳款容其入贡宜如御史卢问之所言必使处寓有所而交易有时称进有防而遣归有限其始至也严禁边臣不许侵其贡物而减其供应之费其既入也严督各该地方不得任其迁延而勒其贸易之资夷心既得则邪谋不生贡道之通不足为吾病矣臣老矣不敢雷同附会以陷欺罔之罪谨疏其所见所闻者如此但恐精力衰耗志虑疎浅况又不曾亲诣彼处地方岂敢自以为是如蒙乞勅兵部叅详可否会官议处上请圣裁倘有疎漏未惬众情合无仍行新任提督尚书王宪再为审处具奏縁系捉获奸细构引大势回贼犯边夺取地方及节奉钦依着再加审处奏来定夺事理未敢擅便为此具本专差承差王经邦亲赍谨题请旨

　　闗中奏议巻十七

　　●钦定四库全书

　　闗中奏议巻十八

　　（明）杨一清 撰

　　○提督类

　　一为处置属番以安边徼以杜后患事

　　钦差提督陜西三边都御史臣杨一清谨题为处置属番以安边徼以杜后患事嘉靖五年正月十八日准巡抚甘肃等处地方都察院右佥都御史寇天叙咨据陜西按察司分巡西宁道带管肃州兵备佥事李孟旭呈奉本院会案前事依奉会同分守肃州右叅将都指挥同知云冒本司甘肃管粮佥事周汝勤督同肃州卫掌印指挥使李堂并抚敌官通议得哈喇辉辉和尔及川边王子庄齐勤苦峪柴城儿扇马城大草滩等处各种番部俱是我哈宻蒙古罕都等卫属番皆属肃州卫带管先年俱被吐鲁番哈宻回子侵夺抢杀穷迫求生来投本卫依住节蒙总制镇巡等衙门奏请差官抚遣回还本土各敌畏惧吐鲁番吞并杀戮不敢回还镇巡衙门悯其穷无所归不忍驱就死地且恐驱迫之急反生别患又察各敌情形无他从宜将哈喇辉辉和尔二种敌人暂且安挿肃州东闗厢居住川边王子庄齐勤苦峪柴城儿扇马城大草滩等处各敌暂且安挿肃州境外金塔寺地方居住令其自为耕牧待后西事稍宁哈宻复立仍各遣还住守故地中间有住居四十余年者有十数年者内哈喇辉辉和尔二种屡曾与吐鲁番死战原系哈宻忠臣未尝有过住居我边年久时有调遣未尝敢违亦未尝作恶川边等处番人住居金塔寺地方去肃州一百二十余里亦各安居乐业未敢生事近该前巡抚都御史陈九畴等及兵部尚书金献民虑恐前项哈喇辉辉和尔并川边等处番人原系敌国非我族类诚恐日后驭非其人主不制客尾大不掉遗患地方欲要早为议处将哈喇辉辉和尔拣择肃州城外空闲堡寨安置将川边等处番人修筑前古丢弃威武旧城安置庶番汉异域可免后忧奏行兵部转行提督军务兵部尚书杨一清复行镇巡衙门通行诣肃州处职等又督同抚夷官通拘调各番头目亲职等审城北查勘惟有新城一处空堡离城三十里又有暖泉板桥二堡各离城十里俱系肃州军余春夏务农住居之所冬间空闲相应安置各夷因晓谕各国番汉杂居终相疑二徙居别所两取便安等情内哈喇辉有二种欲将新哈喇辉安置新城儿旧哈喇辉安置暖泉堡辉和尔安置板桥堡内新哈喇辉云此是鸟雀不落之地我们如何住的旧哈喇辉与辉和尔云我们东闗住居年久各有置买房屋不能割舍我们情愿入堡将我们家小仍留在东闗也罢职等又谕以既容你辈入堡你原置买房屋聴你卖与汉人或自行拆缷堡中修盖你原无房屋者官司替你另盖务要使你得所因谕以回子去年毎每遗言反间说你哈喇辉辉和尔教他来犯边倘若镇巡不察其奸你们也不安稳处你别处居住则你辈有畜牧之业我无疑猜之嫌两相便安岂不是好各敌方云我们俱是朝廷管的属番任从三堂所处岂敢不从方各承认看得新哈喇辉原无房屋一向趁逐水草搭帐住居合无将新城堡修理城门坚完令其在内自搭账房居住暖水板桥二堡城门破损令旧哈喇辉辉和尔东闗原有房屋者或转卖或拆缷自行堡内修盖居住旧无房屋者官司替伊起盖并将城门修理坚完待恩克保喇之子袭职回日令其管辖在内居住前项修门修房工费不多本镇可以自处又看得威武城在肃州正北去肃州二百五六十里金塔寺在肃州东北去肃州一百二十里川边等处各敌旧巢去金塔寺近而去威武城逺况各敌现今俱在金塔寺耕牧居住今使之舍近而就逺恐非其情且金塔寺去肃州巳逺处之于彼亦无所妨况先年镇巡原拟暂留居住事宁遣归本土亦非久住之地且威武城颇大城垣倒塌者多城门俱各损壊无存所费工力颇多大约修筑墙门除木料外可用人夫六七千人又要军马二百里之外架梁防护人夫所用食米不赀况今肃州年成薄收米粮髙贵回贼不时在外窥伺疲中国而役逺敌非计之得者也且各敌住居金塔寺年久亦巳安便所据欲要修筑威武城安置川边等处番人似非所急职等愚见如此呈乞裁夺回复施行等因据此案查先节准提督军务兵部尚书杨一清咨前事烦为会同镇守太监总兵副叅等官督同二司兵备分巡管粮等官议处停当明白咨报以凭叅酌回奏定夺等因又准兵备咨为整理边务以备寇患事俱经节行各官议处踏勘去后今据前因会同镇守太监董文忠总兵官署都督同知姜奭协守甘州左副总兵赵镇会议得弭患贵防于未然弭患不预则引蔓滋长后将难图举事宜乗夫机会机会不至则本欲集事而反以偾事前项敌人哈喇辉辉和尔住居肃州闗厢番汉杂处久逺之虑诚有如兵部尚书金献民及前巡抚都御史陈九畴等所奏者安置别所使番汉异域后患可消深虑曲防防微杜渐之意固为有见但各敌住居肃州闗厢四十余年并未尝为恶时常聴我调遣且所居房屋或有典买或有自盖安土重迁亦人之常情今无故一旦迁之于外虽因巡守官晓谕一时屈从探其本心终有未安者观其对各官之言可以槩见本院与总兵官姜奭近日出巡至肃州亦曾拘调各敌带领抚夷官通亲到前项堡寨晓谕前意各夷所对之言与前大略相同况今西域吐鲁番构怨方深正诸敌杌陧不安之秋在我惟当以镇静安辑为主若又迁置各敌纷纷多事以拂其心临期倘有生抝则事虽中止欲事必成又恐患生意外所据川边等敌见住金塔寺地方者不必迁动又徙威武旧城徒费工力自取骚扰其哈喇辉辉和尔见在东闗住居者亦且暂令仍旧居住待后西事颇宁年岁丰稔人情洽和本镇措处钱粮有绪将新城儿暖泉板桥二堡合用修筑房屋城门等项工料计处停当另行奏请明示修盖完备将各敌抚谕安置其中暂住待候哈宻复立仍照原拟遣还本土如此则乗时举事事庶可集各敌不至惊疑而地方可免后患矣縁系处置属番以安边徼以杜后患事理合就备咨前去烦请裁处具奏施行等因到臣案查先准兵部咨该本部题该巡抚甘肃等处地方都察院右副都御史陈九畴题前事内开会同镇守太监董文忠总兵官署都督佥事姜奭议得哈宻本元人托克托国洪武年间以其国来降改为哈宻卫封托克托忠顺王与之金印使掌西域入贡之戎于时吐鲁番尚为小国其部落回子临近哈宻者遂臣服托克托托克托部下有三种曰辉和尔曰哈喇辉皆西北之敌而回子则吐鲁番之遗孽也托克托后王母当国吐鲁番欲夺哈宻乃因哈宻回种夜半献门遂杀王母而辉和尔哈喇辉致死巷战始却回贼保全哈宻此其结雠之始也其后哈尚继守哈宻吐鲁番仍因哈宻奸回袭杀哈尚而辉和尔哈喇辉与难者又数百人此其成雠之渐也逮夫善巴复立恩克保喇掌国讨杀国内奸回皆于二种之力此其积怨之深迄今而未解者也至蘓勒坦伊兰既已去西域而恩克保喇亦奔肃州二种敌人亦挈家而至此大槩也至于沙瓜即汉之炖煌郡我朝改为蒙古卫川边苦峪齐勤即汉时屯田郎中地改为罕都卫沙瓜齐勤等处番部本皆一种枝大散处故因地取名各异耳川边齐勤之番各当吐鲁番哈宻入贡之路贡回敌人须有献遗方得过往不然则攫取而杀害者时亦有之以此西域贾回遂与成雠正徳七八年间舍音和珊雅穆拉等率吐鲁番哈宻之众将川边王子庄苦峪齐勤等番杀掠数千人以去以此诸番穷迫不能自立来依我边已经前镇巡等官奏请安挿今已十二三年此其大略也据此各种番人旧属肃州管辖节与回贼构难故各投边依住其瓜州番人叛服不常巳经臣等会奏另候处分外照得川边苦峪齐勤之番为数虽多而精壮者少且各安挿逺堡纵有异谋势亦易制至于哈喇辉辉和尔本皆强敌为数虽少精壮者多且处闗厢近地何异抱虎而眠迹其今日似若无事然家人父子尚有嫌隙异类杂居终难辑睦一旦驭非其人变生不测必危边境诚有如兵备叅将之所议者今若必欲边境奠安俾无后患惟有遣还属敌各回本土使虺蛇不隠于室闾虎豹不饲于■〈木匣〉槛庶免后日窃发噬啮之患但今哈宻沙瓜巳顺吐番嘉峪闗外即为贼境西域从此不通地方滋益多事其辉和尔哈喇辉断不敢归还哈宻而罕都之众亦不能住守川边苦峪齐勤等城亦明矣必欲图我之安而不恤夷人之苦既逆其情必失其心穷无所归势将返噬彼北合卫拉特西连察克台不又生一敌所谓借寇以兵而资盗以粮为计不已拙乎为患曷其休巳若欲姑留依住又恐日后患生肘腋祸起萧墙究根坐由罪在今日臣等虽死亦不瞑目是二者遣之有患而留之亦有害也去留之际处置实难臣等愚昧诚未知处如蒙伏望乞勅兵部会集多官详加议处明示进止以凭施行臣等又查得弘治年间吐番阿哈玛特王子凭借哈宻奸回袭夺哈宻城池掳去忠顺王善巴杀死阿穆尔都督恩克保喇挈辉和尔哈喇辉二种夷人二千余名口来奔肃州镇巡等官将各夷分寄凉庄山永等卫月与口粮寄养数岁朝廷思患预防恐其有变勅兵部侍郎张海都督侯谦令其抚处哈宻兼察哈宻寄食夷人动定与恩克保喇向背之心其辞有曰自哈宻失守之后随哈尚内附者处之苦峪既而复返今又来奔中间未必皆出自哈宻或有别种岂无异心恩克保喇不知其心向背如何使居其地一旦有事足以拒乎否乎其行都司在外七卫二所并嘉峪闗外近边之地更有堪以屯聚耕牧之所可以开创营寨擢用头目分统其众如苦峪者否又苦峪近地其间有无前古废城遗垒可以兴复建置如苦峪事例散处敌众者否一一仔细详加寻访踏勘是实熟思审处必有利而无患的然可以为安内方略来上以竢朝廷再加审处伺便乗机而行之以为制外之张本观此则先时庙堂之上所以计虑而安处属番者未尝不委曲详尽如此之至也既而张海等覆称访得陜西行都司在外卫所西宁地险敌人杂处镇番地窄偏在一隅髙台镇夷地小俱不堪开创嘉峪闗外近有大草滩白杨林两地广漠斥卤弹丸黒子不堪耕牧惟甘肃等卫俱系镇守分巡重地可以安辑防微杜渐终宜驱出但阿哈玛特逆命哈宻未复善巴未归无时可乗无机会可遣欲要先行于哈宻众敌之内推举根基头目数人分管各种回敌分别应否遣还人口给与布花种食令其尽数归还本土下兵部可其奏又可见先时抚边大臣计处周详虽知终当驱出然不忍以内附属敌驱而置之必死之地所以含容隠忍姑且安挿甘肃寄住两地盖其当时理势使然不得不姑为是处耳后阿哈玛特悔过送出善巴复令守国前项敌人因寄住年久安土重迁半随善巴之国半在甘肃寄住迄今殆将四十余年矣曩者蘓勒坦莽蘓尔去国恩克保喇奔肃其辉和尔哈喇辉二种敌人巳竭族避难而来其在哈宻者止有回回一种耳今此二种敌人既巳居住年久又与回种世雠一旦逆情遣出必生变故为患遂在目前此又不可不长虑也臣等又访得哈喇辉辉和尔惟事畜牧不善耕作合无拣择肃州北边久弃空闲堡寨水草便利之所少费官钱为其修理城郭改造屋庐谕以番汉杂居终相疑二徙居别所两取便安之理况恩克保喇之幼子近据该卫起送袭职待其回还令其管辖部落且容不去哈宻令其暂住临边彼亦无不乐从者至于川边王子庄苦峪齐勤等众人颇训顺亦善耕牧先年尝令住牧境外百里地名金塔寺者彼亦安居乐业不敢生事合无因前古丢弃威武旧城再加修筑挑浚壕隍以处其众是肃州地面又添一藩篱也良于地方有益如此则与先年处置内附番夷者事体相同但使逺去城郭何患包藏祸心纵有不逞之徒呌跳于藩篱之外既絶内应亦不足以病边城矣虽然此暂处耳若欲久安长治必须界破疆域汉自汉而番自番庶乎边地可守今哈宻沙瓜俱巳叛顺回贼嘉峪闗外未可轻议也等因题奉圣旨兵部看了来说钦此钦遵该兵部议拟看得都御史陈九畴题称瓜州番达促克布等狼子野心终难训化若不痛加诛戮无以威制诸番其哈喇辉辉和尔本皆土番为数虽少精壮者多今处闗厢近地何异抱虎而眠欲遣还本土又恐穷无所归势将返噬若姑留依住又恐日后生患乞要勅下会官议处及称哈喇辉辉和尔惟事畜牧不善耕作合无拣择肃州北边久弃空闲堡寨水草便利之所少费官钱为其修理城郭改造屋庐谕以番汉杂居终相疑二徙居别所两取便安待恩克保喇之幼子袭职回还令其管辖无不乐从至于川边王子庄苦峪齐勤等众人颇训顺亦善耕牧合无因前古丢弃威武旧城再加修筑挑浚濠隍以处其众良于地方有益若欲久安长治必须界破疆宇汉自汉而番自番庶乎边地可守今哈宻沙瓜俱巳叛顺回贼嘉峪闗外未可轻议一节为照逺人固所当柔而后患亦所当虑各处敌人非我族类其心必异前代徙居内地其患可鉴但今既称寄住年久一旦驱之出闗穷无所归不北合卫拉特必西连察克台未免又贻后患今各官既称肃州北边空闲堡寨水草便利可以安挿哈喇辉辉和尔二种威武旧城可以安挿川边王子庄苦峪齐勤等众必其相度地宜审察敌情俱各停当似宜依拟但今都御史陈九畴巳蒙升职取回难责干理及照新任提督三边军务尚书杨一清不久到彼似此重大敌情合无行移本官再行酌处如果事体稳便照依原拟迁发安挿仍具由回奏如果未便应该别处亦要具由奏请定夺等因题奉圣旨这安挿诸敌事宜还行与提督军务官着再行酌处务要停当钦此钦遵备咨到臣行间又准兵部咨为整理边务以备寇患事该提督军务兵部尚书金献民题内一件议处属番照得哈宻卫都督恩克保喇自正徳六七等年节被吐鲁番残害率其部下辉和尔哈喇辉二种生达投来肃州依住节该镇巡官奏请差官抚遣归还本国各敌畏惧前敌吞并杀戮俱不肯回迄今寄住该卫闗厢者十有四年顷闻男妇不下千口带甲挽强之士近五六百人此固心腹之患也窃以边腹自有界限卧榻之侧岂宜容人鼾睡故番汉杂居致有五部之乱边隅无备卒遗三晋之祸盖以此等苗裔终非我族况本以畜牧为生者擅富强之部落住切近之门墙譬之饥鹰饿虎一时揺尾附人终有山林云霄之志茍不亟为一处以杜其渐将来潜住日久窥伺日熟诚恐患生不测必有噬脐之悔合无行移甘肃镇巡官查照弘治年间侍郎张海等抚处哈宻事例将前项敌人通行查出或以礼省谕遣归本土或悯其穷迫安札别地务要计虑周悉区处停当期于内外肃清彼此两便既不可因循玩视失误事机又不可处置乖方激生他变等因该兵部覆题查得先为处置属番以安边徼以杜后患事该本部议拟题奉钦依行移提督军务尚书杨一清酌处奏请定夺去后今所奏议处事宜大略相同合再行本官酌处等因节该奉圣旨准议钦此钦遵通咨前来为照肃州寄住辉和尔哈喇辉二种夷人乃哈宻之部落亦哈宻之忠臣先年吐鲁番戕杀王母既致死巷战其后袭杀哈尚又死难数多至于善巴复国讨杀奸回亦多効力要其心迹本非有过乃因穷迫归我求生寄住年乆未尝作恶比与哈宻回回不同今都御史陈九畴等议以异类杂居终难辑睦一旦驭非其人变生不测必危边境深虑曲防不为无见但欲遣回哈宻则彼与吐鲁番雠怨巳深断不敢归还故土今要拣择肃州北边空闲堡寨水草便利之所少费官钱为其修理城郭改造屋庐谕以番汉杂居终相疑二徙居别所两取便安待恩克保喇幼子袭职回还令其管辖部落且容不去哈宻令其暂居临边稽之事体似亦相应但恐各敌安土重迁不肯乐从若强之使去致失其心反生厉阶及修理城郭盖造屋庐等项未审工程多寡本镇财力堪否供办巳经移咨巡抚甘肃都御史寇天叙会同镇守太监总兵副叅等官督同二司兵备分巡管粮等官议处先行晓谕各敌使知彼有畜牧之业我无疑猜之念如果乐从仍计议修理城郭改造屋庐合用工料若干先期整理完备方可督发迁移川边王子庄苦峪齐勤柴城儿扇马城大草滩各种回敌亦被吐鲁番残害穷迫来归不敢复还原土故该镇巡议处准令暂安挿金塔寺地方彼亦安居乐业不敢生事今要因前古丢弃威武旧城再加修筑挑浚壕隍以处其众既为肃州北面添一藩篱又使逺去城郭不患包藏祸心前项所处似得柔逺防奸之意且与先年该部所处大略相同但前项地方大草滩扇马城柴城相离嘉峪闗不逺王子庄则在苦峪之西离边稍逺大约皆齐勤蒙古卫番族住牧之地近年节被回贼驱掠伤残弃地方而不守投内地以求生今所议威武古城未知相离嘉峪闗外地里若干修筑城垣挑浚壕隍应用工力若干委官踏勘明白就烦会同议处即今临边有无回贼窥伺并修筑之后防护之兵作何区处方得一一就绪料彼夷人以帐窠为宫室以耕牧为刍粮既有城郭可以自保无不乐从之理俱要议处停当明白咨报以凭回奏定夺去后今据前因窃惟防患当于未形防之太过反生意外之虞作事当谋诸始始谋不臧将无善后之策看得前巡抚甘肃都御史陈九畴等并兵部尚书金献民后先议奏其说有二一则欲将肃州闗厢寄住哈喇辉辉和尔二种夷人拣择肃州北边久弃空闲寨堡水草便利之处安挿居住一则欲将川边王子庄苦峪齐勤柴城儿扇马城大草滩等处先年安挿暂住金塔寺夷人因前古丢弃威武旧城再加修筑以处其众是皆欲严彼此之辨谨内外之防深虑却顾诚皆体国安边至意但懐柔逺人之道当顺其情情有未协强而使之恐生他衅且哈宻乃朝廷封国吐鲁番敢于残破之使其播迁离析而我不能为之所以失中国懐逺恤患之义矣彼哈喇辉辉和尔二种敌人皆忠于哈宻被其戕害率众来奔先朝从守臣之议许其肃州闗厢居住歴年滋久彼无反侧之心我得调遣之用今一旦疑其后日之终不靖也而欲徙之北边空闲寨堡安土重迁岂敌情之所欲哉观其对各官之言曰此是鸟雀不落之地我们如何住的又曰我们东闗住久各有置买房屋不能割舍我们情愿入堡将我们家小仍留住东闗也罢等语其情可见后各官谕之以好语动之以危言方纔承认终非所乐明矣其川边王子庄苦峪齐勤柴城儿扇马城大草滩各种番人俱系境外属番肃州卫羇縻带管之数节被吐鲁番哈宻回回侵夺抢杀穷迫来归先该总制镇巡等官奏请暂且安挿肃州境外金塔寺地方居住令其自为耕牧有住四十余年者有住十余年者今欲驱而置之三百里之外舍近就逺必非其情且原拟待后西事稍宁哈宻复立仍各遣还住守故地是犹存兴灭继絶作我藩篱之意若依前拟则恢复之念荒哈宻之望絶矣及照各官所拟新城儿暖泉板桥等堡堪以安挿二种敌人之地修门修房等项虽费用不多亦未免劳扰又夺肃州军余春夏务农之地以与之似俱有碍至于威武城修筑约用人夫六七千名又劳军马架梁防护且今肃州地方番回之窥伺未巳我兵之警备方严岂暇逆探未形之患以供不急之役乎倘或番回乗我工作之际率众侵扰祸且不测推原各官论奏盖见前年回贼退遯误信蘓勒坦莽蘓尔雅穆拉巳死之言遂谓肃州自此无事故有是言若体诸各敌之情叅以今日之势非惟不能亦所不敢据今镇巡所言土鲁番构怨方深正诸敌杌陧不安之秋在我惟当以镇静安辑为主若又迁置各敌纷纷多事以拂其心临期倘有生抝又恐患生意外等语似为有见如蒙乞勅兵部叅详议拟合无将前项川边王子庄等处番敌令其照旧于金塔寺地方住牧以为后日恢复之图以存兴灭继絶为我藩篱之意其哈喇辉辉和尔二种敌人亦且令其照旧肃州闗厢居住不必预为迁徙之说以离其心待后番情宁谧财力有余之日如果事势可为另为具奏定夺庶使敌人无疑二之情地方无劳扰之患而我得以专意内修可收攘外之绩矣縁系处置属番以安边徼以杜后患及节奉钦依这安挿诸敌事宜还行与提督军务官着再行酌处务要停当事理未敢擅便为此具本谨题请旨

　　一为整理边务以备敌患事

　　题为整理边务以备敌患事准兵部咨该本部题该提督军务本部尚书金献民题前事内一件议处边情照得额布勒等残贼自正徳四年节被小王子赶杀率其残党达兰哈哈等假息西宁境上计今十五六年春夏则趁逐水草住牧遇冬则踏氷过河抢刼先该巡按陜西监察御史潘仿为陈言边务节该本部议得合候明年黄河冻消敌众复回西海之时查照先年宣城伯卫颍巡抚都御史呉琛等大剿番贼方略选调主客官兵乗机并力剿杀题奉钦依行移甘肃镇巡官议处去后迄今未见作何区处臣窃料该镇官员非敢故违迟迟也顾在我者以兵力则寡弱以粮饷则不继兵机重务未容轻议夫帝王制驭边人之道惟有抚剿两端宜加剿者我既不能奋力若不早为议处将来党与日炽其祸殆有不可胜言者矣臣查得嘉峪闗外齐勤罕都哈宻三卫夷人俱以永乐年间率众来降我太宗文皇帝授官降印蓄为藩篱迄今百五十年坚守臣节此固圣主深谋逺虑措置得宜断敌人右臂之微意也臣愚以为前敌地本富饶人亦强悍西海之地彼既盘据有年我终不得为用合无查照前例于该镇抚敌官内选差才识敏给周知番情者二三人或四五人前去近边地方谕以朝廷恩威军门杀伐利害令其各安生理毋自作歹以速灭亡如果革心向化聴我招致就彼安挿设为卫所与齐勤等卫相掎捔许其以时通贡量加赏赉以结其心仍择其雄杰一二人授以职事立为头目使之钤束部落遇有紧急声息量调人马为我策应有功之日一体犒赏庶在我不失制驭之道于彼或有感戴之诚而地方可保无虞矣但事体重大臣不敢擅拟合候命下会同府部院寺及科道等官从长计议转行甘肃镇巡官再加议处如果可抚依拟施行或于敌情地方俱有窒碍即便查照御史潘仿建言及本部节行事理催攒兵粮相机剿捕务要草薙禽狝以靖地方毋贻后患该本部议得前项敌众久据西海吞并番众势益强盛亟宜处置所据抚谕安挿设为卫所授以职事许其通贡量加赏赉使彼有归向之诚在我增藩篱之固如大宁之诺延等卫所故事藉外以卫内岂非边方经久之图但恐人情黠诈遽难驯扰且事体重大未敢遥度合咨提督军务尚书杨一清督同甘肃镇巡等官将所奏事情审度机宜酌量事势前项敌众果堪招降立卫授官许其通贡以示羇縻如或人性犷悍未可卒致必须加兵征剿再为从长计处具奏定夺题奉钦依备咨前来照得额布勒等边人窃伏西海蹂践番敌侵扰洮河地方先该巡按陜西监察御史潘仿奏要催攒兵粮相机剿捕事理相应但我兵力尚屈未及区处今提督尚书金献民奏要照依祖宗朝嘉峪闗外设立齐勤罕都哈宻三卫事例于该镇抚夷官内选差前去近边谕以朝廷恩威军门杀伐利害令其各安生理如果革心向化聴我招致就便安挿设为卫所许其以时通贡量加赏赉以结其心仍择其雄杰一二人授以职事立为头目使令钤束部落遇有紧急声息量调人马为我策应有功一体犒赏或于敌官地方俱有窒碍即便查照御史潘仿建言及本部准行事理催攒兵粮相机剿捕务要草薙禽狝以靖地方毋贻后患一节縁前项事情必须亲诣河西地方计处但敌众数万见在河套住牧臣方督调陜西延宁各镇官军分布防御势难摘离巳经移咨巡抚甘肃都御史寇天叙会同镇守三司等官集议所奏召致安挿前项敌众设立卫所授以职事许其通贡聴我调遣应否如拟施行若于敌情地方有碍必须加兵征剿就为宻切从长计处用兵方略明白咨报以凭回奏定夺去后延今半年之上未见回报盖因事体重大各官不敢轻有议拟今套人渐逺边境少宁臣方欲亲诣庄浪西宁地方议处回奏忽奉勅旨行取回京縁前项贼情臣先今久曾有意经画节尝论奏谨以所见为陛下陈之切惟自古帝王制驭逺人文徳固所当先武功亦不可缓文徳可敷则干羽之舞固足以格有苗武功当用则鬼方之伐亦事势之不容巳前项贼寇黠诈之性惟利是贪恐非文告所能招致亦非官职所可羇縻况戕我属番侵我内地彼有必诛之罪许其通贡加以赏赉我施非分之恩亏中国之体纳外夷之侮非所以示四裔也及照奏内所引齐勤罕都哈宻等卫敌人事例皆当国初开创之时率众来降所以我祖宗授官降印以羇縻之使之为我藩篱今额布勒等寇贼背叛其主投我属番境界大肆侵掠横加吞噬又侵入我腹里地方此正田中之禽利用搏执固非汉武称兵于阴山之窟喜功好大者之所为也臣正徳五年复起总制陜西军务之时此贼被小王子人马雠杀残败遯来河西地方臣虑其异时必为边患建议欲调集大兵诛剿规画巳定不意旋即奉勅取回兵部题钦依行令甘肃镇巡官整理因循至今十五六年种类渐蕃声势日盛臣于去年六月内奏为敌众出没计处用兵机宜事欲待套内无警粮草有积之日量调陜西延绥精兵与河西兵马会合寻袭痛加诛剿但兵贵神速机难预定必待临期奏请非惟缓不及期且恐事机先泄欲乞上请及早行令宻会各该将官不拘何月日相机取便行事若无可乗之机不敢轻动兵部覆奏欲令臣将一应制胜机宜用兵方略一一会计停当先行差人具奏议请定夺縁兵家变态不常旬月之间事机顿异况地方相去京师五六千里奏报往回动经数月虽有成算亦难取必议处间忽报北部二万前去西海收捕前贼臣方庆逺人相攻中国之利不须烦我师旅不意为彼所觉移巢南面留其精兵据守彼千里而趋利此以逸而待劳反为其所败失势而遯后闻阿尔托蘓贼众恐北部仍来报雠挈营随顺渡河入套止是额布勒一枝半在西海半渡河寇我洮州即今未曽尽数归巢且西宁洮河等处番族国初分散部落设有国师禅师指挥千百戸镇抚驿丞等官管领给与金牌令其三年一次输纳差发马匹而以官茶酬之若与王官王民无异伏覩金牌上篆文中曰皇帝圣旨其下左曰合当差发右曰不信者死实欲借其为我藩篱捍备北部即前汉断敌人右臂之意百十年来河西之众不能逼侵我洮河恐番人之议其后也今二种残贼将番族戕害巳甚不能生存遂与之纠合为寇西宁最被其害洮州之番近亦被胁合伙为之指引道路番人合势我之边境其何能安此膏肓之疾腹心之患也议者动以不可轻举为言虽兵凶战危诚宜慎重而玩宼养患亦非所宜尝窃譬之套人势虽猛烈如风寒暑湿之病来则疾于风雨治之不善即能杀人然得遇良医一汗而愈一汗而安西海之人如痞结胸腹间目前饮食起居虽若无恙久而不疗元气日渐消耗后将难图兴言及此岂得不思所以处之而徒玩时愒日以侥幸于无事哉且阿尔托苏巳遁止是额布勒一枝大约精骑不过二三千人其余皆胁驱番人势非得巳然地土被其夺占骨肉被其杀戮账房被其烧毁孳畜被其抢掠欲报怨雠而复其故产人岂无是心哉此间谍之用亦不可废也切见新推提督三边军务尚书王宪刚果有谋多才善断昔尝管理茶马遍歴西宁洮河地方又曾督处河西屯田至今边人颂其风力合无请勅本官力任此事若今年迤北大势无寻捕西海之举及套众回贼不曾大举深入或虽入而即遯宜宻谕甘凉庄浪等处将官部署兵马待冬末春初草枯马弱之时调集延绥游竒二枝兵马及陜西宁夏二镇游兵共万二千人甘凉之兵自凉州而进延宁之兵自庄浪而进陜西之兵自河州归徳而进与各该守臣所统兵马刻期聮络并力夹攻如昔年宣城伯卫颍都御史呉琛征番故事仍先设法厚募壮勇识事之人暗入西海谍我属番使为内应一鼓成功以驱河西腹心之害以为我边久安长治之图尤须精择将领如鲁经李义马云甘祯辈及凉州革任叅将都指挥杨佑皆熟知此事可以付托西宁兵备副使陈鼎沈毅有机陜西布政司左叅政成文固原兵备副使桑溥皆曾巡歴河西地方素有才略可以翊赞兵机督处粮饷然事干各镇必得主将一员居中调度该部必有所处臣不敢言顾兵马不难于调集而粮草实难于措处臣到边督催运送甘肃一镇民粮银两及分发戸部送到官银其数巳多而仓储未见有积及照兰州督理粮储戸部署郎中娄志徳实心干事宜令往来庄浪凉州一带督处仍于布政司选委有干力善经画官一员专一整理河西钱粮一面于庄浪凉州西宁或召商或籴买一面于兰州安定会宁等处收积盖专恃河西则所积不多兰州安会如有厚积临期可以带运臣之所见如此如蒙伏乞圣明轸念河西重镇冦患为急乞勅兵部将臣所言叅详可否若谓事体重大乞会多官从长计处早为定夺然须如臣去年所奏令提督大臣相机行事可为即为不必临时上请待报以致事机漏泄无益有害若无可乗之机或兵粮未集照常战守不可轻动以贻后艰仍乞勅戸部降发内帑官银十数万两或开盐课一二十万引聴提督官督令甘肃管粮衙门上紧设法措置庶得有备无患倘失今不图而专持慎重之说袭为怠缓之计臣恐一二年间甘凉地方西备回贼东备敌众我兵疲于奔命而套内大贼又复挠乱其间不能掣兵往援则河西之地恐非国家所有事势至此虽有智者不能为之谋矣臣老矣非但乞骸且将就木巳未及行而欲委劳于后之人知罪知愧况前事先该御史潘仿奏行兵部议处其后甘肃巡抚都御史陈九畴亦欲举行未曾就绪而去臣既灼见其故岂敢终为隠蔽而不吐露一言伏惟陛下留神省察縁系整理边务以备敌患事理未敢擅便为此具本顺差承差王经邦亲赍谨题请旨

　　一为边务事

　　题为边务事据陜西按察司整饬固原兵备副使桑溥呈嘉靖四年十二月十八日钦奉勅今特命尔前去固原髙桥靖边等处专一往来巡歴抚安土达仍整饬固原靖边甘兰等处兵备操练军马修理城池墩台闗堡抚恤士卒防御敌众保障地方兼理词讼及督理粮储禁革奸弊凡一应边情军务须与分守叅将等官会议停当而行仍聴陜西镇守巡抚官节制不许偏执违抝妨政害事若有军职及守备官员卖放军士纵容官攒人等通同豪滑刁泼军民兜揽钱粮虚出盗卖并隠藏逃囚等项许尔径自叅奏挐问尔为宪臣受兹委托务须持廉秉公禁革奸弊尽心竭力以安边境如违罪不轻宥尔其勉之慎之故勅钦此钦遵外为此今将前项钦奉勅内事宜呈乞照验施行等因到臣查得固原兵备衙门系成化年间开设原请勅内开载所管地方事宜与今略有不同且如髙桥即灵州守御千戸所旧该固原兵备官往来巡歴抚安土达后因添设环庆灵州兵备隶其管辖固原相去地逺似无相干诚恐地方有事两处兵备官得以互相推调其固原靖边甘兰等处卫所军民与平凉府所属州县巩昌府所属安定会宁二县临洮府所属兰州金县二处并平凉安东二卫监苑羣牧所等衙门军民杂处墩台闗堡多在各该军卫有司所辖之地凡缉捕盗贼问理词讼督理粮储遇警收敛人畜俱与军卫有司官员干渉勅内未曾开载有碍行事縁前项所管固原靖边兰州俱系极边要害地方寇众不时侵入闗系至重比之其它兵备不同如蒙乞勅该部议处合无将固原兵备官原奉勅书上请更换除去髙桥地方仍开固原靖边甘兰等处凡干碍墩台闗堡词讼粮储及遇警收敛人畜等项事务与各该军卫有司相干者俱聴提调约束不许违抝其余军民一切政务不得干预开载明白庶几事权归一可以责成修举不至失误边方大事实为便益縁系边务事理未敢擅便为此具本专差承差杨鸾亲赍谨题请旨

　　一为比例列衔支俸以便行移事

　　题为比例列衔支俸以便行移事据分守固靖环兰等处地方叅将署都指挥佥事刘文呈前事切照本职原任陜西都司庆阳卫指挥同知推选延宁地方把总管事节该钦奉勅谕升署都指挥佥事守备固原地方后充宁夏游击改任分守叅将钦遵任事外伏念本职一介草茅叨任重地敢不努力图报将来縁分守地方广阔军民杂处凡百文移与都布按三司有行奈本职俸衔仍在原卫带支各司文移不肯径行却由卫所转行以致躭延往往误事且本职系陜西省镇属卫指挥滥任本镇叅将况庆阳原卫又系叅将所辖地方环庆守备亦该提调凡本卫一应公文呈行彼处守备开列本职职名属卫未免轻视比与延宁甘肃隔镇地方分守副叅游击事体不同及查得先任固原守备署都指挥佥事杨宏陈善并固靖游击陶文及延安卫带衔都指挥阎武俱在本都司列衔支俸今本职既授都司署职叨任分守叅将责任颇重俸衔不蒙开列行事有碍如蒙轸念地方冲要事体重大乞赐转达准于都司列衔支俸庶使文移便于径行本职得以展布为此理合具呈伏乞照详定夺施行等因到臣行间随据陜西游击将军署都指挥佥事夏钦亦呈前事看得分守固靖环兰等处叅将署都指挥佥事刘文所呈乞要都司比例列衔支俸一节切縁本官既授都司署职又推任叅将分守地方比与杨宏陈善等事体相同闗系尤重况庆阳卫系其所辖环庆守备又其统属一应文移开写本官名衔委于名分不宜行事有碍及照署都指挥佥事夏钦原系西安前卫指挥后升署都指挥佥事推任宁夏游击将军因病革回本卫带衔闲住近该臣奏荐兵部题奉钦依奉勅充陜西游击将军縁西安前卫亦有游兵选拨官军追补马匹俱与本卫有行文移往来亦多不便如蒙乞勅兵部查照前项事例将刘文夏钦俱准于本都司列衔支俸将官之体势稍尊得以尽心举职下人不敢轻视不致违误军情重务矣縁系比例列衔支俸以便行移事理未敢擅便为此具本顺差承差杨鸾亲赍谨题请旨

　　一为军务事

　　题为军务事案照先准兵部咨为设总制以图两全事该本部题内开跟随书掾头目家人聴从选带仍具奏闻等因节该奉圣旨是钦此钦遵备咨到臣除头目另行外为照臣一到陜西地方即该题奏各项事情及发属文移浩繁縁未奏讨书掾缺人书写访得直隶镇江府丹徒县省祭官任汉本府两考役满吏李棠俱各写字端楷谙晓行移巳经行令该府取具备细脚色开送跟随前来书办及具题去后续准兵部咨该本部覆题奉圣旨是准照例奏带应付钦此钦遵外续又据书办吏李棠呈为给由事开称以农民充镇江府吏两考役满给由间蒙臣行取前来书办又蒙本府给与给由批申赴吏部投下诚恐违限日久乞要容令赴部给由等因为照本吏一向在于军门书办今要容令赴部给由相应准送但三边军务浩繁案牍填委縁未奏讨书掾一应文移俱系省祭官任汉与本吏经手书办若容令前去未免缺人应用况系题奉钦依选带人役巳将本吏原领本府批申顺差承差赵祯咨送吏部照收候合无将本吏准作提督军务官员下书掾之数就准当该惟复止作办事随准吏部咨称看得吏典办事役满方拨当该此系照旧例今李棠既系奏带人数合无准作办事于例相应咨烦查照施行等因到臣除将吏李棠准作办事在于军门书办外今照臣奉勅行取回京所据原奏带省祭官任汉办事吏李棠相应起送吏部聴用查得节年提督官员奏书掾事毕回京多得沾被恩典省祭官或不拘年限就与选用掾吏可不待补办就拨当该今省祭官任汉办事吏李棠跟随臣巡歴各边沙塞戎马之区涉歴艰苦一年之间书写案牍文移无时休息及查得任汉亦系省祭十年之上巳该行取之数如蒙乞勅吏部查照节年提督官书掾事例将任汉就为收选李棠就拨当该庶使将来从事军门者有所劝勉而不惮勤劳矣縁系节奉钦依选带书掾比例选用收拨事理未敢擅便为此具本顺差承差杨鸾亲赍谨题请旨

　　一为荐举旧任官员以慰人望事

　　题为荐举旧任官员以慰人望事臣闻兵有先声而后实然不独兵也凡为政者先声有以动人则不令而自行不言而自信得效速而成功易矣陜西旧任台察藩宪等官才贤最多清议所归舆情所属岁不乏人除巳在显位及见任台端者不敢论荐外博访得浙江左布政使今守制孙修督储有精勤振厉之风持宪有严明刚果之誉四川按察使今守制王廷相山西提学副使今归养刘天和山西按察司副使陈轼山东按察司副使整饬徐州兵备赵春俱曾按治陜西地方皆能弹压势豪肃清风纪剔除奸蠧而不蹈苛察之弊激扬清浊而不失老成之体至今官吏惮其风采兵民望其复来臣得之闻见如此如蒙乞勅吏部再为查访合无待孙修服阕遇有陜西三边巡抚缺员早为推用其王廷相等四员遇缺推补藩宪之长以为登用之阶不独慰一方军民之望而凡为臣者皆有所感慕兴起矣臣今老病衰残方上乞骸之疏窃念用人为当今第一急务荐贤为大臣第一职业故不敢隠蔽而冒昧一言然亦不敢泛及他省官员者恐知之未真或于民情土俗有不相宜耳伏惟陛下裁察縁系举荐旧任官员以慰人望事理未敢擅便为此具本顺差承差杨鸾亲赍谨题请旨

　　一为献愚忠以答圣眷事

　　题为献愚忠以答圣眷事伏念臣章句孱儒栁蒲弱质遭际盛时久尘仕籍既废而兴任毎兼乎文武求退而进位乃躐乎台衡顷当近幸干纪之时获遂山林优老之愿驽骀久病岂有意于腾骧朽木不雕分宜供于釜爨恭遇新皇御极图任旧臣改授今官俾总边镇伏读制词屡有寛朕西顾之忧之谕夫主忧臣辱安敢避难用是扶疾以起千里遐征诚愿以其力之所能为者图报圣恩于万一也迩者遽蒙召还内阁之命屡疏悃诚未荷俞允进退维谷不知所为仰惟陛下应运挺生代天化育日新庶政而机柄独操器使羣材而权度在巳虞舜之好问好察知何加焉大禹之克俭克勤徳斯懋矣嗣位以来五年于兹敬天法祖爱民勤政日有孳孳不自暇逸然而求治之心徒切至治之効未弘臣窃观正徳年间干纲下移权奸窃柄始则刘瑾中而钱宁后乃姜彬海内骚然几成大乱陛下起而振之政务归于内阁裁断出于宸衷近臣非惟不能与力亦且不敢与闻是宜天人协应海岳效灵奈何近岁日蚀地震旱干水溢之灾层见迭出至于物异人妖有近代之所罕闻者圣徳清明岂宜有此皆臣下奉职不效之过也臣年老久衰非但乞骸且将就木既不能仰承圣眷任事供职若终无一言以去则上负恩私下干物议其罪莫可自赎矣谨以今日至切至要者疏为五事为陛下陈之倘蒙留神览观俯赐施行于治道不为无补臣虽屏居田野与世长辞复何憾哉然此特其大要耳若夫陛下有爱民之心而民未阜康有任官之诚而事多茍简兵政宻矣而夷狄不免于侵凌法令彰矣而奸顽未见其惩艾其它弊政尚多臣昏眊之余不能尽述陛下责公卿之所有事责台谏使得尽言必有陈其颠末以俟采择者矣臣不胜拳拳爱君体国之至除患病乞休另行具奏外縁系献愚忠以答圣眷事理谨题请旨
　　计开
　　一曰圣学臣惟人君一心万化之本原也然方寸之微而众欲攻之茍无诗书理义以维持之百凡声色货利狗马竒珍之物游观畋猎骑射俳优之技与凡异端邪术之流投间抵隙皆足以动揺吾心而谗谄面谀之人又从而从谀之日积月累几何不荡荡然而陷溺于物欲之中乎既为物欲之所溺则于天下之事安能真知其是非得失之所在务决去而必得之哉此谓讲学所以为人君图治之第一义也臣窃闻陛下在藩邸时恭穆献皇帝专教之读书令纪善伴读等官诵说经史一切玩好俱不令至前一切憸人俱不得在侧故幽潜之徳孚于上下恭黙之化洽于臣民嗣位之初首开经筵祇循旧章选择儒臣日侍讲读又闻命内阁取尚书以俗说训释且为韵语以便讽咏至于无逸洪范等编尤加研究书史之外凡百玩好悉无所用天下之人皆谓仲虺称成汤不迩声色不殖货利周公旦称文王不敢盘于游田以庶邦惟正之供陛下盛徳何以加诸是虽天性髙明而献皇帝之善教有足征矣臣愚窃谓帝王之学与书生异不必求诸文辞之幽深不徒事夫章句之寻摘要在继其功得其要而巳经筵有定期然仪卫森严势分隔越恐讲官不得効其忠日讲乃帝典然往年或废于寒暑或阻于风雨所谓一暴十寒之弊或不能免焉书曰惟学逊志务时敏厥修乃来诗曰日就月将学有缉熈于光明所谓时敏者谓勉于学如有所不及也所谓缉熈继续光明无少间断也臣昔官京师毎见旧时讲官其进讲也摘取书中好语稍有嫌忌者即不以讲且其所讲不过随文释义不能推广言外之意以开圣聪又或于讲终献谀佞以骄上心臣知今日必不为此伏愿经筵之余退朝之后日御文华殿命官进讲仍乞降之霁色接以温言令其从容开说不许嫌忌其讲经也各发明身心义理之大要其讲史也务推演兴亡治乱之大原所谓必求诸道于焉能自得师因而推及今日之政事某事有合乎古某事当用于今某事善可为法某事恶所当戒陛下凝神定虑黙识深思闻圣贤义理之论譬犹学近其人监古人隆替之原设若身处其地有所疑必形诸顾问有所得必措诸躬行如此则讲读之制不虚行讲读之官不虚设心常在于诗书理义之中百凡外物自不能夺之本源澄澈而物理自明推之仁民爱物而无不通放之家国天下而无不凖致治之大本实在于此易曰正其本万事理大学曰其本乱而末治者否矣伏惟圣明留意
　　二曰圣政自古三公论道六卿分职我圣祖稽古建官以政事大权分任六部即六卿分职之意我太宗皇帝始设内阁简儒臣居之以备顾问职论思资望深者荐加师保职衔以辅养君徳翊赞化猷即三公论道之意列圣相承皆不时召见部院大臣面议政务日与内阁之臣裁决可否金匮石室之藏不可见其见于御制五伦书及故大学士杨士竒李贤等所著三朝圣谕録天顺日録等编君臣答问俨然唐虞都俞吁咈之风百余年来政事修举道化隆洽实由于此至于台谏论列事情天下方面官述职来京亦得入觐天颜面承清问不惟周知事之利弊亦得考见人之贤否逮至宪庙稀接大臣而上下之情始觉疎逺我孝宗皇帝弘治十三年以后时召大学士刘健李东阳谢迁并尚书马文升刘大夏都御史戴珊等谘访政务面赐裁决昌大休明之气象至今思之正徳年间视朝稀阔大臣不复接见以此威福之权下移近幸纪纲法度几于荡然天启圣皇诞膺寳厯积年弊政刬除无遗废黜奸佞登崇俊良嘉靖之治号为中兴今天下之政务必由六部拟议必由内阁皇上总揽干纲万几独断近臣不敢干预可谓千载一时矣但内阁之官自经筵日讲之外未闻时时接见六部等衙门官未闻召对商髙宗之命傅说曰朝夕纳诲以辅台徳又曰若作酒醴尔惟曲蘖若作和羮尔惟盐梅尔交修予夫既不得常接天颜则交修无所用其力纳诲辅徳亦或托诸空言及其久也壅蔽之患生窃弄威福之人或由是出矣臣愿陛下退朝之暇进讲之余不时召见内阁重臣将一切机务面议可否取旨裁决六部都察院等官凡章疏之上并台谏之臣有所论列亦乞时赐宣召面加质问聴其尽言不许忌避庶几朝无失政国无隠奸非惟大臣不敢欺蔽行私怠忽荒政而陛下亦得以明习天下之事矣
　　三曰聴言臣闻朝廷之有言路犹人身之有气血也血气一日不流则百病生言路一日不通则百邪作古昔盛时啬夫庶人皆得进言官师相规工执艺事以谏后世以谏设官其途已狭若为谏官而复不得尽其言则朝廷耳目将谁托耶我国朝设立六科十三道皆以言为责列圣相承未尝不以开言路为事言路开则庶政清言路塞则庶政荒矣陛下即位之初求言如渴纳谏如流凡科道官有所论列辄下该衙门看了来说又或褒之以所言有理其所建白多见采行言路可谓大开矣奈何各官人品不同识见各异通达国体实心効忠者固多事体未练轻率妄言者亦有以抗直为髙者毎过乎激袭见闻之偏者多失其真或一事而辨论无休或数人而自相矛盾遂至上干天威毎加诘责虽所寛贷亦或因而贬黜者有之甚至有下之诏狱者有械系入京者似与圣王从谏弗咈之美不侔似与初政聴言之意不类然此非圣徳之不能优容其实诸臣有以自取之耳顾彼言官虽涉狂妄犹胜缄黙虽涉戅直犹胜软美论事有过当其心必自诿曰我所见如此不敢不尽也论人有失真必曰我风闻如此不得不言也若从而诘责之罪黜之自非灼有定见确有定守者孰不思全身逺害而为容容唯唯之归邪窃恐中外相传以言为讳弊政无由而祛官邪无从而纠民隠无从而达天下之事日入于弊矣尝闻唐臣陆贽之言曰谏者多表我之能好谏者直示我之能容谏者之狂诬明我之能恕谏者之漏泄彰我之能从有一于斯皆为盛徳李绛之言曰人臣死生系人主喜怒敢发口谏者有几就有谏者昼度夜思朝删暮减比得上达什无二三故人主孜孜求谏犹惧不至况罪之乎近岁以言得罪者臣不能知其详悉不敢泛有所指且如去岁冬间御史侯秩论臣不宜复入内阁上激圣怒降二级逺方用秩之论臣辞虽无据心实匪私臣之昏老委不当复用陛下虽误用之臣亦不能自强侯秩所言不为无见伏愿陛下逺师帝王聴言纳谏之徳近循初政乐闻谠言之美今后给事中御史论列事弊指陈缺失及纠弹官僚者一一亲赐省览择其言之当者或即赐施行或令该衙门看详覆奏上请定夺其有未当亦乞曲赐优容置之不问仍召还侯秩复其旧官或令吏部量才升用岂但臣之心获安而两京言官皆得安心举职矣再乞勅吏部通查二三年来以言得罪之官开具事由疏名上请或复其旧职或量为叙迁如此则圣徳弥光治功有补凡有言责者感激奋发孰不思所以自効哉
　　四曰宥过仰惟恭穆献皇帝至仁大徳克享天心笃生我皇上潜龙升御出震继明奠万国于熈平囿羣生于嘉靖推厥本源功徳隆矣皇上嗣极首议尊崇之典考经据礼至再至三既而采纳廷议断自圣心尊尊亲亲亦既两尽无复遗憾夫何一时言礼之臣不能推广圣上因心之孝纷纭抵捂力持初说终乃率众伏阙諠攘无忌在礼法为不恭在事体为不顺上厪圣怒将学士丰熈郎中余寛等下之诏狱加之棰楚或充军或为民甚至有毙于杖下者罪诚自取夫复何尤但推原各官大抵狃于学术之偏袭于闻见之陋其心惟恐陛下之所处者有乖典礼将为圣徳之累不思陛下之所处者正所以为礼也今经二年矣充军者羇管遐裔有同戍役之夫为民者编齿村氓不与衣冠之列虽有自新之念无复自致之门所以节说大臣言官屡有论列未荷俯从近该御史张兖具奏奉圣旨该部看了来说中外臣工欣然称颂既而吏部覆题又复报罢众心惑焉夫陛下之罪诸臣者亦因其可怒而怒之俟其改悟固未尝深絶之也譬如上天之于万物霜雪雨露皆所以为恩然霜雪摧折必有雨露之沾涵然后羣生得遂未有严寒之后不继之以阳春也陛下始因诸臣罪状可恶而窜谪之又因其能自改悔而收复之正合天道生长肃杀之意臣湖南人也稔闻献皇帝容人恕物之量陛下体而行之献皇帝在天之灵必无不喜且慰矣孟轲氏曰人恒过然后能改困于心衡于虑而后作诸臣抱罪既久悔悟已深叙而复之必当有以自效伏愿日月回照雷霆霁威乞勅该部通查言礼被罪之人充军者令其生还乡里为民者量授一官叙用不幸因棰致死者亦令有司优恤其家庶足以见圣徳如天无所不包非惟被罪之人感再造之恩而凡为臣工皆兴踊跃爱戴之诚矣
　　五曰和衷臣闻之书曰同寅协恭和衷哉释之者曰君臣上下当同其寅畏协其恭敬诚一无间融会流通民彝物则各得其正所谓和衷也夫君尊如天臣卑如地其情易疎而难亲其分易睽而难合故天气下降地气上腾然后岁功成君泽下流臣诚上达然后理道立上下不交则徳业不成有国者之深忌也陛下即位之初召用耆旧委任忠良视大臣如腹心崇奬台谏聴受谠言待羣臣如四体上下可谓交矣中外欣欣谓和衷之化可成自夫大礼议兴小大臣僚不能仰体圣心推广圣孝各持初见务求必胜朝廷之上如聚讼然二三言礼之臣乃援古典执经义以厘正之于是众论归一而大礼告成矣然自是上下之情不通和徳之风不着是皆羣臣负陛下而陛下何负于羣臣哉夫虞廷九官济济相让推贤让能庶官乃和窃观近岁臣僚正直忠厚之道微乖争凌犯之风起恶闻人善而乐谈人之过失务矫伉者不顾朝廷之事体喜攻讦者不究事情之虚实公卿降志于庶僚贤否混淆于横议或因一事之失而槩其平生或信一人之言而辄相附和忿戾之气毎形于奏章交构之辞几成乎骂詈自古太平有道之世未尝有此不可闻于四夷不可训于后世伏望陛下恭已责成虚懐聴纳元首股肱上下相须手足腹心相视一体使上之情必宣于下无壅蔽之忧下之情必达于上无扞格之患仍乞天语丁宁戒以中外臣工各以恭逊相师毋袭猜忌之风以惇大成俗无崇猥薄之行协心以理国事如辅车之相依同徳以亮天工如巨川之共济然大臣者庶僚之表也尤当廓有容之徳体包荒之量求贤如恐不及见善若已有之正身以率下则孰敢不恭平心以应物则孰敢不服于以和典礼之衷于以迓衡平之治大臣和则庶官无不和矣然所谓和非和光同尘之谓也不矫为异所以为和不茍为同亦所以为和古之大臣上殿论事互有异同下堂则不失和气何者其心公也公故和凡其比周朋兴相非相怨者皆私心为之也臣愿陛下和徳于上百官和于朝万民和于野汉臣所谓心和则气和气和则形和形和则声和声和则天地之和应焉由是三光全而寒暑平五谷熟而人民育诸福之物可致之祥无不毕得岂但灾殄可消而已老臣垂尽之年拳拳一寸之忠所以望于今日者如此伏惟留神省察奉圣旨览卿奏足见忠爱事闗朝廷的朕自处置其余知道了卿宜即赴阁办事该部知道

　　关中奏议巻十八
  </div>
  <div class="pagination">
   <a href="关中奏议_page10.html">
    上一页
   </a>
   <span>
    ...
   </span>
   <a href="关中奏议_page6.html">
    6
   </a>
   <a href="关中奏议_page7.html">
    7
   </a>
   <a href="关中奏议_page8.html">
    8
   </a>
   <a href="关中奏议_page9.html">
    9
   </a>
   <a href="关中奏议_page10.html">
    10
   </a>
   <span class="current-page">
    11
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
