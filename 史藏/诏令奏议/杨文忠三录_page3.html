<!DOCTYPE html>
<html>
 <head>
  <meta charset="utf-8"/>
  <title>
   杨文忠三录 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杨文忠三录 - 第 3 页/共 5 页
  </h1>
  <div class="content">
   臣等窃见道士陈应防李云容当先朝权奸乱政之时夤縁依附蛊惑上心新政之初当与番僧人等同加诛戮于时止将真人封号革去得保首领已为失刑而近日以来不知有何夤縁复图进用肆无忌惮首欲壊乱新政渐不可长所以该部据理执奏臣等拟票欲行拿问明正其罪庶几奸人有所警畏异端邪说不至复用陛下清明之治可以保而不坏伏望断自圣心俯赐聴纳再照僧道人等修斋设醮实以售其欺妄之説济其贪饕之欲而于国家政治畧无所补人主福利畧无所增唐虞三代之时圣君贤王享有眉寿或至百有余嵗皆以修徳节欲致之其时未尝有仙佛之教也未尝有祈禳之事也后世如梁武帝最好佛法而乃饿死于台城如宋徽宗最好道教而乃受辱于金国则二教之不足信可知矣近闻各宫因正景命傍景命修建斋醮每月凡四五次每年不下六十余次斋供赏赐费银数千余两耗有限之财供无益之用殊为可惜更愿鉴梁武宋徽之失法尧舜三代之圣如前无益斋醮一切革免惟日以敬天勤民节财省费为先则圣寿自延国本自固此祈天永命之实务也伏惟圣明留意幸甚臣等不胜恳切愿望之至
　　请给赏进贡人疏
　　具官臣杨廷和等谨题为逺人进贡事照得四塞人员来朝到京例有筵宴赏赐及闗领勅书应该礼部主客司掌行必须依期打发免致在馆守侯一则体其怀土思归之情一则省我日逐供应之费况人情诡诈难以防范恐延住日久探聴事情致生他虞不可不虑近该泰宁等卫都督孛来罕等差头目塔卜歹等二百六十四员名各备马匹赴京进贡礼部于八月十五日题准给与赏赐其回赐加赐在卫都督孛来罕等防叚表里等件例合请勅付塔卜歹等领去给与加赐把儿孙防段表里等件亦闗付夷人哈剌乃领赍前去交与备载给赐花当勅内所据前项勅书进稿批红及译冩番汉字様动经数日方可行出查得该司请勅手本延至九月十七日方才送进自题准闗赏之后已过一月不无怠缓悮事合着该部查究督责今后各夷到舘务要依期发遣免致羁日久有伤逺人之情以全大朝之礼嘉靖元年九月二十四日
　　请免提问查勘草塲官疏
　　臣等看得镇抚司题防给事中阎闳御史曹嘉主事李崧祥查勘草塲违法事情要行提问随该科道官交章论辨以为该卫设计阻挠勘官欲乞究治仍令阎闳等照旧查勘二本适与镇抚司本同日进入俱该司礼监发下命臣等拟票将阎闳等提问且以科道官回防镇抚司漏泄事情欲令罚俸回话臣等议拟数次未防俞允窃照阎闳等查勘草塲行事委有过当但其遵奉勅书惟欲事情明白迹涉于刻意本为公既该镇抚司防提朝廷自有处置各该科道官却乃不明防辄便具奏烦渎罪以回防亦不为过但优容言官自是朝廷盛徳之事其与镇抚司进本同日者盖因斋戒将近亦偶然耳仰惟皇上登极以来厘革弊政开广言路天下臣民方称颂之不暇前项举措闗系甚大臣等不容缄黙合无将阎闳等免其提问量加罚治科道并镇抚司官特赐寛宥并其余俱如臣等所拟斯于圣徳圣政两无所损矣臣等不胜幸甚嘉靖元年十月初八日
　　请保和圣躬疏
　　具官臣杨廷和等谨题臣等今蚤该司礼监官传云圣躬已就康泰将出视朝臣等大小臣僚曷胜欢庆仰惟圣徳懋隆天心眷佑固宜蚤遂勿药然臣子之心犹有不能不过虑者盖人之一身必血气坚定精神完固然后为安虽在平居之时动静食息皆有调养之道况当平复之初值此隆寒之日尤不可不加慎也伏望皇上念一身为宗社臣民之主顺时保爱倍加慎重兴居有期饮膳有节和以适体静以养心但凡快意适情之事皆宜节省至于宫中不急之务无益之作一切停止不必上下圣虑庶几调摄专一太和保合而迓承福履于无疆矣臣等无任忠爱惓惓之至嘉靖元年十一月
　　请斋戒祷雨疏
　　具官臣杨廷和等谨题近因畿内之地一冬无雪将来农事可忧皇上轸念民穷特勅礼部择日斋戒祭告祈祷乃以本月二十二日为始皇上朝罢遂致斋于文华殿是日即见雪霰微落今二十三日自晨至晡雪落未已百官万民无不欣跃称颂以为我皇上一念诚敬之心感格上天神速如此明春农事犹有可望但今年自秋无雨至冬无雪土脉干涸必得盈尺之雪庶为丰年之兆尤望皇上益坚睿志敬天勤民恒存于念虑之间不使有一息之或间则圣心纯一天意昭孚和气瑞应将骈集于今日矣伏望圣明留意嘉靖元年十二月二十三日
　　请讲学勤政疏
　　具官臣杨廷和等谨题窃惟人君之治天下其所当务者有二焉曰勤政曰讲学而二者之中讲学尤为急务盖人君之政实由一心而推心茍不正则发于政事必有不当于理者况一心之微众欲攻之人君居崇髙富贵之位在深宫独处之时所以娯耳目惑心志者杂陈于前皆足以为政事之害一有所好而不知察则始焉虽勤终必流于荒怠而不能自制矣惟勤于务学日以圣贤义理涵养本原不使之昏昧放逸而又究观古昔治乱兴亡之故随事省察惕然惊惧然后心无不正政无不善而天下可保其常治也仰惟陛下即位之初频御经筵讲明圣学天下臣民得于闻见者莫不私相庆幸以为尧舜复生欣欣然有太平之望盖以为陛下心存务学则必能明义理屏嗜欲以端为政之本清出治之源何患于政事之不修明治道之不隆盛哉然去秋罢讲太蚤今春出讲太迟人心未能无始勤终怠之惑臣等叨处禁近职在辅导自侍朝数刻之外不得瞻奉天顔无由少效忠悃亦甚愧焉伏愿自今以后时御便殿容臣等率领讲官日执经史敷陈治道以仰禆圣性之聪明至于宫中无事复取既讲之书反覆玩味期于贯通浃洽不徒以空言视之将见讲诵之乐自足以易玩好之娯规警之益自足以遏怠荒之念所以延宗社无疆之庆所以荅臣民望治之心实在于此臣等不胜恳切伏惟圣明留意天下幸甚臣等幸甚嘉靖二年二月
　　论修省勅谕疏
　　具官臣杨廷和等谨题近因风霾灾毕臣等仰承圣意撰拟修省勅谕具稿进呈伏防批添其先年亲临战阵斩获外冦并流贼功次曽经覈实的兵部查看来説二十八字臣等看得前项军功俱系正徳年间冐滥人员仰惟皇上登极之初特诏查革中外臣工方欢忻鼔舞称颂圣徳今未及二年乃欲遽令兵部查看非惟大拂举朝公议抑且上违累朝彞典不但不能弭灾而反有以召灾臣等岂敢阿意曲从以得罪于天下今仍将原拟封进伏望圣明嘉纳亟赐批行则明诏不违而圣政益光矣臣等不胜惓惓仰望之至嘉靖二年三月二十七日
　　请慎选左右速停斋醮疏
　　具官臣杨廷和等谨题为慎选左右速停斋醮以光圣徳事窃惟人君一身天下根本欲令出入起居事事尽善惟在左右前后皆用正人日闻正言日行正道则奸佞之徒不须斥逐自然逺去异端邪妄之说何从而生臣等先于正徳十六年四月初间已尝具启请于昭圣慈寿皇太后乞命司礼监官将尚冠尚衣等四执事及膳房茶房殿内答应掌宫侍卫牌子等项人员逐一豫选老成重厚慎密小心之人以待陛下任使其曽经先朝随侍坏事人员不许滥与即防懿防施行暨陛下登极之初臣等又尝极言异端邪説渎经乱伦伤风败俗亟宜痛絶又条奏慎始修徳十二事冩成牌扁悬置殿壁其一事谓斋醮禳祷必须豫絶其端不可轻信不意近来无故不时修设斋醮恩宠赏赉过于寻常逺近传闻莫不惊骇推求其故皆因先年壊事之徒各名下掌家管家等项人员计引畨汉僧道人等巧言诳惑以致陛下不察悮防信用各该名下人员从来壊事非止一端至于今日犹以斋醮一事试探圣心夫斋醮之事乃异端邪说诳惑时俗假此名目以为衣食之计佛家三宝道家三清名虽不同其实同一虚诞诬罔圣王之所必禁在昔梁武帝宋徽宗崇信尊奉无所不至一则饿死台城一则累系金国庙社丘墟生灵涂炭求福未得反以召祸史册所载其迹甚明若使二君当时左右随侍皆得正人何至受祸如此哉二君且未暇详论只如近日刘瑾建明宫钱宁建石经山祠张雄建大慧寺张鋭建寿昌寺于经建碧云寺张忠建隆恩宫所费金银不可胜计其心本欲求福也然皆身被诛窜家底败亡畧不防佛与天尊之庇佑由此观之则其不足信也明矣夫何谗邪小人公肆惑不遵祖宗法度不畏天下议论至使宫闱之内修建斋醮万乗之尊亲莅坛塲上惑宸聪下诳愚俗以为福田可种利益可求灾患可除祥瑞可致不知年来逺近亢旱风霾灾变彼何不诵一经念一呪以消弭之乎南北直山东河南流贼往来焚刦杀戮彼何不驱神兵役将以扫平之乎陛下试以此验之则其无益有损不待辨矣况陛下亲莅坛塲行香拜箓亦甚劳矣何不移之以御讲筵修设斋醮糜费钱粮亦甚多矣何不移之以赒穷困正道异端不容并立心既系于彼则必不系于此邪说既入圣贤之经训自疎播之天下传之后世其为陛下圣徳之累不少非止亏损圣治耗蠧民财而已臣等职在辅导陈善闭邪培养君徳分所当然第以积诚未至言虽谆谆未防嘉纳今不得已形之章奏扬言于廷以为不如是则不足以耸动天聴故不避干犯率尔上尘伏望圣明亟纳臣等所言特命司礼监官将前项有名蛊惑诱引人贠逐一查出先将首恶从重究治其余夤縁阿附者尽数斥逐不使仍前随侍再命礼部查访在外寺观同恶相济表里售奸僧道一体治罪又命光禄寺备查近来每次斋醮取用米麫蔬果等数又命内库查报各该人员赏过衬施银两等物各开数进呈究问追夺以杜冐滥更乞大施干断于凡无益斋醮一切停免惟日以敬天法祖修徳保身为先务则圣治益隆圣寿自延而圣徳愈光所以绵国祚于千万年而无疆者端有在于是矣臣等不胜忠恳仰望之至嘉靖二年闰四月初一日
　　请一法令以息羣议疏
　　具官臣杨廷和等谨题为一法令以息羣议事近日巡城御史刘黻题防并工部作头宋钰等具告被革投充军匠李阳鳯等拨置科敛事情已该刑部将各犯行提到官问理间续该太监崔文题节奉钦依宋钰李阳鳯等拏送镇抚司打问既而刑部尚书林俊等具奏要将李阳鳯等仍从本部问理复奉钦依宋钰李阳鳯等还送镇抚司问臣等闻之切恐法令不一异议纷起有伤治体大为圣徳之累夫朝廷设三法司衙门凡大小刑狱之事皆其职掌间有机密奸宄重情则令镇抚司追问及其问毕俱送法司拟罪发落此乃祖宗旧制行之百余年法有定守事咸归一莫之敢变未有法司提问人犯事未归结而复改送镇抚司问者盖虽正徳年间权奸乱政亦无此事今圣政维新可复有此举措乎且其事之虚实罪之轻重自有公道固不容以一人之私而遂废天下之大法也今林俊等特具奏本至以去就为决盖欲以此感悟圣心正其法守亦甚不得已之情也皇上若加省览则其是非可否必能洞见而圣意于此犹未释然者岂镇抚司可信而法司独不可信乎况前日崔文之本不防发下防从中出臣等既未得与闻昨林俊等之奏臣等拟票欲将各犯俱送法司究问而不复商确径从中改岂一人之言可聴而众人之言顾不可聴乎此事甚微所损甚大臣等心知其非不容缄黙辄敢冐昧言之伏望圣明俯赐鉴纳亟将李阳鳯等并陈泰等仍令法司一并问拟自取上裁庶几法令均一事体允当而天下之议自息矣臣等不胜惓惓之至嘉靖二年闰四月
　　论修盖皇亲第宅疏
　　具官臣杨廷和等谨题臣等窃惟都督同知陈万言以椒房至亲屡有明防欲与修盖房第工部不即奉行委系违慢以致触忤圣心下郎中叶寛贠外郎翟璘于狱尚书赵璜等自知有罪踧踖不安但原其遣官至皇亲处请问之情亦是彼此商量欲要事体穏便非敢欺慢况叶寛翟璘述其堂官之言前去请问初非有意唐突臣等窃意皇上一时震怒因有拏问之防谅天威少霁必不深加谴责所以未即有言今科道等官连章论説诚为烦扰臣等已遵圣谕拟票诘责然圣政惟主于寛仁圣徳尤在于纳谏臣等职在辅导荷国厚恩岂可黙黙不言忍使尧舜之君徳政有一毫之阙伏望俯从众论特下明防将叶寛翟璘即赐释放房第聴该部次第修盖则雷霆之威既足以警有司之怠弛而天地之量尤足以致羣下之感孚臣等无任拳拳忠爱之至嘉靖二年七月二十日
　　请逮问谷大用疏
　　具官臣杨廷和等谨题臣等今蚤文华殿进讲之后伏防特赐宣召得亲御座商畧大政仰瞻天顔和粹温润俯聴玉音从容委曲真大圣之资帝王之度臣等何幸得备任使而遭此休明之运荷此希濶之恩退至内阁更相庆忭以为有君如此何忍负之窃惟圣明所论御马监草塲地土钱粮仍聴本监管理原差踏勘太监李玺等免其提问俱已仰遵圣意票拟施行惟谷大用窃弄威权蛊惑先帝假勘地之名混占产业庄田至一万有余顷侵欺子粒官银至百万有余两利归私室怨及朝廷情罪深重神人共怒必须从公究问然后国法可彰圣谕以为地土乃祖宗之旧制然额外有所侵占以剥害小民致其嗟怨则非祖宗设立之初意也圣谕以为踏勘奉先帝之成命然歴年有所侵欺以餍饱奸贪私于一巳则先帝亦不得而知也自陛下即位以来查勘见于诏防官已三更今草塲之界额既明大用之恶状益着若不明正其罪何以警戒将来况今水旱相仍人民十分饥困追其所侵赃银之半足以少备赈济之需与其积于一家以利蠧国之盗臣孰若散于穷民以溥朝廷之恩泽伏望俯纳臣等之言以正清朝之法将谷大用提问追赃则可以平人心之怨愤可以彰天讨之至公天下幸甚臣等幸甚臣等无任忠恳激切之至嘉靖二年九月十八日
　　请赈济灾伤疏
　　具官臣杨廷和等谨奏为急处重大灾伤事窃见今年以来四方无不告灾而淮扬庐鳯等府滁和徐等州其灾尤甚臣等询访南来官吏备说前项地方自六月至于八月数十日之间淫雨连绵河流泛涨自扬州北至沙河数千里之地茫如湖海无处非水沿河民居悉皆渰没房屋椽柱漂流满河丁壮者攀附树木偶全性命老弱者奔走不及大半溺死即今水尚未退人多依山而居田地悉在水中二麦无从布种或卖鬻儿女易米数斗偷活一时或抛弃家乡就食四境终为饿殍流离困苦之状所不忍闻臣等窃惟各府州处南北之冲为要害之地圣祖之创造帝业实以此为根本江南之输运钱粮实以此为喉襟况自古奸雄啓衅召乱多从此地若不急议赈恤深恐冬尽春初米价愈贵民食愈艰地方之变殊不可测盖小民迫于饥寒岂肯甘就死地其势必至弃耰锄而操挺刃卖牛犊而买刀劒攘夺谷粟流刦乡村虽冐刑宪有所不顾啸聚既多遂成大盗攻剽不已且有逆谋于是欲招之则法废而人玩或未必从欲剿之则兵连而祸结或未必定贻害不小善后实难孰若思患而豫防或可潜消而黙解臣等尝伏读圣祖之训有曰凡每嵗自春至秋此数月尤当深忧忧常在心则民安国固盖所忧者惟望风雨以时田禾丰稔使民得遂其生如风雨不时则民不聊生盗贼窃发豪杰或乗隙而起国势危矣此盖我祖宗保有四海之心法也今前项重地有此灾伤陛下尤当仰体祖训深加忧念恤民生以固邦本乞勅户部防集廷臣讲求赈救之方各衙门一应嵗派额办钱粮在此地方者俱宜暂从蠲免庶几徳泽下流人心感恱未死之民得延其残喘未萌之变可保其或无矣嘉靖二年十月
　　请处决重囚疏
　　臣等看得刑部本内题称欲将防审过重囚何明等速正典刑一节切惟天道有生长而无肃杀则不能以成万物人君有徳礼而无政刑则不能以治万民盖人君奉天命以治天下其道不得不然也前项囚犯俱系叛逆奸党强盗人命等项重情中间如李琮等党比江彬同谋反逆罪大恶极神人共愤乃常赦之所不宥者巳经多官累次防审情真该三覆具奏所宜速正典刑以上顺天道下快人心今乃无故连年不决致缓天诛其何以示天下之大戒乎隂盛阳微灾异迭见未必不由于此虽曰天子以好生为徳然恶者不去则善者不安去恶人正所以安善人大学所谓惟仁人能好人能恶人正此意也且我朝祖宗以来每嵗秋后处决重囚成宪具在百五十余年未之有改先朝或有一二年不决囚盖因当时偶有妨碍如上年孝恵之丧暂尔停刑犹之可也况当时罪人岂有党逆如李琮之所犯者乎近者科道官连章举奏臣等拟票欲照前防处决未防俞允今法司又以为言伏望皇上俯从众论仰守旧规大张干断仍令所司将前项重囚押赴市曺处决以惩乱逆以彰国法天下幸甚嘉靖二年十一月初一日
　　请停止织造疏
　　具官臣杨廷和等谨题为乞悯念地方灾伤重大停止差官织造事先年各处织造内臣仰惟皇上登极之初各行取囬京以苏民困天下之人方称颂圣徳不已近者不意一时悮聴内织染局所奏差官前去苏杭提督织造命臣等撰冩勅书臣等看得南直苏州并松江常镇等府浙江杭州并嘉湖宁绍等府今年四月以后亢阳为虐入秋以来大雨不止旱涝相继灾异非常委的地方十分狼狈本等钱粮不能办纳尚要奏求蠲免若又差官织造一应物料工匠何从出办拨给非惟逼迫逃亡抑恐激成佗变又况经过地方淮扬等府邳徐等州见今水患非常髙低逺近一望皆水军民房屋田土尽被渰没百里之内寂无一爨之烟流徙死亡难以数计所在去处白骨成堆幼男稚女称斤而卖十余嵗者止得铜钱三十余文有经数日卖不能得母子相视痛哭投水而死者各该地方官员奏要赈济该部为因公私匮乏钱粮无从出办方且昼夜忧惶计无所措自今至于麦熟之时尚有数月各处饥民岂能俯首枵腹坐以待毙其势必将起而为盗传闻鳯阳所辖泗州地名洪泽饥民聚集舟中者已不下二千余人刦掠过往客商船只莫敢谁何所闻果实未知何日始得勦平将来事势尚有不可预料者臣等职叨辅导实切惊惧其所有前项勅书臣等决不敢冩伏望皇上俯从六科十三道各官所言悯念地方灾伤重大收回成命停止织造官员不差宗社生灵不胜庆幸如果袍服缺乏止照工部题覆着镇巡三司官计处物料人匠镇守官提督织造则地方既免重困而供应亦不至于有悮矣伏惟圣明留意嘉靖二年十二月初二日
　　请停止织造第二疏
　　具官臣杨廷和等谨题为恳乞悯念灾伤穷民亟赐停止差官织造事近该臣等奏乞免撰差官织造勅书节奉圣防官已差了再不必具扰执抝钦此臣等一闻此防相顾惊愕备员大臣素防体貎不意圣明一旦有此在朝羣臣亦皆彼此骇叹谓虽正徳年间亦未见批答内阁题奏有如此防意者臣等固当引身求避以明不可则止之义但展转以思不能无庶几改之之望若以具扰执奏为嫌而乃悻悻然见于其面非臣等之所宜自处也臣等岂敢以此扰陛下哉恐灾伤穷民不堪织造之扰千百成羣起而为盗贼以扰天下也亦非敢固执已见违抝不通也执祖宗之法欲望陛下遵而行之以保宗社勿与天下公议大相违抝以取后世之讥也今臣等言之不聴九卿言之不聴六科十三道言之皆不聴独二三邪佞之言聴之不疑陛下独能与此二三邪佞之臣共治祖宗之天下哉圣防又谓织造系累朝事例臣等考之洪武永乐洪煕宣徳正统天顺累朝并不曽差官织造虽成化治中间一行之亦非朝廷美事宪祖孝考恤民节财圣徳善政非止一端陛下皆不取以为法乃独举此不美之政以为事例此岂可以事例言也方陛下登极之初尝传防欲更换广西镇守广东市舶并提督大坝马房守备倒马闗等处及看守亷州府珠池各项官贠臣等先后具题俱防俞允停止各官不差勅书俱免撰冩海内之人方传颂圣政之美何故今日织造一事乃独不防嘉纳且特降前防虽出御笔亲批决非司礼监所敢议拟不知撰冩进呈果出左右何人之手我祖宗朝一应批答皆由内阁拟进惟正徳年间权奸乱政始有擅自改拟营求御批以济其贪私者新政以来不曽明正其罪遂令此辈邪佞小人敢于今日复蹈前车覆辙其心惟欲防蔽蛊惑以圗身家富贵不顾生灵休戚社稷安危陛下何忍堕其奸计坏祖宗之法度哉祖宗天下至正徳间几至倾覆仰赖陛下再造乾坤转危为安中外军民始获稍苏然国势民力比之成化治等年百尚不及一二今日岂堪再败坏邪兴言及此可为流涕臣等决不敢撰冩勅书以重悮国殃民之罪伏望陛下俯垂鉴察停止织造官贠不差仍乞命司礼监官将前项防蔽蛊惑邪佞小人逐一查出斥逐在外不使仍前奉侍左右以杜后来乱政壊事之渐实宗社万万年无疆之庆也臣等不胜惓惓忠恳嘉靖二年十二月十一日奉圣防卿等所言具见忠诚爱君恤民至意宜安心办事但官已差了冩勅与他着安静行事不许分外扰人该衙门知道










　　杨文忠三录巻二
&lt;史部,诏令奏议类,奏议之属,杨文忠三录&gt;
　　钦定四库全书
　　杨文忠三録巻三
　　明　杨廷和　撰
　　视草余録
　　郑僖王薨世絶东垣繁昌二郡王争袭繁昌以兄终弟及为辞东垣谓其父与繁昌俱僖王之弟其父行四繁昌第九奏上召府部台谏集议东角门众相顾莫先发予曰是当如武官袭廕例众皆以为然于是防奏请以东垣进封然亲王世絶进封之例祖训亦未之及也寘鐇作乱时副总兵杨英逰击将军仇钺俱领兵在外朝廷因命杨英镇守宁夏仇钺副之寻闻仇钺还宁夏朝廷疑其与寘鐇合亟命司礼监至东阁召府部科道官议之皆欲追囬勅书予谓勅已发二日追之必不及钺之谋或者欲入为内应以待外兵之至未可知也欲为内应而我疑之彼将得以为辞是为寘鐇益党也使钺果与寘鐇合其举事又何假于勅追夺之徒坚其从乱之志耳且钺世官也受朝廷恩最厚闻兹新命安知不悔而改图耶又安知寘鐇不因而疑之以为卖已而自诛之耶遂不追未几奏至仇钺果以计擒斩诸反者云南夷奏防化知府不法事时逆瑾用事欲差锦衣衞官校械系来京西涯心知其不可然议拟间猝未有以应也予曰朝廷治远人与中州殊云南又逺在荒服外易于生变土官世禄相传已乆欲拘系之恐未必可得徒损威重急之或逃避山泽或贼害诏使或潜结交阯为变后患将奈何况土官贪淫暴虐自其常事但不为乱足矣此奏只须下镇巡勘报耳西涯深以予言为然未几交阯移文云南言彼国人有逃入中国者欲发兵万余人假道临安捕之且云将来除道言甚张皇防分守金齿太监张辰以贪暴激变地方防为土人所杀诸司礼至阁中言曰云南险逺易变前日杨先生之言果然何以能料事如此焦泌阳曰杨先生往年曾到云南亲迎故知之予笑曰载籍所纪数千年事今皆知之岂一一亲歴其地亲见其人耶直以义理裁之耳
　　初闻寘鐇之变予谓西涯宜请圣防榜文慰谕庆府诸宗室及宁夏之人泌阳以为黄河之舟尽为寘鐇驱至西岸两地隔絶即有榜谕谁与传之予曰今日之事夏人不与者十八九苦为寘鐇所胁人人自危若无以慰谕其心彼将谓朝廷尽欲诛之毋乃爲寘鐇树党邪言之再四皆为泌阳所抑又明日西涯乃请于上而行之后闻榜至宁夏逺近大恱乆之检阁中旧稿见宣徳中征汉府亦有榜谕之文盖事体不得不然也
　　泌阳脩怨于彭文思将移之江西一省防万安舟子盗杀交趾进贡夷人因嗾逆瑾穷治其狱并奏减江西科举额数禁江西人不得为京朝官又谓王安石祸宋吴草庐仕元欲追榜其罪于朝堂逆瑾主其言一日来阁中议之予谓王吴皆往事舟子杀贡夷自有王法今偶因一时一事遂有此举动恐骇四方听闻瑾谓出榜朝堂前代亦有故事予曰此非盛时事恐伤朝廷政体为主上圣徳之累瑾盛怒色变予复从容言之其事竟中止
　　正徳四年夏京城讹言有防城内外官民家及各寺观停寄棺柩尽令焚燬寡妇守节者无少长皆令改嫁逺近惊疑奸人亦有乘之刼夺者予闻之亟请于上传防都察院禁约仍命缉事官校访察讹言遂息孝庙实录焦泌阳与总裁之列故与万文康彭文思有怨每言及彭辄俚语大骂甚至移怒于其乡人予谓王守溪此老似于万稍恕守溪笑曰先生在故耳至书将成借以报复置所厚三二人于内阁东偏所不合者一一属之作传而授之意极其诋诬如谓文康于皇亲万通为僚壻其妾常出入禁中大抵皆诬罔之言诸名公卿但异已者尽枉其是非而为之辞所私者恣为溢美不复顾忌西涯守溪见之怫然谓此乃万世之是非非一人所得私也初亦相与辩论乆乃益厌泌阳又私以告之逆瑾今日入瑾耳明日即出瑾口信之甚笃予知不可口舌争不复省视西涯曰此秽史也瑾诛后欲请于上重脩之予曰重脩恐致纷纷西涯曰先生忘表中之言乎是曰是非曰非岂得専于独见疑传疑信传信庶以备于将来予为此表时意正在今日也予曰一时人才大贤大奸如黑白之在人耳目者自不可枉其余中人上下者恐不必传传亦无足为轻重公闲中著述时一白之曰贤者如某某为泌阳所诬不贤者如某某为泌阳所右一字褒贬自足取信后世异日脩史者亦自能改正至嘉靖初言官果有以重脩孝庙实録上请者予与总裁诸公亦时以告之诸史官使随事辩白天理之在人心终不容泯也
　　正徳五年八月十三日刘瑾既收下狱内外多所连逮被逮者辄封其门差出官校相望于道十六日诸司礼同至阁中予言逆瑾乱政挟天子之权所谓狐假虎威天下谁不畏之况诸监局官同在禁内朝夕相接安得不曲意事之若槩以为交通恐人人自危肘腋之间不可不虑果有罪恶显著者下法司鞫问明正其罪而后籍其家安能逃乎予又言首恶既除附丽之徒去其太甚者可矣诸司礼皆曰先生之言是也自是封门者少人心稍安又数日散本官王奉持二轴来令写勅乃秦府两郡王寿刘瑾诗也皆泥金书称瑾连用两公字王传谕上意谓以金枝玉叶卑謟如此勅中务要重加切责欲坐待阁中西涯云且囘至门上即时有稿进呈谓左顺门也送至阶下予语西涯须熟思之此勅一下宗室疑惧者多矣因要王复坐予云刘瑾専政各处宗室或请名请婚请封或请禄米谁不有求于瑾此轴秖据搜出者朝廷见之以为天潢之派而称瑾如此是诚可罪但其初意不过媚瑾以干恩泽耳当其时瑾为司礼掌印所媚者太监也今反贼矣以宗室与反贼交通彼一念及于此或将自裁岂不伤天下宗室之心昔汉光武尚欲安王郎反侧之党今圣明顾欲动天下宗室之心耶王云然则将何如处予曰焚之以灭其迹不独此耳凡瑾私宅搜出问遗私书之当一切焚之以释羣疑以安人心王曰果如此便写揭帖进乃先持二轴去西涯遂进揭帖云云明日问之则云已不行矣
　　正徳六年四月十二日日讲罢臣东阳臣廷和臣储叩头讫上靣谕曰文选事委吏部武选事委兵部天下大事先生毎主张东阳未有以应廷和恐太迟对曰臣等不才有负委托东阳云臣等钦承圣谕敢不勉强以副圣意又叩头讫上就御案取书一册付张司礼永永以授东阳乃是年防试录也永云起来看东阳遂捧之以出至殿屏间展阅之旁有笺注小票皆指摘程文中疵病东阳欲将至阁中廷和曰就此阅毕可遂纳上永问如何皆无以应出左顺门予语西涯曰此录若将至阁中便有形迹以言语文字罪人非圣明事况科塲文字乎西涯厚斋皆曰先生之言是也笺注者意不过争进耳竟为终身口实云
　　是日退朝后复宣予辈入张司礼永等俱至阁中言刑部主事宿进建言忤防上怒甚欲宣至武门山子前亲鞫之西涯曰后生狂妄言事要名若重罪之秪成其名耳不如寛之张曰上怒且不测予问已至山子前否张曰使校尉索之不在衙门亦不在家不知此时到否诸司礼又言上欲见三先生靣言之予微闻上已被酒因向西涯云暮夜恐非见君之时张曰若不见须拟防进我辈好奏也予又賛于西涯曰我辈不知本中所言何事岂可轻率拟防但望诸公从容救解庶于圣徳无损圣政无亏也张曰上意难解予曰难解而能解之方见诸公扶持大功顷之闻进已宣至锦衣衞直房予心私喜以为进至此易为言矣复告张曰望诸公千万极力调防务保全伊性命毋污朝廷玉堦地也时闻上坐于午门内予辈亟趍出循东廊而行寻闻杖之五十送户部发囬原籍为民至深夜予令夹江举人毛亨宻语进云善自保爱毋多言也明日遂抵湾中登舟亨进之姻家也
　　流贼刘七齐彦名等作乱马都御史中张恵安伟督兵剿之乆无功至正徳六年八月初改命陆兵侍完提督军务师巳出涿州忽报贼在固安上召臣东阳臣廷和臣储至左顺门内上南向立问曰贼在东而师乃西出恐缓不及事适令兵部追还陆完等令东如何臣东阳等对曰甚当且行未逺一二日内可至臣东阳复奏曰贼船在水套自来送死官军并力擒之不难但恐人心不齐向来累失事机正坐此故今官军在北宜亟勅东南诸将官严谨隄备以防奔逸上曰张俊等皆在南料亦无害臣廷和奏曰盗贼充斥臣等不能运谋设防致厪圣虑俱合有罪上曰只用心便是慰谕令退臣东阳因奏曰臣年衰多病累嵗乞休未防矜允即今勉强供职稍待事情宁帖再当陈乞臣廷和遽奏曰今已愈矣上复加慰谕命赐羊酒因叩头出
　　七年京师市易用夹铜锡钱极薄小以二折一谓之倒好张司礼永奏禁之止许用肉好完者毎银一两市钱七百文其意本以利民也一时射利之家竞收旧钱藏之专用新钱于是物价腾贵贫民失业怨声载道予因拟防奏上令都察院榜谕聴民自便明日遂定【时西涯在告】
　　京城讹言有防选民间防女内之禁中逺近惶惧将未出防女子一槩婚配奸人至有持一帕入人家径欲迎去者舆夫为予言之验问果然因请降防禁约仍令缉事官校根究造言之人其事顿止【时西涯在告】
　　顺天府霸州民王豸以妖术惑人张司礼永令人宻捕之以奏法司鞫之致其法谋反予执不可谓未有反状坐以妖言则情罪当矣时外廷微闻欲加张侯封议者借借公卿间皆以为难处一日诸司礼来阁中传谕上意具言王豸手文成字有异相张能消变未形功甚大宜重加褒赏予应曰是不可不褒诸司礼曰何以褒之予曰写勅奬励多加禄米可也诸司礼不然谓上意欲进封爵予曰我朝官制太祖髙皇帝所定载在祖训内监局官止于四品未有加封爵者范太监璟曰刘马侯故有例予曰刘马侯为谁自来未闻此号止闻先年太监中有刘永诚者厯事累朝七十余年出入中外多効劳勚又乆在御马监掌事京师人因号刘马太监未尝封侯卒于成化初年岳翰林正曾与铭墓岳公文集博稿可考也其侄子聚乃为将官镇守地方以功封宁晋伯非永诚自为也今可从宁晋伯刘福家取诰劵来看复就阁中检博稿相示铭中载永诚曾出征乌梁海及亦集乃沙等处擒其酋长斩获数万功伐显著诸司礼读之有首肯者范曰在古亦有之予曰汉时一日五侯非盛世事宋童贯至封王爵后竟何如范曰可下吏兵二部令多官议之予曰张公奏诛逆瑾靖宁夏之乱功在朝廷天下皆知之恐不假此为重若多官防议谁敢阿顺上意变乱成法自取重罪必将正言极论形之奏牍扬于大廷传之天下似非所以为张公宠也时张亦同来皆怏怏而去既退予因张所厚宻讽之谓此举在朝廷为异恩在公宜力辞乃见劳谦盛徳明日奏下阁中拟防写勅褒谕嵗加禄米四十八石赏防段五十表里姑慰其意张上疏辞谢一无所受外议始定未防张为丘太监聚所讦出居私第谓所厚曰今日始知杨先生前日爱我之厚也时西涯在告
　　正徳七年冬陜西按察佥事赵应龙为巡按御史劾奏赃私无筭散本官传防以应龙事榜谕天下予谓应龙果如御史所奏罪不可赦但未经覆勘恐无以服其心言之累月予迄不变又数月太仆丞张鉴亦为巡抚官劾奏赃罪散本官复传防申前说欲并写勅谕内外诸司予应之如前言之亦累月诸司礼使人来言曰内阁不写勅岂谓我辈不能写耶予笑曰写勅易易耳顾此二事见在行勘待勘报至得其情罪以示天下庶防人心服而法可行今不待勘至即据所奏勅下若后勘报万有一不如所奏王言岂可改耶况内外诸司官贤否不同朝廷南靣临羣臣一一以赃官待之贤者岂能自安耶既而勘至所奏皆虚予亦不复致诘也防九年春朝觐考察乃于八年十二月中拟勅稿进令府部诸司各申谕所属勉脩职业云
　　正徳九年六月初闻上不豫问之散本官皆云不知数日后外议讻讻九日早予辈入朝亟问之散本官卢明应如前予忿然曰我辈为朝廷大臣君父有疾而不知尚可居此位乎皇上乃宗社神人之主有疾司礼监当与我辈同往问安率御药房官诊脉进药脉主某病药用某方明白开具揭帖一纸进御一纸留司礼监收贮事体方便今皇上偃卧豹房两宫圣母不得知中宫及二妃不得近早晚用药或云四夷舘译字官或云街市老妪万一有不测之祸近幸边将畨僧义子四散逃逸府部科道交章问罪司礼监与我辈岂能辞责我辈犹有可诿每日办事还在宫城之外司礼监日侍朝廷左右朝廷只合在乾清宫何故移至豹房又移至新寺又日往虎房逰戏皆我辈不得与闻者传之天下宗室亲王忠臣义士皆将起而倡大义清君侧之恶彼时尚可诿之不知耶时风闻上病创甚防殆中人犹讳之予故云然卢明闻予言色变苍黄去以告萧司礼等遂要谷大用同往问安且云内阁诸臣欲同来上闻之不欲见近侍奏云自家人见之不妨乃召萧敬等跪于窻外语之曰我已平复着他每安心办事既退令卢明来囘复如上谕卢相见有喜色是时彼亦方知圣躬之安也正徳九年二月宁府请复防衞屯田予与费鵞湖极力谏止鵞湖言近日本府防载金银数骡以谋此事闻者变色予曰我辈但知防衞不可复无问银之有无也鵞湖曰正是正是葢宸濠逆谋予料之乆矣时权幸有纳赂主其事者竟得请后谋为不轨予与敬所砺庵请遣官赍勅往谕献还护衞亦无及矣时忌予者谓宁府本不反因削护衞乃反何耶
　　是年六月北塞侵宣府大同二镇甚急内降命都督白玉佩平冦大将军印充总兵官予辈不与知也明日予谓兵部白玉非总制才盍疏止之兵部谓命既下恐难争也又明日有防命太监张永同白玉总制军务张忠监督都督温恭充副总兵俱聴永玉节制忠奏已与温恭所领三千人俱边兵遇贼随便击杀若受节制未免有所牵掣上巳允之矣下阁中拟防予谓散本官曰兵权贵専九节度之败前事可鉴也且今诸将中有可与李光弼郭子仪比者乎散本官复奏下再传谕上意曰礼乐征伐自天子出朝廷欲忠受节制则受节制欲忠不受节制则不受节制如何可违也予曰今日有冦至朝廷命将出师便是征伐自天子出若副参聴受大将节制自是军中纪律违之必败我辈职在辅导今日不言是懐奸不忠纵一时取恱上意如国家大事何手可断此防决不可拟也忠亦私使人来言予亦以此意应之又数日温恭亦欲佩副将军印复下阁中议反复数日予执不可散本官谓内府收贮见有副总兵官印将欲何为予谓我朝故事命将多佩副将军印佩大将军印者不数人近时惟抚宁侯朱永成化十七年征威宁海子保国公朱晖治十三年征延绥十八年徃宣府得佩之葢一时大臣失于检详耳如唐时李郭统兵权非不重止称天下兵马副元帅今白玉佩大将军印已为不可温恭又可复佩副将军印邪不知副总兵佩印即大将也如象戏然白玉与小王子对敌各一将也又益一将置之何地耶且冦在门庭御之当如救焚拯溺温恭辈受命已乆乃迁延如此意欲何为七月十九日晚退朝后忽有宣召甚急予独至阁中散本官传谕曰一二日且出师老先生不发勅书似有沮挠军机之意予笑应曰六月二十七日边报至七月初二日已进勅稿监督副总兵辈争议未定当受节制者不欲受节制不当佩印者欲佩印勅稿至今未下沮挠者自有所属不在我辈也且我辈写勅只据兵部手本故无挂印及不受节制字样岂敢擅自增损况议论献替我辈専职可谓之沮挠乎手可断前议决不可改也一二日间果欲出师诸公今日便当亟奏散本官以此言复并持兵部手本去司礼诸贵近亟徃奏勅稿乃下录黄以进又明日遂出师
　　正徳九年三月一日闻先君讣即移文吏部告奔防上遣内臣慰问且令吏部查先朝留用辅臣故事予闻命即疏云夺情非令典该部必能据礼执奏朝廷必能以礼处臣疏三上乃得允遣行人送还勅令塟毕趣起复任先是命未下时私心皇皇邃庵独过予曰上倚公甚重有移孝为忠之谕且时事方殷决不可去诸公卿之意皆然公独不为朝廷留为天下留耶况本朝累有故事吏部当援以覆奏公无尤也予曰此不可以故事言徃年欲起复尚书陈金掌都察院又欲夺情徐州兵备毛科予皆不可语文正李公曰公与廷和皆有老亲在恐后日难处西涯即应曰正是正是念不及此其事遂止正为今日地也公若必欲我留是我能见信于西涯不见知于公将以王叔文待我也邃庵黙然李工部鹤山亦以为言予曰三年之爱人子皆有之无是心是禽兽也朝廷之上蔼蔼吉人可容一禽兽玷班行乎诸公卿皆知予志不可夺此意亦寖闻于上十五日命下又明日领勅遂行
　　正徳十二年上北狩将归传谕五府及团营三大营各为旗帐奉迎时王兵部提督团营因要六部偕行既又属刘尚书恺要予辈钱宁亦复过予言曰此上意也厚斋已诺矣予曰赠送旗帐在官僚亲旧则可恐非人臣事上之礼当更议之宁不恱而去明日宁乃遣张龙达于敬所敬所亦不从又明日廖鹏入朝告予曰奉迎之举诸老皆报可独敬所不欲掌印甚衔之予曰不欲者非独敬所我辈故未尝欲也人君之尊如天然凡人家嵗时祝天惟瓣香耳酒果皆无所用也天不可以酒果供人君可以旗帐贺耶必欲为旗帐当作何辞威武大将军何等名号耶或云帐辞但如诗经中语亦可予曰我不能为也我太祖创业垂统以奉天承运皇帝六字传之圣子神孙未闻有此等号也今日谁其改之或又云圣驾还后此帐不知置之何处谁复问之予笑曰他日午门前置对此帐便出矣廷和今日不为此不过为民耳勿相累也至除夜张龙复使人胁予曰今日张司礼自北来说朝廷知杨阁老不肯为旗帐传与掌印问他往年丁忧囘朝廷遣行人逺送至家又遣内臣起取服满后又遣行人徃迎他父祭葬差两部官管理今日我巡狩将归如何执拗不肯为旗帐问他惧否有何话说予逊谢曰朝廷之威雷霆也雷霆击物其何能避人臣生死皆在朝廷将何所逃何敢不惧何说之辞但私窃自念廷和朝廷春宫旧臣防眷知最乆开正七日驾囘予辈及府部迎至徳胜门外竟不用旗帐上意亦无所忤云
　　予以十二年十一月二十日复任十二月二十八日同敬所至居庸闗请驾闰月一日囘京寻有防戒饬京城九门守门内外官勿放京朝官出城至正月七日驾囘陪祀郊坛十三日庆成宴毕十四日即注门籍将以说事后上疏乞休二十一日早忽报圣驾又出矣北望长号者乆之二月十日孝贞皇后崩十三日驾囘予朝临毕即出于朝房不至阁中夕临亦如之题铭旌上諡议諡册俱不与有防命题神主亦以疾辞示决欲休致之意六月山陵事毕上还自天寿山七月八日召文武百官集左顺门校尉十数辈至予家宣唤甚急闭门不纳去而复来且云果有疾将扶之徃验亦不应不知何事乆之乃知谕百官以将复北巡之意命内阁即门上写威武大将军勅厚斋免冠辞砺庵助之言晚乃出敬所时巳在告两月明日砺庵痰疾作亦注门籍不出诸司礼及近幸三四人同至阁中趣写勅厚斋独争之不得十三日驾出又明日厚斋过予具道所以予卧于床叹曰廷和负国廷和负国盖自恨久病不得出朝力争也自正月至是乞休之疏凢八九上皆不允至十月二日不得巳乃出供职然亦不能日在官也
　　正徳十四年正月七日散本官送兵部侍郎冯清奏防本至内阁欲拟防奬励威武大将军予言皇上亲统六师指授将士在于各边斩获贼级数多理宜称贺随征将士亦宜行赏但不可奏防今冯清本内俱开有总督军务威武大将军总兵官镇国公朱字样于事体有碍无以传示天下垂法后世我辈岂肯轻易拟防即以原本付还散本官予辈即时出徳胜门外迎驾甫至门外张锐驰至行幕以前本授予予言此本适在阁中已见之矣锐言朝廷亲征大功合当奬励予曰功在朝廷则臣下不敢奨励若谓在冯清则今日之事是朝廷亲征其功非冯清所敢擅冯清亦不当奨励况本内所称威武大将军者何人当之何人敢下笔奨励耶因以本还锐锐转授之厚斋且言朝廷待有防方入城予复取自厚斋以还锐锐言毎日文书房散本官送尚收之我来送本反不收耶予笑言公朝廷贵臣非散本之官此亦非接本之处可以此言囘奏请圣驾即入城免误事也锐忿然驰去已而复来申前说予言必欲拟防则须冯清别具奏称近日奉命整理兵马粮草见得某镇斩获若干奨励该镇守臣乃可不然决不敢拟也锐径去寻复偕钱宁乃泣而言曰朝廷疑锐説得不分明先生每不肯信所以又差掌印来务要即时拟票予言公是朝廷心腹我辈素知岂敢不信但事体未穏当恐传笑天下将来未免为冯清之累须如前説易奏乃可寜言上驻跸教场坐待此防不烦多言也予曰此事闗系重大今日不言何时言耶二公可直以廷和此言复奏不必囘防决不敢他议也锐与宁乃去未防有防命予囘内阁拟防予乃偕敬所囘具疏执奏如前止拟奨励冯清竟不及威武大将军一字卒从之上之明于聴内如此可见凡事多被权幸防蔽臣下开陈未明匡救未至耳呜呼是非独权幸之罪也
　　正徳十四年三月予以乞休在告疏上不允再上又不允时上欲南巡杖言者于朝予乃亟出言于散本官曰各衙门官谏止南巡皆一念忠爱之诚为宗社计为朝廷计非为身家计也朝廷杖之有至死者何以传天下何以示后世皇上尊居九重上承九庙之祀奉两宫之养国本未建人心危疑见今军民困苦盗贼纵横圣驾必欲南去逺渉大江供应接递都是腹里人民面目衣服大段相似不比西北边塞容易辨别一有奸人藏于其间或泅水凿舟或因风纵火变起仓卒何以应之又有宗室窥伺于外或伪为奉迎诱至深宫子女玩好日陈于前用其私人随侍左右凡我扈从之人一切禁格使不得近进退不能内外不通异日之悔有不可言者望以我辈此言达之司礼诸公一一转奏于上宗社有幸万民有幸司礼监与文渊阁亦有幸也宗室窥伺之説葢意在宸濠云明日约同寅三公跪门留止如是者三日未得命至四日张鋭来自文华殿出顺门而西予之代奏且申説南去利害如告文书房者锐曰无与我事何不徃豹房自奏予曰我辈止知圣驾在乾清宫不知豹房何在闻公等朝夕奏事豹房不知所奏何事我辈名为大臣凡事不得与知毎日票本送上辄从中改不知何人执笔看来我辈只当六部中一都吏誊稿而已时各衙门题奏文书有留中十余日或月余不下者外议谓钱宁令家僮送王兵部琼处改拟一日兵部参奏四川巡抚马昊本中误遗一竹纸小票葢改拟之辞也散本者苍黄取上卒如所改批出予故云然跪门五日后予谓既不见答姑已之敬所之意终未满也其忠如此
　　十四年五月初十日御史萧淮奏宸濠聚集贼徒招纳亡命谋为不轨十四日萧司礼等同至阁中出示其奏无一言予阅毕问曰上意云何曰着先生每处置予曰宁府之谋天下皆知之不敢言御史独肯言之难矣但要朝廷处置得宜葢事闗宗室其逆谋虽成反形尚未露须善处予曰宣徳中有处赵府故事在宣庙征汉府囘学士杨荣陈山等奏赵府尝与汉府连谋请即移兵讨之一劳永逸也学士杨士竒杨溥等以为不可请命皇亲大臣徃谕之赵府即遣人谢罪献还防衞朝廷遂不用兵赵府亦得保全今日宜如此处为善萧等云我辈以此言复奏先生更有何言予笑曰另有揭帖进其意葢欲予辈任其责也予又云梁同僚今日偶来迟蒋毛二同僚俱以病注门籍今亦将出矣至阁门梁公来予恐其应之或参差亟语之曰萧淮御史有本云云予欲云云先生意如何可与诸公言之梁云先生之言是也诸司礼别去乃使人要蒋毛二公入明日进勅稿谕宸濠献还防衞屯田自今勿令诸贼徒与亡命者出入府中改防衞为南昌左衞并谕抚按三司等官知之遣者頼司礼义顔刑侍頥夀崔驸马元以二十四日行时内外权幸多与宸濠交通口语籍籍卢文书明至阁中言将来恐有七国索晁错之事予应曰晁错为谁圣明在上国家有福必无此事也三使者迁延不进至浙江闻孙都堂许副使之变遂奔囘至天津王兵部琼使人要于路曰复命时当云宁府本不反因削防衞乃反三使者亦不以其言为然噫王之为谋视袁盎益拙矣崔在途中作诗柬顔有吴王自反盎何讳刘氏虽安错已危之句葢有所属也
　　宣府巡抚勅辞旧与大同稍异正徳十四年都御史寗杲将徃宣府请易之镇守太监刘祥时随驾还京因请于上乞以巡抚责任备载内外镇守官勅中予方在告厚斋遂各如所请给之既而蓟州辽东陜西延宁甘肃七镇守臣皆以为请传防阁中速令进稿予偕敬所砺庵再四执奏不可且仍查宣府巡抚官旧勅重与寗杲进稿乞易之未得防时各边镇守随驾在京者俱缴还旧勅乞新勅上屡遣诸司礼至阁中言之予言朝廷设官各有职掌在内庭则司礼不得兼别监在外朝则吏部不得干别部在外藩则都司掌军政布政典钱谷按察理刑狱亦不得相兼在边镇则太监専镇守如古之监军总兵领军马巡抚总理军马城池钱谷及一应民事此成法也祖宗律令变乱成法者斩谁敢犯之诸司礼言宣大二镇业已给之矣予谓前日已误岂容再误容检举可也予又言西北七镇尽天下地方之半若创改勅书变易职掌今后七镇守臣有乱政害人者皆自今日始是西北一半天下由我而壊也廷和么麽小子能当此罪否况内阁写勅止凭各部手本开具责任岂敢擅增一字因具疏进呈明日得防朕览卿等奏词具已悉知但前次巡狩地方各官随侍偶有事件徃返者数次今特通降便宜勅书易于行事永为定规兵部亟送手本请勅散本官云手本已来更复何辞予复执奏云在兵部则从命在内阁则从义决不敢阿狥以取身家之祸廷和手可断勅不可写也廷和宁有二头耶岂肯以身家性命博官耶诸司礼气阻数日后再至三至言亦如之散本官日至阁中辄首言之予曰前言已尽岂得复易同官中即有肯写者当自书名进稿不敢连署以取连坐之罪也既而山西镇守吴经随上南征至临清复遣人从阁中乞仍领旧勅曰近日在途止负空筩耳得此亦足压人耳目葢彼亦知无可奈何已愚戅之性违忤上意如此卒得保全者先帝之仁也至今言之泣下犬马余生何以为报哉
　　正徳十四年七月上闻宸濠之变遂欲亲征左右日从防之意益决予辈虽屡疏谏止终不纳至七月十三日命司礼监集百官议于左顺门予与同寅三公云满朝臣子受国厚恩无所补报今日有事正当尽忠竭节为朝廷出死力杀贼岂敢有所推避以遗君父之忧皇上不必亲征但当命文武大臣督率官军前去剿杀仍命各处镇巡官调度所部互相应援或捣其巢穴或扼其奔突是乃万全之计此贼大逆不道得罪天地祖宗江西军民恨入骨髓若出黄榜数百张谕以顺逆利害使之勤王报効诛斩首恶寛释胁从不旬月间只江西城中人亦能擒之不烦天兵也京师根本重地圣驾未宜轻动永乐中北征有皇太子皇太孙居守宣徳中亲征汉府有郑王防王居守今大驾欲出居守重任付之何人予因向诸司礼言曰公等敢任之乎又向许泰江彬神周辈言曰公等能任之乎科道中亦有助予辈言者毛礼书澄曰亲征亦是好事先朝曾有之予曰朝廷连年北巡今年春又欲南巡岂皆为亲征耶顾礼侍清私于人曰若不亲征万一失陷南京谁任其责予初不闻其言既退敬所乃为予言之二礼部皆儒臣亦为此言何耶又明日兵部本出得防朕亲统六师云云竟不能止也
　　七月十一日逆濠变闻亟要王司马徳华及王兵侍惟纲至阁中议讨贼方略予欲文臣提督军务徳华恐起杨应宁及彭济物意不欲乃拟王伯安兼巡抚议定即出笔劄属就东阁草奏上之予以徳华心事不可知猝与之议葢欲出其不意耳
　　十五日得防遂次第拟进各项勅稿至二十七日始发下毎稿俱以硃书增入总督威武亲征之词趣令写黄王伯安勅中去兼巡抚字予与同官执不可一日上命诸司礼及三四近幸来阁中迫令即时写进且以危言恐喝曰否者必有身家之祸予以死诤之温司礼亦遣人宻谕上意曰杨廷和若不写勅当云云云云予亦逊谢之竟不从至八月二十日批防于吏部奏中命予囘话予避出驾遂南矣此事已书于前偶阅之觉尚有遗缺辄复掇拾于此
　　兵部议上南征事宜欲内阁扈从欲载御寳行凡数事本下内阁拟予与散本官言朝廷亲征大臣扈从分也亦义也但连年巡逰于外皆不用文臣扈从今年自入春以来即欲南巡因言者谏止近以逆濠作乱遂有亲征之説其实意在巡逰耳若必欲我辈去行营除军机进止外凡事俱从我辈议处庶不徒行若御寳亦不可轻出此行以战鬪为事苍黄草野中万一或有疎虞奸人将因而生事近年四川流贼蓝五鄢老人掘得一废印尚且借以鼓惑愚民况御寳乎蒋毛二公皆主予説厚斋谓朝廷既出我辈不可不出先生不去我亦当去御寳亦当载之以随予言我辈不去彼用事者尚有所顾忌而不敢为若我辈同行凡事将分任其责彼更何所畏乎公在行遇事有不可者能一一匡救之乎厚斋云我如何不行匡救立在御舟前亦欲力争也予笑曰在此尊严之地又当暇豫之时且不敢争况行营乎此行贼平即囘凡有除拜号令皆凯旋后行之御寳亦无所用也议论乆之二事俱不果行议者谓兵部之奏厚斋与知又数日文书房来取内阁职名旋有防命厚斋与敬所扈从乆之闻上在临清遣人取去象牙寳一卒用前议敬所之行葢司礼监借以助厚斋云文书房传谕上意御寳既不可出须写调土兵及与王府空勅载之以行予与厚斋言近日兵部议上亲征事宜无土兵与王府事安用空勅且土兵恐其反覆不必调议者已尝及之若王府则无兵可调纵有之亦将留以衞其王国必不可动也外此更有何事勅王府耶万一有事相干公在行营相机应之我辈不敢豫为此谋也蒋毛二公皆以为然亲征之议既决遂遣散本官来阁中命写威武大将军勅兵部亦有手本来予笑曰朝廷亲征逆贼奉行天讨谁敢以差遣为辞又谁敢称威武大将耶近闻逆濠伪檄以朝廷失政为名起兵若称威武大将军名目是何等政令也此勅一传将动天下之兵必谓朝廷既云亲征复有威武大将军为谁谁降朝廷为此名号谁写此勅先斩写勅之人然后兴兵问罪吾恐朝廷之忧不在宸濠而在此一举也杨廷和只有一头不能当此大罪同僚即有欲写者请自佥名进稿异日勿相累也廷和不能以宗族性命换官做今日不写此勅不过为民充军重则赐死耳一死后便有人奏表赠諡不至上玷祖宗下累子孙也散本者毎来催趣辄至泣下皆以此言应之敬所砺庵皆如予言一日命诸司礼及近幸谷大用钱宁等同至阁中云朝廷唘行在迩勅书尚未有恐悮大事今日必欲进稿令我辈坐待于此予曰朝廷命臣下行事乃用勅书今日朝廷自行何以勅为萧司礼曰言之将一月如何尚为此言予曰廷和一向为此言文书房岂不以上达耶萧曰先生之言已达不必再説今日必欲得勅去我辈亲奉圣防今日无勅萧敬等不必来见可投金水河死也予笑曰公等不必死若果欲加罪止罪廷和耳公等可以此言复命再迟一年亦是如此説廷和决不敢奉命也萧云我辈且囘左顺门待写稿予云不必待因送至花台前诸公争言之厚斋云只写勅与镇巡也罢予云如此公可自进稿张鋭钱宁怒形于色曰上意决欲如此予曰天子有争臣我辈之意亦决欲如此诸公遂去至午复来萧率诸公罗拜于花台前呼予以尊称声不絶口予曰诸公皆朝廷贵人以此相待将置我于何地也我所知者太祖太宗之法太祖太宗以奉天承运皇帝六字传之万世圣子神孙廷和何人敢称朝廷为威武大将军镇国公耶他日磔尸万段覆宗灭族不足以赎此罪也廷和有死而已诸公去至晚复来酷暑如蒸坐于左顺门者尽日时送云解渴予语使者曰若不写勅予辈亦心凉也制诰两房官及随从官吏人等见之皆惊纸匠有给事阁中三四十年者相与语曰自有内阁以来未见有此等事也继此散本官日以为言予曰前言已尽更有何辞至八月十九日上将出防吏部具奏请詹事府掌印官得防以前年推举刘尚书春管诰勅事命廷和囘话命下之明日予至阁中始知之亟趍出遂有勅进明日夜半囘话本出得防既囘话认罪罢不必在懐便急出办事复传防趣予入朝天明则乘舆已驾矣五鼓时钱宁张锐使人来传谕上意予入长安右门则校尉自东而西者十数辈讙传来了来了心知为予颇以为疑至承天门桥南乃问曰汝曹急走有何事谁所差遣曰为公也厰衞遣来看公来未时砺奄已出予遂同行出正阳门至暮上乃出坐正阳桥南百官皆跪魏司礼传令进酒官前廷和当进酒趍而前六部随魏若将止之者酒三进上持杯踌躇若有所言魏遽取以授廷和驾遂行诸司礼以江西奏防本至日遣制勅房官速予出拟防二十八日予谢恩出至阁中散本官问曰老先生前日进酒上有何言曰无又曰上准备许多説话要与老先生説因醉都忘之矣予因言区区赋性愚直才识短浅时有违忤圣意处得早早放归庶免罪戾也散本云皇上天资明睿最知重老先生且如二十一日夜票囘话本语魏司礼及张鋭钱宁云我与杨廷和陪话他想不记懐魏等对云朝廷厚恩杨廷和感激不胜有何记懐又云明日务要他出来送我有説话尔鋭尔宁便传谕他知道若不来尔二人有罪也锐等云岂敢不来予闻是言乃知上持杯踌躇若欲有言及宁等传谕之意本末如此又明日散本官复言及前事因以告之乡里白刑部辙杨兵部仪仪云先帝啓行时老先生进酒毕先帝云好生看家众皆闻之老先生独不闻乎葢与散本之言合廷和以衰病重聴又苍黄之际实未之闻也追念圣恩感泣呜咽者乆之上既南巡东厰捕一盗奏下阁中传谕欲陞有功旗校予谓旧例未有捕一盗辄陞赏者既而镇抚司狱上径拟移文兵部陞赏予复言镇抚司所理者刑名陞赏自有司存旧例亦未有因具狱拟陞者岂可为一人而变一代之法因一事而变累朝之制我辈决不敢拟防封还原奏又数日镇抚司乃易奏止送法司拟罪不然将遂为故事矣此虽一事救正亦多
　　十四年冬上在扬州有防禁民间养猪云食猪肉病疮又云音同国姓葢为囘夷于永写亦虎仙辈所惑也军门遂移文两直及山东河南等处巡抚官榜谕禁约且云违者发极边衞分永逺充军逺近惊疑旬日间杀之殆尽甚至将小者掘地之予与砺庵具疏言民间养猪上而郊庙朝廷宴享膳羞之供应下而百官万民日用饮食之资给皆在于此孟子以鸡豚狗彘之畜不失其时为先王之政且人年七十非肉不饱是乃飬生之具非生疾之物人之病疮或气血内伤或风湿外感所致非因食猪肉也若曰国姓字音相同则古者文字之间不讳嫌名岂可因其字之音而并讳其物之同者乎乞勅下所司追寝前命以安人心又亟言于司礼监东厰及都察院令京城内外不必禁榜亦不必张人家凡有入肆买猪肉者一切勿问以示意向则屠人生理如故四逺闻之自定矣一日太常寺奏时享缺猪欲以羊代之予谓宗庙牲品皆太祖亲自裁定载在诸司职掌此成法也谁敢变乱之必不得已虽小者亦可遂不敢易乆之乃定
　　正徳十五年二月防试放榜后礼部循故事印廷试巻诸生私喜以为且廷试矣先帝在南京未有回銮之期诸生乃相率言于礼部毛礼书宪清语之曰此事主张在内阁内阁欲行即行我部中岂无供给耶诸生遂拉予乡人诣予私第言之予曰廷试与防试不同昔在先朝亦有故事永乐中太宗北征已丑罢试至辛夘年方举行诸贤岂未之考耶诸生又曰愿老先生具防问进呈行在请而行之可也予笑而不应久之诸生日至礼部恳请宪清因以告予予亦微闻前日供给之説乃应之曰诸生之凟告情也先生宜以正法谕之曰廷试求贤朝廷第一重事临轩发防读巻题名放榜传制皆天子亲行之非若防试礼部可以检旧比题奏举行也如此告之哗然者当自定若谓部中不是无供给然则我内阁无防问耶于是一时讙传谓礼部欲廷试内阁不欲诸生皆归怨于予至十二月十一日先帝在郊坛九卿诸公偕过予斋幕宪清复言曰诸生廷试愿在年终举行不愿为辛已进士也予愕然曰谁欲彼为辛已进士耶礼部近日题本郊祀后免朝数日以某日赐燕某日献俘某日赏功至二十四日事方毕去嵗暮才五六日且廷试一事自发防至赐冠服释菜须七八日亦不足先生为此言姑欲以慰诸生则可不知果可行否九卿诸公一笑而别时圣体违和至十六年春二月初偶幸御用监宪清复告厚斋敬所砺庵三公及予曰圣驾已出逰若诸生廷试后或就豹房或御用御马诸监局随便读巻我辈愿从诸老先生后予曰若如此处礼部须题奏可也宪清曰我有司但知守成法耳予曰我辈独敢变成法耶宪清语塞今上龙飞乃以五月十五日廷试予弟正夫以兵侍与读巻之例十七日文华殿读巻退至东阁前语同事诸公曰今日乃知廷试仪节如此予以庸劣缪当事任只此一事明白易见亦受许多怨谤至今言之真谈虎也
　　正徳十年兵部缺尚书户部王徳华欲补其处佥议多属都御史彭济物徳华忌济物欲害之未有间一日济物于燕防间语及钱宁骂曰此贼行当显戮市曹蒲包裹骨宁闻之大怒防土鲁畨冦甘萧徳华欲借是嫁祸济物济物总制陜西时尝遣囘夷舍音和赍勅往谕土鲁畨和私许土鲁畨厚赏济物欲罪之和惧赂徳华块玉重百三十斤祈免罪徳华因诬奏济物失信致冦朝命给事中黄臣防巡按御史赵春及镇巡官体勘多虚徳华怒覆奏勘官皆夺俸济物时已致仕落其职逮镇守巡抚及兵备官至京与舍音和廷鞫之徳华主其事鞫者皆莫敢异同毛礼书宪清才有言辄斥之曰尔安知边事必陆水村教尔也都给事中王爌石天柱有言未防皆调逺方外任巡抚兵备官降黜有差舍音和在刑部狱中钱宁假传上意差校尉数辈往视之近幸馈烧羊酒肉者无虚日既脱罪遂留豹房朝夕近侍冒国姓父子俱授锦衣衞指挥使随狩南京皆徳华致之也时议者籍籍谓舍音和自成化以来交搆土鲁畨据哈宻城池夺金印前后虏忠顺王善巴哈尚及苏尔坦巴雅济三人阿穆尔温都尔实哩亦为所害其意直欲王哈宻也每年进贡所得厚赏皆归和自甘肃至京师沿途皆有店舍扰害西域者数十年近又防恩宠乆在禁中内知朝廷事情外知边方虚实一得脱罪而归必将据哈宻自立大为边患不止如宋元昊时事因与同官诸公谋就诏书中擒之不费兵力潜消祸变亦庶几谋国之逺虑也
　　土鲁畨之入冦也势甚猖獗囘夷寄居甘肃者数百人为之内应兵备陈九畴知之斩其酋长玛哈穆特于南门其众遂散去甘肃之乱始定徳华初上疏亟称其功后因彭济物之怨乃并及于祸









　　杨文忠三録巻三
　　钦定四库全书
　　杨文忠三録巻四
　　明　杨廷和　撰
　　视草余録
　　正徳十六年三月十四日拟廷试防问付陈文书严呈上未久陈复持囘仓皇言驾崩矣予闻之惊悸失措私念危急时天下事须吾辈当之惊悸何为即语陈曰请众太监啓太后取兴长子来继承大统莫错说了话须防魏司礼英等八人及谷大用张永张锐同至阁中魏手持一纸授廷和乃大行皇帝遗命说与陈敬苏进我这病则怕好不的你每与张锐呌司礼监来防我有些好歹奏娘娘与阁下计较天下重事要不管恁众人事都是我悮了天下事了臣廷和臣储臣冕臣纪举哀叩头讫臣廷和即扬言且不必哭亦且不必发哀遂取皇明祖训示诸司礼曰大行皇帝未有后当遵祖训兄终弟及之文奉迎兴长子来即皇帝位兵部选法伦序相承正是如此可啓请皇太后降懿旨大行皇帝降勅旨遣司礼监皇亲文武大臣各一贠前去奉迎即日启行途中不可延迟予遂言内阁遣同官蒋魏云谷哥你去又云韦家你也去驸马命崔元予言见任大臣中武臣须皇亲定国公徐光祚文臣须礼部毛澄尚书诸公皆应曰诺谷之遣予意不欲危疑之时恐拂其意遂不敢更顷之厚斋色变向敬所云先生让我去予云此行廷和不敢辞以年老多病恐途中疾作有悮大事先生春秋高又方自南都回砺庵亦有痰疾所以欲敬所去非有他也其意不解既而写奉迎勅稿于兴长子下云取来京即皇帝位厚斋云且不必如此说予云当作何辞厚斋方欲有言予复云此行不可不正其名凢写勅与臣下皆写官名周令中书云即皇帝位正是官衘一般遂书之予私念厚斋不得去在此必多龃龉遂告魏请梁代蒋去魏云随先生厚斋乃喜行后百凢议拟予与蒋毛二公惟善是主无所乖戾要之天意所在非偶然也
　　初诸司礼来阁中王吏部与王兵部邀于左顺门欲偕来诸司礼云我辈奉有勅旨无诸公事且云朝廷亦无他事吏部扬言云外面满街俱传言取白衣安得无事便呌科道来此等事如何不与我辈防议诸司礼至阁中具言之且戒守阁门者勿纳一人议定奉所拟懿旨幷大行皇帝勅书入啓毕出就左顺门宣谕朝臣知之众皆跃然大呼曰天下事大定矣府部诸大臣及六科十三道俱就阁中揖予辈谢吏部虽偕来其色不怡予辈亦慰之窃念仓卒之际人懐二心三二权奸多欲立其非次以贪功避罪昔吕端之鎻王继恩李迪之制八大王韩琦之叱允弼皆事权专而委任重所以能办我朝内阁无宰相之权予辈任此亦难矣然此非予之踈浅所能为祖宗功徳深厚宗社灵长之福同官皆先朝敷遗旧徳同心恊力之所致也
　　大议既定王吏部遂有幷迎兴献妃之言予曰天下不可一日无君今日之事望嗣君旦夕至岂可与宫眷同行吏部又言闻长子二月间方出痘恐不可以风予曰天之所命百神卫护出痘与否未可知即出痘亦当平复如王霸氷合之说非人力所及也吏部又曰五月上任有官者忌之予曰此俗忌也官员中有明达者亦不忌此纣以甲子亡武王以甲子兴嗣君此来为天地神人作主何所忌邪吏部语塞予因语奉迎诸公云可即日启行谷韦皆应以明日四皷发决不敢误也又语崔都尉云公途中疾行厚斋与毛公或行迟愼勿相候也厚斋将出治装命典籍多赍奏题本揭帖备用予曰先生至彼传命后即随嗣君来有何题奏厚斋又欲带两房属官各二员云至彼欲有所传道予云随行者多途中供应烦劳厚斋云縦不用四人去亦须二人去予曰必不得已屠主事可也厚斋云屠多病不可去予曰屠信不可去亦不须他人厚斋又云至彼将为先生道达奉迎之意予曰天命所在谁敢贪天之功邪慎勿言及于我异日府中人相见亦不敢承也
　　奉迎之议既定遂拟旨防豹房官军命太监张永张忠武定侯郭勋安邉伯许泰兵部尚书王宪提督优恤命威武团练营官军各回原营操练各边鎭守太监各回本镇管事原调各边幷保定官军各回本镇操守各边者俱于本鎭人赏银叄两命太监张永武定侯郭勋安边伯许泰兵部尚书王宪拣选团营官军分布皇城四门及京城九门防守命革皇店管店官校幷军门办事官旗校尉人等俱回本卫命哈宻及土鲁畨等处原差进贡等项夷人该放回者该部各照原拟赏例给赏差人送回其余仍令防同馆安歇该管官贠严谨闗防不许縦容出入佛朗机夷人差人送回广东听候豹房畨僧及少林寺取来和尚各回本寺南京马快船只除常例听候外尽数发回各处带来各色匠役乐工及水手人等各放回原籍命东厰锦衣卫缉事衙门及五城廵视御史严夜禁督捕盗贼
　　已上事俱以先帝末命行之厚斋在安陆闻之言于藩府臣僚曰此等事何不少留待嗣君行耶夫事机之会间不容髪是时权奸人人自危兵柄利权所在若不急解之变起仓卒谁能制邪
　　九门防守之旨既拟上因以告于王司马宪及许泰泰意若不慊要王同至内阁欲有所言予辈问之却不言时徙倚花台前与王谇语予谓泰曰今危疑之际所仗在提兵诸公诸公中倚公尤重诸公所以报朝廷正在今日有所欲言当直告我辈勿令我辈揣摩也王曰许总兵与朱平虏同事西官防平虏又与张孙二太监同提督团营今张与许防守而不用平虏以此未安予曰团营根本也留孙与平虏在团营专主调发人马诸公在此专主防守各有专责庶不悮事予辈再三慰之泰不应但以舌餂唇作次且状且防语云这个贼予问贼为谁王曰李琮也又曰许总兵家中今用三百人防防予曰今日之事忠臣义士无有不赤心为国出死力者李琮将欲何为李琮受朝廷厚恩图报正在今日嗣君至日自有恩赏彼老将也亦知利害肯自取灭族之祸邪王云李琮凶狠平虏腹心也许甚忧之予曰有诸公在琮不足忧亦无能为平虏能自保身家亦必不为琮所动也许公若必欲与平虏同事可一言而决勿次且也泰之意盖顾望持两端不欲明与江彬异同无事则因以为功有事则发言者当之耳顷之都督张洪亦至阁中言曰这个贼不可不防予问为谁洪曰彬也予曰公疑江欲反邪公误矣江明达人也往年征流贼回豹房过队先帝见其耳带箭镞喜其骁勇因留置左右日渐宠任既又扈従廵狩一时随驾者内外文武皆有之不独江也江独何罪而欲反邪伊盖不必自疑人亦不可以此疑之也近年反者寘鐇宸濠以诛君侧之恶为名刘六刘七蓝五鄢老人等迫于饥寒各啸聚数十万人作反随起随灭今皆何在朝廷何负于江江以何为名而欲反邪江即欲反虽其家丁亦不肯従与谁同反邪假使逆节一露旋即虀粉人何用疑之在伊自处亦自知本无大罪前日既无以报先帝今日当报之于嗣君趂此危疑之时与诸公恊心共济待嗣君至日闭门辞爵嗣君念其新功或仍其禄秩或听其致仕未可知也伊亦何用自疑邪伊不必疑而自疑人不必疑而疑之此则在诸公掌兵者制之予辈书生握数寸笔管无能为也洪唯唯而退洪盖探予辈意耳予复语泰曰今日已晚矣不必迟疑西官防旧有宋赟参将三千人可且分布防守各门过此一夕也因问宋参将何在泰曰见在午门外遂呼之入宋之先蜀人也予迓而语之曰总兵乡兄今夕之事一以付君嗣君至日我辈为君具奏之作一知证人也赟即出分部三千人于各门京城街市间人马介介有声意以为江彬部曲人心皇皇竟夕不寐城外者欲移入城内者欲奔出私相语以为彬且反矣非従容处之天下事未可知也许泰隂险猾贼凡江彬所为皆泰导之而隂避其名平居则朋恶以怙宠有事则危言以胁人充其心将欲如何而廷鞫之际不能尽其情尚有纳重赂为之救解者大义不明国法不正一至于此至今思之犹将痛哭而不能已也防守之命既下十五日早予与敬所砺庵二公入左掖门内与郭武定王兵部及许泰相见予亟问云各门人马巳分布否齐应曰张太监不肯相防我辈派定者张公又欲改拨予曰诸公就而防之如何今日之事须同心乃克有济郭云人马在营中如散沙然我辈原非团营官两手只扯得两人权不在手如何行事予云懿旨既下即权之所在若只一束草亦当听受节制两总兵皆世受国恩司马公掌九伐之法如何可为此言朝廷何所頼邪诸公皆逊谢予时有所激辞甚峻寻亦悔之然不容已也于是武定诸公乃往就张议之至午王吏部同永忠二张太监至阁中言曰二公受命防守须重其权不然恐行事不便予曰唯唯徐谓永曰公朝廷重臣平寘鐇擒刘瑾威望久着今日之事内外倚重又谓忠曰公朝廷近臣乆在大行左右能直言为大行所亲信今当危疑之际同心共济嗣君至日自有恩典忠曰防守事体最重若无名目无勅书无闗防如何行事予笑曰仓卒之际岂能便铸关防懿防一下即是勅书提督防守即是名目嗣君旬月之间可至我辈臣子当此有事之时大率各尽忠心随事効力为是议论多恐嗣君闻之亦不乐也又谓永曰今早闻武定诸公云人马尚未防拨恐不宜太迟永曰已分布矣但欲请赏赐耳予辈曰赏赐朝廷不吝也吏部初来径造阁中堂予辈但揖之无延入之意已乃迤逦出至阁门外大慙沮故事改革之际各门防守原无勅书时忠亦无防守之命吏部乃挟之以来独不念嗣君未至尊位尚虚假母后之命以号召内外人心讻讻是何等事变而忍为此掠美嫁祸之计邪
　　内外奉迎官行后复议啓圣母请命司礼太监一人及京营提督官领兵迎防遂命温司礼祥及提督团营太监孙和安伯张伟兵部侍郎予弟正夫领京营兵五千人往郑户侍宗仁主馈饷赵工侍璜治道路孙和等皆言兵少予谓经过处所供亿繁劳必不得已六千人足矣和又欲请旗牌二十四面副予言此行与征剿不同无他调发安用旗牌是日早方欲哭临和拉王兵部候予辈于金水桥南言之予辈不应和又欲渡河而南予言但候于黄河北岸可也数日后王吏部要府部科道俱来言各衙门欲分官奉迎予言二十四监局诸贵幸皆欲去恐其途中请间迎合有先入之奸已力止之矣诸公若去彼将有词也明日礼兵二掌科言曰闻诸贵幸多赍金帛前去行赂须科道各遣二人往时监察之庶有所警予云彼欲行赂岂令人知若随路纠劾恐惊疑人心事体不便万一发之不中嗣君之心先疑矣张太监永使人来言欲迎至眞定上下予谓行止在公不敢与知也郭武定及许泰亦为之言使者再三至乃语之曰公受命防守委任最重若必欲逺去各门之事能保无他虞乎张锐人来亦复云云予曰我辈但知公领勅提督官校京城缉事耳他非所知也遂皆止不行十七日朝临罢出右顺门王吏部向予云天象可忧予问如何王曰不见日色乎日色正赤岂不可忧予曰久旱故耳王曰占书不然主女主昌予曰今以懿防行事非女主昌而何王曰恐其应不止此予曰天道逺非人所知天若祚明必无此事也似有幸乱之意蒋毛二公言曰辟如应试秀才文字不得意但欲科塲失火耳可叹可叹
　　慈夀遣散本官传谕欲改懿防为圣防予与同官言今日之事祖宗功徳深厚上天眷佑宗社灵长有老太后在上当此大变嗣君未至凢事皆以懿防行之尽善尽美万世穪颂若欲改称圣防事体似有未安因检祖训皇后不许干预朝政一条示之云皇祖内令如此之严又检大明律内皇后称懿防一条示之曰我辈不敢差了久之又来传谕云前代有称圣旨是如何我辈云世代不同法度亦异如前代宰相封王童贯内臣亦封王此等事今日行得否老太后盛徳大功为今日女中尧舜我辈岂敢不成就盛美以致贻讥后世邪遂不复言江彬提督团营之命久下尚未领勅三月十四日至阁中防勅予辈恭问圣躬近日曾进药否因慰藉之旋闻晏驾之变十五日彬不出十六日出听遗诏十七日朝临罢魏英出右顺门向予言曰亲家烦扶持谓彬也予云公亲家朝廷大总兵也安用扶持时京师人口语籍籍皆言彬决反予与同官切忧之敬所时以为言且云疑者事之贼也予谓发之有机万一不中大事去矣十七日晚愼恒二儿皆言外议谓父亲何不早擒之予漫应之曰彬逆节未露将以何辞擒之邪仔细保首领勿取灭族之祸盖虑后生辈不宻故云然十八日早入朝至端门同敬所行因以告之敬所云连日介介予懐者正在此耳予云彬手握重兵发之须中机防今日可与文书房议之是日命夀宁侯张鹤龄赍遗诏往安陆诰谕用寳诸司礼令陈严王钦二文书来阁中请予辈同防言已即去时砺庵以痰疾作卧朝房中予与敬所同入至左顺门要陈王回宻语之曰外议皆谓江彬不擒恐不静烦告众太监启太后早为之处陈曰用寳后老先生自言之若我軰言稍有不合不敢复言矣予曰良是用寳讫诸司礼揖予辈出陈曰两先生有话说因屏去左右予复左右顾魏司礼云尔辈都去都去左右皆去予二人揖诸司礼云前日之议大功已成宗社之庆也但有大患未除若大患不除大功未得全美魏问曰何为大患予以魏与彬为姻家不可径以为言先曰大义灭亲古人所重管叔蔡叔都是周公弟兄二人作乱周公诛之东晋宰相王导有兄王敦谋反导亲诛之至今声名垂于史册公虽与江彬为亲奉大行之命出于不得巳实非本意也今外议纷纷若不请于太后及早擒之恐彼亦不能自安将贻嗣君以忧未免为大功之累张锐疾言曰彼有何罪予曰江彬挟着皇帝着处廵逰安得无罪魏曰巡逰出大行圣意何人敢挟锐曰前年去南京我送至涿州某事如何处某事如何处一一出自上意法度又严谁人挟得予窃念大行巡逰时诸司礼多在扈従恐激之怒因好语曰挟之一字我误矣再不复出口江彬罪恶万千如擅引邉军入禁内擅立威武团练营擅改团营教场为西官防教场擅立鎭国府名目之擢毛不能尽其罪只举一二件也勾他死了魏乃曰他委的恶贯满了罪不能迯锐犹极力为辩予曰公莫回防他锐曰我如何回护予曰这等说话岂不是回防我辈言出祸随身家巳不顾了公亦须自顾身家公虽无子孙亦有祖宗坟墓亦有兄弟都是祖宗子孙不可不念见今嗣君未至万一有变途中闻之安得不惊诸公同听今日之言他日有变张公当之不得辞也陈严见事不谐引温太监衣附耳云云温因向魏云且収得在予与敬所即应云正是且収得在又不问他罪待嗣君至日或寛宥他也未可知拟旨所以有监候之言敬所云待了此事方去哭临锐曰如何这等急予曰此等事情间不容髪安得不急公便去准备挐人锐曰我如何挐人予曰挐人是锦衣卫事彬之罪该籍没縁坐一挐后封闭门户防范人口照管财产岂不是行事衙门的事公何故抵死拦截也温因揖予辈出曰老先生每去阁中调旨意文书房去取防意来予与敬所再四谢云诸公扶持社稷竭尽忠诚同干好事太祖太宗孝宗在天之灵亦知诸公之心千万就奏太后行之擒彬贼后方哭临也又云与江彬同恶相济者止李琮神周二人他无与也诸司礼皆以为然既拟旨付陈进呈久之未下予与敬所私念事若不成祸必先我三家我辈岂肯离此地壊于贼手但儿子辈在外不能逃耳又念弱孙心为之痛复相与慰藉遭逢至此莫非数也死得其所亦复何憾敬所云天若祚宋必无此事顷之有人报神周已宣至右顺门伺候久之陈来云江彬已擒矣几乎逸出予与敬所再拜以谢陈亦拜谢予辈曰二老先生大功大忠也延之坐备述所以是日坤宁宫安兽吻予恐张锐至工所与彬言之事败矣问之则锐已从工所来不复去矣但闻工所有内竖附耳语彬遂急奔西安门以取西官防文书为辞中道折向北安门亦复云云门者云有防留提督彬叱之云皇帝何在旨从何来手批门者守门人羣拥抱之追者至遂缚之由东安门至锦衣卫直房内官数百人随而扑之防其须鬓殆尽予谓陈曰一时扑杀之诚快人意仍须留待嗣君来鞫问明白肆诸市朝以正其罪陈遂去告魏以此意徧晓于众令长随防之出端门乃止时久旱遂雨都城中欢声雷动有挐了江彬朝廷安穏之谣盖以吻为穏也王吏部琼闻彬被擒呀呀失声苍黄奔魏英于河下河下者魏司礼宅也不遇复奔东安门欲趋外宅遂不及哭临百官至右顺门予尚语鸿胪寺行礼须待冢宰至久之不至乃行礼李琮自其家缚至锦衣卫朝房骂彬曰汝早听我言岂至于此彬云悔不自断其子怨其母亦云然时収捕者云彬已分腹心于东安西安北安三门衷甲裹粮立马以伺动息盖其处心积虑久矣是举也賛其决者敬所也
　　先是奉迎官啓行时即与之约以四月十八九至京师二十二日嗣君即位或有沮挠者已斥之矣既而谷太监等有啓本排日计程大约二十二三方可至京即位择在二十四二十七两日予与蒋毛二公皆怏怏于中欲以兼程啓请又念长途冒暑恐不可强既闻渡河后日每二程二十前后间可至京乃知前日非不能速不欲速也窃以为忧至二十日早王吏部琼要九卿科道候予軰于左掖门外议欲迎至良乡予辈唯唯问至再则应之曰初议如何盖初时礼部防议嗣君至日百官迓于彰义门外二里许如汉文渭桥故事至是王必欲逺去予辈不应忿然曰何不断也诸皆无言科中亦有一二人以为不必违初议者王别去至部中更衣遂行既出宣武门乃遣人上防啓知慈夀不早上者恐尼之也各衙门相继去二十一日早至良乡朝于行在槩慰谕之而退先是王尝遣四人至安陆书办官陈潮随厚斋赵咨随崔都尉其二人则营中旧部曲一指挥一千户也四人者皆于内外府僚处为伊道情欵王意此行必特召见赐问乃不然大慙沮而退午后予与二同官出巳过彰义门见有校尉数辈驰马来问是内阁否且云诸司礼请于行幕相见有事啇议予辈折而东顷之文书房亦有一二人来俱至幕次谷韦二太监崔都尉皆在与诸司礼揖予辈言曰府中议欲明日即位如何予即响应曰正好正好诸公初往奉迎时已拟择此日今得如初议此天意也同官皆和之又言请亟啓懿防命嗣君即位今日晚嗣君便请至行殿三笺俱于行殿次第上之诸公皆以为然因拟防付谷韦二太监啓慈夀崔都尉回良乡复命漏下二皷嗣君至行殿先是笺文已授礼部遂上第一笺不允召内阁宣谕上第二笺不允召府部诸大臣宣谕上第三笺乃允三批答皆就行殿东庑拟上文书房供纸笔墨砚金序班云鸿书之时久旱第三笺命下雨随降文武侍卫及逺近迎候瞻望之人欢声雷动以为帝王自有眞非人力也二十二日五皷时嗣君遂由正阳门入
　　二十二日之议既定敬所先回阁中整理诏书两房官在门外者皆趣之回诏条中若军门皇店官校豹房畨僧冩亦虎仙数事尚未入草予别用小折亲书宻缄之藏于刺函中防漏泄也敬所至予家谕家童取之以去至阁中巳晚杜文书震送官烛送酒馔两房官就中堂分书之黎明时揭帖已进呈敬所又宻书片纸与杜转付锦衣韩指挥待诏下后宻捕之盖赵瑾姚俊张伦张玺舍音和诸罪人姓名也又与杜约批红出方鸣皷至日向辰文书房官忽来言欲去三二条皆闗切时忌者予扬言曰数年以来事有龃龃者皆曰朝廷不従今日朝廷到便有此等事乃知前日亏了朝廷多少即此一事廷和便当出去不可在此地但未拜新天子今日拜贺后明日跪于奉天门前乞休且奏陛下初到如何便更改诏书务见明白虽死亦甘心也蒋毛二公皆力言之予又言果欲去某条便须在本条下注云臣某去此乃可耳文书房官知不可囘复持去乆之鸣皷批红犹未下予与三公亟趍华盖殿后往来玉除间不见一人局蹐无所容入而出出而复入者至再竟无所遇复趍奉天殿覔直殿者要文书房官来相见且语之云亟去万一误事我辈有说话也厚斋云批红若不下明日开读也罢予与二公言自古人君即位虽草昧中亦须下诏改元以新天下之耳目今日之事若无诏书不知所改者是何年号人心惶惑恐有他虞谁任其咎杜文书复来云众老太监都不肯奏盖是日萧太监初宣入魏掌印事未定故也再四恳之入乃得批红来且曰干我家事也不是如此用心予与三公言处官事如家事正是公尽忠处太祖太宗孝宗在天之灵亦鉴公此心也遂命中书就阁中取诏书十三张用寳讫即持入钟已鸣矣是日早雨尚霏防辰已时犹隂翳皷声一动天容日色万里开霁无片云晶英濯濯照映黄瓦若洗濯然京师老稚皆踊跃欢庆举手加额曰眞太平天子也我辈有福矣
　　正徳十六年四月二十四日午前召臣廷和臣冕臣纪见于文华殿臣廷和致词云陛下顺天应人为天下臣民之主初至行宫雨泽随降一登寳位天日开明可见宗社万万年之庆上曰先生每说的是知道了臣等叩头讫臣廷和又致词云伏望陛下敬天法祖修徳爱民任贤纳谏讲学勤政建立万万年太平之业臣等不胜幸甚上曰先生每说的是知道了臣等又叩头讫上赐酒馔又叩头讫方退进揭帖谢恩
　　正徳十六年四月二十五日早命文书房送下各衙门题奏数本皆御笔亲批也因进揭帖称谢云今早伏覩皇上御门视事宣谕礼官臣等仰瞻天表喜慰良深退至阁中司礼监官送下御批数本拜观之余窃喜陛下躬览章奏亲御宸翰字画端劲真得心正笔正之意陛下勤政务学之盛节见于更化之初如此可为天下贺也臣等尤望陛下缉熈无间日进高明宗社无疆之庆端在是矣臣等不胜感仰之至
  </div>
  <div class="pagination">
   <a href="杨文忠三录_page2.html">
    上一页
   </a>
   <a href="杨文忠三录.html">
    1
   </a>
   <a href="杨文忠三录_page2.html">
    2
   </a>
   <span class="current-page">
    3
   </span>
   <a href="杨文忠三录_page4.html">
    4
   </a>
   <a href="杨文忠三录_page5.html">
    5
   </a>
   <a href="杨文忠三录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
