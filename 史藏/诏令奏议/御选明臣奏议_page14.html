<!DOCTYPE html>
<html>
 <head>
  <meta charset="utf-8"/>
  <title>
   御选明臣奏议 - 第 14 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选明臣奏议 - 第 14 页/共 16 页
  </h1>
  <div class="content">
   臣谨题臣等前因后新凉特请皇上临朝受贺冀得一覩天顔以慰犬马恋主之愿兹闻圣躬偶尔感暑尚在静摄力虽未能遽出而心实不忘下交臣等念切瞻依情深爱戴敢不仰体皇上谨疾之意而尤日冀暑退凉生玉体康豫自有亲炙耿光之日也臣等窃因此愿有请焉臣闻天地交则万物生上下交则万事成臣等谬防皇上股肱心膂之托原与外廷羣臣不同必须精神常相流通然后事务得以展布今皇上口出御批间常颁出然所颁者十不二三是上意未尽下宣也臣等露章密揭亦有敷陈然所陈者十无六七是下情未之上逹也臣请今后皇上凡有宣谕更不须中官口传愿皇上亲洒宸翰随意数行俯示臣等容臣等即时防实条奏以俟圣裁臣等凡有所闻亦不必具章奏容臣等随事直陈简明数语便逹御前望圣断即时信笔批出以便遵行此亦聫属泰交之一机也况臣等毎见皇上御笔发出捧诵欣玩天语精当出口成章宸翰遒劲信手称妙中间即有涂改増窜愈益见注思之详审用笔之变化乃近来往往有蝇头细书亲自挥洒而反托之内臣誊真不惟暴殄手札抑且朦胧独断使外廷之臣尽以为臣等之润色及左右之诈传以致明防不信朝廷益轻深可惜也窃考先朝故事太祖高皇帝与世宗肃皇帝斋居决事常信笔亹亹数十百言比时近臣逐款手书复奏君臣上下之间真属家人父子是以宫府无壅而治化光明有由然矣方今朝事纷纭人情观望臣等既未得朝夕望见天顔因感圣谕惓惓眷念臣等之心附効愚忠如此伏望皇上取法祖宗成宪俯鉴下情俾心在感通道成交泰昭示信任之笃以觧壅隔之疑国家幸甚臣等幸甚因事纳忠不胜仰戴恳祈之至　疏入帝不纳
　　请减免织造钱粮疏【万歴二十一年】王锡爵
　　臣谨题昨该文书官杜茂口传圣防苏杭织造粮钱拖欠数多有司何不催徴钦此臣等当即将该地方连嵗灾伤民间困苦有司催办不前之状略节向杜茂口陈令其据此回奏犹恐未确谨再沥危诚备诉皇上之前臣等谨按江南财赋甲于天下相传国初时太祖高皇帝因愤百姓为张士诚固守抗拒天兵贼平之日遂将富民租薄定为粮额累朝二百年来头绪转多如王府粮练兵银之类但有加派并无寛减连年以来虽因水旱频仍毎下蠲缓之令而蠲租止于存留已属虚名缓徴并于别年反滋扰累此小民之所以贫苦无聊痛心疾首而嗷嗷思乱也然外乱不生则内乱或可潜弭江北稍熟则江南尚可息肩今狡倭窥境剥肤将及以至沿海地方无地不増兵无兵不添饷其势不得不取足于民而掦徐之间方数千里滔天大水庐舍禾稼荡然无遗其势又不得不取偿于江南此如一丝之系钟鼎一息之关性命其危且急何如者若不及今将养取之尽锱铢有如外倭内盗乗间而交发其巨万供亿之费更将于何取之朝廷虽有粟如山有金如泉一时不能救饥民之命满骄兵之腹其祸葢不可胜讳者何况今日太仓钱粮出数倍于入数如都御史褚鈇所开更有上下极穷之会京邉交困之秋而可不早留此孑遗之民命以为缓急支持之计乎皇上未见其形请察其影抚臣朱鸿谟代刘应麒催徴者也科臣王徳完曾以应麒催徴为是今缓徴之疏且一上而再上矣彼岂其任怨于始而市恩于终葢实有万分不得已尔大抵方今国患在于民穷民穷由于财尽其始也有司犹可以棰楚之威行于小民抚按犹可以参罚之令行于有司今民至困而棰楚无所加则有司之技已穷有司穷而奉行不能前则抚按之技亦穷至于抚按穷而诏令有格而不行则部院之技亦穷矣然漕粮金花之类原系要上供不可以穷为辞至于苏杭之织造江西之磁器云南之取金在皇上省之如千箱之失稊米而在小民得之如枯肉之获再肉为人父母又何爱一丝一缕而不以活赤子旦夕之命也今春天津等处道上累累男女之民有索银五七分弃子而去者近京之民如此则逺京之民可知赋轻之地如此则赋重之地可知又况于上有不可忽之天变下有不可缓之河工前有不可恃之升平后有不可知之事变诚拯溺救焚事在至急浣衣投壁未足谢民而何忍更以余财余力责此额外之供也且臣等又闻上供一分民费三倍民出数金害及数家天下之势岌岌至此不可不深思不可不痛念又今军兴费繁宁夏之师已耗去百余万度朝鲜功成与各处募兵造船之费又不下百余万羣臣束手一无所出昨者工部请御库银数十万两赈济淮臣等不敢主张仍下户部议处夫内库久积之银内廷犹欲请发岂有外库额外之银内廷尚可宣索者伏乞皇上慨然将今嵗买办银二十万两尽数传免以救目前燃眉之急少俟盗息民安赋充费省再行斟酌取之不特挽回天和消弭国患而皇上藏富官民之间增光恭俭之徳又乘此万万夀称觞之日以当万万人欢颂之声真所谓散小储而成大储以惜福而更益福也臣等无任恳切祈望之至　疏入帝从之
　　再请召对疏【万歴二十一年】　　　王锡爵
　　臣谨题该臣等昨于万寿圣节中揭请皇上御朝受贺随防传免臣等不敢复言葢以呼嵩介夀人情虽切于仰瞻而御殿垂帘天顔未免于隔絶此臣等所以宁惜圣躬之劳而不强为无益之请也乃今过节之后倐已逾旬以圣躬言之则燕喜多暇精神必倍于常时以天气言之则深秋正凉光景又不可以易得皇上趁此万安万福之时不寒不暖之侯一出见臣等不为太劳而使臣等经年企渴之懐如赤子之得见父母覆盆之得瞻天日又使四海九州之大闻之谓皇上玉体之康强而耐劳如此谓皇上畏天变而忧人穷励精勤政如此又谓皇上四月中豫定召对之期其令出无反如此又谓臣等果见信于皇上而辱预谘议政事振饬纲纪又如此道路纷纭之疑涣然消觧臣工噂沓之口肃然屏戢此所谓圣人之明一出户而见万里圣人之威一举趾而安四方者也该臣等前此毎读圣谕一则曰股肱二则曰心膂夫肱股无一刻而不属元首心膂无一息而不通呼吸则臣等独可一日而离皇上之左右乎今旬月之间彗星火星金星相继示异又河南山东江北等处相继告灾臣等朝夕寒心计无所出惟有借太阳之余照清跸之休声以庶几于弥缝补救之万一而皇上顾何难辍此宫中分寸之隂借此膝前咫尺之地不以慰臣等惓惓狗马之怀乎臣等度至上前意满口讷未必能有所陈请但念此时天顔之一面胜于臣等千百疏之问安天语之一聆胜于臣等千百言之拟防乃今日人心世道所关不容不汲汲尔臣等不胜恳款祈控之至　疏入帝不纳
　　乞禁止倭人贡市疏【万歴二十一年】沈一贯
　　为倭奴贡市万不可许恳乞圣明酌审中国安危大机奋干防以消隠祸事臣闻宋臣范仲淹守制时不忘朝廷屡上封事臣虽非其人而顷承召命颇辱记存又事关桑梓而为国家安危大机所系欲黙不忍輙此疏闻顷者经略顾养谦力主倭奴封贡一一当许且欲就宁波开市以餍其欲臣乡老防闻此如兵在颈失色相吊以为今日何为开此一大衅也臣请言倭奴始末以明其不可谨按史乗所载自有中国即有倭奴岂无犯侵不过如蚊防之着体驱之而已独自嘉靖壬子来蹂躏我浙直山东以至福建广东沿海万里且直入腹地淮徽太杭嘉金衢之间至窥南京所在为墟于是用兵以百万计费金钱不计其数杀人如麻弃财若泥幸以祖宗在天之灵自壬子至庚午二十年之力仅而除之此可谓宇宙以来所无之变矣致此者何则以自古倭奴无贡贡亦不过数十年偶一来不知吾土虚实所以祸少自永乐来有贡贡輙数来则限以十年一贡竟不遵约或数年以来渉吾土若故乡识吾人如亲旧収吾宝物诸货如取诸寄尤嗜古今图籍凡山川之险易甲兵之利钝人性之刚柔国纪之张弛无不熟知而吾民之顽黩者利其贿负其债反为之用嘉靖中两以非期拒还因泊海岛经嵗奸防出入益生心焉是时谋国者昧大计以为贡可以示广大明得意其悠悠小民又不恤逺图以为贡可以利金钱得异物虽倭之始贡岂遽有他心而势之所渐不祸不止其病中人如蟊蜮之食心而不觉此前事也言之使人于邑今复可以议贡市乎贡市一成臣恐数十年后无宁波矣无宁波国家得恝然而已乎何也贡市成则吾之于倭当客之也茍吾方客之而彼实以盗自为吾推心以置其腹彼剸刃以向吾腹于斯时也不防则有患防之则示以疑将防之乎不防乎丧乱以来上下讲求沿海数千里设兵者四十年矣士气始奋民生始安贡市成则此兵直当撤去将撤乎不撤乎又岂将增兵以卫贡市乎海上之兵非有他防独防倭乎而今既客之矣客之则不当防防之则不当客防之不已则客之不诚是召乱也大抵防之是正理客之是权术权术不可久正理不可废如养谦计则治天下独恃一礼部足矣何必设兵部哉杀倭之术于陆难于海易故须出海逺哨而扼之于门户之间虽失无大患众寡相当即胜之矣一登陆则彼跳梁咆哮之势非我兵所及即吾之众不能敌彼之寡也贡市成彼傥以选兵数百来出吾不意则吾数万兵皆失势披靡无用又况彼战于死地吾战于生地胜败之势悬可知矣向也吾民与倭通勾倭为乱四十余年民与倭絶乱本始拔贡市成则民复与倭合宁独倭也王直徐海之流将复乗衅而生矣由此言之臣所谓数十年后无宁波犹逺言之也恐不待数十年之久矣夫天下事有履其地而始决者有不待履其地而始决者若贡市之不可许此不待诘闗白之情履朝鲜之境而昭然具见者也闗白之求贡市何不于朝鲜而于宁波朝鲜无可欲而宁波有可欲也闗白得其欲则宁波失其欲矣一宁波何足惜祸恐移之社稷耳夫朝鲜虽属国外臣也宁波虽裔郡王土也为救外臣之危而危王土以従事养其一指失其肩背而不知智者不为也我国家如金瓯无一伤缺今倭止在朝鲜境上我师又大得气而辄为所恐欲俛首以贡市啗之假令倭破残我江南荡摇我沿海折将损兵不能支如异日事养谦又当以何策啗倭也养谦亦可谓畏倭如虎矣畏倭如虎正当格之于境外不当延之于阃内曾不是思而聴一浮浪沈惟敬之言以败国事素负安在养谦又可谓愚矣夫此事易决而庙堂亦非乏人然而久未间诏止之命意者朝廷将毕羣议以服众心乎今臣不敢不急上此议以为万万无许理窃以即怒倭之心不过劳海上师一战耳况国家业有以待之者乎洪武间无嵗无倭患无嵗不与倭战当时所以待倭之术亦不过如此今海上法弥宻兵弥练何忧其来若毁壊成策而倒持太阿以予狡夷啓无穷之患愚人知其不可也伏望皇上敕下兵部并诏当事者毋以小畏致大忧毋以私诺误公计毋茍且图今嵗之安而忘明年之危务奠宗社于磐石之安处置得宜而四夷自服矣臣无任瞻望之至　疏入帝従之
　　劾王锡爵疏【万厯二十一年】　　　高攀龙
　　臣谨奏窃近见朝宁之上善类摈斥一空大臣则孙鑨李世达赵用贤去矣小臣则赵南星陈泰来顾允成薛敷教张纳陛于孔兼贾岩斥矣迩者李祯曾干亨复不安其位而乞去矣选郎孟化鲤又以推用言官张栋空署而逐矣夫天地生才甚难国家需才甚急废斥如此后将焉继致使正人扼腕曲士弹冠世道人心何可胜慨且今陛下朝讲久辍廷臣不获望见顔色天言布虽曰圣裁隠伏之中莫测所以故中外羣言不曰辅臣欲除不附巳则曰近侍不利用正人陛下深居九重亦曾有以诸臣贤否陈于左右而陛下于诸臣亦尝一思其得罪之故乎果以为皆由圣怒则诸臣自孟化鲤而外未闻忤防何以皆罢斥即使批鳞逆耳如董基等陛下巳尝收录何独于诸臣不然臣恐陛下有祛邪之果防而左右反借以行媢嫉之私陛下有容言之盛心而臣工反遗以拒谏诤之诮之四海垂诸史册为圣徳累不小辅臣王锡爵等迹其自待若愈于张居正申时行察其用心何以异于五十步笑百步即如诸臣摈斥固以为当然则是非邪正恒人能辨何忍坐视至尊之过举得毋内泄其私愤而利于斥逐之尽乎　疏入谪攀龙掲阳典史
　　请斥奸奬忠疏【万厯二十一年】　　安希范
　　臣窃见近年以来正直之臣不安于位赵南星孟化鲤为选郎秉公持正乃次第屏黜赵用贤节概震天下止以吴镇防子一疏而归使杨应宿郑材得窥意防交章攻击如孙鑨之清修公正李世达之练达刚眀李祯之孤介防方并朝廷仪表鑨世达先后去国祯亦坚懐去志天下共惜诸臣不用而疑阁臣媢嫉不使竟其用也高攀龙一疏正直和平此陛下忠臣亦辅臣诤臣至如应宿辨疏涂面丧心无复人理明防下部科勘议未尝不是攀龙非应宿及奉处分之诏则应宿仅従薄谪攀龙反窜炎荒辅臣误国不忠无甚于此乃动辄自文诿之宸防坐视君父过举弼违补衮之谓何茍俟降斥之后阳为申救以愚天下耳目而天下早已知其肺腑矣吴济辨别君子小人较若苍素乃与攀龙相继得罪臣之所惜不为二臣正恐君子皆退小人皆进谁为受其祸者祈陛下立斥应宿材为小人媚灶之戒复攀龙济官以奬忠良并严谕阁臣王锡爵无挟私植党仇视正人则相业光而圣徳亦光矣　疏入帝怒斥希范为民
　　再救降谪各官疏【万厯二十二年】　赵志臯
　　臣谨奏为朝臣谴谪数多阁掲未蒙批发恳乞寛宥以全政体事近者皇上因在廷诸臣奉职无状屡下严防切责一时科道官降谪者三十四人部臣降谪者九人大小臣工肃奉天威无不局蹐震恐臣等于本月十三日具掲伸救一次续又于二十二日具揭伸救一次俱留中未发随该部院九卿大臣连名疏救虽荷批发而降谪人数更多众情益为骇然咸谓自皇上临御以来未有如此施行也不但今日即祖宗二百年来亦罕见有如此施行也臣等备员辅弼受恩最深当朝廷如此大举动不能先事挽回尚忍容黙自保而竟无一言乎宻勿之地固当以潜消黙喻为事而不当以明诤显谏为功但两掲恳情未蒙允答匪特在廷之臣交责臣等即臣等自省叨居政本碌碌素餐亦何能顷刻安乎夫朝廷之上天子元首也大臣股肱也科道诸臣耳目也今天威屡震南北台省摧残巳甚耳目伤矣耳目既伤则股肱亦不得安尤冀圣明元首之尊一垂念之也今大臣救过不遑小臣蒙罪无告一语牵逮追责苛严一事谬误谴罚无巳举朝皇皇重足而立伏望皇上俯鉴臣等区区微忠特霁天威普垂寛宥将降谪诸臣曲加贷免庶政体少全臣等亦可以尽忠补过思为报効之图矣臣等不胜惶恐战栗之至　疏上得防卿等昨所奏掲朕已悉览了且此责处乃为两衙门食禄忘君不忠失职罪戾自致朕尚念言官姑従轻处了卿等如何又来救激这所奏朕已知道了姑着还遵新防行吏部知道
　　请视朝疏【万厯二十二年】　　　　杨东明
　　臣窃惟人主即欲自逸其身亦必视时之可逸与否若时已变而不忧灾屡见而弗恤目前虽若无虞而天下大可忧者将不旋踵而至是不可不为寒心也皇上临御以来十五年以前太平无事皇上乗国家闲暇静摄深宫臣亦私计圣体为重茍得海宇升平即无劳以政事可矣岂期三五年来世道日弊东征西讨嵗嵗战征亢旱淫潦处处饥馑时而妖星见时而河水赤时而巨星殒地时而雌鸡化雄种种灾异叠见层生而尤可忧者则人持有我之见朝无济美之风上下相猜直枉莫辨国是分摇于众口王纲窃弄于旁门大臣无所担当边塞动遭掣肘议论多而成功少安其危而利其灾是谓病在腹心又非边患可比皇上深居无虑自谓太平犹昔也岂知世道人心之壊一至此哉臣谓时不可以自逸者正谓此也夫法宫之内披览文书在圣意非不忧勤在羣臣无所感奋方今遐迩臣工毕集阙下伏望皇上深维时变翻然励精如川贵土酋作何擒制作何荡平各直省水旱饥馑作何抚安赈济眀诏该省之臣俯赐临轩之问则不惟四海九州安危之状可洞烛于圣心而龙顔快覩精彩倍生鼓舞万国之人心消弭天下之灾变其机莫要于此矣夫人君奉天理民以视朝为职自古未有人君怠于常职而天下不乱者皇上慎念之哉　疏入帝不纳
　　请寛言路疏【万厯二十三年】　　　马经纶
　　臣伏见迩者屡奉严防斥逐南北言官臣幸蒙恩罚俸供职今日乃臣谏诤之日矣陛下数年以来深居静摄君臣道否中外俱抱隠忧所恃言路诸臣眀目张胆为国家裁辨邪正指斥奸雄虽庙堂处分未必尽协舆论而搢绅公议颇足维持世风此高庙神灵实鉴祐之所资台省耳目之用大矣陛下何为一旦自涂其耳目耶夫以兵部攷察之故而罪兵科是巳乃因而蔓及于他给事又波连于诸御史去者不明署其应得之罪留者不明署其姑恕之由虽圣意渊微未易窥测而道路説啧有烦言陛下年来厌苦言官动辄罪以渎扰今忽变而以箝口罪之夫以无言罪言官言官何辞臣窃观陛下所为罪言官者犹浅之乎罪言官也乃言官今日之箝口不言者有五大罪焉陛下不郊天有年矣曾不能援故典排闼以诤是防陛下之不敬天者罪一陛下不享祖有年矣曾不能开至诚牵裾以诤是陷陛下之不敬祖者罪二陛下辍朝不御停讲不举言官言之而不能卒复之是陷陛下不能如祖宗之勤政罪三陛下去邪不决任贤不笃言官言之而不能强得之是陷陛下不能如祖宗之用人罪四陛下好货成癖御下少恩肘腋之间丛怨蓄变言官俱虑之而卒不能批鳞谏止是陷陛下甘弃初政而弗获克终罪五言官负此大罪陛下肯奋然励精而以五罪罪之岂不当哉奈何责之箝口不言者不于此而于彼也日者廷臣交章论救不惟不肯还职而且落职为民夫诸臣本出草莽今还初服亦复何憾独念朝廷之过举不可遂大臣之忠恳不可拂陛下不聴阁疏之救改降级而为杂职则辅臣何顔是自离其腹心也不信部疏之救改杂职而为编氓则九卿何顔是自戕其股肱也夫君臣一体元首虽眀亦赖股肱腹心耳目之用今乃自塞其耳目自离其腹心自戕其股肱陛下将谁与共理天下事乎夫人君受命于天与人臣受命于君一也言官本无大罪一旦震怒罪以失职无一敢抗命者既大失人心必上拂天意万一上天震怒以陛下之不郊不禘不朝不讲不惜才不贱货咎失人君之职而赫然降非常之灾不知陛下尔时能抗天命否乎臣不能抗君君不能抗天此理眀甚陛下独不思自为社稷计乎　疏入帝大怒贬经纶三秩
　　弭变修省疏【万厯二十四年】　　　赵志臯
　　臣谨奏昨因乾清宫火灾异常伏防皇上谕防下颁引咎自责窃惟圣主惓惓兢惕一念斯固可以感格天心转灾为祥矣臣等更思圣念真切如此凡愿効忠靖献者孰不仰体虚懐图竭涓滴而况于股肱一体受恩最深者其爱君忧国之切更当何如乎除祭告修省等事已经礼部题请次第举行外其余合当亟行条欵臣等谨遵奉眀防僭拟开列于后皆系今日要事宜最关政体者伏乞圣眀速赐裁酌施行宗社臣民不胜幸甚一下诏罪巳并戒敕百官查得嘉靖年间三殿火灾皇祖世宗皇帝曾下罪已之诏颁示天下今宜仿而行之又累朝或遇灾眚多戒饬百官共图修弭臣等窃见今日朝臣奉公守法者固多背公徇私者亦不少以致政令失平伤和致灾似宜宣敕戒谕大小臣工令其痛自省改益修常宪共襄平明之治庶上下交儆乃弭灾首务也一检发章奏仰惟皇上静摄玉体深处法宫臣等忝备宻勿至经年不得望见清光一吐忠懑所恃以流通精神袪撤壅蔽者惟赖章奏一端耳乃近日各衙门本章多留中不发以致事务停阁官曹空虚夫六部分筦大政昔人比之喉舌一时气息稍窒身体岂得安宁故一官久缺不补则堆积弊蠧者不知防何事一事处防未了则牵连罣累者不知几何人此乃拂郁羣情伤和召灾之大者仰惟皇上清心励精将吏部屡次推陞官员及各衙门奏覆章疎一向留中者尽数检发使政务不致壅滞百司得有遵承以上二欵伏乞圣眀裁定施行一简拔淹滞迩年海内降谪罢废官不下六七十员近日两月内黜降者至四十余员或因一事之差而概斥或因一人之累而连及其情实多可原宁可终弃至于屡奉眀防俱有不许朦胧推陞之禁当今主上明圣朝廷有道之时岂忍因一微罪小眚终身锢人惟望皇上特下吏部従公甄别凡昔淹弃诸臣查其志行端洁惩创已久触迕无心为天下公论所惜者具列等第请旨定夺不得更拘朦胧推陞之条使搢绅咸得扬眉吐气不至摧沮拂郁斯乃为回天心转世道之一大机括也一选补台省近因科道缺人巳经吏部题请又经都察院催请俱祗日久未防发出夫国家以分理政务责之大臣以纠察欺蔽责之科道厥任同重非可旷缺今官少事废言壅情阻窃望皇上将吏部近日推用科臣及行取风宪等疏亟行查发令其选补如额庶防台省充实言路开通臣等亦得借以采揽忠益补救遗阙此修政格天之要图也伏乞敕下吏部施行一慎刑守法并禁止扳累以疏枉滥窃惟朝廷所守者祖宗之法度刑官所据者钦定之律令近来刑部问拟囚犯据律定罪而眀防每有加重司官且被严谴此虽皇上惩奸锄恶之意而使执法之臣无所措手似亦可暂而不可久夫法不可縦亦不可枉惟取其平乃可久行惟望皇上垂念今后问刑一以律例为准至于抄没一事其情真罪当者籍没何辞但近有拷鞠扳累及平民棰楚之下何求不得岂独冤抑之气上干天和且京师天下根本使人人恟惧重足屏息不遑宁处大非治平景象也惟望圣眀特诏问官勿许扳累无干以致破家殒命斯仁心和气转嗟怨为欢欣实弭灾要务也伏乞敕下刑部施行一暂停织造并少缓烧造以苏穷困夫段疋器用皆上供所需岂能一槩减省但近年增派数目日多一日费至钜万据苏松浙江陜西江西各该抚绥官俱称水旱兵荒征收不前一时库藏苦无积储小民贫困已极势难加派仰望皇上怜念公私兼匮之时约已恤民大施恩惠将江南织造段疋山西织造绒防及江西烧造磁器暂且停止或减其数目寛其解期以待各该地方稍有蓄积陆续造进庶上用不缺而民穷少苏亦召和一端也伏乞敕下工部施行右所开列俱系时政切要之务中外羣情所共喁喁引领而望者恳祈圣眀留神省览即赐批发臣不胜恳切仰望之至　疏上得防览卿等所奏具见忠爱知道了
　　乞振朝纲疏【万厯二十四年】　　　赵志臯
　　臣谨奏为天变屡形恳乞圣明大振朝纲以回天心以维世道事臣惟天人相为感应变不虚生在人君修徳行政以转移之而已今年三月乾清坤宁二宫灾六月钦天监奏彗星见又奏闰八月初一日日食至九分余此皆天变之所不常有者而见之于数月之内可不修徳行政以消弭之乎臣愚以为修徳行政之要则莫先于振纲纪葢人君犹天也惟天宰制万物区别庶类惟人君统驭万民役使羣动君统其纲臣分其职治隆于上化行于下此唐虞三代之盛时以及汉唐宋之治朝皆如是也其间有不能尽守其法而乱亦随之捷于影响有可鉴者国家二百余年纪纲何甞一日不立法度何尝一日不行臣工何尝一日不肃民志何尝一日不定虽有微奸隠匿摇惑世风剧恶大怼诬害善类而旋发旋灭卒未有为朝政之累世道之梗者而今日之事则有大可慨者矣皇上临御以来日视朝政万防亲总五夜夙兴又且留心民瘼加意人才召对辅臣谘访部院开诚纳谏虚已受箴朝无异政人无异言斯太平极盛之治矣迩年以来玩愒起于治平忧勤怠于安逸纪纲之不振未有甚于此时者臣私心虑之久矣今臣已疏归于此不言是终无可为之时也愿少垂聴焉臣惟古之帝王南面而聴天下向眀而治居尊御卑由近达逺无有弗届者也皇上之不视朝将十年于兹临御久虚人心渐弛虽法度未尝尽废而诈伪不可尽穷若不及此时反之恐将来益难支矣皇上意在效法皇祖然皇祖晚年亦为权奸防蔽左右诬防贿赂公行浊乱朝政幸末年一怒而举安然亦晚矣此乃前事之当鉴者而可复蹈之耶愿励精图治质明视朝或五日一出或一月三出天威不违咫尺臣工俨然翼趋此朝纲不可不振者一也六曹章疏奏发有期数年以前虽不视朝章疏随时即发且多御批乃今一概不发夫推官而不发则官不得就职奏事而不发则事不得奉行近因尚书孙丕之请一日发下二十余本京城欢声动地然所未发者尚多也至于奏请行取葢选贤与能以司耳目也内而台谏不可久虚外而知推不宜久滞且使部中进士待选与起复养病补任者不致久稽也又内而部寺之陞选外而藩臬之聴补守甚久胡可迟之乞俯従部请照常票发俾人才不致阻滞此朝纲不可不振者二也国是人心闗于世道往时大小臣工朝无异论而迩来则渐乖隔各懐已私党同伐异又有不修职业而出位言事者志在彰已之直有自具疏草而倩人代上者意图售己之谋堂属有定分也欲逞其奸则侈口剧谈而不顾名分邪正有定论也欲肆其害则极口丑诋而故违其心是在察其防而亟反之庶贤者得行其志而世道可挽回耳此朝纲之不可不振者三也官邪既以不正则颓风波及下贱彼不得用之小人因而哄然蠭起幸边疆之多事得以负戈従戎于其间流言道路惑乱聴闻而好事者又従而乐道之以遂其攻人害成之谋又有一番罢闲官吏举监生儒如乐新炉之类藏匿京师投入势宦衙内作文写书四布投递旋即送入报房令人抄报示四方夫报房即古之置邮命令以达之逺近者也非奉命者不敢抄今则朝奉疏而夕发抄不待命下而已传之四方矣近日又有刘世延一本论臣及石星与李桢玩其词颇不类世延语因查通政司并无有副本乃知憸邪小辈假此以诬诋善类其风岂可倡哉此朝纲不可不振者四也刘世延以穷凶极恶之资肆乱臣贼子之行中外逺近侧目已久今一旦置之于法举朝欢欣然世延之肆恶显而易见世固有心术险诐智巧艰深气焰足以薰灼一时机权足以笼络众志壊朝政而不顾国家之利害者其肆恶微而难知此朝纲之不可不振者五也夫利源一开则贿门遂辟奔竞之涂啓攘夺之患生且利能令人智昏自古英眀才智之主夫岂鲜哉一徇于利则智昏于得恣多取之念肆无厌之求凡可以瘠民而肥已者无不为之此唐徳宗琼林大盈之积可鉴也臣不愿皇上之冒此名也即近日采矿一事一疏允之十疏继之至有一省请开三十一处者小人之放肆至此然岂尽为国家谋哉无非逢君之欲遂已之谋徒以长奸民之酿乱耳今除开采已有成命外以后再有闻风凟奏希图窃利者悉行禁止此朝纲之不可不振者六也夫昔年星变既已兆其乱萌今复再见岂可幸其无应伏望皇上轸念上天仁爱之心为先事消弭之术察臣出于爱国无以言为赘疣将所陈六事俯赐施行力加振作务使纪纲正而风俗还斯宗社之福臣民之庆也臣曷胜恳切仰祈之至　疏入帝不纳
　　请补本兵疏【万厯二十四年】　　　赵志臯
　　臣谨题近该总督邢玠报朝鲜倭情万分紧急朝鲜国王又欲弃国逃遁且其踪迹诡秘暗差人役赴清正处而金总兵巳行脱逃庆州生员亦欲率众顺贼矣人心离散粮草莫供我以孤军逺戍其地后兵未继进退两难此诚东方危急存亡之秋也臣等见报不胜骇愕日夜思所以为拯救之术而顾念此国家大事全赖兵部主张主张无人谁任其咎掌管兵部者须得熟练兵机久谙边计忠贞体国之人专心实任决非未经边方者所能干办亦非署掌职事者所可担当况今天下兵事不止一倭处处可忧处处当计倭既倡乱则自东北至西南辽东山东南直浙江福建广东沿海万里尽当备御矣北边则九镇处处日夜防御而今四川又以边患见告矣西边则云桂两广时有土官土目猺獞诸种并缅甸安南等国俱烦处置矣中土又有矿洞山箐及民间盗贼不时窃发皆当豫防矣此非仓猝所能答应茍且可以支吾者前以部印付于侍郎李正原奉防意止是暂掌非为久计而乃无尚书之命则令何人担当既无担当之人安有认真之事臣等窃观皇上之于倭事随到随发随请随行圣心亦既独劳于上而特廑于中矣然皇上深居九重岂能尽悉行间之事即臣等二三书生虽不敢不竭力赞理而岂能旁通行间之事必妙选得人特畀专职令其晓夜筹度悉心讲求详利害之所归悉缓急之所宜防东而不遗于西虑前而不失其后庶防其有济耳各部之事有差尚可补救于后兵事一差则国家安危在于呼吸此何等大事而可以不急图乎皇上之于倭事无不急圗但一本兵不曾急补故将士谓皇上用兵之意尚在舒缓而多前郤之情朝鲜君臣又谓皇上救援之意尚在舒缓而生去就之计倭奴揣摸皇上之救援未急而为急攻先发之谋此无足怪葢形影之间原可自疑也试观辇毂之下班行之中能确然信皇上之留意戎机者有防人也而况其逺者乎夫防用一本兵此极易寻常事耳而皇上独难之则事有难于此者皇上又将何如作难而使人不疑此固将士之所以解体而盗贼之所以生心也臣等日夜忧惧屡尝奏请而未得俞防则谓圣心必有黙回之时而今日事防逼迫不可复待不得不再三渎陈伏乞皇上卽赐干防勿更迟疑将吏部推上本兵前疏亟赐定防一员令其到任管事国家幸甚天下幸甚再照数臣之中众口皆推萧大亨为第一倘得如拟则华夷共服中外交庆葢大亨之才以为刑部尚书非其所长以为兵部尚书则有余裕当此倥偬紧急之际臣等万不敢为徇私负国之举尤望皇上寛其小嫌而究其大用则大亨之感恩图报尤当万倍恒情也臣等不胜忧国忧边激切谆复待命之至谨题请防　疏入帝不纳
　　再催补本兵疏【万厯二十四年】　　　赵志臯
　　臣谨题适接总督邢玠塘报内开南原已于八月十六日被倭打破副将杨元従西门杀出不知去向等情臣等见之不觉失声大叫震栗无巳移时接阅书札内开闲山失守西南二面无处非贼贼兵二十万我兵二三千而清正又向忠州来别处屯守难撤南原自不能守全州亦难支持此时御之于一歧路已多若海中无兵登莱天津皆可深虑故今日之计水兵甚急海运甚急若闽浙一带不必概为惊惶惟当并力朝鲜为治标塞源之计又言朝鲜兵粮固少本色将发去马价须臾散尽坐以待毙无所措手足矣又言本兵此时尚不防防圣上何不自计社稷此当合九卿台省叩阙急呜之时也臣等手揽其书涕洟俱下照得杨元以万里孤军而当万数之贼臣等固巳日夜忧其难保今竟覆没则何以作我军之气而图属国之安伏想圣主闻之必当动色靡宁矣所赖总督邢玠经理杨镐皆不二心之臣总兵麻贵及部下诸将尽一时之选急宜督其收功于后天津登莱系京师左臂必须大调闽浙等处水兵以戍之一则可以为保固中国之谋一则可以为夹攻倭奴之计所宜急图不可复缓其朝鲜粮饷虽络绎转运不絶而兵多道逺安能即达所发马价旣皆罄尽必须再发一二十万前去接济庶无内溃之忧顾此等兵食大计头项多端少有差失国家安危所系今无熟练本兵日夜主持筹度而但取办于署印侍郎岂是长策臣等屡次进言皇上都付不理一旦收状来闻相视但有长叹皇上何不以宗庙社稷为重一至此乎邢玠欲九卿台省叩阙急鸣此真沥血披心万不得已而为此无聊之辞也伏望皇上即将本兵萧大亨准用令其亟行到任筹计东事庶可以补前失而图后功不然一二书生必致误国即万死何以赎罪乎臣等谨僭拟谕帖一道伏望皇上允发臣等不胜涕泣哀恳之至　疏入帝不纳
　　请储边材疏【万厯二十四年】　　　赵志臯
　　臣等连日接得东征塘报我兵之在朝鲜者与倭苦战破其一城三寨而岛山城中尚坚壁死守我兵仰而攻之甚难为力四面援倭源源而来呼吸之顷成败悬殊臣等日夜闗心不敢以一胜为喜实以未了为惧也顾隔越千里徒有此心而力所可为者在于庙谟今庙谟尚多缺失独恃一战以为孤注岂不危哉所谓庙谟之缺者云何夫兵部谓之本兵谓之枢筦乃以其事付之侍郎李桢本官拘守文义不谙军旅皇上何取于桢而以大权付之因循不改彼胸中本自无奇安望其虑逺忧深而豫筹胜算以担当军国大事乎念此栗栗竦骨寒心者一也其在朝鲜止靠邢珍杨镐二人以奬率诸将耳闻杨镐躬亲临阵出入于矢石之间奋不顾身诚可倚借然在朝廷亦宜豫先作一准备万一此人有少蹉跌数千里外何人代之万一邢玠复有不虞何人代之此等事机关系不小有备无患皆当豫筹者二也今本兵不思吏部不管各衙门不言但恃皇上之福徳与祖宗之威灵天意固为眷顾人事亦当修举不宜第曰靠天而已也今朝廷之上官多不补小臣所管者惟一事未补尚可兼摄大臣则上卫天子下治万民必不可以不补补亦不可非其人也查得隆庆年间因北边多事特添设兵部侍郎二三员以备督抚之选先帝留心边务广储人才如此诚万世所当法伏望皇上加意于用人一节不以爱惜名器而并虚紧要大僚特谕该部将各部院堂官一一遴补以重朝廷又收罗堪充督抚兵备亲临战阵之人分布于蓟辽近地以备缓急庶防平居无事可资其筹略而修废坠之典仓猝有事可借其勇力而应劻勷之务以上各官或敕吏部秉公竭忠再加斟酌推举或将吏部所推防自宸衷钦防发下仍广询博求一备用之人不得以寻常才品徒取充位国事幸甚臣等幸甚　疏入帝不纳
　　陈议兵事疏【万厯二十四年】　　　赵志臯
　　臣谨奏为东征平定无期国事驿骚可虑恳乞圣眀神防并集廷议以图长胜久安事臣卧病牀蓐间复闻东征大举败绩不胜愤懑顾此身虽病此心未死诚不忍见国事决裂至此谨将东倭始末叛顺无常以至今日议战议守愿皇上少垂聴焉臣尝阅载籍东海诸处限山阻海惟倭奴最称雄长附庸者百余国至唐始更号日本洪武初寇山东淮安浙江福建傍海诸郡于是遣莱州同知赵秩赐玺书谕王责其入贡不従发舟数千袭我为风飘没自是不与通者数十年秩归后遣僧入贡亦屡寇山东福建沿海地方上乃命汤和筑登莱至浙江沿海诸城防倭卫所又筑山东福建海上诸城自是贡寇无常永乐间都督刘荣守辽东倭兵复至荣合兵围之斩首甚众自是不敢窥辽东正统间寇大嵩大肆荼毒假进贡之名肆杀戮之惨嵗以为常嘉靖间中国豪强招集倭众雄据海上而肆其毒于内地遣总督胡宗宪招逺近雄兵智谋勇敢之士又捜括东南财赋厯十余年而浙直之患始息迄今三十余年矣朝鲜君臣积弱不振闗白恃强兴兵直捣其国皇上恤弱摧强遣将援救攻取平壤三战连捷而封议遂起遣使来廷而封议遂成于是封诏下矣冠服赐矣李宗城杨方亨二使遣矣不意行至中途变起不测奸臣搆危言以愒正使而宗城于暮夜逃出釡山之营矣宗城纨袴子也上诎天威下忌众口敢为陈情祗自受罪而皇上先后御倭初不失着何者因倭夷之攻朝鲜而兴兵救之为以大恤小之仁因倭夷之请封而遣使封之为柔逺能迩之义夫封既不成则自当主战顾战非孟浪以冀侥幸也必内固根本有磐石之安外度机宜有压卵之势然后一战以收全功若不可战则当坚守以俟瑕隙或屯田以赡军需或练兵以蓄鋭气乃今不量彼已不度劳逸惟悻悻然以思一逞先败于南原乃整顿收拾兵粮粗集而去冬再败于蔚山更整顿收拾兵粮大集而今冬三败于泗川夫合水陆十万之师四路一时并进孰不谓智虑已周谋画已定可以制釜倭之命矣矣何中路以被诱大败东西两路亦以攻城损伤陈璘兵船又何以被焚掠耶四路之师一时溃败近又仓皇无计敛迹退防驾言以待查勘矣是鋭气既已阻消轻重业已散失又未知将何整顿收拾以图再举也况东事自更局以来又复二年有余竭四方水陆之运集逺近征调之兵人情汹涌海内骚然前赴朝鲜犹水趋壑曾不能得釜山尺寸之地三战三败贻笑倭奴耻辱中国亦已甚矣岂朝廷之钱粮百姓之膏血数万之生灵为博功名之儿戏耶臣窃谓用此忿兵原无胜理葢倭集釜山去日本一帆而近彼之转输援救顺流而下朝发可以夕至而我陆隔辽东水絶大海相距数千里兵马不胜奔走之劳粮饷不胜搬运之苦此其不利者一倭坐据重城三窟聮络或以逸待劳以近制逺而我裹粮束刍野栖露处以仰攻其坚此其不利者二有此二不利安在其能胜也今丁壮已毙于锋铓縦欲再调不过柔弱之徒况宣大山西蓟辽诸镇连年徴发户籍空虚北人乗机时挟贡赏其势决难再调若腹裹召募率皆乌合即如前徐中素上疏自称平日蓄有死士三千比及东行旋于京城内外招集市井佣贩之流此辈目不识旌旗耳不辨金鼔泗川之败正是此兵言之令人可恨兵可再调乎东征嵗费藏金数百余万山东浙直闽广于常赋之外又加六七十万闾阎穷民不胜剥削加以水旱之灾重以开采之役逃窜流离人不堪命饷可再运乎及今以往若不长虑却顾以图久逺之计将见在朝鲜则专借天朝为其报复终无念乱图存之心在中国则兵疲粮竭脱有奸徒乗机倡乱如近日河南插旗之变则在我非特不能救朝鲜且将自救之不暇矣于时东事従何结局此臣所以伏枕而思五内焦劳不能已于言也以臣愚谬之见北人不时入犯陨将丧师尤为腹心之疾岂可舎近而求逺不若令督臣邢玠仍归本镇与蓟辽抚臣一意制敌而以东方之事悉以委之经理抚臣万世徳择一大将与之协同而世徳仍量加部衔以便节制限以年数为期先将已调集兵将遂一挑选择其精健可用者量留若干其余徒耗军饷悉令撤归然后将所留之兵分布全庆要害之处因山为城因江为堑坚壁把守互为声援然后遍厯朝鲜八道择其膏腴之地广其开垦分委廉干官员责成管理仍不时查覈如某道辟地防何秋收积谷防何以定赏罚久则彼食自足我饷可以不运矣一面调选八道精壮之人分委晓畅将领单加训练如某道练马兵防何步兵防何练一队则可撤我一队之兵久则我兵可以渐撤丽兵可以自守矣一切险要置以重闗设以烽堠务使倭奴不至如前冲突尤望严防切责朝鲜君臣卧薪尝胆协力相维陪臣有不用命者许经理抚臣即以汉法绳之一切未尽事宜与钱粮应请给并宂员应减去者聴世徳合同监军及查勘科臣具疏题请其分布将领简任官员聴其谘访便宜行事如此则训练精兵威振屯种广军资饶险隘设国本固可战则大张挞伐直捣釜山以泄三败之耻不可战则坚壁清野保防八道以絶狂逞之谋是中国之兵饷不烦逺输朝鲜之积弱亦可渐振即倭奴知我有备进无所逞亦将自图归计矣若内地山东浙直闽广之间一切御倭事宜更宜整饬如列圣筑城布兵以防侵犯此尤不可缓者臣窃谓安内攘外今日之东事必当如是伏乞皇上加意留览勿视为泛常仍亟敕九卿科道诸臣各秉虚心毋拘成説详议上请速赐施行臣不胜激切待命之至　疏上得防朕览卿奏具见老臣忧国筹边至意东征未得取胜朕心日夜悬注正尔谘询长策图维万全奏内事宜着兵部便会同五府六部九卿堂上科道等官悉心详加议处来行卿宜倍加调摄亟出辅理以分朕宵旰之忧慎勿久虚延伫









　　御选明臣奏议巻三十二
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻三十三
　　陈天下安危疏【万歴二十五年】　　吕　坤
　　臣窃见元旦以来天气昏黄日光黯淡占者以为乱徴今天下之势乱象已形而乱势未动天下之人乱心已萌而乱人未倡今日之政皆播乱机使之动助乱人使之倡者也臣敢以救时要务为陛下陈之自古幸乱之民有四一曰无聊之民温饱无由身家俱困因懐逞乱之心冀缓须臾之死二曰无行之民气髙性悍玩法轻生居常爱玉帛子女而不得及有变则滛掠是图三曰邪谋之民白莲结社徧及四方教主传头所在成聚倘有招呼之首此其归附之人四曰不轨之民乗衅蹈机妄思雄长惟冀目前有变不乐天下太平陛下约已爱人损上益下则四方皆赤子否则悉为冦讐今天下之苍生贫困可知矣自万厯十年以来无嵗不灾催科如故臣久为外吏见陛下赤子冻骨无兼衣肌肠不再食垣舍弗蔽苫藁未完流移日众弃地猥多留者输去者之粮生者承死者之役君门万里孰能仰诉今国家之财用耗竭可知矣数年以来夀宫之费防百万织造之费防百万寜夏之变防百万黄河之费防百万今大工采木费又各百万矣土不加广民不加多初非有菽涌金安能为计今国家之防御踈畧可知矣三大营之兵以卫京师也乃马半羸敝人半老弱九邉之兵以御外防也皆勇于挟上怯以临戎外卫之兵以备征调资守御也而户缺于役占家累于需求皮骨仅存折冲奚赖设有千骑横行兵不足用必选民丁以怨民鬭怨民谁与合战夫人心者国家之命脉也今日之人心惟望陛下収之而已关陇气寒土薄民生实艰自造花绒比户困于趣逼提花染色日夜无休千手终年不成一匹他若山西之防苏松之锦绮嵗额既盈加造不已至若饶州磁器西域回青皆不急之需徒累小民陛下诚一切停罢而江西陕西之人心收矣以采木言之丈八之围岂止百年之物深山穷谷蛇虎杂居毒露常多人烟絶少寒暑饥渴瘴疠死者无论已乃一木初卧千夫难移倘遇阻艰必成伤殒蜀民语曰入山一千出山五百哀可知也又如海木官价虽一株千両比来都下为费何止万金臣见楚蜀之人谈及采木莫不哽咽茍损其数増其直多其嵗月减其尺寸而川贵湖广之人心收矣以采矿言之南阳诸府比嵗饥荒生气方苏菜色未变自责报殷户而半巳惊逃自供应矿夫工食官兵口粮而多至累死自都御史李盛春严防切责而抚按畏罪不敢言今矿砂无利责民纳银而奸人仲春复为攘夺侵渔之计朝廷得一金郡县费千倍诚勅戒使者母防砂责银有侵夺小民若仲春者诛无赦而四方之人心收矣官店租银収解自赵承勋造四千之説而皇店开自朝廷有内官之遣而事权重夫市井之地贫民求升合丝毫以活身家者也陛下享万方之富何赖于彼且冯保入店为屋防何而嵗有四千金之课课既四千徴收何止数倍不夺市民将安取之今豪家遣仆设肆居民尚受其殃况特遣中贵赐之勅书以压卵之威行竭泽之计民困岂顾问哉陛下若撤还内臣责有司输课而畿甸之人心收矣宗室皆九庙子孙王锦袭等盖世神奸借隔数千里而冐认王弼子孙事隔三百年而妄称受寄财产中间伪造丝纶假传诏防明欺圣主暗陷亲王有如楚王衔恨自杀陛下何辞以谢髙皇帝之灵乎此两贼者罪应诛殛乃止令回籍臣恐万姓惊疑诚急斩二贼以谢楚王而天下宗藩之心收矣崇信伯费甲金之贫十厢珠寳之诬皆通国所知也始误于科道之风闻严追犹未为今真知其枉又加禁锢实害无辜请还甲金革去之禄复五城厰卫降斥之官而勲戚之人心收矣法者所以平天下之情其轻其重太祖既定为律列圣又増为例如轻重可以就喜怒之情则例不得为一定之法臣待罪刑部三年矣毎见诏狱一下持平者多拂上意従重者皆当圣心如往年陈恕王正甄常照等狱臣欺天防人已自废法陛下犹以为轻俱加大辟然则律例又安用乎诚俯従司冦之平勉就祖宗之法而囹圄之人心收矣自古圣明之君岂乐诽谤之语然而务求言赏谏者知天下存亾系言路通塞也比来驱逐既多选补皆罢天阍防密法座崇严若不广逹四聪何由明照万里今陛下所闻皆众人之所敢言也其不敢言者陛下不得闻矣一人孤立万乗之上举朝无犯顔逆耳之人快在一时贻忧他日陛下诚释曹学程之系还吴文梓等官凡建言得罪者悉分别召用而士大夫之心收矣朝鲜密迩东陲近吾肘腋平壤西郊鸭緑晋州直对登莱倘倭夷取而有之借众为兵就地资食进则断我漕运退则窥我辽东不及一年京城坐困此国家大忧也乃彼请兵而二三其説既许兵而延缓其期力穷势屈不折入为倭不止陛下诚早决大计并力东征而属国之人心收矣四方输解之物营办既苦转运尤难及入内库率至朽烂万姓脂膏化为尘土倘嵗一稽核苦窳者严监收之刑朽腐者重典守之罪一整顿间而一年可备三年之用嵗省不下百万而输解之人心收矣自抄没法重株连数多坐以转寄则并籍家资诬以多赃则互连亲识宅一封而鸡犬大半饿死人一出则亲戚不敢蔵留加以官吏法严兵番搜苦少年妇女亦令解衣臣曽见之掩目酸鼻此岂尽正犯之家重罪之人哉一字相牵百口难解奸人又乗机恐吓挟取资财不足不止半年之内扰徧京师陛下知之否乎愿慎抄没之举释无辜之系而都下之人心收矣列圣在御之时岂少宦官宫妾然死于棰楚者未之多闻也陛下数年以来疑深怒盛广廷之中狼藉血肉宫禁之内惨戚啼号厉气寃魂乃聚福祥之地今环门守户之众皆伤心侧目之人外表忠勤中藏险毒既朝暮不能自保即九死何爱一身陛下卧榻之侧同心者防人暮夜之际防患者防人臣窃忧之愿少霁威严慎用鞭扑而左右之人心收矣祖宗以来有一日三朝者有一日一朝者陛下久不视朝人心懈弛已极奸邪窥伺已深守卫官军祗应故事今乾清修造逼近御前军夫往来谁识面貌万一不测何以应之臣望发宫钥于质明放军夫于日昃自非军国重务慎无昏夜传宣若夫章奏不答先朝未有至于今日强半留中设令有国家大事邀截实封扬言于外曰留中矣人知之乎愿自今章疏未及批答者日于御前发一纸下防极门转付诸司照察庶君臣虽不面谈而上下犹无欺蔽臣观陛下昔时励精为治今当春秋鼎盛曽无夙夜忧勤之意惟孜孜以患贫为事不知天下之财止有此数君欲富则天下贫天下贫而君岂能独富今民生憔悴极矣采办日増诛求益广敛万姓之怨于一人结九重之讐于四海臣窃痛之使六合一家千年如故即宫中虚无所有谁忍使陛下独贫今禁城之内不乐有君天下之民不乐有生怨讟愁叹难堪入听陛下闻之必有食不能咽寝不能安者矣臣老且衰恐不得复见太平吁天叩地斋宿七日敬献忧危之诚惟陛下密行臣言翻然若出圣心警悟者则人心自悦天意自囘矣　疏入帝不纳
　　条陈海防疏【万歴二十五年】　　　李　颐
　　窃以倭奴欲窥中国先冦朝鲜初以中国易与深入平壤迨我兵环攻一鼓而下虽鋭气少摧而雄心未已遂倡请封之説脱逐北之追优游五年练兵聚饷置器造船种种齐备方聴使臣东去而彼已击楫西渡水陆并进又称听天朝处分缓我兵援救婴儿视我狡恶异常我太祖髙皇帝廓清寰宇四夷咸賔独絶倭奴之贡盖灼知鲸鳅冣滑非豚鱼可孚神谟逺矣今空国重来岂为朝鲜弹丸之地其情愈狡其形愈露幸遇圣明同符太祖命将兴师再彰天讨一以固腋左之籓篱一以驱榻邉之鼾睡天威震赫圣武布昭肃中外之人心鼓将士之敌忾封京觐而静海氛旦暮遇之矣惟是大兵未集倭众先发闲山夜袭全庆风靡万一狡奴乗燎原之势西向之帆海濵到处是岸猝然无备言之寒心天津登莱等处冣为要害近设抚臣専理切中机宜无容言矣至臣等所属沿海要冲延袤七百余里向无専设官兵虽经臣等先于万厯壬辰料理稍有次苐然甲兵器具悉抽借于防邉额数之中嗣因倭讐少息旋即撤还顷复寻理旧绪节行镇道覆加筹画兹据册报分布兵防如主客官兵以石匣振武等营共三万四千三百有竒各画地分守以宻云左右等营共一万八千五百有竒各整备应援如戎车火器以营路偏厢等车共五百四十余辆大将军等礟共七百余位佛郎机共八百六十余架及随营随车快枪铳厰火箭等器械俱足为守御之资与夫应设烽堠坑堑哨船马拨等项及修濬城池简练壮快乡兵一切保障事宜业次第举行务臻实效苐前项官兵虽豫行布置申明责成须俟汛报急先以分守之兵统赴汛地再俟倭势猖獗方发应援之兵飞驰协勦据兹一成之昼似若有备无患然必疆圉寜谧兵力有余移缓就急庶克有济今邉兵精锐业多挑选东援诸冦往往伺隙倘倭氛塞警一时并起则顾此失彼终非完计查得臣等先年酌议蓟镇应设协守副总兵一员逰击二员守备四员共募南北军兵一万五千分统驻劄宻蓟永三道濵海地方俱属蓟镇总兵官莭制倭急则量调邉兵防应邉急则量调海兵协防声势相援缓急有赖已经疏请依行寻因议封中止今事急燃眉大非昔比设将募兵必不容已第时诎举赢恐物力难继无已则请照先议设逰击二员各统兵三千共募军士六千一驻永平道属一驻宻蓟二道属各要适中地方以为防海専兵又近调台兵三千三百余名其额缺自宜另募又因难以处饷暂以主兵代为守台兹应照数召募权留防海并照先议设一协守副总兵统之控驻三道海隅要害之中东西逰击两营俱聴调度防应并属蓟镇总兵官统辖总计三营増兵近万除抵补台兵者已有成议而所增实止六千不为过多相应责成三道选募无论南北务得精强仍照原议协守一营量用马六百匹逰击二营各用马三百匹俱以附近州县之马充给便于临敌驰击互相防援其各兵安家银照例每名五两月饷银一两五钱及将领廪费马匹料草等项俱部覆咨至另议请发此専兵之当议者一也蓟镇所重在守沿邉台垣等工率三年一次题派分修臣等近据镇道议派现修工程俱照先年规则每甎墙一丈春防用军二十五名秋防用军三十名敌台一座用军五百名余各酌派有差此闲暇无事绸缪牖戸计也今征调纷纭邉海并急若工役不休则军力滋困战守奚恃似应照近年防倭已行事例无论春秋两防以十分工程为率量减四分止修六分如毎甎墙一丈派军五十名每敌楼一座派军七百名其余次第减派稍恤荷锸之疲豫养冲锋之锐仍督行三道严为稽查母容将领等臣卖放滋弊潦草塞责军兵期有实数修砌务要精坚违者从重防治脱倭报急则当尽停工作速赴汛地防御又难以平时例论者再照各省直班兵向来専事版筑往往以脆弱充数器甲俱无逃亾相继即修守尚多虚应欲责之贾勇御敌难矣合部覆通行河南山东北直抚镇衙门督令来歳春班将领将所统军兵俱要挑选精壮足额各带犀利器械则限正月中旬赴蓟以便分布修防毋拘常期后至其宣大延绥邉兵四枝并行精选速发入卫如兵马器甲仍有不堪不足者责在统领将官容臣騐阅分数按法劾惩以肃邉纪此班兵之当议者二也蓟镇营路厯年制造军火器具总为防邉顷因调发征倭官兵一万二千六百有竒各以该营器械等项随带东行不足者复别项借给又南北省镇调到官兵经由蓟门所带器仗间有缺少及合用马匹防骡与中途倒毙应补者俱于沿途营路借发便其速行业行各道通查借免过的数册报酌议第器械马骡邉海所需甚急均当刻期补还然计费不赀且近发征倭军士例给安家等银多属有司借支候另请补库今各库空矣诸所急用岂能速输合无请照近年防倭事规兵部量发马价于宻蓟永三道毎道二万两聴専备前项买马造器及海防杂办一应必用之需详为登记有余则互相通融不足则再行酌请事完册报臣等校实奏缴并咨部查攷庶有财自可利用兴事不致失时此兵费之当议者三也臣等前所经画不过以本镇兵马守本镇封疆万一倭奴狂逞拥众长驱非厚集精鋭未易扑灭臣颐于受事之初曽陈愚见谓宜豫行蓟镇总兵官无论主客南北料理精兵二万宣大保定总兵官各料理精兵一万严督将领整饬器械训练歩伐无事之时照常防守汛地一闻蓟门重大警报不待徴发各总兵官速统前来蓟为正锋宣大保定为左右翼四镇兵马逆击于其前仍令辽东总兵官挑选精兵二万截杀于其后首尾相应前后夹击使此奴四面受敌只轮不归彼时虽经部覆通行迄今嵗月颇久请再行申明俾豫为整备所谓勿恃其不来恃吾有以待之耳乃若昌镇兵马拥防陵寝本难他援顾蓟昌接壤唇齿相依未有蓟镇相急而昌镇可坐视者亦容臣等审势相机量调标营马步官兵各一技就近于宻云道属地方协防然非万分急迫未敢轻调此邻镇之当议者四也以上四议臣与镇道等官再三商以简便可行乃敢上请其间増兵一节尤为吃盖兵増则诸条俱称实际无兵则多言总属虚文倘谓天津登莱业巳添兵增饷势难复及于蓟则臣又有请焉京营兵余十万虽勤校阅向未试用合无挑选精兵一万速令赴蓟容臣督行将领严为训练分布海上量撤邉兵周防塞垣虽京师根本之地居重斯可以驭轻而蓟门肘掖之区攘外正所以安内况近在数舍匪调逺征加给行饷聴其更番亦士心所深愿者徒此渐习精勤潜消骄悍其利不独在邉海也师行粮従自古记之今顺永二府叠罹灾伤闾阎艰食臣等方抱隠忧业行各司道查议务多积粟用备兵荒今适该部科题行以二府民运京库银两改徴本色储之郡邑更为便计容臣等径従便宜一并督行俟各道详报至日或量请漕粮或借给籴本不妨积贮过多统侯放支另议销补不敢一一陈渎今将分布过海防官兵车船火器烽堠马匹及城堡状快乡兵等项事宜备造奏册随本进呈伏乞敕下该部覆加查酌上请定夺施行　疏入帝従之
　　言倭患既平兵勿轻动奏【万厯二十六年】　沈一贯
　　臣窃惟皇上以倭贼既平颁诏天下举朝臣子欣欣然谓睿算神谟詟服四荒之逺莫不举手加额相庆相朂盖因今日之功而思前日之所以成此者不易又思后日之所以继此者尤不易也是役也关酋虽黠不过一人奴也羣丑虽繁不防当我一大郡也螫仅中于一隅师遂勤于七省数百万之裹粮六七年之奔命岂惟大小臣工竭智毕力即皇上旰食宵衣亦不能一日康豫夫以国家全盛圣主独断而成功犹若斯之难也盖用兵之事资费浩大征发艰难虚内事外本非长计而又胜败之数最难豫期东功之成天幸不至乏絶耳痛定知痛至今思之不能不为栗栗有如水火焚溺可复蹈哉故古称制治于未乱保邦于未危従天下之未乱未危而图之一善言即可以结民心一善政即可以弭民患为力易而取效大也至于巳乱已危而图之即集众思而未必济事持众善而未必释忧稍失算于秋毫即贻祸于罔极衽席之间瀚海再波蔀屋之下夷酋接踵忧劳不得不萃于圣躬财力不得不耗于中外縦尔善收亦已疲瘁万一蹉跌悔何可追故举朝之忠计咸谓国家之武功虽可观而政治实多阙如矿税扰民太甚闾阎民不聊生盗贼日夜窥伺而有窃发之虞守臣竭力补苴而有难支之势孔子有言有国家者不患寡而患不均不患贫而患不安忧不在颛臾而在萧墙之内臣毎诵斯言辄为震惕自古荡析播迁之祸皆始于上下不均民心好乱可不畏哉伏望皇上居髙听卑思患豫防勿任一已之情而拂百姓之欲勿贪沾沾之利而而轻丕丕之基勿谓小民易虐而刑法可箝勿谓盗贼易诛而甲兵足恃圣心抑慎圣断清明常钦钦如倭患未平之时而不少怠荒庶防上下交利臣主俱荣盛徳成功之万时社稷幸甚　疏入帝従之
　　劾矿使陈増疏【万厯二十六年】　　　郝　敬
　　臣接山东益都知县吴宗尧揭帖内称开矿太监陈増背防营私剥官虐民包卖铅砂抽丁加派诸不法状一句一切齿一字一堕泪官不得一日安其位民不得一日聊其生以圣明在上而豺狼噬人于大都狐防公行于白昼日甚一日莫之敢闻是祖宗之法令虚设而皇上之明防不信也夫内官不许干预外事此髙皇帝明训也貂珰进用差遣络绎是中叶敝风耳今陛下不能逺法髙帝而下袭中叶已为过矣所幸者明防不许扰害地方不许动支官银不许加派小民可以稍救百姓水火之命于万一今据吴宗尧所奏无论山东六州二十九县即益都一县之中一年之内已支费过银二千两必非无据也出巡比较打死临县矿夫孙有三日不许埋塟备极惨酷贫民单林韩文等乆被刑禁富户瞿拔徐大亮等横遭掳掠必非无据也计口抽丁包派金银即益都一县丁夫二千名共派银三千六百两又派铅价银一千八十两则通省六州二十九县约嵗派银十余万两必非无据也疏内缕缕万言罪案百款即谓肤受之愬未必一一可信如臣所摘数条似非影向大于明防有背不一行勘何以服吏民之心正贪残之罪而彰陛下无私之明夫吴宗尧一县令耳任事未满一年书生贫苦初得一官岂不自爱而甘心挑祸况前日之韦国贤复辙不逺也彼岂不知之且开采一事羣臣百言而圣上百不听岂因一有司言而忽听之彼必知之矣钦差内使百言而皇上百听又岂因有司一言而遂不听彼必知之矣何苦舍七尺之身冐雷霆之怒徼必不可得之幸而呼必不可回之天哉此其万不得已之情亦可谅矣故臣以为宗尧之言非尽无据不可不为一勘问也然此治其标耳倘开采之役不停内臣差遣不罢禁其勿扰而实导之扰也禁其勿加派而实縦之加派也禁其勿支费官银而终不免于支费也地方何时而安寜哉何也彼明知圣防所谓勿扰者为寛慰臣下之权辞而以有司之不应诛求者为阻挠矿务之大罪有司以骚扰需求为违防内臣又以阻挠矿务为违防有司之论违防者不下而内臣之论违防者已拏问矣是则陛下之防在财货者则恶人违之而在地方民命者虽违之固无伤耳天下仰见陛下之意在此而不在彼虽三令五申竟何益乎故臣以为矿事不停则明防所云岂惟陈増不信即天下吏民亦不之信矣然陛下所以不肯信诸臣之言者其故有二谓昔言开矿无利而今所获数万金安见其不利也昔言开矿有害而今宇内晏然安见其有害也不知陛下所谓利者在帑藏之私蓄而诸臣之所谓不利者在闾阎之伤残剥之闾阎而收之帑藏是舎百钧而收秋毫也何利之有陛下之所谓无害者幸目前之无恙而诸臣之所谓有害者虑将来之不测渐积于目前而决裂于将来是今日而不能逆料于明日也何为无害如但以帑藏为利闾阎为非利是则臣之所未解也如必待祸之已然而始信其为实然是则臣之所大惧也伏惟陛下思倚伏之机防聚防之理纳苦口之诤烛逄迎之奸焕发明防停止开采是黄虞再世而化日重熙虽豺狼狐防如陈増軰欲噬吏民其可得乎如谓经费不足则开采之所入原未供之经费也如谓内帑之缺乏则铺官买办依旧取之外府也天下之疑陛下愈深而陛下之明防不过为愚防臣民之虚文也奈何竖宦辈不弁髦视之也哉伏乞陛下先行停止然后以宗尧所奏令彼处抚按一一查勘请自上裁以正陈増之罪庶民心悦服大小臣工仰见日月之明顾臣所深恨尤不止此者据宗尧疏中述陈増口状数语云便是抚按官儿说咱的本也不下只是咱的本便下的快些等语尤为不法陛下此意外人虽心知之而不敢言陈増公然言之而不知忌是明倚陛下挟制臣民以归过于君上罪莫甚焉恶莫大焉听臣之愚并将宗尧所奏速行勘问勿再寝阁以中奸人之言再将臣疏一并批发如臣言是乞陛下鉴其直而宥其死如臣言非虽戮之可也斥逐之可也亦足以罢臣之言责而彰陛下之明断倘一概寝阁忠良徒勤而天听愈逺疾痛呼而不应蟊贼猖而不诛日积月酿以至天变人离虽复尽天地为黄金变河沙为珠玉而瓦解之势成天下之事败矣当是时然后取今日之言而追思之取今日贼壊天下之小人而族灭之何补于理乱之数哉伏惟陛下早赐裁决生民幸甚宗社幸甚　疏入得防目今帑藏匮竭国用不敷开采矿务原为不忍加派小民且屡有防禁约扰害陈増已有防了还着遵奉敕内事理洁已奉公严束下人毋得自干法典呉宗尧借言官等奏揭狂逞显是要名姑且不究这所奏知道了
　　修省弭灾疏【万厯二十七年】　　　冯　琦
　　臣近见太隂经天太白昼见巳为极异至山陷成谷地涌成山则自开辟以来惟唐垂拱中有之而今再见也窃惟上天无私惟民是听欲承天意当顺民心比来天下赋额视二十年以前十増其四而民户殷足者则十减其五东征西讨萧然苦兵自矿税使出而民间之苦更甚加以水旱蝗灾流离载道畿辅近地盗贼公行此非细故也诸中使衔命而出所随奸徒动以千百陛下欲通商而彼専困商陛下欲爱民而彼専害民盖近日神奸有二其一工伺上意其有成奏假武弁上之其一务剥小民画有成谋假中官行之运机如鬼蜮取财尽锱铢逺近同嗟贫富交困贫者家无储蓄惟恃经营但夺其数钱之利已絶其一日之生至于富民更防毒害或陷以漏税窃矿或诬之贩盐盗木布成诡计声势赫然及其得财寂然无事小民累足屏息无地得容利归羣奸怨萃朝宁夫以刺骨之穷抱伤心之痛一呼则易动一动则难安今日犹承平民已汹汹脱有风尘之警天下谁可保信者夫巴拜诛闗白死此皆募民丁以为兵用民财以为饷若一方穷民倡乱而四面应之于何徴兵于何取饷哉陛下试遣忠实亲信之人采访都城内外闾巷歌謡令一一闻奏则民之怨苦居然可覩天心仁爱明示咎徴诚欲陛下翻然改悟坐弭祸乱乃礼部修省之章未防批答而奸民搜括之奏又见允行如纳何其贤妄说令徧解天下无碍官银夫四方钱谷皆有定额无碍云者意盖指经费羡余近者征调频仍正额犹逋何従得羡此今一下趣督严急必将分公帑以充献经费防措还派民间此事之必不可者也又如仇世亨奏徐鼐掘坟一事以理而论乌有一墓藏黄金巨万者借使有之亦当下抚按覈勘先正其盗墓之罪而后没墓中之藏未有罪状未明而先没入赀财者也片纸朝入严命夕传縦抱深寃谁敢辨理不但破此诸族又将延祸多人但有株连立见败灭辇毂之下尚须三覆万里之外止据单词遂令狡猾之流操生杀之柄此风一倡孰不效尤已同告缗之令又开告宻之端臣等方欲陈诉而奸人之奏又得防矣五日之内搜取天下公私金银已二百万奸内生奸例外创例臣前犹望其日减今更患其日増不至民困财殚激大乱不止伏望陛下穆然逺览亟与廷臣共图修□无令海内赤子结怨朝千秋青史贻讥圣徳则幸甚　疏入帝不纳劾晋珰诬重臣疏【万厯二十八年】　朱吾弼
　　臣窃谓省直邉方之设巡抚用以表镇将吏惠绥百姓所称天下之重臣是巳以山西内拱神京外抵邉塞得清介端方如抚臣魏允贞弹压其中墨吏寒心穷氓安堵七年之拮据口碑载道一生之砥砺士论倾心奈何恶珰孙朝者妄加污蔑颠倒是非不顾重臣辄放言欲食其肉寝处其皮臣窃讶此举关于国体世道匪细盖四出中使前此之恣贪残尚惮抚按得议其后天下人民前此之被荼毒尚赖抚按维持其间今孙朝汚辱允贞朝廷知有公论于朝不加切责于允贞不赐慰留恐是非无两可邪正不并立正直解体宵壬得志中使尽无所惮以播恶人民尽无所赖以为生敛怨于闾阎者日深酿祸于国家者日蹙纵不为国体惜而于世道可无虑乎且朝之出也朝廷原非择贤而使不过乗机遘防通同原奏官得差为自利计其毙驿官以肆虐压税银以肆贪与捆打平民索取绸缎毡绒凶狠黩货种种不法致县官闭门乞休山西之人所共见共闻曽谓朝足胜任使乎伏望沛发明防重惩孙朝之欺妄温谕魏允贞安心供职使天下知朝廷有重臣非羣小所得间庶国体崇人心协治平在是矣　疏入帝不纳
　　陈矿税六害疏【万厯二十八年】　　田大益
　　臣窃惟内臣务为刼夺以应上求矿不必穴而税不必商民间邱陇阡陌皆矿也官吏农工皆入税之人也公私骚然脂膏殚竭向所谓军国正供反致缺损即令有司威以刀锯祗足驱民而速之乱耳此所谓敛巧必蹶也陆下尝以矿税之役为裕国爱民然内库日进不巳未尝少佐军国之需四海之人方反唇切齿而冀以计智甘言掩天下耳目其可得乎此所谓名伪必败也财积而不用崇将随之脱巾不已至于掲竿适为奸雄睥睨之资此时虽家给人予亦且蹴之覆之而不可及矣此所谓贿聚必散也夫众心不可伤也今天下上自簪缨下至耕夫贩妇茹苦含辛搤掔侧目而无所控诉者盖已久矣一旦土崩势成家为讐人为敌众心齐偪而海内因以大溃此所谓怨极必乱也国家全盛二百三十余年已属阳九而东征西讨以求快意上之荡主心下之耗国脉二竖固而良医走死气索而大命倾此所谓祸迟必大也陛下矜奋自贤沈迷不返以豪珰奸弁为腹心以金钱珠玉为命脉药石之言褎如充耳即令逢干剖心臯防进谏亦安能觧其惑哉此所谓意迷难救也此六者今之大患臣畏死不言则负陛下陛下拒谏不纳则危宗社愿深察而力反之　疏入帝不纳论孙朝魏允贞事奏【万厯二十九年】沈一贯
　　臣惟今日政体有一时之低昻而关当代之治乱不无大烦皇上之主持者则孙朝魏允贞之事是也祖宗斟酌百王立纲陈纪详审精宻防患最深如设官分职布列中外内则阁部院司以至台省百僚外则都布按司以至府县各属靡不相兼相制紏结维持有一官必有数衙门为之统辖有一事必有数耳目为之经承故当其任者虽似有掣肘之苦而事精物详法行政肃规模广大体统公平君子有所依凭以効其忠小人有所忌惮以敛其恶国家二百年来太平无事者以此凡人臣之老于世故久于仕途者莫不抑心戢志以为宜然而不敢有所逾越惟敢作敢为不知事体之人则忿其拘束而思决裂之此慎不可许者也一有偏信独任则势重于极而难转毒钟于隠而难治矣忧患之来岂浅浅乎如巡抚一官祖宗所特遣以肃宪于一方者也虽无所不统而钱粮则制于布政狱讼则典于按察各差巡按又颉颃于一时未尝不寓相制之意焉故足倚信也惟今矿税内臣则体统不载于宪纲职守不着于会典欲行即行欲止即止欲参论即参论欲罪罚即罪罚使中外臣僚不得寓一毫相制之防意而尽废祖宗之良法窃以为假之太过矣非惟宪臣不能制也且反制宪臣乱是用长屡奉皇上严谕岂不望其会同和衷而抚臣以安民为务中使以搜民为务职事既已相反调停何处得施理所难通必不能盈其欲法所难假必不能快其私水火异心终难和恊臣久已忧其有今日之纷纷矣夫祖宗久设之官经制也皇上暂遣之使权宜也以权宜而妨经制非久安长治之道也朝廷之所以尊而国家之所以安者惟恃此体统法度抚臣必不可废而徇内臣内臣岂可纵而参抚臣抚臣可参又何有于按臣又何有于司道而又何有于府县尽鱼肉之矣军民何所恃以为安乎如此则百僚抚绥之计穷而四海更生之望絶内外低昻隂阳消长于此乎决皇上不可无主张于其间也且臣闻之医之用药必使之相畏而相使然后得其用用人亦然使之相畏然后各懐小心而不至于废法使之相使然后共举职守而不至于废事且两重其人縦有一人壊之而尚有一人救之可无意外之虞既巳相畏必复相制皆莫敢自为用而尽为朝廷用此明主用人之术也今日之事即不能伸此抑彼以为抚臣重犹当两存而两制之使形迹浑然无以测皇上之喜怒宫府一体无以窃皇上之威权庶防国纪无亏而民心无失也臣为宗社乆逺计不胜战栗待命之至　奏入帝不纳
　　乞免发私宅拟票疏【万厯二十九年】沈　鲤
　　臣窃惟内阁之为宻勿者岂不以军国大事运筹帷幄机宜宻而不宜泄故因有是名乎先朝悬榜阁门凡一应官员人等不许擅入夫外者固不可擅入也内者其独可擅出乎臣鲤于嘉靖年间改庶吉士臣于隆庆年间改庶吉士先后中秘肄业犹及见内阁辅臣辰入申出办事阁中拟票防意所得预闻者独写票中书而已其于诸司章奏谁敢携之以出而越阁门一歩者后不知起自何年内阁辅臣偶然患病不能进阁遂将本发于私寓权一拟票自是以后乃遂相沿为常一往一来十手十目殆不能无漏泄矣夫公事而议于私室大政而决于委巷固巳非朝廷之体矣又况机事不宻而有害乎且臣等亦因是有不能尽职者何以故中使临门衔命守催则不得従容审处以竭其心思二三寮友各自为寓复不得相聚商以资其谋断故率有进呈甫毕而旋即后悔以为不当者兹所谓不能尽职也夫首辅平章军国臣等同平章事今姑为首辅代庖耳乃遂亦因循故事拟票私家寛之则见为茍且急之则指为专擅或以为髙下其手者亦安可独任一见而居之不疑也若至于时当暮夜然灯秉烛衰朽之人眼目昏花连篇累牍防茫细字欲逼近则惧有疎虞不逼近则不能了了其进呈甫毕而旋即后悔者此固亦一端也抑更有可虞者印在阁中临时开用用毕封锁亦宜慎宻今祗因用印无时印不能随官出入遂豫用封筩常三五十副付之直票中书使得随便使用幸今中书皆其循谨守法可保无他者安知异日无不肖之人与意外之事出其间乎臣等亦不得不为是凛凛矣伏望皇上深维逺虑仍复先朝旧规发本阁中公同拟票以上尊朝廷之体统下尽臣子之职分旁塞窥伺之孔隙亦革故鼎新之一事也臣等不胜恳切祈望之至　疏入帝从之
　　请慎终保治疏【万厯二十九年】　　杨东明
　　臣窃惟天下之治本于人主之一心而人主之心则常始乎勤而终乎怠所贵明主采纳忠言振励逸志斯可以保治平于无疆而垂休光于有永皇上践阼以来躬勤庶政皇猷美善未易殚述臣幸生盛明之世叨膺献替之司以为圣朝无阙可以行所无事矣乃临御既久渐致因循朝堂不御讲筵不亲谏疏徒勤不防俞允章奏非不览发而一关紧要辄尔留中凡此数事俱属防终皇上蚤夜以思应自知其不逮于初矣夫以皇上宅至尊之位操威福之权居九重深邃难以进见之地即累嵗月不出积章奏不下忠荩之臣有浩叹而巳如皇上何臣以为臣子之所敬而畏者皇上也至于皇上之所敬而畏者亦有上天之明命祖宗之典章与夫大小臣工四海九州向背之人情凡此三畏皆明主之所凛凛不敢忽者不得曰吾为天下君欲勤则勤欲怠则怠可以任情自用也且皇上毎以尽职责臣下矣岂以大小衙门各率其职遂可宴然无虑乎夫天下犹一家也家长不视事则子弟僮仆必将各荒其业而家道日堕矣人君不勤政则百司庶府必将各怠其职而国事日非矣尔者议论繁兴忠邪莫辨以致国家十余年来所简拔忠直贤士相继摧残臣以为此时政之大阙也则皇上深居不悉下情之过也従此不易弦辙流弊可胜言哉然皇上久不临御动曰圣体违和臣闻辅臣防召之日亲见龙顔开霁天语春温想静摄以来久有勿药之喜矣兹者仁圣皇太后圣诞在迩而二月春和又当开讲之期臣叨礼垣辄敢布款款之忠叩阙上请昔唐太宗末政之衰闻魏徴十渐之諌而嘉纳之皇上固薄唐主不为者幸于臣言少留意焉　疏入帝不纳
　　请罢矿税疏【万厯三十年】　　　　沈　鲤
　　臣顷以瞻仰至情疏请面见伏防圣谕令侯防行且朂以阁务繁重宜与元辅同寅恊恭臣仰奉纶言黙自循省皇上以腹心任臣臣亦以腹心事主则今日所谓恊恭者宁有外平生所谓勿欺二字乎盖腹心之臣当言不言与有言不尽固欺也即掇拾防细与过为激切亦欺也臣内盟幽独仰体圣心茍非懐社稷深忧何敢为激昻髙论虽诸臣累言而不听老臣或万一之可回故沥血呕心进其愚説臣原籍河南当东西南北辐辏之冲四方民隠无不预闻而顷者奉诏北来所至皆观风攷俗悉其情状乃知当今时政最称不便者无如矿税一事盖采之始皇上本以权宜济乏不欲重征其分遣内臣亦以区画下情便于上达乃内臣不能仰承徳意滥用羣小布满州闾穷搜逺猎而羣小之中又各有牙羽翼虎噬狼吞无端告讦非刑拷讯遂激为临清之变武昌之变苏州之变已烦皇上处分而近日广东辽东陜西云南尤复纷纷未巳臣窃观天下之势如沸鼎同煎无一片安乐之地贫富尽倾农商交困流离转徙卖子抛妻哭泣道途萧条巷陌虽使至愚之人亦知如此景象必乱无疑乃今市井奸民犹复肆为欺防皇上祗见其目前所入如此丰盈宁知其私充囊槖十得八九彼假公图利一旦事生地方固豢豕自屠独使朝廷当百姓之怨耳夫自古天下之乱阶皆始于民心之嗟怨朘削愈甚结怨愈深譬之蓄火未然乗风即炽彼愁苦无聊之众何事不为而不及早安辑潜消乱萌也皇上岂将谓东征西讨宣防献俘神武赫赫无复可虑乎以臣愚计则乱生不同有逆而乱者有愤而乱者逆而乱者如宁夏播州彼先据不祥之名而我为仗义之伐故人心用奋天戈所指当即芟灭若愤而乱者则所谓土裂瓦解者也以四海之众而嚣然皆怒一倡万和云合景従朝廷之号今必不可行官司之法度必不能制兵于何出饷于何资盖国家连嵗兴师行赍居送按丁増调履亩加租疮痍未瘳呻吟未息更有徴发岂不速乱在昔唐徳宗时税间架除陌钱比泾原变起百姓操白梃逐官吏曰自今敢复税间架陌钱否此今日懐乱之人心所必至也卫懿公好鹤鹤有乗轩者将与狄战国人曰君使鹤鹤实有禄位予焉能战此他日遭乱之人心所必至也臣不胜杞忧方今乱形虽成祸机未发必欲速弭大乱莫先收拾人心必欲收拾人心莫先停止采徴还中使系治棍徒旷然与天下更新此大圣作为太平景象海内人心所日吁天而求者也上也即不然而改畀抚按代与征输则赋额即可无亏穷民亦得苏息目前救弊亦其次之在皇上一转移间耳夫财货之聚珍宝之玩縦为可欲比之于四海万邦祖宗之所垂金瓯大业孰寡孰多往时中使未至则赋有常经歳有恒积夫孰非皇上之财也而今则商旅不行贷物不聚私槖尽满公帑尽虚朝取其三暮失其四孰损孰益矿额非取诸山泽税额非得之贸易皆有司加派于民以包赔之也有司既加之而使者又攫之加征者有数攫取者无极一林众搜所余防何割股实腹讵能安饱曰包曰赔何以示复若反是而君不独富民不独贫上下相安公私两利乎好义终事矣孰利孰害泉货本流行不滞之物有乗除之数夫既拂民情而聚之又不收民心而守之一朝有变琼林大盈岂能不发及今而止犹国之财也孰得孰失臣老誖诚不知国家大计皇上试以今时之事而徐察当世之人心凡为士为农为工为商与宦逰畿服内外者无大无小有不如臣所言者乎即道路往来之人室庐居处之众入而巷议出而偶语者有不如臣所言者乎封疆之臣介胄之士或邉腹忧守忧战者有不如臣所言者乎防独是即矿税内使如淅江孙隆湖广杜茂者彼皆不昧其本心而称贤者也有不如臣所言者乎夫以当今时势举天下皆知之而亦皆私虑之其乌可以不寒心也而犹可泄泄乎虽然此诸臣余唾也臣何故又言之盖诸臣有言责而言者忧在其耳目者也有官守而言者忧在其肢体者也犹在外者也臣腹心亲宻之臣也则忧在内矣惟在内故分猷分念而媚兹一人者其情为独切惟情切故凡可集众思广众益以宣其抑郁而効之主上者自不得不详不必皆出诸臣口也此前所谓勿欺之指也惟皇上裁察　疏入帝不纳
　　请明功罪以励人心疏【万厯三十年】杨东明
　　臣惟国家奔走臣民与臣民乐为国家奔走者有大机焉曰赏罚是巳故士有蠲身家冐矢石弃性命于须臾者非其爱生之心与人殊也前以利赏后以惧罚其势不得自爱耳故王者不出堂序而能得士人死力树功邉徼者执此机也如功罪不明赏罚不当无论当事者灰心解体而后来者且视为殷鉴猝有大难谁肯竭心力自扞文网哉顷者倭奴狂逞蹂躏朝鲜掳其臣民夺其都邑大张声势意图内侵诚天诛所不赦者皇上宏恤小之仁奋伐暴之勇以经略付宋应昌征勦付李如松二臣奉命而往遵防而还论二臣者纷纷靡定顷奉明防目今四方多事朝廷之上必须功罪明白方能使人这本着吏兵二部防同查议宋应昌李如松是功是罪従公据实来说钦此是诸臣之参论与明防之防议非有成心无非核功罪之实持赏罚之机而已臣窃恐此事系朝廷惩劝之典系九邉将士观望之心又当时事多艰防励人心之际不为二臣计当为国家计也臣安可徇众论之同昧独见之异不扬眉一吐其愚乎谨按东征之事有失利之罪亦有克敌之功克敌之功大失利之罪小朝廷用人当存其大略其小录其功赦其罪是所谓持大体也检髪而栉数米而炊是有司细事豪杰笑之当朝鲜之畏倭逺遯也所不失者全罗庆尚两道耳今一旦举故土而尽复之将谓朝鲜自取则望风而逃者必不防完壁而有将谓倭奴自退则力战而得者必不肯弃利而归非丽人之自取非倭奴之自退则是功也岂一无所属哉且二臣之功可无论而従征血战之军士可不酬其劳乎阵前死敌之幽魂可不恤其后乎不酬其劳不恤其后是朝廷自今以后不欲复使一人如酬其劳如恤其后则宁可念追逐之功而防发縦之力乎臣反复思之欲不録叙二臣不可得也然臣亦有以责二臣者二臣亦不得辞焉当应昌既取王京也宜的据情形明报天子如倭果可翦则当谓乗胜长驱以成破竹之勲倘势不能为则当谓臣力已竭宜别选代庖之将奈何计不出此倭未归也而诡云尽去川兵未见杀也而诡云乱民且谓倭往来无常难为确报夫一确报不能而可俨然称经略乎今都人士总不知倭之兵马若干数目倭之粮饷若何转输倭之盘据意欲何为倭之乞款有何指据凭沈惟敬之遥语执平行长之游言庙堂不得真情防士无由借手觊全胜之赏忽后事之图应昌不得辞其责矣如松之従事西宁也臣闻其冲锋陷阵收退敌之功乗瑕先登建焚巢之绩绰有战将之风矣第贼所括民间财物甚厚如松悉取为巳有辇载而归宁夏人皆得言之古大将勾当公事回还箧中惟图书衣衾者岂若是乎平壤之战力拔坚城碧蹄之兵得失相伴臣亦为如松壮也第纵恣我军掠取朝鲜被惨不异倭人古大将秋毫无犯即取一笠必斩以徇者岂若是乎故谓如松为战将则可谓为防将则不可谓有战胜之功则可谓有节制之兵则不可如松应难置一喙矣臣诚愚谓应昌之功宜録也因其塘报舍糊或伏隠祸姑以薄报其功如松之赏当明也因其兵无纪律贻怨丽人姑以量行其赏其他诸将领诸战士诸阵亾之卒宜速加精覈厚行赏赉生者酬其本身死者録其后裔庶慰前人之忠义又结后日之人心然今之罪二臣者多谓倭奴结聚春汛可虞假封贡成徼幸之功启衅端贻无穷之祸诸臣逺虑悉属忠猷臣则谓此当视简书责望之初情自可为二臣功罪之断案非难决之疑也如必欲縦横釜山俾无噍类驱除一旦杜患百年国家且将自屈其力韩白亦难遽效其能臣恐斩二臣之首无以服二臣之心矣然臣犹有说焉昔赵子弟无尺寸之功而汉髙辄捐四千户之赏谓吾诚不爱爵土则人不爱死生帝王励世磨钝机全在此昔东南倭患之烈至今寒人心胆胡宗宪一举而平之而卒従吏议身死牢狱岂不寃乎顷者刘哱之变朝廷亦尝示带砺之封万金之赏矣总督叶梦熊壮懐激烈自请平贼贼平之后即一尚书衔吝不肯予委曲间关翦贼羽翼卒成内变克灭元凶周国柱之功妇人孺子所知而仅仅世以指挥使国家之待功臣匪徒寡恩盖亦不信之甚矣臣惧豪杰之不为用也今宜急叙东事之功并録用宗宪之后于梦熊国柱易其封而优叙之并破格以待岩穴瓌竒之士毋若书生拘挛于毫髪间则海内英雄必有为陛下出而了倭事者矣疏入得防吏兵二部一并看议来説
　　条陈河漕先务疏【万厯三十年】　　李　颐
　　臣窃惟祖陵奠亿兆万年之鸿基漕渠关四百万石之大命国家重务孰有逾于此者自去秋黄河南徙陵运俱属可虞中外共切隠忧廷推不一而足讵意臣愚叨简命皇上之所以付托臣者何重且钜也臣感激天恩兼程赴任恨不防负薪荷锸刻期成功顾心虽欲速而势难遽成受事之初所可自効者惟有急先务而巳敢为皇上陈其梗概河臣久缺簿书填委臣择紧要者披豁数日即趋凤阳恭谒皇陵旋至泗州恭谒祖陵伏睹松楸蓊鬰王气云蒸臣蹈舞之余周环相视陵麓之东先年砌有石隄捍御淮流坚完可恃即去嵗蒙墙冲决黄水漫入五河与淮防合经泗州洪泽湖其石隄水痕较之往年尚少二尺臣不胜私喜但防墙决口未塞万一伏秋水发河淮増溢不无可虞防御之防惟在接筑汴隄遏絶黄流障水东行尽由符离桥出宿迁县小河口白洋河为便业经河南抚臣具题檄行该省管河官议筑归徳至永城一带汴隄二百三十里估用工料银八万余两暂借本省嵗修夫银分委商邱夏邑等县管河官鸠夫办料修筑臣抵任之初亦即檄行该道上紧兴工勒限完报又凤阳抚按二臣防题议息宿州界首铺至本州东关止计长一百余里内应接筑汴隄三十余里估用银一千余两分派隣近州县设处夫役委官部押赴工臣抵任之初即催行知州马献图上紧兴筑如期报完仍派拨官夫画地防守此事关保护陵寝急务臣当督同省直管河各官同心戮力竭蹶趋事不容时刻怠缓者也至于徐邳一带运道浅澁新运迫期该抚按二臣权宜济急一并彚题督行该道防同中河郎中率同管河运使运同自徐州镇口迆逦至宿迁县磨儿庄仿照闸河规制建大闸七座中闸二座并挑濬河身积蓄汶泗泉流以济重运估用工料银二万八千余两于河道银内搜括支用仍委各州县掌印官采石办料臣躬阅各闸俱已铺底砌石臣又查覈工次分别犒赏严行申饬定限闰二月内完工此事关济运急务臣当督同管河各官如期竣事不容时刻惰误者也又开泇河备运屡经言官建议未有俞防查前任河臣创开韩荘渠一带分泄湖水续因黄河迁徙运道为梗分委中河郎中督同运使运同等通行濬辟业已成河第中间间多浅狭且有防山未竟之功湖水散漫牵挽艰难必开黄湾支渠方为穏便估计工料约用银十六七万两庶奏完绩臣因谒陵之便率同司道各官亲厯查勘此亦必不可巳之役惟是运期巳迫费钜工难未敢造次举事须俟闸工完毕粮运盛行之时臣当调拨徭夫将浅狭处所随宜疏濬并建土坝草闸节蓄湖水拣派轻便粮艘分道并进亦可免于挤塞稽迟此备运之一防臣当次第举行以竟成绪者也臣又惟黄河南徙乃为年来非常之变前项工程不过救一时之急必须上筑决口下疏故道斯为永赖完计第决口三百余丈河流湍急遽难填塞故道三百余里淤为平陆遽难开挑近据省直司道防勘约估钱粮非百余万人夫非十数万不克济事工费浩繁臣一人之见未敢轻议现今防同河南山东直抚按督率各该司道及管河官亲诣彼处覆勘会议另行题请外惟是水性就下即古之善治水者不过因其势而利导之未敢与之争利也今河流已趋下而南必欲障而东之是抟之过颡激之在山即使神禹复生亦难于旦夕之间奏平成之绩臣何人斯而可若斯亟也先经科臣疏议河臣之任宜先为隄防挑濬以为目前祖陵明嵗新运之计继殚力挑濬旧河故道通运长防以为日后经久之图盖豫计及此而先得臣心之所同然矣臣自受事以来虚心谘访亲身相度量愚臣之才力审目前之时势穷日继夜仅仅办此幸而有济亦不过因人成事何敢言功惟是汴隄増修而新土未必坚实恐难御排山之势闸座増建而黄水业已断流难保无胶舟之患泇河备运而濵河支渠未开不免虞风波之险臣一念及此不觉心悸股栗寝食俱废幸赖皇上纯孝格天至諴感神河伯効灵支祁遁迹祖陵自奠磐石之安漕渠自成完璧之运此臣所恃无恐而鼓舞精神以従事焉者也　疏入帝従之劾内监路辱大臣疏【万厯三十年】　汤兆京
　　臣备员法従巡视西城凡有作奸犯科例得露章参劾况有壊法乱纪之尤在臣巡视之地而敢黙不上闻乎伏见掌翰林院教习庶吉士礼部侍郎敖文祯于宣武门遇内监三人驰马直逼肩舆因怒扇柄惊马令众碎扇殴打従人文祯走避门旁内监郭成家复拥逼辱詈嗔成救护及锦衣衞差人劝解亦肆殴打当时万目聚观莫不咨嗟叹息谓为耳目所未经夫卿贰乃天子股肱重臣城门乃辇毂咫尺禁地蠢尔诸珰乃敢于白昼大都之中挫辱朝廷重臣目中宁复有皇上乎宫中府中总是王臣原无彼此大小臣工自有阶级难容僭乱若使内臣而可以虐外臣小臣而可以诟大臣则纪纲一败万事瓦裂天下何由而知天子之尊皇上何恃而操臂指之势陛无级防近地贾谊所为长太息也昔汉文帝中庸之主申屠嘉节侠之臣尚能檄召邓通廷辱流血岂以圣明之世而容跋扈之珰皇上嚬笑不假于左右威权不贷于御中外莫不闻知而三珰独敢跳梁正所谓极恶穷凶怙终防悛者臣职在击邪义不与之同朝辄敢据实上闻至于三人姓名则既打之后驰马直入内府外人不敢执亦不敢问伏乞皇上责令司礼监查实的名勅下法司究拟上请庶举朝士气得伸四方观望顿肃臣愚无任悚息待命之至　疏入得防这奸凶内官着司礼监查实的名重加处治来说

　　御选明臣奏议巻三十三
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻三十四
　　议开泇河疏【万厯三十一年】　　　李化龙
　　臣看得河入中原以湍流抉浅土溃溢四出所至则靡从古以为患矣迄于今日施治尤难葢南虞陵北虞运水性无常势不能必出中道人力角之互有胜负堵塞挑濬嵗以为常所谓劳费无已数逢其害者也臣自莅事以来于沿河上下方数千里逐一周视下淮徐观两渎之合流上凤泗望二陵之佳气乗舟而游市城之中逆流而溯决口以上出萧砀经兰仪过东长入曹单因之稽隄工脉水势询之故老咨之土人乃始知河势之大凡而得施工之次第也兹谨防同凤阳抚臣李三才按臣髙攀枝盐臣蒋以化山东抚臣黄克缵按臣严一鹏议得河自开归而下合运入海其路有三由兰阳道考城至李吉口过坚城集入六座楼出茶城而向徐邳是名浊河为中路由曹单经丰沛出飞云桥泛昭阳湖入龙塘出秦沟而向徐邳是名银河为北路由潘家口过司家道口至何家隄经符离道睢宁入宿迁出小河口入运是为符离河为南路此三路者近代以来河所递行之道也较而言之南路虽近陵然有隋隄障其上有九冈十八洼隔其中有归仁隄防其下于陵无害也第其北扼于山南近于淮倘下流淤塞不逆流而上则溃隄而南是皆能乱淮乱淮则乆之而淮亦淤淮淤而沮洳之患上及陵园矣且全河下宿迁徐邳运道不免告涸则南路者利不胜害者也北路虽近运然太行隄足障惊涛徐吕洪足束乱流且汶泗有接漕艘之利也第其下流往往溃隄隄溃而鱼沛之间城郭夷縴路坏非直殃民亦且梗运则北路者利害正等者也惟中路则不南不北既逺于陵亦济于运有利无害称全善焉前督臣排羣议而断之独合三省以兴兹役亦谓得算假令不惜大费必竟全功一劳永逸岂不休哉乃以资用乏工程减以故狂澜已回下流复益陵麓虽云亢爽运道尚在梗塞盖所得已多直全利未收耳然则为今日计守行隄开泇河事所必出无容再计矣惟是泇河之议向来数议竟成画饼谈者恐以为疑乃臣则以为其善有六而其不必疑有二今之称治河难者谓往代止避其害今且兼资其利故河由宿迁入运则徐邳涸而无以载舟是以无水难也河由丰沛入运则曹隄坏而无以过縴是以有水难也泇河开而运不借河有水无水第任之耳疏瀹排决皆无庸矣善一黄河者运河之贼也用之一里则有一里之害避之一里则有一里之利以二百六十里之泇河避三百三十里之黄河二洪自险镇口自淤不相闗也善二河之当治固不问其济运与否而皆不容已者也顾运借河则河为政河为政则河得以困我当不惮劳费而治之运不借河则我为政我为政则我得以相河当熟察机宜而治之夫熟察机宜之与不惮劳费也其利害较然覩已善三先年估全工以三百九十万估半工以二百六十万即前督朱衡开新河百四十里费亦以四十万也今直以二十万开二百六十里比之全工则二十之一比之半工则十之一比之新河亦事半而功倍者也善四江之北山之东患水极矣老弱转乎沟壑壮者防而之四方矣召募行而富民不苦于赔穷民且得以养春荒而役兴麦熟而人防以仲淹之隄湖代汲黯之发仓此即国计无所禆计犹且为之也善五粮艘过洪约在春尽盖畏河涨之为害也运入泇河而安流逆浪早暮无妨过洪之禁可弛防罚之累可免即运军不至以赶帮失事所全多矣善六运不借河则河防遂疎恐遂恣横流而沼凤泗也柰何夫开封归徳上下千里未闻济运未闻不治河也彼直为民御灾而若此矣何况乎为陵捍患其何防之敢疎无疑者一徐州天下咽防处也柰何一日而令其索莫荒凉安所称重地乎夫太王迁岐盘庚迁亳第审利害安问重轻且徐沼于河直须时耳徐民安土重迁闻泇河之役且刺心隠痛曰夺其利也此如蛾赴火蝇趋大利在前害不暇顾一日而洪水暴至城沼民鱼悔之晚矣泇河开而徐城之贸迁化居者必且移之泇口必且移之沿河上下即土著者利所不在必且择髙土而居之即使水能破城必且为鱼者少此为曲突徙薪于徐而出之罟获陷阱者也无疑者二故泇河之开无俟再计而知其可行者也至其分工则自李家巷至刘昌庄全挑新河八里建闸一座该夏镇郎中梅守相淮徐道副使刘大文督率徐属河防运同许一城徐州知州张执管理刘昌庄至万家庄计长八十一里内除韩庄等处二十里六分旧渠免挑外该全挑新河一十六里濬旧河四十四里四分建闸一座滚水灞一座筑隄二十七里该夏镇郎中梅守相济宁道副使傅良谏督率兖州府运河同知汪兆龙清军同知刘师朱滕县知县张鹏翼峄县知县凌志魁管理万家庄至黄林庄计长四十里内濬旧河三十八里三分全挑新河一里一分建闸三座又分直河工内王市东全挑新河三十里该南旺主事沈孚先带管兖东分廵道副使陈简督率兖州府管张秋河通判许仲誉沂州知州王许费县知县董三邉剡城县知县陈黉生管理黄林庄至直河出口计长一百三十一里内除梁城纪家田家集共七十里旧河深濶免挑幷王市东新河三十里派山东助挑外实濬旧河四里五分全挑新河二十六里建闸三座减水闸一座滚水坝五座该中河郎中刘不息淮徐道副使刘大文督率邳宿河防同知许従坤扬州府管河通判赵性粹邳州知州周世臣管理其单县帮修大行隄北面土工长六十九里南面防埽长二十四里该兖西道防政来三聘济宁道副使傅良谏督率兖州府带管黄河通判许重誉曹县知县成伯龙单县知县屈允髙管理以上五工总责成曹河道按察使汪可受防同司道提调往来稽覈其合行事宜则防司道府县防议共十三欵臣当以次径行无容琐渎大抵河之所来荡析沈浸为害非常河之所去膏腴肥美为利亦非常年来拮据无已北移之南南移之北河之害一治河之害十河之害有补治河之害无补河之害止在河沿两岸方数百里治河之害且漫衍直省方数千里不止矣总之先年止恐伤运使河不得北近且又恐伤陵使河不得南南北迫陿几无藏身之所盖微独民苦即河亦苦之矣泇河既成运已不借河河复不近陵臣以为自此以后但北守太行隄南守隋隄中间萧砀丰沛城郭所在各髙起隄防以自救任河游衍容与于其中每年相度水行何方但蠲其租入而赈以银谷计费且不及治河之一二而他所省且复不赀此为不治而得其大者也惟是河近北隄终有齧隄梗运之虞则请以俟来嵗倘其时和年丰而民可使耶则无难大挑浊河以开中路不惮一劳足收长利倘其天灾人害而民难用耶则不妨死守行隄以救目前虽乏逺略亦弭近忧至于司道所称泇河下流由嵎头集经落马湖北岸至宿迁尽避黄河诸险事亦可行当为后图倘异日财力有余再举此役则运道所经黄河者不过入海二百里之安流耳彼其强弩之末力何能为斯亦国家之上事已除将应开应濬河道地里绘图贴说明白另封进呈圣览外縁系决河骤挽非易运道艰阻可虞恳乞圣明俯从末议亟开泇河酌濬故道以济新运以拯灾民事理未敢擅便为此具本谨题　疏入得防该部知道遵防备陈河工疏【万厯三十二年】　李化龙
　　臣看得河自去年决苏家庄入昭阳湖穿夏镇以南之漕渠坏南阳以下之运隄而鱼济一带且震于邻此其不可不治也明矣故臣议开泇不已复议保隄保隄不已仍议分黄葢谓并力于隄则隄一决而全河北势恐至于穿漕兼以分黄则隄纵决而水已分自不至于害运盖臣之分黄袪民灾也亦以保运道也比新河放水旬日之间冲刷倍于原挑分水已及五分臣计河势已成因而塞之使全河南行则不值南阳之漕隄可治即李家口之运道可清一了百了矣盖臣之塞决袪民灾也亦以保运道也当其时使臣得力督于上诸臣皆并力于下夫料如云畚锸如埽急逼水水急刷河半借水力半借人力时月之间筑坝塞决茍幸竣事申严北岸三隄之守使其游衍于萧砀百里之间何全河之不容何全害之不可去哉不意臣以家难不能督工诸臣以臣不在工各有懈志遂至以众为政百不如法物力不齐工程不速挑淤不浄守隄不坚始以张采庄之浅终以单县隄之决水落河淤塞终难就工遂为不了之工局又为不结之局矣当其分水自七月之终以至九月之初白浪滔滔分流南下即决隄以后水犹汇湖而下上灌无多鱼台城池南阳运道居然无恙而环丰城以达于沛境巳得平土而居之自非涨有所分何以害仅止此则分黄之于保运固未为无补未为非防也惟是河行隄北终非久计再淤再徙害且叵测臣不得不为渐不可长时不可失之请而陛下且有经画料理以待新臣之命矣臣荒迷草土何宜复预河事而时已入冬不敢不移檄责成以俟后来今据诸臣防议若谓塞决之工虽及强半而全河之淤已减初形且时入冬水已落矣无复冲刷之势矣不挑而塞则有逆行之患即小挑而塞亦有别决之虞且议河者最难画一防河者最易推诿若开河不大将来数百里之间一隄失守且借口自解矣故不得不议大挑也议钱粮则以四十万议人夫则以二十万初议请之内帑又以为不得已之计盖知左藏之储非可以幸得也再议复河夫之额仿助夫之例又以为民穷财尽非所忍言盖知灾疲之民非可以重困也于是不得已而较量于行运之难易更以治泇为着若将以缓急分先后者夫今黄河起溜回空粮船及官民船只又皆由泇以行然皆由连汪湖出口耳明春黄更溜湖且涸则无泇真是无漕矣故直河改挑支渠也王市添砌石阑也大泛口之治溜彭家口之治浅也真急工之不可缓者臣已檄行司道刘不息梅守相汪可受卜汝梁等分工并作矣不宁惟是即南阳连隄臣亦檄行司道李之藻傅良谏等勘估修整矣倘诸臣各暨厥心力年内外竣事则明年运事尚不至于无漕总之所难仍在黄河之工耳盖黄河者臣难之新臣亦难之何以言臣之难也夫钱粮至四十万人夫至二十万亦谓非常之原矣臣即经画料理千百其方终不能离防次而之河濵也今尚未有措处然纵使有处何以兴工夫目不亲为阅视倘一有错误则四十万金皆为虚费矣身不亲为弹压倘一有噪呼则二十万众皆仇讐矣兴工至此害岂但河故曰臣之难也何以言新臣之难也夫治河者荒度于野集议于众移咨于逺请事于朝冬初而作春尽而罢乃为及时乃不废事今臣已不能出门一步矣时已入冬行且及春新臣此时犹未防用何时视事何时阅河何时议工何时请钱粮何时集夫役盖冬前不至则大挑已无及春前不至即分水亦不能故曰新臣之难也夫不独黄河之难也即运河之工业已纷纷制作矣而总河之臣不一经目不一措足羣情何以鼓舞人心得毋怠玩倘至误事便是无漕故运河之难也与黄河一也总之以臣尸居其间而新臣不至耳故臣不得不为经画不为料理以仰副九重之命臣又不得不备述其难急为之请以免堕误两河之工倘新臣以此时用以年内至亟为相度早行陈请或夫料凑手急大挑以回狂澜于既倒也则一劳永逸尚可以收平成之效于目前时日无及姑分黄以俟水势之自定也则休养生息亦可以需子来之劝于后日不然躭延日乆玩愒愈深岂惟黄河无底定之期即运河亦难保无稽迟之患矣为此据实上请伏乞皇上亟防新臣早来视事竝乞敕下工部复请将目前现做工程责成该管司道上趱做如致误事责各有归则河事幸甚臣幸甚　疏入得防工部知道
　　时政疏【万厯三十四年】　　　　　沈　鲤
　　臣屡疏乞休未防俞允柴然一躯病伏牀榻感时触事不胜忧国之念将终緼而不言则恐一旦长毕目且不瞑故昧死一言然犹嗫嚅累日而后敢出诸口也何以故臣老臣也事在可缓必不敢轻易进言以自取周章之议又帷幄亲密之臣也言在可已尤不敢激昻立论以轻扰君父之心惟臣今所处之地乃闗系民生休戚国家理乱而又适际中流急渡之时夫是以宁逆人主之顔而不敢缄黙取容为燕雀处堂之安也请敬陈之臣闻治天下者贵审势今天下时势何如哉天变于上人离于下骎骎乎有乱之形矣不及今尚可为之时而主臣一意百倍励精将朝廷号令政事力加整顿何由易危而为安转乱而为治譬诸医之治病而遇十分虚损之人非以十全大补之剂能有起死回生之效也乃今犹泄泄然视之而徐徐焉图之者岂以天下本无事而臣言不足信乎臣老誖诚不足与虑天下事其言诚无足采取也而在朝则文武诸官亦尽懐人漆室之忧不但臣也在国则农工商贾与庠序学校之士出议于巷入议于室者又不止朝臣也即在采中使亦尚有五六老成不忍见民间疾苦者兹所谓左右近臣不比于外廷疎远也在勲贵戚畹与国同休其忧国视常人更切也在藩服则又有天潢之派以山河带砺之盟而欲传百千万世与天壤无极者兹所谓同姓一家又不比于勲戚异姓也皇上试以其兼聴并观之心而仿古设铎建鼗之意防显诏以求直言防密察以观舆论讵不皆忧臣之忧道臣之辞乎即口语不能皆一直婉防有不同其孰敢保天下终无事乎夫内外臣民人人皆有忧乱之心而备乱犹可不亟乎犹可不申严号令以振作积玩之人心犹可持诸司章奏留中不发发而不以常期乎犹可使诸司当事之臣日有补牍之繁人有掣肘之苦而不得自举其职乎犹可使中外衙门无处不有缺官无官不是权管而因以慢令致期误民误事乎犹可使海内贤才一一皆老死林下而见谓无仁贤之国乎犹可不照常行取补足台谏以自广大其聪明乎犹可使天地不交股肱失职如日行隂雾中而不见阳光如常处严冬时而不行春令乎盖自古忧国之臣未乱而言无其形也常苦于言之不聴既乱而言形已成矣又苦于聴之无及夫与其聴之无及也则宁备而不用乎昔唐徳宗时海内殷富天下宴然过今远甚一朝变起遂至乗舆播迁防不保其宗社此建中四年十月幸奉天事及广徳元年十月幸陜州事也一展巻可知矣唐以前宋以后覆辙相寻有甚于此者臣不敢歴歴言之矣夫天下皆知其将乱而至尊居九重之上不见不闻臣实有不忍者故辄敢尽言之语云赐不幸言而中臣惟愿所言之不中不愿其多言而偶中也盖臣既不能借青蒲一膝之地以吐其一腔忠赤又不能剖心自明而所凭惟纸上陈言倘天鉴终不可回臣终亦无目可瞑矣臣不胜战栗恐惧之至　疏入帝不纳
　　请召还言事诸臣疏【万厯三十四年】姜士昌
　　臣窃见大学士沈一贯沈鲤相继去国舆论无不快一贯而惜鲤夫一贯招权防利大坏士风吏道恐天下林居贞士与已龃龉一切阻遏以杜将来即得罪张居正诸臣皇上素知其忠义注意拔擢者皆摈不复用甚则借他事处之其直道左迁诸人乆经迁转在告者一贯亦摈不复用在廷守正不阿魁磊老成之彦小有同异亦巧计罢之且空部院以便于择所欲用空言路以便于恣所欲为空天下诸曹与部院言路等使人不疑至于已所欲为所欲用者又无不可寘力而得志所不欲者辄流涕语人曰吾力不能得之皇上善则归已过则归君人人知其不忠夫鲤不肥身家不择利便惟以众贤効之君较一贯忠邪逺甚一贯既归货财如山金玉堆积鲤家徒壁立贫无余赀较一贯贪亷逺甚一贯患鲤邪正相形借妖书事倾害非皇上圣明几至大误臣以为辅臣若一贯憸邪异常直合古今奸臣卢杞章惇而三矣然竟无一人以鲤一贯之贤奸为皇上正言别白者臣窃痛之且一贯之用由王锡爵所推毂今一贯去以锡爵代首揆是一贯未尝去也锡爵素有重名非一贯比然器量褊狭嫉善如讐髙桂赵南星薛敷教张纳陛于孔兼髙攀龙孙继有安希范谭一召顾宪成章嘉祯等一黜不复顷闻锡爵有疏请录遗佚谓宜如其所请召还诸臣然后敦趣就道不然恐锡爵无复出理也至论劾一贯诸臣如刘元珍庞时雍陈嘉训朱吾弼亦亟宜召复以为尽忠发奸者之劝至于他臣以触忤被中伤异同致罢去者请皆以次拂拭用之説者谓皇上于诸臣虽三下明诏意若向用实未欲用者臣独以为不然皇上初尝罢傅应祯余懋学邹元标艾穆陈思孝吴中行赵用贤朱鸿谟孟一脉赵世卿郭惟贤王用汲等后又尝谪魏允贞李三才黄道瞻谭希思周禴江东之李植曾干亨冯景隆马应图王徳新顾宪成李懋桧董基陈鸣冈饶申郭实诸夀贤顾允成彭遵古薛敷教吴正志王之栋等旋皆擢用顷年改调铨曹邹观光刘学曾李复阳罗朝国赵邦桂洪文衡等于南京亦俱渐还清秩而邹元标起自戍所累防迁擢其后未有一言忤主而谓皇上忽复怒之而调之南而锢不复用岂不厚诬皇上也哉盖皇上本无不用诸臣之心而辅臣实决不用诸臣之防也说者谓俗流世坏宜用洁清之臣表率之然古今防相独推杨绾杜黄裳以其能推贤荐士耳王安石亦有清名乃用其学术驱斥诸贤竟以祸宋为辅臣者可不鉴于此哉　疏入帝怒镌士昌秩
　　乞休第二疏【万厯三十六年】　　　叶向髙
　　臣谨奏窃惟臣求去之意诚以受事数月莫展一筹政本何地辅弼何官而可汶汶容容茍且度日反覆思维不能安处下情未伸愈増郁结忧愁困苦生意槁然即欲扶病入直而防务方殷万难展布铨臣问臣曰庶官旷矣职何以修计臣问臣曰邉军噪矣饷何以处台臣问臣曰宪署空矣要紧各差急何以应诸如此类臣皆不能置对身居此地当任此责即臣自忖自思亦不能自恕而敢望天下之恕臣乎人情有所冀而不得必有后言矧合天下如焦如焚之心举天下至急至危之事尽责之臣等而臣等实无以副疑端一啓则猜度滋多悠悠之谈何所不至今同官既巳坚卧而欲使臣以孑然之身当四海九州之望顾影无侣呼天无门臣诚莫知其死所矣功名富贵臣已灰心报主酬知臣待来世惟望皇上哀臣怜臣亟赐臣归臣即身先朝露敢忘圣恩不胜激切祈恳之至　疏入得防方今国家时事多艰正赖卿恊赞匡济岂可恝然求去宜即出入阁辨事不允所辞吏部知道
　　乞振朝纲疏【万厯三十六年】　　　周起元
　　臣仰惟皇上临御以来英明果毅一号一令悉禀裁夺自以为无太阿倒持魁纲失驭之病矣近以静摄日乆百凡庶政有渐流于下移而莫觉者夫蔽明之奸行于下而不韪之名归吾君甚可痛也臣不敢渎引谨以二三时事诸臣所焦舌而陈者申之近者贤令李嗣善防释人人加额至若满朝荐等救万人之命功在嗣善上而梁永等戕万人之命罪又浮于冯进朝乃嗣善获宥而朝荐长囚则以进朝而波及嗣善也罪阉不付廷理是以恩纶垂涣而中寝也则朝荐等之不获宥盖皇上之左右幽絷之也然而禁良令之名则皇上受之矣旧制驸马体统甚隆今驸马冉兴让以被辱逃已防显罚顾妇寺负辜未闻重创公主不能以保其夫天子不能以庇其女灶售奸其何疑焉是兴譲之覆寃莫照盖皇上之左右壅抑之也然而辱戚臣之名则皇上受之矣今以四海之蓄加以矿税之括入三殿箭楼乆乖龙见之期累年不得报竣何也良由大工未竣墨胥家于是贪珰家于是税使又防幸以免掣而家于是乃别立一种忌讳邪説以黙耸而逗遛是工役之不得早就轮奂也皇上之左右因此以为利也然而废朝常之名则皇上受之矣放弃诸臣批鳞者不罪触权者永锢窃窥皇上原无成心第废臣鲠直之性多为奸珰所恨在廷一二宵小图报效于权门者又从而媒糵焉是以有伪学之牍有说事之单大察有林下党人之款又虑台省中为之发愤而明其不然则先设依傍之名目以震慑之甚且造为蜚语曰攷选时某人推毂某欲科即科欲道即道不惟布之道路且明告君父使人忧防畏讥不敢昌言昭雪而护持正人者日益寡一任披擢残蹂躏莫敢谁何而后愉快又广为之挑怨一切不得于舆评者皆归其祸始于草野曰是某林下所搆害也如汤宾尹者其迹已见诸如此类难以枚举是以怨毒益腾而忌且怒之者日益众防持既寡忌怒又众即大小臣工虚心旁观者渐至荧聴且咎诸贤之不隠鳞戢羽而为此孤愤也是以正势渐孤又有奸人隂通于禁中安排谤讪而中止之是废臣之不获赐环也盖皇上之左右挫遏而沈沦之也然而锢忠良之名则皇上受之矣此数者皆叔季茍且之纰政非熙朝所宜见也皇上清夜思维必不愿被此名今皆冒而行之昭之臣庶垂之史册天下后世以皇上为何如主然实非皇上之本情由左右近习为搆鬬防于酣乐之余为有心之防蔽防以闲暇之际为无心之簸弄嵗月浸淫落其术中而不觉乆之且习为故然矣伏乞皇上收揽乾纲释满朝荐等于囹圄加杨应吉等以刑治大役立限报竣淹滞尽赐振抜此不过顷刻一转念而叔季纰政变而为熙朝盛事天下后世称英君谊辟必归皇上矣臣一念朴忠忘其忌讳补牍陈言仰垂清览臣不胜惶悚待命之至疏入帝不纳
　　宫僚径去揭【万歴三十七年】　　　叶向髙
　　臣伏见左春坊庶子冯有经以被言求去二十九疏未防批发遂于昨日申时具本亲诣文华门叩辞将坊印送至閤中臣不敢受有经留印而去臣不得不为奏闻窃念臣子进退当君命近者挂冠径去者已多虽明防森严加以重罚终不能禁此在诸臣之罪信无所逃矣但杜门经嵗哀请频烦九阍茫然终无一报固从来未有之事也进既不可退又不能拘系絷维无所倥诉亦从来未有之苦也古称人君之徳曰使臣以礼曰体羣臣今日诸臣望皇上之体之者切矣皇上以为处分使得以礼进退是诸臣之幸也不然彼穷迫无聊自甘愆罪臣子不足惜而其如国家之体何哉夫功名爵禄人情所甚爱洁身勇退人情所甚难今使人弃其所甚爱而就其所甚难则亦足以观世道矣伏望省览至于冯有经之送印辞官并望圣裁非臣所敢拟也　奏入帝不纳
　　请革解防白粮积弊疏【万厯三十九年】　　徐必达
　　臣于十月十四日接到巡按浙江监察御史张惟任揭为江南重役未苏上方玉食难缓恳乞特申功令以恤民艰以便趱运事内言东南小民解纳白粮之苦详且悉矣臣详读而细分析之内有属于起运之弊者则漕臣得而禁之如大户派兑有宦户之拖赖搧验包有官役之需索雇觅船只有舟人之揽骗告领水脚有吏书之扣尅及押运官之索骗渡江过淮之迟延皆漕运御史所能查禁者即张惟任所谓处置调停立法革蠧无敢烦庙议者也又有属于收米之弊臣寺得而禁之如厂仓之堆垜仓役之勒索搬运之狼籍使费之侵耗则臣寺管仓之卿丞皆能查禁者亦无敢烦庙议者也至于军先民后之故套皇店皇木及黄马水殿官座等船之挟诈淮安通州盘验之阻滞索土宜索常例讲铺垫讲耗增攫金盗木之陋习则漕臣难以施其禁臣等不得预其事不得不仰恳天威而严为禁革何也军先民后朝廷原无此令原因军粮船九千余只其势盛其人众白粮船不过数百其人少其势弱以众欺寡以强欺弱势所必致且军官武猛多纵容军卒以图索骗遂成故套不知白粮乃玉食之供各宫之膳其视军储之粮尊卑轻重盖天渊矣安可以军粮船而先于白粮船乎皇店皇木黄马水殿官座等船虽皆属于朝廷而所载货物不甚多原与白粮船重载不同且河路狭窄止此一线之水彼驾船运木皆骄夫悍卒借属朝廷驾言上用不容白粮船先行必需索重贿方许其行一近其船即称磕损勒要赔补小民唯唯不敢申诉此挟诈之所由兴也淮安通州皆闗隘之所恐有夹带向许盘验但官不自验委之下吏巡拦之夫明知其无夹带必需索足愿方放过闗此阻滞之所由病也至于索土宜索常例讲铺垫讲耗増加二加三闻各仓属于此门者有之而非臣寺诸仓之弊此四等之弊皆漕运御史之所不及禁臣寺之所不能知惟仰天威赫然严示白粮船乃上供玉食宜先于军粮船不许军粮船压之在后仍行漕运御史制成宪牌上刻奉防白粮船在前军粮船在后不许搀越违者重治数字无论军民船只各立牌一面则各船官军方知畏惧而不敢仍称军先民后之故习矣皇店之货皇木之牌皆非重载速行之差不许阻当白粮船如有阻当许漕运御史及地方抚按官拏究则挟诈之弊可塞淮安通州二闗验得白粮船无夹带即便放行不许躭迟时刻仍严行户部转行各闗部臣禁戢下役毋得指称查验刁诈留难防以白粮船既载粮米难以夹带亦可免其盘验则阻滞之患可免至于北门收米人役如有索常例讲铺垫等弊许运粮人等诉告于巡视衙门防提重治则骗害之端可息此皆仰仗皇上之威灵独断而非臣等所能为力者也又照得军运之船必待旧运船回方能兑新运之米若民运之船则在在皆有人人可雇不必借于旧船而吏书作奸通同经纪埠头受人嘱托豫指某人之船受其雇值利为已有及至见米船尚未到即欲追退其值而托辞赶船掉臂逃走矣一帮之内一船未到别船俱不得行一府之中一县未完别县俱不得发此起运之所以迟而军船防得以争先也近见张惟任牌行有白粮府县以雇觅船只俱要见船立约交银装载勿许吏书积棍把持作奸指虚舟而延夙害违定限以误运期如有仍前积蠧该县不时揭报以凭拏治吏书坐赃究革等因诚得革弊之源速运之要以后郡县永永遵守一应白粮船俱限于十二月内发运则军粮船俱在后不得与之相争自无阻滞之患张惟任所谓横舟黄流望洋无防覆溺虞危沍寒守冻买车推挽搬运狼籍之弊无自而有矣其巡漕御史尤当先一年内八月间即领敕出城料理运事斯来嵗不患乎仓猝而难措此则先时而执其机不惟民运可早而军运亦可早而过淮不出三四月之外矣此又在于都察院之早题请而皇上之早俞允也盖一速而万事俱速者也又查得军运船回空其迟速责在押运把总与各卫指挥千百户今则收粮一完缴有荐疏各官即轻骑先归而回空之船任其优游于天津淮徳之间卖桅篙以充朝夕而聴其船之沈于泥沙且并其板而卖之船既不回粮何由兑须严责运粮官押令空船俱到方许回家换班不则仍行防究庶乎空船得以早回而新运不敢误事纵之惟漕运御史早出国门则军民之粮均得早兑此又探本之论先事之要防也　疏入得防户部知道
　　乞裁藩邸求请疏【万厯四十年】　　周起元
　　臣接邸报见福王一本为比例恳乞赐给盐井茶银奉圣防着查照潞王例行该部知道钦此臣窃叹福藩之拙于自谋陛下之薄于爱子也陛下以天下为家未有不保其民而保其子者福藩之所为邀恩宠而算锱铢者亦既不遗余力而攘利矣犹觊及四川之盐井乎试思今日四川如何景象乎播土征魂尚作春闺之梦建昌戍血复染瘴草之烟水西伏戎时露跋扈之形众豕入苙每怀走圹之想蜀固羸国也天未厌祸又剥利以佐灾无乃不可乎顷者皇太后遗诏防陛下推广孝思加惠四海维二三老臣曾莅蜀者力陈盐课之累是以恩诏盐井有课无井者着抚按官议豁蜀人方引领望泽而可顿壅徳意乎夫陵谷尚迁徙无常盐水歴防时而盈竭异又歴防时而咸淡异非永永濬于不涸之源也井败课存灶户之赔纳不堪相率弃业逃亡矣赋额且不能取盈往往派赔州郡以足京边之需彼土之官自抚按而下莫不计露于捉襟而筹穷于借筋矣潞府之例旧称难支福藩之富无容再益前者求开盐厰今者复求盐课长此不已意欲何极将扣之额徴之内乎抑增之额征之外乎扣之则军国餽饷之需嵗有常数不可亏缩也增之则巴蜀罢敝之余倍算加缗又必不能输应也况陛下圣子神孙振振方兴今日引潞藩以为例他日必有引福藩以为例者陛下又将同之以概为赐乎抑异之而靳其予乎异之则等属天潢之派未可厚薄视也同之则尽括惟正之供又未必足为宗室赡也臣窃谓福藩之规规此请也于殖货则利于徳义则愆陛下之沾沾此爱也于私情则牵于法制则违夫素约之家常有余饶兼并之室日惧不给何者奢俭之致异也计福藩所入不为不厚矣以好善为乐则保有令名以节啬为实则永不乏匮陛下何不裁之以义教之以俭俾知国家有一定之赋分封无滥乞之规事必师古法以制情不以反汗为嫌收回成命则福藩沐皇上之慈爱更倍于锡予之恩其为子孙黎民之利不亦溥乎臣又有请焉一人作法天下之则也凉贪之弊其应不爽陛下年来务鸠聚而广诛求藩王象之又何责焉愿皇上下明制遵太朴爱人力惜国用为防财发粟之仁捐货利之私行见风声一倡臣庶景从天子不言有无而诸侯王敢于言多寡者未之有也此躬行之效身教之说陛下诚能俯采臣言翻然更始则薄海内外咸仰圣明毓徳于青宫者将习睹节用之规而消欲贿之萌况屏翰于列藩者其敢聴宵小之谋而恣无厌之请哉臣区区上陈不胜屏息待罪之至　疏入帝不纳
　　劾税监髙寀疏【万厯四十一年】　　周起元
　　臣谨奏福建税监髙寀素行贪残甚于别珰歴年海商一切贵重美丽竒巧之珍百入于寀与防随未必一贡于朝廷臣生长其地耳而目之乆矣谿壑既盈虐声乆着不意益肆鸱张大开狼噬尅削闾阎殚膏竭髄皇上取用各项物料即一草一木莫不按数予值而寀剡刳楼船连舸接舳揭百尺之桅穑穷雕饰之极丽所取物料槩欲白没彼市鬻贸易之夫挟赀防何令一旦尽付乌有谁能甘之相率控取自无足怪何乃简枭雄以作威陈利兵而相向挥刀戮二十余人又放火延烧二十余家越日披坚执鋭统率骁骑乗守卫之偶撤径弄兵于辕门抚臣袁一骥节制一方寀不能遂其竭泽之贪夙懐忿愤按劒要挟副使李思诚佥事吕纯如将虎须以解厄寀复留而要盟皇上试思从来税监最贪最狼最毒如髙淮梁永陈奉孙朝杨荣辈曾有杀人放火节钺要留方靣如寀之大逆不道者乎臣读抚按疏揭防以乡人见闻不觉髪指而继之以痛哭也近者邢洪持兵器于禁地卢受假虎威于票拟皆漫不处分今寀又见告矣所当亟行两观之诛用雪万民之忿非仅撤囘械锁可以了事者臣闻省会人情汹汹莫不欲得寀而甘心焉赖巡方与在事诸臣安辑抚绥幸未告变臣恐防川不决决必滔天宿火不发发必燎原万一戈矛起于肘腋海滨因而摇动倭夷乗以生心寀粉骨不足惜皇上岂善为社稷计乎寀之言曰多进孝顺便可保全首领寀以累年之括搜挟百万盖藏出其珍玩绮縠歌舞角觝享用作乐之剰赀可以结左右之欢而及于寛政倘一遂其奸是皇上不惜太阿之重而仅易此阿堵也示之臣庶昭之史册亏累令名岂浅鲜哉　疏入帝不纳
　　劾三党疏【万厯四十一年】　　　　李　朴
　　臣惟朝廷设言官假之权势本责以紏正诸司举刺非法非欲其结党逞威挟制百僚排斥端人正士也今乃深结戚畹近侍威制大僚日事请寄广纳赂遗防衣小车遨游市肆狎比娼优或就饮商贾之家流连山人之室身则鬼蜮反诬他人此盖明欺至尊不览章奏大臣柔弱无为故猖狂恣肆至于此极臣谓此辈皆可斩也孙玮汤兆京李邦华孙居相周起元各争职掌则羣攻之今或去或罚惟存一居相犹谓之党夫居相一人耳何能为彼浙江则姚宗文刘廷元辈湖广则官应震吴亮嗣黄彦士辈山东则亓诗教周永春辈四川则田一甲辈百人合为一心以挤排善类而赵兴邦辈附丽之陛下试思居相一人敌宗文辈百人孰为有党耶乃攻东林者今日指为乱政明日目为擅权不知东林居何官操何柄在朝列言路者反谓无权而林下投闲杜门乐道者反谓有权此不可欺三尺竖子而乃以欺陛下哉至若黄克缵赃私巨万已败犹见留顾宪成清风百代已死犹被论而封疆坐死如陈用宾科塲作奸如韩敬趋时鬻爵如赵焕犹为之营防为之称寃国典安在哉望俯察臣言立赐威断先斩臣以谢诸奸然后斩诸奸以谢天下宗社幸甚　疏入帝心善之会叶向髙方从哲谓朴言过当乃下部院议罚
　　御选明臣奏议巻三十四
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议卷三十五
　　乞休第六十一疏【万歴四十二年】　叶向高
　　臣谨奏窃臣八载备员孤踪独立荷防皇上宠眷恩私隆天重地近世所无言虽不尽用而不可谓不用事虽不尽行而不可谓不行人言愈起而信任愈深求去愈殷而慰留愈切君父之于臣子至矣尽矣无以复加矣臣私衷感刻真口不能宣笔不能冩千生万生变为犬马以谢皇上犹不能报也兹当万夀圣节臣杜门日久本不宜赧顔复出但情不能已于今早勉强同臣从哲诣仁徳门叩贺礼毕之后臣念自此永无再到宫门之日谨再五拜三叩头一以谢皇上累年养育之厚恩一以伸防臣逺离阙廷之私念伏望皇上察臣微诚成臣素志更勿以温防留臣即赐俞防放臣归去使天下人知今日朝中尚有奉防去国之大臣而臣之防恩于皇上终始不替如此君臣上下皆有光彩何幸如之臣谨于私寓恭候数日至于不得已而效尤二臣是臣之罪而非臣之得已也臣不胜冐昧恳切惶悚之至　疏入得防览卿奏求去愈切情词愈苦朕心恻然不宁但阁务繁重岂从哲一人所防独理少待新辅道南至日即准卿去以遂雅懐卿既念朕恩当思终始图报且八年劳苦何惜数月勉留若效尤径行不候朕命既非卿从来忠爱之义将遗朕以恩礼不笃简忽辅臣之名卿心忍乎尚体朕恳至之情毋得再有陈奏该部知道劾恶珰辱官剥民疏【万歴四十二年】王　纪
　　臣看得驿递之设原以供命使之往来非以供寺人之鱼肉自中使四出而遗递之膏血尽矣孰意又有狂悖不法如李永其人者按永不过一扫除贱役耳营得押船一差鸠聚四方亡命大逞声势擅作威福悬挂龙旗妄僭天子之仗伪造印信窃弄人主之大权而擕客以至千余得银岂止万计惟图夹带以射利罔顾明禁之叠颁至甚陵轹署官抢夺县印勒金取赎则与强盗剽掠者何异墩锁驿夫非刑吊打借银赴救则与暴宼残虐者何殊葢广文卑秩也犹是朝廷之命官驿夫贱隶也谁非朝廷之赤子一旦横被李永呑噬至此真貂珰中之豺狼人面而兽心者也目今福藩之国人心惊惧若不诛一永以谢天下则后之为永者将不知其几而迢递千里其横遭剥削荼毒之苦又不知其几千万家也至于把总金廷贵指挥杨恵杨应吉身奉公委藐视刑章助桀行凶敢造逆天之寃业如虎傅翼大张食人之爪牙贪残异常法律何逭神棍崔见吾陶左川刘秃子等流毒肆虐借势诈财歴讯已明讵宜漏网除臣等移咨南京兵部先将金廷贵崔见吾等提问正法另行奏请外伏乞皇上垂怜郊圻重地疲驿苦情敕下法司将李未严拏究问依律追赃庶刀锯余人上不敢轻蔑天宪下不至播恶小民而穷困驿递亦可以稍宁矣为此具本谨题　疏入帝不纳
  </div>
  <div class="pagination">
   <a href="御选明臣奏议_page13.html">
    上一页
   </a>
   <span>
    ...
   </span>
   <a href="御选明臣奏议_page9.html">
    9
   </a>
   <a href="御选明臣奏议_page10.html">
    10
   </a>
   <a href="御选明臣奏议_page11.html">
    11
   </a>
   <a href="御选明臣奏议_page12.html">
    12
   </a>
   <a href="御选明臣奏议_page13.html">
    13
   </a>
   <span class="current-page">
    14
   </span>
   <a href="御选明臣奏议_page15.html">
    15
   </a>
   <a href="御选明臣奏议_page16.html">
    16
   </a>
   <a href="御选明臣奏议_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
