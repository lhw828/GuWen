<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 39 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 39 页/共 136 页
  </h1>
  <div class="content">
   宋武帝受命明年议建国学以范泰领国子祭酒泰上表曰臣闻风化兴于哲王教训表之圣世至说莫先讲习甚乐必寄朋来古人成童入学易子而教防师无逺负粮忌艰安亲光国莫不由此若能出不由户则斯道莫徔是以明诏爰发已成涣汗学制既下逺近遵承臣之愚懐少有未逹今惟新告始盛业初基天下改观有志景慕而置生之制取少停多开不来之端非一涂而已臣以家推国则知所聚不多恐不足以宣大宋之风济济之美臣谓合选之家虽制所未逹父兄欲其入学理合开通虽小违晨昏所以大孝道不知春秋则所陷或大故赵盾忠而书弑许止孝而得辠以斯为戒可不惧哉十五志学诚有其文若季降无几而深有志尚者何必限以一格而不许其进邪杨乌豫实在弱齿五十学易乃无大过昔中朝助教亦用二品颍川陈载已辟太保掾而国子取为助教即太尉淮之弟所贵在于得才无系于定品教学不明奨励不着今有职闲而学优者可以本官领之门地二品宜以朝请领助教既可以甄其名品斯亦敦学之一隅其二品才堪自依旧事防今生到有期而学校未立覆篑实望其速回辙已淹其迟事有似賖而宜急者殆此之谓古人重寸隂而贱尺璧其道然也时学竟不立
　　齐武帝永明三年春诏立学创立堂宇召公卿子弟及贠外郎之凡置生二百人其年秋中悉集有司奏宋元嘉旧事学生到先释奠先圣先师礼又有释菜未详今当行何礼用何乐及礼器尚书令王俭上议曰周礼春入学舍菜合舞记云始教皮弁祭菜示敬道也又云始入学必祭先圣先师中朝以来释菜礼废今之所行释奠而已金石俎豆皆无明文方之七庙则轻比之五礼则重陆纳车谓宣尼庙宜依亭侯之爵范欲依周公之庙用王者仪范宣谓当其为师则不臣之释奠日备帝王礼乐此则车陆失于过轻二范伤于大重喻希云若至王者自设礼乐则肆赏于至敬之所若欲嘉美先师则所况非备寻其此说守附情理皇朝屈尊教待以师资引同上公即事惟允元嘉立学裴松之议应舞六佾以郊乐未具故权奏登歌今金石已备宜设轩县之乐六佾之舞牲牢器用悉依上公其冬皇大子讲孝经亲临释奠车驾幸听
　　明帝建武四年春诏立学永泰元年东昏侯即位时依永明旧事废学领国子助教曹思文上奏曰古之建国君民者必教学为先将以节其邪情而禁其流欲故能化民裁俗习与性成也是以忠孝笃焉信义成焉礼譲行焉尊教宗学其致一也是以成均焕于古典虎门炳于前经陛下体睿淳神纉承鸿业今制书既下而废学先闻将恐观国之光者有以拟议也若以国讳故宜废昔汉成立学爰洎元始百余年中未尝暂废其间有国讳也且晋武之崩又其学犹存斯皆先代不以国讳而废学之明文也永明以无太子故废斯非古典也寻国之有学本以兴化致治也天子于以谘谋焉于以行礼焉记云天子出征受命于祖受成于学执有罪反释奠于学又云食三老五更于太学天子袒而割牲执爵而酳以教诸侯悌也于斯学是天子有国之基教也或以之所言皆太学事也今引太学不非证也据臣所见今之国学即古之太学晋初太学生二千人既多猥杂恵帝时欲辨其泾渭故元康三年始立国子学官品第五以上得入国学天子去太学入国学以行礼也太子去太学入国学以齿譲也太学之与国学斯是晋世殊其士庶异其贵贱耳然贵贱士庶皆须教成故国学太学两存之也非有太子故立也然系废兴于太子者此永明之钜失也汉崇儒雅几致刑措而犹道谢三五者以其致教之术未笃也古之教者家有塾党有庠术有序国有学以讽诵相摩今学非唯不宜废而已乃宜更崇向其道望古作规使郡县有学乡闾立教请付尚书及二学详议有司奏之
　　后魏献文帝时中书令髙允上奏曰臣闻经纶大业必以教飬为先咸秩九畴亦由文徳成务故辟雍光于周诗泮宫显于鲁颂自永嘉以来旧章殄灭乡闾芜没雅颂之声京邑杜絶释奠之礼道业陵夷百五十载仰惟先朝每欲宪章昔典经阐素风方事尚殷弗遑克复陛下钦明文思纂成洪烈万国咸寜百揆时叙申祖宗之遗志兴周礼之絶业爰发徳音惟新文教搢绅欣庆莫不幸甚臣承防勅并集二省披览史籍备究典纪靡不敦儒以劝其业贵学以笃其道伏思明诏同古义宜如圣防崇建学校以厉风俗使先王之道光演于明时郁郁之音流闻于四海请制大郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人其博士取博关经典世履忠清堪为人师者年限四十以上助教亦与博士同年限三十以上若道业夙成才任教授不拘年齿学生取郡中清望人行修谨堪循名教者先尽髙门次及中第帝之郡国立学自此始也
　　时相州刺史李防上防求立学校曰臣闻至治之隆非文徳无以经纶王道太平之美非良才无以光賛皇化是以昔之明主建庠序于京畿立学官于郡邑教国子弟习其道艺然后选其俊异以为造士今圣治钦明道隆三五九服之民咸仰徳化而所在州土学校未立臣虽不敏诚愿备之使后生闻雅颂之音童防覩经教之本臣昔防恩宠长管中秘时课修学有成立之人髦俊之士已防进用臣今重荷荣遇显任方岳思阐帝猷光宣于外自到以来访诸文学旧徳已老后生未进首所贡虽依制遣对问之日惧不克堪臣愚欲仰依先典于州郡治所各立学官使士望之流冠冕之胄就而受业庶必有成其经艺通明者贡之王府则郁郁之文于是不坠书奏帝之
　　孝文帝时国子祭酒郑道昭上奏曰臣窃以为崇治之必也须才养才之要莫先于学今国子学堂房粗置
　　弦诵阙尔城南大学汉魏石经丘墟残毁藜藋芜秽逰儿牧竖为之叹息有情之辈实亦悼心况臣亲司而不言露伏愿天慈回神纡眄赐垂鉴察若臣微意万一合允求重敕尚书门下考论营制之模则五雍可翘立而兴毁铭可不日而就树旧经于帝京播茂范于不朽斯有天下者之美业也帝不
　　道昭为州都又上奏曰臣闻唐虞啓运以文徳为本殷周致治以道艺为先然则礼乐者为国之基不可斯须废也是故周敷文教四海宅心鲁秉周礼彊齐归义及至战国纷纭干戈逓用五籍灰焚羣儒坑殄贼仁义之经贵战争之术遂使天下分崩黔黎荼炭数十年间民无聊生者斯之由矣爰暨汉祖于行陈之中尚优引叔孙通等光武中兴于拨乱之际乃使郑众范升校书东观降逮魏晋何甞不殷勤于篇籍笃学于戎伍伏惟大魏之兴虽羣凶未殄戎马在郊然犹招集英儒广开学校用能阐道义于八荒布盛徳于万国教靡不懐风无不偃今者乗休平之基开无疆之祚定鼎伊瀍惟新寳歴九服感至徳之和四垠懐击壤之庆而蠢尔闽吴阻化江湫先帝爰震武怒戎车不息而停銮伫跸留心典坟命御史中尉臣李彪兴吏部尚书任城王澄等妙选英儒以崇文教澄等依防置四门博士四十人其国子博士太学博士及国子助教宿已简置伏防先防意在速就但军国多事未遑营立自尔迄今垂将一纪学官凋落四术寝废遂使硕儒耆徳卷经而不谈俗学后生遗本而逐末进竞之风寔由于此矣伏惟陛下钦明文思鉴洞逺越防未欵务修道以来之遐方后服敷文教而懐之垂心经素优柔坟籍将使化越轩唐徳隆虞夏是故屡发中旨敦营学馆房宇既修生徒未立臣学陋全经识蔽篆素然往年删定律令谬预议筵谨依准前修寻访旧事参定学令事讫封呈自尔迄今未防报判但废学歴年经术淹滞请学令并制早勅施行使选授有依生徒可准帝诏曰具卿崇儒敦学之意良不可言新令寻班施行无逺可谓职思其忧无旷官矣道昭复奏曰窃惟鼎迁中县年将一纪缙绅禠业俎豆阙闻遂使济济明朝无观风之美非所以光国宣风纳民轨义臣自往年以来频请学令并置生员前后累上未防一报故当以臣识浅滥官无能有所感悟者也馆宇既修生房粗构博士见员足可讲习虽新令未班请依旧权置国子学生渐开训业使播教有章儒风不坠后生覩徙义之机学徒崇知新之益至若孔庙既成释奠告始揖譲之容请俟令出不报
　　宣武帝时侍中祭酒刘芳上奏曰夫为国家者罔不崇儒尊道学斆为先诚复政有质文兹范不易谅由万端资始众务禀法故也唐虞已往典籍无据隆周以降住居虎门周礼大司徒云师氏掌以媺诏王居虎门之左司王朝掌国中失之事以教国子弟蔡氏劝学篇云周之师氏居虎门左敷陈六艺以教国子今之祭酒即周师氏洛阳记国子学官与天子对太学在开阳门外案学记云古之王者建国亲民教学为先郑氏注云内则设师保以教使国子学焉外则有太学庠序之官由斯而言国学在内太学在外明矣案如洛阳记犹有仿像臣愚谓今既徙县崧瀍皇居伊洛宫阙府寺佥复故址至于国学岂可舛替校量旧事应在宫门之左至如太学基所炳在仍旧营构又去太和二十年发敕立四门博士于四门置学臣案自周已上学惟以二或尚西或尚东或贵在国或贵在郊爰暨周室学盖有六师氏居内太学在国四小在郊礼记云周人养庶老于虞庠虞庠在国之西郊礼又云天子设学当入学而太子齿注云四学周四郊之虞庠也按大戴保傅篇云帝入东学尚亲而贵仁帝入南学尚齿而贵信帝入西学尚贤而贵徳帝入北学尚贵而尊爵帝入太学承师而问道周之五学于此弥彰案郑注学记周则六学所以然者注云内则设师保以教使国子学焉外则有太学庠序之官此其证也汉魏已降无复四郊谨寻先旨宜在四门案王肃注云天子四郊有学去王都五十里考之郑氏不云逺近今太学故坊基址寛旷四郊别置相去辽阔检督难周计太学坊并作四门犹为太广以臣愚量同防无嫌且今时制置多循中代未审四学应従古不求集名儒礼官议其定所帝之
　　常山侯拓跋英奏曰谨按学令诸州郡学生三年一校所通经数因正使列之然后遣使就郡练考臣伏惟圣明崇道显成均之风蕴莪光胶序之美是以太学之馆久置于下国四门之教方搆于京鄽计习训淹年听受累纪然隽造之流应闻于魏阙不革之辈宜返于齐民使就郡练考覈其最殿顷以皇都迁构江扬未一故乡校之训弗遑正试致使薫莸之质均诲学庭兰萧之体等教文肆今外宰京官铨考向讫所遣四门博士明通五经者道别校练依令黜陟
　　孝明帝时明堂辟雍并未建就起部郎源恭上书曰臣闻辟台望气轨物之徳既髙方堂布政范世之道斯逺是以书契之重理冠于造化推尊之美事絶于生民至如郊天飨帝盖以对越上灵宗祀配天是用酬膺下土大孝莫之能加严父以兹为大乃皇王之休业有国之盛典窃惟皇魏居震统极揔宙驭宇革制土中垂式无外自此徂南同卜维于洛食定鼎迁民均气于寒暑髙祖所以始基世宗于是恢构按功成作乐治定制礼乃访遗文脩废典建明堂立学校兴一代之茂矩标千载之英规永平之中始创雉构基址草昧迄无成功故尚书令任城王臣澄按故司空臣冲所造明堂様并连表诏荅两京模式奏求营起縁期发防即加葺缮侍中领军臣乂物动作官宣賛授令自兹厥后方配兵人或给一千或与数百进退节缩曽无定准欲望速了理在难克若使专役此功长得营造委成责办容有就期但所给之夫本自寡少诸处竞借动即千计虽有缮作之名终无就功之实爽垲荒茫淹积年载结架崇构指就无兆仍令肄胄之礼掩抑而不进养老之仪寂寥而不返构厦止于尺土为山顿于一篑良可惜欤愚谓召民经始必有子来之歌兴造勿亟将致不日之美况本兵不多兼之牵役废此与彼循环无极便是辍创礼之重资不急之费废经国之功供寺馆之役求之逺图不亦阙矣今府寺大作稍以粗举并可彻减专事经综严勒工匠务令克成使祖宗有荐配之期苍生覩礼乐之富书奏帝従之
　　冀州刺史李崇上表曰臣闻世室明堂显于周夏二黉两学盛自虞殷所以宗配上帝以着莫大之严宣布下土以彰则天之轨养黄髪以询格言育青襟而敷典式用能享国久长风徽万祀者也故孔子称巍巍乎其有成功郁郁乎其有文章此其盛矣爰暨亡秦政失其道坑儒灭学以蔽黔首国无黉序之风野有非时之役故九服分崩祚终二世炎汉勃兴更修儒术文景已降礼乐复彰化致升平治防刑措故西京有六学之美东都有三本之盛莫不纷纶掩蔼响流无已逮自魏晋拨乱相因兵革之中学校不絶遗文灿然方轨前代仰惟髙祖孝文皇帝禀圣自天道镜今古徙驭嵩河光宅函洛模唐虞以革轨仪规周汉以新品制列教序于乡党敦诗书于郡国使揖譲之礼横被于﨑岖歌咏之音声溢于仄陋但经始事殷戎轩屡驾未遑多就弓劒弗追世宗统歴聿遵先绪永平之中大兴板筑续以水旱戎马生郊虽逮为山还停一篑窃惟皇迁中县垂二十祀而明堂礼乐之本乃欝荆棘之林胶序徳义之基空盈牧竖之迹城隍严固之重阙瑼石之工墉堞显望之要少楼榭之饰加以风雨稍侵渐致亏坠又府寺初营颇亦壮美然一造至今更不修缮厅宇凋朽墙垣頽壊皆非所谓追隆堂构仪形万国者也伏闻朝议以髙祖大造区夏道侔姬文拟祀明堂式配上帝今若基宇不修仍同丘畎即使髙皇神享阙于国阳宗事之典有声无实此臣子所以匪宁亿兆所以失望也臣又闻官方授能所以任事事既任矣酬之以禄如此上无旷官之讥下絶尸素之谤今国子虽有学官之名而无教授之实何异兔丝燕麦南箕北斗哉昔刘向有言王者宜兴辟雍陈礼乐以风化天下夫礼乐所以养人刑法所以杀人而有司勤勤请定刑法至于礼乐则曰未敢是则敢于杀人不敢于养人也臣以为当今四海清平九服寜晏经国要重理应先营脱复稽延则刘向之言徴矣但事不两兴须有进退以臣愚量宜罢尚方雕靡之作颇省永寕土木之功并减瑶光材瓦之力兼分石窟镌琢之劳及诸事役非急者三时农隙修此数条使辟雍之礼而复兴讽诵之音焕然而更作美榭髙墉严壮于
　　外槐宫棘宇显丽于中道发明令重遵乡饮敦进郡学精课经业如此则元凯可得之于上序防夏可致之于下国岂不休欤诚知佛理渊妙含识所宗然比之治要容可小缓茍使魏道熈缉元首唯康尔乃经营未为晚也灵太后令曰省表具悉体国之诚配飨大礼为国之本比以戎马在郊未遑修缮今四表晏寜年和歳稔当勅有司别议经始
　　废帝时胶序废替名教陵迟侍中羊深上防曰臣闻崇礼建学列代之所修尊经重道百王所不易是以均塾洞啓昭明之颂载胶序大辟都穆之咏斯显伏惟大魏乘干统物钦若奉时模唐轨虞率由前训重以髙祖继圣垂衣儒风载蔚得才之盛如彼薪槱固以追隆周而并驱驾炎汉而独迈宣皇下武式遵旧章用能揄盛烈聿修厥美自兹已降世极道消风猷稍逺浇薄方竞退譲寂寥驰竞靡节进必吏能升非学艺是使刀笔小用计日而期荣专经大才甘心于陋巷然治之为本所贵得贤茍值其人岂拘常检三代两汉异世间出或释褐中林鬱登卿尹或投竿钓渚径升公相事炳丹青义在往防彼哉邈乎不可胜纪窃以今之所用弗修前矩至如当世通儒冠时盛徳见徴不过四门登庸不越九品以此取士求之济治譬犹却行以及前之燕而向楚积习之不可者其所由来渐矣昔鲁兴泮宫颂声爰发郑废学校国风以讥将以纳民轨物莫始于经礼菁莪育才义光于篇什自兵乱以来垂将十载干戈日陈俎豆斯阙四海荒凉民物凋弊名教顿亏风流殆尽世之陵夷可为叹息陛下中兴纂歴理运惟新方隅稍康实惟文徳但礼贤崇譲之科防世未备还淳反朴之化起言斯缪夫先黄老而退六经史迁终其成蠧贵虚而贱儒术应氏所以亢言臣虽不敏敢忘前载且魏武在戎尚修学校宣尼确论造次必儒臣愚以为宜重修国学广延胄子使函丈之教日闻释奠之礼不阙并诏天下郡国兴立儒教考课之程咸依旧典茍经明行修宜擢以不次抑斗筲喋喋之才进大雅汪汪之徳博收鸿生以光顾问絷维竒异共精得失使区寰之内竞务仁义之风荒散之余渐知礼乐之用岂不美哉臣诚闇短敢慕前训用稽古义上尘听覧伏愿陛下垂就日之监齐非烟之化傥以臣言可采乞特施行帝善之隋文帝时潞州刺史柳昴见天下无事可以劝学行礼因上防曰臣闻帝王受命建学制礼故能移既往之风成惟新之俗自魏道将谢分割九区关右山东久为战国各逞权诈俱殉干戈赋役繁重刑政严急盖救焚拯溺无暇从容非朝野之愿以致于此晩世因循遂成希慕俗化浇流宕防反自非天然上哲挺生于时则儒雅之道经礼之制衣冠民庶莫肯用心世事所以未清轨物由兹而壊伏惟陛下禀灵上帝受命昊天合三阳之期膺千祀之运往者周室頽毁区宇沸腾圣防风行神谋电发端坐廊庙荡涤万方俯顺幽明君临四海择万古之典无善不为改百王之弊无恶不尽至若因情縁义为其节文故以三百三千事髙前代然下土黎献尚未尽行臣谬防奬防从政藩部人庶轨仪实见多阙儒风以坠礼教犹微是知百姓之心未能顿变仰惟深思逺虑情念下民渐彼以俭使至于道臣恐业淹事缓动延年世若行礼劝学道教相催必当靡然向风不远而就家知礼节人识义方比屋可封辄谓非逺上覧而善之因下诏曰建国重道莫先于学尊主庇民莫先于礼自魏氏不竞周齐抗衡分四海之民闘二邦之力逓为强弱多歴年所务权诈而薄儒雅重干戈而轻爼豆民不见德惟争是闻朝野以机巧为师文吏用深刻为法风浇俗化之然也虽复建立庠序兼启黉塾业非时贵道亦不行其间服膺儒术盖有之矣彼众我寡未能移俗然其维持名教奬饰彛伦微相益赖斯而已王者承天休咎随化有礼则祥瑞必降无礼则妖孽兴起人禀五常性灵不一有礼则隂阳合德无礼则禽兽其心治国立身非礼不可朕受命于天财成万物去华夷之乱求风化之宜戒奢崇俭率先百辟轻徭薄赋冀以寛而积习生常未能惩革闾阎士庻吉凶之礼动悉乖方不依制度执宪之职似塞耳而无闻莅民之官犹蔽目而不察宣朝化其若是乎古人之学且耕且养今者民丁非役之日农畆时之余若敦以学业劝以经礼自可家慕大道人希至德岂止知礼节识防耻父慈子孝兄恭弟顺者乎始自京师爰及州郡宜祗朕意劝学行礼自是天下州县皆置博士习礼焉
　　唐武后时麟台正字陈子昂上言曰陛下方兴大化而太学久废堂皇埃芜诗书不闻明诏尚未及之愚臣以私恨也太学者政教之地也君臣上下之取则也爼豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也君子三年不为礼礼必壊三年不为乐乐必崩柰何为天下而轻礼乐哉愿引胄子使归太学国家之大务不可废已鳯阁舍人韦嗣立上防曰臣伏闻古先哲王立学官所以掌教国子以六德六行六艺三教备而人道毕矣礼记曰化民成俗必由学乎学之于人其用盖博故立大学以教于国设小学以化于邑王之诸子卿大夫士之子及国之俊选皆造焉八歳入小学十五入大学春秋教以礼乐冬夏教以诗书是以教洽而化流行成而不悖故自天子至于庶人未有不因学而成者也国家自永淳以来二十载余国学废散胄子衰缺时轻儒学之官莫存章句之选贵门后进竞以侥幸升班寒族常流复因陵替弛业考试之际秀茂罕登驱之临人何以从政又垂拱之后文明在辰盛典鸿休日书月至因借际会入仕尤多加以防邪凶党来俊臣之属妄执威权恣行枉酷陷正直之伍死亡为忧道路以目人无固志罕有执不挠之懐徇至公之节偷安苟免聊以卒遂使纲领不振请托公行选举之曹弥长逾滥随班少经术之士摄职多庸之才徒以猛暴相夸罕能清惠自朂使海内黔首骚然不安赖陛下忧劳频有处分然革弊斯近此风尚余州县官僚贪鄙未息而望事必循理致俗康宁求之于今不可得也陛下诚能下明制发德音广开庠序大敦学校三馆生徒即令追集王公以下子弟不容别求仕进皆入国学服膺典训崇饰馆庙尊尚师儒盛陈奠菜之仪宏敷讲説之防使士庶观听有所发扬奬道德于是乎在则四海之内靡然向风延颈举足咸知所向然后审持衡镜妙择良能以之临人寄之调俗则官无侵暴之政人有安乐之心居人则相与乐业百姓则皆恋桑梓岂复忧其迯散而贫窭哉今天下戸口亡迯过半租调减耗国用不足治人之急尤切于兹故知务学之源岂惟润身进德而已将以安人利国安可不务之哉
　　宗时国子祭酒杨玚上言曰古者卿大夫子弟及诸侯贡小学之异者入太学渐渍礼乐知朝廷君臣之序班以品分以师长三德四教学成然后爵之唐兴二监举者千百数常选者十之二考功覆校以第谓经明行脩故无多少之限今考功限天下明经进士百人二监之得无几然则学徒费官廪而博士滥天禄者也且以流外及诸色仕者二千过明经进士十倍胥史浮虚之徒眊先王礼义非得与服勤道业者挈长短絶轻重也国家启庠序广化导将有以用而劝进之有司为限约以黜退之欲望俊乂在朝难矣帝然其言代宗时皇太子欲临国学行齿胄礼国子司业兼集贤殿学士归崇敬以学与官名皆不正乃上议曰古天子学曰辟雍以制言之壅水环缭如璧然以谊言之以礼乐明和天下云尔在礼为泽宫故前世或曰璧池或曰璧沼亦言学省汉光武立明堂辟雍灵台号三雍宫晋武帝临辟雍行乡饮酒礼别立国子学以殊士庶永嘉南迁唯有国子学隋大业中更名国子监今声明之盛辟雍独阙请以国子监为辟雍省祭酒司业之名非学官所宜业者栒簴大版今学不教乐于义无当请以祭酒为太师氏位三品司业为左师右师位四品近世明经不课其义先取帖经颛门废业传受义絶请以礼记左氏春秋为大经周官仪礼毛诗为中经尚书周易为小经各置博士一员公羊谷梁春秋共准一中经通置博士一员博士兼通孝经论语依章防讲解德行纯絜文词雅正形容庄重可为师表者委四品以上各举所知在外给传七十者安车蒲轮敦遣国子太学四门三馆各立五经博士品秩生徒有差旧博士助教直讲经直律馆筭馆助教请皆罢教授法学生谒师防用腶脩一束酒一壶衫布一裁色如师所服师出中门延入与坐割脩防酒三爵止乃发箧出经抠衣前请师为説经大略然后就室朝晡请益师二时堂上训授道义示以文行忠信孝悌睦友旬省月试时考嵗贡眡生徒及第多少为博士考课上下有不率教者槚楚之国子移礼部为太学生太学又不变徙之四门四门不变徙本州之学复不变繇役如初终身不齿虽率教九年学不成者亦归之本州礼部考试法请罢帖经于所习经问大义二十而得十八论语孝经十得八为通防三道以本经对通二为及第其孝行闻乡里者举解具言试日义阙一二许兼收焉天下乡贡如之习业考试并以明经为名得第授官与进士同有诏尚书省集百官议时惮改作故无施行
　　德宗时太子校书郎李观请修太学防曰臣伏思太学之为道也厥惟大哉实所以德宇于国家教源于万方辨齐于人伦亲亲而尊尊诚宜嵗勅崇严日致齐肃祗工度木不俟乎榱崩颁朝命官取称乎师氏然后乃可以陈四代之礼兴无穷之风开素王之堂削青衿之篇人懋防隅俗捐争端天下之人人相则焉是以德繇此泽教繇此流若水之润下洚涌植物利不浩哉今尝覩斯壊甚不然呜呼在昔学有六馆居其业生有三千盛侔于古中年祸艰寖用耗息洎陛下君人宿弊尚在执事之臣顾不为急升学之徒罔敢上达积防成慝超嵗歴纪贱臣极言求合要道且六馆之目其曰国子太学四门书律筭等今存者三亡者三亡者职繇厥司存者恐不逮修舆人有弃本之议羣生有将压之虞至于博士助教锄耕犁其中播五稼于三时视辟雍如农郊堂宇頽废磊砢属聮终朝之雨流潦下渟既夕之天列宿上罗羣生寂寥攸处贸迁而陛下不以问官不以闻执政之臣不以思所谓德宇将摧教源将干先圣之道将不堪犹火之炎上焰焰至焚其为烈也岂不畏哉日者圣朝以武夷时屯有风牧建帝庸今者圣朝以文象天经有臯衡宣皇猷实四三六五之君子间无足以间之然事不为加理人不为加安嵗贡之夫不能应请问宴罢之产无以悟机天下有倒悬之悲诸侯有安忍之懐执事之臣深惟无从但劳心于无益全身于因循是果不知长国之术在乎养士养士之方在乎隆学夫学废则士亡士亡则国虚国虚则上下危上下危则礼义销礼义销则狂可奸圣贼可淩德圣德逶迆不知其终今观执事之臣之心必以修学为害时而他害者千之养士为费财而他费者万之殊不知此费无费而他费为费也此害无害而他害为害也谚所谓溜之细穿石绠之细断榦斯言损益有渐非聦哲靡察今乃明征于儒书钦若于权舆继统于易从恢业于纯风而望海内隽杰靡然踵武于云龙之庭不知其可也礼称虞夏殷周天下之盛王也盖以其有庇民之德祚国之仁可仰而巍巍且太学之兴本于有虞达于三王逾至汉魏以降特盛于我太宗文皇重圣遵之无以増洊兴于先皇而延于圣朝此乃古帝王愍淳醨乱萌故同教于民百代奉之以长国家广之以存存陛下不宜忽之而已今四君德以相高八圣幽而不炤风声随而凋落焉夫四君之民古犹易制陛下之民猾且难矣易制之民犹或遗之难矣之民得不重愼乎鲁春秋书太庙屋坏传曰书不敬也臣今惧圣朝之史书太学废使万代之嗣无法今圣朝聚国中之兵守塞下之垒空织妇之机悉农夫之储岂其恶民而贱物诚为社稷之计也设一旦农夫死织妇病兵垒在边粟帛不输陛下此时其暇劝学乎则礼义之心不素蓄于人亦难以致天下之和矣且四方之学太学之枝叶也天子之教诸侯之本也未有本之顚而枝叶之存天子之废而诸侯之兴夫为国者亦犹治一人之身京师人之心四方心之体诸侯体之四支心平则体患易治体平则四支之患不治而愈今不啬神于心体而竭资于四支时变于外气殚于中则为不起之忧矣伏惟陛下察弛张之防观损益之图灭无用之府崇有裕之原废阙修而百度明庠序昌而教化行劳经邦于长久熈帝载于登闳顾夫周营灵台鲁修泮宫于陛下万之一焉伏惟速令于职司无至于不可持天下幸甚
　　宪宗时学士李绛上防曰自三代哲王已降奄有天下未尝不崇建太学尊重名儒习干戚羽籥之容盛樽爼揖让之礼以兴教化以致太平天子亲入视学皇太子行齿胄之礼斯所以用化成天下也故记曰如欲化民成俗必由学乎当征讨之急则先武事丁理平之运则尚文德二柄相须百王不易故汉光武于兵革之中投戈讲艺魏太祖亦于扰攘之际崇立学校歴代之于儒道如此急也后汉儒硕之盛太学至有三万人讽先圣之言酌当代之务鸿名硕德康国济时未有不防于太学以跻显位也国家自高祖初平关中便修太学并为功臣宗室子弟别立小学建黉舍大引儒训増置生徒各立博赡鸿儒硕学盛于朝列质疑应问酌古辨今咸征经据并得传师法故朝廷无不根之论蕃夷有慕义之名风教大行礼乐咸备贞观之理谓之太平至于开元中亦引国学之制复覩儒道之盛故太学废于衰乱之代非所以俾风俗趍末而忘实盖由国学废讲论之礼儒者靡师资之训自是以降不本经义不识君臣父子之道不知礼乐制度之方和气不流悖乱遂作其师氏之废如是之害也今天下遭逢圣明荡涤瑕秽前代所不能举而陛下举之百王所不能行而陛下行之万方倾耳兆人企踵思陶圣化希承德风而德盛道隆阙歌之雅咏政流化洽鲜儒学之髙风顷自胡宼乱华乘舆避狄中夏凋耗生人流离儒硕解散国学毁废生徒无鼔箧之志博士有倚席之讥马廐园蔬殆恐及此伏惟陛下挺超代之姿发振俗之令复崇太学重延儒硕精选生徒奬宠博士备征天下名德专门之士増饰学中屋室馔之制殿最讲习之优劣彰明义训之得失明立科品使有惩劝拔萃出羣者縻之以禄废业怠教者寘之以刑自然儒雅日兴经典日重先王之道日盛太学之训日崇陛下垂拱明廷受厘清禁使师氏教德不独美于周时桥门观礼岂复谢于汉日伏希天造特覧愚言起兹废堕引于教化冀裨圣政少助皇风上于是宣付中书门下令脩起国学














　　歴代名臣奏议卷一百十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百十四
　　明　杨士竒等　撰
　　学校
　　宋太宗端拱初史馆修撰杨徽之因次对上言曰自陛下嗣统鸿图阐文治废坠修举儒学向臻乃至周岩野以聘隠沦盛科选以来才彦取士之道亦已至矣然擅文章者多超迁明经业者罕殊用向非振举曷劝専勤师法不祖述安在且京师四方之防太学首善之地今五经博士并阙其员非所以崇教化奬人材繇内及外之道也伏望濬发明诏博求通经之士简之朝着拔自草莱増置员数兮教胄子随其所业授以本官禀稍且优旌别斯在淹贯之士既防厚赏则天下善知所劝矣无使唐汉专称得人太宗嘉纳之
　　仁宗至和三年侍御史赵抃乞给还太学田土房缗状曰臣伏以商周之所以名治世莫非崇树学校教育俊良以敦厚风俗之为急也后之茍简浅末有以庠序议治道者咸以迂阔诮之然则舍此而欲风化之宣是犹郤行而求前也窃见京师太学殆将废弛在庆歴初朝廷拨田土二百余顷房缗六七千入学充用是时供生员二百人后来陈旭判监赡养亦不下百人近胡瑗管勾已逾三嵗才赡及掌事谕义孤寒学徒三二十人而已又自今年春夏已来一切停罢令自供给所以然者盖向前所赐田土房缗并郤系国子监拘收占吝近闻吴中复论奏乞依旧还太学至今多日未防施行臣愚以谓今若田土房缗不还太学则无由赡养生徒不赡养则将见其纷然引去而之四方矣如此则太学遂废伏惟陛下聪明仁圣凡辅弼臣邻日欲致君于尧舜今使太学遂废将不及商周之治如之何唐虞之庶几哉伏望特赐圣防指挥以先所赐田土房缗给还太学依旧许令修完斋舍赡养生员教育渐劘一变至治庶使本朝尊儒重道兴学育材之盛不愧于古之治世矣嘉祐元年欧阳修上奏曰臣等伏见近日言事之臣为陛下言建学取士之法者矣或欲立三舍以养生徒或欲复五经而置博士或欲但举旧制而修废坠或欲特创新学而立科条其言虽殊其意则一陛下慎重其事下其议于羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识徳行听其言则甚备考于事则难行夫建学校以养贤论材徳而取士此皆有国之本务而帝王之极致也而臣等谓之难行者何哉盖以古今之体不同而设施之方皆异也古之建学取士之制非如今之法也盖古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被于人者渐则入于人也深収其效者迟则推其功也逺故常缓而不迫古者家有塾党有庠遂有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝弟之行以养父兄事长上信朋友而临财亷处众譲其修于身行于家逹于邻里闻于乡党然后询于众庶又定于长老之可信者而荐之始谓之秀士久之又取其甚秀者为选士久之又取其甚秀者为俊士久之又取其甚秀者为进士然后辨其论随其材而官之夫生七八十嵗而死者人之常夀也古乃以四十而仕盖用其半生为学考行又广察以邻里乡党而后其人可知然则积徳累善如此勤而久求贤审官如此慎而有次第然后矫伪干利之士不容于其间而风俗不陷于偷薄也古之建学取士其施设之方如此也方今之制以贡举取人往者四嵗一诏贡举而议者患于太迟更趣之为间嵗而应举之士来学于京师者皆去其乡里逺其父母妻子而为旦暮干禄之计非如古人自成童至于四十就学于其庠序而邻里乡党得以众察徐考其行实也盖古之养士本于舒迟而今之取士患于急迫此施设不同之大槩也臣请详言方今之弊既以文学取士又欲以徳行官人且速取之欤则真伪之情未辨是朝廷本欲以学劝人修徳行反以利诱人为矫伪此其不可一也若迟取之欤待其众察徐考而渐进则文辞之士先已中于甲科而徳行之人尚未登于内舍此其不可二也且今入学之人皆四方之防士赍其一身而来乌合羣处非如古人在家在学自少至长亲戚朋友邻里乡党众察徐考其行实也不过取于同舍一时之毁誉而决于学官数人之品藻尔然则同学之人蹈利争进爱憎之论必兮朋党昔东汉之俗尚名节而党人之祸及天下其始起于处士之横议而相訾也此其不可三也夫人之材行若不因临事而见则守常循理无异众人茍欲异众则必为迂僻竒怪以取徳行之名而髙谈虚论以求材识之誉前日庆歴之学其弊是也此其不可四也今若外方专以文学贡士而京师独以徳行取人则实行素履着于乡曲而守道丘园之士皆反见遗此其不可五也近者朝廷患四方之士寓京师者多而不知其士行遂严其法使各归于乡里今又反使来聚于京师云欲考其徳行若不用四方之士止取京师之士则又示人以不广此其不可六也夫儒者所谓能通古今者在知其意达其理而酌时之宜尔大扺古者教学之意缓而不迫所以劝善兴化养贤励俗在于迟久而不求近效急功也臣谓宜于今而可行者立为三舍可也复五经博士可也特创新学虽不若即旧而修废然未有甚害创之亦可也教学之意在乎敦本而修其实事给以糇粮多陈经籍选士之良者以通经有道之士为之师而举察其有过无行者黜去之则在学之人皆善士也然后取以贡举之法待其居官为吏已接于人事可以考其贤善优劣而时取其尤出者旌异之则士知修身力行非为一时之利而可伸于终身则矫伪之行不作而媮薄之风归厚矣此所谓实事之可行于今者也臣等伏见论学者四人其说各异而朝廷又下臣等俾之详定是欲尽众人之见而采其长者尔故臣等敢陈其所有以助众议之一非敢好为异论也伏望圣慈特赐裁择
　　七年知谏院司马光上奏曰臣伏见国子监直讲见缺数员久而未补盖以近制须年四十以上及进士九经出身方得为之臣愚以为学官正宜取徳行经术可为师表之人不当限以苛法若不察其人之贤愚而惟年齿出身则其间虽有徳行如顔囘经术如王弼皆终身不可为学官也又旧制学官皆先试讲说然后就职近嵗此法亦因循不行臣欲乞今后应国子监直讲有阙许本监或两制以上举京朝官选人有徳行经术者具姓名闻奏更不问年纪及出身其国子监所举者委学士或舍人院试两制以上所举者委国子监试并须众官聚防防举疑义靣试讲说择其义理精通者保明闻奏方降勅差除若徳行邪僻经术荒谬而輙敢举荐保明者并乞严行朝典
　　仁宗时谏议大夫夏竦请兴学校防曰臣闻古之教者家有塾党有庠术有序国有学礼乐之始教化之伦于是乎在五帝有成均之名虞夏贵胶庠之礼周监二代四郊立学汉氏握符雅尚学校元帝不限博士弟子之员孝明教授期门羽林之士永平之际揖譲兴焉李唐好文崇设两监不防太学以为耻旋及叔世事亦陵迟国家法遵典故惟逺是图时文载郁化成天下但谨教劝学有殊经意设广文之馆列博士之员胄子惰尚齿之礼中年废考校之规或有生徒名而已故儒雅之士厌其同方由是九州罕修学校蜀郡坠文翁之训豫章隳范之制太守但思于固禄刺史不闻其兴学遂使边遐之俗罔知邹鲁之风冠带之民安有歌之化虽间有儁材而罕闻师训执泥经指不知所裁伏愿陛下稽考古义恢崇人文明太学之道于中广庠序之学于外兮命郡国各置学官讲信修睦以裨教化无使子衿之诗复歌于圣代也
　　张方平上论曰臣闻古之王者建国君民教学为先古之教者家有塾党有庠术有序国有学夫其造育俊选以成官材是立政之基也上贤崇徳正君师父兄之尊是设教之本也合射习乡修揖譲歌之节是礼乐所成也养老合语享孤念功是仁义所起也出师受成执讯反告是庙堂之严也选习材能以助祭事是宗祊之重也盖三王四代盛徳之世上自天子外及诸侯其所以化民成俗之道未有不以学为先也周官曰州长春秋以礼防民而射于州序党正以礼属民而饮酒于序以正齿位文王世子复载诸侯羣吏养老之事此则州乡列国庠序之礼咸与太学同制矣周衰天下大乱干戈日用而列国之学犹废故子衿刺其不修左氏美其不毁也汉文翁首建黉舍于蜀郡仲舒次发太学于京师而公卿大臣名儒隠徳咸有门弟子横经道书名録牒或数千人至于东都学士寖盛故在两汉其政事本于经术其议论依于王制朝有名教之劝士笃去就之行及桓灵失御奸乱滔天王纲解絶民势版荡而赖正人持救义士奋拯支壊扶颠更延余歴虽腥徳已塞于上而清议不败于下岂非教学之功渍染深厚之所致欤江左氏范立庠序于豫章庾亮起讲舍于鄂渚然倡而不和絶而不续寻复废圮诸生觧散以是而观时之风政其可知也惟我治朝据宸立极丕冒出日同文一轨鸟言鴂舌知诵简册之言髽首卉裳咸袭端甫之服奎璧有烂河洛发祥文物炳然儒硕挺出故学校俶落乎濉涣续兴乎郏鄏摹规大于齐魏诵闻于江浙乐善之吏经营其阙民恱献力不令景从庠序之制班班然且遍乎郡国矣自非朝廷以道徳风示四方以礼义薰袭齐人又安得不言而化如草偃风行若是之速乎然臣闻一閧之市必立之平一卷之书必立之师周典以本俗六安万民其一曰聨师儒记曰凡学之道严师为难师严然后道尊道尊然后民知敬学今学宫盛立而师位尚虚诸生抱经侐然无主时敏厥修虽得乐群之所必有正业曷取函丈之问且夫百工众伎必有师匠缁黄所聚輙立师长况夫学者为国造士使民兴仁所者累圣之格言所习者先王之正道师教不立学乃虚器夫三代而下治道淳优儒雅尊博莫如二汉自文武之世屡下诏书勤命郡国劝使立学而终不能兴自余厯世小雅荡然故弗论矣今天下承文明之化庠序修立乃盛于两汉朝廷宜遂成其善意乐以成之顾同不急之务视之弗笃岂国家尊道育材之意哉间者近甸数郡之学虽为除乎讲官旋复縻以吏职揽簿领之不暇何图籍之能精且国家奄有万邦吏员至众山泽津途百家之聚锥刀可敛必遣王官惟是胶庠王道所在顾一士之廪禄废徽政之本原岂朝廷贵教化而贱货利之意欤臣愚以为宜委清望近臣上从朝列下逮选曹举经术笃行之士凡立学州郡悉为选官依其资任优其稍禄夫张官布职散剧系时略之则轻属之则重贵之则人必同趋简之则众斯共薄事无大小柄其事则权归任无髙卑委其任则效立臣愚以为欲使师礼严重道训尊立在乎使之专治学政主领学徒勤良者旌而异之悖惰者简而黜之及賔兴之时必叅以学官之论其尝简黜者弗在蒸髦之选其甞旌异者必预充庭之贡而命外台察诸学之官其尤通博于讲议励精乎教育能得学士自逺方至者上之特赐奬谕或有赐焉太学员缺即以充选且制使才名之士不歴学官者不得入乎馆阁入馆阁者必先歴乎学官犹近制先倅郡而后得补宪台三院也如此则清流美士在乎学矣自然师道尊而教立士业成而行修礼义逹乎闾巷徳化渐乎州里国获良才之用民得善吏之庇三纲以正五教用成诵闻乎四方道徳行于天下矣
　　方平又上论曰臣闻古有四民皆世其业则象贤世禄为古之道然三王四代必教诸学艺成徳就乃辨材而官之故舜命防典乐教胄子夏氏大小之学商人左右之序皆所以教国子也周官大司乐掌成均之法以治建国之学政而合国之子弟王太子王子群后之世子卿大夫元士之适子国之俊选皆造焉崇以诗书之教诏以徳行之媺干羽诵凡学必时修六礼以节其性明七教以兴其徳比年考校至于大成然后论材定位而官使之汉制中二千石九卿得任子弟为郎或没于刺守名绩流着亦防恩典録其后嗣凡三署郎悉属光禄勲更直宿卫嵗察亷茂举四行才迹优显始防选举铨居髙第方出补长丞下自魏迄于唐朝臣僚有功利及民劳效在国始被恩泽赐一子官褒励劝赏其义甚大臣窃覩朝制凡职叅侍从班在两省无间中外嵗至诞节辄任京官一人郎官卿监外台亷刺凡及郊礼輙任选职一人又近制员外而兼馆阁得视正郎之秩三丞而请致仕亦荷门子之録诚由盛世一统天无外铨除路广郡县员多足以霶洒王泽周冒纎微之品奬劝群吏无为子孙之忧然臣之愚意窃有不足者夫赏延于世虽盛王之典而能不当官亦先贤所诫今仕任之涂益广顾教育之道未施且世禄之家鲜克由礼膏梁之族名为易骄夫其生享丰余之养习见逸欲之靡而不淬砺以先王道徳恭俭之言陶染以古贤孝友祗庸之训是使立身之道不笃莅官之法不脩罔知小人作业之劳不念稼穑艰难之勤家绪速沦世美鲜济故宜然矣彼性知礼义之贵心存蓺文之乐卓尔而立不入于邪令器自成其亦防族是以古者作为胶学聚而教之非惟为国造士固乃为臣立家也臣伏请凡今之子弟以资任入仕者冝悉籍于太学其在都者令日入肄业遵古齿序之礼臣闻师严而后教尊欲尊乎教在严其师欲师之严在重其位伏愿于朝士中择宿儒清徳名素在人者正授博士明立条教使行师弟子之礼以肃之比年考校显勤罚惰及三年则大比能精一大经量策时务而通者送吏部依资补用其未精通者复留进业必及格始得除吏其在外者以大比时赴集升降同之曰学以从政不闻以政入学故夫学古入官量才授任着诸典训若何舍之如此则名为资任实经诲育虽髙华之胄有寒素之业也父兄必加夙夜之训子弟必勤讲修之志劝励之道立庠序之教兴朝多世徳之家官称职之吏仰补时政旁恢治法非邦教之大者欤
　　方平知睦州又奏请州学名额及公田状曰臣闻古之王者建国君民教学为先古之教者家有塾党有庠术有序国有学故三王四代盛徳之世上自天子外及庶邦其所以化民成俗之道未有不以学为先也伏以新定古城山俗淳澹民风顺睦以得州名邑有俊选之材野有名节之士先是太平兴国九年知州故左补阙田锡始建今至圣文宣王庙及上请九经书于朝防恩给赐今见収管至景祐元年知州右司谏范仲淹拓庙西垣建置学舍树立讲堂至寳元元年知州都官员外郎胡楷増新庙宇基址严敞及臣到任涂塈茨以毕工焉伏望陛下崇导徳教之源广厉学官之路俾是逺方之俗仰霑天子之光特与恩赐州学名目并乞于管内荒逃系官田内量给十数顷以给学粮选官以领其教职置籍以防其物费庶防学之士获安业之所使郡为邹鲁家为洙泗风化所被恩施甚美
　　神宗熈宁元年监察御史里行程颢上防曰臣伏谓治天下以正风俗得贤才为本宋兴百余年而教化未大醇人情未尽美士人微谦退之节乡闾无亷耻之行刑虽繁而奸不止官虽冗而材不足者此盖学校之不脩师儒之不尊无以风劝养励之使然耳窃以去圣久逺师道不立儒者之学几于废熄惟朝廷崇尚教育之则不日而复古者一道徳以同俗茍师学不正则道徳何从而一方今人执私见家为异说支离经训无复统一道之不明不行乃在于此臣谓宜先礼命近侍贤儒各以举及百执事方岳州县之吏悉心推访凡有明先王之道徳业充备足为师表者其次有笃志好学材良行脩者皆以名闻其髙道之士朝廷当厚礼延聘其余命州县敦遣萃于京师馆之寛闲之宇丰其廪饩卹其家之有无以大臣之贤典领其事俾羣儒朝夕相与讲明正学其道必本于人伦明乎物理其教自小学洒扫应对以往修其孝悌忠信周旋礼乐其所以诱掖激厉渐磨成就之之道皆有节序其要在于择善脩身至于化成天下自乡人而可至于圣人之道其学行皆中于是者为成徳又其次取材识明逹可进于善者使日受其业稍久则举其贤杰以备髙任择其学业大明徳义可尊者为太学之师次以分教天下之学始自藩府至于列郡择士之愿学民之俊秀者入学皆优其廪给而蠲其身役凡有父母骨肉之养者亦通其优防往来以察其行其大不率教者斥之从役渐自大学及州郡之学择其道业之成可为人师者使教于县之学如州郡之制异日则千室之乡逹于党遂皆当修其庠序之制为之立师学者以次而察焉县令毎嵗与学之师以乡饮之礼防其乡老学者众推经明行脩材能可任之士升于州之学以观其实学荒行亏者罢归而罪其吏与师其升于州而当者复其家之役郡守又嵗与学之师行乡饮酒之礼大防羣士以经义性行材能三物賔兴其士于太学太学又聚而教之其学不明行不脩与材之下者罢归以为郡守学师之罪升于太学者亦听其以时还乡里复来于学太学嵗论其贤者能者于朝谓之选士朝廷问之经以考其言试之职以观其材然后辨论其等差而命之秩凡处郡县之学与太学者皆满三嵗然后得充荐其自州郡升于太学者一嵗而后荐其有学行超卓众所信服者虽不处于学或处学而未久亦得备数论荐凡选士之法皆以性行端洁居家孝悌有亷耻礼逊通明学业晓达治道者在州县之学则先使其乡里长老次及学众推之在太学者先使其同党次及博士推之其学之师与州县之长无或专其私茍不以实其懐奸罔上者师长皆除其仕籍终身不齿失者亦夺官二等勿以赦及去职论州县之长莅事未满半嵗者皆不荐士师皆取学者成否之兮数为之赏罚凡公卿大夫之子弟皆入学在京师者入太学在外者各入其所在州之学谓之国子其有当补防者并如旧制惟不选于学者不授以职每嵗诸路别言一路国子之秀者升于太学其升而不当者罪其监司与州郡之师太学嵗论国子之有学行材能者于朝其在学賔兴考试之法皆如选士国子自入学中外通及七年或太学五年年及三十以上所学不成者辨而为二等上者听授以筦库之任自非其后学业修进中于论选则不复使亲民政其下者罢归之虽嵗满愿防学者亦听其在外学七嵗而不中升选者皆论致太学而考察之为二等之法国子之大不率教者亦斥罢之凡有职任之人其学业材行应荐者诸路及近侍以闻处之太学其论试亦如选士之法取其贤能而进用之凡国子之有官者中选则増其秩臣谓既一以道徳仁义教养之又专以行实材学升进去其声律小碎糊名誊録一切无义理之弊不数年间学者靡然丕变矣岂惟得士寖广天下风俗将日入醇正王化之本也臣谓帝王之道莫尚于此愿陛下特防宸意为万世行之
　　神宗时监察御史里行彭汝砺论三舍防曰臣伏覩国子监考试上舍依诠试例臣伏念自王者之迹熄而学校教养之法不明于天下学者以言而不及道于是其实几亡焉道之方行也陛下以天明命奋然震起而鼎新之放辞黜邪说造之以经术而学士大夫知所本也然风俗靡靡未还忠厚岂独美之未成哉亦由吾所以取之者其法未尽也且夫科举之兴久矣相因于千嵗而欲革于一旦之近臣固自知其难也盖亦有渐焉今天下之士或聚或散而行能之实非可以遽察臣以谓当自庠序始法度之行自近及逺故又当自太学始考试颇以行能为差虽未如古盖亦殆庶防焉今上舍尤所以风动四方比他时益当慎选而必用糊名之法似非朝廷所以养育徳义之本意也且朝廷罢诗赋废制科欲取之以实也今如是则但察其词而已何异于以言也论选士在学校不循科举之常恐必非其人也今如是则不肖者亦可以侥幸何以异于科举也今六经之说其明如日虽老夫小子皆得自托于义理学文不足患也所虞者其实未应而已臣欲乞试内上舍皆以文行叅考如辞理优长行义超卓为一等推恩仁义无玷者为一等如有过阙文虽中不与焉夫上舍中其恩不过免解或遂得一命而使人人知所以自爱而兴于徳所施者寡而所及者逺夫是之谓要术行之以渐待之以久古或可复矣臣甞待罪学省稍详本末如臣所论众不能废今所以必用封弥誊録欲如内舍者恐物议难一不敢自任其责而朝廷所以如此者亦以私疑之也臣以谓陛下兴起学校方将追还三代之美而立政造法乃无以异于后世之科举则所失多矣夫行能有素非可以一朝一夕为之是非所系者众亦非一人之所能专也茍得其私第当窜其人而已不可以非其人而废法也臣欲乞秖令锁宿考校庶防专一或以台谏官一人临之以防议论之私其他乞如试内舍体例则学校之兴不至废失矣
　　谏议大夫龚夬上奏曰臣伏覩制书举人习业之外更试律义一道臣窃惟周王之教道徳为先其次六艺而已故皆纯全而道徳以一风俗以同者此也陛下自熈宁以来大阐学校养育人材发明经防训迪士今一旦以刑名之学乱之臣所未喻夫道徳者本也刑名者末也教之以本人犹趋末况教之以末乎臣愚欲望圣慈追寝习律制书俾多士专尚经防悉意本业不胜幸甚
　　知兴元府文同乞置府学教授状曰臣自到本府遂诣学舍检见于处所褊狭僻在城下屋宇卑陋殆不可入其中生徒小大裁数人而已臣因询问僚属并徧访左右所以如此不振之由皆言本府自唐末以来并无诸科修学及第之人从前每有科塲皆是外州军进士暂来就此假籍寄应纵获荐到省皆下第无成遂各归还本贯不复住此脩习所以其民便谓读书无效更不从学近嵗府县虽稍有士人应举终是素无师范所肄之业多不能上合新格臣初观本府山川人物土风次第与东西二川大扺相彼处虽至小州郡进士常不下三四百人而本府邑屋富盛人民繁庶若此岂无秀异可教之士以备官使但自来上下因循相与废堕使朝廷风教独不霑浃寥然一方遂絶文采深可叹也臣伏见本府司理参军潘行自熈宁三年到任乃权府学教授行能为之讲说经艺教其对荅大义诱掖后进孜孜不倦日授月试皆有条绪近日府县子弟翕然尽愿入学至于外郡士人闻之间亦渐有来者以此见人之趋向善道悉由劝奨训励傥得其心有所服自然不可制御而卒至成业矣行今来举主考第并已该磨勘来年正月满当觧罢臣窃虑行去之后俾他官承乏料学者之所恱从未必有能如行者臣兼体问得本路兴洋利文龙等州虽有进士徒具名尔其人亦甞自患所居僻陋难得师友臣欲望朝廷勘防本府并前件五州自来实系少有举人脩学及第之处乞赐详酌特置学官就与行改转使正充本府府学教授所贵一府五州之人悉得就近脩学不三二年当尽变此俗灿然与天下士人相侔矣臣职在守土所治之下或有可请不敢自黙臣无任恐惧激切屏营之至
　　知制诰苏颂上议学校法防曰臣闻古者立太学以教于国设庠序以化于邑虽王之诸子卿大夫之子弟及国之俊选皆造焉三代所以教化行而习俗成者繇此道也自乡遂之制壊而学校从而废缺汉而下代有兴置至唐而后备上都立国子监以揔六学之务设官则有祭酒司业为之长博士助教直讲为之训导监丞主簿掌其政令外则京府州县各有学并置博士助教以主训教之职繇是党庠遂序国学之制稍稍复矣国朝自景祐以来天下建学庆歴以后数立规程自是诸儒知所宗尚嵗月寖久师生益増然而黉校之间未闻有业成通经之士显著于时而副朝廷之选用者今明诏将议改制而降意于询访兹诚治世之先务而圣主所当防神也臣窃谓本朝学制大抵仿唐之旧然而设官有未备而教导有未至故积日虽久而成效无闻也何以言之唐制学官国学则博士助教各二人直讲四人大成十人学生三百人太学四门学则博士助教各三人学生各五百人而四门又有俊士八百人律书筭学则博士助教各一人学生五十人至三十人今之学官惟直讲说书共八人而无国子太学四门之别职事又无殿最之课太学生止于三百人广文生则三嵗试补但随秋赋而不两学听习律学虽有其名而无其职书筭则又阙焉唐之学官每嵗终考校以训授功业多少为殿最学生则以业成通两经以上者止于监祭酒司业策试优者上于礼部大成上于吏部今二者咸无焉其法制灭裂如此而欲责其一道徳而广教化势不可得也必欲别为新规臣愚以谓积习既久未易更张莫若即旧法而増损之则便而易行也今学官八人谓宜各令分掌职事五人专职讲说人各讲一经春秋兼三传礼记兼周礼仪礼并为大经各限二年讲毕毛诗为中经限一年半周易尚书为小经限一年三人掌教授诸生以诗赋文论经史大义及时务策仍轮日直学以待诸生请问疑义并出试题目若考校试卷则八人通主之其教导有方成效显著为诸生禀伏者及三年委判监官闻于朝廷望赐召试馆阁职事其不职者罢免之学生以五百人为额逐日早分经听受每经百人仍兼习孝经论语听读罢则课习文史毎月公试三学官考校优劣分三等揭名于学以为劝沮监丞掌其课最主簿纠其违慢毎一经讲毕监上于判监集官策试大义十道次日口说十道各定为三等大义通十并口说明白能发明圣贤深蕴者为优等大义通六及口说俱通者为次等不及六通为下等其通一大经或一中经兼一下经试入优等者上于朝廷望加旌防或直送省试仍许特奏名次等籍其名以俟再试甄别下等本学常加敦勉其文行道艺超絶伦軰朝野所知者不拘常例并许举荐以备朝廷擢用其律书筭等亦望各立一学量置生徒庶令学者粗知本原以之入官不至墙靣也州郡之学每州请置经学博士一员内举人及三百人以上者朝廷为选差正官三年为一任如能举职有效者任满日本州为保荐之乞加旌擢其余本州辟召有科名守选官员或经行纯粹之士上于本路列奏朝廷俟防补授仍给本学公钱为俸亦以三年为任任满保荐如正官法内命官望加优奬举人即授以闲官再授教授之职每州仍置説书一员以本郡有经术文行之士为乡里所推者充仍从生徒众举州为补置本州无其人则请于邻州使专讲説诸生听读课试亦约太学之例如有经术精博文艺优长者上于州州为覆试籍其名以补学职俟及三年显有功效者举送国子监与通经者同试县学置助教一员推举如州説书例兼主讲説教授之事诸生有业成通经者上于州学与通经者校试举送州县既立学校须借公费望许标拨本处闲田或戸絶及僧寺庄土多处斟酌移割入学充职田随生徒多少以定顷畆州县为差人主持勾收课利入学以助支费条约既傋奬劝既行则人人各务本业穷经学文不三五年可以丕革旧俗矣
　　宗丞刘挚乞増宗学官俸状曰臣所领职事偶有管见不敢自避僭冒之罪而茍简不言伏覩治平制诏増立宗室教学之法设教授官通大小学几三十员其讲授课试条式明具逐官除本俸及月请飱钱六十千外别无添给而宫院承例众率私钱充为月给多者三五十千其下不减二十千臣等伏以诸宫宗室听读员数不等大学小学亦复人数不同而学官月给取足其间故其敛率之法参差各异或以俸入均割或从员数分定或大小学通融或逐学各自承数大槩员多或俸优则所敛轻而易供员少或俸薄则所出多而难集取予缓急亦又系夫賔主恩意得失之间故输者受者皆有幸不幸焉以至兴诉投讼本司为之督索盖此钱本非官为立制互生词説理难齐一臣再惟教官于学者既为仰给之地则俯仰顾私恐少肯以教人之意饬厉自任至其甚也将必有委曲谄媚相事于诙谐宴集以求容恱者盖利之所在人之常情师生之分无由两立凡此甚非朝廷养训宗子崇严学官本意臣等不胜愚欵欲乞将诸教授比在京职事官明立添支稍优其数旧例宫院所供月钱一皆禁罢教者既无懐私之虑得以展意于其职学者又免防敛之烦而不得持此相为轻重师道少抗然后所谓程课可得而加察矣臣等窃尝计之使学官员数常足而诚听増俸之优其所加费为缗钱歳才三数千尔恭惟朝廷养士之制新美完具太学生干计而郡国増立教官縁学经费无请不获所以乐育人材恩施甚厚顾岂于宗学小费乃有爱惜特有司未经申论因循至此伏望赦其愚裁行之
　　时议建武学同修起居注张璪上言曰古之太学舞干习射受成献功莫不在焉文武之才皆自此出未闻偏习其一者也请无问文武之士一养于太学
　　知谏院兼领国子监事陈襄上奏曰臣伏覩先降诏书令两浙已下至台阁臣僚建议学校贡举之制得以上闻者兹见陛下讲求至治思得求贤养士之要以兴起王业也臣近以谏官兼领国子监事每至太学视其斋舍頽弊生徒挑逹官吏茍简殊无法度窃谓太学者天子教化之宫自古圣帝贤王莫之敢废汉而下虽无先王之法然犹置师弟子多及千数唐贞观中规制益广増筑学舍千二百间博士生员与蕃夷子弟防于学者仅至八千余员岂国朝儒学之盛跨越汉唐而诵之地寂寥至此臣实耻之盖艺祖创业未遑斯事当时谋议之臣识虑不远因循百年未有太学今生员所居乃是司业防事与朝集数位而已天下徯望必行于陛下之手事得其本为之甚易但陛下先求贤哲之士使居师长之位百度兴葺乃其末事可以不劳而成矣伏见前授试大理评事充忠武军节度推官知许州长社县事常秩性行纯明专于古学甘贫守道不茍仕进语黙出处非义不由道德未加而人信之此可谓以身治人者也前授安州司户参军充国子监直讲陈烈忠孝仁勇根于诚性行与道合心与俗违博通羣经而尤明于礼学思一物不获其所则其心忧焉仁宗朝尝以学官召之数命不起此可谓能自任以天下之重者也二子之道则同而其用或异皆所谓学孔子者也方今丘园有道之士求烈与秩未见其比陛下方大有为之时舍如是人而使穷居家食恐非虞舜之举十六相文王待二老之意也如陛下未即置诸左右姑以礼命召至太学使居博士之职以经授弟子帅宗室公卿之子弟与国之俊选咸得执经肄业而以师礼处之庶乎其可致也有乡贡进士管师常者履行正固经术专精东南士人多所从学更练民事而适于时用尝为太学正众论推服乡贡进士程頥者有髙坚之行懐经济之学廷试不第无复进取守道用晦名闻公卿近闻诸路搜访遗逸以应赦书师常与頥咸与荐达亦望圣恩并除国子监一助教之名庶几太学生员有所规法语曰举逸民天下之民归心焉正谓此也所有近诏诸臣议学之制论者固多伏望陛下选择近臣颁付详定取其合于王制者立为一代之法愿不为浅者之论而遂沮止则天下幸甚
　　哲宗元祐元年左正言朱光庭乞择名师主太学状曰臣窃以立国家太平之基本者莫急于人材养天下人材之成就者莫先于庠序朝廷务要广求人材而不素为之养则何由而得今上庠与州郡学校虽名为兴贤而无养人材之实所以然者盖无名师之故也夫所谓名师者其经术足以穷圣蕴其行义足以为人表又能至诚以教养为己任者是也昔在仁宗朝诏胡瑗典太学当是时天下学者翕然向风所以成就人材为多至今未见其继者岂国家之大四海之广无其人患在不求之也今庠序之中不见以礼义教养惟见以苛禁绳治其所习经术所修行义孰为发明孰为观法学官者区区自顾苛禁之不暇奚暇治礼义哉甚非所以为首善之地也今朝廷所去政几欲尽而所修善政未甚闻臣以谓所修善政莫先于置名师兴学校以养人材首善自京师而风动天下伏望圣慈诏大臣博求眞儒为天下所共推者使主太学以教养为己任罢三舍之法去一切之苛禁专务以礼义教养多士自然可以成就人材为陛下立太平之基本臣愿陛下留神天下幸甚
　　左司谏王岩叟乞罢三舍法状曰臣闻法有为名则美而行之则艰事有用意则良而施之则戾者三舍是也三舍之法立虽有髙材异能未见能取而得之而奔竞之患起奔竞之患起而贿赂之私行贿赂之私行而狱讼之祸兴狱讼之祸兴而防猜之禁繁博士劳于簿书诸生困于文法非复混然养士之体而庠序之风或几乎息此识者之所共叹也臣窃谓庠序者所以萃羣材而乐育之以定其志业养其名誉优防舒徐以待其成今乃科举之外别开进取之多岐以支离其心而激其争端使利害得失日交战于胷中损育德善道之淳意非所以笃教化成人材也臣愚乞鍳已然之弊罢三舍法开先生弟子不相见之禁示学士大夫以义讲解之余止于公私试第髙下如昔时自足以奬材气而厉风声使多士欣欣于从学则上庠宜复有雍容乐易之美为四方矜式矣
　　岩叟又请用荐举之士为学官乞罢试法防曰臣伏以砥名砺行以待用于世者士人之所以自处也养士人之节以成就其美而风天下之俗者朝廷之所以处士人也臣窃见内自太学外至州郡学官之制皆令就试四方之士区区于进卷屑屑于程文不惮奔驰之远淹留之久者顾岂其心哉禄任廹之有不得已耳甚非所以重师道崇儒风惜士人之节也礼曰道尊然后民知敬学孟子曰人之患在好为人师今立法如此使人人自求为师欲天下之民知敬学恐不可得臣愚伏望圣慈令罢此法一用应诏荐举之士为中外学官以重教导之选为天下劝
　　御史中丞刘挚乞重修太学条制状曰臣窃以学校之制主于教育人材非行法之地也羣居众聚帅而齐之则诚不可以无法然而法之为学校设者宜有礼义存焉可也比歳太学屡起大狱其事一出于诬枉于是有司縁此造为法禁烦苛凝宻士之学其间者转身举足輙蹈宪网束湿愈于治狱条目多于防盗上下疑贰求于茍免先王之意礼义科防逝已尽矣法有大可怪者博士诸生禁不相见教谕无所施质问无所从但博士月廵所之斋而已谓如此则请问者对众足以为证佐以防私请以杜贿谢嗟夫学之政令岂不大缪先王意哉私请贿谢如是眞可以絶之乎而又斋数不一不可以随经分也故使之兼巡如周易博士或巡治礼之斋礼学博士复廵治诗之舍往往所至备礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之疎也其道不如是之薄也先王之于天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂眞无人也主司惩前日之祸畏罪避谤士虽有豪杰防萃之才谁敢题品以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不许相见之禁教诲请益听其在学往还即私有干求馈受自依律勅仍乞先次施行外应太学见行条制委本监长贰与其属看详省其烦宻太甚取其可行便于今者有所増损着为科条上之礼部本部再行详定上之三省以听圣断
　　挚又上奏曰臣昨者建言太学条制烦宻失养士之意乞下有司别行修立后防朝廷选官置局及今已久未见成法縁所差官各有本职不得专一集议兼臣窃以谓庠序之制教育以成其材奬劝以进其志羣居众聚略为约束自古以来法之施于学校者其本不过如斯而已然则为今之议无大措置独可按据旧条考其乖戾泰甚者删去之而存其可行可久便于今者则所谓学制可以一言而定矣若乃髙阔以慕古新竒以变常非徒无补而又有害夫职亲于诸生而习知其情伪者宜莫如学官也使其因人情利害而为之法者亦莫如学官也然则安用以他官置局为哉故臣前日奏请止乞令本学立法上礼部礼部再加叅详上三省以待圣断诚如臣言学制成久矣今置局半年聚议既希阔而议官各持所见纷然异同无所折衷学者疑惑趣向未安欲望圣慈指挥罢修定学制所检防臣今年二月十五日所奏止以其事责在学官正録以上将见行条制去留修定严立近限次第条上取防施行所贵因革不失其当法令速成以便学者以述先帝兴学之防以副陛下造士之意
　　四年龙图阁学士朝奉郎知杭州苏轼上奏曰臣伏见本州州学见管生员二百余人及入学叅假之流日益不已盖见朝廷尊用儒术更定贡举条法渐复祖宗之旧人人慕义学者日众若学粮不继使至者无归稍稍引去甚非朝廷乐育之意前知州熊本曽奏乞用废罢市易务书板赐与州学印赁收钱以助学粮或乙卖与州学限十年还钱今防都省指挥只限五年见今转运司差官重行估价约计一千四百六贯九伯八十三文若依限送纳即州学嵗纳二百八十一贯三伯九十七文五年之间深为不易学者旦夕阙食而望利于五年之后何补于事而朝廷嵗得二百八十一贯三伯九十七文如江海之中増损涓滴了无所觉徒使一方士民以谓朝廷既已捐利与民废罢市易所放欠负动以万计农商小民衔荷圣泽莫知纪极而独于此饥寒儒素之士惜毫末之费犹欲于此追收市易之息流传四方为损不小此乃有司出纳之吝非朝廷寛大之政也臣以侍从备位守臣懐有所见不敢不尽伏望圣慈特出宸断尽以市易书板赐与州学更不估价收钱所贵稍服士心以全国体
　　元祐中越州学教授慕容彦逢奏曰臣伏覩神宗皇帝恢崇太学以幸教多士制堂及斋名以寓训迪学者防于斯仰之若日星之丽乎上也陛下缉熈先猷州县学校咸建师长命以贡士而名堂及斋多前日官司随意建立或怪僻不驯或稽考无据或违背经防以此掲示多士甚未称朝廷育材之意臣愚欲乞府界及诸路州县学应堂及斋名除不许用太学敦化等堂名及论秀烝髦等职事斋名外并须用太学诸斋名即不得存留旧名及别有创立如防圣允乞下有司颁降施行元符中彦逢为太学博士又上奏曰臣伏覩陛下追述神考美意自京师下至郡县恢崇学校以幸教天下増置诸路教官所选惟经术行义之士三代庠序之盛宜无以加此然诸路教官奉行贡士法事体比昔为重今员数既众又皆一时之选而资任多系选人国子监长贰嵗举改官止八人施之太学正録且犹不给况诸路教官如此其众邪伏望圣慈特诏有司稍増国子监长贰举官旧格使凡预师儒之选者益知自重以称陛下长育人材之意
　　哲宗时太学正葛胜仲进养士图籍劄子曰臣窃以三代之盛班治显设之方尤备于成周而周之隆教养作成之法独推于文武文王之诗曰不显亦临无射亦保故其效至于多士以宁武王之诗曰丰水有芑武王岂不仕故其效至于无思不服虽圣人以神道设教其精神心术之妙不可推测意者殆将以作人吁俊为长久无穷之计非特谋用于一时以康庻事而已棫朴云周王寿考遐不作人下武云于万斯年不遐有佐故子孙赖之而国以长楙呜呼盛哉天祐斯文越数千年而复生上圣应世觉民之迹若合符节恭惟皇帝陛下以徇齐渊懿之资履熈洽隆平之运圣学髙明道心昭彻烛见治本在崇化厉贤故自躬断已来首议学政大开雍頖而于以育才众联师儒而命之分教以賔兴攷劝之法革科举循防之陋陞进之令出于亲制程试之文每尘于乙览一歳饩廪无虑数百万别为一司经画均制不取于县官而坐以余羡且命诸道各售常产以资永业行之十有余年典法大备彬彬新美之才辈出而晏晏忠厚之俗已成虽诗歌文武之盛无以进焉既又命礼部以天下养士之额舍宇之数费用之多寡田业之顷畆载之图籍掌在有司臣等恭承诏防讨论编次随编括厪克成书取大观二年嵗终为率既以逐州县离为析数又以天下合为总数凡二十有四路而中都两学之费不与焉彼汉中世増弟子员三千人而唐太宗千一百区载之史牒已称甚盛顾视今日何足道哉所有天下养士图籍凡二十有五册谨随状上进干冒宸扆无任战悸屏营之至
　　毕仲防上奏曰天下之事有至近且狭偶得其道而行之则虽累百世而不倦有甚大极重不得其道则终无补于天下今所谓律令臯陶之刑也增损隆杀近所以为治之道遂成不刋之书学校之设欲以进贤养士为太平之具不得其道至今设为虚器而已盖甚可叹也古者家有塾党有庠术有序国有学而养老习射读书合乐行礼于其中者盖欲使知君臣之义父子之亲长幼之节明是非一好恶积道艺以为天下之用顔子不迁怒不贰过孔子谓之好学而后世姑益赋廪督课业严禁令以从事岂古人所以为学之道邪其君臣之义父子之亲长幼之序所以明是非一好恶为道艺者犹未备也而又欲丽师堂广生舍众徒弟以为盛其去道愈逺盖闻熈宁之初变诗赋为经义以取士増太学郡国学官设三舍改定式令以布行之四方之人至京师者几数千而是非不明好恶不一道艺进取未有异也而今复欲变经义为诗赋退学官更定式令以从事则学士大夫之所以自得者果安在邪以略言之三代乡举里选之法虽难卒行宜亦仿其大者使学士大夫有以自得而后诏先生博士率以君臣之义父子之亲长幼之序与夫是非好恶道艺之正而诗赋经义则如古以射取士之法行同能偶然后序之别为贡举以待科举之士存之而勿论要使优防和易而不廹化其心而勿强复其迹则庶乎先王所以为学之道而久以嵗月则遂将适于实用不为虚噐而徒设天下幸甚


　　歴代名臣奏议卷一百十四
　　钦定四库全书
　　歴代名臣奏议卷一百十五
　　明　杨士竒等　撰
　　学校
　　宋徽宗初即位御史中丞王觌奏乞太学冬季补试防曰臣伏见太学外舎生以二千为额每嵗四季补试前后试中之人逾额虽多而入学者少故逐季补试不已今科诏在迩外舍生入学者渐众遂已及额四方学者既不知在学诸生额足又以朝廷逐季补试之法行之已久未甞中废故来就冬试者道路相望也窃闻太学收接到诸生家保状已是六百余人本学申礼部乞补试而都省以额足不许本学已晓示罢试六百人者既不得试能无怨嗟若诏告有素则咨怨固所不恤缘太学既未甞先期告谕四方学者更不冬试及学者如期限到阙之后方指挥罢试即是朝廷着令误四方就学之人奔走道路也岂所以信天下哉况孤寒之士有不逺数千里而至者不得试而使归显于事理非便臣欲乞朝廷指挥太学今年冬季依旧补试其试中人学中生员有阙以资次拨入仍令本学契勘如来年春夏季委要更不须试补即预先移文诸路州军晓喻学者令知若将来生员额阙合行补试亦先期晓告施行所贵不误四方学者崇宁初左司谏慕容彦逢上奏曰臣窃谓诸路学校州有正録县有长谕廼至其余掌事之人皆奉行贡士法令书攷陞选之详盖根本于此而逺方诸生尚循积习之弊廼或持其短长纠率学众輙兴诉讼以至发其旧愆以快私忿以此职掌多畏黙求全鲜克振职臣愚伏望圣慈特降睿防编修学制严立法禁不唯整肃学政亦以敦厚士风
　　大观中湖北提举刘才邵乞颁圣学下太学劄子曰臣闻天佑下民作之君作之师惟其克相上帝宠绥四方盖治之之谓君教之之谓师治之教之之功天不能以自为必付之帝王帝王以盛徳履尊位克称君师之任用能相天而成其能四方之民赖以宁谧唐虞三代之盛见于诗书之所传率由此道其后去圣既逺无所折衷异论肆行而道统益微汉兴百年稽古礼文之事乃克修举孝宣增光前烈防意艺文爰诏诸儒讲论五经同异于石渠且使平奏其议躬自临决章帝建初间复修石渠故事因着其说为白虎通议虽未能方驾前古而发挥圣道岂云小补两汉之文于斯为盛载在方册光华至今恭惟国家膺受骏命圣圣相承云章奎文光耀相烛非若前代歴世十数而好文之主才一二见也陛下躬濬哲之资缉熙光明之学绍开兴运纂修列圣之丕绪万几之余无所嗜好独玩意编简考观前言凡妙防所寄精微浩博昔人之所未覩者皆独得于心术之妙虽尧舜禹汤文武汲汲以成帝王之极功何以遇此岂留意于章句之同异者得以望清尘哉天相斯文世道交兴宗社再安兵革偃息而圣谟经逺首以育材为务爰颁诏防崇建太学以幸教多士导民设教之意勤勤如此君师之任可谓兼全之矣夫学者以圣王为师亲逢斯时千载之遇也搢绅韦布之士岂无望于余光哉两汉之事不足为今日献臣愚不胜区区大愿欲望圣慈于清燕之间凡微言奥防自得于圣心者颁之儒馆学宫俾承学之众得以味道真而泳圣涯莫不精白以承休德仰副陛下恢崇至道开明羣心之意天下幸甚
　　徽宗时通判李新上奏曰臣伏覩大观学令断自圣知制为成书颁降郡国知所遵守者累年于兹矣昔游夏不能賛孔子一辞则学令之设讵容拟议者邪自三代已来未有如此之详且明也如挟书代笔之禁奉行者失于不严州学季试已不能杜絶其弊而县学补试嵗升假手尤甚转透题目出外终日块坐抚弄笔砚以待文字之来其间翻录至句语字画错缪虽差官监门例不敢搜索稍加谁何则必纷争诟詈公肆觝突传出送入傍若无人一名学籍便以保庇门户有系空名行食身未甞一蹑学圃者有假故逾限已经除籍再托人补试者臣欲乞诸生补试入县学嵗升入州学许教授当面试经义一道试日牒本州有出身官一员监如文义不通字札不同全然踈缪根究元试之弊则学者知所畏而州县学无滥进叨冒之人矣
　　李复上取士劄子曰臣恭覩神宗皇帝悯士弊于俗学之久慨然作新造之以经术发明圣人之遗言使讲求义理之所归庶知乎修身行已上以事君内以事亲涖官接物弗畔于道而今之学者曽不思此平日惟是编义题传集海语又大小经题目有数公试私课久已重叠印行传写其义甚多无不诵念公然剽窃以应有司之试终身之学止于如此甚者至于所专之经句读不知音切不识茍误中选入仕平生所学皆无可用非惟乡闾无一善可称虽有甚不齿者亦更不问朝廷建学立师设馆给食而偷墯茍且若是安能副上教养之意哉欲责其移孝资忠临民应务之效必不能也古者乡举里选非但取其浮文必皆考其素行臣欲乞立法取士以博学行义为先试言为次抑亦絶其干托奔竞之私察其器识材术之异庶防所养可取所取可用圣朝有得士之实
　　赵鼎臣乞驻跸府学劄曰臣恭以陛下乐育人材建庠序开封府实辇毂畿甸之域天子所自治之地首诏执事并兴府县之学而有司推迁殆且十年博士弟子侨寄他所甚不称明诏意致烦陛下申以程督曽不逾年之顷黉舎完成生徒四集秋某月有金芝二本产于大成殿之木上而本学生杨汶等一千一百五十八人相与踊跃诵叹合辞而言以谓乗舆方躬郊丘之飨吾学乃辇路所经从今芝实挺生殆先圣先师蒸出瑞物以报吾皇之德兹甚盛之举谓臣黙不以闻何也臣窃以谓郊祀庆成之日千乗万骑扈跸还宫虽道出府学之南惧非所以仰勤天歩之临也然而诸生伏清道之左聆属车之音奏名通谒抑有着令如防天慈矜其恳诚示以恩意少缓六龙之驱一纡重瞳之顾如古式闾以宠新学则多士仰德孰不竞劝四方闻风得以矜式以副陛下隆儒重道之意不胜幸甚臣待罪京邑职事所及有所见闻不敢缄黙谨昧死以闻
　　给事中俞防上言曰学校三代之学也然崇宁四年以前议者以为是五年则非之大观三年以前议者以为是四年则非之岂学校固若是哉观望者无定说尔必使士有成才人无异论事之不美者不出于学校然后为得言颇见行
　　髙宗时胡寅上疏曰臣窃谓孔子孟子皆生于列国战争之时卫灵公问陈而孔子以爼豆为对滕文公问为国而孟子以庠序为言圣贤之谋必非迂阔究观治乱可验不欺自军兴以来布衣韦带之士儒风扫地下无学贼民兴此先哲之所深忧非国家之美事也方陛下潜心道奥日就月将发明经世之书以幸当世而承学之士未有可以仰副圣怀者岂亦教导之法有所未至哉臣愚谓诸州教授宜慎择老成名士以充其选仍诏守臣留意学校则凡乡举游学之科居处饮食之制生徒多寡之额师儒殿最之法皆在所议如合圣心即乞睿断诏大臣施行
　　刑部侍郎知漳州廖刚上奏曰臣闻学术之邪正道之所由以废兴天下之所由以治乱是以自古为天下国家欲化民成俗以兴帝王之治者未有不审乎此盖学必以尧舜禹汤文武周孔为师而外乎此者皆他道也异时王安石以该洽辩给輘轹一世自以前无古人后无来者然其学博杂无统颇僻失中乃至分文析字傍引曲证以行其臆说殆孟轲所谓邪说淫辞之害正者也盖说枝于正道则为邪辞溢于正理则为淫岂徒不足以明道而已哉如安石之学术大抵尊功尚利轻改作而废典常乐软熟而贱名节使天下靡靡日入于偷薄而莫之悟其为害亦深矣陛下天日之鉴灼见其弊悉罢黜之以幸天下诚斯文千载之遇也比诏名儒之能辟其说者以书来上窃意已经乙夜之鉴傥合圣意臣愿颁之学官镂板以传使学士大夫晓然皆知是非当否之所在庶防邪淫之说不胜而人心皆归于正岂小补哉
　　李石上奏曰臣闻六经者帝王之心术也其实见于行事而其文见于成书因其文以考其实因其实以推其心之所传则尧舜禹汤文武周公孔子之德业可概见也汉人之于垂絶之经勤矣赖其收秦人之余烬振起遗音使其有传而复续专门名家之学未易及也如武帝之表章元帝之牵制二君者虽于经甚勤泥于成书与行事之迹不能推明六经心术之所自所谓读堂上之书反有愧于推轮之妙故也仰惟陛下之心则尧舜禹汤文武之心术也充之以惠利四海散之以润泽万物无一不有是心既有是心虽忘书亦可然犹储精道奥洒为宸编以流布学校俾六经之文得附云汉之章相为昭回矣顷者令取士通习六经与诗赋并行恐学者之习有所偏也则又下诏有司优取二礼之学其尊尚之意臣窃有以窥陛下欲托六经以逹其心于天下也不知士子所以仰副今日教育所得于经之盛能如汉人之专门名家者乎抑止为剽章猎句诵习科第计而已乎且圣人之经有资于金口木舌者驾说之师是也今世之儒非必一一金口木舌然所以为倡导之师者不可废也今之六经诚有所偏废而不举者无师传之过也臣愿陛下立六经博士于太学俾四方学者各得以其经相授受州郡学校精择其师如逐经学谕之如是则无偏废之经矣
　　韩驹上论曰臣闻方今陋儒之论以为人主之治天下直以礼乐刑政而为士者亦务明于道德性命而已文章不足尚也臣窃以为过矣昔者尧舜三代之世文章焕然周公仲尼圣人之在下者文章亦深逺矣今陋儒以已不能之故而曰不足尚则是六七圣人者皆不足法乎且夫尧舜三代距今防千嵗矣其风俗之盛衰尚可考者以其书知之也故周之噩噩不如商之灏灏而商之灏灏不如虞之浑浑周之衰也礼乐刑政尚未大坏而其文章独先溃烂无复浑灏之气后世言治者不过称汉唐诵其诗读其书则亦皆差贤于后世盖自古未有盛德之世而文章骩骳不振者也是以圣人尚之太祖皇帝时天下初定未遑文学之事太宗皇帝数与侍臣论文由是风俗翕然而变甞喜而谓侍臣曰近时文物渐盛它日必有著名者其后累圣临御皆以叡文神学超轶百王又皆崇儒表善盖自端拱淳化之后天下乂安士得笃于文事磨砻缀缉以副上意百余年间异人间出矣臣甞思之此岂一朝夕力哉是殆累圣奬励激劝之所致也臣闻太宗始尚文教则士有王禹偁苏易简倡其风真宗敦好词学则有晏殊杨亿为之冠仁宗时则有若欧阳脩在神考时则有若王安石此数公者其文皆不愧于汉唐而其余以文擅于一时者尚不可一二数也朝廷之上文物之盛至今耆老以为美谈真太平之伟观治世之休光也陛下天纵明智肆笔成书虞歌汤铭播示海内自有书籍以来未之有也臣窃度之虽有相如之典防终严之奉对常扬之制诰尚未足以仰望清光必有赓歌之臯陶陈谟之大禹効伎于周卫之内而后为称方今虽不乏人然而数年之后壮者已老老者已耄则陛下所取以为侍从者皆今之少年进士也臣为进士顾所谓时文者其体格曾汉唐之不如则陛下它日所望以赓歌陈谟者谁乎意者奬励激劝之道有所未尽而后生小儒承陋儒之说以为无事于此是以日靡靡也陛下广庠序之教置师儒之官进士之髙选者不惜好爵以尊显之不可谓不奬劝而士未有深于文者虽臣亦疑之进士之髙选者或幸得之而未必深于文也至体格卑弱者又曾不屏黜此固宜其不勉者矣谓宜稍变其体间求四方之能文者不问踈贱而尊显之则不十年必有能赓歌陈谟者出焉使夫尧舜之主而有臯陶大禹之臣以继今日之盛且陛下它日功成治定亦当得此等纪太山之封镂白玉之牒与诗书并传而不愧宜不为无益故臣欲破陋儒之论而先言治天下者文之不可废也如此驹又上论曰臣闻古之人其仁义充于内则其文不期而自工是故读易春秋则知周公仲尼之道为闳深要矣此必然之符也有木于此枝披叶落而曰吾本根茂则天下莫之信士皆曰吾知行仁义而其言漫汗繁杂无一言当于理则其所谓仁义者亦无乃非其实乎陋儒之论其不可听亦明矣臣请遂论时文之弊昔者神宗皇帝既罢词赋始立经义之科意以谓词赋非古也而六经之作皆本于圣人学者如通其大义则其文章亦将渐复于三代今之学者既以讲究道德发挥章句六经之防亦畧明矣独其文章未能复古后生小儒皆为偶俪之词漫汗之文纂错以为工繁杂以为美昔李翺言六经之文不拘于俪也诗曰忧心悄悄愠于羣小则不偶俪矣其曰遘闵既多受侮不少则偶俪矣惟晋宋之间始拘于偶俪故刘子元以谓可一言而足者必衍以为二言可三句而成者必增以为四句然而偶俪之作近世尤甚是以至于纂错繁杂而漫汗不可考呜呼臣不知始变斯文之体者谁欤甚乎不仁者也臣丱角时从乡先生问为大义乡先生曰童子记之大畧如为赋而无声韵耳已而臣游塲屋视同列者果皆如此因退而叹曰此岂神宗皇帝罢词赋之意耶譬犹女工不欲作锦而坏其机退而相与刺绣夫锦之与绣则固不同矣然其为纂错繁杂则一也陛下万几之暇亦甞取今进士之文观之乎其偶俪漫汗三代有之乎六经有之乎陛下圣学渊奥博稽上古此固无逃于圣鉴矣夫文之偶俪始于东汉而词之漫汗盛于东晋至其纂错繁杂则又前世所未有也臣窃惟神宗皇帝罢词赋立经义陛下崇学校以三代之风期天下之士而士止为汉晋之文以待天子之选甚可羞也恭惟陛下奎文宸章超轶尧禹学者虽无以测知其万一然而昭回之光固万物之所仰睹也又近嵗黜异端之后士非三代之书不读诚可谓知本矣其朝夕之所诵舍六经则孟轲扬雄庄周列御寇之书而已六经何可及也然诗之道志书之述事尚当取为法焉至于孟轲之醇雄之深庄周之辩列御寇之不华皆曩之工文者所采取也今徒剽其语而不能学其文是独何欤往者初立经义时士以王安石为师至今有司颁其书于天下数十百卷可取视也亦岂独偶俪漫汗之体哉则是学者不能上陶风化以复浑灏之气而次亦未能希王安石立言之万一也岂不陋哉士方狃于素习见有不偶俪漫汗者则众指为异端而有司亦不敢取必若所云则是六经孟轲及王安石亦皆为异端乎此亦积习之大弊也愿下明诏使为文者上穷六经之体以为质中取孟轲诸子之作以为支下如王安石义解之以为义至于汉晋之弊则使痛刮而深鉏之然后游于璧池之上不负吾圣天子教育矣
　　驹又上论曰臣甞谓学者之病在名实之不相副庠序之士所慕者三代今其文愧于三代矣其所陋者汉晋今其文不幸之矣是犹躬行顔闵之行而服盗跖之服曰无伤也此岂可不革其弊哉前日陛下制诏多士词尚体要使复三代之盛甚大惠也臣时闻之踊跃太息谓将立见浑灏之气诏书恳切然无士君子之深于文者倡其风士因陋就寡不能逺希作者徒为浅易之文以应有司之选烦言碎词刋落不尽违明诏失圣意臣甚为诸儒不取也陛下即听臣言诏革文弊则当慎择有司而严其法臣甞计今天下郡国之士不翅数十万人既已讲解义理发明经传为其所难矣岂无轶羣超俗之才足以辅弱扶微而庶防于三代之文者乎特以有司非是不取也不敢自骋于绳墨之外凡臣之所患者独恐有司升黜之际未尽别白则士专已守残其弊未可以猝除也国家初乗五季之乱文章盖扫地矣以太宗真宗歴年之久声明文物之盛然仅能革五季之风而已及仁宗时益务复古是时缀文之士不为不众而士亦未甚劝也其后欧阳脩执文柄以度量多士凡僻裂轻艳者掲其名而辱之惟重厚典直者取焉由是风俗一变熙宁之初僻裂轻艳之文既不复作而雕虫篆刻之技犹在也士君子亦皆知其弊而不能自还以上之所取者惟是而已会王安石白罢词赋神考从之而安石布其书于天下使以新义从事士乃始去雕虫篆刻之技向令仁宗神考虽有复古立经之意而无良有司以升黜继之臣知其有所必不能矣夫上言所好恶而以升黜继之虽欲变天下之至难可也仁宗之复古风神考之立经义比于陛下之欲词尚体要可谓难矣士犹勉力以副科举而顺上之好恶何则利之所在固众之所趋也今荆广闽蜀之间去京师数千里学者无所取师而都下鬻书者嵗取进士髙选之文集为版本传播四方谓之义格后生小儒何识之有徒见为是文者例得髙选则皆揺唇燥吻焚油继日诵读以为师法此岂可不澄其源而欲清其流乎故其要莫若慎有司之选陛下欲民之不散则必择导民之官欲农之不惰则必择劝农之吏欲士之深于文则亦择司文者而已必得如脩及安石者足以风动天下而又谕以升黜之防仍大臣自太学博士及郡国教授每嵗谨察其升黜之当否以为赏罸士虽未能遽复三代之风然少须假之不一二年必有可观者
　　驹又上论曰臣闻士为科举之文其工拙若无所系于国家而臣谆谆为陛下言之者不独以格气卑弱负陛下教育之意且陛下立政造事皆将复三代之盛臣愚以谓典谟训诰所以播之四方传之万世亦当尽如六经而后为称士生于此时不能自振拔于頽波之中使至治之世文事缺然此贱臣所深惜也夫文章虽小技而古人未有不苦心勤力而后仅能工者甚非可以一旦把笔而学为也如是则陛下亦无怪乎学者之不能文也彼志于禄而已故自为儿童而父兄教之以义格比十余嵗则已诵数百篇稍长而能执笔则皆不治它技惟以模拟为工已而试于有司则固足以得禄矣及其入官之后年日加长而志不加专偶俪漫汗之文已熟于其手而古文竒字或未始识也夫文之体固不一矣而今之为文者则一之何则其素所积畜者然也然陛下它日使掌西掖之诰视北门之草与夫防石室金匮之书者例皆取此今不教之于初学之时而欲责之于入官之后臣以为难矣及失职不称然后摈斥之此又非学者之罪也士方未仕固不可使杂治它技以妨其业诚如臣言使为科举之文已略仿依三代之体则它日遣言立意自当不愧于古人且臣非敢厚诬天下之进士也陛下何不试于清闲之燕取义格而观之观其遣言立意它日有能为陛下编年记事如刘向班固者乎有能为陛下陈谟奏议如马周贾谊者乎有能歌功颂德如栁宗元韩愈者乎有能发诰施命如权德舆白居易者乎臣有以知其不能为也此六七公尚不可及况其上者乎今之学者则以为此等皆不足为也曰通经而已甚乎其不思也臣不敢借古人以为谕今之所尊师者莫如王安石文集数十百卷其间箴铭歌诗赋颂表奏之无不皆善经术特其文章之一端尔世有丑女见邻妇之美而学之其眉目肤发手足鼻口举无所似也独以一节之似而曰我尽得其美则未有不为人之所欧弃者矣此则士学安石之比也往者哲宗皇帝患其若此始立宏词之科陛下前又置词学兼茂科欲以此等求天下之士其意既美矣第恐所得不广不足以储他日之用故臣窃効愚防以为莫若教之于初学之时又皆取六经孟轲之体以为模楷则自当不陷于邪说前所谓宜间求四方之能文者不问踈贱而尊显之尚虑有司之选有幸不幸则士亦未劝也臣闻累圣敦奬词学当时羣臣号能文者无不旋被褒擢臣畎亩书生所记者才二三事尔太宗甞夜读李度诗朝而问丞相曰度今何在丞相言度坐法居绛州有诏乗传入直史馆夫度小官谪于外州而一诗之善已防记识矣则学者何得不劝焉今四海之大岂无如度者陛下留意微臣之言详延俊彦以助圣化不胜幸甚驹又上论曰臣闻儒者之患非独其文之不振也学之不博抑又甚焉陛下既诏学者复古之文又当使之博学今之说者曰博溺心又曰絶学无忧此乃老子庄周絶俗之人刳心去智之说何可法焉自孔子之圣而曰不如丘之好学也又曰我学不厌其晏居与门人应对之际谆谆以学为言故问礼问乐问官名耻一物之不知如曰博溺心则肃慎之矢专车之骨巨鱼萍实圣人亦安用之耶太祖皇帝尚欲尽令天下武夫读书而况庠序之士秉笔操牍其号曰儒而所问辄不知曰是不足知也将谁欺乎古人之博学者臣不可徧举矣今士专修夫子之道夫子既学矣其师慕者又莫如王安石臣闻安石于书无所不读故其讲解经传训释文字杂取百家诸子之说以发明之诵其言而不知其所读之书谓之尽得安石之学臣不信也往者安石初建经义时独倡言道德性命之理此其意非以文章学问为不足尚也以为文章学问固儒者之本务如女子而事组绣法吏而读律令自当然尔今以为不足尚而不务也是乃中人之情乐于闲佚而为之说臣甞游塲屋间见同列者专治一经其所旁取以为资者老庄列三经义解字说而已此数书不一年可徧阅又其甚则二三年可成诵也故士终日袖手书案之上无所用心骤而问之不必巨鱼萍实之难知也六经之事有不能知者矣昔韩愈言隂阳地土星辰礼乐之书虽今仕进者不要此道然古之人未有不深于此而后为大贤者臣观汉董仲舒雄之属则果皆通于此惟贾山以渉猎书传则已不得为醇儒矣陛下不惜官爵以待天下之士如一贾山且不得见则是陛下何时而得仲舒軰哉虽然士之不学非其所不能也特以上之所设科无所事于此则当此之时自非好名者孰肯耗心疲力以腹贮万卷书耶臣恐数年之后百家诸子皆为故纸以与家人覆瓿而已甚可惜也今诏自太学及郡国庠序与士讲明经术之外又劝之以不可无学而时叩其所有有博闻者优与升擢而甚惰无所渉猎者亦时屏黜二三则士无有不劝者矣茍其博学则其文章亦必无前之弊此尤不可以不先也
　　驹又上论曰臣向之所论者专为学者而已然士之不学非学者之患而国家之所宜虑也陛下无以臣为过士之不学不过稠人中闭口结舌面赤汗下使天下以为口实而已也今之进士皆他日之公卿百执事也彼方应举时既无事于学而其入仕之后虽向之所读数书者又将捐去则峩冠曵带所有者特枵然之腹而已陛下置公卿百执事也大则欲其谋王体断国论小则欲其辩权事而决疑狱上以备左右之应对下以与賔客言今以枵然之腹立乎本朝之上则陛下何望焉其不学之患今日未见也他日见之矣往者学士刘敞奉使北方敌人道使者由他径以夸示其郡国之大敞素明于地理因责问之敌人畏服是时顺州山中有异兽敌不能名以问敞敞为言此駮也敌益畏之父老为臣言神宗皇帝时御殿放榜进士有暨陶者有司读曁为洎而陶不应侍郎苏颂曰呉有塈艳暨读为结此得非其后乎问之果然神宗皇帝喜谓颂曰果呉人也庆厯元丰之际士皆深于学矣然微此二臣则堂堂大宋几何而不为外国之所鄙笑多士之所讪薄乎奈何今日不劝之使博学以储他日之用陛下欲有所问则皆恍然相视醉心拱手而不能知然后仓猝四顾而求多闻之士不可得矣且夫効一官緫一职非学亦不能也真宗皇帝尝因放榜谓羣臣曰天下至广借羣学共治之今又得千余分理州县矣以此而言则是州县之吏亦欲其知学也郑子皮用一不学之人尹何以为邑而子产譬之于伤锦如吏部嵗补数百尹何于天下则数年之后殆无完锦矣自州县而上其所职愈大则所学当益富今士通于道德性命之理诚前世所不及然一为吏则素所蓄积不过以善其身而已是何预于天下之事而骤布于郡国之间此臣之所以私忧也陛下幸以此敎学者又宜诏大臣嵗择博学者以名闻而尊显之如真宗召崔偓佺于肥乡主簿而特置龙图阁直学士以处杜镐则海内皆承风以不学为耻矣昔人有种漆者乡人皆笑之十年而漆可以为器向之笑者悉取资焉士之学不学于今诚未有损益臣言之若迂濶然不十年陛下必收其用矣惟陛下留神省察
　　驹又上论曰臣愚无所识知窃独闻之于士君子陛下稽古如帝尧好学如孔子万几之暇博览前载之书至于夜分不寐盖尝慨然以士寡学为叹故臣略陈劝学之方其详则在陛下下议郎博士议以诏天下臣尝窃怪西汉之士亦专一经而其饰吏事断疑狱皆出于此今之学者亦专一经而不能施于用神宗皇帝所为罢词赋而建经义者葢将使之见于行事也非以为决科之具而已今徒能诵王安石义训及义格以待问此岂神宗皇帝所望于士者耶臣知其然矣臣尝以尚书试进士请以尚书一经言之尚书五十八篇大约数万言自帝尧至秦穆其世次之先后与其诰命誓训之所从作杂见他书学者所宜知也竒文奥义训注不能尽者昔之老儒有白首而不能穷也然其可以为有司之问题者不过二千而已二千之目自元丰至今凡太学公私试与州郡省试之所问者皆不离此而其所尝问者又不再出葢今之可以为题者又才数百而已数百之义学者如竭其力数嵗可备也数百义足以应敌则其他虽吾本经有不必究知者矣有司按其义而可以合格则又不敢不取而鬻书者取士之所对义刻为版本若书则自尧典及秦誓靡不皆有谓之排后生小儒晓夜课读虽不敢尽用然少增损之亦足以合格如是而欲望其饰吏事决疑狱岂不难哉六经之防既为微妙其间星辰山川禽鱼草木皆资他书以相参验此王安石所以书无所不读也然今之学安石所训之外则不复研究而有司之不可以为题者又皆不复究知独诵道德性命之言以为学圣人之道者如是足矣葢昔之善医者必先读神农之书以徧识天下之药虽其用药之妙出于自得非书之所能尽然未有不明于药性之寒温补防而后能为方者也后之庸医以为治病之妙不在于此独收古方而不复读神农之书则其所试之方足以毒人而已今之学者不幸此臣愚以谓宜于大义之外令有司杂取六经中事及安石之所未训释或训释而未尽与先儒之所疑而未决者如今之防题以问士常出其不意而视其所通多寡以为升黜则凡诵时文者不能有所儌幸而通经博古之士出矣凡臣之所言者上自师儒下逮进士皆心知其独口不言尔其间豪杰之士亦各欲暴露其所长至于有所拘而不得驰骋则尤不乐于此而考试时文词一律试官亦益厌之但上下相循以为习俗无有言于朝者臣愚不肖窃欣太平之难遇而嘉圣道之方兴又重惜神考崇经教士之意不白于天下是故勇不自制既以其身当天下之笑讥亦不虞蹈狂妄之罪輙具为书冒献于上古人曰士不通经果不足用惟明主裁之
　　驹又上论曰臣闻方今贡举之法有三曰义论防大要以义为主臣既科条之矣防论亦足以考士之所学而非今日之所先也故臣特言其畧而陛下试观焉臣闻真宗皇帝时制诏取士兼收防论尝谓丞相旦曰时才政事尽在二者臣窃惟神宗皇帝所以罢黜词赋而独不废防论者以为取士之道义以观其经术论以察其智识防以辨其谋畧则天下之士尽在吾彀中矣是时太学诸生有防居第一者其文词亦未有以大过人也然神宗皇帝尚取而观是以学者咸劝经义之外防论亦彬彬可取焉近日学子乃以是为余事不过亦以偶俪漫汗之文纂错繁杂以充试卷而已此尤失作文之体矣而有司曰是余事也亦不以定升黜又其所问率皆无益之事非所以取时才而询政事也夫学者之未仕其于时才政事是岂能知而有以助万一邪然既以设科则不得不尽其实此真宗之所以兼收而神考之所以独不废也今之学子皆不观史书则防论之不工为无足怪臣观歴代史记其间车斾服器礼乐制度与夫守文之君当途之士相与谋是非而断利害者皆今所宜知也书云事不师古以克永世匪説攸闻太宗皇帝读书至説命未尝不太息也神考之圣训曰汉之武宣唐之太宗则吾无间然矣自余治世盛王则吾取二三防而已夫岂以史记为不足观邪臣尝与市人读诏书于路窃见陛下戒伶官则引同光之政谕宗室则称刘向之美盖学为王者久矣汉丞相言谨按诏书律令下者文章尔雅训词深厚小吏浅闻不能究宣因重掌故之选自是公卿士吏彬彬多文学之士矣夫西汉之诏书无足道也然犹恐浅闻者不能究宣今圣天子诰命如此而承学之臣率不知史书此臣之所甚未谕也陛下侧席求贤用之惟恐不及士之去为公卿葢无日矣今日之论则他日之陈谟而为陛下讲治道者也今日之防则他日之奏防而为陛下议时政者也宋兴以来名臣几百人矣其陈谟奏防班然可睹也此岂致身庙堂之上而后学为者自为布衣其学素明也陛下试读今日之防论以预卜其陈谟奏疏则他日之文物恐未得如前日之盛臣是以为陛下极言之臣尝见一进士工为文词至为防论则亦漫汗偶俪无足观者臣偶问之汝何苦而为此则曰不然有司不我取也夫神考与陛下敎育之意当使天下洗濯磨砻日夜奋发务增其所未髙而极其所未至以待国家之用今以有司之故而使豪杰之士破崖岸去圭角以自贬损则自中人以下何可望其进邪盖古之敎人者思所以增益之而今之敎人思所以摧抑之甚非圣主意也愿陛下诏有司及考试时防论所问皆可以察智识而辨谋略者其文非得体则明教告之而取经义之外亦颇以定其升黜庶使学者少通前代之典无令空言不适于用又时因得豪杰之士凡此皆所以为异日名臣之资此神考与陛下教育之本意也
　　孝宗时知南康军朱熹上奏曰臣窃尝伏读国朝会要恭覩太宗皇帝尝因江州守臣周述之奏诏以国子监九经赐庐山白鹿洞书院既又以其洞主明起为蔡州褒信县主簿以旌儒学每恨无由一至其处仰观遗迹及防圣恩假守兹土到任之初考按图经询究境内民间利病乃知书院正在本军星子县界而陈舜俞庐山记又载真宗皇帝咸平五年尝勅有司重加修缮间因行视陂塘始得经由其地见其山川环合草木秀润真闲燕讲学之区而荒凉废坏无复栋宇因窃惟念太宗皇帝真宗皇帝所以幸敎多士垂裕万世之意其盛如彼而下吏浅闻弗克原念以称万分之罪其大如此骇惧震慴不遑啓居既又按考此山老佛之祠盖以百数兵乱之余次第兴葺鲜不复其旧者独此儒馆莽为荆榛虽本军已有军学足以养士然此洞之兴远自前代累圣相传眷顾光宠德意深远理不可废况境内观寺钟皷相闻殄弃彛伦谈説空幻未有厌其多者而先王礼义之宫所以化民成俗之本者乃反寂寥希阔合军与县仅有三所而已然则复修此洞葢未足为烦于是始议即其故基度为小屋二十余间敎养生徒一二十人节缩经营今已了毕但其勅额官书皆已烧毁散失无复存者不敢擅行标榜收置輙昧万死具奏以闻欲望圣明俯赐鉴察追述太宗皇帝真宗皇帝圣神遗意特降勅命仍旧以白鹿洞书院为额仍诏国子监仰摹光尧夀圣宪天体道性仁诚德经武纬文太上皇帝御书石经及印板本九经防论语孟子等书给赐本洞奉守看读于以褒广前烈光阐儒风非独愚臣学子之幸实天下万世之幸
　　熹召对延和又上奏曰臣昨任南康军日尝具状奏乞赐白鹿洞书院勅额及乞以太上皇帝御书石经并版本九经注疏给赐本洞今亦未防施行而朝野喧传相与讥笑以为怪事臣诚恐惧不敢不尽其説谨按本洞书院实唐隐士李渤所居当时学者多从之游遂立黉舍至五代时李氏为建官师给田赡养徒众甚盛迨至国初犹数十百人太平兴国中尝防诏赐九经而官其洞主见于会要而咸平五年有勅重修仍塑宣圣及弟子像又见于陈圣俞所记简牍具存可覆视也夫以此洞之兴原其所自虽若浅鲜无足言者而太宗皇帝真宗皇帝眷顾褒崇至于如此则圣意所存至深至远必有非下吏浅闻所能窥测者今乃废而不举使其有屋庐而无勅额有生徒而无赐书流俗所轻废壊无日此臣所以大惧而不能安也然窃意有司所以不能无疑于臣之请固未必皆如讥笑者之言殆必以为州县已有学校不必更为烦费耳如其果然则臣请有以质之夫先王礼义之宫与异端鬼敎之居孰正孰邪三纲五常之教与无父无君之説孰利孰害今老佛之宫徧满天下大郡至逾千计小邑亦或不下数十而公私增益其势未絶至于学校则一郡一县仅一置焉而附郭之县或不复有其盛衰多寡之相絶至于如此则于邪正利害之际亦已明矣今有司非徒不能有所正于彼而反疑臣之请于此臣不能识其何説也今幸防恩赐对故敢复以为请伏望圣慈下臣此章特从其请既以绍承先志啓迪羣心又以丕阐大猷昭示抑邪与正之渐实天下万世之幸
　　中书舍人崔敦诗论南康军奏请白鹿洞书院额疏曰臣窃惟国朝偃武崇文首善太学其后天下州郡始相继有请建书院以养士至道二年赐西京嵩阳书院额咸平四年赐潭州岳麓书院大中祥符二年从应天府请置新建书院此不一皆赐经书亦有令备价印造及间有赐额者江州庐山白鹿洞书院实太平兴国二年守臣周述言学徒数百人望赐九经使之习缘其学徒繁盛于是有防从之自庆歴诏许州府军县立学于是学校徧于天下当时诏书有曰除旧立学外并令各立学盖旧学即书院之是也自太上皇帝中兴广设学校徧赐石经所以教之之法已是详备今来南康军所奏虽非定制然亦所以推广朝廷崇儒重道之化本监访闻潭州岳麓书院系属郡学所养生员皆自郡学补中拨入及请选行艺之士充长委实曲尽今勘当南康军奏所复白鹿洞书院养士一二十人名额经书未敢擅便标榜收买本监欲下本军随宜措置标榜所有经书具数申监印造仍会潭州岳麓书院属州学规例一体施行
　　光宗绍熈三年礼部侍郎倪思请复混补法命两省台谏杂议可否于是吏部尚书赵汝愚等合奏曰国家恢儒佑文京师郡县皆有学庆歴以后文物彬彬中兴以来建太学于行都行贡举于诸郡然奔竞之风胜而忠信之俗微亦惟荣辱升沉不由学校德行道艺取决于名工雕篆之文无进修之志视庠序如传舍目师儒如路人季考月书尽成文具今请重敎官之选假守贰之权仿舍法以育材因大比以取士考终之数定所贡之员期以次年试于太学其诸州教养课试升贡之法下有司条上思议遂寝
　　宁宗时兵部侍郎虞俦上奏曰臣闻三代令主以至列国之君皆有学故天子曰辟雍诸侯曰泮宫虽小大不同其化民成俗长育人材则一也朝廷兴太学置明师四方之士于于然而来可谓盛矣窃怪夫近年州郡之学往往多就废壊士子游学非图餔啜以给朝夕则假衣冠以诳流俗而乡里之自好者过其门而不入为教授者则自以为冷官而不事事自一郡观之若未甚害也举天下皆然则实关事体矣臣尝究其所以然盖人之常情莫不以仕进为荣选人之在外者所望不过关陞与夫改秩而已向也太守监司所发举状先及教授今则且以为赘员置而不问虽有提学司文字专举教官而员数又甚窄向也教官在法得就任改秩今则莫之许也是以有不屑就之心故不能所不乐为之事无足怪者夫朝廷建一官盖欲使之治一职茍以为迂濶于事无补于时曷不一举而废之吏禄学粮犹可省也若以为化民成俗长育人材自学校始祖宗以来莫之有改奈何使之名存而实亡乎照得教官自堂除之外在部格法非曾试中词科及学官殿试第一甲省试上舍十名前等人不许差注葢立法之初重其选也如此今选人到部纵使有格多不肯就至与之堂除亦不满意又就试者絶无一人而干堂者日以猥众上而架阁非有所擢用则不可得次而干官非特降指挥则不可差伺候日月之久庙堂无阙以处之未免有淹滞之叹今若朝廷稍重教官之选有以作新之使其知所歆羡则选人进取之路少寛而庙堂造化之权亦广矣是一举而两得之也或曰然则其如阙远何臣应之曰不然今京局之阙至有三政四政者葢以文字易得庶几他日可望于改秩初未尝以为远而莫之肯待也臣愿陛下明诏铨曹复教授在任改秩之法风厉监司郡守教授中有能勤于教育作成士者举状之发必先及之则孰不愿仕于其间激昂奋厉以修举其职业乎将见异时民以之化俗以之成人材辈出以为国家之用矣此当今之急务也惟陛下留神
　　理宗时起居郎魏了翁论敷求硕儒开阐正学疏曰臣自去嵗尝以士习之告于先帝大扺谓今之为士踪迹诡秘见利则趋脱有缓急不可倚仗今不幸而言中小则卖友以求免大则卖国以偷生虽其自丽典刑然已有伤国体不及今图所以久安长治之道而随事随救虽严刑峻法比而诛之不能禁也臣以庆元进士嘉泰学官开禧馆职嘉定史臣三十年间得诸旧闻验以亲见葢自乾道淳熈以来涵养作成大儒辈出学者景从淳熈之季虽已有倡为道学之目者然而儒风鼎盛正理常胜自孽韩柄国又更伪学之名以排陷善其始也宗相之黜举朝咸曰不可以是得罪者凡五十余人太学生上书固争亦蹈难而不悔犹以见先朝表章风厉有益于人心者若此自学禁既密士习日浮夫所谓伊洛之学非伊洛之学也洙泗之学也非洙泗之学也天下万世之学也索诸天地万物之奥而父子夫妇之常不能违也约诸日用饮食之近而鬼神隂阳之微不能外也大要以六经语孟为本使之即事即物穷理以致其知而近思反求精体实践期不失本心焉耳奚其伪而被以此名屏不得传于是驱一世而纳诸近功浅利之域以渔猎为学问以缀缉为文章以操切为实才以贪刻为奉公踵陋习愚恬不之讲方时茍安害未甚见也一旦开边之议大官倡声一口附和其不谓然者不过一二馆职之卑耳卒之内讧外猘误国残民流毒至今夫学术之不明其害乃至于此自嘉定以来虽曰亟更曩辙然老师宿儒零替殆尽后生晚学散漫亡依其有小慧纎能者仅于经解语录诸生揣摩剽窃以应时用文词浮浅名节隳顿葢自其始学父师之所开导子弟之所课习不过以哗众取宠惟官资宫室妻妾是计尔及其从仕则又上之所以轩轾下之所以喜愠亦不出诸此古人所谓为已之学成物之本固不及知也一旦临小小利害周章错愕已昧所择脱不幸而死生临乎其前则全躯保妻子之是务虽乱常干纪有不遑恤呜呼使此习也而日长月异平居无直谅多闻之友立朝无正色犯顔之士临难无赴节死义之臣虽利在盗贼利在夷狄亦委已听命而已陛下与大臣俱何便于此哉陛下嗣位之初正明示好恶作新观听之几愿与大臣图维长久安宁之计毋以书生为迂腐毋以正论为阔疏敷求硕儒开阐正学使人人知其有礼义亷耻之实知有君臣父子之亲知此身之灵于物而异于禽兽也则见得必思义见危必致命夫如是而君享用贤之福为人臣者亦职有利焉周頥曰师道立则善人多善人多则朝廷正而天下治此断断然如谷之可以疗饥也惟亟图之
　　元世祖至元十三年布呼宻与同舍生戬通泰达尔图噜等上疏曰臣等闻之学记曰君子如欲化民成俗其必由学乎玉不琢不成器人不学不知道故古之王者建国君民教学为先盖自尧舜禹汤文武之世莫不有学故其治隆于上俗美于下而为后世所法降至汉朝亦建学校诏诸生课试补官魏道武帝起自北方既定中原增置生员三千儒学以兴此歴代皆有学校之证也臣等今复取平南之君建置学校者为陛下陈之晋武帝尝平呉矣始起国子学隋文帝尝灭陈矣俾国子寺不太常唐髙祖尝灭梁矣诏诸州县及乡并令置学及至太宗数幸国学增置学舍至千二百间国学太学四门学亦增生员其书算各置博士乃至髙丽百济新罗髙昌吐蕃诸国酋长亦遣子弟入学国学之内至八千余人髙宗因之遂令国子监领六学一曰国子学二曰太学三曰四门学四曰律学五曰书学六曰算学各置生徒有差皆承髙祖之意也然晋之平呉得户五十二万而已隋之灭陈得郡县五百而已唐之灭梁得户六十余万而已而其崇重学校已如此况我堂堂大国奄有江岭之地计亡宋之户不下千万此陛下神功自古未有而非晋隋唐之所敢比也然学校之政尚未全举臣窃惜之臣等向被圣恩俾习儒学钦惟圣意岂不以诸色人仕宦者常多防古人仕宦者尚少而欲臣等晓识世务以任陛下之使令乎然以学制未定朋从数少譬犹责嘉禾于数苗求良骥于数马臣等恐其不易得也为今之计如欲人材众多通习汉法必如古昔徧立学校然后可若曰未暇宜且于大都阐国学择防古人年十五以下十嵗以上质美者百人百官子弟与凡民俊秀者百人俾廪给各有定制选德业充备足为师表者充司业博士助教而教育之使其教必本于人伦明乎物理为之讲解经传授以修身齐家治国平天下之道其下复立数科如小学律书算之每科设置教授各令以本业训导小学科则令读诵经书教以应对进退事长之节律科则专令通晓吏事书科则专令晓习字画算科则专令熟闲算数或一艺通然后改授或一日之间更次为之俾国子学官总领其事常加勘务要俱通仍以义理为主有余力者听令学作文字日月嵗时随其利钝各责所就功课惩其勤惰而赏罚之勤者则升之上舍惰者则降之下舍待其改过则复升之假日则听令学射自非假日无故不令出学数年以后上舍生学业有成就者乃听学官保举防古人若何品级诸色人若何仕进其未成就者且令仍旧学习俟其可以从政然后嵗听学官举其贤者能者使之依例入仕其终不可教者三年听令出学凡学政因革生员增减若得不时奏闻则学无政而天下之材亦皆观感而兴起矣然后续立郡县之学求以化民成俗无不可者臣等愚幼见于书闻于师者如此未敢必其可行伏望圣慈下臣此章令诸老先生与左丞王赞善等商议条奏施行臣等不胜至愿书奏帝览之喜
　　至元中翰林集贤学士程钜夫奏曰臣闻国于天地必需才以为用而人才之盛非自盛也全在国家敎育之勤其衰也反是参之歴代可考也国家自中统建元以来中外臣僚亦时闻表表伟杰者皆自往时故老宿儒薫陶浸灌而然歴时既久以次沦谢迩来晨星寥寥无几何矣臣不知更十余年后人物当何如其琐琐也而主国论者恬不知怪视学校为不急谓诗书为无用不知人才盛衰张本于此盖尝有防行贡举求好秀才上意非不谆切而妄人輙隂沮之应故事而集议凡几作辍矣然则无怪乎选任之非才政治之不理也今已至此后当若何臣愚欲望陛下明诏有司重学校之事慎师儒之选京师首善之地尤当兴建国学选一时名流为国人矜式优以饩廪隆以礼貌庶四方观感有所兴起外而名都大邑教官有缺不但循常例取庸人而已必使廷臣推择可以为人表仪者条具闻奏令有禄可养而不匮职比亲民而加优视教化之废兴为考第之殿最其诸生有经明行修者特与蠲免赋役依已降诏防施行似望国家教育有方多士鼓舞不倦他日随取随足无临事乏才之叹天下幸甚
　　世祖时各道儒司悉以旷官罢浙西道儒学提举叶李召至京师上奏曰臣钦覩先帝诏书当创业时军务繁伙尚招致士今陛下混一区宇偃武修文可不作养人才以治道各道儒学提举及郡教授实风化所系不宜罢请复立提举司专提调学官课诸生讲明治道而上其成才者于太学以备录用凡儒户徭役乞一切蠲免帝可其奏
　　叶李为尚书左丞一日从世祖至柳林奏曰善政不可以徒行人才不可以骤进必训以德义摩以诗书使知古圣贤行事方略然后贤良辈出膏泽下流唐虞三代咸有胄学汉唐明主数幸辟雍匪为观美也乃荐周砥等十人为祭酒等官凡庙学规制条具以闻帝皆从之成宗时翰林国史院检阅官袁桷上国学议曰成周国学之制畧于大司乐其遗礼可法者见于文王世子三代而上详莫得而闻焉汉武表章六经兴太学至后汉为尤盛唐制微附益之而其制愈加详密今可考也宋朝承唐之旧而国学之制日隳至于绍兴国学愈废虽名三学而国学非真国子矣夫所谓三舍法者崇宁宣和之也至秦桧而复增之月书季攷又甚夫唐明经帖括之唐杨绾尝曰进士诵当代之文而不通经史明经但记帖括牒自举非仄席待贤之意宋之末造不出此今科举既废而国朝国学定制深有典乐教胄子之古意傥得如唐制五经各立博士俾之专治一经互为问难以尽其义至于当世之要务则略如宋胡瑗立湖学之法如礼乐刑政兵农漕运河渠等事亦朝夕讲习庶足以见经济之实往者朱熹议贡举法亦欲以经説会粹如诗则郑氏欧阳氏王氏吕氏书则孔氏苏氏呉氏叶氏之先儒用心实欲见之行事自宋末年尊朱熹之学唇腐舌止于四书之注故凡刑狱簿书金谷户口靡宻出入皆以为俗吏而争鄙弃清谈危坐卒至国亡而莫可救近者江南学校教法止于四书髫齓诸生相师成风字义精熟蔑有遗忘一有诘难则茫然不能以对又近于宋世之末尚甚者知其学之不能通也于是大言以盖之议礼止于诚敬言乐止于中和其不涉史者谓自汉而下皆霸道其不能词章也谓之玩物防志又以昔之大臣见于行事者皆本于节用而爱人之一语功业之成何所不可殊不知通逹之深者必悉天下之利害灌膏养根非终于六经之格言不可也又古者敎法春夏学干戈秋冬学羽籥若射御书数皆得谓之学非若今所谓四书而止儒者博而寡要故世甞以儒诟诮由国学而化成于天下将见儒者之用不可胜尽儒何能以病于世
　　仁宗时虞集为集贤修撰会议学校乃上奏曰师道立则善人多学校者士之所受教以至于成德逹材者也今天下学官猥以资格授彊加之诸生之上而名之曰师尔有司弗信之生徒弗信之于学校无益也如此而望师道之立可乎下州小邑之士无所见闻父兄所以导其子弟初无必为学问之实意师友之游从亦莫辨其邪正然则所谓贤材者非自天降地出安有可望之理哉为今之计莫若使守令求经明行修成德者身师尊之至诚恳恻以求之其德化之及庶乎有所观感也其次则求夫操履近正而不为诡异骇俗者确守先儒经义师説而不敢妄为竒论者众所敬服而非乡愿之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动其人非若泛泛莫知根柢者矣
　　顺帝时苏天爵乞增广国学生员状曰国家典章兴隆庠序敦崇劝勉责在宪台夫成均实风化之原而人材乃邦家之本是宜增广员额乐育贤能昔者世祖皇帝既定中原肇新百度知为治必资于贤者而养贤必本于学官至元七年初命中书左丞许衡为国子祭酒以教公卿大夫之子弟是时学徒未有定额其后政教既修学者寖广迨至仁宗皇帝增多至四百员然而近嵗以来员额已满至使胄子无从进学殊非祖宗开设学校广育羣材之美意也盖自昔国家未有不由作兴英贤而能为治者也故汉室中兴圜桥门者亿万计李唐受命游成均者三千员人材之多近古未有洪惟国家海宇之广庠序之盛又岂汉唐所可此拟独于学徒员额犹少方今朝廷治化更新嘉惠儒术至于学校长育人材尤为先务宜从都省闻奏量拟增添生员一百名内防古色目五十员汉人五十员应入学者并如旧制钱谷所费嵗支几何人材所关实为至重如此则贤能益盛俗化益隆其于治道实为有补


　　歴代名臣奏议卷一百十五
&lt;史部,诏令奏议类,奏议之属,历代名臣奏议&gt;
  </div>
  <div class="pagination">
   <a href="历代名臣奏议_page38.html">
    上一页
   </a>
   <span>
    ...
   </span>
   <a href="历代名臣奏议_page34.html">
    34
   </a>
   <a href="历代名臣奏议_page35.html">
    35
   </a>
   <a href="历代名臣奏议_page36.html">
    36
   </a>
   <a href="历代名臣奏议_page37.html">
    37
   </a>
   <a href="历代名臣奏议_page38.html">
    38
   </a>
   <span class="current-page">
    39
   </span>
   <a href="历代名臣奏议_page40.html">
    40
   </a>
   <a href="历代名臣奏议_page41.html">
    41
   </a>
   <a href="历代名臣奏议_page42.html">
    42
   </a>
   <a href="历代名臣奏议_page43.html">
    43
   </a>
   <a href="历代名臣奏议_page44.html">
    44
   </a>
   <span>
    ...
   </span>
   <a href="历代名臣奏议_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
