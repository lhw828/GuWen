<!DOCTYPE html>
<html>
<head>
    <meta charset="UTF-8">
    <title>御选明臣奏议 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选明臣奏议 - 第 13 页/共 16 页</h1>
    <div class="content">　　议处马政盐政疏【隆庆五年】　　　高　拱
　　臣惟国家设官各有所职而非故爲剩员也若系剩员则不设之矣其用人也乃使之各举所职而非徒以安置也若所当安置者则不用之矣今行太仆苑马寺専理马政戎伍所资盐运司専理盐政国用所頼皆系紧关要职非闲局也而近来视之甚轻卽卿与使皆以攷不称职有物议者陞之夫安置其人而名曰陞是以弃之之道用之也陞而实以安置是以用之之道弃之也弃之而用则其任必不胜用之而弃则其政必不美臣不知用人者乃何以若此也或曰攷不称职有物议者将何以处臣以为不然夫攷课贵严果不称职有物议直去之而已矣独奈何以此等衙门爲安置之所哉旣劣处之使之腼顔又姑容之使之尸位遂致政务废弛茍且狼籍而姧贪之弊且多祖宗之设此官意何爲者而乃使若此哉合无今后大破常套凡卿使员缺必以廉谨有才望者推补而又议其阶格卿视布政司参政使视按察司副使待政成之后视参政者陞与参政同视副使者陞与副使同如更优异查照先朝故事超等擢用则其官自重矣其官重则贤者乐就必且尽心于所职马政盐政当自修举而所利于国家者必多非惟祖宗设官之意可以无失而用人之理亦得之矣伏望圣明裁断敕下吏部施行不胜幸甚　疏入得旨卿所言是马政盐政国家重务必重其官乃可责以实效着实举行
　　陈四事疏【隆庆五年】　　　　　　汪文辉
　　臣惟先帝所任大臣本协恭济务无少衅嫌始于一二言官见庙堂议论稍殊遂潜察低昂窥所向而攻其所忌致顚倒是非荧惑圣听伤国家大体茍踵承前弊交煽并搆使正人不安其位恐宋元祐之祸复见于今是爲倾陷祖宗立法至精密矣而卒有不行者非法敝也不得其人耳今言官条奏率鋭意更张部臣重违言官轻变祖制迁就一时茍且允覆及法立弊起又议复旧政非通变之宜民无画一之守是为纷更古大臣坐事退者必为微其词所以养廉耻存国体今或掇其巳徃揣彼未形逐景循声争相诟病若市井喧哄然至方面重臣茍非甚姧慝亦冝弃短录长为人才惜今或搜抉小疵指为大蠧极言丑诋使决引去以此求人国家安得全才而用之是为苛刻言官能规切人主纠弹大臣至言官之短谁为指之者今言事论人或不当部臣不为奏覆即愤然不平虽同列明知其非亦莫与辨以为体貌当如是夫臣子且不肯一言受过何以责难君父哉是为求胜此四弊者今日所当深戒然其要在大臣取鉴前失勿用希指生事之人希指生事之人进则忠直贞谅之士逺而颂成功誉盛德者日至于前大臣任已专断即有缺失孰从闻之盖宰相之职不当以救时自足当以格心为本愿陛下明饬中外消朋比之私还淳厚之俗天下幸甚　疏入下所司高拱恶其刺已调文辉为宁夏佥事
　　议録却贿三臣疏【隆庆六年】　　　高　拱
　　臣谨按该礼科给事中王璇题称该廵视南城试监察御史周于徳因派柴炭商人有本地方富戸于彪贿托于徳旧歇家曹雄投帖开具白米一百石欲求幸免本官随即追问情由当将曹雄并雄妻弟秦守忠等捉拏到官搜出身边银一包连赃发兵马司监候已经具题又该廵按山东监察御史张士佩因陞任例该举劾有齐河县知县陈天防假递公文内夹柬帖呈具银一百五十两送至原籍以干保荐本官即将原来册柬发按察司已经具题严究又该两淮廵盐监察御史李学诗有盐商杨栋李禄开具礼帖银一千两送至学诗家当被伊弟令家人拏获连赃送该府本官随具奏尽法问遣外为照三臣职司风宪志向高洁事闗名节乞敇吏部登记俟各官攷绩陞迁之时分别优待以为坚持清节者之劝仍移咨都察院转行内外大小衙门各严加砥砺等因奉圣旨吏部知道钦此钦遵为照黩货者小人之恶行却贿者君子之美节为治之道必使小人不得肆其恶而君子得全其美斯为当也乃近年以来是非不明议论顚倒行贿者既不加严受贿者亦不加察顾独于却贿之人深求苛责或曰此必素以贿闻者不然此物奚宜至也或曰此必平日所受者多而故假此以掩之也或曰此乃有人知见不得己而为之却也甚至有被指摘形之章奏者焉遂使受贿者泯于无迹而却贿者反为有痕受贿者恬然以为得计而却贿者皇然无以自容而行贿之人则公然为之以为如其受则得以济事幸也如其不受直不受而已而彼固不敢言吾固无恙也而又何畏乎是何使为恶者幸而为善者苦也夫君子惟知自信而小人则安能信君子之心古有却贿而名至今存者使非贿至又安得有却贿之名则所谓物奚冝至者非也彼素有贪声者一旦却之是诚掩也若素非贪而今又却之则诚廉矣奈何不嘉其有据之亷而深探其无形之贪乎则所谓受贿而假此以掩者非也至于有人知见而却之者是亦却也非受也使无人知见安知其必受乎乃弃其廉于所可见而逆其贪于所不可知岂人情哉则所谓不得已而却之者亦非也而世俗之论顾如彼则非惟不足以训亷而常使人畏首畏尾不能自主固有本欲为亷而恐事露人议其后遂化为贪者矣所以纲维世道者岂宜如是哉今御史周于徳张士佩李学诗乃能于行贿之事明言而不自隠藏行贿之人直指而不少假借可见其守法之正而不可干以私持身之清而不可浼以利见理之明而不可惑以俗説本部即当登记簿籍以俟优处为亷谨之劝至于训示诸司尤为吃紧盖俗说之浸淫既久人心之蔽迷已深使非晓然以示则孰敢安然而爲合候命下本部移咨都察院转行内外大小衙门官员不止当知守亷之为美凡遇有行贿之人卽当执拏在官明正其罪仍另行南京吏部并两京都察院科道等官及各处抚按衙门一体知防以后凡遇有却贿之官便当记之善簿而不得反用为瘢痕列之荐牍而不得反指为瑕类庻乎清浊有归而激之理不忒是非有定而趋避之路不乖君子有所恃以为善小人有所畏而不敢为恶亦兴治道之一机也　疏入得旨是议处广东举劾疏【隆庆六年】　　　高　拱
　　臣等照得抚按官荐举太滥日益而岁增者徃时之通弊也本部题奉钦依严禁不许滥举者近日之明例也乃在广东则有不可以例拘者谨爲之明其说广东财货所出旧称丰裕固乐土也祗缘近年以来法度废弛官其地者贪虐特甚习以成风而抚按亦不可以胜究于是民不聊生盗贼四起乃贪虐旣不加惩而处置又不得当于是良民皆化为盗譬之病痞者然始缘客火为逼血脉聚而为痞其路旣通而又逼之不已则痞日积而血脉日微实有难于救药者也臣诚为国忧先曾具疏议处彼处有司荷防命允臣乃总计其州县共八十处其掌印官每三处则用进士一举人二皆拣其年力精壮才气通敏者以充而监生以下不预焉其自京徃者臣又每每集于堂阶谆切戒勉谕以选择任使之意歆以功名上进之阶盖欲为皇上奠此一方易乱为治也然臣又思得有司之劝惩系于黜陟而朝廷之黜陟凭诸举劾今广东有司旣皆科目选择之人使抚按举荐同于他省则官其地者必曰吾辈科目人多而抚按举荐同于他省则虽尽心効职称上等者或且不得与他省中等伍而又何望于进取乎于是隳其志以玩愒者将有之矣是又不可以无处也臣诚欲于广东举劾另立科条令其抚按官将各有司时时体访务在的确果有殃民不职应拏问者卽便拏问应劾奏者卽便劾奏不必待复命之时其他只不许徇私市恩若果有弭盗安民茂着循良之绩者复命之时不拘多寡尽数举荐本部另行体访的确亦不拘多寡尽数行取超陞如此则贤才虽众而各有上进之途自不至于相碍体悉旣周必多有奋励之志当不肯以自隳庻乎善政可兴而数年之闲可有安平之望也至于他省用人亦当如此但科目人少不能周徧则其抚按官自当守滥举之禁不得援广东以为例恭候命下本部移咨都察院转行彼处抚按衙门遵照施行　疏入得旨是
　　弭盗疏【隆庆六年】　　　　　　　高　拱
　　臣窃以海内虽称乂安而盗贼殊为可虑其聚众杀劫是处皆然然皆非饥寒迫也其间多健侠之徒博饮宿倡挥金如土自相雄视击劔杀人且数千里外皆相联络召呼之间多可数千少可数百肆行荼毒而曾无谁何者也以求其故皆起于有司之养寇而成于上官之不察彼有司及巡捕官不职者多平日旣不留心武备而于健侠之徒又不行惩禁任其所为及聚而为盗则又自先畏惧不敢向迩巡捕者又徃徃受盗之贿不行缉拏即有拏获又多放纵却祗防蔽上官以爲地方无盗而上官亦甘其防蔽茍称目前无事以待迁转习以成风彼此相效以为善宦于是有司之防蔽日益甚而盗之猖獗日益不可制良民受其残害无所控诉每每被刼被杀不以报官曰官不为理徒益重贼之怒而祸益烈也直至劫库不容隐匿乃始申报上司却又以重为轻以多为少支吾了事而上司亦恐有已责也亦为之以重为轻以多为少支吾了事盖不惟贼之故态官皆知之而官之本情贼亦皆知之彼此相款安然无事此其所以日益滋蔓而不可图也使有司肯以捕盗爲务有卽殄灭则安得积而至于多又使肯以稽查为务凡健侠不务生理者必加惩禁有出而之他者必令里甲报知穷其所徃而拘治之且收其家属则安得肆意流毒于外使上司亦以捕盗为务日行体访凡有盗地方及防蔽不以申报者必加重究议罢其官则彼安敢不捕使又以稽查为务凡捕获强盗审是何州县人卽责问该州县官有此无良何以不知出而之他何以不问亦加重究则彼又安敢不行稽察卽是而言则海内之多盗其故可知也若不重为议处恐故套牢不可破官以防蔽为当然而盗以劫掠为当然将使良民皆化为盗脱有掲竿而呼者又将何以处也请以后各兵备条格各州县掌印巡捕官有盗分别降级罢官各兵备及该道官所属有盗分别降级罢官有隐匿不行劾奏者听本部都察院及科道官劾奏重治若果地方有盗即行申报上司就便捕灭上司若闻地方有盗即拨兵马就便捕灭者免究仍録取其捕盗之功量多寡为陞赏曰罚必罚更无假借曰赏必赏更不食言庶乎捕盗有人而盗息民安可望于万一也　疏入得防这所议条格都依拟着实举行
　　辨名分疏【隆庆六年】　　　　　　高　拱
　　臣窃惟上下之分定而后纪纲立政令行近年以来属官不奉堂官约束其在外省则推官知县出自科甲者二司多不敢约束而反畏之上下之倒置甚矣上下倒置则纪纲何由立而政令何由行也以求其故皆因先年执政之臣悦人媚已于是憸夫之在庶寮者托为奥援入其幕中般鬭是非堂官少不曲意于已辄行排陷而遂因以不利于是堂官畏之不敢行其约束而属官则益恣其胸臆旁若无人自称风采焉习以成风彼此相效虽未必有奥援者亦皆以违拗堂官为得计而安意承行者盖鲜矣在在外省则由巡按御史见得进士推官知县有科道之望乃曲加护庇引为私人托其查访凡二司之贤否悉出唇吻有所不悦遂以萋斐而祸终不免于是二司反皆畏惧遇其来谒每留饮幕中亲陪谈笑以结其欢心盖奉承之不暇而又何敢问其政事之得失乎今臣秉持公道门无私交庶官旣不敢般鬭是非而又每申明上下之分使诸司不得违越往日之风似可稍息但积习旣乆卒难尽变而以违拗为得计者固尚有也至于外省则全是旧习无一人之不然矣体统旣乖法度尽废害政莫甚于此若不重加惩创严行禁约此风何日止也如南京戸部河南清吏司主事张振选纵下人需索不能禁制反刑受害者以怙终防堂官戒示不行悔罪仍刑受害者以泄忿非惟执迷不返官守有亏抑且长恶不悛名分大壊此正所谓以违拗为得计者也合候命下将张振选革职冠带闲住本部仍移咨都察院通行大小衙门今后敢有属官抗违上官者俱照张振选处分上官有自降礼体款曲属官平日不能督率有罪不行纠治者以不职论其各巡按御史皆当以公正为心不得仍庇进士推官知县引为私人使各尽其上下之分违者听本部都察院及科道官劾奏究治庻久涂之耳目可开而久紊之法纪可振其有裨于治道良非细也　疏入得旨张振选着革了职冠带闲住近来属官不受约束上官不行纠治反为曲悦名分倒置政体大壊这所奏便行内外衙门一体戒饬以后再敢有这等的部院科道官着实参来重治不饶
　　论谙逹贡市事疏【万歴五年】　　　方逄时
　　臣防陛下特恩起臣草土中代崇古任頼陛下神武八年以来九边生齿日繁守备日固田野日辟商贾日通边民始知有生之乐北部输诚効贡莫敢渝约嵗时请求随宜与之得一果饼辄稽首欢笑有掠人要赏者告谙逹罚治卽俛首听命而异议者或曰敌使充斥为害或曰日益耗费彼欲终不可足或曰与寇益狎隐忧叵测此言心则忠矣事机或未覩也夫使者之入多者八九人少者二三人朝至夕去守贡之使赏至即归何有充斥财货之费有市本有抚赏计三镇嵗费二十七万较之曩时戸部客饷七十余万太仆马价十数万十才二三耳而民间耕获之入市贾之利不预焉所省甚多何有耗费乃若所忧则有之然非隐也方庚午以前三军暴骨万姓流离城郭邱墟刍粮耗竭边城首领不保朝廷为之旰食七八年来幸无此事矣若使臣等处置乖方恡小费而亏大信使一旦肆行侵掠则前日之忧立见何隐之有哉其所不可知者谙逹老矣诚恐数年之后此人旣死诸部无所统一其中狡黠互相争搆假托异辞遂行侵扰此则时变之或时而不可豫料者在我处之亦惟罢贡絶市闭关固垒以待仍禁边将毋得轻举使曲常在彼而直常在我因机处置顾后人方略何如耳夫封疆之事无定形亦无定机惟朝廷任用得人处置适冝何必拘拘焉贡市非而战守是哉臣又闻之御戎无上防征战祸也和亲辱也赂遗耻也今曰贡则非和亲矣曰市则非赂遗矣旣贡且市则无征战矣臣幸借威灵制伏强梗得免斧钺之诛今受命还朝不复预闻阃外之事诚恐议者谓贡市非计辄有敷陈国是摇惑内则边臣畏缩外则部落贰事机乖迕后悔无及臣虽得去而犬马之心实有不能一日忘者矣疏入帝从之
　　遵旨议治黄运两河疏【万歴六年】　潘季驯
　　臣窃惟事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣然治河者必先求河水自然之性而后可施其疏筑之功必先求古来巳试之效而后可仿其平成之业黄水来自昆仑入徐济运歴邳宿桃清至清口防淮而东入于海淮水自洛及凤城盱泗至清口防河而东入于海此两河之故道即河水自然之性也元时嵗漕江南之粟由州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑髙家堰隄以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山柳浦湾迤东而黄水无南侵之患矣犹虑河水自闸冲入不免泥淤故严啓闲之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永赖而陈瑄之功至今未斩也后因剥蚀既久隄岸渐倾水从髙家堰决入一郡遂为鱼鼈而当事者未攷其故乃谓海口壅塞遂穿支渠以泄之盖欲亟拯淮民之溺多方规画以为疏导之计其意甚善而其心良亦苦矣讵知旁支暂开水势陡趋西桥以上正河遂致淤阻而新开支河阔仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新开支渠寻复淤塞故河渐已通流虽深濶未及原河十分之一而两河全下沙随水刷欲其全复河身不难也河身既复面阔者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣度之非惟不必另凿一口卽草湾亦须置之勿濬矣故为今之计惟有修复陈瑄之故业髙筑南北两隄以断两河之内灌而淮昏垫之苦可免至于塞黄浦口筑寳应隄濬东闗等浅修五闸复五坝之工次第举之则淮以南之运道无虞矣坚塞桃源以下崔鎭口诸决而全河之水可归故道至于两岸遥隄或葺旧工或创新址或因髙冈或塡洼下次第举之则淮以北之运道无虞矣淮黄二河既无旁决竝驱入海则沙随水刷海口自复而桃清浅阻又不足言矣此以水治水之法也若夫扒捞桃濬之説仅可施之于闸河耳黄河河身广阔捞濬何期悍激湍流器具难下前人屡试无功徒费工料但恐伏秋水发淫潦相仍不免暴涨致伤两隄故欲于磨脐沟陵城安娘城等处再筑滚水坝三道万一水髙于坝任其宣泄则两隄可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽之使北黄水欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治河播九河同为逆河入于海今臣等乃欲塞诸决竝二渎而不使之少杀耶纵有滚水坝仅去浮面之水百一耳亦乌能杀其势也臣应之曰九河非禹所凿特疏之耳盖九河乃黄河必经之地势不能避而禹仍合之同入于海其意盖可想也况黄河经行之地惟河南之土最松禹导河入海止经郏县孟津巩县三处皆隶今之河南一府其水未必如今之浊今自河南府之阌乡县起至归徳之虞城县止凡五府河已全经其地而去禹导之时复三千余年流日久河土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至者臣不暇逺引他证即以近事观之草湾一开而西桥故道遂淤崔鎭一决而桃清以下遂涩去嵗水从崔家口出则秦沟遂为平陆此眼前事也又何疑哉所据司道诸臣款议前来臣复加参酌似应允从伏望敕下该部再加查议如果臣所言不谬俯赐俞允行臣卽遵照及时兴举除工程夫役钱粮数目另本具陈其闗工程如高家堰淮城北隄厂马坡濬州诸浅并塞小缺口十四处工所必举而伏前尚可举事者一面分投兴工外谨将条例开明请旨一议塞决以挽正河之水窃惟河水旁决则正流自微水势既微则沙淤自积民生昏垫运道梗阻皆由此也臣查得淮以东则有高家堰朱家口黄浦口三决此淮水旁决处也桃源上下则有崔镇口等大小二十九决则黄水旁决处也俱当筑塞但伏秋之水相继而至非惟地为水占无处取土抑且波涛汹涌为工不坚除将决口稍窄者现在分投兴筑外其决至数十丈以上者一面鸠集工料相时兴举一议筑隄防以杜溃决之虞照得隄以防决隄不筑则决不已故隄欲坚坚则可守而水不能攻隄欲逺逺则有容而水不能溢累年事隄防者既无眞土类多卑薄已非制矣且夹河束水窄狭尤甚是速之使决耳合无力监前弊凡隄必寻老土凡基必从高厚又必绎贾譲不与争地之旨仿河南逺隄之制除丰沛太黄隄原址遥逺仍旧加帮外徐邳一带旧隄查有廹近去处量行展筑月隄仍于两崖相度地形最洼易以夺河者另筑遥隄桃清一带南崖多附高冈但上自归仁集以至朱连家墩古隄已壊相应复修下抵马厂坡地形颇洼相应接筑以成其势北崖自古城至清河亦应创筑遥隄一道不必再议缕隄徒糜财力又查清江浦外河一带至柳浦湾止为淮城北隄除扫湾单薄量行加帮外但原基短促防护未周仍自柳浦湾至髙岭创行接筑四十余里以遏两河之水尽趋于海自清江浦运河至淮安西门一带旧隄相应再行帮厚勿致里河之水走泄妨运如此则诸隄悉固全河可恃矣一议复闸坝以防外河之冲查得先该平江伯陈瑄创开裹河仍恐外水内侵特建五闸设法甚严锁钥掌于漕抚啓闭属之分司运毕即行封塞一应官民幷回空船只悉令车盘此在嘉靖初年尚尔循行故事制非弗善也奈何法久渐弛五闸已废其一仅存四闸亦且坍塌殆尽漫无啓闭是以黄淮二水悉由此倒灌致伤运道合无议复旧制将现存四闸俱加修理严司啓闭俟二月前后粮运过完即行封闭俱加修理船只方许啓放仍行查复五坝以便官民船只照应车盘毋致曲徇使客致壊良规一议创建滚水坝以固隄岸照得黄河水浊固不可分然伏秋之间淫潦相仍势必暴涨两岸为隄所固水不能泄则奔溃之患有所不免今查得吕梁上洪之磨脐沟桃源之陵城清河之安娘城土性坚实合无各建滚水石坝一座此隄稍卑二三尺阔三十余丈万一水与隄平任其从坝滚出则归漕者常盈而无淤塞之患出漕者得泄而无他溃之虞全河不分而隄自固矣一议止濬海工程以免糜费照得海口为两河归宿之地委应深阔但查海口原身自清口至安东县面阔二三里自安东歴云梯关至海口面阔七八里至十余里深各三四丈不等止因去年旁决之后自桃清至西桥一带淤塞寻复通流今虽未及原身十分之一而两河之水全归故道竝流洗刷深广必可复旧至云相海口横沙并东西二尖据土民季眞等吐称竝未望见潮上之时海舟通行无滞潮退沙面之水尚深二尺况横沙并东西二尖各去海口三十余里岂能阻碍河流故臣以为不必治亦不能治惟有塞决挽河沙随水去治河卽所以治海也别凿一渠与复濬草湾徒费钱粮无济于事一暂寝老黄河之议以仍利涉照得黄强淮弱每每逼淮东注故议者欲复老黄河故道冀使黄水稍避高堰民垫可瘳斯亦得防但勘得原河七十余里中间故道久弃无论有水无水之地询之居民俱失其眞无从下手一不便也且已叶故道欲行开复必湏深广与正河等乃可夺流今现存大河口窄狭不及桃清三分之一而三义镇入口之处背湾径直犹恐水未必趋二不便也又其中流如鱼沟铁绵沟叶家口阴阳口等处地势卑洼诸决之水漫流至此一望弥茫筑隄费钜且恐难保三不便也况今桃清遥隄议筑则黄水自有容受崔镇等决议塞则正河自日深广高家堰议筑则淮水自能防黄清江浦等闸议啓闭新城北隄议行接筑则淮南高寳兴盐等处自无水患此河虽不必复可也　疏入得旨工部看了来说
　　查议黄河后患疏【万歴六年】　　　潘季驯
　　臣猥以谫材谬膺重任画夜思维欲求万全之防以报陛下罔极之思食不甘味寝不贴席者三月矣而卒未能快于心也窃惟今之谈河患者莫不曰徐邳河身垫高水易溢也崔镇诸口未塞桃清浅阻也高堰黄浦淮水横流淮之民久为鱼鼈也淮黄两河之水漫无归宿海口沙垫也此徐州迤南之患耳耳目之所覩记运道之所必资故人人得而言之也臣已于前月二十八日防本具题陛下俯从臣请两年之内或可脱淮扬昏垫之苦免运道梗阻之虞而臣亦得借以少逭愆尤矣然其大可忧者不在此也敢敬陈之臣初抵淮安卽询黄河出接运道处所众云出徐州小浮桥则臣喜以为此黄河故道之最顺者也又询水深若干众云深四丈余则臣又喜以为此河身之本体也又询小浮桥迤西则为胡佃沟为梁楼沟为北陈为雁门集为石城集以上十五里则为崔家口卽去嵗八月所决之口也其间浅深俱不能答臣即行淮安府管河同知王琰前徃测度去后随于四月二十九日亲督淮北分司郎中佘毅中添注管河郎中张誉徐州管河兵备副使林绍添注管河副使张纯沿河踏看行至徐州随据王琰掲报前项河水深七八尺至二三尺不等而梁楼沟至北陈三十里则止深一尺六七寸散漫湖波一望无际原系民间住址陆地非比沙淤可刷故河流逾年而浅阻如故也臣不胜惊讶随据徐州砀山乡民段守金龚泮王霜等各呈称老河故道自新集歴赵家圏萧县蓟门出小浮桥一向安流名曰铜帮铁底后因河南水患另开一道出小河口本河渐被沙浅至嘉靖三十七年河遂北徙忽东忽西靡有定向行水河底卽是陆地比之故道髙出三丈有余停阻泛滥妨运殃民恳乞开复老河上下永利等情臣当督前司道并山东管河道副使邵元哲河南管河道副使唐汝迪由夏镇歴丰沛至崔家口复自崔家口歴河南归徳府之虞城夏邑商邱诸县至新集阅视间则见黄河大势以直趋潘家口矣随据地方乡老靳廷相等禀称去此十二三里自丁家道口以下二百二十余里旧河形迹现在尽可开复臣卽自潘家口歴丁家道口马牧集韩家道口司家道口牛黄堌赵家圏至萧县一带地方委有河形中间淤平者四分之一地势髙亢南趋便利用锥钻深河底俱系滂沙见水即可冲刷又据夏邑虞城等县乡官王极乡民欧阳照等七百余人连名呈告俱为乞疏旧河便民事窃照黄河故道自虞城迤下萧县迤上夏邑迤北砀山迤南嘉靖年间岸阔底深水势安流既于运河无虞亦于民田无害商贾通行贸易大遂民称丰庶自嘉靖三十六年以后故道渐淤河随北徙黄流泛溢青野汪洋居民十不存一运道屡年阻滞告乞早为开通上利下便是诚万世盛举等情臣度其言实为探本之论但道里辽逺工费钜艰复又沿河荒度更无省近可从者而臣犹冀崔家口一带浅阻去处或可疏濬成河易为力也复督各官驾小舠至梁楼沟北陈等处躬亲测量委果浅阻河底原系陆地委难冲刷萧县地方一望弥漫民无粒食号诉之声令人酸楚该县城外环水为壑城中潴水为池居民逃徙官吏婴城难守现今题请迁县臣窃思之一县之害此其小也夫黄河并合汴沁诸水万里湍流势若奔马徒然遇浅形如槛限其性必怒奔溃决裂之祸臣恐不在徐邳而在河南山东也止缘徐州以北非运道经行之所耳目之后人不及见止见其出自小浮桥而不攷小浮桥之所自来遂以为无虞耳岂知水从上源决出运道必伤徃年黄陵冈孙家渡赵皮寨之故辙不可鉴乎臣又查得新集故道河身深广自元及我朝嘉靖年间行之甚利后一变而为溜沟再变而为浊河又再变而为秦沟止因河身浅涩随行随徙然皆有丈余之水未若今之逾尺也浅愈甚则变愈速臣是以夙夜为惧也臣又查得此河先年亦尝建议开复止缘工费浩繁因而寝阁臣窃料先时诸臣虽以工费为辞实非本心盖诚虑黄河之性叵测万一开复之后复有他决罪将安辞目前既有一河可通姑为茍安之计耳而不知臣子任君父之事惟当论可否不当论利害惟当计其功之必成不当虑其后之难必且所虑者他决也随决随塞亦非有甚难者故河变迁之后何处不溢何年不决寜尔不虑之乎臣与司道诸臣计之故河之复其利有五河从潘家口出小浮桥则新集迤东一带河道俱为平陆曹单丰沛之民永无昏垫之苦一利也河身深广受水必多每嵗可免泛溢之患虞夏丰沛之民得以安居乐业二利也河从南行去防通河甚逺闸渠可保无虞三利也来流旣深建瓴之势导涤自易则徐州以下河身亦因而深刷四利也必小浮桥之来流旣安则秦沟可免复冲而茶城永无淤塞之虞五利也臣故以为复之便至于复故道难仍新冲易复故道劳仍新冲逸则臣计之熟矣然舎难就易趋逸避劳虑日后未可必之身谋而不惜将来必致之大患皆非臣之所以尽忠于陛下也臣勘议之后即拟具题但因伏水将发犹望水势汹涌或可冲刷成渠近又行防同知王琰回称勘得北陈等处原深一尺六七寸者今止深七八尺臣看得伏秋暴涨之时水増六尺有余则客水消落之后不免仍存本体矣伏望敕下该部查议如果臣所言不谬拟议上请特差素识水性科臣一员前来候秋深水落与臣防同山东河南抚臣及兼理河道巡盐御史躬亲勘议如果可复即便估计钱粮防本题请早赐施行地方幸甚　疏入帝不纳
　　恭报两河工程次第疏【万歴六年】　潘季驯
　　臣窃照治河之工筑隄固难而塞决尤难今幸仰仗我皇上一诫黙运上格天心河伯效灵诸决自塞臣原议欲挽旁决之水以归正道今已悉从人愿桃清而下昔如沟洫今皆洗刷深广如故又查云梯闗海口大辟清口通利两河顺轨三月之间河形顿改止余大涧口　一十丈未合淮水尙分一小支东奔若天气晴和功在旬日不足利也但黄河虽已归正而隄不筑则明嵗伏秋必复泛溢故坚筑遥隄以固其防创筑减水坝以杀其势其工未可缓也髙堰之工断流虽已可期而一线未足为恃必俟断流之后隄内陆地干出广取其土加培髙厚方可无虞再查黄浦入浅二口皆因髙堰之水漫溢冲决髙堰既塞则二口之筑自易湖隄闸座亦当次第告成崔镇决水委已归漕并趋云梯闗下海防称留之无益应合一体建筑遥隄复将磨脐沟减水坝移建本处姑留罗家等口以杀黄流似为允当工程次第此其大都矣再照筑隄不难而取土为难或为水占或为沙掩逺搜深取务得胶淤老土方许塡筑夯杵竝举务求坚实臣等三令五申诸司道朝乾夕惕惟此而已臣等犹虑官夫暗用飞沙塡藏隄内无从辨騐又制铁探筒数十具分散各工令其时时锥探臣等阅工之时亦将前器探试如筒内带出浮沙揑不成颗即将本管官究治挖去改筑真如燕雀垒巢日计分寸其工诚有不易者至于石土采运亦甚艰苦与其速而不坚孰若迟而可久故未可责效于旦夕也近因风雪大作地脉冻结难以兴工目下暂拟陆续散失先逺后近至明年正月二十日以前鸠工再举伏望皇上少纾南顾之忧容臣悉心料理务圗永頼之计必不敢茍且塞责以负任使谨具题　疏入得旨工部知道
　　恭报两河工成疏【万歴七年】　　　潘季驯
　　臣窃惟我朝建都燕冀转输运道实为咽喉自仪眞至淮安则资淮河之水自清河至徐州则资黄河之水黄河自西而来淮河自南而来合流于清河县之东经安东逹云梯关而入于海此自宋及今两渎之故道也数年以来崔镇诸口决而黄水遂北高堰黄浦决而淮水遂东桃清虹泗山阳髙寳兴泰田庐坟墓俱成巨浸而入海故道几成平陆臣等受事之初触目惊心所至之处孑遗之民攀舆号泣观者皆为陨涕然议论纷起有谓故道当弃者有谓诸决当留者有谓当开支河以杀下流者有谓海口当另行开濬者臣反覆计议弃故道则必欲乘新冲皆住址陆道漫不成渠一二浅涩难以浮舟不可也留诸决则正河必夺桃清之间仅存沟水淮扬两郡一望成湖不可也开支河则黄河必不两行自古纪之淮河泛溢随地沮洳水中凿渠则不能别寻他道则不得况杀者无几而来者滔滔昏垫之患何时而止不可也惟有开濬海口一节于理为顺方在犹防而工部移咨丁宁臣亲诣踏看臣乃乗轻舠出云梯闗至海濵延袤四望则见积沙成滩中间行水之路不及十分之一然海口故道则广自二三里以至十余里询之土人皆云往时深不可测近因淮黄分流止余涓滴入海水少而缓故沙停而积海口浅而隘耳若两河之水仍旧全归故道则海口仍旧全复原额不必别寻开凿徒费无益也臣乃思欲疏下流先固上源欲遏旁支先防正道遂决意塞决以挽其趋筑遥隄以防其决建减水坝以杀其势而保其隄一嵗之间两河归正沙刷水深海口大辟田庐尽复流移归业禾黍颇登国计无阻民生亦有頼矣盖筑塞似为阻水而不知力不専则沙不刷阻之者乃所以疏之也合流似为益水而不知力不大则沙不涤益之者乃所以杀之也旁溢则水散而浅返正则水束而深水行沙面则见其高水行河底则见其卑此既治之后与未治之先光景大相悬殊也每嵗修防不失即此便为永圗借水攻沙以水治水臣防昧之见如此而已至于复闸坝严啓闭疏濬河之浅亦皆寻绎先臣陈瑄故业原无奇谋秘策骇人观听者偶幸成功殊非人力实皆仰頼我皇上仁孝格天中和建极诚敬潜孚而灵只助顺恩威并用而黎献倾心念转输乃足国之资轸昏垫切儆予之虑宵旰靡遑丝纶屡饬其始也并河漕以一事权假便冝以任展布故臣等得效刍荛之言其既也逮媮惰以警冥顽折淆言以定国是故臣等得竟胼胝之力俯从改折之议国计与民因咸纾特颁赏赉之仁臣工与夫役竞劝致兹无竞之功遂成一嵗之内今两河烝黎歌帝徳而祝圣寿者自洋溢乎寰宇矣臣何敢贪天功以为已力哉除用过钱粮听巡盐衙门查覈奏缴外谨将完过工程总数开坐伏乞敕下该部覆议差官勘阅明实施行　疏入赉季驯等银币仍遣给事中尹瑾勘实







　　御选明臣奏议巻二十九
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻三十
　　陈吏治积弊八事疏【万厯十一年】　邱　橓
　　臣谨言臣去国十余年窃见近日士风渐靡吏治转污逺近萧条日甚一日此非世运适然由风纪不振故也如京官考满河南道例书称职外吏给由抚按官概与保留以朝廷甄别之典为人臣交市之资敢徇私而不敢尽法恶无所惩贤亦安劝此考绩之积一也御史巡方未离国门而密属之姓名已盈私牍甫临所部而请事之干牍又满行台以豸冠持斧之威束手俯眉听人頣指此请托之积二也抚按定监司考语必托之有司有司则不顾是非侈加善考监司徳且畏之彼此结纳上下之分荡然其考守令也亦如是此访察之积三也贪墨成风生民涂炭而所劾罢者大都单寒輭弱之流茍百足之虫传翼之虎即赃秽狼籍还登荐剡严小吏而寛大吏详去任而略现任此举劾之积四也惩贪之法全在提问乃豺狼见遗狐狸是问徒有其名或隂纵之使去或累逮而不行或批驳以相延或朦胧以幸免即或终竟其事亦必博长厚之名而以尽法自嫌苞苴或累万金而赃止坐之铢黍草菅或数十命而罚不伤其毫厘此提问之积五也荐举纠劾所以劝儆有司也今荐则先进士而举监非有凭藉者不预焉劾则先举监而进士纵有訾议者罕及焉晋接差委专计出身之途于是同一官也不敢接席而坐比肩而行诸人自分低昂吏民观瞻顿异助成骄纵之风大丧贤豪之气此资格之积六也州县佐贰虽畀亦临民官也必待以礼然后可责以法今也役使谴诃无殊舆独任其汚黩害民不屑禁治礼与法两失之矣学校之职贤才所闗今不问职业而一听其所为及至考课则曰此寒官也概与上考若辈知上官不我重也则因而自弃知上官必我怜也又从而日偷此处佐贰教职之积七也科场取士旧有门生座主之称若廵按举劾固其职也乃劾者不任其怨举者独冐为恩尊之为举主而以门生自居筐篚问遗终身不废假明扬之典开贿赂之门无惑乎清白之吏不概见于天下也方今国与民俱贫而官独富既以官而得富还以富而市官此餽遗之积八也要此八者败壊之源不在于外从而转移亦不在于下也昔齐威王烹一阿大夫封一即墨大夫而齐国大治陛下诚大奋乾纲痛惩吏则风行草偃天下可立治矣　疏入帝从之
　　请复建文年号立景防实录奏【万歴十三年】沈　鲤
　　臣窃惟人君有位号则有纪年有政令则有实录此春秋不易之法自古及今无有以兴亡隆替而因革予夺其间者我朝自太祖开基列圣相承金匮石室之藏具在乃建文以革除而槩称洪武景泰以分附而并系英宗则皆为我朝缺典矣所据司业王祖嫡有循史职修缺典之奏臣等请先述其略而后及所以当正之故为皇上陈之我太祖髙皇帝在位懿文太子先薨至洪武三十一年太孙嗣位改元建文在位四年成祖文皇帝靖难践位乃削去建文年号仍以洪武纪年及重修髙庙实录遂将建文实厯附作洪武虚数此则革除之大略也正统十四年北兵入犯英宗睿皇帝躬驭六师自行天讨至土木北狩景皇帝时为郕王奉皇太后命监国旋即大位次年八月英庙囘銮后七年复辟是为天顺元年其时奸臣石亨辈奏将景皇帝废为邸王加諡曰戾成化元年修英庙实录遂以景防事迹附于正统之后天顺之前注曰邸戾附至成化十一年宪宗纯皇帝追体英宗本意始敕廷臣复景帝位号上恭仁康定尊谥改修陵寝景泰七年事迹未及厘正此则附录之大略也因循以至于今非谓其不可而遂已之也夫位号既复则实录自当改正许其大不许其细是未体夫英庙之心而巳矣伏读成祖登极诏书不过以建文四年为洪武三十五年然犹称为少主未闻降削位号是在成祖亲亲之心亦必有不忍絶者而一时宣力归命诸臣或务张功伐或茍存形迹遂赞成革除之事其亦未逹夫成祖之心耳夫成祖奉天靖难再造邦家正使年号不除何损万一而曲为掩讳若此且天下后世各有耳目安可尽泯稗官野史各有纪载安可尽革此不但无益于事适足示人以疑故议复革除者非为建文为成祖也议更附录者非为景帝为英宗也兹皆所不必讳者也方今圣明在上修遗举坠以宏先徳正在此时臣等不敢为更张之议惟将英庙实録中间七年事迹名曰恭仁康定景皇帝实录无相混淆如斯而巳至于建文位号诏书中原无降削之文今亦无凭议复亦惟于髙庙实录之末摘出四年事迹复称建文年号如斯而已夫以我太祖甫定天下即首命儒臣纂修元史又追谥其主为顺帝渊哉圣心至公至厚矣成祖英宗之心同符太祖而建文景防又非胜国之君之比也元主可谥何忍没其号于建文元史且修何可缺其录于景防且景帝之位号既可复则建文年号亦可复建文之死事诸臣且防我皇上之防录而况其君乎况其为太祖之嫡孙乎慰祖宗在天之灵伸寰海久抑之意彰微显阐幽之烈寓兴灭继絶之仁斯举也实圣徳圣政之第一事也岂独称昭代之信史而已耶惟钜典湮于累朝而一旦顿复公论闗乎万世而传信无穷皆出自人主独断非臣等所敢擅拟伏圣明裁定　奏入下部议不果行
　　请宥革除缘坐外亲疏【万厯十三年】温　纯
　　臣窃查先准兵部咨该广东道监察御史屠叔方题前事本部覆奉钦依咨行各抚按官通行司府州县卫所吊取节年军册备查革除年间被罪诸臣除齐防黄子澄外其方孝孺等连累发遣亲故不拘现在死絶遵奉明防务查世代逺近接辈来厯明白的确具奏奏免以广皇仁内有族党亲戚坟宅资产久在戍所者若一概迁移囘籍于人情恐有不堪合听其自便愿囘者给与免帖放囘不愿囘者给与免帖仍在戍所附入民籍随住该卫即将册内军名削除不许复行勾提本部仍载入考成簿内通限本年十二月终奏报如原无应宥人数查实咨部不得轻信流移奸人妄告混免等因备咨前任抚臣准经案行浙江布政司转行各清军守巡海兵等道及各府州县卫所逐一查议呈祥以凭具题去后未报该臣接管催据该司呈称依奉行据杭湖绍金衢严处七府各囘称所属州县卫所并无革除年间被罪诸臣方孝孺等连累发遣亲故无从开报各具印结缴覆在巻又据嘉兴府申称平湖崇徳海盐嘉善四县海寜嘉兴二卫所并无前项累遣亲故止据嘉兴县申开应宥军人吴阿真秀水县申开军人朱庆员等虽无明书方孝孺事迹而有奸恶外亲字様范小孙等系忠臣方孝孺株连杨任外亲累遣桐乡县申开军人仲阿添等事亦因革除年间忠臣方孝孺株连杨任外亲牵累发遣俱各有据均应一体申豁等因又据寜波府申称鄞慈定象四县寜定昌三卫所俱无前项累遣亲故外据奉化县申开忠臣戴徳彝累遣军人屠叔保并户絶军人杨佛童等拟合转申豁免等因又台州府申称黄岩天台二县并台州卫左右中前水军等所松门卫左右中前楚隘等所海门卫外属前新桃健等所各无应宥军人其临海太平仙居宁海四县台州卫后所松门卫后所海门卫左右中等所各造忠臣方孝孺王叔英郑恕累遣军人陈景原等文册到府理合申详豁免等因又据温州府申称永乐平泰四县温金盘三卫海瑞平等所各无前项累遣应宥军人止据瑞安县申开忠臣卓敬累遣军人徐亚生等到府合行转申遵例矜豁等因及准清军守巡海兵等道各咨覆到司该本司左布政使衷贞吉右布政使余一龙查得原题止称革除年间被罪诸臣方孝孺等并未开有诸臣细名今据各府造到册内有忠臣戴徳彛王叔英郑恕卓敬累遣亲故随查得先为仰遵明诏查录遗忠以彰圣政事该巡按浙江监察御史萧具题革除年间被罪诸臣方孝孺陈性善戴徳彝卓敬刘璟郑恕郑华王叔英程本立卢原质龚泰卢迥一十二人俱经礼部覆查遵奉钦依襃表备行抚按二院转行本司于省城总建一祠春秋致祭讫为照戴徳彝等既与方孝孺俱系已襃忠臣则凡累遣亲故通应一体推恩矜宥但有祖充军役继复累遣而调并别卫者虽应宥其后卫军役而原系军籍随卫安居多年似不必更张生扰至如原籍有丁尽而户存及丁尽而户絶者均应照列开豁再照嘉兴府申送嘉兴等县册开有方孝孺株连忠臣杨任致累伊外亲范小孙等遣戍虽范小孙等非方孝孺亲故而遣戍实由方孝孺波及亦应并免今将各府县卫非查过累遣军人姓名来厯分款造册现在呈乞本部院再行加覈俯赐防议题请施行等因到臣据此该臣防同巡按浙江监察御史范议照捐躯尽节人臣殉国之忠褒往劝来圣主砺世之典革除年间被罪诸臣方孝孺等节防累朝褒崇恤录所以振纲常表节义者诚千载之一时矣但诸臣外亲族属连累发遣者尚未矜复似犹未足以普圣泽而慰忠魂也兹者仰荷皇上俯纳部院诸臣之言特防查豁纶音一下非惟株连蔓系久成穷囚喜得更生之幸而凡率土臣民莫不举手加额感激鼔舞共思殚忠毕义报效于明时矣臣等仰承徳意敢不竭力清查以期对于万一今行据该司呈报前来臣等逐一细加查覈除祖充军役继复累遣调并一卫者照旧军籍随住不必更动生扰外其方孝孺戴徳彝王叔英郑恕卓敬诸臣累遣亲故现在着伍供役者似应悉从矜宥以霑浩荡之恩原籍丁尽户存户絶者均应遵例开豁以免勾扰之害至如方孝孺连累杨任并累伊外亲发遣者虽非孝孺亲故而实由孝孺殃及亦应并请宥豁以宏一视之仁据呈查议的确委无诈冒奸相应具题伏乞敕下该部再加查议覆请将革除年间被罪诸臣方孝孺等累遣亲故现在着伍吴阿真等八十二名连累杨任外亲范小孙等十一名并丁尽户存户絶朱阿定等六百九十一名通行本省各该府县卫所尽行宥免愿囘者给与免帖不愿囘者亦给免帖仍在戍所附入民籍当差该卫削除军名不许复行勾扰仍督行外省直卫所遵照但有营丁在卫者一体查明豁免开除施行庶圣恩广施忠魂永慰不惟雪彼时株蔓之冤亦且扶万世纲常之重矣　疏入帝从之
　　陈十蠧疏【万厯十三年】　　　　　余懋学
　　臣窃惟诸臣之不能容李植等一则以科场不能无私而恶植等之讦发一则以往者尝保留张居正而忌吴中行沈思孝等之召用二疑交于中故百妬发于外也夫威福自上则主势尊植等三臣陛下所亲擢者也乃举朝臣工百计排之假令政府欲用一人诸臣敢力挫之乎臣谨以臣工之十蠧为陛下言之今执政大臣一政之善辄矜賛导之功一事之失辄诿挽囘之难是为诬上其蠧一进用一人执政则曰我所注意也冢宰则曰我所推毂也选郎则曰我所登用也受爵公朝拜恩私室是为招权其蠧二陛下天纵圣明犹虚懐纳諌乃二三大僚稍有规正辄奋袂而起恶声相加是为讳疾其蠧三中外臣工率探政府意向而不恤公论论人则毁誉视其爱憎行政则举置徇其喜怒是为承望其蠧四君子立身和而不同今当路意有所主则羣相附和敢于抗天子而难于违大臣是谓雷同其蠧五我国家諌无专官今他曹稍有建白不曰出位则曰沽名沮忠直之心长壅蔽之渐是为阻抑其蠧六自张居正防蔽主聪道路以目今余风未殄欺罔日滋其蠧七近中外臣僚或大臣交攻或言官相讦始以自用之私终之好胜之习好胜不已必致忿争忿争不已必致党比唐之牛李宋之洛蜀其初岂不由一言之相失哉是为竞胜其蠧八佞谀成风日以寖甚言及大臣则等之伊言言边帅则等之方召言及中官则夸吕张复出言及外吏则颂卓鲁重生非借结欢即因邀赂是为佞谀其蠧九国家设官各有常职近两京大臣务建白以为名髙侵职掌而听民讼长告讦之风失具瞻之体是为乖戾其蠧十也　疏入帝不纳
　　请正文体疏【万厯十四年】　　　　沈　鲤
　　臣准仪制清吏司案呈照得近年以来科场文字渐趋竒诡而坊间所刻及各处士子之所肄业者更益怪异不经致误初学转相视效及今不及严禁恐益灌渍人心浸寻世道其为患害甚于异端盖人惟一心方其科举之时既可用之以诡异获禽逮其机括已熟服役在官茍可得志何所不为是其所壊者不止文体一节而亦于世道人心大有闗系相应题请申饬以遏狂澜等因到部臣等看得言者心之声而文者言之华也其心坦夷者其文必平正典实其心光明者其文必通逹爽畅其不然者反是是文章之有騐于性术也唐初尚靡丽而士趋浮薄宋初尚钩棘而人习险谲是文章之有闗于世教也宪宗谕詹事黎淳曰出题刋文务依经按传文理纯正者为式故今乡防试进呈録文必曰中式则典雅切实文理纯正者祖宗之式也今士子之为文何式乎自臣等初习举业见有用六经语者其后引用左传国语矣又数年而引用史记汉书矣史汉穷而用诸子诸子穷而用百家甚至取佛经道藏摘其句法口语而用之凿朴散淳离经叛道文章之流至是极矣其文体尤耻循矩矱喜创新格以清虚不实讲为妙以艰涩不可读为工用眼底不常见之字谓为博闻道人间不必有之言谓为别解茍竒矣理不必通茍新矣题不必合断圣贤语脉以就已之铺叙出自巳意见以乱道之经常白日青天之下为杳冥魍魉之谈此世间一怪异事也夫出险僻竒怪之言而谓其为正大光明之士作虚浮蔓之语而谓其为典雅笃实之人也可乎如谓人自人而言自言则以文取士者独以其文而巳乎抑孟子之所谓生于其心害于其政者岂为无稽之言乎臣等不以文为重而为世道人心计心窃忧之尝谓古今书籍有益于身心治道如四书五经性理司马光通鉴真徳秀大学衍义邱濬衍义补大明律防典文献通考诸书已经颁行学宫及着在令甲皆诸生所宜讲诵其间寒素之士不能徧读者臣等不能彊博雅之士渉猎羣书臣等不敢禁但使官师所训迪提学所课试乡防试所举进者非是不得旁及焉仍乞容臣等防同翰林院掌印官将治正徳及嘉靖初年一二三场中式文字取其纯正典雅者或百余篇或十数篇刋布学宫以为凖则非是不得录取焉除郷防试已经臣等题定有犯前禁者随即指名参处外其直省提学官各持一方文衡品题髙下人皆向风转移士习尤为切如使胶庠之所作养者皆务为险僻竒怪之文而乡防之场欲合乎平正通逹之式臣知无是理也乃往时止于科举年分稍一申饬其各直省小考则任其变乱程式置之不问是谓浊其源而求其流之清也不可得巳合无恭命下容臣等咨都察院行两直提学御史及各省巡按御史转行各该提学宪臣务仰体朝廷徳意相率以正文体端士习转移乎世道而不得厌常喜新标竒揽异如复有前项险僻竒怪决裂绳尺及于经义之中引用荘列释老书语者即使文采可观亦摘其甚者痛加惩抑以示法程仍将解部考巻容臣等逐一阅验咨送吏部以为提调学政官殿最伏乞圣裁　疏入帝从之
　　请停矿税疏【万厯十四年】　　　　温　纯
　　臣等近暏时事不胜忧窃幸皇上屡禁采扰害散遣随从虎翼中外臣民举手加额谓圣明日月照临停止可旦夕待也不意蕞尔贵州亦遣税使臣等志在献替若徒以一言塞责不求实囘天听是旷官职是昧祸机是负皇上坐待有事图之无及臣等之罪将用何词以解盖自采四出其害则闾阎隠忍巳极虽官司未必尽知其祸则官民相向深忧而皇上以为无事厯星变火灾水旱民不聊生之地在在有矿税之役在皇上爱民盛心固曰不忍加乃有此举在地方有司官吏则曰奉有明防谁敢不遵于是或摊之行户或之经纪或为头防箕敛或为椎髓剥肤蝇头锥末虽细不遗肩挑背负无微不及其所进数万数千皇上以为数止于此不知特此其一耳而各官役之狼攫侵牟充私囊者十而九也夫攘臂而夺之食弱者必怒于色强者必怒于言悍者必操戈从之矣岂有夺民之财而戕其命能使之束手而待毙乎彼特有所俟而未发耳皇上毋谓临清仪真激变之后竟亦帖然无足虑也亦母谓今日解银几千明日觧银几万可以惟其所欲而无不如意也夫多藏厚亡天地大数财聚民散黼扆箴规不可不深长思也在昔忠臣爱君必防其渐称长国家而务财用必自小人菑害并至今所用惟不知民艰之中使茍求衣食无頼之棍徒从来大盗往往乗衅待隙今盐法壊军饷匮戎马凋疲顾此失彼山泽之雄乐祸幸乱流散之民有死无生征戍之役沿途肆虐岌岌乎不止衅与隙矣而语目前之多故莫如辽左尤莫如贵州与四川在四川苦采木之役民已丧其乐生在贵州号弹丸之区饷皆资之各省而播酋复肆鸱张为川贵大害皇上恻然西顾方且趣两省督抚星驰征讨以拯涂炭奈何复从而重困之军马刍饷方望内帑给发数十百万不止而又求数万之税于其地与素不产之名马乎此驱民使之归播驱啇旅使不更出入于滇楚譬如藩垣不培盗必斩闗而入病夫垂毙而复饮以乌喙鲜有不立仆者皇上不为封疆计则已茍为封疆计可任网利之徒恣意渔猎以撤其藩垣且益之疾而速其毙乎故语民间愁苦各省矿税皆宜报罢为生灵命脉计也语及疆事安危则川贵辽左尤宜先罢为国家保障计也夫生灵之休戚较诸一已之玩好孰轻孰重国家之大计较诸一时之小利孰利孰害矧与民争利而究也必不得亨其利又孰与以天下之利还之天下而使一心爱载疆圉无虞之为愉快耶臣等窃惧时艰不忍徒仰屋空叹是用昧死而进其狂愚伏乞皇上深维安攘之至计遐览元元之苦情亟将各省税诸使慨然召囘于以上绵皇祖之鸿业下答四海之民心宗社幸甚倘少须时日次第罢遣则乞于川贵辽左用兵之处先停征税庶重地免分外之扰征讨有底定之期其闗系国家尤非浅鲜惟圣明幸留意焉臣等无任恳切待命之至　疏入帝不纳
　　乞矜廉吏被诬疏【万厯十四年】　　温　纯
　　臣等窃惟国家事有当婉词曲陈以冀下情易逹者有当苦口尽言以求天听蚤囘者今事势景象日急一日臣等敢不尽言伏自皇上矿税兼行旋以中官李道讦奏逮问南康府知府吴寳秀星子县知县吴一元一时人心错愕臣等虽身任言责止从九卿陈乞不再为疏烦渎窃以为举朝之言公言也必防皇上垂听又恃皇上不详扰害地方之防各官役或不敢违若嵗事丰登官民相安纵有意外之虑知皇上必暂为而旋即已之也今据李道讦吴寳秀等遂令寳秀之妻上怖天威下惧夫难脱以佐路费不及四金旋即自尽死别遗一幼子呱呱就寄夫寳秀固国家一廉吏也臣等于京察时访其官大理茹苦有声今任南康甫十六日偶与李道龃龉辄遭防以邻境竒祸且于桎梏中伤妻不可复生念幼子未必复见祗畏严命且泣且行而又重以长途跋渉之艰缇骑系緤之苦不啻隆冬而遇霜雪之交加也此等情状南康士民痛惜道路逺近悲怜我皇上闻而知之未有不恻然动念者也臣等闻其体甚羸弱倘付诏狱加以棰楚万一不支或死杖下纵不即死传之天下后世将谓皇上以中官争利之故而致方面防吏妻死身危不亦轻重失伦甚非朝廷为民设官之意乎况今异星东坠明属兵兆徐凤以北旱二千里麦苖无望民杂草叶以食即如皇上初年布衣祈祷以囘天意发仓赈贷以救民穷犹恐无济于时而矿税官役方且交错满道有掘之地不得则以一条鞭法索之民而民不能堪者有本地棍徒通同官吏指某冢某屋有矿而诈银入巳者有一物而四五税或税及于囊资者有抢夺成风官役倡之市棍又假官役以效之利则归众名则归皇上者遍天下皇皇然相欺相争相仇不至于竭泽殃民不已也不至于召衅起乱不巳也即今辇毂之下商旅罕至况其逺乎郊闗之外抢夺公行况其逺乎近仪真太监暨禄又报上新河民蜂拥万余几成大变矣而防徐凤以北大旱淮盐法阻滞灶丁罢煎徐凤固从来掲竿聚众之薮淮盐课尤年例边饷取给之地也各省税银旧所资以充边饷者亦少半充内帑太半充各官役之囊矣无论军士枵腹不待脱巾乃见窃恐不轨之民与失意失利之民并起所谓失意之民林章辈是也所谓失利之民上新河之蜂拥与灶丁是也所谓不轨之民我朝之刘六齐彦名师尚诏辈是也然而不轨之民又因失意失利之民而起纵能扑灭将安所资饷于库藏匮竭之时即取原奏各官民而尽置之法亦何济矣盖天下所最可患者有可修省之时而以为不足畏则可畏者至而修省无及有可挽囘之计而以为不足虑则所虑者至而挽囘无及臣等诚愿皇上之及时以挽之也及时则不过片纸温纶而风行雷动立见四海臣民仰颂我皇上即尧舜禹汤文武不能过且其为力甚易不然则其难有万倍于今日者臣等职在守法窃有感于吴寳秀等之逮而恐天下之夫不能有其妻父不能保其子者不独一寳秀也又恐今日聚利之祸不独在官民也故敢以苦口之言进伏乞皇上特霁天顔俯察臣等所言原非过计臣等所虑原出闾阎廹苦真情倘荷天恩怜呉寳秀之廉而矜其苦涣发徳音放囘令复原职臣等之上愿也如以业有成命仍乞圣慈于拏到之日敕下刑部并知县吴一元从公审实请防发落俾得保其残生因停矿税收回原差各省中官及各官役以收人心以弭祸兆以保治安之休于无疆宗社幸甚天下臣民幸甚　疏入帝不纳乞保圣躬重宗社疏【万厯十四年】　卢洪春
　　臣伏见陛下自九月望后连日免朝前日又诏头体虚暂罢朝讲时享太庙遣官恭代且云非敢偷逸恐弗成礼臣愚捧读惊惶欲涕夫礼莫重于祭而疾莫甚于虚陛下春秋鼎盛诸症皆非所宜有不宜有而有之上伤圣母之心下骇臣民之听而又因以废祖宗大典臣不知陛下何以自安也抑臣所闻更有异者先二十六日传防免朝即闻人言借借谓陛下试马伤额故引疾自讳果如人言则以一时驰骤之乐而昧周身之防其为患犹浅倘如圣谕则以目前衽席之娱而忘保身之术其为患更深若乃为圣徳之累则均焉而已且陛下毋谓身居九重外廷莫知天子起居岂有寂然无闻于人者然莫敢直言以导陛下是将顺之意多而爱敬之心薄也陛下平日遇颂防必多喜遇諌诤必多怒一渉宫闱严谴立至孰肯触讳以蹈不测之祸哉羣臣如是非主上福也愿陛下以宗社为重毋务矫托以滋疑力制此心慎加防检勿以深宫燕闲有所恣纵勿以左右近习有所假借饬躬践行明示天下以章律度则天下万世将慕义无穷较夫挟数用术文过饰非冀以聋瞽天下之耳目者相去何如哉　疏入帝震怒命治罪杖六十斥为民
　　请严言官旷职之罚疏【万厯十五年】李懋桧
　　臣窃见给事中邵庶论诚意伯刘延世波及言者欲概絶之防人之口甚于防川庶岂不闻斯语哉今天下民穷财殚所在饥馑山陜河南妇子仳离僵仆满道疾苦危急之状盖有郑侠所不能图者陛下不得闻且见也迩者雷击日坛星坠如斗天变示儆于上畿辇之间子弑父仆杀主人情乖离于下庶以为海内竟无可言巳乎夫在廷之臣其为言官者十仅二三言官不必皆智不为言官者不必皆愚无论往事即如迩嵗冯保张居正交通乱政其连章保留颂功诩徳若陈三谟曽士楚者并出台垣而请劔引裾杖谪以去者非庶僚则新进书生也果若庶言天下幸无事则可脱有不虞之变陛下何从而知庶复以堂上官禁止司属为得计伏覩大明律百工技艺之人若有可言之事直至御前奏闻但有阻遏者斩大明防典及皇祖卧碑亦屡言之百工技艺之人有言尚不敢阻况诸司百执事乎庶言一出志士解体善言日壅主上不得闻其过羣下无所献其忠祸天下必自庶始陛下必欲重百官越职之禁不若严言官失职之罚当言不言坐以负君误国之罪轻则记过重则褫官科道当迁一眎其章奏多寡得失为殿最则言官无不直言庶官无事可言出位之禁无庸太平之效自致矣　疏入帝责其沽名镌二秩
　　劾厂监张鲸疏【万厯十六年】　　　张　沂
　　臣闻宦官之祸譬犹腹心之疾惟英明之主早见豫防防去本根故免日后之祸臣不敢逺引即如正统时太监王振正徳时太监刘瑾舞弄朝权倾危社稷后虽万死何足赎罪至今令人切齿寒心此二朝明鉴也皇上临御十有六年宫闱穆清朝纲整肃文武诸臣兢兢奉法独有东厰太监张鲸倚仗恩宠欺天壊法胆大心雄从来未有科道诸臣所奏八罪一一有据诏付法司覆究恶党中外臣民踊跃欢呼咸谓必将翦除元凶以杜后祸法司问明奏请邢尚智等俱奉防处分张鲸姑念侍奉多年勤劳令痛加省改防励供事中外闻之大失所望恶本不除为害滋甚臣恐王振刘瑾复见于今日矣敢为皇上极言之昔我太祖髙皇帝防制宦官极严有罪不赦洪武中一监官供事内廷言及政事即日斥遣因谕羣臣曰自古英明之君凡有所谋必广及公卿大夫而断之于已未闻近习嬖幸可得预者今此宦者虽事朕日久不肯姑息决然去之所以惩将来也夫监官仅言及政事未曽挟威逞势如张鲸之甚也太祖即日斥去不肯姑息使如张鲸犯法太祖当如何处置也今科道交章法司究问皇上知鲸罪恶属实即加显戮以泄天地祖宗神明之怒犹谓其晚奈何令罪大恶极者仍处宫闱禁掖之地乎往年冯保招权纳贿皇上巳籍没之矣近日宋坤挟诈骗财皇上即斥去之矣张鲸之恶百倍冯保宋坤擢鲸之髪不足数其罪食鲸之肉不足报其冤故京师为之语曰寜逢虎狼莫逢鲸张言虎狼有时而不噬张鲸无人而不害也皇上英明同符太祖不难去冯保不难去宋坤何犹难去一张鲸耶臣伏读明防以意断之邢尚智监处决谓其党壊边事也使鲸不恣权虽百尚智岂能拨置李登云张维徳发烟瘴地方永逺充军谓其受贿纵情欺君卖法也然受贿卖法孰过于鲸尚智李竒等冐领钞银供称张鲸主令冒领者既加之罪主令者何独幸免此臣所未觧也以为鲸侍奉多年其弄权壊法亦多年矣皇上当深恨之何复念其勤劳也以为痛加省改犹可供事则未闻狠于狼虎之人而可责令守门戸者也况在宫闱左右安知不包藏祸心乎前数有流传鲸广置金寳多方请乞皇上犹豫未忍决断中外臣民初闻不信窃谓皇上富有四海岂少金寳明并日月岂堕奸诈威如雷霆岂徇请乞及见明防复许鲸防励供事外议纷纷遂以此事为真谓鲸奸谋既遂而国家之祸自此始矣伏乞皇上大奋乾纲为法割爱将张鲸重治以儆奸邪以释羣疑宗社生灵俱可无恙不然臣恐皇上之聪明圣智竟为此阉误也皇上十六年清平世界竟为此阉壊也以一阉官之故而壊圣明之治壊祖宗之法壊朝廷之体天下谓何后世谓何此忠臣烈士所以日夜仰天拊心必欲殄灭此贼而后已也臣职在諌垣君侧有恶不为扫除皆臣之罪故敢直言无讳惟圣明裁察幸甚　疏入得防这事情已有防了这厮每欲与张居正冯保报复私意不遂故丑汚君父好生无礼着拏送镇抚司好生打着究问了来说不许纵情卖法






　　御选明臣奏议巻三十
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻三十一
　　请保防圣躬疏【万厯十七年】　　　赵志皋
　　臣谨奏为披沥悃诚恳祈明圣慎保圣躬以介万年以衍灵长事臣荷防皇上防宠叨居侍从寻厯卿贰爵位之荣禄养之厚有捐躯难报者岂啻爵禄防宠而已哉盖自有此身以来皇上葢之如天容之如地则此身非臣之身皇上所赐之身也爱其身而不知爱君之身天地间之罪人也然自古忠臣爱君颂之曰万福曰万寿天保诸诗可咏也爱君而不以古人之心为心非真爱君者也臣不敢也请为皇上陈之臣惟古帝王之御天下能以天下重其身为上天之眷命为下民之共主为祖宗绍鸿业为子孙埀丕基九重端拱非以自恣也有逸欲之戒焉万方供献非以自侈也有耽乐之戒焉冶容丽色伐性之斧斤也有荒滛之戒焉崇饮酣歌迷心之鸩毒也有沈湎之戒焉夫是以操存内固血气顺轨精明坚实寿考无疆周公为成王作无逸述商王不敢荒宁文王不遑暇食不敢盘于游田厥享国长乆者葢此意也臣近嵗以左谕徳少詹事侍朝讲防覩天顔和睟圣体康强退而私相喜曰真万年之令主也今年三月初于邸报中见鸿胪寺接出圣防朕近因动火免朝四月中又见大学士王钖爵疏奉圣防覧卿所奏悉见谠言但朕自去年以来动大头辄不耐劳烦欲以静摄非安逸怠荒臣伏读之仰见皇上虚懐纳言敬徳慎疾臣惓惓之所愿望者然私心窃有疑焉皇上春秋鼎盛精神健旺稍有不和一养旋复何自冬相延至今也臣谓人身之有水火犹天地之有阴阳心属离为火肾属坎为水水宜升火宜降此水火既济之理也善养者清心寡欲俾肾水有余自然上升制伏离火生津生液而君火常住不善养者徇情纵欲致肾水不足不能上升制伏离火为为晕而邪火盛行今奉防乆称动火臣私心求之得非九重之内可以自肆将逸欲而不之儆乎万几之暇欲以自娱将耽乐而不之节乎嬿婉在侧而袵席之爱不能自割乎声乐在御而麴糵之好不能自克乎有一于此皆足以损真伐和耗伤元气天元气之在人犹木之有根水之有源也木伤根则枯水伤源则竭人伤元气则精神短少躯体孱弱致疾盖有由矣伏愿皇上念天地祖宗子孙人民之重思古帝王逸欲耽乐荒淫沈湎之戒惜元气之不可伤而于宫中娱乐燕飨视之若花鸟水石然以寄一时之兴行之有节而不沈溺守之以礼而不放逸则外耗旣除内体自固元气常足而邪火不攻圣躬自尔清泰矣茍为不然则攻取者众存养者防如火之铄金也如斧之伐木也良可畏哉年不可恃时不可失愿皇上当此富盛之年而调燮以培之则为力也昜若他日亏损之后而药石以扶之则为力也难此在皇上深思而力反之尔宋臣苏轼有言曰人生之所好者逸欲而所甚好者生以其所甚好禁其所好庶几必信臣愿皇上信臣之言而已臣又惟养身莫善于寡欲寡欲必先于清心然人心必有所寄寄于嗜欲则念兹释兹在嗜欲寄于存省则念兹释兹在存省语云日亲日近日逺日疎此有所寄之说也皇上当何所寄哉宋儒真徳秀曰惟学可以养此心惟亲近君子可以维持此心臣愿皇上日临讲幄常御经筵与二三儒臣讲究义理退则将所讲经史覆玩而详绎之务求必得于心则此心寄于学问而他念不足以入之矣又愿如常视朝数召三公九卿于便殿商防庶政退复将所上章奏徧阅而深省之务求必察其故则此心寄于治道而他好不足以夺之矣内廷之中非外臣之所得预又当择其内臣之忠谨者给事左右以侍旦夕之起居以防燕间之游息取其箴善规过察其导欲献谀由此自朝至昃必警必戒无以内逸妨外劳无以十寒胜一暴自然圣虑日清嗜欲日寡圣躬无不强固矣非天下臣民之幸哉臣待罪南都寔叨近侍愿献忠于皇上乆矣秖以官非言责而匡扶朝政指陈时事则大小臣工前后台諌俱巳言之臣何敢复渎天聴至于保防之义臣寔预有责焉而一念忠爱之心耿耿不容以自已也夫言及乘舆则畏祸者忌事闗宫壸则远嫌者疑臣顾不畏斧钺而冐言之臣之罪也然苦口之药治病者利焉拂心之言治国者资焉臣乃直披肝胆而力陈之臣之愚也舍其罪以取其愚臣之所大幸也惟皇上埀择焉臣无任祗栗祝愿之至　疏上得防覧卿奏知道了
　　论公用舍疏【万歴十七年】　　　　逯中立
　　臣惟朝廷有用舍之权而天下有是非之公用舍合于公则人服而议论自息用舍不合于公则人不服而议论日滋故曰王道本乎人情自古以来未有上下异情大小臣异心邪正倒置众论沸腾而可以言治者臣睹近来诸臣相继而罢者率多砥行好修守正不阿之士如郎中谭一召防中所云得罪弃置者六十余人臣不敢谓其皆皭然君子然而为君子者多也而偶以一事固执一言触忤遂令其牢落下僚跧伏田间壮志郁而不伸忠猷蕴而未竟此臣所以深为诸臣惜也方今中外多故苦无任事之人而今被斥诸臣虽位有崇卑才有偏全皆国家所作养生平所砥砺今不使之为国家用而反令借之以成其私名致感时者有怜才之叹司铨者有乏才之忧此臣所以深为世道惜也夫诸臣有以争国是而去者有以诋辅臣而去者又有以申救株连疑及辅臣而去者陛下怒言者则曰出朕独断而辅臣王钖爵之自觧亦曰有主上亲笔臣谓所罢者非正人也则断自宸衷固主上去邪之明卽拟自阁臣正大臣为国之忠若所罢者果正人也出于阁臣之票拟而有心斥逐者为妒贤出于主上之裁决而不能匡救者为窃位彼职赞密勿身膺隆眷不补牍力诤而坐视忠良屏弃防佞鸱张虽间有揭救然而诸臣之摈斥者如故也大臣以人事君之道恐不如是故臣又深为辅臣惜也今陛下欲安辅臣则罢言者言者罢而论者愈多论者多而辅臣益不自安卽如髙攀龙一防惓惓为国惜才卽部院大臣亦许其愿忠之心矣中外诸臣亦多为之申觧矣孙继有谭一召之疏不无过激而扶正抑邪之言不无可采陛下重罚二臣以谢辅臣二臣罚而辅臣能自安乎臣闻防口甚于防川圣如虞舜犹察迩言而用之况泰交一疏辅臣不以淹弃诸臣请乎陛下以心膂托辅臣则何不行辅臣之言从中外臣工之愿明谕吏部于先后废謪诸臣随材录用以示大公则君有容直之名臣无敢言之誉国收多贤之益庙堂无处分之烦众嚣自息辅臣自安矣宋刘安世曰爱惜人才乃人主自为社稷计程子曰朝廷不失于举错使议论何名而沸腾释羣疑而收人心莫要于此然臣又有言焉留都铨卿以沈鲤推而不用尚寳司丞以李懋桧补而不允至于邹元标慷慨大节海内属目而不能一日立朝夫以陛下寛仁独不能容一二直臣乎以辅臣见知于王独不能为国用一二直臣乎端人短气正士结舌圣明之朝不宜有此辅臣不思竭力叩阍仰回天聴以收民誉而树令名而徒忿众口之呶呶以归过于君父此臣所以义激于中不容黙黙也臣一介草茅防拔寘吏垣感时効愚罔知忌讳伏惟圣明裁纳　疏入帝怒停俸一年
　　论修史用人疏【万厯十七年】　　　逯中立
　　臣伏见该辅臣王钖爵题请纂修正史起原任詹事刘虞防充总裁官舆论啧啧以为匪人臣曰是辅臣援所私而不顾天下之公议也方具防参论旋闻同官业已上请窃谓辅臣必闻言而悔涤心而聴则臣可无言矣旣奉旨先该吕坤保荐刘虞防急宜起用今御史纷纷参驳孰为公论著该部院定议来说钦此臣仰见皇上深居大内留神章奏采公论于外廷付定议于部院而毫不以成心预也继而思曰是出于宸衷之主裁欤则吕坤保荐事在往年犹然简在圣心虞防何人而当此隆眷也抑出于阁臣之票拟欤则是以桃李之私情谬为推引而奈何假吕坤之一荐以自文也臣请得而毕其说抚按之臣镇辑一方境内士夫所改容而礼者也非巨姧豪宦不以列弹章其荐人也不得不寛庙堂之上提衡天下宇内才品所悬镜而别者也非宏才硕望不以辱弓旌其用人也不得不严抚按之保荐或偶取其乡论庙堂之起用必详核其官评试查各处抚按所荐举地方人才者能人人而用之乎彼虞防生平具在去嵗拾遗疏中真士类所不齿圣世所不容者不卽罢斥已为漏网遗姧此固满朝公论辅臣独不知乎知之而何故复用之乎夫用虞防也为得意门生而私之也私虞防而借明防以涂天下也借堂官以箝台臣也则党防之心化而为机械傥皇上试召辅臣而问不知辅臣何词以对且今天下多故需人甚急废謪诸臣无赐环之日中外士绅日夜望辅臣补牍力诤今未能进一君子而先进一邪臣辅臣又将何词以谢天下乎伏乞明谕辅臣以后用人当秉公心勿植私党以后拟防当持大体勿挟私见则国家之休也亦所以成辅臣之令名也臣再维修史钜典也必博访名流广招俊士前辅臣疏有欲取之别署取之外僚取之闲废取之山林隠逸而必曰文行兼优又曰行义无亏然邪媚如虞防者首预总裁之选矣第恐天下之为虞防者不少也洿行无节徒餙浮华之词夤缘干进者亦不少也傥误防收录则修史之典适以啓邪臣奔竞之途而开小人仕进之窦耳卽掇英摛藻何足以昭法诫而埀万世哉伏望谕辅臣及吏部严行谘访务求端方直亮博闻有道街之士母得滥及匪人以汚本朝盛举则仕路肃清而国史可传不朽矣　疏入帝从之
　　论邉事疏【万厯十八年】　　　　　王锡爵
　　臣惟方今文武内外之吏名实异同之间与古事相反者三古谋国之臣无事则深忧有事则不惧故经营与镇定各当其时今则不然自敌欵二十年来吏恬卒玩无复守战之备一旦烽火乍惊鸣镝内向则当事者亡羊补牢亦犹未晚而震怖忧惶止办呶呶追尤首事此一反也古策敌之臣搢绅守和亲介冑言征伐虽各胶柱一偏然文武随其事任庙堂自可折衷用之今则不然武官防下求安专借欵闗之利文吏隙中观鬭争谈出塞之功贾勇不在邉境而在朝廷御冦不以甲兵而以文墨此二反也古当机制变之臣或胡越使之相救或父子不嫌异趋今则不然诸邉以彼此支吾为熟套以日月玩愒为良谋转和慕效翕然同风遇缓急重难之事则隔垣内外便分尔我如彻哩克一人在宣大则力保其无他在甘肃则以之为诛首犯邉一事在西人委东则曰尔何不招在东人委西则曰尔何不战皆逃责于已而嫁祸于人此三反也今经略大臣业有专遣台諌诸臣之疏且次第酌行臣不敢条便宜猥渎视聴独前所谓三反者乃安危得失之大机庙堂择之不可以不精持之不可以不定而就中紧闗切要之计决当以经营镇定相兼而行然所谓经营者不在临敌倥偬调兵易将在知彼知巳知擒知纵母示人以拙而已所谓镇定者不在矫情仓猝赌墅清谈在缓急有次第措置有精采母示人以法而已臣窃观目前惟和硕一枝断防乎不可收拾若其他或在阴阳逆顺之间或在观望反侧之际形状未露则不妨广布威信以招之羽翼未成则不妨多行间谍以散之虽良平复生于今日察彼已之势审擒纵之宜其策必不出于此而臣之所忧者独恐将吏以忘战之乆而畏事之甚茍聴要挟急圗招抚使外敌反持中国之权武吏反袭文儒之论则其患有不可言者故必庙堂气先定谋先审母动摇于流议母怵愓于近忧重悬赏罚使将官之勇气先振而后使文吏策其便宜严责推诿使诸邉之血脤先通而后使文吏课其功实经营在此镇定亦在此如必以一镇有事使四镇同时树敌一嵗有警乃尽掩二十嵗保境息民之功尽更将吏尽絶诸部尽扫先朝大臣马文升王琼等老成持重必然之画则非臣所敢持空喙而保借前箸而筹者也方今诸邉战士有几习兵敢战之将有几安攘之计独有一面推择新将又一面策励旧将一面调集客兵一面招募乡兵然一时部署巳觉落落难合况转饷诎于嵗俭发帑困于国虚万一诸部瓦觧该邉四面大征则我之拙形尽露何以支撑故臣以为不如且从容寓战于谋藏拙于巧威之以先声示之以不法莫遽为张皇自扰之状其经略大臣旣奉有特防全付之以诸邉重担则庙堂但当总其大纲授以太指如敌入则我之指麾当愈暇敌去则我之隄备当愈严敌骄而挟赏则我之拒捍当愈严敌惧而乞哀则我之牢笼当愈密而至于琐细节目隐微情状之间则机闗在彼中功效在事后自当一切寛假以观其运筹调度之何如若豫掣其手足而遥制其事权适足为邉臣借口逃责之资尔今之议者独引宋人以和自愚之说殊不知彼出闗而奉之此开闗而欵之彼称南北兄弟为敌国此称臣纳贡为属国古今强弱之势原自絶然不同有如今日改弦之后士马诚练糗糒诚充备守诚设斥堠诚谨则国家之全力具在岂可与北庭歳币南宋偏安同日而语哉此臣所以谬为三反之论而约以经营镇定之二言盖欲少省议论使当事者可以措手而巳惟皇上留意裁择　疏入得防覧卿奏具见谋国忠虑邉务重大兵机秘密要湏临事镇定及时经营岂可仓皇纷扰因循畏怯这所议着各该经略督抚等官查照举行母得虚文推诿
　　请止开矿疏【万厯十八年】　　　　王锡爵
　　臣谨题今日该文书官刘宣口传圣防开矿一事节经诸人题请如何不见部里覆来臣防仰见皇上留心国计不胜钦服窃惟天地生财本以资国家之用况今帑藏无余财山泽无遗利则权宜开矿亦是理财一策但开矿必当聚众聚众必当防乱现今山西河南间矿徒啸聚正议驱逐若官自开煎恐姧民乘机争利隠忧愈不可测且朝廷一切事务茍闗大体皆可不惜小费为之若开旷止于求利必须计算工本募徒之费若干防兵之费若干与开煎所得之利若干果见出少入多不为虚费而后可斟酌举行非造次可因民间私请隔境遥度而朝庭便可为之出防差官议开者也户部所以遅回未覆之意一者防患二者惜财三者恐差官骚动地方四者亦不欲宣露国家空虚窘急之状使传闻四夷愈轻中国臣防惠见如此伏望圣明采择谨具题以闻　疏入帝不纳
　　陈天下四大害疏【万厯十八年】　　赵南星
　　臣谨奏窃见杨巍乞休左都御史吴时来谋代之忌户部尚书宋纁声望连防排挤副都御史詹仰庇力谋吏兵二部侍郎大臣如此何以责小臣是谓干进之害礼部尚书沈鲤侍郎张位谕徳吴中行南京太仆卿沈思孝相继自免独南京礼部侍郎赵用贤在词臣黄洪宪辈毎阴防之言官唐尧钦孙愈贤蔡系周复显为诋诬众正不容宵人得志是谓倾危之害州县长吏选授太轻部寺之官计日而取郡守不问才行而抚按谕人赃私有据不曰未甚则曰任浅概止降调其意以为惜才不知此乃惜不才也吏治日污民生日瘁是谓州县之害乡官之权大于守令横行无忌莫敢谁何如渭南知县张栋治行无双裁抑乡官被防不获行取是谓乡官之害四害不除天下不可得治　疏入朝论韪之而中所抨击悉时相所庇于是南星以病归
　　论辅臣植私党阻言路疏【万厯十八年】　汤显祖
　　臣伏见陛下以星变严责言官欺蔽臣以为言官岂尽不肖葢陛下威福之柄潜为辅臣所窃故言官向背之情亦为黙移御史丁此吕首发科场欺蔽申时行属杨巍劾去之御史万国钦极论封疆欺蔽时行讽同官许国逺谪之一言相侵无不出之于外于是无耻之徒但知自结于执政所得爵禄直以为执政与之纵他日不保身名而今日固已富贵矣给事中杨文举奉诏理荒政徴贿钜万鬻岳市荐辅臣乃擢首諌垣给事中胡汝寕权门鹰犬以其私人猥见任用夫陛下方责言官欺蔽而辅臣欺蔽自如失今不治臣谓陛下可惜者四朝廷以爵禄植善类今直为私门蔓桃李是爵禄可惜也羣臣风靡罔识亷耻是人才可惜也辅臣不越例予人富贵不见为防是成宪可惜也陛下御极二十年前十年之政张居正刚而多欲以羣私人嚣然壊之后十年之政申时行柔而多欲以羣私人靡然壊之此圣政可惜也乞立斥文举汝寜诫谕辅臣省愆悔过以召天和肃纲纪天下幸甚　疏入帝怒谪显祖徐闻典史
　　备陈邉事疏【万厯十九年】　　　　王锡爵
　　臣谨题为逺臣恋主特陈邉境遗忧以决大计事臣之感诚忠欵已具前疏六条中尚有国家大忧安危大计不可不尽言者臣窃惟方今邉事正在可为而不必强为乃议者争言二十年贡市以来敌日益骄各邉备日益弛臣以为此皆有之然自古岂有全利无害之事亦岂有算彻首尾之人赵充国班超一去邉而诸羌瓦觧当时并未尝追尤首事矧今保安邉境二十年木乆而蠧乆而危乃固然必至之理岂可谓一哽一咽遂当废食惟在讲求病源痛加针砭一番将必简兵必练赏罚必信顺逆必明则三年之艾尚可得厝火之忧尚可觧此臣所谓正在可为者也昨尚书石星与臣言今之邉事乃唐事非宋事臣深服其言请遂以唐事谕方回纥叛盟蹂掠我奉天泾阳杖杀我命使郭子仪再出师御之一则戒军吏不得言战逼之出境而止一则亲入虏中握手定盟呼可汗万嵗而止今将非有子仪之威而敌非有回纥之桀彼其肯消沮闭藏以言欵我而我必欲悍然厉齿把其前负而责之曰尔何不斩尔之酋以献是乐羊杀子之忠也又曰尔二月约归何不归是尾生抱柱之信也如此号令如此题目譬之清渊布网鱼鼈寜复敢投此臣所谓不必强为者也从来番汉讲和岂有百年臣之初计固亦谓权忍湏臾期于必絶而已絶一也而诸臣之论则以为早絶一日可以快一日之愤耻臣之论则以为晚絶一日可以落一日之便宜夫便宜非偷息养安之谓也诸邉之不竞乆矣将少食少兵少非仓猝可办故不若趁彼徘徊塞外信使往来之间而一面阴修战守之备然则彼归愈遅我应愈暇彼以欵愚我我亦可以欵愚彼其功多于匆匆索閙以慱一时之快心爽口无算也或有难臣者曰若是则遅之可矣而尚书郑洛之日夜求彼不巳急乎臣以为此非求也割土地输金寳尊醮而礼之扶服而叩之乃真求矣今虚声恐喝淡面羁縻实不费国财名不辱国体何以为求卽使洛而果求也则桓桓赳赳之夫乃落得借他人之齿牙以措自已之手足人劳而遗我以逸人弱而遗我以强则洛也何乏于诸臣之事而哓哓为哉或又有难臣者曰夫待讲而后修备则未讲之前水泉莽川之二防独何备而能然臣以为此皆执之有名据之有势彼客而我主彼骄而我怒彼曲而我过不先故一举可以胜之今川底回逺未闻侵犯则主客之势殊矣而彼惩于败日夜枕戈防我则骄怒之情异矣据前后夷书现在乞哀请路并无反形则我复凭何名而据絶之曲直之理分矣臣故曰借讲而修备或又有难臣者曰然则敌终不归终以言欵我则我终当聼之乎臣以为正不在汲汲聴之何妨且必无此理马瘦可待壮草长可待枯夏秋之更以何辞臣前晚絶之说正待此也或又有难臣者曰待乆而事机已壊不可收拾则奈何臣以为凡已壊之事不可收拾且如郑洛先主战而诸臣却欲抚此则撩虎出山无弭耳遂驯之理若羁縻在前决絶在后譬之掬水覆之地而止耳本无壊事何难收拾或又有难臣者曰然则何不聴郑洛诸臣言战言抚各行已志之为两全臣以为安危之机间不容髪夫言战可也言战而必欲先破言抚之论使老成长虑之臣一靣防敌情又一面防人情一面忧同事之不信又一面忧朝廷之不信譬之使船中流而遇风篙师柁工狼狈无所措手而国家之事危矣或又有难臣者曰敌昜与耳即举事一不当而何至于危则臣以为古之易敌者王安石韩冑贾似道三人及其后如之何也大抵敌性无常彼其内絶市赏之望而外负我以不直之名穷狼怒虎无复顾忌泰山在前蚩尤之头可触也而徼外杂夷闻之亦且寒心裭魄以朝廷之恩信为不足恃五合六聚兵絓而不觧然则国家之事本非宋而好事者日趣之入宋耳可不为之深虑哉或又有难臣者曰夫虑危是矣有如敌再欵而我如二十年前事嵗嵗増赏以媚之尾闾之泄何时可已臣以为向来増赏虽误然亦防敌中无衅不能屑屑与争今事当更始明防既已谯让一番则乘其恐惧要以定约巳尝已加之外不许另索一缗尺帛而将吏有私加媚敌者罚之无赦此改易辙百嵗一时也或又有难臣者曰如此而敌必就约固甚善即不就约则我终以将少食少兵少怯而不言战乎臣以为此又当以义理利害相提而论有如敌果就约则我虽有十万横磨甲必不可先失大信掩其不虞卽不然而嫚书鸣镝之事起堂堂天朝寜复可以劒钝而讳割矢弱而废射也或又有难臣者曰然则主晚絶之议者不能保将来之必不战战不能保必胜矣早与晚等之无全策也何以偏是此而非彼臣以为事无全利前已言之若防败而不免于败则天也若本不败而触之使败则非天矣今诸臣偏好言宋事臣又请以宋事喻岐沟之役枢宻院主战中书主守澶渊之役王钦若主絶王旦防准主和熙和之役王安石等主进取富弼力争以为干戈一起祸福不细劝且十年不复用兵今千载而下观之利害得失如何且他人勿论即如富弼之偘偘争献纳非今羣议以为赤帜者乎夫一使之勇孰与万全之谋而今之言弼者偏不及此是知其一而不知其万也先是陜西总督缺出臣卽以魏学会荐故尚书宋纁谓臣曰吾观目前邉才无过郑洛恐学会前辈重望必不肯为洛下不如俟洛功绪稍见而后用之今纁虽死而都御史李世逹不亦尝闻之乎不意纁之言至今犹验也臣素敬学会之为人刚方严介惟恐其不早用今方用而遂驳臣议朋友忠告人情所难而陜西巡抚叶梦熊臣亦尝耳剽其胆勇会以争事见嘲于四川不忍遂挫其舞劒击楫之气匆匆议调臣实预闻兹梦熊又见告矣姗笑郑洛为无能矣葢学会臣所重梦熊臣所奇然谓学会忠于臣等则可谓梦熊敢于向前则可谓二臣必不误国家则不可方今各邉之备莫如修守督抚之职惟在朝经暮营某邉置戌某邉给饷何计不烦内帑何策可支百战此亦尽勾二臣餍事矣乃不揣其本惟其末之求舍已之事而惟人田之务芸臣且不暇与梦熊辩姑就学会疏中所谓小犯小御大犯大御近理之论质之夫小犯大犯岂可先圗有如今日小犯明日大犯西邉小犯东邉大犯而累累调发七塞尽骚以待数年之乆臣恐时移事变兵敝民残学会能保目所见亦能保目所不见否能里革横草以致其报国之身亦能神输鬼运国家之财力否当宋太宗全盛之世而赵中令之谏开邉曰所得者少所失者多非惟得少之中尤难入手又从失多之后别有闗心何至今日乃空拳空手之皆兵而百战百攻之必克耶臣此言一出则议者又以臣为褊心不能容人不知褊心人臣之小过误国人臣之大戮臣亲荐此二臣有如一举蹉跌贻万世之悔是谁人误国也草莽已去之身所惓惓忧念无大于此敢直举千虑一得歩歩蹈实之事以禆庙略以释羣疑惟皇上留聴无惑社稷幸甚　疏入帝从之
　　寜夏兵变疏【万厯十九年】　　　　赵志臯
　　臣谨题昨晚兵部尚书石星接到总督魏学会书揭并延绥总兵宻揭为叛贼哱承防阴遣人勾引套夷为外援致套夷入来宁夏城外住已助玉泉营之战势甚猖炽夫寜夏镇城后倚贺兰山前临黄河孤悬塞外与敌隔一水在内者据城以叛在外者反来应援则寜夏之城恐非中国之所能有也寜夏届在东西六邉之中寜夏一失则东西各邉势相隔絶而敌骑充斥于其中各邉恐无寜日而内地甚为可虑臣见书揭夜寝不寐秉烛具草述陈危急伏望皇上亟下兵部速行总督魏学会议处将有可任聼其选取兵有可用聼其调发一切随机应变且聼便宜行事务期内勦叛贼外退强敌使敌人之势不合则寜夏之镇城可完而邉镇可以无忧矣兵部尚书石星见敌人乆据戎骑复侵欲自请兵以往念套夷皆受中国抚绥或宜以朝廷威徳或诱以市赏厚利令其觧防如必不然则督率各镇调兵使之力战此星一念忠勇之心不遑寜处者也又总督魏学会疏请盐菜银三千两以资犒赏此何禆于纎毫之用哉语云军无赏士不往今该镇调发旁午之际厉兵秣马之时若非钱粮稍充何以鼓舞士气更愿皇上念事在燃睂仍发帑银数万两以充其费以作其气此臣汲汲之私也再惟士宜激劝兵贵先声更祈皇上轸念邉情重大声息紧急特降敕谕一道奨劳临阵将吏另发帑银万两散给各镇调兵以激劝士心卽着兵部行文马上传示及今徴选惯战各将调发邉腹精兵及募义勇敢死之士数十万不日防集寜夏务期勦灭以寒敌胆臣等书生未军旅僭陈一得之愚仰赞庙谟万一统希圣裁无任恐惧待命之至　疏入帝不纳
　　论寜夏事并陈时政防【万厯十九年】赵志臯
　　臣谨题今早该文书官李文辅口传圣谕询臣等以寜夏之事臣等仰见皇上轸念邉陲至意又思寜夏兵变以来凡有章防奏上不逾时辄发拟票又两敕将士以安其心又不靳帑银数十万以充军费皇上虽处深宫念切西顾臣敢不具悉以对臣惟寜夏之变其始借口抚道剥削致廑明防抚安谓可诲化不崇朝而底定也不意其谋益深秘势益猖獗迄今三月未下此殆不可不深为之虑者夫变起于降人哱承恩父子蓄谋已乆待衅而动自始事以至今日其谋若有成算其举动皆有次第其勾外援也出妇女以诱之厚金帛以赂之其婴城而守也密遣姧细以招集松套二处志在籍外势以据寜夏寜夏一失卽犯灵州灵州一失卽窥闗中据闗中以临河之南北可建瓴而下也其诡辞而求抚出贼首以献也葢欲缓我师以俟各敌骑之至昨兵部接得陜西巡抚沈思孝书为松套二处因哱贼父子遗以重贿与饮血酒钻刀下为盟各领兵马到于寜夏城下不知其数纷布徧野我师虽已过河屯劄城外然因敌骑之集防其夹救不敢攻城又屯住已乆粮运艰阻师老力疲胜负难必臣又先闻之逆贼造为妖妄之言以鼓惑众志倡为不道之语大犯忌讳以摇动人心此其志诚不在小本兵调度于中殚竭心思总督战守于外毕尽智力皇上为天地神人之主系中外华夷之望乃今深居九重漫视不顾节经奏请视朝俱未奉防允行今当邉事孔棘人心皇皇臣等若再不言是臣等顺非从过辅导无状也伏望皇上大奋乾纲卽出临御召兵部并大小臣工面定大计必讨此贼则天威所震迅如雷霆天语所加疾如风人心有不鼓跃而将士有不百倍振励者哉譬如家有外侮必须主人奋迅率众捍御然后心力齐一鼓舞向前又如太阳一出万方快覩魑魅魍魉自然潜消臣又维今日之所可忧者不特一寜夏为然变异屡形灾荒迭至闾阎匮乏帑藏空虚赋役繁苛民生憔悴人人有思乱之心在在有观变之望西北各镇屡兆情形东南倭奴已报入犯天意人事一时凑合岂为偶然大有可虑皇上谓土宇之广大足以制驭法度之森严足以束防哉不然也变乱常起于承平消弭必由于儆戒今日之事格天心挽人事在皇上一念之忧勤而已若臣等有力所当为之事自与诸大臣计议而行不敢不竭其愚以负皇上之委任也臣等无任激切仰望之至　疏入帝不纳
　　请容直臣以劝百僚疏【万厯十九年】逯中立
　　臣伏见该吏部以防推阁臣之故上干圣怒严防督责降处司官旋以言者申救斥为编氓朝论惜之臣言官也谊不能黙黙无言臣伏惟陛下念阁务繁剧简任辅臣不卽断自宸衷而先付之廷推以示公也铨臣博访旁搜防名上请公论采之盈庭可否决于圣断非敢专也亦非取私也且威福者朝廷之权也该部亦不得而专也予夺者君上之防也该部亦不得而市也以今圣明在上公议在下一时臣工非至愚不肖谁敢罔上行私自速罪戾而况郎中顾宪成者砥行好修往以直言获谴陛下起自谪籍而用之矣司铨未乆复遭摈斥士绅相顾咨嗟咸谓宪成以直道被黜而陛下有不容直之名将何以劝任事之心鼓豪杰之气乎夫用舍则国家之大政也铨臣者又用舍人之人也迩来相继屏去不竟其用孙鑨去矣陈有年杜门求去矣司官之空署削籍而去者至再至三矣今顾宪成又以罪去前者将竭后焉不续人才凋谢可为寒心语曰察察不可为容容多后福臣恐今而后非如王国光杨巍也者则不能一日为太宰非如徐一槚谢廷宷刘希孟也者则不能一日为部臣臧否混并举错倒置将使黜陟重典为权门供爱憎铨衡重地为私门树桃李天下不知有是非人心不知有劝惩风靡波流莫究所终矣大抵近年以来君臣道隔上下异心上所谓可而下未必是也下所谓可而上未必是也用舍一慿喜怒黜罚几于无章公议壅阏繁言滋起臣谓人才消长之机理道废兴之渐正在于此故愿陛下虚心而观也然臣又有言焉会推阁臣非自十九年始也皇祖二十八年廷推六员而张治李本二臣用卽今元辅王钖爵之入阁亦会推也葢特简与廷推祖宗朝并行已乆而要之廷推之法尤自古而然故舜举臯陶汤举伊尹而必曰选于众今辅臣赵志臯等不稽故典不惟逺圗妄为牵引妄激圣怒卽揭救数语譬之强笑而神不偕来欲以动聼难矣方今疆场交耸公私耗竭而嗷嗷思乱者又十室而九识者抱厝火积薪之忧所幸公道昭白宰辅无私人朝廷无过举可以回气化而收人心而今时事至此可为长叹臣职司献纳冐昧尘渎非为铨司惜一郎官也为国家惜人才也为国家惜政体也亦愿庙堂之上共捐成心而重为国体人才惜也臣不胜惓惓　防入帝严防切责贬中立陜西按察司知事
　　条陈御倭事宜疏【万厯二十年】　　李　颐
　　臣窃惟倭奴警报业逾半载经本兵区画诸臣建言如选将増兵造船建台画地分守一切战守机宜不啻详且尽矣臣受事两阅月终日拮据奉行不暇何敢复有陈説特恨岛外狡夷轻视中国用是蚤夜殚思圗効一得直摅臆见厘为七条昔霸国用人不鄙九九之数圣明兼聼岂厌卑卑之言伏乞敕下该部酌议倘可采覆议上请防施行臣无任惓惓祈望之至一安民心臣闻民为邦本本固邦寜自倭警以来中外纷纭尽属备倭之计臣以拊循为职敢置民生于不讲乎况臣所属州县大半逼近邉海地多沙碛物产非饶时值军兴粟价顿踊兼频灾之后闾阎愁叹之声比比而是如懐柔一县土瘠民贫极目萧索臣查该县钱粮自万歴十四年至十七年分所欠柴夫等银二千六百余两知县贾濬非不苦心追徴而弥望草莱租税安出举一邑而其余可知矣若非破格蠲免所谓财竭而敛不休民穷而令愈急上虐下离威尊命贱窃恐地方之忧不在肘腋而在腹心也容臣督行各道查被灾州县积欠钱粮稍缓者议蠲难缓者改限现年尽数完纳毫不许负庶民困稍苏邦本渐固卽有外患不足虑矣一省议论臣闻多指乱视多言乱聼议论多而成功少不独今日为然也况言倭情者必先述其可畏之状谈倭不啻谈虎以致邉氓畏倭不啻畏虎臣前月入境经过固安地方见该县人心汹汹至欲挈家南徙臣虽再四晓谕恐愚民终莫之信也且倭奴主谋多系中国亡命之徒辇毂之下岂无耳目转眼春汛警报渐急廷论益滋若尽形诸章疏尽数发抄狡贼闻之壮气军士读之寒心愚民转相传告益重其疑畏而速其离居也臣谓自今以后除科道及当事臣工建白外其余条陈倭策者许开具揭帖送内阁发道科挂号送部酌议可行者覆不可者止异日果以何策决胜仍查先日建议之人论功陞赏其罢闲官吏欲借建言起用无甚奇谋秘计通政司不必收受盖所以安人心亦所以密兵机也一简镇兵臣闻兵贵精不贵多古之善用兵者每以寡胜众固以其有胜算亦以其有胜兵也蓟昌宣保四镇环衞畿辅屯有重兵虽挑选精鋭者援辽而存留在边者独不可整理备用乎养兵以备缓急边与海何择焉边报急则以防边为重倭报急则以防倭为重除昌镇兵马防衞陵寝不敢经议外合无豫合蓟镇总兵官无论南北主客料理精兵二万宣保总兵官各料理精兵一万严督将领整饬器械训练战阵无事之时照常防守汛地一闻警报不待徴发各总兵官星统前来蓟为正锋宣为左翼保为右翼三枝兵马逆击其前仍令辽东总兵官挑选精兵二万截杀其后首尾相应前后夹击此常山蛇势也倭奴虽狡欲返只轮得乎今四方精鋭行将直望京倭奴救死不赡岂能内犯兵法云不恃其不来恃吾有以待之今日之谓也一严城守臣闻王公设险以守其国城池之谓也使城而匪高池而匪深何足以言险安可以守国然濠池淤浅乘此农隙挑濬为易若墙垣增高及村镇建堡虽为保障长策而工费颇大旦暮难完须俟倭警稍息方可次第举行如教习乡兵训练民壮此守城要务各属业已奉行矣臣廵厯州县见城垣雉堞间多聚石块以便掷击然投石于下贼不以石反击上乎是借宼以兵非计也间有贮灰瓶者似矣然瓶大难逺质厚难碎亦非利器也合无令滨海有司相地所宜土可陶者就近起窑募匠焼脆薄砂罐形如小瓯腹广而口狭实细石灰子其中另置一葢覆其口土不宜者于邻壤窑户用价收买如法贮聚俟贼将临城用此掷击将见罐裂灰扬昬天扑地弓矢且不知避况敢仰面而攻乎价极廉而利用工极省而速成亦守城之一策也一取强弩臣闻弩者怒也其机甚速其力甚猛故彍弩伏弩连牀弩见于兵法试于古人不可殚述臣见边防多不用弩怪问其故佥谓强弩难挽弩发一矢弓发三矢不知谕迟速则弩不如弓论命中则弓不如弩卽不利于战独不利于守乎近据总兵张邦奇图説尽查营路战车编派紧要海口使车前留隙弩发如谁谓非战胜之具也臣查沿边台路间或有之但为数不多边兵用之不熟遂为间具今江浙闽广南直地方多产山桑檿柘皆弩材也人习此技卽鸟雀微物无不应落者合无下令省直各造强弩一万弩箭百万分督各府开局集事非难停解弓箭条加派可免马上差人陆续解运务汛前完足再令召募善射弩手厚给安家路费使人乐从多则百名少则数十名各令广带弩药盖弩药最毒俗谓见血封喉猛虎中之不数武而死倭虽悍厉未必人人如虎也到日分发沿海州县教习乡兵守城海上有警徧发行间御敌倭患旣平或发边镇或留京营以一教十以十教百俟有成功发囘原籍愿留者听此一举也防边御倭均有实用矣一备神器臣闻器械不利以卒予敌蓟镇向知防边不如防倭边营铳礮神火器具虽颇足用但置设台路各有正数原无多余卽旧有库贮一二类皆朽敝不堪无禆于用自倭警以来各道鸠工聚材并手偕作计至汛期种种不啻足矣顾臣所属地方二千里边防八百里海岸况防倭之时又当防边火器为中国长技所谓多多益善者近者阁臣题议戎器要略中间制作俱战守利器巳经督臣郝杰分行镇道督造外臣思倭奴最可畏者不过鸟铳耳然鸟铳止于百歩之内若鱼竹牌用布褥裹其外以水湿之卽数十歩铅子不能入也中国大将军礮逺可六七里三眼铳及火箭逺可数百歩以我之长攻被之短彼敢当我哉臣于遵化另开厰局躬自料理选委中军叅将陶世臣等调集匠役星夜打造礮一百五十位礮车五十辆三眼铳一千杆火箭二万枝火药二万斤鱼脊竹脾三千面并随铳礮铅子什物刻期正月内尽数完报再于丰润县局委官陈云鸿等现造大将军礮续完者借留五十位载礮滚车五十辆俱听分发沿海要害以资防御仍补发价银勒限作速造完前礮并瀼车解还京营不敢违误计合用工料大约该银八千余两俱应于备倭马价银两动支今查前银该蓟密永三道分发兵饷及安家犒赏等项犹且不敷欲济大事岂惜大费合再乞请照数发银以便接补支用事完听该道核实册报臣覆核具册奏缴所造铳礮等件平倭之后可用御边固不朽器也一重根本臣闻帝王之治天下毎详内而略外非外为可轻盖内为尤重也蓟镇为畿辅肘腋内拱陵京外环山海岂不称根本重地哉故敌台烽墩星罗棊布利兵精卒蚁聚蜂屯所以为防卫计者至详矣自倭警以来客班河间等五营留防天津南北步骑数营调援辽左计前后徴发共二万七千有奇无论边长势分制襟露肘而延袤海岸设备为难先设游击吴惟忠募南兵二千余名东驻乐亭専为防海今且并调出闗近虽题议増兵一万五千而南北召募未必旦夕可集迩者经略部臣议量留兵马于蓟保以资防守兵部覆议仍简精骑赴辽听候相机调遣总之为安内计也窃思进勦有期则兵宜厚集万一事机未辏按兵待时乞将蓟兵一万一千暂且撤囘或以南兵习倭不妨留用臣议豫简镇兵者盖恐倭奴分道入犯援辽精鋭势难急归故欲各镇再为料理以备不虞其实边卒非十分急岂容轻调若以出闗士马分内地海口倭急则防倭边急则防边兵不加募防亦可周不然攘外以安内虚内以实外非计之得也伏乞圣裁施行谨疏　疏入帝从之
　　陈时政阙失疏【万歴二十年】　　　王玉立
　　臣窃惟陛下宠幸贵妃宴逸无度恣行威怒鞭笞羣下宫人奄竖无辜死者千人夫人懐必死之心而使处肘腋房闼间傥因利乘便甘心一逞可不寒心田义本一姧竖陛下宠信不疑迩者奏牍或下或留推举或用或否道路借借咸谓义簸弄其间盖义以陛下为城社而外廷之憸邪又以义为城社党合谋连其祸难量且陛下一惑于嬖幸而数年以来问安视膳郊庙朝讲一切不行至邉烽四起祸乱成形犹不足以动忧危之情夺晏安之习是君身之不修未有甚于今日者矣夫宫廷震惊而陛下若罔闻何以解两宫之忧深拱禁中开夤縁之隙致邪孽侵权而陛下未察其姧何以杜旁落之渐万国钦辈未尝忤主而终于禁锢何以励骨鲠之臣上下隔越国议军机无由参断而陛下称防下令终不出闺闼之间何以尽大臣之谋忠良多摈邪佞得名何以作羣臣之气远近之民皆疑至尊日求般乐不顾百姓涂炭何以系天下之心他如李如松麻贵不可为大将郑洛不当再起石星不堪为本兵并时政阙失之大者惟陛下留意幸察　疏入帝不纳
　　御选明臣奏议巻三十一
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻三十二
　　请召对疏【万歴二十一年】　　　　王钖爵
　　臣请题昨日钖爵于三月中以病乞骸防皇上不即放弃许其召见啇量国事使之心安臣因自念去国二年到京三月从未得一覩天顔而皇上且明示以腹不自安者今既有此利见之机而皇上且明示以腹心之信如覆盆照日枯木嘘春臣诚不胜欣跃悚踊之至惟恐犬马病身不能一刻奋飞而至皇上之左右也乃臣自月初进阁以来初闻圣躬在调继以天时乍热不敢造次啓齿动烦起居今以守三旬未见消息诚恐过此清和之月天气一日炎于一日而臣等欲望见清光且一日难于一日矣外廷之目猥见臣等黙而办事无造膝摅忠之効其隔墙献疑望影腾姗又一日多于一日矣虽圣主天聪天明不出户而见天下万几庶政原无废阁臣等辰入酉出慿奏章以白事亦可粗逭矌瘝之愆顾今朝纲颠倒国是混淆人各有心下争为政臣等即身任百劳不能当皇上之一出皇上即日发千言不能及朝堂之一见葢积玩之势积疑之形有必不可自下而弹压空言而取信者譬之太阳升而霾雾自消黄钟鸣而繁哇自息此方今挽回世道最上一着之机皇上不惜圣躬之暂劳乃所以遗宗社臣民之永逸其所系非浅鲜也至于臣锡爵亦思少借陛下尺寸之地以効愚忠之万一而至今屏息企踵日逺日疎耳不聆警跸之音目不接起居之状每日出阁见廷臣问及于此为之口缩朒而难对面忸怩而无光皇上亦宜有以哀之矣为此冒昧叩头敢请燕闲登对之期臣愿旅进轩墀共祝冈陵万年之夀伏惟俯赐允俞臣等不胜幸甚天下臣民亦不胜幸甚　疏入帝不纳
　　定国论一政体疏【万歴二十一年】　王锡爵
　　臣谨奏为恭陈泰交要务以定国论以一政体事该臣病乞骸骨伏防皇上特谕勉留所有谨念犬马余忠一蓄以待青蒲之对至于国论政体所在愿与大小臣工剖心涤虑以共成荡平正直之治者请得颂言而陈之臣幸得与诸臣立不讳之朝事明圣之主以至人无择言言无择官皆得眉吐气论天下事岂非甚盛虽然言太轻则浮太烦则乱太执则颇太深则刻就此甚盛中亦不无大可忧者臣之所忧不为臣亦不为诸臣独念上下相信而后政事可修相重而后论説可入今言不已而渐轻轻不己而渐厌使君父视外廷之论奏如贾竖之争言因一人而疑众人因一事而疑众事上下之际无复相信相重之意后虽有忠言谠论亦将格而不入此臣之忧也古称有对则争兴争兴则党立虽一明在宥万不至如前代之党祸然朝中议论已分两岐恐因水火之争致成左右之袒此以彼为邪彼以此为邪使天下之士智力殚于相伺名望损于相诋即使一彼一此一胜一负朝廷亦止得一半人才之用若始于两持终于两败不但人才尽坏亦且国体大伤此臣忧也上有所处分而下未必服则其势必争下有所争执而上未必亮则其势必处处之而仍不服争之而弥不亮则处者益处争者益争下以忤上为高上以反污为耻上下相激何事不有譬之水然波方起而激之以石则其跃弥高譬之石然方出于火而即沃之以水则其坏弥速此又臣之忧也大抵数年以来始于相矫成于相激事未必平是以有激激之一字即为不平彼既不平此复相矫前虽矫后议复生议数更而难穷法数更而难守事数更而难覩其效人数更而难课其成政事不修纪纲不振皆始于此今习尚已成极重难反既不当激之过颡又不当峻若防川则莫若导之使言而总之使一窃谓题覆宜慎聴纳宜公甄别宜先勘核宜审向者皇上尝严出位之禁矣臣以为此不必禁也古人所患于盈廷者第以莫执其咎尔如使言有归一事有总萃则虽盈廷何害臣请一切章奏悉下部议是曰是非曰非可行即行当止即止以言责事以事责功卓有执持毫无假借使天下议论总条贯而归六部六部题覆别黒白而定一尊嘉言用之足为益而妄言置之不为损则在廷议论更患其少尔所谓题覆冝慎者此也孔子曰君子不以言举人不以人废言两者低昂之间实相为用乃臣见近来聴言之往往不问其所言之事而先揣其所以言之心故上之视言愈贱则下之挟言愈贵其究也上不胜下贱不胜贵而聴言与用人卒两不得其平臣以为乡有乡评官有官评使其人不肖朝廷原自有黜陟之权而何必于聴纳之时逆意深求如此自今请一断于孔子之説就言论言不主必贱就人论人不主必贵使士絶逾涯之望则无所为而言自公朝开翕受之途则无所激而气自平所谓聴纳宜公者此也天下之人品不齐迹同心异言同行异者诚不可不辨然必先用其贤而徐简其不贤亟暴其长而薄责其所短然后众心愧服物论自平乃臣又见近来淹弃诸臣之中葢有素心驯行卓然流俗之外者而或屡推未报或一斥不复朝廷既不得尽真才之用而天下且得借为议论之端此所谓推波助澜澄之愈浊不若尽捐前忤以次特表用之庶几举直而枉自错忘我而人自安所谓甄别宜先者此也朝廷用舍多慿举劾任已则耳目不广任众则毁誉昜淆比年以来几于朝无完人人无完行言者以为必有辨者以为必无当事者不复穷诘有无但为调停量处若其事果虚则是近在辇毂犹有不白之寃若其事果实则既闻于朝廷岂有不行之法近时法纪纵弛劝惩不立人才缺乏推用不敷率由此请谕廷臣以后论人者须的列年月明指左验下部查勘务求确实实者理法自甘虚者心迹自白被言者虚实既定言之者是非自明所谓勘核宜审者此也凡此皆所以导之使言而总之使一以至臣所以自处处人者亦敢闻于皇上而倂以告天下以与士大大更始夫威福还朝廷政事还六部此先臣徐阶之言而臣素所服膺者也然部臣之题覆阁臣之票拟皆共此一事尔所事一君所理一事岂得自分彼此唐介有言身在政府而事不预闻即上有所问何以为对臣既谬在此地一切政务岂得全不预知然事各有主者亦非臣所敢自擅大兴革大利病当亦不妨啇防就臣所见未必尽是各部院参酌事理题奏不必尽以狥臣就部院所见间有未是臣等参酌事理请防裁决亦不必尽狥各部院事有可否事过即休言有同异言过即休总之期于至公至当共济国事而已史称诸葛亮为相集众思广众益布所失于天下谓僚属曰诸君能攻亮之过则事可立也臣虽不敏请事斯语自今以往敢谓无过如其有过便当与天下明白见之与天下明白改之人以平心昜气言之臣以平心昜气受之臣素有浅中狷狭之名未必一旦化而为雅量顾今事任及身茹荼知苦窃计以为朝廷所与共理天下国家者大臣及百执事尔心须耳目耳目须手足今手足仇尔目耳目又仇心心与耳目手足相仇而身受其病臣诚不忍以臣等之争而使病移于天下国家又诚不忍以天下国家之事为臣等私事而使扶持国体调燮人情之劳反尽委之君父且天下有真是有真非是中有非非中有是不讲自明愈讲愈不明不争自定愈争愈不定故臣愿先自处于不讲不争之地以成大臣小臣比肩事主之忠事之理乱当责之于臣臣之得失当付之天下已有未当即舍已以从人人有未确不妨舍人而从理此外哓哓苟非有大挠时政大惑人心者请一切以诸葛亮之言处之此臣所以报国家而忠皇上之职分也抑臣又自维臣等以二三寒士参预政务惟借皇上之知遇故其体隆借皇上之明断故其事举譬之星然依天而高依日月而明当其上列则有光芒及其下陨与石无异若使宫禁隔于防严威顔违于咫尺虽铃阁之下即同外臣有何机畧而能康济有何倚恃而敢主持且君臣相隔上下不交伏祸隠忧难以言悉即皇上神圣独断羣下莫敢窥然以此为法后世必有受其者天下见臣等备员辅弼之司而终嵗不一防接遇则安得不轻宫府隔絶而茫然不知事之所出则安得不疑喜怒有时而不测则乗不测而疑章奏有时而不报则乗不报而疑阁臣处见轻见疑之势日凛凛救过不给安能展布四体以佐圣政万一哉伏望皇上勤批答以明圣断平喜怒以调羣情时御朝讲以图政理而决壅蔽臣等亦得依末光奉隆防以尽欵欵之愚忠若犹政事不修朝廷不治则治臣之罪以彰其慢惟皇上一加意于臣言臣于前月中已进有召见一揭方屏息俟报而特恐仓皇造膝之顷不能进所欲言是用窃取周昜泰交之义略陈要务如此葢主与臣交大臣与小臣交当事者与言事者交皆可与共成泰道以定国论以一政体者也臣不胜悚息愿望之至　疏入留中
　　催发章奏疏【万歴二十一年】　　　　王锡爵
　　臣谨奏臣等连日出阁至朝房与各部诸臣相见兵部则催下原覆薛继茂条陈缅甸夷情都察院则催下所拟史善言兄弟嫁母情罪户工二部则催下议减云南取金及浙直织造之数臣等皆惶恐无以应之葢此数事或系逺夷待命急当处分或系嫁母重情有关风化诚恐批发少迟则有司无慿奉行奸徒因而打防其误事有不可言者至于兵部疏中带有现监犯人李才乃条陈中之一事不可因一事而停缓各项当行之务其史善言系进士官而所为悖逆至此臣等业已从处如圣意尚嫌其轻亦不妨再改票或径发邉卫充军无所不可若此外金两织造之数则恩泽原自上裁量减一分即民受一分之臣等初不敢以部议恳切而强皇上以必从此尤非疑难之事固可朝上而夕下者又部院见有覆臣锡爵泰交之疏尚在御前此则关系政体士风之大者缘臣等自票已疏故拟阁部交责之词以示同心体国之义若皇上以为未当亦不妨从中随意改批发下其覆疏中所荐邹元标王教钟羽正张栋四臣乞如部议酌量叙用一二明白传示可否若一概留中则臣言为虚而外议又将以责臣矣縁系今日议论繁多毎毎于皇上留中之疏手批之防动輙归咎于阁臣臣等因此不惧烦渎通将近日应批紧要章奏略节事情开具上请伏乞圣裁即赐检发施行谨具题以闻　疏入帝不纳
　　请御门宣防疏【万歴二十一年】　　　王锡爵
　　臣谨题昨该礼部题称宁夏奏防钦天监择定吉期于本月十九日恭请圣驾御门举行宣防受贺之礼已防御批报可仰惟皇上独断庙谟布昭圣武麾戈内讨而大憝枭诛授外攘而邉夷逐北真太平之盛事臣庶之伟观也乃宁夏续报防音许久而部臣至是始请行祭告宣贺之礼葢以非常破敌之功必得皇上亲临奏凯以示郑重而后国威不亵战士知奋第前此则恐初报首功之未真继此又恐盛夏临朝之不便故迟之又迟以至今日乃敢乗凉卜吉以请无非望皇上之一出而已顾臣等惓惓之愚窃又谓此举鼓舞士气为小収拾人心为大铺张太平为末消弭灾变为本现今彗星示异皇上试观廷臣以修省建言连篇累牍有一不及于视朝者乎天变如此以应天之实政言之固当出入心如此以接下之虚懐言之亦当出而今日乗吉典以举旷仪借凯声而快利见事体更为精采将不惟天人之间氛祲化为太和诤议归于一徳而圣躬因此动荡精神以臻勿药之喜臣等因此导掦休徳以逭尸素之愆唐虞喜起之盛复见于今日矣臣等不胜企渴瞻仰之切诚恐临期传免又孤众望谨具题豫请以闻　疏入帝遣文书官杜茂口传防朕览卿等所奏具见忠恳朕正欲出与先生毎见现因数日前中于暑湿头目晕心胸烦闷身体无力但能支撑的就出见先生毎传于先生毎知之
　　请发宸翰免口传疏【万歴二十一年】王锡爵
</div>
    <div class="pagination">
<a href="御选明臣奏议_page12.html">上一页</a><span>...</span><a href="御选明臣奏议_page8.html">8</a><a href="御选明臣奏议_page9.html">9</a><a href="御选明臣奏议_page10.html">10</a><a href="御选明臣奏议_page11.html">11</a><a href="御选明臣奏议_page12.html">12</a><span class="current-page">13</span><a href="御选明臣奏议_page14.html">14</a><a href="御选明臣奏议_page15.html">15</a><a href="御选明臣奏议_page16.html">16</a><a href="御选明臣奏议_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
