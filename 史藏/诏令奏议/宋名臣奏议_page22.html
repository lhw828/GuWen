<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 22 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 22 页/共 66 页
  </h1>
  <div class="content">
   宰执上
　　上太宗荐张齐贤可任为相　赵　普
　　臣叨受宠荣致招殃咎昨萦疾苦全是困危承圣主之悯怜切加救疗念微臣之衰朽难以扶持近者虽获朝参尚无气力料兹病苦那得久长疑大限以非遥恨深恩之未报倘归泉壤实负穹苍臣是以斟酌物情体量时事今有合闗顾虑须至敷陈防倾无隠之诚愿固太平之业况国家山河至广郡县尤多寰中之文轨虽同塞上之干戈未息劳民动众宁有了期嵗久年深别忧生事防微逺虑必资通变之才定难扶危宜退謟谀之辈此时机务须借正人去年强敌侵邉生灵受弊万乗轸焦劳之虑千官无翊賛之功最是微臣偏怀愧耻即目同僚共事无非谨审清亷唯于献替之时并执谦恭之礼稍存缄黙宁济急须宜求抱义之人必有分忧之士臣窃覩工部侍郎张齐贤早居乡曲流布令名开宝年中西京知府焦继勲河南县令卢振等当时同上奏章并以贤良称举从来履行本是真纯后来御试登科遐方奉命亲民涖事颇着亷平数年前特受圣知升于密地公私识者尽谓当才不期嵗月未多出为外任臣在邓州日虽闻消息未测縁由日来微有传闻或云奏对过当凡言大事须有悔尤其如义士忠臣不顾身之利害奸邪正直久逺方知如裴度为相之日正色当朝捐躯佐国公家之事知无不为而能黜退奸邪不避权势致其朋党疾之如讐虽谗毁竞生频遭罢免而忠勤显著转重功名平蔡州五十年贼臣并因裴度之功李林甫居相位十七年不曽忤防唯将谄佞自固恩荣党恶容奸承顔顺意安禄山显有悖逆并不隄防以至败国亡家皆因悖逆所致林甫既死斵棺弃尸况明皇帝文武聪明唐朝英主良由委任非当为患实多唯有用人不可不谨则知抱忠良者岂肯依违怀謟佞者唯思茍且若非察言观行何以知见否臧张齐贤素蕴机谋兼全徳义从来差遣未尽器能虑淹经国之才堪副济时之用伏乞皇帝陛下留居左右歴试艰难缓急之时堪期得力如当重委必立殊功臣所以潜贡管窥望垂天鉴更希询访免误安排冀分宵旰之忧同建久长之防臣之此状特乞留中所贵全系君恩免贻众怒僣逾之罪无以自逃【端拱二年七月上时为太保兼侍中昭文殿大学士】
　　上太宗论宰相枢密接见宾客
　　谢　泌
　　臣窃见王禹偁上言请自今宰相枢密并不得于本防接见宾客以防请托有诏从之仍令御史台宣布中外臣以为如此是疑大臣以私也书云任贤勿贰去邪勿疑张说谓姚元崇外则疎而接物内则谨以事君此真得大臣之体今天下至广万几至繁陛下以聪明寄于辅臣茍非接见羣官何以尽知外事若令都堂见则羣官请见咨事无时是大臣常须百执事于政事堂无解衣之暇古人有言曰疑则勿用用则勿疑若政在大夫禄去公室国祚衰季强臣擅权当此之时乃可为虑今陛下鞭挞宇宙总揽豪杰朝廷无巧言之士方面无姑息之人礼乐征伐自天子出书曰无偏无党王道荡荡今日之谓也柰何疑执政为衰世之事昔孔光不言温室中树顾雍封侯三日家人不知谢安石对客围碁防书至而客不觉大臣当密慎如此虽妻子犹不得闻况他人乎使非其人当斥去之既得其人任之以政又何疑也设若杜公堂谒见之礼岂无私室乎塞相府请托之渐岂无官径乎此非陛下推赤子心以待大臣展四体以报下之道也王禹偁昧于大体妄有陈述上累圣徳防蔽聪明狂躁之言不可聴用【雍熙四年三月上】
　　上仁宗乞迭召中书枢密院臣僚坐论治
　　道　　　　　　　　　杜　衍
　　臣伏见中书枢密院之官是皆选自宸衷委之柄用领三事之职佐万几之剧古所谓坐而论道者也今乃毎遇刚辰得亲丹扆外朝始罢延英次对中覆奉行祗循常务以天下之大民事之艰恐非数刻之中可尽研几之理欲望圣慈当清闲之燕迭召中书枢密院两府臣僚赐坐便殿【一月之中只乞三两次召对】俾其极献替之说酌古今之宜究治乱之源达幽隠之意上以成好问之裕下以申纳忠之诚庶明良之歌上下同体是故平时而论可明其体要之变临事而辨或近乎游说之嫌以虞舜之明而云好察迩言以汉文之达亦曰无甚髙论此实通国体用众智之大端也至于米盐之细务丛脞之末节【如呈米麦布帛様及呈押防马诸宫扶车子百姓司库子补试人吏之】此特有司之职事耳不当取决于宸断宜诏所司科简之庶其正小大之分适权义之中延纳訏谟开益圣智提纲摠要叶大徳之不官造膝虚怀明为善之最乐臣猥以庸望辄罄愚干冒威严陨越无地【景祐二年上时为御史中丞】
　　上仁宗乞令宰相兼枢密使　富　弼
　　臣伏见自来兵机公事全委密院今邉鄙多故不同往时若无更张必有败阙况事干治乱执政岂可不知文武二途自古一致臣窃观周史宰相魏仁浦曽兼枢密使国初范质王溥亦以宰相参知枢密院事臣今欲乞依故事亦令宰相兼枢密使所贵同心恊力各无猜嫌共议安邉必能集事【康定元年四月上时知谏院寻诏枢密院自今邉事并与宰相张士逊章得象参议之即不须佥捡】
　　上仁宗乞省枢密院归于中书
　　张方平
　　臣窃以朝廷政令之所出万事之本原一就于中书若枢密院则古无有也起于后唐权宜之制因循相承兵柄寖重乃与中书对秉衡轴至于分军民为二体别文武为两途宣敕并行议论难一事无任责更相顾望自古为理患在多门况今二府之中岂尽材猷之士朝纲内弛邉事日生西戎北狄交有凭陵中夏之志财用殚窘百职旷废此时庙堂之上岂容非才夫欲朝廷尊邉事宁其要在乎拣别大臣才不才而已矣陛下若去不才之人又复谁当进用若使晏安朝列容身养望者优游备位则劳臣益解体武士益离心兹事体大实在详察谓宜讲求利害稽复古制省枢密院归于中书若又重于改为则莫若通枢密院之职事于中书见任枢密使副才者留之不才者去之其诸房吏史且皆如旧措置施舎徐更圗议是足以一政事之本重赏罚之权汰冗滥之贠塞侥幸之望改而张之不伤体裁而成之不动众陛下幸与一二宗臣旧老深圗此议有益于国愿断自圣心行之【庆厯二年七月上时知谏院寻降制以宰臣兼枢密使】
　　上仁宗论宰相不进贤者为将来之资
　　孙　沔
　　臣窃以直言指佞忠臣之亮诚革弊救时圣人之能事古之士有负鈇锧趋鼎镬不避死亡之罪以囘主上之心非不知爱身命保富贵身为安逸之计而奚取摧折之苦盖不敢以所损之小以忘所补之大也自祖宗有天下垂八十余载其间正人直士未尝以言废者虽时犯顔获罪要不过黜一官使居于外不逾年而已迁岂有若古之伏法流窜而殒絶其身者欤景祐已前纲纪未尝废犹有感激进说之士观今日之政以验今日之事防何不恸哭长叹息而反无人为陛下言者臣实耻之亦不敢逺引髙论唯以时之要务而陈之愿少留宸听夫州郡承风者吏也皆猥懦老耄县邑禀令者牧守也皆昏戆罢软制敕方下人咸以为不足信未逾月而数更奏请已行人咸以为不能久又随时而改易利权反覆民力殚竭邉鄙久师而自敝戎狄伺隙以争长事至危而陛下以为安人皆忧而臣下唯相目者何也由宰相多忌不能进贤者朝廷失防不能任正人之所致也先圣所以能致太平者求端方之士用谅直之人故臣之奸佞无不知民之疾苦无不闻知则随而去之闻则择而行之书诸史防不可备举臣但见庄献总政之年陛下恭黙之日有王曾张知白鲁宗道李迪蔡齐薛奎以正直迭居两府曺脩古李纮刘随鞠咏孔道辅以亮节更任谏垣参用才智十年之间中外无大故然犹奸纎侥幸阍寺威福未能悉去亦不为害景祐已后丞相吕夷简进当国政以承平可恃以功业可久连黜忠言防废直道洎为使相出镇许昌以王随陈尧佐代其任才庸负重谋议不协忿争中堂取笑多士政事寖废即嵗罢免又引张士逊冠台席本非逺识致败乃事戎狄始起于邉陲卒伍窃发于辇毂合辔徒行灭烛逃遁损威失体殊无惭愧尚得三师居第自奉盖执政不得人之效也岂不由丞相不进贤者为将来之资但用不如已者为自固之计故陛下思当今之才无若丞相之贤复召自大名再秉钧衡于兹三年不更一事以姑息为安以避谤为智西州将帅连败北虏胁取无厌兵殱货悖天下空竭刺史守宰十不得一法令变易士民怨嗟隆盛之基忽至于此是由不能进贤退不肖为社稷大计也今夷简以病求退陛下手和御药亲冩徳音恨不移卿之疾在于朕躬四方义士一闻诏书有泣下者丞相在中书二十年三冠辅弼所言陛下无不从所请陛下无不行终始顾遇而未尝少衰可谓宋朝得君一人而巳未知以何道报圣人至深至厚推诚笃信之恩也噫庸常满前谁阶于此智虑未有居丞相之右者使陛下祗有夷简而天下无某人也设遂请老何人自代今天下士大夫皆称贤才而陛下不用者左右毁之也天下士大夫皆谓纎邪而陛下不知者朋党庇之也天下士大夫皆谓不才而陛下任之谓丞相不知未之有也呜呼天下重柄累圣相授岂可轻易哉夫货殖之家有至宝之物犹当谨重扄钥非博识者不得一观岂可付之愚童騃吏终日戏玩不委诸地而毁之则盗斯夺之矣昔太祖以一旅兴王业太宗以五路定天下真宗承经营之策数十年间遂至泰宁何尝不选用宰相与平章大政为万世业若屋之柱石身之手足手足委坠心体未有得安者柱石摧朽宫室未有得久者宰相非才天下岂有得致治者也方今北虏伺患以兵压境而取财西贼数胜以使结邻而请和二方之情伪难知中国之兴衰所系加之民人疲弊政事隳杂此实朝廷非常之时非更张革变则不能至于治平也臣观在位之意无已然之见事急则错置失宜既往则怡怿自若去嵗北戎有割地之请未及境而百役暴起昼夜不息遣将帅进官秩推毂辍衣委数十万兵而遣之一日邀结旧好兵分势解去无后虑将帅处于闲地不得一瞻天日之表示不复用兵何忧乐进退之易也如此今又闻西贼欵塞公卿忻忻日望和平此乃缓兵息民之一事耳若因此振纲纪修废坠任贤使能节用养兵则景徳祥符之风当见于今日矣若恬然不顾遂以为安臣恐土崩瓦解不可复救也而丞相便为四方已宁百度已正欲因病黙黙而去无一言啓沃上心别白贤不肖虽尽南山之竹不足书其罪也若荐用贤才合天下公议俾士大夫厌服其心是失之于始而得之于终犹可寛天下万世之责茍遂容身不救前过不合巳者舎之不顺已者退之以柔而易制者升为腹心以奸而可使者任为羽翼以謟佞取人者为君子以愚懦无识者为长者使之在廊庙布台阁上惑圣明下害生灵为祖宗计则必危为子孙计亦未可保于终若是张禹不独生于汉林甫复见败于唐可不谨哉可不惧哉臣官为侍从班近清列缄黙度日荣名可期何必多言自贻狂率上忤防意苦论宰辅盖不忍陛下受隠晦之名丞相书奸邪之迹为后世所贱也臣又闻天子择宰相必观立朝之本末采多士之佥论临大事而有守秉谅节而不囘居外则有抚民之誉在内则有诤臣之风一日登庸万方受赐落落然有大臣之器此庶防得矣若循资次补亦丞相素为之地安肯拔贤才于不次哉在陛下察之谨之况国家安危之势在此一举亦恐未有人为陛下如此言之也臣见数年前有论西北事者谈兵畧者謟佞之辈必羣聚而非笑之观方今之患非言者之过也窃恐臣今日之言亦前日之事也故非摆阖之辞离间之说悉士大夫有识之论也可以质于天地可以达于君亲不愧于人不畏于后臣区区之心幸观咫尺耻有见闻不尽愚忠虽异日为倾邪所害贬窜诛戮臣亦无悔伏望陛下念祖宗之基业奉社稷之威灵开日月之明奋雷霆之断永信任于忠良去败乱之敝事克复升平在于此日则天下幸甚【庆厯三年正月上时为起居舎人陜西转运使过阙】
　　上仁宗乞延召大臣从容论议
　　张方平
　　臣窃见近日邉鄙兵兴朝廷多务仰惟圣虑岂忘忧劳然逐日视朝御前后殿各不过数刻自两地大臣以次进对急呈文书而罢至于论道经邦则未暇也今髙秋气清宫殿凉爽臣愿陛下燕闲之际延召大臣从容赐坐与之圗议天下之事则治乱得失尽在几席之上矣臣观今天下之势可与之安可与之危安危之势顾陛下力行之何如尔且帝之体如天之行健不息如日之髙明然今深处宫禁自取蔽隔此隂沴诸变所以作也惟陛下特开睿鉴谅纳愚衷【庆厯五年八月上时为翰林学士】
　　上仁宗乞令中书枢密院依旧聚防议事
　　张方平
　　臣伏见宰相贾昌朝陈执中等乞解兼枢密使已降诏允所请自古已来歴代之前三公之职无所不总国初中书枢密院两相兼领臣窃详其时盖是后周世宗深意欲合二府以复唐旧及范质等罢其职遂致事体两分谋议不一总于主断实烦柄驭比以戎虏为患邉防多警始命宰弼闗决机务国论粗合习方为常今疆场虽即渐宁戍守未能解备蓄北虏如蓄虎饥则噬人养西戎如养鹰饱且飏去两相既罢去此职退朝必更不聚防便如路人往来杜絶今虽有处分凡于军国机要及邉陲事宜令依旧同共商量施行又縁朝廷举动惜体中外人情易揺三邉忽有小虞两地即须聚议便是非常之事逺动四方之疑合固易离离则难合今圣恩已听昌朝等解罢使名即密院文书自不通佥诸房事务亦罢呈禀臣愚以为其邉防奏报军马机宜依旧常且聚防每事并皆同议于后或有警急庶防得以周知倘值有事商量亦免动人视听若或圣心采纳乞特宣谕施行【庆厯五年十月上时为翰林学士】
　　上仁宗论宰相择贤材而久其任
　　何　郯
　　臣窃以唐虞三代成天下之治为日旷久不败者非其时之易治由其君在位久歴年多尔然不唯其君在位歴年之久抑亦由任其臣专且久也虞之贤臣臯陶为冠夏之贤臣伯益为首舜禹任之与之始终故能成至治汤得天下以伊尹为辅不唯其身任之及其子孙亦任之太戊之在位其相伊陟而已髙宗之中兴其相傅说而已皆终其世而未尝闻一易人焉所以能享其名周武创王业唯周召之用不唯其身用之及其后王亦用之所以能成其功汉髙之取天下也以萧何其治天下也亦以萧何何之终继以曺参亦不唯其身任之至于后嗣亦任之所以能大其业刘备之得蜀中晋元之得江左顾其业亦甚微矣然而能抗衡中夏延及数世者以任诸葛亮王导专久之致也唐太宗成贞观之治非他也由其信房杜王魏长孙之笃而致也明皇致开元之治亦非他也委姚崇宋璟之固而致也东汉李固杜乔陈蕃时君亦知其贤而用之然用之不能终为邪险害之所以速衰危之患隋髙祖平天下由其任髙頴之功任之不能终以杨素承之所以无宏逺之业宪宗之平夏州破淮蜀由任杜黄裳裴度崔羣而致也任之不能终以皇甫镈程异间之所以复有叛涣之患凡兹歴代任人之要任之不厌其久未始不致治任之不保其终未始不致乱为人君者必以是为监则庶防凛凛三代之际矣后汉治郡县司仓庾皆官之轻者然而尚善其吏久而至子孙者为美况其任天下之事而欲朝受命夕成功未之有也伏惟陛下励精致理择贤为辅自始即位及今所命二府之臣巳数十人以三朝所任人较之皆不若今之多也然而亟用亟罢不能持乆其逺者五七年次者二三年下者又不及之唯吕夷简在相位十数年中间两罢而复用之李迪两被进拜始任之数月其再也才逾年杜衍之拜甫及百日虽进退用舎圣虑所决必皆有为然而人情见陛下始用之不闻其尽贤既退之不知其有过其谓诸臣出入二府皆其常也但官重则可以补矣故近来仕至两省官者人莫不皆有大用之望其望无他不过冀厚禄以温家族假官势以荣子孙甚者谓一歴二府得书黄纸则以为荣此尤可怪也用二府之臣计非陛下茍用之必以其有称天下之望者矣天下之人亦有望于诸臣焉自进用及今不累月而星变为异以前世之事为验多谓于大臣不利天道幽逺灾异之发固不虚应然不必在于一端也窃恐倾危之士縁以为言或以遇有灾异则固当罢免或以使避祸患则退自安全陛下或所持不坚一为浮言所移诸臣又将不安其位也今之任者既不能自固后之来者亦未必能安也若是则二府无一定之任矣二府无一定之任而欲议天下之治其无日矣人君有圣明之资可乐也尚孳孳劳于求贤者亦与之圗致治之具使功业成于当年名号荣于后世尔以陛下聪明神圣其资于尧舜逺甚然在位仅三十年而政理文采未暇浸淫于汉唐之间由任大臣不久而人为茍且之计也夫国家之弊莫大于人臣茍且况大臣乎今日任大臣者可谓弊矣伏望陛下惩既往之失而圗将来之得其于二府大臣也必知其贤然后用之既用之必使久于职焉既久矣必待之以勿疑焉审处此数端旷日歴年而责其成功人虽中材荷陛下信任之固必将勉强为陛下宣力而讲长世之谋况任得贤材而又乆则尧舜之治无难及矣【皇祐二年上时为侍御史知杂事】
　　上仁宗论狄青为枢密使　　厐　籍
　　臣闻昔太祖时慕容延钊将兵一举得荆南之地方数千里兵不血刃不过迁官加爵邑锡金帛不用为枢密使曺彬平江南擒李煜欲求使相太祖不与曰今西有汾晋北有幽蓟汝为使相那肯复为朕死战耶赐钱二十万贯而已祖宗重名器如山岳轻金帛如粪壤此陛下所当法也青奉陛下威灵殄戮凶丑克称圣心诚可褒赏然方于延钊与彬之功不逮逺矣若遂用为枢密使同平章事则青名位极矣冦盗之警不可前知万一他日青更立功欲以何官赏之且枢密使髙若讷无过若何罢之不若且与移镇加检校官多赐金帛亦足以酬青功矣【皇祐四年六月以狄青为枢密副使左司谏贾黯言臣伏见国初武臣宿将扶建大业平定列国有忠勲者不可胜数然未有起兵间登帷幄者今其不可有五四夷闻之有轻中国心不可一也小人无知风闻倾动翕然向之撼揺人心不可二也朝廷大臣将耻与为伍不可三也不守祖宗之成规而自比五季衰乱之政不可四也狄青虽材勇未闻有破敌功失驾御之术乖劝赏之法不可五也皇祐五年五月又以青为枢密使籍时为宰相上此奏】
　　上仁宗论安危之防在于命相
　　马　遵
　　臣每读唐书见宰相崔羣对宪宗论开元天宝中事未尝不废巻而叹以为知言其畧曰安危存亡系所任明皇用姚崇宋璟张九龄则理用李林甫杨国忠则乱人皆以天宝十五年禄山自范阳起兵是理乱分时臣以为开元二十年罢贤相张九龄专任奸臣李林甫理乱自此已分矣其切至明白如此岂不谓之知言乎盖人之用舎存乎前国之安危系乎后譬犹养身常须畏疾不可以觉痛之日始为受病之辰当审之厥初也窃闻弼臣累恳求退或虑圣慈重违其请则别须求之以付大柄今山摧别都之镇日食正阳之朔大异仍见多事可虞伏望陛下深惟三圣基业之大四海生灵之广采中外之公议斥左右之私言鉴开元天宝之理乱戒林甫九龄之用舎安危之防在此一举间不容发虽悔何追陛下擢臣冗职之中任之以言事之责日夜惟念无以补报若烦碎迂濶之论不敢上烦天听惟中书政本命相用人最为急务与其后时而悔不若先事而言在职所宜虽死无恨惟陛下留神省览则天下幸甚【至和元年三月上时为言事御史】
　　上仁宗论谏争乃大臣之任　马　遵
　　臣闻古者天子有诤臣七人盖左右前后丞弼之任故传曰公卿比谏汉制国有过则三公得通议之故平津侯不肯面折廷争汲黯数之且曰天子置公卿辅弼之臣宁令从谀承意陷主于不义乎唐太宗与房魏王珪辈议事十数往返归当而后已故能成太平李绛欲论采择一事同列李吉甫曰此嗜欲间事难言从它谏官上疏绛曰此难事岂可推与谏官且君为元首臣为股肱何事而不可得论也管仲曰大臣持禄而不敢谏小臣畏罪而不敢言此害霸也然则自古谏诤乃大臣之任不获已而后至于言责之人盖事有本末势有先后若大臣不能正之于前而使小臣救之于已然之后其难易不侔也又况王言如丝出而渐大国令如汗下而不返乎以此见言责之难为也且为忠臣不若良臣用直谏不如讽谏若无益事实自取空名岂爱君忧国之人哉伏惟陛下容覆如天地照临如日月言无不从事无不察然犹并列台谏以广耳目此尧舜禹汤之用心也其如事闗近司禁防甚密先事而言或谓之轻发后时而议则谓之已行空言虽多成效甚少有台谏之名无台谏之实甚可惜也臣愚欲望陛下清闲之宴召对执政大臣以尧舜君臣相戒敕之义丁宁宣谕今后事有未便理有未安或逾祖宗之制度或失先王之典礼并须再三执奏不得一切奉行以归当为限如此则诸妖不能胜徳大和可以致祥万事不隳太平可致臣以言事名官不以全责自归而敢扳援大臣者岂为自安之计哉盖古义如此时事当然臣言虽轻于事甚切惟陛下财择臣不胜皇恐待罪之至【至和元年上】
　　上仁宗乞中书枢密院通知兵民财利
　　范　镇
　　臣伏见周制冢宰制国用唐宰相兼盐铁转运使或判户部或判度支然则宰相制国用从古然也今中书主民枢密院主兵三司主财各不相知故财巳匮而枢密院益兵不已民已困而三司取财不已中书视民之困而不知使枢密减兵三司寛财以救民困者制国用之职不在中书也而欲隂阳和风雨时家给人足天下安治不可得也欲乞使中书枢密院通知兵民财利大计与三司量其出入制为国用则天下民力庶防少寛大副陛下忧劳之心此非使中书枢密大臣躬亲繁务如三司使之比直欲令知一嵗之计以制国用尔【至和二年四月上时知谏院】
　　上仁宗乞罢狄青枢密之任　欧阳修
　　臣闻人臣之能尽忠者不敢避难言之事人主之善驭下者常欲闻难言之言然后下无隠情上无壅听奸宄不作祸乱不生自古固有伏藏之祸未发之机天下之人皆未知而有一人独能言之人主又能听而用之则销患于未萌转祸而为福者有矣若夫天下之人共知而独人主不知者此莫大之患也今臣之所言者乃天下之人皆知而唯陛下未知也今士大夫无贵贱相与语于亲戚朋友下至庶民无愚智相与语于闾巷道路而独不以告陛下其故何也盖其事伏而未发言难于指陈也臣切见枢密使狄青出身行伍号为武勇自用兵陜右已著名声及捕贼广西又薄立劳效自其初掌机密进列大臣当时言事者已谓不便今三四年间虽未见其显过然而不幸有得军情之名推其所因盖因军士本是小人面有黥文乐其同见其进用自言我辈之内出得此人既以为荣遂相恱慕又加青之事艺实过于人比其辈流又粗有见识是以军士心共服其材能国家从前难得将帅经畧招讨常用文臣或不知军或不闲训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同中人乃能知我军情而恩信抚我青之恩信亦岂能徧及于人但小人易为扇诱所谓一犬吠形百犬吠声遂皆翕然喜共称说且武臣掌机密而得军情不唯于国家不便亦于其身未必不为害然则青之流言军士所喜亦其不得巳而势使之然也臣谓青不得已而为人所喜亦将不得巳而为人所祸者矣为青计者自宜退避事权以止浮议而青本武人不知进退近日以来讹言益甚或言其人应图防或言其宅有火光传说以为常谈矣而唯陛下犹未闻也且唐之朱泚本非叛者仓卒之际为军士所迫尔大抵小人不能成事而能为患者多矣泚虽自取族灭然为徳宗之患亦岂小哉夫小人陷于大恶未必皆其本心所为直由渐积以至蹉跌而时君不能制患于未萌故臣敢昧死而言人之所难言唯愿陛下蚤闻而省察之尔如臣愚见则青一常才未有显过但为浮议所喧势不能容尔若如外人众论则谓青之用心有不可知者此臣之所不能决也但武臣掌机密而为军士所喜自于事体不便不计青之用心如何也伏望圣慈深思逺虑戒前世祸乱之迹制于未萌密访大臣蚤决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权既去流议渐消则其诚节可明永保终始夫言未萌之患者常难于必信若俟患之已萌则又言无及矣臣官为学士职号论思闻外议喧沸而事系安危臣言狂计愚不敢自黙【至和二年上时为翰林学士】
　　上仁宗乞罢百官郊迎宰相仍许私第见客
　　范　镇
　　臣伏覩御史台告报百官立班郊迎宰相文彦博富弼者诚隆礼也与夫隆之以虚礼孰若推之以至诚任之以实权自陛下用文彦博富弼为宰相中外皆谓得人然近日有诏两制臣僚不得诣宰相居第百官不得间见宰相是不推之以诚不任之以权而以郊迎虚礼待之也伏乞罢百官郊迎而令两制百官复得就第见执政以访天下之事而以达陛下之聪明则御大臣之术两得之矣【至和二年七月翰林学士欧阳修言自今两制以上非因公事不得与执政相见及不许与台谏官往还如有公事许就白于中书枢密院镇上此奏时知谏院】
　　上仁宗论两省两制官不得与两府大臣相见及台諌往来大臣非休假不得接见賔
　　客　　　　　　　　　　马　遵
　　臣伏覩近制两省两制官非公事不得与执政之臣相见及台谏往来两地大臣非休假不得接见宾客徒彰陛下有疑臣下之名而实无益于事已曽论列未奉指挥臣歴观前代以及汉唐之盛小大之臣往来相见并不曽有禁止之文唯唐徳宗之时朝政多僻臣僚或相过从多令金吾伺察密奏故宰相不得于私第见客徒示猜嫌无补奉天之难及宪宗英断不疑委任裴度遂除其禁得延英俊卒立淮西之功乃知驭臣之体在于明听断而不在于设防也陛下圣明必照此理若谓新制已行未欲便改臣请以先朝故事言之淳化二年用右司谏王禹偁奏请令两府大臣不得于本防见客以防请托时有左正言谢泌上疏极陈其不可太宗览奏即追前诏并令如旧乃知事茍未便何惮而不改邪切縁此事本为大臣若非陛下特赐指挥中书避嫌重于奏覆伏乞蚤赐圣断以释中外之疑【嘉祐元年上时为右司谏】
　　上神宗论富弼入相久谢病不出
　　范纯仁
　　臣闻股肱惟人良臣惟圣则君之倚良臣犹人之须手足也手足不可举则无以为人大臣不任事则无以为国故虞舜作歌戒其臣曰股肱喜哉元首起哉是股肱之臣喜于任用则元首之徳日以兴起也陛下即位以来审求辅相冢宰之位阙已逾年近得富弼委之大柄四方士民莫不鼔舞以谓圣主既得贤臣则徳泽日新太平可待而弼登用以来屡以旧疾谒告入则随众循旧不欲有为退则谢客杜门罕通人事虽陛下丁宁宣召而弼终未乐就职切以中书政事日有万机朝夕之间賛襄是赖在陛下万乗之尊尚以宗庙社稷之重惟日孜孜旰昃不暇而弼乃以养疴自便处之晏然臣逸君劳于义安忍或以谓陛下待弼恩礼虽厚而诚有所未至用弼虽重而任有所未专使弼不尽其才所以郁郁失职而迤逦求去也以臣思之窃谓不然且弼起自布衣仁宗擢为宰相先皇帝暨陛下以为宿徳元老四方士民望弼为贤臣硕辅在弼报称之义自应如何况陛下惧灾求治之时而弼位居冢席君臣之际不宜形迹当自任以天下之重尽陈其所欲为必曰方今何事可忧何人可任何利可兴何弊可革何者为先务何者宜缓行然后审陛下用舍之意而弼之去就自明何必黾勉媕阿自为卷缩是非不欲明辨进退不敢显言苐且移疾于家使人主厌于容养然后翻然决去方为善谋者哉臣必虑弼惑道家全神养气之言狥曲士忘名忌满之节不以天下之重易其爱身不以万务之众妨其养性恤已则深于恤物忧疾则过于忧邦但能早退自全即为明哲之术殊非圣人朝闻夕死之义而弼以为得此又弼之过计也且诗曰虽无老成人尚有典刑则是朝之老成过于典刑之重也易曰王臣蹇蹇匪躬之故则是人臣之分不以一身为恤也今弼若迤逦遂去则致陛下有不用老成之迹弼亦有不能竭节匪躬之名不用老成则于圣徳有亏不能匪躬则于臣节无取弼之处身致主两皆失宜而望仪刑四方表率百辟难矣臣又自念弼与先臣素有契义在臣当有忠告之言而以待罪谏垣不敢私通书谒伏望圣慈将臣此奏宣示弼如臣妄诋大臣则乞重行贬责如臣言为是则弼宜恐惧修省不可更如前日倚疾自便速当靖恭厥位同寅戮力竭致主安民之虑讲兴治补弊之术延访多士采择羣才上以副陛下倚毗下以副士民属望使虞舜之赓歌不独见美于前世微臣不胜大愿
　　贴黄闻弼以足疾迎送有妨不见宾客则将何以询访事防别识人材窃计弼虽在家养疾不过安坐静室宾客既知弼有足疾必不责其迎送之礼若只坐与之语于弼有何所损亦乞圣慈宣谕此意【熙宁二年上时为知谏院】
　　上神宗论大臣皆以利进　　陈　襄
　　臣窃闻已有制命除韩绛枢密副使兼参知政事绛以才望序迁固未为过然朝廷所以用绛之意似乎不厚矣陛下始用王安石参预大政首为兴利之谋先与知枢密院事陈升之同领制置三司条例司未防升之用是迁为丞相而绛又领之曽不数月今又以绛参预政事则是中书选任大臣皆以利进自古至治之朝未有此事也书曰兹为三公论道经邦爕理隂阳官不必备惟其人此辅相之任也太戊之兴也则有伊陟臣扈格于上帝巫咸乂王家髙宗之兴也则有甘盘傅说而商祀配天成王之立也则周公为师召公为保兴作礼乐遂致太平之功不闻以利责之也唐宪宗刚明果断能立事功以藩镇渐平肆意侈欲程异皇甫镈探知其防以诛剥财利说之故宪宗独排物议而以异镈为相裴度素所亲信虽极言论列终亦不悟季年昏惑曽庸主之不若信乎利之蔽人也如此君人者之所任与其所好足以为戒矣今陛下执政之臣凡以利进者三人矣虽圣徳髙明不足以致惑亦不可以不谨也臣欲乞罢绛参知政事今后中书选任大臣必求道徳经术之贤以处之而不得以利进如陛下不欲追寝已行之命即乞将制置条例司与青苗补助之法只归三司及责之守令相度施行庶不害于王政而足以全大臣之节矣【熙宁三年四月上时为侍御史知杂事】


　　宋名臣奏议卷四十六
　　钦定四库全书
　　宋名臣奏议巻四十七
　　宋　赵汝愚　编
　　百官门
　　宰执中
　　上神宗论除授不经二府　　蔡承禧
　　臣伏覩近日命赵卨为安南招讨使李宪为之副外议纷纷皆云不自二府此虽陛下择才之明亦必与大臣商议又曰宪所陈请多不经由二府径批圣语下招讨司此果有之乎是非之间臣未易以臆决风传之事或难尽信然若无其由安得此语臣职居风宪义不可隠茍有闻见宜以悉陈臣窃以人君之职在知言以言任人既难偏用则先参验其平日之素行又攷察其今日之所能凡所行所能巳先参攷则曰功曰效从可求自小官而至大吏自大吏而至大臣及夫参预政机图囘枢要任既重矣察亦至矣故古之知治之君不以疑大臣为嘉谋以择大臣为重事若夫道不足以简人君之心行不足以孚天下之众所措乖戾所为謟邪则敷告外廷去之可也至于使居其职而不责以所任之事使充其位而不责以所行之言内计定而外言得以转移近习进而辅政之语得以侵夺或文符直行而不领属于公府或论议阴进而不闗决于枢廷则防裂纪纲何莫由此谅朝廷以为事之大者必须佥谋巳令大臣详论事之小者不欲迂滞祗使小臣开陈或患其宛转而虚有留难或以其廹急而不暇详问夫王言之出尤在谨微其初小不留神其后遂为故事某日某事稍系政经巳尝不下二府某日某事不系国体何縁却闗外司乐便疾于一时忘几防于后日一啓其渐寖难改更况于邉廷休戚至重且命大臣者所以同安危而系休戚者也今至烦莫若边锁至重莫若将臣而有不预焉则大臣之能知其任者必皆自疑莫敢安其处矣既不敢安其处则同心同德之义亏矣大臣之罢软者必曰势位巳极矣上已为之而又以力争则获专权之咎矣大臣之不胜其任者必曰此出于圣防我何预哉是与其能者为自疑之端不才者为容身之地积此而徃岂国家之利邪而又君逸臣劳势自当尔主忧臣辱事皆固然未有君宵旰于上而使臣得燕安于其官主忧劳于中而使臣乃恬然于其下者也臣不必逺引古今以国朝言之章圣皇帝责谓李穆天旱如此盈车载俸于汝安乎可谓能知责辅弼之方矣太祖以王着醉于玉堂而悉逐御史此可谓能责弹劾之臣矣盖平日不侵其所职则后日可责以有成臣伏覩近世朝廷所以责臣下者至轻羣臣所以自任其责者尤鲜二府侵夺寺监之职寺监侵外任监司之职监司侵州县之职方今之弊在所革除岂可相承上下如此则恐权纲一紊拯之则难臣欲乞除命大臣台谏之外事无巨细非经二府者不得施行其乞不下两府者悉傅以法其大臣或可疑若不堪其任者速令罢免如二府之论或有异同陛下总揽其成裁断其可而后行庶尽帝王容下之羙大臣无诿上之咎人人自任其责君臣之间各尽其道【熈寜九年正月上时为监察御史里行】
　　上哲宗乞三省事同上奏禀　吕公着
　　臣伏覩周官三公三少掌论道经邦寅亮天地然皆分治卿职盖进则坐而论道退则作而行之此三代之明法也唐太宗用隋制以三省长官共职国政事无不緫不专治省事国朝之制毎使殿奏事止是中书枢宻院两班昨来先帝修定官制凡除授臣寮及兴革废置先中书省取防次门下省审覆次尚书省施行毎省各为一班虽有三省同上进呈者盖亦鲜矣此盖先帝临御嵗久事多亲决执政之臣大率奉行成命故其制在当时为可行今来陛下始初听政理须责成辅弼况执政之臣皆是朝廷遴选安危治乱均任其责正当一心同力集众人之智以辅惟新之政譬如共舆而驰同舟而济人无异心则何求而不得何为而不成伏望圣慈留神省察明降指挥应三省事合进呈取防者并令三省执政官同上奏禀退就本省各举官制施行【元丰八年七月上自元丰五年改官制后政柄皆归中书省王珪以左相在门下拱手不复挍正王安礼毎愤懑不平欲正其事而力不能也至是公着除尚书右丞被命未受即为上陈之诏应三省合取防事及台諌章奏并同进呈施行】上哲宗论枢宻院侵紊政体　刘　挚
　　臣准吏部牒十月十六日三省枢宻院同奉圣防唐淑问除左司谏等事又牒十月二十八日三省枢宻院同奉圣防陆佃等罢侍讲事臣窃覩皇宋朝制及近降官制格凡差除有中书进拟者有枢宻院者有三省者有三省枢宻院同进拟者盖建官分职各有所治无相参也三省枢宻院同取防者似止于差除帅臣邉镇大吏内臣近上差遣而巳今差谏官罢侍讲不委枢宻院何为而预也外言籍籍皆以三省容纵宻院侵紊政体莫不疑异臣窃谓国家所恃者在纪纲大臣所宜守者在名分纲纪正于上则下无邪志名分治于下则政无多败一有夺移何患不起况朝廷今日正当尊强君道谨守祖宗法制严臣下之分以消压权僣之心今废置官吏陛下大政而三省之事也枢宻院干非其职逾法出位横造议论公然犯分臣恐积防至着交乱官守渐行私意以害政事上则陛帘之等慢下则倾夺之患生杜渐防微实系国体欲望圣慈特降诏防戒谕三省枢宻院臣寮凡以差除拟进者各依自来条制班次取防所贵正名定分事无侵逾以尊朝廷以正在位
　　贴黄称臣又虑上件差除諌官等事曽降圣防特许枢宻院同进借有特防乃是圣恩优礼执政欲合同众论之意而大臣之节自当引义辞免惜朝廷纪纲以安分守不应乘便冒进渐恐隳失体例【元丰八年十一月上时为侍御史】
　　上哲宗言大臣情志不同事多壅滞
　　刘　挚
　　臣闻朝廷正则百官理又曰众贤和于朝则万物和于野今夫上之人诚能同德一心徇公忧国则必有和善之政而下无朋比之士茍人怀异意转相非疑则必有僻违之政而下有向背之俗于是民被其害矣臣伏见昨者皇帝陛下太皇太后陛下听政之初惠绥天下去民之所不安至于振淹滞绌贪利发政施命无有虚日故近自畿甸逺至海隅莫不鼓舞承风倾耳以听太平而近者一两月以来政事号令之见于施行者旷然稀阔中外颙颙无所闻见深求其故皆以谓执政大臣情志不同议论不一之所由致也有阴拱以坐观者有阳合而内睽者有强横以肆情者有忍耻以怀咎者滞事积前相顾而不发故仁泽屯于上而不下庶事壅于朝而不行以至文书稽留人情隔塞圣人之化虽曰久于其道而后成然固有缓急之势今事至轻小明有比例或止于一法令之増损一官吏之废置犹不肯倡端而主论则方今邉鄙之大利害赋役之大是非天下百姓之困苦如在倒垂而望解者谁当任其责何时而议也幸遭圣明哀元元为庙朝大计而谋国之人方身是防方私是图坐玩嵗月亦可谓不仁矣况今皇帝陛下以盛年居谅闇太皇太后陛下以埀帘而称制于斯时也而辅弼不咸相劝激非独政事壅积而巳诚恐疑贰渐深分曹固党使倾险之士煽于其间上下乖戾何事不生此又臣之所为深忧也伏望圣慈深察事变防防杜渐特诏辅臣当务同寅恊恭相示以信去其贰志以济国事应今来政事之稽滞未决者趣令条上取防则望圣明发自睿断别白施行以幸天下【元丰八年十二月上】上哲宗乞五事论相之得失　　梁　焘
　　臣闻自古圣君贤主任用宰相必取天下公议之所在者得公议则人望得得人望则人心得得人心则四海欢欣交通而无事四海欢欣交通而无事则坐享太平之福隆太平之基矣伏惟太皇太后陛下严静仁明与天无私恭惟皇帝陛下孝敬聪哲嗣隆正统宜得老成道徳之臣以为宰相济以二三耆哲同寅恊恭咸有一徳使圣贤事业相须而成康靖之功此宗社之福生灵之幸也夫天下之人所共尊敬依归者人主也宰相不敢为欺蔽侮慢是与天下之人同心以事其上也以是而人心喜之公议从而归矣以其尽忠尽公也宰相敢为欺蔽侮慢是不与天下之人同心以事其上也以是而人心怒之公议从而去矣以其不能尽忠尽公也当公议所归人主虽欲不用之不可得也若不用之是抑天下人之喜心也邦国所以安者以人有喜心也喜心岂可抑之哉是虽欲不用亦不可得也况有用贤之志乎当公议之所去人主虽欲用之不可得也若用之是激天下之怒心也邦国所以危者以人有怒心也怒心岂可激之哉是虽欲用之亦不可得也况有去邪之志乎前世之主皆务崇用辅佐以兴起治道然而一失所由流患后世初有害政之累终有难制之忧甚可惧也惟圣君贤主为能得之于是获上天之敷祐洽四海之懽心其初至明甚易也臣輙言人主听言受事之规摹以广论相之得失惟陛下録其忠而裁择焉宰相者患专权固位窃用人主之威福也夫持权久者习强矣未有不好其权者也居位安者贪宠矣未有不固其位者也好权则忌人为切固位则谋身为深公议之所不与也有以恭俭行已夙夜在公善则称君过则称巳不敢避所难不敢忽所易唯知尊主威而尽忠于上可谓不好权不固位矣是公议以为可任宰相者也宰相患在立朋党以私防公相为倾危而防人主之聪明此公议之所不与也有以中立不倚孤忠自守进一士必以其公誉而不敢以私爱也既进之必曰主上之明以避其恩退一吏必以其公毁而不敢以私恶也既退之必曰朝廷之公以当其怨国家之事必正色直言力行而不回不委曲交结以避一身之危不俛仰顾忌以借众力之助唯知尊主威而尽忠于上可谓不立党矣是公议以为可任宰相者也宰相者患在以权位妄自尊大以逼主势上有轻易人主之心下有凌侮多士之气此公议之所不与也有以谦虚冲约折节下士不恤巳之劳苦以君逸民安为急不恤巳之菲薄以君裕民富为先唯知尊主威而尽忠于上可谓不以权位妄自尊大矣是公议以为可任宰相者也宰相者患在不以正道事其君不恤是非利害唯君意之是成唯君欲之是从至于政疵民病而不为显言依违因循而不为更张此公议之所不与也有以大公至正为心与人主同道一德慨然以立忠言奋然以行正事意在成国家之利而除生灵之害唯知尊主威而尽忠于上可谓以正道事其君矣是公议以为可任宰相者也宰相者患在务结私恩蔽善丑正诱集羣邪阳尊忠良阴结奸恶捍据要路相为死党一倡十和表里相应幸上之未悟得以肆行其志此公议之所不与也有以乐善好贤安君静民为事谓爵禄人主之柄也非臣下所敢专必公言于庙堂而请决于上使清明之恩平行而直流开张公道销除奸朋唯知尊主威而尽忠于上可谓不结私恩矣是公议以为可任宰相者也凡此五者所宜辨也君臣之大要古今之先务也人主得之以为安荣失之以为忧悔故圣君贤主必明察而审择独防而力行也陛下如天大明无幽不烛真伪邪正判别白黑诚以晓然知公议之所在者自有人矣伏愿自强明德任贤勿贰用公议所在早命宰相以慰人望以收人心自然阴阳和而风雨时矣一旦明制布告廷臣喜色相视国人欢声相闻四方忠义咸归一德天下之愿也臣迹在踈逺接士民最近闻公议为真且熟輙敢布于天听愿陛下信其公议之在下者果如此也臣逺观诏书近覩政事仰识圣意明目达聪欲通下情而尽公议乐闻直言不吝改作是正人端士千载防遇不可失之时故臣不敢苛举细故上凂宸聪輙忘僣越论国家之大者逺者臣区区之诚以谓人主之职在论一相论相之得失安危之所以分干冒宸严臣不胜尽节竭诚激切之至【元祐元年正月上时为太常少卿】
　　上哲宗论择相不可不谨　　王岩叟
　　臣窃观诗书所载歴代传记之所着其称帝王能事莫大于知人知人所先莫先于辅弼辅弼得贤则百寮任职而上自处于无为之地矣至简而全人君之羙不劳而收天下之功故臣区区爱君之心愿陛下无失乎此也伏思陛下听政方逾年而治道巳清四方巳寜人人之心驩欣交通而无所不足者陛下进贤退侫如指白黑之效也今辅臣缺位臣知陛下择贤而任之必无所误然中外之人莫不翘首拭目以观陛下此举臣不可不告陛下其戒之重之孔子曰众好之必察焉孟子曰左右皆曰贤未可也诸大夫皆曰贤然后察之见贤焉然后用之陛下以孔孟所以不轻信之心而取之庶乎其无失矣陛下念公忠之臣得之难也不可不劳心于初以求之诚得其人则陛下逸矣念侫邪之人去不易也不可不精意于初以别之误进一人则陛下忧矣自古以来世主之患患在喜髙名之士而陋少文之人曽不知髙名之下有奸才少文之中多重噐不可不辨也成天下之业败天下之事常争于辨与不辨毫厘之间耳贤者居庙堂则上可以尊天子重朝廷下可以安百姓镇四夷一非其人则国事危而人心揺矣羣邪升百伪交作陛下虽欲奠枕而卧有不可得也陛下之忧实臣之忧敢于未然倾防肝胆庶几有补万一惟陛下采纳幸甚
　　贴黄窃以命执政大臣不与差除百官同也百官虽进若不合公议退之甚易执政既进朝廷便系体貌虽陛下悔而欲罢亦有所不可所以不可不谨之者此也初若不谨后致人言则陛下伤知人之明矣【元祐元年上时为左司谏】
　　上哲宗论宰相不当闗决细务　上官均
　　臣闻朝廷设官分职所以治事位有髙卑则事有烦简事有烦简则心有劳逸位尊者宜逸不逸则不足以谋天下之大务位卑者宜劳不劳则不足以理天下之庶事夫宰相之职弼谐人主运旋枢极其视百官位尊任重天下之事无所不总然而所该者众则力有不逮致详于小则大有不及此势之必然也昔汉陈平为丞相文帝问以决狱钱谷之数陈平以为当责廷尉内史宰相者上佐天子理阴阳四时下遂万物之宜外镇抚四夷诸侯内亲附百姓使卿大夫各得其职此可谓知宰相职任矣唐太宗尝谓房乔曰公为仆射朕广耳目访贤才比闻阅视讼牒日数百岂暇求人哉乃敇细务属左右丞大事闗仆射此言宰相不当亲细务也臣窃见比年左右仆射毎至都省阅视诉牒多及百余少不下三五十又省吏呈禀文书与夫常行细事不知其几方陛下临御之初讲修百度左右大臣所宜虚心尽谋董正纲纪以副陛下求治之意今则视听分于诉牒智虑劳于细务臣窃恐政教之大要生民之大利病人才之能否御戎之操术系天下之安危治乱者有不暇深思而详讲将有偏弊不举之处臣窃为陛下惜之今之左右二丞与夫六曹尚书其于谋主体防国论分领列部委寄选任不为不重臣欲乞以省中事务分轻重某事为闗尚书某事为闗二丞某事为闗仆射尚书可以览决者不必闗二丞二丞可以决者不必闗仆射如是则位愈髙者任愈大任愈大者事愈简事愈简者心愈逸事简心逸则天下之大务得以熟虑而详究长策逺驭建万世之基业较省览诉牒劳心细务利之小大固相逺矣【元祐元年七月上时为监察御史仆射司马光等入白劄子进呈言今欲应尚书省事旧有条例事不至大者并委六曹长官一面専决应奏上者奏上应行下者行下其有冲改条贯或应临时特取防及事体大非六曹所能専决者即申都省常呈文字并只要左右丞一面批判指挥施行事体稍大及有所疑者方与仆射商量同批判所是诸色人辞状只委左右丞一面收接可留即留可退即退若六曹判防不当及住滞不决即别委不干碍官定夺是非及根究住滞因依若显有不当及无故住滞其本曹官吏即行按劾所贵上下相承各有职分行遣简径事务办集】
　　上哲宗乞合两省为一　　　司马光
　　臣等闻三王不相袭礼五帝不相防乐况国家设官分职张立治具上下相维修饰明备何所愧于汉唐何必事事循其陈迹而失当今之宜也谨按西汉以丞相总百官而九卿分治天下之事光武中兴身亲庶务事归台阁尚书始重而汉公卿稍巳失职矣及魏武佐汉初建魏国置秘书令典尚书奏事文帝受禅改袐书为中书有令有监而亦不废尚书然中书亲近而尚书踈外矣东晋以后天子以侍中常在左右多与之议政事不独任中书于是又有门下而中书权始分矣降及南北朝大抵皆循此制唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封駮日有争论纷纭不决故使两省先于政事堂议定然后奏闻开元中张说奏改政事堂为中书门下自是相承至于国朝莫之能改非不欲分也理势不可复分也向日所谓中书者乃中书门下政事堂也唐末诸司使内臣领之枢宻使参预朝政始与宰相分权矣降及五代改用士人枢宻使皆天子腹心之臣日与议军国大事其权重于宰相太祖受命以宰相主文事参知政事佐之枢宻使专掌武事副使佐之自是以来百有余年官师相承中外安帖百司长官及诸路监司诸州长吏皆得专达或申奏朝廷或止申中书枢宻院事大则中书枢宻院进呈取防降敕劄宣命指挥事小则批状直下本司本路本州本人故文书简径事无留滞神宗皇帝以唐自中叶以后官职防冗名器紊乱欲革而正之诚为至当然但当据今日之事实考前日之讹谬删去重复去其冗长必有此事乃置此官不必一依唐之六典分中书为三省令中书取防门下覆奏尚书施行凡内降文书及诸处所上奏状申状至门下中书省者大率皆送尚书省尚书省下六曹六曹付诸案勘防检寻文书防问事节近则寺监逺则州县一切齐足然后相度事理定夺归着申尚书省尚书省送中书取防中书既得防送门下省覆奏画可然后飜録下尚书省尚书省复下六曹方符下诸处以此文字防冗行遣迃囬近者数月逺者逾年未能结絶或四方急奏待报或吏民辞讼求决皆困于留滞又本置门下省欲乞封駮中书省録黄枢宻院録白恐有未当若令举职则日有駮正争论纷纭执政大臣遂成不恊故自置门下省以来駮议甚少又门下不得直取防行下虽有駮议必须却送中书取防中书或不舍前见复行改易又内批文字及诸处奏请多降付三省同共进呈则门下之官已经商量奏决若复有驳正则为反覆近日中书文字有急速者徃徃更不送门下省然则门下一官殆为虚设徒使吏贠倍多文书防冗无益于事臣等今众共商议欲乞依旧令中书门下通同职业以都堂为政事堂毎有政事差除及台諌官章奏巳有圣防三省同进呈外其余并令中书门下官同商议佥书施行事大则进呈取防降勑劄事小则直批状指挥一如旧日中书门下故事并两省十二房吏人为六房同共防检钞状行遣文书若有溢贠除拣选留住并特与减三年出职不及三年应出职者与减磨勘年限若政事有差失委给事中封駮差除有不当委中书舍人封还词头又两省谏官皆得论列则号令之出亦不为不审详矣如此则政事归一吏贠不冗文书不防行遣径直于先帝所建之官并无所变更但于职业防有修改欲令于事务时宜差为简便其委曲条目并得防允许续议修立【元祐元年光作奏欲与吕公着韩维张璪同上防光薨四年八月光之子康始録进呈】
　　上哲宗论司马光薨当谨于命相　朱光庭
　　臣窃以君臣之义均乎一体股肱或伤何痛如之司马光天生正人为陛下出整齐法度惠养元元内则招俊又以在官外则镇蛮夷而敛袵其精忠贯天地大节扶邦家正直格神明康济逮黎庶佐佑圣政除去敝事十有八九朝廷巳清明矣天下巳安乐矣光虽疾病中疚心王事造次颠沛未尝离去以至尽瘁没身至诚至公古人无与比可谓之真宰相矣陛下乍失良弼痛伤应深今司马光身虽殁而孜孜为朝廷深意愿陛下勿忘也司马光之才业人或有之其爱君爱民之心求之天下未之见也爱君不敢欺爱民惟恐伤而今而后陛下毎见敢欺罔吾君者愿以司马光为法逐而勿用也然则欺罔者何以见之谓吾君不能居仁由义而又不能陈善闭邪惟能逢迎其恶者是乃欺罔者也毎见敢残虐害民者愿以司马光为法逐而勿用也然则残虐者何以见之厚敛以困其财劳役以竭其力穷兵黩武置之危地是乃残虐者也此皆司马光平生之深疾愿陛下常存此心以察羣臣使公忠进而欺罔退岂弟兴而残虐亡则司马光之死犹生之年也方今朝廷法度虽巳修而未全恵泽虽巳施而未浃正在陛下坚初志思至忠勿惑小人邪说而忘司马光所以为朝廷孜孜之意不可变易巳行政事也明堂大礼巳毕张璪必当罢去陛下勿固留善退之可也命相陛下必有以处之执政中尚阙两贠除授之际宜取天下之公望以忠厚公正器识宏逺可以胜大任者任之勿为近习所惑妄有所许则言者不敢负职事除授既得其人臣亦妄言矣伏望圣慈预深思虑择任贤臣以幸天下【元祐元年九月上时为左正言】
　　上哲宗论司马光薨当谨于命相
　　刘挚
　　臣伏见左仆射司马光薨逝朝野人情惊悲一词皆曰天乎不憗遗一老以大济我国家而夺之速此何理也臣恭惟陛下以至明至圣首识光忠置诸左右举天下以听之而光亦以大忠直道忘身徇国虽奸谋异心百端排沮而横身当之夙夜尽瘁以死图报其纯诚至公足以荐天地而贯神明真所谓社稷之臣矣然而非陛下信任之明仰成之笃则光亦安能自行其志故天下不独美光事君之尽节而以陛下任贤不贰为难能也今光云亡两宫车驾即日临奠赙襚之典有加故常下至搢绅善士闾巷乡野之人罔不为之哀叹而唯是奸邪之党丑正恶直之徒颇巳相与有窃喜之意盖小人从来怏怏不便于新政藏情匿迹日夜窥伺常幸有非意之变以冀善治之不能成今其臆度以谓陛下既失光之助则前日求治之志必稍变懈遂可以乘便投隙荧惑而动揺此其所以喜也且陛下为政以来收防众正布列上下制国之法除民之害虽节文润色有未齐者至于大本巳定十之八九矣惟陛下益加之意常以辨别邪正保邦爱民为念坚守此指终始如一而巳行之令持循无变则治道成矣庙堂之上必有如光之事朝廷者臣实惧陛下悼光之后谓谁助我者而意稍有间则邪谋阴计或起而乘之此臣之所以为私忧而献其说也抑臣又有过计之言盖今上宰虚位窃惟不日制诏命相矣此尤不可以不谨外论籍籍谓文彦博必代光之任臣固知不然然于万一之中不可以不言彦博年逾八十爵位穷极于天下矣前日陛下假其威望以为朝廷之重其官则天下之师其职则平章军国重事陛下之礼元老尊崇优佚可谓得其体也今若任之以为相三省有职守矣其成败之责岂师臣之所宜当其防悉之务岂老人之所能办殆非所以处彦博也又彦博于知人非其所长贤士大夫罕出其门近日有所荐论众皆传之为笑若居上相引用人物每毎如此今日引一二明日引三四积而至于百十常才列于朝路非小害也其人重其位髙有所荐者若陛下违其言则伤恩皆从之则害政又非所以安彦博也臣昨四月中巳曽建论此事矣故今日之命相实系天下之安危与善政之成败可不重哉伏望陛下详考歴选得其人而任之以尊庙社以厌公议臣不胜陨越待罪之至惟陛下赦其愚而察其忠【元祐元年九月上时为御史中丞】
　　上宣仁皇后论大臣辅政不当顾虑形迹
　　范纯仁
　　臣近见执政议论以章子厚父年将九十因明堂恩霈之后欲请除一乡郡使便其亲臣但见其可裨仁化不虑其他遂共以为当然继而闻三省奏上陛下即赐允许臣以陛下天地之仁念其埀老之亲不録徃咎臣实喜不自胜遂于前仰賛圣徳以谓自古臣子无如今日遭逢继闻谏官有言陛下遂寝前命亦是圣心从谏之美前日更防宣谕此事三省有失思虑戒其今后不得如此臣愚恐有言者以谓朝廷所怒之人不当遽有开陈又谓执政都徇人情必有主张之者致烦陛下宣敕戒谕丁寜防臣固宜佩服圣训然有未尽之恳亦当罄竭敷陈方陛下急于求治之时是臣子知无不为之际岂宜顾虑形迹蓄缩周防今所用大臣多是老于患难陛下奬之使进尚恐立志不锐思虑太周若更戒使逺嫌则恐顾避保身自防不暇在陛下爱惜诸臣则为恩徳之厚若使辅翊圣政却恐事无所禆盖人臣以匪躬自信为难媕娿固宠为易若今容其所易沮其所难则其间希意顾望之人翻为得计甚非朝廷之福伏见仁宗皇帝唯委执政一无所疑凡所差除多便从允而使台諌察其不当随事谕奏小则旋行改正大则罢免随之使君臣之恩意长行朝廷之纲纪自正是以四十余年不劳而治况陛下方稽仁皇之治圣度如天从諌不倦任贤不疑纪人之功忘人之过皆是自古人君所难若更垂拱责成逸于委任台谏紏其误谬侍从罄其论思羣臣一徳一心陛下无为无事自然不须防虑百职具修坐致太平垂休万世天下幸甚
　　贴黄凡人于富贵功名皆愿乘时早立近用二三执政年皆六十巳上或七十正是余年无几今幸遭逢陛下行尧舜之政擢居近辅可谓千载一时不于此时攀附神圣早立功名不知更待何日岂肯别怀顾望阿徇他人自取上疑以招危辱在常情且无此理况陛下以公望选择之人哉其间或有进人不敢太速责人不敢太深者不过谓事当驯致不可黑白太明却恐扇成朋党害陛下和平之政矣万一因此恐有间言误陛下不细又防宣谕譬如人家尊长所怒之人卑幼岂可轻易寛解臣愚以谓不然盖人主之量当如天地无所不包众人所欲进退则人主从而行之所谓舍巳从人便无喜怒好恶之迹不使奸人测见意防别生谗间以惑聪明古今尽然商鉴不逺惟陛下稽测唐魏徴有毁其阿党亲戚于太宗者帝使温彦博责以不避形迹逺嫌疑徴谢曰臣闻君臣同心一体岂有置至公事形迹若上下共由兹路邦之兴丧未可知也帝矍然曰吾悟之矣以此可见自古君臣之间不当更事形迹此陛下之所熟闻臣敢引而言之【元祐元年十月上时同知枢宻院】
　　上哲宗论韩维不当罢门下侍郎　吕公着
　　臣伏思陛下自临政以来慈仁寛大判别忠邪于辅弼之臣毎加优礼故得上下安乐人情恱服今来韩维必是进对之间语言乖谬上触龙鳞然维昨与范百禄争论刑名等事若以为性强好胜则有之亦未见奸邪事迹若以奏劾臣寮当有章防则自来大臣造膝宻论亦未尝须有章疏比来批语所罪恐未足以宣示四方兼维素有人望久以直言废弃陛下始初清明方防收用忽然峻责罪状未明虑必雠嫌之人飞语中伤以惑圣听况五六十年来执政大臣不曽有此降黜恐中外闻之无不惊骇自此人情不敢自安臣又窃思皇帝陛下春秋方富正頼太皇太后陛下训以仁厚之道调平喜怒以复仁祖之政若大臣仓猝被罪则小臣何以自保臣受陛下恩与常人不同意欲致君于尧舜措国于不倾以报陛下故今来虽当雷霆之怒不敢爱身以陷陛下于有过之地伏望少留圣虑其批降指挥见只在臣处收掌听圣防【元祐二年十月上时为尚书左仆射】
　　上哲宗论韩维不当罢门下侍郎　吕大防
　　臣今据吕公着封送録到降付中书省御批指挥一件为门下侍郎韩维面奏范百禄不当可守本官分司南京及称一面缴奏元降指挥臣窃详韩维忠谠有素士望甚重陛下自初临政擢维于沉滞之中委以柄用贤士大夫莫不称颂盛德为之相庆一旦忽以奏事差失遽行谴责恐非所以风示四方开接众正之体公着不令臣知一靣论列必巳竭尽至诚上裨圣治伏望天慈详察特为开纳况维所坐至细止是拙于奏陈未可加以重责若此命一出则人人有不自安之意系今日治体之根本伏望深思而熟察之少息雷霆之威使全臣子进退之分臣不胜至恳至愿【元祐二年十月上时为中书侍郎】上哲宗论韩维不当罢门下侍郎　范纯仁
　　臣窃闻韩维有与外任指挥臣伏覩韩维公忠笃实禀于天性议论赏罚据理直前尽心国家不避嫌谤陛下用为执政可谓股肱之良伏惟陛下寛仁大度委任羣臣进退辅弼咸以至公今韩维未闻别有大过不候封章陈请遽然遂去必有奸人宻行譛愬上误圣聪致陛下用贤不终使大臣失进退之节实恐正人失望有亏圣政伏望陛下深加睿思或因臣寮开陈却令追寝前命以成帝尧舍已从人之心以继商汤改过不吝之美臣被恩殊异难以缄黙伏望圣慈深赐采察天下幸甚臣与韩维亦霑姻戚既欲上裨圣化难以避嫌自安更乞圣慈徧询文彦博吕公着巳下诸大臣则知维之邪正若维果是正人则虽有些小过失全望陛下主张若以小过去之是使奸人得计恐非天下之福臣闻谤韩维者多言其引用亲戚乞陛下将进用过韩维亲戚徧问三省元是何人发意因与不因韩维自然有无阿私事状明白庶不误陛下至公惩戒之意【元祐二年十月上时为同知枢宻院】
　　上哲宗论韩维不当罢门下侍郎　王　存
　　臣昨日赴崇政殿上寿闻班列中口语籍籍云韩维罢知外州问之皆不知所因臣虽未审端的然众听惊骇若遇敇黄过省然后论列则徒纷纷无补阙政是敢不避冒死之诛罄陈诚欵唯陛下留听伏见维秉心端亮有古大臣之风在熈寕元丰间以论事不合久斥外任陛下临御首先防擢寘之经筵遂参柄用天下公论以为朝廷得人观维辞气慷慨亦自谓老年被遇君臣道合千载一时故每激厉思有补报至于刑名小事一一尽心议论之间多所诋忤人或谓维执滞而维以此自任原其用心本欲报国今来忽除外郡众论忷忷皆不知其得罪之由若维有阴慝隐奸圣心独知为人所指擿亦当明示中外使判然无疑若谓举措失当则朝廷并是三省同共商量岂容维得专之今独加罪于维其他岂可幸免大率赏罚贵在明白大臣进退君子小人消长所系自元祐以来罢黜执政亦未见有如此暴者此中外所以骇且疑也臣自受命为丞辖之日被受德意今来进用出于太皇太后亲选不由左右援引宜尽心报国臣仰服圣训日夜惕励思报万一今覩中外疑骇之事而隠黙不言则有负陛下知奬臣亦何顔处此伏乞少留圣虑若维别无显过伏乞圣度包容特寝今来指挥兼维曽以年老请外他日若赐允从即君臣之间恩义两全【元祐二年十月上时为尚书右丞】
　　上哲宗论韩维不当罢门下侍郎【系第二状】
　　曽　肇
　　臣前日輙违诏命妄陈所见退省僣冒恭俟刑诛不谓陛下赦其狂愚特赐诏札委曲诲谕如父训子臣岂不知从命顺防为得理逆命忤防为有罪然臣一门之内世受国恩陛下擢臣备位近侍保全长育德泽深厚臣傥贪于承命怀不尽之心致天下之论谓陛下听决万几三年于此辨别忠邪赏罚功罪无不曲当而独于此有过举之累则臣之负国罪何可逃臣之报君义将安在此臣所以不避万死之责倾冩肺肝兾有补于万一也臣前奏乞令韩维指陈范百禄所为不正非欲令维与百禄较正是非止欲考覈维之欺君与不欺君尔若维所陈皆中百禄之病则是维为执政敢为朝廷别白邪正是非真得大臣之体虽案牍不具出于口奏岂可谓之欺哉若维所陈皆失事实则其欺君罔上事理灼然明正典刑人心自服盖执政大臣参预国论其于论议臧否人物不一一须形文字但顾所言当与不当推而行之人心服与不服尔岂以一无文字便谓之欺惟是百官有司有所陈列须具劄子奏状自达非如执政大臣朝夕进见故不得不然也古者坐而论道谓之三公岂以具案牍为事哉今陛下责维徒口奏而巳遂以谓有欺君之意臣恐命下之日人心惑以谓陛下以疑似之罪而逐大臣恐于陛下盛德不为无损也执政大臣自此以维为戒无敢开口议论否臧人物君臣上下更为形迹恐非陛下推赤心以待大臣之谊亦非大臣展布四体以事陛下之道也夫执政大臣天子之所体貌所以共安危治乱者也古人以谓人主之尊如堂羣臣如陛陛亷逺地则堂髙又言二千石尊重难危乃能使下夫二千石盖一郡守尔犹不可轻易去之况陛下左右执政之臣有堂陛之势者乎臣受陛下厚恩食朝廷重禄岂有私一韩维以负陛下然臣惓惓不能自巳者为朝廷惜进退大臣之体尔伏望陛下察臣心澄神熟虑傥防采録乞如前奏施行所有诰辞未敢修撰【元祐二年十月上时为中书舍人】
  </div>
  <div class="pagination">
   <a href="宋名臣奏议_page21.html">
    上一页
   </a>
   <span>
    ...
   </span>
   <a href="宋名臣奏议_page17.html">
    17
   </a>
   <a href="宋名臣奏议_page18.html">
    18
   </a>
   <a href="宋名臣奏议_page19.html">
    19
   </a>
   <a href="宋名臣奏议_page20.html">
    20
   </a>
   <a href="宋名臣奏议_page21.html">
    21
   </a>
   <span class="current-page">
    22
   </span>
   <a href="宋名臣奏议_page23.html">
    23
   </a>
   <a href="宋名臣奏议_page24.html">
    24
   </a>
   <a href="宋名臣奏议_page25.html">
    25
   </a>
   <a href="宋名臣奏议_page26.html">
    26
   </a>
   <a href="宋名臣奏议_page27.html">
    27
   </a>
   <span>
    ...
   </span>
   <a href="宋名臣奏议_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
