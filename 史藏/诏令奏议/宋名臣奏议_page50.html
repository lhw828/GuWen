<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 50 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 50 页/共 66 页
  </h1>
  <div class="content">
   上仁宗乞弛茶禁　　　　　张方平
　　臣等伏见茶课缗钱岁当二百四十四万八千嘉祐二年才及一百二十八万有奇是为本钱才又募人入钱皆有虚数实为八十六万而二十九万有奇是为本钱才得子钱四十六万九千而已其辇运縻费防失与官吏兵夫廪给杂费又不与焉至于园戸输纳侵扰日甚小民趋利犯法刑辟益蕃获利至少为甚大宜约至和之后一岁之数以所得息钱均赋茶民恣其买卖所在收算请差官询察利害以闻【嘉祐三年著作郎何鬲三班奉使王嘉麟皆上书请罢给茶本钱纵园戸贸易而官收税租钱与所在征算归货务以偿邉籴之费可以疏利源而寛民力时富弼韩埼曽公亮执政决意向之八月命翰林学士韩绛知谏院御史知杂吕景初即三司置局议弛茶禁十月方半为三司使上此奏遂遣司封员外郎王靖等分行六路及还皆言如三司议便四年二月下诏曰古者山泽之利与民共之故民足于下而君裕于上国家无事刑罚以清自唐建中始有茶禁上下规利垂二百年如闻比来为患益甚民被诛求之困日惟咨嗟官受滥恶之入岁以陈损私藏盗贩犯者实繁严刑重诛情所不忍是于江湖之间幅员数千里为陷穽以陷吾民也朕心恻然念此久矣间遣使者徃就问之而皆驩然愿弛其禁岁入之课以时上官一二近臣件析其状朕犹若慊然又于岁输裁减其数使得余阜以相为生刬去禁条俾遁商利歴世之奬一旦以除着为经常弗复更制损上益下以休吾民尚虑喜于立异之人縁而为奸之党妄陈奏议以惑官司必寘明刑无或有贷其后知制诰刘敞言改租钱不便大要谓先时百姓之摘山者受钱于官而今也顾使之纳钱于官受纳之间利害百端先时百姓冒法贩茶者被罚而今悉均赋于民赋不时入刑亦及之是良民代冒法者受戮子子孙孙未见其已先时大商富贾为国懋迁而州郡收其税今大商富贾不行则税额不登且乏国用此三者最其害也翰林学士欧阳脩亦言改法五害时朝廷方排众论而行之卒不用敞等议】
　　上神宗论蜀中置买茶不便
　　吕　陶
　　臣今具本路置场买茶往熈河博卖并尽诸州茶货入官便收三分利息旋行出卖致令细民失业枉陷刑宪大于逺方不便谨具画一条例如后
　　一臣伏以国家富有四海山泽之利多与民共自仁祖临御以来深知东南数路茶法之害制诏有司一切弛放任令通商货法流行徳泽深厚圣时盛事高出前世今天下茶法既通而蜀中独行禁此盖言利之臣不知本末茍于劳费而妄为之非所以安静逺方之意况川峡四路所出茶货北方东南等处十不及一日月所照文轨混同法无二门仁不异逺岂可诸路通商两川却为禁地亏损治体莫甚于斯乃为害之大者故臣敢先言之伏望圣慈特寛茶禁所贵法令平一以幸逺方
　　一本路既为置场买茶将往熈河等处并逐旋取利出卖之后更不许民间私买卖遂令诸色人告捕依编勑禁茶法断罪州县承此指挥后来累有成都府卭州百姓马吉等为私卖茶被人告捕有至徒罪各追赏钱一路之民遂生怨诽盖縁立法太重有害于人大凡官中元有之物民间私侵其利方是犯禁只如解州有盐民间煎者乃是私盐晋州有矾山民间炼者乃是私矾今川蜀茶园本是百姓两税田地不出五谷只是种茶赋税一例折科【茶园税每三百文折绢一疋三百二十文折纳防一疋十文折纳绵一两二文折纳禾草一束】役钱亦须均出自来采茶货卖以充衣食伏縁此茶本非官地所产乃是百姓已物显与解盐晋矾事体不同一旦立法须令中卖与官或敢私下交易便成犯禁斤数稍重乃至徒刑仍没纳随行物色别理赏钱恭惟陛下仁圣防物之心必不如此伏乞别立条约以救苛刻之免使刑辟滋彰有伤和气
　　一本州导江县蒲村堋口小唐兴木头等镇各准茶马司指挥尽数收买茶货入官并已施行民之受大率均一惟导江县一处尤为切害盖縁本处是西山八州军隘口自来通放入城郭部落博易买卖其蕃部别无见钱交易只是将到椒蜡草药之于铺戸处换易茶货归去食用谓之茶米或有疾病用此疗治旦暮不可暂阙今来官中须要见钱出卖则蕃部难更将椒蜡等物入博买若于铺戸处博易则官茶每斤取三分息钱【官中每斤若用一百文买即作一百三十文卖若用五十文买即作六十五文卖】铺戸价例自然増长蕃部买卖便致阻隔况茂州军兴之后人情方始安帖岂宜更使茶货不通别生邉事
　　右谨具如前所有茶禁不通细民失业刑辟太重最于逺方不便事理并已条析如前臣切见熈宁七年朝廷差李蒲宗闵入川相度买茶徃熈河博马等事当时使者急于进用不察事体遂认逐年息钱四十万贯应副熈河后来运茶积滞岁课不足即便擘画却于彭汉二州逐年收买狭布各十万疋名为折当脚钱其实将布上所得之息充入茶利自后又恐买布亦难敷及元数则乞却雇回舡车般解盐入川洎至盐法难行则又乞将川中有茶去处并行收买前后乖错非止一事只是欲窃功赏不防民间病臣愚伏望圣慈特赐采察所贵逺方之俗被惠安生至如官吏费耗道途阻节税额亏损得不补失则臣不敢喋喋开陈以浼天听伏乞以臣此奏下本路安抚转运提刑司相度利害特赐施行【熈宁十年三月上时知彭州陶凡三次论奏此系第一状】
　　上哲宗论蜀茶　　　　　　刘　挚
　　臣伏覩陛下即位听政以来嘉与天下休息于安治凢法令之弗宜于民者疏通损益之官吏之弗良于政者罢免废黜之中外欣戴人人如被大赉然事犹有在逺方重地为害尤甚者则河北江湖之盐法福建川蜀之茶禁是也数路之害同而河北江湖福建已防朝廷遣使亷治之独蜀之茶害未闻诏防臣切尝博访于知其事者槩得其说曰蜀地陋而陿茶之所出不过十数州而已始时人赖以为生今茶司尽而市之大约园戸有茶一本而官市之额已至数十斤矣官所给钱米耗于公者名色不一如预借息钱验引钱头子钱打角钱税钱之类费于吏者常已过半每岁春官司预以劝借钱粮必以牙侩保任之及输入之日验引交称又牙侩主之故其费于牙侩者又不知防何则是官予园戸名为平市而实夺之也园戸欲增植则加市故其俗谓地非生茶也地实生祸也茶为息始者息一出于茶也其后市之价愈下取之息愈多园戸不胜为之也故作茶日少裁足以应官额而已于是主茶息者议不独赖茶而又为博易以充之也博易之事它货百物买贩苛刻锥刀屑无不为者依茶为名通曰茶息商税务坐视漏失岁课而不敢有所论也至于商贾请算者平时更私散之州郡茶地今则一集于成都一都场高其估以与之又总计平时所之州郡逺近道里之费入之故都场之取息又如此商旅之所以难行也官吏以息为功第赏既多进官减年矣又以息额之余钱使与胥吏牙侩分取入已曰用市易法也市易之赏固非法也然其取息犹曰与民和市而茶之取息严用重禁网罗致之亦无功甚矣奈何均用一法赏之也今一任有分钱少者不下数千缗而减年磨勘至有三十余年者此何理哉法亦可谓敝矣而朝廷遣使未之及者岂非以蜀之茶法与熈河兰防之经制相为用者欤蜀茶之利以给熈河兰防者天下十之三熈河兰防之费不止而蜀茶之害未可息也然熈河兰防之费今昔有不同昔者事邉之外前有王韶后有李宪提兵革财用之大权朝廷捐金帛市租莫知纪极听其自用不领于有司无所防计非徒私二家也于是依阿茍合之客罔功兴事以利相市之徒公取公予莫见其迹则熈河兰防大费外又有以泄之者如此今既制之于有司无二人者之横蠧若又于邉计外凡冗名滥费一切大为之节约则蜀之茶虽未可以弛其禁而所谓十之三者殆必可损矣伏望圣慈选遣使指考茶法之欺者防计縁茶公家之所费与实息之数大减岁市之额稍増斤重之价削纳茶无名之钱以休养园戸裁官吏之员牙侩之数以省冗给罢息赏之滥分钱之以革欺幸而以其事与转运司通治之如此则蜀民之困苦庶乎可以苏也臣待罪言路既有得于人之言敢不亟以上闻然此其大略至于利害纎悉则愿敕使者详究焉【元祐元年为侍御史二月上时按察川路茶法诏戸部郎中黄亷具利害以闻】
　　上哲宗论蜀茶　　　　　　刘　挚
　　臣伏见朝廷近罢市易事不与商贾争利四民各得其业欣戴圣德无有穷已唯有益利秦凤熈河等路茶场司以买卖茶虐害生灵又以茶法隐蔽市易贩者百物州县监司不敢诃问为害不细而朝廷未加禁止臣闻五代之际孟氏窃据蜀土国用褊狭始有茶之法及艺祖平蜀之后放罢一切横敛茶遂无禁民间便之其后淳化之间牟利之臣始议掊取大盗王小波李顺等因贩茶失职穷为剽劫凶焰一扇西蜀之民肝脑涂地久而后定自后朝廷始因民间贩卖量行收税所取虽不甚多而商贾流行为利自广近岁李初立茶法一切禁止民间私买然犹所收之息止以四千万贯为额供亿熈河至刘佐蒲宗闵提举茶事取息太重立法太严逺人始病是时知彭州吕陶奏乞改法只行长引令民自贩茶每茶一贯出长引钱一百文得旨依奏民间闻之方有息肩之望又却差孙逈李稷入川相度始议极力掊取因建言乞许茶价随时増减茶法既有増减之文则取息依旧由是息钱长引二说并行而民间转不易矣而稷等又益以贩盐乃能増额及六十万贯及李稷引陆师闵共事又増额至一百万贯师闵近岁又乞于额外以一百万贯为献朝廷许之于是奏乞于成都府置都茶客旅无见钱买茶许以金银诸货折博遂以折博为名多遣公人牙人公行拘拦民间物货入贱买贵卖其害过于市易又以本钱质典诸物公违条法欺罔朝廷盖茶法始行至今法度凡四变矣每变取利益深民益困然供熈河止于四十万贯其余以供给官吏及非理进献希求恩赏而害民之余辱国伤教又有甚者夫逐州通判本以按察吏民诸县令佐亦以抚字百姓而计算息钱均与牙侩分利至于监茶之官发万防即转一官知县亦减三年磨勘国之名器轻以与人遂使贪冒滋章亷耻不立深可痛惜又案盗贼之法赃及二贯止徒一年出赏伍贯今民有以钱八百私买茶四十斤者辄徒一年出赏三十贯文又逓铺文字事干军机及非常盗贼急脚逓日行四百里马逓日行三百里违二日止徒一年今茶逓徃还日行四百里违日辄徒一年立法太重茍以自便不顾轻重之冝盖造立茶法皆倾崄小人不识事体俱以逺民无由伸诉而它司畏惮不敢辨理是以公行不道自始至今十余年矣蜀人泣血无所控告臣乞朝廷哀怜逺民罢放法令细民自作交易但收税钱不出长引止令所在务据数抽买博马求勿失朝廷武备而已如此则救民于网罗之中使得再生以养父母妻子不胜幸甚如朝廷以为陜西邉事不欲顿罢茶事即乞先弛禁因民贩茶正税之外仍收长引钱一岁之入不下数十万贯【以见今长引钱数计之可见】而商旅通行东西诸货日夜流转所得茶税杂税钱及酒课増羡又可得数十万贯【以未茶以前及茶后来年分自蜀至陜西防路酒税务岁课较之可见】而罢置茶逓无养兵衣粮及官吏縁茶所费食钱息钱之其数亦自不少则茶可罢灼然易见若异日西邉无事然后更罢长引钱如旧收税而止然臣再详师闵所营茶利虽使之裒敛一一如数止于二百万贯无复赢矣若以前件茶引茶税杂税酒课利等钱约七八十万贯折除止约有利一百二十余万贯若更除茶逓兵衣粮及官吏縁茶所费约三四十万贯即是师闵百端非理凌虐细民止得八十万贯【前件两项钱并且从小约计故师闵得利有八十万贯若依实计之恐不及得此数】假令万一蜀中稍有饥馑之灾民不堪命起为盗贼或如淳化之比臣不知朝廷用兵防何杀人防何可得平定今但得七八十万贯钱置此不虑臣窃惑也兼臣访闻陆师闵去年自成都移治永兴仍取成都供给有本府衙前杨日新者为之卖酒至十一月中师闵自觉非法始移牒成都府止就用永兴供给其违法差衙前卖酒及多请过成都供给即不曽举觉其贪冒无耻一至于此亦乞令所差官便行体量如是诣实乞重行黜谪以慰逺方积年之愤
　　贴黄陆师闵久擅茶事欺罔朝廷奏请如意为吏民所惮若留在本职虽特遣使命恐必难以体量实害生灵乞先罢师闵职任及利州路转运使蒲宗闵昔同建议茶曽窃冒恩赏显有妨碍亦乞指挥不得同签书体量事所贵官吏不忧后害敢以实告【元祐元年二月上时为右司谏诏以挚所论劄付黄亷其蒲宗闵仍不得预签防事】
　　上哲宗论蜀茶　　　　　　黄　亷
　　臣奉被使旨所至访求利害至熟茶之法实有害于川陜之民盖官司不原朝廷立法本意希功幸赏以得为多于是禁网滋繁百姓受弊陆师闵立法最虐故取利最多上累国体下敛民怨中外臣寮所言茶事害民六科皆有事实若遽论之不若尽以予民使园戸自卖商贾自贩官收税引及歇防钱并复熈宁以前博马之防无交易之烦无脚乘之劳抉去故敝一从私便无复可议若致详于公私之际则先当议民其次商贾其次邉计利害各有所在也蜀民通患币轻钱重商旅赍携息不偿费若损防茶尽予商贾则百货未能通流脚乘未能猝备非唯园民之货郁滞絶其资生之路若蕃市交易万一不继亦足以害经久之法今若捐十一州之茶与商贾仍以川陜四路及闗中诸路与之则受茶之地宜若可以尽泄川茶以补蜀民久困而官以善价取雅州兴元府所产以赡熈秦诸州酌中法以为邉备于理为可【元祐五年二月上亷时为戸部郎中按察川路茶法亷至蜀先奏罢成都府博马都茶场止令产茶州县元置处未置都茶场日前任便贩卖从之】
　　上钦宗乞罢茶盐法　　　杨　时
　　臣伏覩陛下屡降德音欲尽复祖宗之旧崇宁纷更唯是茶盐二法最为民害茶自唐末始有祖宗盖尝行之矣积年之久流滋甚仁宗诏有司防茶浄利均为茶租戸输之弛其禁使自兴贩县官坐收防茶之利而民得自便无冒禁抵刑之患可谓公私两利也当时诏书有曰私藏盗贩犯者实繁严刑重诛情所不忍是于江湖数千里设穽以陷吾民也又曰歴世之一旦以除着为经常不复更制尚虑喜于立异之人縁而为奸之党妄陈奏议以惑官司必寘明刑以戒狂谬其训告丁宁至矣固后世子孙所宜守也今茶租钱输如故而法愈宻是之又也二浙穷荒之民有经岁不食盐者茶则不可一日无也一日无之则病矣昔时晚春采造谓之黄茶每斤不过三二十钱故细民得以厌食今买引之直已过数倍未有茶色民间例食贵茶而细民尤被其害行法之初裒刻之吏以配卖引数多为功茍冒恩赏其后以岁课最高为额上戸有敷及十数引陪费无虑十五六千则人不易供矣诸犯货不得根究来歴自祖宗迄于熈丰未之有改也今茶法独许根究盗贩者皆无赖小民一为捕获则妄引来歴以报私怨官司不敢沮抑追呼枝蔓狴犴充斥经时不能决良可悯也盐自汉有之非一日也周世宗征河东河朔之民遮道诉盐法之不便世宗防所得息均之人户从民愿也熈宁中有议再者朝廷不行方神宗大有为之时凡可以益国而利民者知无不为以是为不可行则是终不可也今盐息敷在人戸者亦输之如故而又设官置司与它路等其为害深矣江浙有蚕盐于春初均与之为蚕缫之用蚕熟以绢偿之未为厉民也今蚕盐不支而偿绢不免则盐之利入官已多矣山谷之民食盐之家十无二三而州县均敷盐钞民间陪费与茶引等官吏迫于殿最之严皆计口授之以充岁额人何以堪今朝廷不立岁额不比较岁课必亏使者持节一路岂肯坐视而恬不加察乎前此定赋之后盖尝不立额比较矣而岁额大亏盐事监司切责州县不觉察盗贩致有亏欠州县茍逭谴责不免敷配取办虽名为不比较而比较之实仍旧也臣切谓宜一遵祖宗之法罢提举茶盐司使之自便无敷配之而人始受赐矣徃时盐息诸路所得各无虑数十万缗以充经费故漕计不乏漕计不乏则横敛不加于民而上下裕矣议者必谓罢茶盐二法中都必至乏用臣切以为不然旧日防货务所积皆充御前用戸部所得无防矣今陛下恭俭节用一毫不妄费焉用此物为哉兼货务在祖宗时盐钞自有常数以备经费举而行之两无所妨陛下早降睿旨罢此二法以幸天下【靖康元年上时为谏议大夫】
　　盐法
　　上仁宗论河北盐　　　　余　靖
　　臣切闻臣寮上言禁河北盐货以收遗利者臣切以前岁事宜已来河北之民拣防义勇强壮及诸色科率数年之间未得休息臣常痛燕蓟之地陷于北敌防百年而民忘南顾之心者戎狄之法大率简易盐麴俱贱科役不烦故也昔者太祖皇帝特推恩意以惠河朔故许通盐商止令收税今若一旦絶价必腾踊民茍怀怨悔将何及伏縁河朔土多盐卤小民税地不生五谷唯刮鹻煎之以纳二税今若禁止便须逃亡盐价若高犯法必众邉民怨望非国之福伏乞且令仍旧通商无辄添长盐价以鼓民怨【庆歴三年上时为右正言供谏职先是河北监务在沧滨二州岁课九千一百四十五万以给一路自开宝以来听人贸易官收其算为额钱十五万缗上封者尝请禁以收遗利靖奏入其议遂寝】
　　上仁宗论河北盐　　　张方平
　　臣伏见河北诸州所产盐货自太祖开宝年降诏罢禁通商止令收税于今多年民享其利昨闻臣寮擘画欲买沧滨盐入官召商旅入中邉上粮草算请且欲沧滨盐即须禁止诸州小盐不禁则侵官中课利若禁则十数州军从此民必受何者河北一路除沧滨出盐外其深冀邢洺等十数州地多咸卤不可耕殖民唯以煮小盐为业衣食赋税皆仰于此若禁断一旦穷民失业散而为盗则所虞非细近因朝廷指挥下本路都转运司相度事虽未行民心已致疑惑况本路诸色盐官中久来各已定起税额每年所入课利数亦不少今虽改用法或商旅未信不来算请所得年额未必増兼闻都转运使鱼周询已条具利害论列亦云法不可行而止乞増税臣切谓此举于事体利害最大其臣寮所请盐且乞停罢如朝廷已议不行犹恐彼处民或未知亦乞指挥下本路诸州军告谕人民以朝廷今来比用旧例不复行禁之意使一方之人各安生业【庆歴六年十一月上时为监察御史初王拱辰为三司使复建议悉沧滨二州盐下其议于本路都转运使鱼周询以为不可乃言商人贩盐与所过州县吏交通为所算十无二三请勑州县以十分算之听商人至所鬻州县倂输算钱岁可得缗钱七十余万三司奏用其防上曰使人顿食贵盐岂朕意哉于是三司更立法而未下也时张方平权三司使见上问曰河北再盐何也上曰始议立法非再也方平曰周世宗河北盐犯辄处死世宗北伐父老遮道泣诉愿以盐课均之两税钱而弛其禁世宗许之今两税盐铁钱是也岂非再乎且今未也而契丹常盗贩不已若之则盐贵虏盐益售是为我敛怨而使虏获福也虏盐滋多非用兵莫能禁邉隙一开所得盐利能补用兵之费乎上大悟方平曰宜语宰相立罢之不可自有司出也上大喜命方平宻撰手诏下之河朔父老相率拜迎于澶州为佛老防七日以报上恩且刻诏书北京其后父老过诏书下必稽首流涕】
　　上仁宗论陜西盐法乞仍旧通商
　　包　拯
　　臣奉敇差徃陜西与转运使并范祥面议盐法利害縁臣前任本路转运使备知前来盐法自庆歴二年因范宗杰擘画禁之后差役兵士车牛及逐州衙前等般运盐席徃徃州官自置出卖以致兵士死损公人破荡家业比比皆是嗟怨之声盈于道路所不忍闻前后臣寮累言不便乞复旧法通商以捄关中凋有司执议终不施行昨因范祥再有起请兼叶清臣曾知永宁军见其为患之甚因乞依范祥擘划用通商旧法令客人于防邉入纳见钱收籴军粮免虚擡贵价入中斛防于货务代支官钱兼寛得诸般差复劳扰此乃于国有利于民无害理甚灼然但以变法之初豪商猾吏悉所不乐而议者防其岁入课利稍亏于前而横有沮议乞复旧法若旧法诚善复之无疑但恐为害浸深耳且法有先利而后害者有先害而后利者若复旧日禁之法虽暴得数万缗而民力日困久而不胜其未免随而更之是先有小利而终为大害也若许其通商虽一二年间课额少亏渐而行之必复其旧又免民力日困则久不胜其利是先有小害而终成大利也且国家富有天下当持经久之计岂忍争岁入数十万缗不能更延一二年以责成效轻信横议不唯命令数有改易无信于下而又骚扰四方使百万生灵何以措其手足臣细详范祥前后所奏事理颇甚明白但于转运司微有所损以致异同耳臣固非惮徃来之劳妄有臆说实亦为国家惜其事体不欲徇一时之小利而致将来大患臣欲乞候到陜西相度如防路近里州军粮储有备钱物可以那容得行新法公私未至大害其间有未便之事即与逐司将已前旧法与今来新法公共从长商量损益且令通行如防邉粮储阙乏公私为大不便即具画一事状乞朝廷详酌施行【皇祐元年十月上时为戸部副使先是御史何郯言范祥改盐不便乞朝廷遣明干臣寮一员徃陜西令与本路转运司并范祥面议利害如新法不可行即乞一切且令复旧于是遣拯至陜西益主祥所变法但请商人入钱及延环等八州军鬻盐皆量损其直即入盐八州军者增直以售】
　　上英宗乞减江淮诸路盐价　范纯仁
　　臣伏见江淮诸路盐价太高致私贩之人获利转厚及所立刑名亦重过于首贼而又不分强窃利厚则诱民犯法而刑不可禁刑重则民思茍免而竭力拒捕不分强窃则民知等罪而务结羣党是致贩盐之人千百为羣州县之力无能禁止若非朝廷别立法制则恐更相扇诱羣党转盛凶年饥岁遂为盗贼伏望圣慈指挥将江淮南荆湖福建等路官卖盐价并比附两浙体例逐斤减价出卖及令三司将私盐条贯更行删定分为两等如持杖及不持杖十人已上即依旧条施行如不持杖不满十人者并依空手窃盗法计赃定罪其赃各以逐处盐价估定如此则法制平一民渐知禁【治平三年正月上时为殿中侍御史】
　　上哲宗论河北盐之害　　王岩叟
　　臣窃见河北二年以来新行盐法考观其文纎悉皆具所以用意于国家收利于公上不为不至然立法之初必以谓官不劳而法可行民无苦而利可得臣今观之大异于此运载之车名为和雇而郡县镇寨或无可雇者则不免有配车于上戸之扰主司移文则惟知和雇郡县应办则其实均科一岁之间或至数四其能胜乎载而至官官自卖之势须凖留以备消耗故买者又不免有分两不足之平日商旅通行随力大小乘时辇置塩亦有余民间不知有阙絶之患今车脚既艰运载不续则又不免有时阙数谓之良法固如此乎臣窃度计议之人必曰止笼商贾之利以归公家而无所増于民今则在在处处民间塩价増贵一倍乃是既夺商贾之利又増居民之价以为息尔所以万口咨嗟以谓不惯日食贵盐如此又未尝买之艰难如此也仍闻去城稍逺贫家下戸徃徃不复食塩至有以塩比药之语夫増价于民而收息于官以为异効其谁不能虽十倍之亦无难也顾于百姓何如尔伏惟河朔天下根本祖宗以来推此为惠愿陛下不以损于民为利而以益于民为利复塩法如故以为河北数百万生灵无穷之赐贴黄称庆厯六年尝有臣寮擘划塩法一嵗之间止旧数可増钱五十九万二千八百余贯利之所得可谓厚矣仁宗曽不以为意而恻然发徳音云朕虑河北军民顿食贵塩可且令依旧至今耆旧言之徃徃流涕其勑书刻石于北京今録本上进庶几陛下得见仁宗之意体而法之以益盛徳为社稷无疆之休又称庆厯六年塩税额止一十九万余缗今若依元丰六年未推行法以前嵗收塩税为额自巳三十三万余缗比旧亦増矣【元丰八年十月上时为监察御史】
　　上哲宗论河北塩之害　　王岩叟
　　臣伏覩朝防差范谔相度河北转运使范子竒所奏乞令塩税収十分税钱事臣昨在河北亦知商贾有自请于官乞罢买而愿纳倍税者此葢出于商贾患买之得其利而巧为此谋主计者但知能于商贾倍得税缗以为利不知商贾将于民间复増卖价以为定也臣近因论河北塩法买不便且録庆厯六年仁宗勑书缴进意谓得经圣覧不复更有此指挥今既未然理当再有论列伏以仁宗既不行三司买之法又不从都运司増税之请直批云朕虑河北军民顿食贵塩可且依旧一言感人沦于骨髓刻之琬琰明若日星方是时计嵗所増几六十万缗仁宗岂不为公家之利博且乆邪意以谓藏之官不若藏之民图于近不若图于逺故特数十万缗无穷之息以为数百万家无穷之惠嵗月虽旧而恩意则新今陛下即位之始正宜复以祖宗一言感恱天下岂宜以小利失人心也夫小利得之易人心得之难陛下岂不惜邪借此使者复命以増为可行陛下遂将用其言而増之邪然则如仁宗勑书之语自河而北人人共知不可违而违之如陛下名议何臣诚知陛下初无此心特为朝议者未之思耳且以利害义非善谋也以怨易恩非忠告也要之前日之徳音不可忘今日之驩心不可失至理在目了无可疑臣乞罢谔勿遣特以庆厯勑书申谕言者以昭陛下惠爱之心以塞讣臣聚敛之意则不独河北之人幸甚实天下幸甚【元丰八年十月上】
　　上徽宗乞罢河北塩　　　上官均
　　臣窃闻河北自来不系塩地分周世宗初河北塩世宗北伐父老遮道泣诉愿以塩课均之两税而弛其禁世宗许之今两税塩钱是也嘉祐中三司使王拱辰乞本路塩仁宗皇帝降诏曰朕不欲河北军民顿食贵塩诏书既下北京父老感戴圣恩聚僧道作道七日至今碑刻诏文具在北京绍圣四年因宣徳郎窦讷诬罔朝廷奏请塩当时讷妻父宰相章子厚遂从其请施行巳及三年臣近縁使事经由河北州县官吏皆以为自行塩官中获利甚少而民食贵塩被刑出赏为害不少葢河北淮南诸路如北京澶恩诸郡颇多卤地既不可耕种系出税赋又纳塩钱下戸贫民取煎小塩货卖供官赡家今来官中买既非灶戸不能刬取煎卖却依旧纳税更出塩钱下戸转见贫窘往往犯法一人冒禁累及同保共备赏钱州县督责虽明知贫乏以提举茶塩司按簿催促不免经年监锢贫民廹于衣食不足必至为盗兼询得州郡自行塩官中虽获息钱然商贾稀少却有亏损税钱去处通计一路就使息钱増多然民间塩价比昔日倍贵又多伴和泥土烹煎不精至于犯法被刑督责赏钱为害不细兼河北系黄河行流人使经由道路毎年人戸应副工役比于它路尤为劳费昨因大河移改决溢渰浸田庐又累年饥荒流移饿殍人数不少今年稍得丰稔未便苏息尤借州县官吏协力寛恤伏愿陛下深饬有司考究塩公私获利多寡循守仁宗手诏徳音罢去禁养贫乏寜固根本以副陛下恻怛仁民爱物之意【建中靖国元年上时为给事中】





　　宋名臣奏议巻一百八
　　钦定四库全书
　　宋名臣奏议巻一百九
　　宋　赵汝愚　编
　　财赋门
　　新法一
　　上神宗论本朝百年无事　　王安石
　　臣前防陛下问及本朝所以享国百年天下无事之故臣以浅陋误防圣问迫于日晷不敢久留语不及悉遂辞而退窃念圣问及此天下之福而臣遂无一言之献非近臣所以事君之义故敢冒昧而粗有所陈伏惟太祖躬上智独见之明而周知人物之情伪指挥付托必尽其材变置施设必当其务故能驾驭将帅训齐士卒外以折夷狄内以平中国于是除苛赋止虐刑废强横之藩镇诛贪残之官吏躬以简俭为天下先其于出政发令之间一以安利元元为事太宗承之以聪武真宗守之以谦仁以至仁宗英宗无有逸德此所以享国百年而天下无事也仁宗在位歴年最久臣于时实备从官施为本末臣所亲见尝试为陛下陈其一二而陛下详择其可亦足以申鉴于方今伏惟仁宗之为君也仰畏天俯畏人寛仁恭俭出于自然而忠恕诚慤终始如一未尝妄兴一役未尝妄杀一人断狱务在生之而特恶吏之残扰宁屈已弃财于夷狄而终不忍加兵刑平而公赏重而信纳用谏官御史公听并观而不蔽于偏至之防因任众人耳目拔举踈逺而随之以相坐之法盖监司之吏以至州县无敢暴虐残酷擅有调发以伤百姓自夏人顺服蛮夷遂无大变邉人父子夫妇得免于兵死而中国之人安逸蕃息以至今日者未尝妄兴一役未尝妄杀一人断狱务在生之而特恶吏之残扰宁屈已弃财于夷狄而不忍加兵之效也大臣贵戚左右近习莫敢强横犯法其自重谨或甚于闾巷之人此刑平而公之效也募天下骁雄横猾以为兵防至百万非有良将以御之而谋变者辄败聚天下财物虽有文籍委之府史非有能吏以钩考而窃盗者辄发凶年饥岁流者填道死者相枕而防攘者辄得此赏重而信之效也大臣贵戚左右近习莫能大擅威福广私货赂一有奸慝随辄上闻贪邪横猾虽间或见用未尝得乆此纳用谏官御史公听并观而不蔽于偏至之防之效也自县令京官以至监司台阁陞擢之任虽不皆得人然一时之所谓才上亦罕蔽塞而不见收举者此因任众人之耳目拔举踈逺而随之以相坐之法之效也升遐之日天下号恸如防考妣此寛仁恭俭出于自然忠恕诚慤终始如一之效也然本朝累世因循末俗之而无亲友羣臣之议人君朝夕与处不过宦官女子出而亲事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不知名实之间有所不察君子非不见贵然小人亦得厠其间正论非不见容然邪説亦有时而用以诗赋记诵求天下之士而无学校养成之说以科名资歴叙朝廷之位而无官司课试之方监司无检察之人守将非选择之吏转徙之亟既难于考绩而游谈之众因得以乱真交私养望者多得显官独立营职者或见排沮故上下偷惰取容而已虽有能者在职亦无以异于庸人农民坏于徭役而未尝特见救恤又不为之择官以修其水土之利兵士杂于疲老而未尝申敇训练又不为之择将而久其疆之权宿卫则聚卒伍无赖之人而未有以变五代姑息羁縻之俗宗室则无教训选举之实而未有合先王亲踈隆杀之宜其于理财大抵无法故虽俭约而民不富虽忧勤而国不强赖非夷狄昌炽之时又无尧汤水旱之变故天下无事过于百年虽曰人事亦天助也盖累圣相继仰畏天俯畏人寛仁恭俭忠恕诚慤此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不敢辄废将明之义而茍逃忌讳之诛伏惟陛下幸赦而留神则天下之福也【熈宁元年四月上时新除翰林学士先是诏安石越次入对上谓安石曰朕久闻卿道术徳义有忠言嘉谋当不惜告朕方今治当何先对曰以择术为始上又问祖宗守天下能百年无大变粗致太平以何道也安石退而上此奏明日上谓安石曰昨看卿所奏书至数遍言本朝事可谓粗尽计治道无以出此所条众失卿必已一二经画试为朕详言施设之方对曰数之不可尽愿陛下以讲学为事讲学既明则施设之方不言而自喻上曰虽然试为朕言之于是为上畧陈施设之方上大喜曰此皆朕所未尝闻他人所学固不及此可与朕一一为书条奏否对曰臣已尝论奏陛下以讲学为事则诸如此皆不言而自喻若陛下择术未明寔未敢条奏上曰卿今所言已多朕恐有遗忘试録今日所对以进安石唯而退讫不复奏后纷争政事皆本此书故具録焉】
　　上神宗乞戒耳目之欲而自强以赴功
　　王安石
　　臣切以为陛下既终亮阴考之于经则羣臣进戒之时而臣待罪近司职当先事有言者也切闻孔子论为先曰放郑声而后曰逺佞人仲虺称汤之德先曰不迩声色不殖货利而后曰用人惟已盖以谓不淫耳目于声色玩好之物然后能精于用志能精于用志然后能明于见理能明于见理然后能知人能知人然后佞人可得而逺忠臣良士与有道之君子类进于时有以自竭则法度之行风俗之成甚易也若夫人主虽有过人之才而不能早自戒于耳目之欲至于过差以乱其心之所思则用志不精用志不精则见理不明见理不明则邪説诐行必窥间乘殆而作则其至于危乱也岂难哉伏惟陛下即位以来未有声色玩好之过闻于外然孔子圣人之盛尚自以为七十而后敢从心所欲也今陛下以鼎盛之春秋而享天下之大奉所以感移耳目者不为少矣则臣之所豫虑而陛下之所深戒宜在于此天之生圣人之材甚吝而人之値圣人之时甚难天既以圣人之材付陛下则人亦将望圣人之泽于此时伏惟陛下自爱以成德而自强以赴功使后世不失圣人之名而天下皆防陛下之泽则岂非可愿之事哉臣愚不胜惓惓惟陛下恕其狂妄而幸赐省察【熈宁二年五月王安石为参知政事欲行新法故为此奏以坚上意】
　　上神宗论王安石奸诈十事　吕　诲
　　臣切以大奸似忠大诈似信惟其用舍系时之休否也至如少正邜之才言伪而辩行僻而坚顺非而泽彊记而博非宣父圣明孰能去之唐卢杞天下谓之奸邪惟德宗不知终成大患所以言知人之难尧舜其犹病诸陛下即位之初起王安石就除知江宁府未防召为学士搢绅皆庆陛下之明擢有文之人得以适其用也及进贰台席佥论未允衡石之下果不能欺其轻重也臣伏覩参知政事王安石外示朴野中藏巧诈骄蹇慢上阴贼害物斯众所共知者臣略疏十事皆目覩之实迹冀上寤于宸鉴一言近诬万死无避安石向在嘉祐中判纠察刑狱司因开封府争防鹑公事举駮不当御史台累移文催促谢恩倨傲不恭相次仁宗皇帝上僊未防安石丁忧其事遂已安石服满托疾坚卧累诏不起终英宗朝不臣就如有疾陛下即位亦合赴阙一见稍存人臣之礼及就除知江宁府于私计安便然后从命慢上无礼其事一也安石任小官每一迁转逊避不已自知江宁府除翰林学士不闻固辞先帝临朝则有山林独徃之思陛下即位乃有金銮侍从之乐何慢于前而恭于后见利忘义岂其心乎好名欲进其事二也人主延对经术之士讲解先王之道设侍讲侍读常一员执经在前乃进説非传道也安石居是职遂请坐而讲说将屈万乘之重自取师氏之尊真不识上下之仪君臣之分况明道德以辅益聪明者乎但要君取名而已其事三也安石自居政府事无大小与同列异议或因奏对留身进説多乞御批自中而下以塞同列阻公论是则掠美于已非则敛怨于君用情罔公其事四也安石自纠察司举駮多不中理与法官争论刑名不一常怀忿隙昨许遵误断谋杀公事力为主张妻谋杀夫按问欲举减等科罪挟情壊法外报私怨两制定夺但闻朋附二府看详亦皆畏避狥私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文巻不优其人遂罹中伤小惠必报纎仇必复及居政府才及半年卖弄威福无所不至自是畏之者勉意俯从附之者自鬻希进奔走门下惟恐其后背公死党今已盛矣怙势招权其事六也宰相不视事旬日差除自专逐近臣补外皆不附已者妄言尽出圣若然不应是安石报怨之人丞相不书敕本朝故事未之闻也意示作威耸动朝着然今政府同列依违宰相避忌遂专恣而何施不可专威害政其事七也凡奏对黼座之前惟肆强辩向与唐介争论谋杀刑名遂致喧哗众非安石而是介介忠劲之人务守大体不能以口舌胜不幸愤懑发疽而死自是同列尤甚畏惮虽丞相亦退缩不敢较其是非任性陵轹同列其事八也陛下方稽法唐尧敦睦九族奉亲爱弟以风天下而小人章辟光献言俾岐王迁居于外离间之罪固不容诛上寻有防送中书欲正其罪安石坚拒不从仍进危言以惑圣聪意在离间遂成其事朋奸之迹甚明其事九也今国经费要防在于三司安石居政府与知枢宻者同制置三司条例兵与财兼领之其掌握重轻可知矣又举三人者管当八人者廵行诸路虽名之曰商重利其实动揺于天下也臣未见其利先见其害其事十也臣指陈猥琐烦黩高明诚恐陛下悦其才辩久而倚毗情伪不得知邪正无复辨大奸得路则贤者渐去乱繇是生臣究安石之迹固无逺畧惟务改作立异于人徒文言而饰非将罔上而欺下臣切忧之误天下苍生必斯人矣伏望陛下图之宜当稽于众方天灾屡见人情未和惟在澄清不宜挠浊如安石久居庙堂必无安静之理臣所以沥恳而言不虞横祸期感动于聪明庶判别于真伪况陛下志在刚决察于隐伏当质于士论然后知臣言之中否然诋讦大臣之罪不敢茍逭孤危若寄职分难安当复露章请避怨敌【熈宁二年六月上时为右谏议大夫兼御史中丞先是安石见上论天下事上曰此非卿不能为朕推行须至以政事烦卿料卿学问如此亦欲施设必不固辞也安石对曰臣所以来事陛下固愿助陛下有所为然天下风俗法度一切頽坏在廷少善人君子庸人则安常习故而无所知奸人则恶直丑正而有所忌有所忌者倡之于前无所知者和之于后虽有昭然独见恐未及成功而为异论所胜陛下诚欲用臣宜先讲学使于臣所学本末不疑然后用之庶防能粗有成上日朕知卿久非适今日也然须勿为嫌专督责朕使大有为不知卿所施设以何为先安石曰变风俗立法度最方今所急也一日上欲用安石秉政曾公亮因荐之唐介曰安石恐难大任上曰卿谓文学不可任耶经术吏事不可任耶介曰非谓此也安石好学而泥古论议迂阔若使为政恐多所变更必扰天下退至中书谓公亮等曰异日安石之言果用天下困扰诸公当自知之耳安石既秉政上问安石何以得陜西钱重可积邉谷安石对欲钱重当修天下开阖敛散之法因言泉府一官先王所以搉制兼幷均济贫弱变通天下之财而使利出于一孔者以有此也其言曰国事于财用取具焉盖经费则有常赋以待之至国有事则财用取具于泉府后世桑羊刘晏粗合此意然自秦汉以来学者不能推明先王之法更以为人主不当与百姓争利今欲理财则当修泉府之法以收利权既修法则必与流俗所见不同而异论纷纭则陛下先有以断之然后可为此须借人才然人才难得亦难知今使能者理财则十人之中各有一二人败事从来但以有败事者则异论乘之以纷扰臣以谓尧与羣臣共择一人治水尚不能无败事况所择而使者非一人岂能无此失要当计利害多少于前日而不为异论所惑其有败事之人即从而行法仍更讲求所以败事之由以増修法制则事无不成上曰自来有一人败事则遂废所图此所以少成事也遂命知枢宻院陈升之与安石取索三司应干条例文字看详其合行事件闻奏列为一司名曰同制置三司条例升之安石因请以著作佐郎编校集贤书籍吕惠卿为制置司检详文字前权大名府留守推官苏辙同检详文字权荆湖北路转运判官都官员外郎刘彞比部员外郎通判广州谢材卿太常博士河北转运司管当公事王广亷秘书丞知安逺县侯叔献著作佐郎陈颢大理寺丞知开封府仓曹参军卢乘许州司理参军国子监直讲王汝翼权兴化军判官监建州买纳茶曽伉凡八人分徃诸路相度农田水利税赋科率徭役利害于天下纷扰诲上此奏上得诲疏即批送诲仍遣内侍李舜举谕意】
　　上神宗论王安石奸诈十事【系第二状】
　　吕　诲
　　臣伏防宸慈差内臣李舜举宣谕为言王安石事敢不上体圣意震恐无地况臣世受国恩家有忠范惟知死节以图报効窃以我朝开基一百余年四方无事前古未闻然太平之久事固有系于圣虑者以是思之尤当谨于措置谋谟在于得人安危在所倚任图任旧德推广恩信以至万务讲求利病在乎沈机黙运不当形迹因事制宜修敝补废上应天灾务以安静乃今日之事也王安石者本以文章进岂意遽为辅弼惟逢迎陛下之意张皇一时之事祖宗法度首议变更天下利源皆欲揺动斥逐近侍盗弄威权倾危老臣欲速相位人情甚郁公议不容独陛下未悟信任安石与之讲求治道之要进退天下之士臣恐无益于盛时徒有累于知人陆象先曰天下本无事但庸人扰之贾谊曰天下大器也置之安处即安置之危处即危斯眞庙堂之论可为保之术也臣伏望陛下深思社稷之重判别忠邪之人应天以笃实之诚置器审安危之地埀拱泰宁天下之福也安石进説少加澄省如臣者久居要职实无补报陛下不当夺生灵之资而益无用之臣虽圣度并容而公议不与敢偷安处以累公朝沥恳而言惟祈鉴照【熈宁二年六月上】
　　上神宗乞罢均输　　　　　陈　襄
　　臣伏覩中书劄子制置三司条例司状奏乞行均输之法朝廷遂除司勲郎中薛向充江淮制置发运使以领其事又出内帑之钱数百万贯使之笼货取息以助县官之经费臣窃以为兴利之道非当今之所宜行陛下圣德文明超越前古其即位之初天下皆谓二帝三王之政必行于今日岂宜先利以示四方臣为谏官姑息而不言致陛下于有过之地是不以尧舜之道期于陛下臣实耻之自先帝顾命以来当国家多难之际天文谪见于上地道震动于下水潦民饥之灾徧于中国此天意有以动陛下欲其恐惧修德而保其全安也陛下首当修饬五事钦谨万几务一德以享天心思一言以利天下曽未及此乃欲徇有司之议行桑羊利之术臣不知其可也昔汉武帝承文景恭俭之后国用富饶侈心一生遂有轻事四夷之志中道劳费帑庾空竭乃以桑羊为大司农中丞置均输平凖之法笼天下之货物买贱卖贵以资一时之急卒敛怨于天下贻讥于后世是岂仁术哉陛下若以国用空虚调度滋广不利无以继公上之给臣切以为不然陛下尊为天子富有方夏四海九州之赋入不为不多第以承平百年因循奢靡而制用无节此今日不足之患也近者朝廷深鉴其失亲命近臣辟选官属制置三司条例固已救其深矣但令所司取天下防计之籍度县官供给之数百度为之均节而归之俭约至于无名之费不急之务一切禁之而不得行诸路财赋之有无令有司得以便宜移用与凡籴买上供之物皆得以徙贵就贱用近易逺使无害于公私而止于备用可也而后陛下身先恭俭节用爱人而率之于上小大之臣畏法遵绳而守之于下如此则浮费自省而财物不可胜用矣又何必收轻重敛散之权归之公上与民争锥刀之利而失王政之体乎孟子对梁惠王曰王何必曰利亦有仁义而已矣未有仁而遗其亲未有义而后其君子贡曰文武之道未坠于地在人贤者识其大者不贤者识其小者夫道亦在择之而已矣所有贷钱贾贩之事如以臣言为可采特赐寝而不行则天下幸甚【熈宁二年七月上时为同修起居注知谏院先是制置三司条例司言切观先王之法自王畿之内赋入精粗以百里为之差而畿内国各以其有为贡及为通财移用之法以懋迁之其治市之货贿则亡者使有害者使去市之不售货之滞于民用则吏为敛之以待不时而买者凡此尽专利也盖聚天下之人而治之则不可以无财理天下之财则不可以无义夫以义理天下之财则转输之劳逸不可以不均用度之多寡不可以不通货财之有亡不可以不制而轻重敛散之不可以无术也今天下财用窘急无余典领之官拘于法内外不以相知盈虚不以相补诸路上供岁有定额丰年便道可以多致而不敢赢年俭物贵艰于供亿而不敢不足逺方有倍蓰之输中都有半价之鬻三司发运使案簿书促期防而已无所可否增损于其间至遇军国郊祀之大费则遣使刬刷殆无留藏诸路之财平时徃徃巧为伏匿不敢实言以备缓急又忧年计之不足则多为支移折变以取之民纳租税至或倍其数而朝旨百用之物多求于不产责于非时富商大贾因得乘公私之急以擅轻重敛散之权臣等以为发运使实总六路之赋入而其职以制置茶盐矾酒税为事军储国用多所仰给其假以钱货计其用之不给使周知六路财赋之有无而用之凡籴买税敛上供之物皆得徙贵就贱用近易逺令预知在京库藏年月见在之定数所当共办者得以从便变易蓄买以待上令稍收轻重敛散之权归之公上而制其有亡以便转输省劳费去重敛寛农民庶防国用可足民财不匮矣所有本司合置官属许令辟举及应有合行事件令具条例以闻下制置司参详施行从之襄疏入不报】
　　上神宗乞罢均输　　　　　范纯仁
　　臣伏覩近降敕命委江淮发运司行均输之法此盖制置条例之臣不务逺图欲希近效略取周礼賖敛之制理市之法而谓可以平均百物抑夺兼并以求陛下之信其实用桑羊商贾之术将笼诸路杂货买贱卖贵渔夺商人毫末之利以开人主侈大之心甚非尧舜三代务本养民之意也臣闻传称先王之化民曰陈之以德义而民兴行先之以恭逊而民不争导之以礼乐而民和睦示之以好恶而民知禁今使贪鄙之吏多引其类习商贾之态以市道诱民固异先王陈德义示好恶之意而欲民之兴亷知禁不可得矣且成汤不殖货利孔子罕言利孟轲亦曰何必曰利圣人非以财利为不可用也盖恶其诱导民心以滋贪欲之风耳夫上之所好下必甚焉诗曰尔之教矣民胥效矣茍国家得末利而败风俗非治世之道也王者治民惟在务农桑禁游惰开衣食之原节无用之费上率下以俭下化上以勤上下勤俭自然公私有余矣今耕桑之人不劝衣食之原不广朝廷不先勤俭百姓率多游惰不务生财之道乃使小人扇好利之风而欲国家财用富足是犹縁木求鱼也不独伤教无益之如此而又将有害之大者焉夫百姓者陛下之赤子也教养之道不可不至抚之以仁则孝爱生导之以利则争夺起则其所施之法所任之人安得不谨哉今执政不明引用小人使争利柄而其人素有贪饕之行屡为欺罔之奸必将以羡余恱朝廷以贿赂结权幸加以人民贫弱官吏承风君门九重朝廷万里有掊克之患而不得诉有疮痍之苦而不得伸怨愤一兴何所不至陛下虽有子惠黎元之意天下何由而信之哉伏望陛下思圣人之训黜霸者之术而以农桑为衣食之本以货殖为败俗之端特降诏旨追改前敕以近者东南郡县多被水灾其均输未得施行则必中外生民咸仰盛德若谓已行之命不可遽止则乞先罢薛向但委逐路监司只用常平旧法凡物之贱者贵价以敛之物之贵者贱价以发之无令抑配人戸务求羡息亦足以均平物价沮抑兼并又何必过为更张以伤大德哉臣职叨言路义切爱君知而不敢不言言之不敢不尽惟望圣慈留神听纳则不独臣之幸甚实天下幸甚【熈宁二年七月上时知谏院】
　　上神宗论新法乞责降　　　范纯仁
　　臣自僃位谏垣殚竭愚实欲少禆圣治仰答天恩但智有不逮人技有所止多言取黩一无可收加以执政之臣遂非强愎自谓人莫已若惟欲众不我违率意而行略无顾忌至于元臣旧老皆务泯嘿雷同渐恐欲事必行严立法制深嫉异同之论急绳违忤之人以致忠贤日踈谀佞得志陛下无纳谏之美百官懐茍且之心众怨潜兴无敢言者此事将有渐固非臣力可回则其疲懦无堪罪在难赦伏望圣慈早行黜责别择争臣庶防取信朝廷可救时大臣有所惊惧小人不能为奸惟在睿断行之不疑臣无任激切之至【熈宁二年七月上】
　　上神宗论新法乞早行责降【系第二状】
　　范纯仁
　　臣昨日上殿劄子防恩令送中书臣恐执政遂非不以臣言为是进呈之际不防施行伏縁臣自到谏垣方见陛下进用富弼王安石臣与士大夫私相庆抃以谓儒者得用必赞陛下行尧舜三代之政以修已安人为务敦举直错枉之风先道德而后事为先教化而后法度变俗易于偃草施仁速于置邮是将拱手垂衣而天下晏然矣今则富弼移疾居家坚不就职安石乃以五霸富国强兵之术启廸上心去其旧闻以希速效甚异孔子不言军旅孟轲耻道桓文之意也又复任用小人专兴财利将使上玷圣德侵刻生民臣虽屡有奏陈不防听纳而执政之意持之益坚故臣太息失望不能自已观其为事仓卒知人不明必恐别生事端上负陛下注倚此臣深忧过计爱君行已区区莫夺之志今执政之臣既谓臣言无状而臣亦患执政不能致君若使尚处谏垣议论无由协济岂惟职事废阙实亦不可同寅伏望陛下察臣狂愚早行责降庶尽犬马之力别图报效则臣虽死之日犹生之年【熈宁三年七月上】
　　上神宗论王安石专权谋利及引薛向领均
　　输非便　　　　　　　　刘琦等
　　臣等歴观自古以来为人君者未有不以偏听失德为人臣者未有不以专权致乱志曰听之不聪是为不谋盖以其不能广览逺听择所长而用之而溺于私爱甘于谀佞防义理之是非惟辩给之嘉尚洪范曰聪作谋若其听受之偏其能谋乎书曰臣之作福作威害于而家防于而国易曰或从王事无成有终盖言臣之事君将顺其美正救其恶有功而不敢尸有善则归于上故人虽知其贤而不得见其迹茍异于是已非臣道矧威福在已乎臣等切见陛下擢用王安石为参知政事未逾半年中外人情嚣然不安盖以其专肆胷臆轻易宪度而全无忌惮之心也臣等请言其略伏自陛下即位以来精心万几任贤求治常若饥渴故置安石在政府必欲致时如唐虞跻俗如成康今安石反以管商权诈之术战国纵横之论取媚于陛下陛下遽信其言遂与陈升之同谋侵夺三司之利收为已功开局置官引三人者于本司议事用八人者分行天下惊骇物听动揺人心其所辟用皆门下亲旧之人如吕惠卿王子韶卢秉王汝翼之徒岂能通晓钱谷周知天下之利源乎复用薛向为发运使兼领均输之职信如诏书之言徙贵就贱用近易逺固亦无害然使小人为之假以货泉任其变易纵有所入则不免乎夺商贾之利商贾既不行则诸路税课自然亏失是先防其岁时之常入则国之经费何以仰给官司贩易物有难售者须至均配在民以取其直物既积壅艰于速贸则必有鬻田宅破家业以应期防者不然则淫刑滥罚从而加之矣古人有言曰财尽则怨力尽则叛民既怨叛则恐奸雄之人得以攘臂于其间矣不识朝廷之意果以是为便乎而况薛向之为人也所至之处多用耳目刺探州县长短从而胁持之即以裒敛非道之事俾之承禀其赃贪畏懦之人莫不俛首曲从其公正持守之者须至违戾则必为其中伤矣朝廷方委之兴事万一有勉而听之者则搢绅之徒离心解体将自窜于岩穴之中矣不识朝廷之意复以为便乎去年用许遵文过饰非妄议谋杀自首按问之法朝廷遂差王安石与司马光定夺二人者所见不同司马光则持至公之论请依旧法不可以谋为因王安石则任一偏之见改旧法而立新议以害天下之大公臣等抗章论辩指安石之议为非复差吕公着韩维钱公辅再定而皆附从其说不思法制之难行但务人情之茍合后来言者不已又令宻院同议可否文彦博等所定既协公道陛下即以众人所议文字委富弼看详弼在病告不俟其出朝廷又却行安石所定首减指挥良由同列畏其强愎陛下惑其浮辩乃至此尔小人章辟光妄献歧邸迁外之议疎间陛下友爱之德罪不容诛御史中丞吕诲及臣等连章奏乞加窜逐以絶疑萌陛下虽屡许其请独安石百端沮格且荧惑圣听而陛下以为爱已遂隐忍而不行是以吕诲指陈安石党庇小人之迹而诲复降黜中外之议喧然不平及吕公着一言辟光之罪即时贬责诲与公着均中丞也何诲言之而获戾公着言之而遽行非公着与安石生平相知表里相应亦恐言之未必从也岂非威福之柄不出于陛下而尽由于安石乎且如近用吕公着为御史中丞与兄公弼职任相妨臣等亦曽论列陛下不以为听也切闻陛下始欲用司马光为中执法安石力荐公着而欲罢公弼枢府之任公着以人言不协又于兄弟之义难安也遂亦辞免陛下乃听安石之言遂两用之此得为允当乎近又覩中书劄子今后御史中丞独举台官不拘官职高下此亦安石之谋也不过欲引用门下之人置在台中为已之助耳已之有过彼则不言此得为朝廷之福乎况祖宗以来未尝有兄在枢府而弟为中丞者亦未尝有举台官不拘官职高下而知杂御史不同议也亦未尝有不与学士院轮举也先朝所立制度乃陛下家法自宜世世子孙守而勿失今一旦信安石之言乃欲事事更张废而不用良可惜也如上所条之事岂非安石之专权而陛下之偏听乎切见安石故人团练副使陆伸叙复著作郎颇喧物议縁陆伸昨知栁州日于治平亮阴中使妓乐饮宴以至更深因虞候兵士作閙伸遂决挞虞候至于身死情理至重朝廷明有指挥经恩未得叙用仍不与亲民盖事与福建路提刑王陶因不觉察其子贩盐一般责降团练副使比之陆伸所犯差轻尚未甄叙况陆伸身为郡守官列朝行不存臣子之礼全无忠孝之义将何面顔更求仕进若非与安石相知岂能便得复官又安石举亲情王无咎充国子监直讲无咎昨自亳州卫眞主簿移台州天台县令系次逺不赴任寻医却于常州掌学二年后复授南康军南康县主簿避见逺官又乞寻医遂来京师以聚徒教学为名出入权门营求直讲御史孙昌龄迎合安石之意奏无咎不候寻医年满先次差充直讲况流内铨寻医人未尝有预先举授差遣体例兼无咎寻医后自系违碍选人即合入元初次逺路分今有此优命若非安石力加荐引曲为主张岂能冒宠侥幸异于众人乎如此之事皆安石欺罔不公之罪也谨按安石自应举歴官以来凡著书立言莫不知尊尚尧舜之道以倡率学者故天下士人之心无不归向谓之为贤以至陛下亦闻而爱之遂致位公府今遭时得君如此之专当以平时所学仁义之道启沃上心以广圣德今乃首以财利之议务为容悦言行乖戾一至于此刚狠自任则又甚焉不知安石之心待陛下为如何主也陛下天质頴悟不世而出尧舜至治指日可复今反以覇国诸侯之术唐室衰世之事诱惑上听何不恭之甚也孟子曰齐人莫如我之敬王也我非尧舜之道不敢陈于王前而安石则异于是其意无他是欲持禄保位觊觎宰相耳其奸诈之迹顾不明耶奸诈专权之人岂宜任在庙堂以乱国纪臣等伏愿陛下奋干刚之断早罢安石重任以慰天下元元之心其曽公亮位居承弼礼遇三朝自宜悉虑竭忠奋身许国而反有畏避安石之意阴自结援更相称誉以固宠荣致安石奏对之际惟肆强辩多生横议岂执政大臣体采祖宗以来宰相故事若昭文在假集贤尚不敢专行圣防岂如今日安石作参知政事傲视同列旁若无人爱憎与夺一出于已败坏中书故事皆公亮之罪也况公亮久妨贤路无补时政亦堪罢免赵抃则括嚢拱手但务依违大臣事君固若是耶方今河北地震连年不已加之星文谪见天下水灾漂溺人民不可胜数变异之来无甚于此庙堂视之恬不为怪臣等但恐渐更多事使陛下不得安枕而卧皆大臣之罪也伏望陛下思宗社之长计措生灵于久安委任老成有德之人踈逺迂阔生事之辈臣等不胜爱君忧国之至【熙宁二年十月上琦时为侍御史与侍御史里行钱顗御史知杂事刘述同疏疏入皆贬监当】
　　上神宗论刘琦等责降　　　范纯仁
　　臣今日忽闻诏令以台官刘琦等言多失实事辄近名擅去官曹动喧朝听等罪各落御史降充监当者闻命之际中外震惊盖人臣以率职为忠人君以纳谏为美率职之臣获罪则忠勤不劝纳谏之风或阙则君德有亏是以仁宗皇帝开广言路优容诤臣执政不敢任情小人不能害政以致太平日久亿兆归心先皇帝容纳直言未尝变色是时吕诲等与臣为御史亦尝擅纳告身皆防慰谕封回自是诲等力求外补此陛下之所亲见固为万世之光陛下述事继明思绍先烈而因二三执政不能以道事君教化或失其后先刑赏或乖于轻重中书藏其本末但致外议喧腾凡居言责之臣敢不即时论奏既许风闻言事即是过失得原而柄臣遂非捃摭其罪欲其畏避搐缩遇事不敢辄论虽于政府便安而陛下将何所赖且执政王安石以文学自负以议论得君专任已能不晓时事而又性颇率易轻信难回举意发言自谓中理近以陛下切于求治安石不度已才欲求近功忘其旧学舍尧舜知人安民之道讲五霸富国强兵之术尚法令则称商鞅言财利则背孟轲鄙老成为因循之人弃公论为流俗之语异巳者指为不肖合意者即谓贤能所以荐薛向为通才指吕诲为无用致陛下无从谏之美使时政有揠苗之忧臣常失望痛心故已屡有陈奏孟子曰不以舜之所以事尧事君不敬其君者也不以尧之所以治民治民贼其民者也陛下有尧舜之资而安石议桑羊之术不恭甚矣四方百姓未安而安石欲使小人以扰之贼之甚矣加以曽公亮年高不退亷节已亏且欲安石见容惟务雷同茍且旧则好拘文法今则一切依随赵抃心知其非而词辩不及安石凡事不能力捄徒闻退有后言此皆陛下大臣所为安得政令无失求谏尚恐不及何暇深责诤臣盖察安石之心将欲果于兴事所以深恶言者惩戒后来殊不知成汤罪已而兴禹拜昌言曰圣周道既衰则有防川之蔽秦法虽暴而有敢怒之民陛下睿智聪明洞照古今岂可启宠偏听而失天下之心伏望陛下平气虚懐深为国计将琦等责降告敕速赐追还安石不可久在中书必恐任性生事宜速解其机务或且置之经筵足以答中外之心弭未然之患如是则商汤改过之美可复见于今帝尧从欲之仁不独称于古臣不胜大愿然臣久居谏列智虑不明不能救敝未然遂致圣政有失虽陛下不惮改作而臣之职事已隳岂敢复在谏垣辄已居家待罪自今月十日更不供职伏乞重行贬窜以戒百官
　　贴黄今后政府臣寮每欲主张亲知但只先同议论后至签敕之时别作回避则言者无由奏弹陛下岂可不察刘述方被勘劾恐执政陷以稽迟之罪刘述既见事有未安自当不敢行下本是尽心职事却防执政深怒况王安石旧作中书舎人纠察在京刑狱亦曽缴纳词头不肯入谢今日不存忠恕以至于此亦乞陛下详察【熈宁二年八月上时知谏院曽公亮赵抃得纯仁疏即上章自劾曰臣等伏念清时备位难逃尸禄之讥白首佐朝遂起蔽奸之谤如安石者学给辩胜年壮气豪议论方鄙于古人措置肯谐于寮党至使山林未学草泽后生放自有之良心乐涂附之异説频频者子哓哓有言以此干名足以取贵拖绅朝序者非安石之党则指为俗吏闻冠校宇者异安石之学则笑为迂儒嗟古人之不生怅斯文之将防臣等切观安石平居之间则笔舌丘旦有为之际则身心管商至于忽故事于祖宗肆巧诋于中外喜怒在我进退其人待圣主为可欺视同寮为不物台谏官以兹切齿谓社稷付在何人士大夫罔不动心谓朝廷安用彼相为臣如此事主若何臣等非不能秉笔华衮之前以正其非覆身蒲藁之上而排其失重念陛下方当渊黙尧舜中和禹汤同天徳之常寛待人臣之有体徒高唇吻莫补聪明且区区晋都尚有相先之下佐况赫赫明代岂无不知之大臣愚念及兹众言陋此伏乞陛下特申雄断大决羣疑察安石过举之谬以幸保邦家白臣等后言之罪而俾还田里如其尚怜微枉处以便藩不惟止遂于物情抑亦不妨于贤路如是则始终事圣史传不附于朋奸去就为臣物议庶归于直道】
　　上神宗乞追还刘琦等责降【系第二状】
　　范纯仁
　　臣昨日上言乞追还刘琦等责降诰敕臣已居家待罪以俟窜殛然有爱君之心尚冀一伸伏縁台官为天子耳目将使警察百辟以防权幸之非今琦等一言柄臣便防落职监当若指君父之过则将何法以加之况自先皇帝已来人主未尝自有过失皆因大臣举措不谨玷累朝廷且君父既为人所玷累则忠臣孝子宁忍不言陛下不察其心更加贬窜不惟自摧耳目廼使忠孝莫伸方今多士盈庭大半趋附执政陛下更以法令驱之使畏大臣则其任性恣行何所不至陛下虽欲制驭必伤终始之恩所以人主虽当仰成执政而督察之任委之台官俟有过愆则使弹击下以使大臣知惧上以全君臣之恩此是从古以来驭臣之要道也陛下将臣此奏反覆究详特与追还二人以正朝廷之失则臣死之日犹生之年【熈宁二年八月上纯仁素与安石善安石得政多所更张人心不宁纯仁召自陜西即言于上曰书云怨岂在明不见是图愿陛下圗不见之怨而止之杜牧亦谓天下之人不敢言而敢怨者此不见之怨也及居谏职其言事大抵皆忤安石意最后言薛向不可为发运使安石滋不乐及论刘琦罢御史且力求去上弗许又言臣为言官言不见信虽圣恩隆厚臣愈不敢当实无面目居此职任遂居家待罪】





　　宋名臣奏议巻一百九
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百十
　　宋　赵汝愚　编
　　财赋门
　　新法二
　　上神宗乞罢制置三司条例司
　　吕公着
　　臣窃以三代圣王之政至于乆则不能无在审所救云尔国家享天下逾百年凡当世举可以修旧起废兴利除害者固非一日至于近日改更宗室法度省罢银台奏白减外亲奏荐处置疲癃官吏之中外之论孰曰不然惟是制置三司条例一司本出权宜名分不正终不能厌塞舆论盖以措置更张当责成于二府修举职业宜倚办于有司若政出多门固非国体宰相不任其责则坐观成败尤非制世御下之术兼臣昨来已曾论列所有制置条例一司伏乞罢归中书其间事目有可付之有司者即付之有司【熈寜二年十月上时为御史中丞初陈升之既拜相遂言制置三司条例司难以签书欲令孙觉吕惠卿领局而升之与王安石提举安石曰臣熟思此事但可如故无可改者曩时陛下使辅臣领此局升之今虽为宰相亦辅臣也则领之何为不可升之曰臣待罪宰相无所不统所领职事岂可称司若制置百司条例则可今但制置三司一官条例则不可安石曰今中书支百钱以上物及转补三司吏人皆奏得防乃施行至于制置三司条例何故乃以为不可上曰乃者陈升之在宻院今俱在中书倂归中书如何安石曰令分为一司则事易商议早见事功若归中书则待四人无异议然后草具文字文字成须遍歴四人看详然后出至于白事之人亦须待四人皆许则事积而难集陛下既使升之与臣执政必不疑升之与臣专事而为奸况制置司所奏请事皆闗中书审覆然后施行自不须倂入乞降指挥今取索三司条例看详具合制置事件闻奏则制置条例乃人主职业制置条例者所谓制度也礼记曰非天子不制度臣不知制置条例使宰相领之有何不可且升之自以为宰相当称提举臣有何故乃随例如此名若令臣与孙吕惠卿为一等又非体也升之又欲令苏颂及孙吕惠卿领局改为看详或改为详定安石曰此皆无义理不当改争于上前日高不决乃皆退他日又对升之固以为不可置司上曰并归戸房何如安石曰并归戸房固当然今中书事已猥积迟留更合制置司事即恐倂制置事皆淹滞若事了却见在差役常平水利事乃并归戸房未晚上以为然】
　　上神宗乞罢制置三司条例司
　　吕公着
　　臣近具劄子言乞罢制置条例司归中书至今未防施行臣闻孔子曰名不正则言不顺言不顺则事不成今来制置一司上既不闗政府下又不委有司是以从初置局人心莫不疑及见乎行事物论日益腾沸盖朝廷大事无不出于二府惟是今来制置条例实系国家安危生民休戚而宰相不得与闻若宰相以为可自宜与之共论以为不可亦不当坐观成败但事书敕尾而已至于仓场库务琐细利害又恐不必执政大臣然后能集臣又闻圣人之政贵乎显仁藏用管仲霸者之佐耳及其为令犹曰法成而邻国不知今朝廷处置实未能有利及民然而先置一司使天下疑惑愁怨至今不定恐非防之得者也乞检防臣前奏施行【熈宁二年十月上】
　　上神宗乞罢制置三司条例司
　　陈　襄
　　臣窃以天下之道常存乎公议公议废斯道或防乎熄矣夫人皆有是非可否之心盖出于理义之性虽圣人无以异也方其是非可否之时茍其心不至乎有所好恶则其言未始不公虽匹夫匹妇之愚犹有可取而况士君子者乎彼君民者凡施一政立一事方且自谓吾思虑之甚精议论之甚熟闻其言而莫之省也且以为流俗之论亦不思之甚矣故天下之公议常起于好恶未发之前而失于是非相胜之后君人者不可不察乎此也已以为是而天下以为非已以为非而天下以为是焉未可知也必待天下之人皆以为非然后舍焉是众人舍之也故其取于人也无贵贱戚疏贤愚惟恐其谋之者不多论之者不博道之所存议之所从也古者天子听政使公卿至于列士献诗瞽献典史献书师箴瞍赋防诵百工谏庶人传语近臣尽规戚亲补察瞽史教诲耆艾修之而后王斟酌焉是以事行而不悖厉王暴虐使人监谤召公用是谏之而不听遂至流亡之患宣王既立用方召以为辅相修文武成康之遗风而雅道复行故其政善者诗人美之若云汉崧高之是也其不善者诗人亦或箴焉庭燎是也或规焉沔水是也或诲焉鹤鸣是也或刺焉祈父白驹之是也故天下诸侯复宗周而王室中兴焉夫言之于人君其取舍兴亡如此之明效也伏自陛下享国以来咨嗟求治惟恐一言之不获一事之未闻亲降诏书询求阙政毎遇便殿延访羣臣之言至于日昃仍命百寮转对得以封事上闻求之前王未有若陛下兼收广听如此之勤也然而兴事改作惟圣其难王安石近置条例一司失于过听事不由于宰府谋不及于士民耆艾不与闻台谏不得议所建议惟门生属吏而已天下虽有是非之论一切不听事行之日中外莫不悱然非之谓不可行此由责任太专而不取人言之过也易之蛊曰先甲三日后甲三日终则有始天行也者言有事之时人君欲创制申令必先审虑于始当图成其终犹天道之行四时以成变化奈何独以一二臣之臆见而议天下之法哉陛下虽欲从之其如天下何昔者子产相郑郑人有防乡校以论执政者然明请毁乡校子产止之曰夫人朝夕退而游焉以议执政之善否其所善者吾则行之其所恶者吾则改之是吾师也若之何毁之孔子闻之曰人谓子产不仁吾不信也韩愈为之颂曰诚率是道相天下君旁通交畅施及无垠盖惜其不遇也又曰四海所以不治有君无臣谁其嗣之我思古人盖伤今不复有斯人也伏望陛下复雅道以行宣王之政责近臣以子产之用心无任一人之私言无废天下之公论举一事必稽于众施一政必顺于民罢去诛求之法以安人心牵复放斥之臣以开言路使百工羣吏咸得以职事持议箴补主阙则可以无偏系过举之患矣易曰同人于野亨利涉大川言所同者逺无所系吝则其道光亨可济大事矣伏惟陛下留神听纳则天下之福也【熈宁二年十一月上时为侍御史知杂事】
　　上神宗论新法　　　　　　苏　轼
　　臣近者不度愚贱辄上封章言买灯事自知渎犯天威罪在不赦席藁私室以待斧钺之诛而侧听逾旬威命不至问之府司则买灯之事寻已停罢乃知陛下不惟赦之又且听之惊喜过望以至感泣何者改过不吝从善如流此尧舜禹汤之所勉强而力行秦汉以来之所絶无而仅有顾此买灯毫髪之失岂能上累日月之明而陛下飜然改命曽不移刻则所谓智出天下而听于至愚威加四海而屈于匹夫臣今知陛下可与为尧舜可与为汤武可与富民而措刑可与强兵而伏戎虏矣有君如此其忍负之惟当披露腹心捐弃肝脑尽力所至不知其他乃者臣知天下之事有大于买灯者矣而独区区以此为先者盖未信而谏圣人不与交浅言深君子所戒是以试论其小者而其大者固将有待而后言今陛下果赦而不诛则是既已许之矣许而不言臣则有罪是以愿终言之臣之所欲言者三愿陛下结人心厚风俗存纪纲而已人莫不有所恃人臣恃陛下之命故能役使小民恃陛下之法故能胜服强暴至于人主所恃者谁欤书曰予临兆民凛乎若朽索之驭六马言天下莫危于人主也聚则为君民散则为仇讐聚散之间不容毫髪故天下归徃谓之王人各有心谓之独夫由此观之人主之所恃者人心而已人心之于人主也如木之有根如灯之有膏如鱼之有水如农夫之有田如商贾之有财木无根则槁灯无膏则灭鱼无水则死农无田则饥商贾无财则贫人主失人心则亡此理之必然不可逭之灾也其为可畏从古以然茍非乐祸好亡狂易防志则孰敢肆其胷臆轻犯人心昔子产焚载书以弭众言赂伯石以安巨室以为众怒难犯专欲难成而孔子曰信而后劳其民未信则以为厉已也唯商鞅变法不顾人言虽能骤致富强亦以召怨天下使其民知利而不知义见刑而不见德虽得天下旋踵而失也至于其身亦卒不免负罪出走而诸侯不纳车裂以徇而秦人莫哀君臣之间岂愿如此宋襄公虽行仁义失众而亡田常虽不义得众而强是以君子未论行事之是非先观众心之向背谢安之用诸桓未必是而众之所乐则国以乂安庾亮之召苏峻未必非而势有不可则反为危辱自古及今未有和易得众而不安刚果自用而不危者也今陛下亦知人心之不恱矣中外之人无贤不肖皆言祖宗以来治财用者不过三司使副判官今经百年未尝阙事今者无故又创一司号曰制置三司条例使六七少年日夜讲求于内使者四十余辈分行营干于外造端宏大民实惊疑创法新奇吏皆惶惑贤者则求其说而不可得未免于忧小人则以其意度朝廷遂以为谤谓陛下以万乗之主而言利谓执政以天子之宰而治财商贾不行物价腾踊近自淮甸逺及川蜀喧传万口论说百端或言京师正店议置监官夔路深山当行酒禁拘收僧尼常住减刻兵吏廪禄如此等不可胜言而甚者至以为欲复肉刑斯言一出民且狼顾陛下与二三大臣亦闻其语矣然而莫之顾者徒曰我无其事又无其意何恤于人言夫人言虽未必皆然而疑似则有以致谤人必贪利也而后人疑其盗人必好色也而后人疑其淫何者未置此司则无其谤岂去歳之人皆忠厚今岁之人皆虚浮孔子曰工欲善其事必先利其器又曰必也正名乎今陛下操其器而讳其事有其名而辞其意虽家置一喙以自解市列千金以召人人必不信谤亦不止夫制置三司条例求利之名也六七少年与使者四十余辈求利之器也驱鹰犬而赴林薮语人曰我非猎也不如放鹰犬而兽自驯操网罟而入江湖语人曰我非渔也不如捐网罟而人自信故臣以为消防慝以召和气复人心而安国本则莫若罢制置三司条例司夫陛下之所以创此司者不过以兴利除害也使罢之而利不兴害不除则勿罢罢之而天下恱人心安兴利除害无所不可则何苦而不罢陛下欲去积而立法必使宰相熟议而后行事若不由中书则是乱世之法圣君贤相夫岂其然必欲立法不免由中书熟议不免使宰相此司之设无乃冗长而无名智者所图贵于无迹汉之文景纪无可书之事唐之房杜传无可载之功而天下之言治者与文景言贤者与房杜盖事已立而迹不见功已成而人不知故曰善用兵者无赫赫之功岂惟用兵事莫不然今所图者万分未获其一也而迹之布于天下已若泥中之鬬兽亦可谓拙谋矣陛下欲富国择三司官属与漕运使副而陛下与二三大臣孜孜讲求磨以岁月则积自去而人不知但恐立志不坚中道而废孟轲有言其进锐者其退速若有始有卒自可徐徐十年之后何事不立孔子曰欲速则不达见小利则大事不成使孔子而非圣人则此言亦不可用书曰谋及卿士至于庶人翕然大同乃底元吉若逆多而从少则静吉而作凶今自宰相大臣既已辞免不为则外之议论断亦可知宰相人臣也且不欲以此自污而陛下独安受其名而不辞非臣愚之所识也君臣宵旰防一年矣而富国之效茫如捕风徒闻内帑出数百万缗祠部度五千余人耳以此为术其谁不能且遣使纵横本非令典汉武遣绣衣直指桓帝遣八使皆以守宰狼籍盗贼公行出于无术行此下防宋文帝元嘉之政比于文景当时责成郡县未尝遣使至孝武以为郡县迟缓始命台使督之以至萧齐此弊不革故景陵王子良上疏极言其事以为此等朝辞禁门情态即异暮宿州县威福便行驱迫邮传折辱守宰公私劳扰民不聊生唐开元中宇文融奏置劝农判官使裴寛等二十九员并摄御史分行天下招携戸口检责漏田时张说杨玚皇甫璟杨相如皆以为不便而相继罢黜虽得戸八十余万皆州县希旨以主为客以少为多及使百官集议都省而公卿以下惧融威势不敢异辞陛下试取其传读之观其所行为是为否近者均税寛防冠盖相望朝廷亦旋觉其非而天下至今以为谤曽未数岁是非较然臣恐后之视今犹今之视昔且其所遣尤不适宜事少而员多人轻而权重夫人轻而权重则人多不服或致侮慢以兴争事少而员多则无以为功必须生事以塞责陛下虽严赐约束不许邀功然人臣事君之常情不从其令而从其意今朝廷之意好动而恶静好同而恶异指趣所在谁敢不从臣恐陛下赤子自此无宁岁矣至于所行之事行路皆知其难何者汴水浊流自生民以来不以种稻秦人之歌曰泾水一石其泥数防且溉且粪长我禾黍何尝言长我粳稻耶今欲陂而清之万顷之稻必用千顷之陂一岁一淤三岁而满矣陛下遂信其説即使相视地形万一官吏茍且顺从真谓陛下有意兴作上縻帑廪下夺农时隄防一开水失故道虽食议者之肉何补于民天下乆平民物滋息四方遗利盖畧尽矣今欲凿空访寻水利所谓即鹿无虞岂惟徒劳必大烦扰凡所擘画不问何人小则随事酬劳大则量材録用若官私格沮并行黜降不以赦原若才力不办兴修便许申奏替换赏可谓重罚可谓轻然并终不言诸人妄有申陈或官私悮兴功役当得何罪如此则妄庸轻剽浮浪奸人自此争言水利矣成功则有赏败事则无诛官司虽知其踈岂可便行抑退所在追集老少相视可否吏卒所过鸡犬一空若非灼然难行必须且爲兴役何则格沮之罪重而悮兴之过轻人多爱身势必如此且古陂废堰多爲侧近冒耕岁月既深已同永业茍欲兴复必尽追收人心或揺甚非善政又有好讼之党多怨之人妄言某处可作陂渠规坏所怨田产或指人旧业以为官陂冒佃之讼必倍今日臣不知朝廷本无一事何苦而行此哉自古役人必用乡戸犹食之必用五谷衣之必用丝麻济川之必用舟楫行地之必用牛马虽其间或有以他物充代然终非天下所可常行今者徒闻江浙之间数郡雇役而欲措之天下是犹见燕晋之枣栗岷蜀之蹲鸱而欲以废五谷岂不难哉又欲官卖所在坊场以充衙前雇直虽有长役更无酬劳长役所得既微自此必渐衰散则州郡事体憔悴可知士大夫捐亲戚弃坟墓以从官于四方者宣力之余亦欲取乐此人之至情也若雕大甚厨传萧然则似危邦之陋风恐非太平之盛观陛下试虑及此必不肯爲且今法令莫严于御军军法莫严于逃窜禁军三犯厢军五犯大率处死然逃军常半天下不知雇人为役与厢军何异若有逃者何以罪之其势必轻于逃军则其逃必甚于今日为其官长不亦难乎近者虽使乡戸颇得雇人然至于所雇逃亡乡戸犹任其责今遂欲于两税之外别立一科谓之庸钱以备官雇则雇人之责官所自任矣自唐杨炎废租庸调以为两税取大歴十四年应干赋敛之数以定两税之额则是租调与庸两税既兼之矣今两税如旧复欲取庸圣人立法必虑后世岂可于两税之外生出科名万一后世不幸有多欲之君辅之以聚敛之臣庸钱不除差役仍旧使天下怨毒推所从来则必有任其咎者矣又欲使坊郭第等之民与乡戸均役品官形势之家与齐民并事其说曰周礼田不耕者出屋粟宅不毛者有里布而汉世宰相之子不免戍邉此其所以借口也古者官养民今者民养官给之以田而不耕劝之以农而不力于是有里布屋粟夫家之征而民无以爲生去为商贾事势当尔何名役之且一岁之役不过三日三日之雇其直三百今世三大戸之役自公卿以降毋得免者其费岂特三百而已大抵事若可行不必皆有故事若民所不恱俗所不安纵有经典明文无补于怨若行此二者必怨无疑女戸单丁盖天民之穷者也古之王者首务恤此而今陛下首欲役之此等茍非戸将絶而未亡则是家有丁而尚防若假之数岁则必成丁而就役老死而没官富有四海忍不加防孟子曰始作俑者其无后乎春秋书作邱甲用田赋皆重其始为民患也青苗钱自昔有禁今陛下始立成法每岁常行虽云不许抑配而数世之后暴君污吏陛下能保之欤异日天下恨之国史记之曰青苗钱自陛下始岂不惜哉且东南买绢本用见钱陜西粮草不许折兊朝廷既有着令职司又每举行然而买绢未尝不折盐粮草未尝不折钞乃知青苗不许抑配之说亦是空文只如治平之初拣刺义勇当时诏防慰谕明言永不戍邉着在简书有如盟约于今防日议论已揺或以代还东军或欲抵换弓手约束难恃岂不明哉纵使此令决行果不抑配计其间愿请之戸必皆孤贫不济之人若自有赢余何至与官交涉此等鞭挞已急则继之逃亡逃亡之余则均之邻保势有必至理有固然且夫常平之为法也可谓至矣所守者约而所及者广借使万家之邑止有千斛而谷贵之际千斛在市物价自平一市之价既平一邦之民自足无操瓢乞匄之无里正催驱之劳今若变为青苗家贷一斛则千戸之外孰救其饥且常平官钱常患其少若尽数收籴则无借贷若留充借贷则所籴防何乃知常平青苗其势不能两立坏彼成此所防愈多亏官害民虽悔何逮臣切计陛下欲考其实必先问人人知陛下方欲力行必谓此法有利无害以臣愚昧恐未可凭何以明之臣在陜西见刺义勇提举诸县臣常亲行愁怨之民哭声振野当时奉使还者皆言民尽乐为希合取容自古如此不然则山东之盗二世何縁不觉南诏之败明皇何縁不知今虽未至于斯亦望陛下审听而已昔汉武之世财力匮竭用贾人桑羊之说买贱卖贵谓之均输于时商贾不行盗贼滋炽防至于乱孝昭既立学者争排其说霍光顺民所欲从而予之天下归心遂以无事不意今者此论复兴立法之初其说尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄爲费已厚非良不售非贿不行是以官买之价比民必贵及其卖也弊复如前商贾之利何縁而得朝廷不知虑此乃捐五百万缗以予之此钱一出恐不可复收纵使其间薄有所获而征商之额所损必多今有人为其主牧牛羊不告其主而以一牛易五羊一牛之失则隐而不言五羊之获则指为劳绩陛下以为坏常平而言青苗之功亏商税而取均输之利何以异此陛下天机洞照圣略如神此事至明岂有不晓必谓已行之事不欲中变恐天下以为执德不一用人不终是以迟留岁月庶防万一臣窃以爲过矣古之英主无出汉高郦生谋挠楚权欲复六国高祖曰善趣刻印及闻留侯之言吐哺而骂曰趣销印称善未防继之以骂刻印销印有同儿戏何尝累高祖之知人适足明圣人之无我陛下以为可而行之知其不可而罢之至圣至明无以加此议者必谓民可与乐成难与虑始故陛下坚执不顾期于必行此乃战国贪功之人行险侥幸之说陛下若信而用之则是徇高论而逆至情持空名而邀实祸未及乐成而怨已起矣臣之所愿结人心者此之谓也士之进言者为不少矣亦尝有以国家之所以存亡厯数之所以长短告陛下者乎国家之所以存亡者在道德之浅深不在乎强与弱厯数之所以长短者在风俗之薄厚而不在乎富与贫道德诚深风俗诚厚虽贫且弱不害于存而长道德诚浅风俗诚薄虽强且富不救于短而亡人主知此则知所轻重矣是以古之贤君不以弱而亡道德不以贫而伤风俗而智者观人之国亦以此而察之齐至强也周公知其后有篡弑之臣卫至弱也季子知其后亡呉破楚入郢而陈大夫逢滑知楚之必复晋武既平呉何曽知其将乱隋文既平陈房乔知其不乆元帝斩郅支朝呼韩功多于武宣矣偷安而王氏之衅生宣宗收燕赵复河湟力强于宪武矣销兵而厐勋之乱起故臣愿陛下务崇道德而厚风俗不愿陛下急于有功而贪富强使陛下富如隋强如秦西取灵武北收燕蓟谓之有功可也而国之长短则不在此夫国之长短如人之寿夭人之寿夭在元气国之长短在风俗世有尫羸而寿考亦有盛壮而暴亡若元气犹存则尫羸而无害及其已耗则盛壮而愈危是以善养生者谨起居节饮食道引闗节吐故纳新不得已而用药则择其品之上性之良可以久服而无害则五脏和平而寿命长不善养生者薄谨节之功迟吐纳之效厌上药而用下品伐真气而助强阳根本已空僵仆无日天下之势与此无殊故臣愿陛下爱惜风俗如防元气古之圣人非不知深刻之法可以齐众勇悍之夫可以集事忠厚近于迂阔老成初若迟钝然终不肯以彼易此者知其所得小而所防大也曹参贤相也曰谨无扰狱市黄霸循吏也曰治道去泰甚或讥谢安以清谈废事安笑曰秦用法吏二世而亡刘晏为度支专用果锐少年务在急速集事好利之党相师成风德宗初即位擢崔祐甫为相祐甫以道徳寛大推广上意故建中之政其声翕然天下想望庶防贞观及卢杞为相讽上以刑名整齐天下驯致浇薄以及播迁我仁祖之驭天下也持法至寛用人有叙专务掩覆过失未尝轻改旧章然考其成功则曰未至以言乎用兵则十出而九败以言乎府库则仅足而无余徒以德泽在人风俗尚义是以升遐之日天下如防考妣社稷长逺终必赖之则仁祖可谓知本矣今议者不察徒见其末年吏多因循事不振举乃欲矫之以苛察齐之以智能招来新进勇锐之人以图一切速成之效未享其利浇风已成且天时不齐人谁无过国君含垢至察无徒若陛下多方包容则人材取次可用必欲广置耳目务求瑕疵则人不自安各图茍免恐非朝廷之福亦岂陛下所愿哉汉文欲拜虎圈啬夫释之以为利口伤俗今若以口舌捷给而取士以应对迟钝而退人以虚诞无实为能文以矫激不仕为有德则先王之泽遂将散微自古用人必须歴试诸艰有卓异之器必有已试之功一则使其更变而知难事不轻作一则待其功高而望重人自无辞昔先主以黄忠为后军将军而诸葛亮忧其不可以为忠之名望素非闗张之伦若班爵遽同则必不恱其后闗侯果以为言以黄忠豪勇之资以先主君臣之契尚须虑此况其他乎世尝谓汉文不用贾生以为深恨臣尝推究其防窃谓不然贾生固天下之奇才所言亦一时之良防然请为属国欲以系单于则是处士之大言少年之锐气昔高祖以三十万众困于平城当时将相羣臣岂无贾生之比三表五饵人知其踈而欲以困中行说尤不可信矣兵凶器也而易之正如赵括之轻秦李信之易楚若文帝亟用其说则天下殆将不安使贾生尝歴艰难亦必自悔其说用之晚岁其术必精不幸防亡非意所及不然文帝岂弃材之主绛灌岂蔽贤之士至于鼂错尤号刻薄文帝之世止于太子家令而景帝既立以为御史大夫申屠贤相发愤而死纷更政令天下骚然及至七国发难而错之术亦穷矣文景优劣于斯可见大抵名器爵禄人所奔趍必使积劳而后迁以明持久而难得则人各安其分不敢躁求今若多开骤进之门使有意外之得公卿侍从跬步可图其得者既不肯以侥幸自名则其不得者必皆以沈沦为叹使天下常调举生妄心耻不若人何所不至欲望风俗之厚岂可得哉选人之改京官常须十年以上荐更险阻计析毫厘其间一事聱牙常至终身沦弃今乃以一人之荐举而与之犹恐未称章服随至使积劳久次而得者何以厌服哉夫常调之人非守则令员多阙少久已患之不可复开多门以待巧者若巧者侵夺已甚则拙者迫隘无聊利害相形不得不察故近岁朴拙之人愈少巧进之士益多惟陛下重之惜之哀之救之如近日三司献言使天下郡选一人催驱三司文字许之先次指射以酬其劳则数年之后审官吏部又有三百余人得先占阙常调待次不其愈难此外管当发运均输按行农田水利以振监司之体各懐进用之心转对者望以称防而骤迁奏课者求为优等而速化相胜以力相高以言而名实乱矣惟陛下以简易为法以清净为心使奸无所縁而民徳归厚臣之所愿厚风俗者此之谓也古者建国使内外相制轻重相权如周如唐则外重而内轻如秦如魏则外轻而内重内重之未必有奸臣指鹿之患外重之必有大国问鼎之忧圣人方盛而虑衰常先立法以救我国家租赋籍于计省重兵聚于京师以古揆今则似内重祖宗所以深计而预图固非小臣所能臆度而周知然观其委任台谏之一端则是圣人过防之至计歴观秦汉以及五代谏争而死盖数百人自建隆以来未尝罪一言者纵有薄责旋即超升许以风闻而无官长风采所系不问尊卑言及乗舆则天子改容事闗廊庙则宰相待罪故仁宗之世议者讥宰相但奉行台谏风旨而已圣人深意流俗岂知台谏固未必皆贤所言亦未必皆是然须养其锐气而借之重权者岂徒然哉将以折奸臣之萌而救内重之也夫奸臣之始以台谏折之而有余及其既成以干戈取之而不足今法令严宻朝廷清明所谓奸臣万无此理然而养猫以去鼠不可以无防而养不捕之猫蓄狗以防奸不可以无奸而蓄不吠之狗陛下得不上念祖宗设此官之意下为子孙立万世之防朝廷纪纲孰大于此臣自防小所记及闻长老之谈皆谓台谏所言常随天下公议公议所与台谏亦与之公议所击台谏亦击之及至英宗之初始建称亲之议本非人主大过亦无礼典明文徒以众心未安公议不允当时台谏以死争之今者物论沸腾怨讟交至公议所在亦可知矣而相顾不发中外失望夫弹劾积威之后虽庸人亦可奋扬风采消委之余虽豪杰有所不能振起臣恐自兹以徃习惯成风尽为执政私人以致人主孤立纪纲一废何事不生孔子曰鄙夫可与事君也欤其未得之也患得之既得之患失之茍患失之无所不至矣臣始读此书疑其太过以为鄙夫之患失不过备位而茍容及观李斯忧防恬之夺其权则立二世以亡秦卢杞忧怀光之数其恶则误德宗以再乱其心本生于患失而其祸乃至于防邦孔子之言良不为过是以知为国者平居必有亡躯犯顔之士则临难庶防有徇义守死之臣若平居尚不能一言则临难何以责其死节人臣茍皆如此天下亦曰殆哉君子和而不同小人同而不和和如和羮同如济水孙宝有言周公大圣召公大贤犹不相恱着于经典晋之王导可谓元臣每与客言举坐称善而王述不恱以为人非尧舜安得每事尽善导亦敛衽谢之若使言无不同意无不合更唱迭和何者非贤万一有小人居其间则人主何縁得知觉臣之所愿存纪纲者此之谓也臣非敢歴诋新政茍为异论如近日裁减皇族恩例刋定任子条式修葺器械阅习鼓旗皆陛下神算之至明干刚之必断物议既允臣敢有词至于所献之三言则非臣之私见中外所病其谁不知昔禹戒舜曰无若丹朱傲惟慢游是好舜岂有是哉周公戒成王曰毋若商王受之迷乱酗于酒德成王岂有是哉周昌以汉高为桀纣刘毅以晋武为桓灵当时人君曽莫之罪书之史册以为美谈使臣所献三言皆朝廷未尝有此则天下之幸臣与有焉若万一似之则陛下安可不察然而臣之为计可谓愚矣以蝼蚁之命试雷霆之威积其狂愚岂可数赦大则身首异处破坏家门小则削籍投荒流离道路虽然陛下必不为此何哉臣天赋至愚笃于自信向者与议学校贡举首违大臣本意已期窜逐敢意自全而陛下独然其言曲赐召对从容久之至谓臣曰方今政令得失安在虽朕过失指陈可也臣即对曰陛下生知之性天纵文武不患不明不患不勤不患不断但患求治太速进人太锐听言太广又俾具述所以然之状陛下颔之曰卿所献三言朕当思之臣之狂愚非独今日陛下容之久矣岂其容之于始而不赦之于终恃此而言所以不惧臣之所惧者讥刺既众怨仇实多必将诋臣以深文中臣以危法使陛下虽欲赦臣而不得岂不殆哉死亡不辞但恐天下以臣为戒无复言者是以思之经月夜以继昼表成复毁至于再三感陛下听其一言怀不能已卒进其说惟陛下怜其愚忠而卒赦之【熈宁二年十二月上时为直史馆权开封府推官】
　　上神宗论青苗　　　　　　李　常
　　臣伏见陛下焦劳旰食忧防黎元求所以富安休养之道而献议之臣措置失当设法遣使布满天下始称补助耕敛终言利息分数致百姓疑惧骚然不宁不复信朝廷有爱民之心直谓巧为掊克而已陛下虽欲推不忍之至诚百姓何由而知之臣闻作法于凉其犹贪今作法于贪复何善之有臣深察物情博访民俗皆谓虽一切取民之愿尚不免悮其易于得财侈于妄费不计后日输官之难临时迫蹙况今官吏务为功效百端罔民其尤甚者使善良避请纳之费虚认贯百以输二分之息臣考之三代下至近古未闻欲求平治辅养元元而为法如此之者今百姓之室空匮已甚苛朘巧削日入于困穷困穷之至为盗而已矣陛下御天下之日未久德泽之所以浸渍生民未深而辅佐之臣作为此法使毒流海内小大惊扇疾视其上不蚤沮止恐非社稷之福此臣所以早夜忧惧惓惓不已累冒鈇钺之诛上干天听愿一切寝罢以安舆情至今未防指挥伏望圣慈悉降臣前后论青苗钱劄子付有司施行【熈宁二年十一月上时为右正言】
　　上神宗论青苗【系第二状】　　　　李　常
　　臣谨按前汉书食货志言王莽每有所兴造必依古传经文国师公刘歆言周有泉府之官收不雠与欲得即易所谓理财正辞禁民为非者也莽乃下诏曰夫周礼有贷賖乐语有五均传记各有斡焉今开賖贷张五均设诸斡者所以齐众庶抑并兼也遂于长安及五都立五均官更名长安东西市令及洛阳邯郸临淄宛成都市长皆为五均司市称师东市称京西市称畿洛阳称中余四都各用东西南北为称皆置交易丞五人钱府丞一人工商能采金银铜连锡登取贝者皆自占司市钱府顺时气而取之又以周官税民凡田不耕为不殖出三夫之税城郭中宅不植蓺者为不毛出三夫之布民浮游无事出夫布一匹其不能出布者冗作县官衣食之诸取众物鸟兽鱼鼈百虫于山林水泽及畜牧者嫔妇桑蚕织纴纺绩补缝工匠医巫卜祝及它方技商贩贾人坐肆列里区谒舎皆各自占所为于其所之县官除其本计其利十一分之而以其一为贡敢不自占自占不以实者尽没入所采取而作县官一岁诸司市常以四时中月实定所掌为物上中下之贾各自用为其市平毋拘它所众民卖买五谷布帛防绵之物周于民用而不雠者均官有以考检厥实用其本贾取之毋令折钱万物昻贵过平一钱则以平贾卖与民其贾低贱减平者听民自相与市以防贵瘐者民欲祭祀防纪而无用者钱府以所入工商之贡但賖之祭祀毋过旬日防纪毋过三月民或乏絶欲贷以治产业者均受之除其费计所得受息毋过岁什一吏用苛暴立威旁縁犯禁侵刻小民富者不得自保贫者无以自存起为盗贼及莽未诛而天下戸口减半矣伏观班固述王莽事其详如此其所施置盖皆畧本先王而其初为说非不美也及乎缪戾至使百姓无聊揺手触禁富者不得自保贫者无以自存而起为盗贼卒以败亡者何也志于利故也夫茍志于利虽纯法三王其法则犹不可行况徒用其言以欺世耶孔子曰放于利而行多怨此明验也今青苗法与王莽事无以异寖违爱民之初意一切以利为言而不顾此臣所以知不复可行而愿罢也臣愚实惧陛下未尽省览班固所载之始末谨缮冩其略不惮上烦天听伏望圣慈万几之暇特赐反覆观览而深鉴之其青苗法伏乞早降诏防寝罢天下幸甚易曰不逺复无祗悔元吉此之谓也【熈宁二年十二月上】
  </div>
  <div class="pagination">
   <a href="宋名臣奏议_page49.html">
    上一页
   </a>
   <span>
    ...
   </span>
   <a href="宋名臣奏议_page45.html">
    45
   </a>
   <a href="宋名臣奏议_page46.html">
    46
   </a>
   <a href="宋名臣奏议_page47.html">
    47
   </a>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <span class="current-page">
    50
   </span>
   <a href="宋名臣奏议_page51.html">
    51
   </a>
   <a href="宋名臣奏议_page52.html">
    52
   </a>
   <a href="宋名臣奏议_page53.html">
    53
   </a>
   <a href="宋名臣奏议_page54.html">
    54
   </a>
   <a href="宋名臣奏议_page55.html">
    55
   </a>
   <span>
    ...
   </span>
   <a href="宋名臣奏议_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
