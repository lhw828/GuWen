<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 56 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 56 页/共 62 页</h1>
    <div class="content">



　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十一
<史部,诏令奏议类,诏令之属,圣祖仁皇帝圣训>
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十二
　　广幅员
　　康熙二十三年甲子四月己酉
　　上谕户部兵部台湾僻处海外新入版图应设立郡县营伍俾善良宁宇奸宄消萌教化既行风俗自羙着于赤墩设台湾府附郭为台湾县鳯山为鳯山县诸罗山为诸罗县设一道员分辖又设总兵一员副将二员兵八千名分为水陆八营澎湖设副将一员兵二千名分二营每营设游守千把等官
　　康熙二十五年丙寅正月甲戍
　　上谕大学士勒徳洪学士麻尔图曰日者大兵往征鄂罗斯破雅克萨城释鄂罗斯不诛赦之使生还其时不并取尼布潮地者盖以尼布潮地画为疆索使鄂罗斯不得越尼布潮界界外聴其捕牲也今萨布素等奏言鄂罗斯复来城雅克萨地今当即往征而灭之耶抑或缓之以待黑龙江墨尔根地方将士移家既定然后进兵为宜耶令议政王贝勒大臣及与鄂罗斯之役彭春佟保班逹尔沙郎谈同尔等会议以闻
　　康熙三十五年丙子五月丙子
　　上驻跸席喇布里图诸防古王等因大败噶尔丹行庆贺
　　礼跪奏云
　　皇上念我外藩防古不辞劳苦七旬之内行三千里无水
　　草之地立奏肤功诚世所罕有
　　皇上圣徳神功如此谁不倾心归服
　　上曰尔等于引路探信牧马掘井诸事甚为効力诚属可嘉朕必重加赏赉朕昔以汛界之内视为一家今土喇克鲁伦以内皆为一家矣
　　康熙三十九年庚辰六月庚寅
　　敇谕王布忒逹阿普提曰邉境素有定处尔纵放营官喋吧昌侧集烈将四川打箭炉土司蛇蜡喳吧居住地方恃强尽行霸占渐次侵踞河东鸟泥若泥凡州三处潜有窥伺嘉庆擦道之意先经钦差侍郎罗察等往勘营官犹然踞坐有侮慢天使之处今因内土司蛇蜡喳吧漏言将土司蛇蜡喳吧以致于死种种狂悖实难寛假川陜总督席尔逹已经具题据此岂非尔私示所属人等侵犯生事邉境地方岂可让与寸地此等事情尔俱违悖妄行敕防一到将渐次侵占打箭炉版图内土司地方俱着退还打死内土司蛇蜡喳吧之营官即拏解送不然生事之罪归于尔身彼时悔之不及矣七月乙卯大学士等将鄂罗斯差人所奏本章进呈
　　上曰鄂罗斯地方遥逺僻处西北海隅然甚诚敬噶尔丹窘廹求救彼曾拒而不答曩者遣人分画邉界即献尼布潮地以东为界尼布潮等处原系布拉忒吴梁海诸部落之地彼皆林居以捕貂为业人称为树中人后鄂罗斯强盛遂并吞之已五六十年矣逺服声敎画疆献地出自忠诚即此允当轸念也
　　康熙五十年辛卯五月癸巳
　　上谕大学士等曰天上度数俱与地之寛大脗合以周时之尺算之天上一度即有地下二百五十里以今时之尺算之天上一度即有地下二百里自古以来绘舆图者俱不依照天上之度数以推算地里之逺近故差误者多朕前特差能算善画之人将东北一带山川地里俱照天上度数推算详加绘图视之混同江自长白山后流出由船厰打牲乌喇向东北流会于黑龙江入海此皆系中国地方鸭绿江自长白山东南流出向西南而往由鳯凰城朝鲜国义州两间流入于海鸭绿江之西北系中国地方江之东南系朝鲜地方以江为界土门江自长白山东邉流出向东南流入于海土门江西南系朝鲜地方江之东北系中国地方亦以江为界此处俱已明白但鸭绿江土门江二江之间地方知之不明即遣部员二人往鳯凰城会审朝鲜人李万枝事又派出打牲乌喇总管穆克登同往伊等请训防时朕曾密谕云尔等此去并可查看地方同朝鲜官沿江而上如中国所属地方可行即同朝鲜官在中国所属地方行或中国所属地方有阻隔不通处尔等俱在朝鲜所属地方行乗此便至极尽处详加阅视务将邉界查明来奏想伊等已由彼起程前往矣此番地方情形庶得明白
　　八月辛酉
　　上谕大学士等曰前差打牲乌喇总管穆克登等查看鳯凰城至长白山邉界伊等业将所查地方绘图呈览因路逺水大故未能至所指之地着于来春冰解之时自义州乗小舟溯流而上至不可行之处令其由陆路向土门江查去但道路遥逺万一中途有阻令朝鲜人供应将此情由令该部晓谕来朝正之朝鲜国官员书文给与带付伊王
　　康熙五十三年甲午七月丙寅
　　上谕大学士等曰拉藏汗题请打箭炉地方朕思打箭炉原系本朝之地人民攸聚于拉藏汗大有禆益若行撤回则茶市亦停大无益于伊等倘必要此地着伊亲来与我诸王大臣等会议
　　康熙五十九年庚子十月庚戌定西将军噶尔弼疏报八月二十三日进取西藏传西藏大小第巴头目喇嘛等宣示
　　圣主威徳随将仓库封闭扎立营寨拨兵截准噶尔之运粮要路其策零敦多布伪授总管之喇嘛五名即行正法尚有准噶尔之喇嘛九十六名监禁请
　　防
　　上曰噶尔弼等遵朕指授率领官兵歴从古用兵未到之絶域各加奋励克取藏地将准噶尔人等信用之逆恶番僧五人正法抚绥唐古特土伯特人民甚属可嘉在事将军以下兵丁以上俱着从优议叙
　　十一月辛巳
　　上谕大学士学士九卿等曰朕于地理从防留心凡古今山川名号无论邉徼遐荒必详考图籍广询方言务得其正故遣使臣至昆仑西番诸处凡大江黄河黑水金沙澜沧诸水发源之地皆目击详求载入舆图今大兵得藏邉外诸番悉心归化三藏阿里之地俱入版图其山川名号番汉异同当于此时考证明核庶可传信于后大槩中国诸大水皆发于东南诺莫浑乌巴西大干内外其源委可得而缕析也黄河之源出西宁外枯尔坤山之东众泉涣散不可胜数望之灿如列星防古谓之敖敦他拉西番谓之梭罗木中华谓之星宿海是为河源汇为萨陵鄂陵二泽东南行折北复东行由归徳堡积石闗入兰州岷江之源出于黄河之西巴顔哈拉岭七七喇哈纳番名岷尼雅克撮汉书所谓岷山在西徼外江水所出是也而禹贡导江之处在今四川黄胜闗外之乃褚山古人谓江源与河源相近禹贡岷山导江乃引其流非源也斯言实有可据其水自黄胜闗流
　　至灌县分数十支至新津县复合而为一东南流至叙州府与金沙江合流金沙江之源自逹赖喇嘛东北乌尼尹乌蘓岭流出乌尼尹乌苏岭中华谓之乳牛山也其水名穆鲁斯乌苏东南流入喀木地又经中甸入云南塔城闗名金沙江至丽江府又名丽江至永北府防打冲河东流经武定府入四川界至叙州府流入岷江经夔州府入湖广界由荆州府至武昌府与汉江合汉江源出陜西宁羌州北嶓冢山名漾水东流至南郑县为汉水入湖广界东南流至汉阳县汉口合岷江此诸水在东南诺莫浑乌巴西大干之内源发于西番委入于中国也澜沧江有二源一源于喀木之格尔几杂噶尔山名杂褚河一源于济鲁肯他拉名敖穆绰河二水会于察木多庙之南名拉克褚河流入云南境为澜沧江南流至车里宣抚司名九龙江流入缅国澜沧之西为哈拉乌苏即禹贡之黑水今云南所谓潞江也其水自逹赖喇嘛东北哈拉脑儿流出东南流入喀木界又东南流入怒夷界为怒江入云南大塘隘更名潞江南流经永昌府潞江安抚司境入缅国潞江之西为龙川江龙川江之源从喀木所属春多岭流出南流入云南大塘隘西流为龙川江至汉龙闗入缅国此诸水在东南诺莫浑乌巴西大干之外皆流入南海也又云南邉境有槟榔江者其源发自阿里之冈底斯东逹木朱喀巴卜山译言马口也有泉流出为雅鲁藏布江从南折东流经藏危地过日噶公喀儿城傍合噶尔诏模伦江又南流经公布部落地入云南古勇州为槟榔江出铁壁闗入缅国而冈底斯之南有山名郎千喀巴卜译言象口也有泉流出入马皮木逹赖又流入郎喀脑儿两河之水西流至桑南地冈底斯之北有山名僧格喀巴卜译言狮子口也有泉流出西行亦至桑南地二水合而南行又折东行至那克拉苏穆多地与冈底斯西马卜家喀巴卜山所出之水会马卜家喀巴卜者译言孔雀口也其水南行至那克拉苏穆多地会东行之水东南流至厄纳忒可克国为冈噶模伦江即佛法所谓恒河也佛国纪载魏法显顺恒河入南海至山东之渤海入口应即此水矣梵书言四大水出于阿耨逹山下有阿耨逹池以今考之意即冈底斯是唐古特称冈底斯者犹云众山水之根与释典之言相合冈底斯之前有二湖连接土人相传为西王母瑶池意即阿耨逹池又梵书言普陀山有三一在厄纳忒可克之正南海中山上有石天宫观自在菩萨游舍是云真普陀一在浙江之定海县海中为善财第二十八参观音菩萨说法处一在土伯特今番名布塔拉山也亦谓观音见身之地释氏之书本自西域故于彼地山川亦可引以为据也禹贡导黑水至于三危旧注以三危为山名而不能知其所在朕今始考其实三危者犹中国之三省也打箭炉西南逹赖喇嘛所属为危地拉里城东南为喀木地班禅额尔徳尼所属为藏地合三地为三危耳哈拉乌苏由其地入海故曰导黑水至于三危入于南海也至于诸番名号虽与史传不同而亦有可据者今之土伯特即唐之突厥唐太宗时以公主下降公主供佛像于庙今番人名招招者译言如来也其地犹有唐时中国载去佛像明成化中乌斯藏大寳法王来朝辞归时以半驾卤簿送之遣内监防行内监至四川邉境即不能前进而返留其仪仗于佛庙至今往来之人多有见之此载于明实录者尔等将山川地名详细考明具奏







　　大清圣祖合天运文武睿哲恭俭寛裕孝敬诚信中和功德大成仁皇帝圣训卷五十二
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十三
　　制度
　　康熙十六年丁巳三月甲午
　　上谕礼部凡遇庆贺盛典朕率诸王大臣诣
　　太皇太后
　　皇太后宫行礼班行齐集不可无监察之人应设监察御史在慈宁门外及永康左门外侍仪
　　康熙十八年己未十一月壬辰朔吏部以内阁学士员缺请补
　　上曰着原任学士徐元文补授朕观内阁学士与翰林学士行坐前后皆论衙门但翰林官亦有从内阁调用者嗣后行坐班次以进衙门先后为序
　　康熙二十年辛酉十月丁未
　　上谕兵部凡驰递军机转输兵饷所闗綦重刻不容缓今造修铁索桥恐稽迟时日闻盘江可造浮桥贵州廵抚杨雍建速行监造浮桥其铁索桥俟钱粮充足之日该督抚题明动支正项钱粮修造
　　康熙二十三年甲子二月庚戌
　　上命郎中博竒等赴乌喇设立驿站
　　谕之曰此系创立驿站之地闗系要尔等会同彼处将军副都统询明熟识地方之人详加确议安设凡在驿人役及马匹牲畜需用之物并所食粮米今嵗耕种不及须计及明年加厚料理倘过于俭啬食用诸物或至匮乏尔等宜从长计议使其久逺可行毋得狃于目前之见草率完事
　　十一月辛卯
　　上谕大学士九卿等曰凡赍诏官员及出使大臣御前侍卫等凡系经过地方各官接见应有定体至部院衙门差遣笔帖式等或有不肖之人要挟地方官以请安为名恣其需索外吏疲于供应致累小民奚以堪此且此等防员何由自逹于上而有请安之举甚属非体应行禁止
　　康熙二十四年乙丑九月丁丑
　　上谕大学士勒徳洪曰朕近观正阳门牌楼原基甚深若将街衢掘至原基两傍房屋皆在浮土之上难以久存而于观瞻亦不相称且所掘之土运于何处至濬治防城河若积土城下遇雨水流入河内旋至淤塞在凿河掘基需用帑金尚属小事但虑兴作无益应何法挑掘何方贮土尔等会同八旗都统副都统及各部院大臣歩军统领详阅街衢议奏
　　十一月甲戍
　　上谕大学士等曰王等皆用紫缰乗骑或以紫缰滥给微贱之人乗用又其甚者遂至给与外省官员商贾等辈不待敝壊而更新骑用者颇多大悖仪典良由未经定例以至于是王等既束用金黄带若骑用金黄缰则不得妄给微贱而等威辨矣其令宗人府礼部会同定例议奏康熙二十六年丁卯十月乙亥漕运总督慕天顔疏言江浙漕运过江间遇风涛应设法救防查民间有渡生船甚为有益请仿其式造船十只分泊两岸漕船遇风并出救防部议不准
　　上曰朕南廵时亲见京口与瓜洲对峙往来过渡人等所关甚重预备船只拯救沉溺多有裨益此渡生船只令如该督所题行
　　康熙三十一年壬申九月乙丑九卿议覆陜西廵抚布喀疏奏湖广运至陜西米石其斛与部颁铁斛相较微少二合请定画一查顺治十二年铸铁斛二十颁给户部直各省及仓场漕运各一颁给年久应令工部照户部铁斛造木斛发往陜西
　　上谕大学士等曰湖广之斛较西安之斛止少二合无甚差别此或小人量米时摇撼所致前将此事详问马齐熊赐履但以谨权量成语启奏于成龙亦以斛之大小不同启奏由此观之九卿未谙原由可再问之又
　　谕曰斛之大小不同皆由以尺寸较量故致舛错须以斛内所容之物为准方能画一然但视所容之米糓尚有虗浮亦不足为准若精而推之或水与水银始能符合今所用之斛皆属参差顺治十二年已将铁斛颁发各省今又另造木斛颁给所议含糊着再议以闻
　　康熙三十三年甲戌十二月壬子
　　上谕大学士等曰武官品级比文官品级甚大武官于行间効力果有功绩品级自宜从优今武官品级太过宜作何裁定尔等查议具奏
　　康熙三十六年丁丑六月己巳
　　上谕兵部汉军兵内懦劣甚多安肯勤养马匹朕行军以来知满兵精锐临阵骁勇较汉军相去逺矣应将汉军鸟鎗兵裁革满洲鸟鎗兵増补其官马俱拨给满洲旗分
　　十一月丙戍
　　上谕大学士等曰嗣后凡遇行兵以武官委署户部兵部总尉之例着永行停止可将二部司官特行派遣战胜叙功之时伊等不得与如此伊等即可作明证诸事自从公料理将此交与该部着为定例
　　康熙四十一年壬午十月丁酉
　　上谕直山东廵抚总兵官等曰凡御前奉差之人及皇子诸王公主经过之处地方官理宜迎接请安至于部院衙门差去审事司官及笔帖式回京之日岂尽人人面奏地方官于彼过时跪请朕安无谓甚矣此乃不知礼之人创为此例众人请安则一人不敢独异且逺省陛见之官经过而近省之官反行迎接请安尤为非礼督抚等欲请朕安具折奏闻有何不可又或有假充御前之人在外生事许地方官即行拏解此后如有部院衙门差去审事司官及笔帖式或织造往来或文武官进京陛见者迎接请安之礼其永行禁止
　　康熙四十三年甲申六月戊子
　　上谕大学士九卿等曰直各省民间所用斗斛大小迥然各别此皆牙侩评价之人牟利所致又升斗面寛底窄若稍尖量即致浮多稍平量即致亏少端易生职此之故嗣后直各省斗斛大小应作何画一其升斗式様可否底面一律平准至盛京金石金斗关东斗亦应否一并画一尔等议奏
　　十月癸未
　　上谕大学士等曰天之一度即地之二百里但各省地里有以大尺量者有以八寸小尺量者画地理图稍有不合者职此故也户部呈様之斛与升斗朕俱注水详加测量其様升上下四角寛窄不匀算积数见方得三万一千三百八十二分有零其様斗上下四角寛窄亦不匀算积数见方得三十一万六千七百六十四分有零其様铁斛算积数见方得一百六十万分其数不相符查性理大全嘉量篇第十二内每斛一百六十二万分与今之铁斛较多二万分因铁斛用之已久不可轻改是以依今之铁斛五斗为准造新様斗一具方径八寸深五寸积数见方得三十二万分又造新升一具方径四寸深二寸积数见方得三万二千分若依此様十升一斗五斗一斛毫厘不差因出新様铜斗升给户部
　　照式以铁为之
　　康熙四十九年庚寅正月辛卯
　　上谕礼部今日
　　祈谷坛见正卿噶世图帽顶上嵌东珠二颗御史亦俱嵌东珠伊等有何功劳僭分至此御史有查叅他人之责何可自行僣越况今携红坐褥甚多凡加级自有定例岂可任意擅用礼仪系尔部专责应严加查禁又
　　谕曰官员顶带不许逾品惟一品官员帽顶应嵌东珠大学士尚书等俱系大臣职任亦大防顶亦应嵌东珠此外官员加级则帽顶嵌红宝石可也
　　康熙六十年辛丑十月壬戍
　　上谕大学士等曰福建总督廵抚提督俱奏请台湾添兵朕意添兵无用也台湾地方水师营着副将一员兵二千名驻劄陆路营着副将一员兵二千名驻劄水师有事陆路可以照应陆路有事水师亦可照应其台湾总兵官移于澎湖亦着兵二千名驻劄令其管辖均有禆益至驻劄之兵不可令台湾人顶补俱将内地人顶补兵之妻子毋令带往三年一换每年自京派出御史一员前往台湾廵查此御史往来行走彼处一切信息可得速闻凡有应条奏事宜亦可条奏而彼处之人皆知畏惧至地方事务御史不必管理将此防传示九卿
　　康熙六十一年壬寅三月乙未
　　上谕大学士都统副都统等曰前因兵丁蕃庶住房不敷朕特降谕防多发库帑于八旗敎场盖设房屋令伊等居住近看八旗兵丁愈多住房更觉难容朕因思郑家庄已盖设王府及兵丁住房欲令阿哥一人往住今着八旗每佐领下派出一人令往驻防此所派满洲兵丁编为八佐领汉军编为二佐领朕往来此处即着伊等看守当差着八旗都统会同佐领等派往











</div>
    <div class="pagination">
<a href="圣祖仁皇帝圣训_page55.html">上一页</a><span>...</span><a href="圣祖仁皇帝圣训_page51.html">51</a><a href="圣祖仁皇帝圣训_page52.html">52</a><a href="圣祖仁皇帝圣训_page53.html">53</a><a href="圣祖仁皇帝圣训_page54.html">54</a><a href="圣祖仁皇帝圣训_page55.html">55</a><span class="current-page">56</span><a href="圣祖仁皇帝圣训_page57.html">57</a><a href="圣祖仁皇帝圣训_page58.html">58</a><a href="圣祖仁皇帝圣训_page59.html">59</a><a href="圣祖仁皇帝圣训_page60.html">60</a><a href="圣祖仁皇帝圣训_page61.html">61</a><span>...</span><a href="圣祖仁皇帝圣训_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
