<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 66 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 66 页/共 71 页</h1>
    <div class="content">　　寛宥逆人亲党
　　矜放縁坐
　　原免两京被贼逼授伪官诏
　　受贼伪官令均平改拟诏
　　宥田承嗣诏
　　复田承嗣官爵制
　　宥李忠臣诏
　　宥李懐光示谕河中将士诏
　　诛李懐光后原宥河中将吏并招谕淮西诏放李希烈将士还本道诏
　　诛李希烈原宥淮西将吏诏
　　舍雪上
　　原刘武周宋金刚等诖误诏
　　朕发迹太原陈师汾浍底定京室廓清函夏惟彼晋魏事等丰宛近者妖祲慿陵侵斥郊境害虐良善拥遏吏民大军东讨义存拯难芟夷丑实在吊民凡厥渠魁已就殱殄胁从之辈情有可原宜许自新义申荡涤其晋州潞州隰州并州等四总管内自武德三年四月二十一日以前被刘武周宋金刚等所诖误者罪无轻重皆赦除之各令复业一皆不问州县城堡有固守忠节抗御凶徒者具録闻奏别加褒赏
　　宥刘武周余党诏
　　祝网泣辜彰乎旧典赦过宥罪着自前经往者刘武周窃据邉陲拥逼良善石岭以北咸罹其虽武周逋窜寄命蕃夷而残党余氛尚懐旅拒致使朔漠犹警关塞未寜屡动干戈久违声教代州总管定防王大思勤绩克着安辑边境讨撃未宾率其从化朕君临天下义存抚育念彼凋弊若纳诸隍但朔代黎元逆命日久今虽归附仍懐反侧其代州总管府内石岭以北自武德四年二月二十九日以前所有愆犯罪无轻重悉从原宥可并令安居复业勿使惊扰
　　赦河南诸州为王世充诖误诏
　　朕初膺灵命抚育万邦一物失宜忧责在己是以昧旦丕显昃食忘劳思流恩惠被于率土日者世充作梗僭擅一方侵虐士民阻絶声教巩洛之地比邑连城受制凶威莫能自免翘足引领乞师请命朕愍彼黎庶独为匪民命将出军用申抚字兵威所震丑徒慴服元恶顿颡而军门殄灭氛防混同文轨拯彼遗民出乎涂炭宜从荡涤与之更始可赦河南诸州旧为世充所诖误者自武德四年六月四日以前皆除其罪若有率其部众保全城邑因事立功以归朝化者量其効绩就加职任竒才异行随事旌擢鳏寡孤独以时恤理亡命山泽诏书到后三十日不来归首者复罪如初
　　寛宥逆人亲党　　　　　　　苏颋
　　朕闻古先哲王临御天下以刑止杀罪疑惟轻惩恶劝善义不相及管仲实雠自为良佐嵇康既戮子为忠臣昔人羙谈前事非逺间者元恶大憝实繁有徒仗顺行诛法在抚舍朕惟薄德获承丕运敬记羣公之上固以百姓为心且逆防支党及其亲娅顷属多难念彼仳离与之洗涤用狥于寛惠多令迁贬孰安于反侧故一切勿论欲明本体而有司所奏尚未该详縁累黜削或乖平反岂朕受天明命作人父母之意欤将朕之诚心且未能谅将义者多绪不厘其失思之怃然甚非所谓其亲累人贬拘者所司宜更详审务令折重申朕意咸使坦懐俾尔周行以凝庻绩【唐隆元年七月六日】
　　矜放縁坐　　　　　　　　　苏颋
　　勑朕闻古先帝王受天之命承天之序万方罪已百姓为心者葢司牧于至公岂崇髙于大寳朕猥守丕绪克恭严训答神祗之睠资敬爱之道二祀于斯矣顷逆贼窦懐贞等首谋逆乱敢肆凶悖交羽林而窃发指王堂而睥睨虽触瑟之兆祸积于猖狂而援旗以问变生于仓卒太上皇震威电激睿畧天断命朕龚行应时戡翦众所共弃人其乂安已而承姑射之期奉华胥之志爰释重负钟于薄德顾如临而益惧思若济而罔知将何以承四圣之休成一人之教伏以太上皇比亲庻绩念于朕躬逸于承欢未知为政而内有声乐外有畋渔从魏文河曲之游追汉宣杜城之好因时命赏防忘在予之贵他日为言非专代天之理令退而自省殷鉴前损之为戒仁岂逺乎朕其再思当不二也俾尔卿士下洎元元体朕至诚勉遵大化欲使阳和时雨之惠利有攸徃肃杀严霜之威纾而不作故事非获已期在无刑悯然永懐将布寛典书不云乎罚不及嗣古之制也其逆人亲縁坐合死者特令放免配为城奴仍差使领送自余支党徃还一无所问与更始者令安反侧与再生者特垂哀悯屈彼寻常之法矜其至重之命庻有光武焚书之事成汤觧网之恩凡厥逺近咸遣知悉【先天二年七月十三日】
　　原免两京被贼逼授伪官诏
　　朕闻古先哲王慎罚以恤人命胁从罔理罪疑惟轻成汤有觧网之仁光武有焚书之令葢惠彼至理寛其刑章是以法不滥加罚所以措也间者时遭祲逆患在干戈衣冠之流逼迫者众事不获已情稍矜焉顷者委在三司穷其五聼议重者累申刑典稍轻者犹被勾留况时乆淹延人皆窘乏衣食且犹不给家属又悉乖离艰难之忧无甚于此岂朕泣辜宥罪作人父母之意耶况德泽频加科条逓减原其事状稍近平人岂可稍议迁贬増其反侧万方有责罪实在予一物失所忧将若厉永言悯念用恻于懐其两京官应被贼逼授伪官三司所推问未了者一切放免其贼中守本官至各方选曽受駈驰既寛刑典免其贬降并至来冬放选合得官时仍委所司量事轻重注拟其已贬官续有处分【乾元元年六月】
　　受贼伪官令均平改拟诏
　　刑政之本皇王大要政事或失厥中帝道则有乖于御下王者所以持平慎恤葢在于斯朕缵服鸿绪躬临庻政何尝不内轸泣辜之念外覃觧网之恩诏书所下期于必当徃以衣冠之任受职贼廷量其轻重俾申贬黜比闻三司处置未甚均平或同科之中升降有异或谪任之所风议不一颇招情故殊匪至公是以缙绅之间不无窃议有司奉公其若是耶又流降量移乆申诏令省司例事尚稽迟遂使岭嶂逾时积流荒之叹雨露凝泽壅如丝之防逖聼遐迩颇闻咨嗟斯乃主者殆官甚无谓也宜令中书门下类例三司先所贬官各据科目均平改拟仍审勘前后制应合霑恩并速处分准制合量移人亦令吏部速比类闻奏又縁顷经逆乱中夏不寜士子之流多投江外或扶老携防乆寓他乡或失职无储难归京邑眷言悯念实恻予懐宜令中书门下牒本道责取其应五品已上官并即与进改六品已下官合序用名品可收者亦量材叙用仍据中外员阙均融授官其授京官者仰本道勾当装束即合赴京授外官者各令之外任余不合授官是士流者所在州县一切安存无害公私勿令干扰【乾元二年八月】
　　宥田承嗣诏
　　臣子之义违而必惩春秋之辞服而先舍故武威以制其不恪文德以懐其自新田承嗣悮惑奸邪輙干纪律朝有彞宪当举典刑犹示含容薄令降黜冀其迁悔全彼平人而不赴所贬之官再任造端之将避廻师旅绵引旬时朕犹悯胁从悮兹倂命其人何罪顾悼増懐深思改过之期以救无辜之祸而承嗣果能尅责频献诚词泥首束身请归庭阙输心沥恳备在封章而正已地迩藩陲具昭诚欵遂屡有陈奏逹其深哀故以悔非之诚全其改枉之志翻然効顺颇用嘉之即宜与子侄家口等同赴上都当待以殊恩永守终吉岂不羙欤其魏博所管官吏将士僧道耆老百姓等初因迫胁曽受駈驰或乆拒官军辞不获已或徴科郡邑出入门庭皆惧于不全葢素非元恶既徃之咎并与惟新一无所问或先在昭义军管内诸州军者并宜却还本贯各安旧业昭义所管官吏将士截耳军健身及家口先在魏博等州者妄有駈逼各被质留原其初心本非旧恶既因诖误先合蠲除仰即归本州亦一切莫问各守所务无相夺伦王典无私信存赏罚胁从罔理前圣嘉谋归命者必全知过者皆宥今既纳承嗣之恳请亦以虚懐舍胁从之前非悉令原免如其谲诡时日犹事逗遛国有常刑法难屡屈过期不至获罪如初诸道兵马即宜同力协心大军克期不可追悔转祸为福唯在此时至于再三非不深切想及官吏将士已下奉而行之知朕懐也
　　复田承嗣官爵制
　　昔在虞舜舞干羽于两阶而苖人服洎汉髙帝遣陆贾而赦南越光武亦下玺书招附窦融然则太上以德抚人其次因其制事或有阻兵便地未纵纪律将畏刑以纾祸俟文告而斯懐则明恕之道宥过为大其来乆矣永州刺史前魏博等七州节度观察处置管内支度营田等使开府仪同三司太尉检校尚书左仆射同中书门下平章事兼魏州大都督府长史上柱国鴈门郡王食邑实封一千户田承嗣顷封壤之外或牧郡邑以下尺一之诏徴县道之师贬刺零陵式彰典宪而国家十连将帅千里旌旗军骑襁属于山河楼船鎻结于淮海而承嗣辕门宿将方面旧臣授持衡素经委遇乃缮甲陈备越河应敌然未离魏郡婴垒自固频遣章奏闻欵申诚至祈革心永用迁善又闻聚族兴叹恒思更新废食遗寝沉忧成疾夫为君上者承天于人兼育广覆一夫不获则曰时予之辜今河南河北之人皆朕之人也岂可不念隠恤求逞其心令其父兄乘城子弟攻取矢石之下骨肉相残邑里之间敌雠交毙而兵连祸结廪饩取资异赋急征井闾殚竭男释耒耜女废蚕桑流离冻馁挤于沟壑而欲劳师黩武必举彞章终夕惟虑诚所未忍且使苍生罹此涂炭皆由朕司牧无方朕实不德谁之过也今将损膳撤悬内省归咎以寛承嗣本身官爵仍委在彼勾当军州事不湏入朝弟庭琳及子侄等凡所连坐贬降者一切释放并还本官仍依旧职掌駈使其魏县将吏百姓及宋汴过河将袁奉珪祀舜并将士等并从原宥一无所问于戏以欲使人必求诸道泽渚时禁仁有被于泉鱼麛卵不伤德可懐于鸟兽今则偃干戈之务全亿兆之人庻兹明诚上合天睠公卿百辟悉朕意焉
　　宥李忠臣诏
　　纳忠引过人臣之大节録用念功帝王之彞典虽藩镇之守秉律或亏而股肱之良懋勲斯在不忘求旧特用优贤淮西节度观察处置使开府仪同三司检校司空同中书门下平章事汴州刺史上柱国西平郡王李忠臣纪性直方深厚实自然文武之器雅有将帅之才勇则本仁谋常制胜顷者王室多故戎事方殷奋不顾私义形于色逺自辽海首投全军拥义勇之师狥邦家之急出入百战勤劳两河委以旌麾寄在淮右不俟驾而赴命每先期而即戎俾镇大梁实参元辅倚頼之重中外式瞻戎部之间政刑或挠虽在危急能布公忠恋阙勤诚再驰道路降服请罪至于再三言念劳臣良深悯叹酌于军志失政有惩举以朝经议勲可恕罢其方面之务省内台阁之烦论道之司仍处三公之列分土之爵尚居五等之封用亦优崇服我嘉命可检校司空同中书门下平章事散官勲封如故朕与功臣本同休戚其于任遇岂易始终庶将庆子孙寜止保其禄秩凡百卿士宜悉朕懐
　　宥李懐光示谕河中将士诏
　　间者变兴京邑朕播越奉天李懐光仗义帅师自逺赴难逆党奔溃危城觧围録其茂勲嘉其明节所以任崇元帅位极上台而禄位满盈思虑回惑信受间谍自生疑贰昔以匡服大计籍其成功晓谕将相礼代殊厚而野心不革徃顾逾甚欺诱羣帅袭夺众军诬陷信臣拒违诏命与朱泚结固通使徃反放肆凶威彰示狂逆务为刼胁迅发丑言万情失图诸将咸愤所以重兹巡狩越次梁岷违奉宗祧沦污士庶抚心自咎良増愧叹实由朕格物之诚不至知臣之鉴不精永惟此军功着王室安禄山之作乱肃宗以朔方之众复区夏仆固懐恩之纵逆代宗用朔方之师静关塞洎朕渉此多难露处奉天内则擐甲登埤外则歴险赴艰寒不挟纩夜不释戈邦固不倾防雠斯屏竭诚致命万众一心朕方期収复皇都防勲命赏永固休戚大报功劳岂谓余孽未平叛臣连祸临制将士莫由自申愤激于誓不同恶每一念此恻然疚心犹以懐光旧勲务于容贷其副元帅太尉中书令河中尹朔方等诸道节度观察等使宜并罢免改授太子太保其所管兵马委本军自举一人功髙望重者便宜统领速具奏闻当授旌旄以从人欲应朔方及诸军在行营并奉天兵士春衣等时方暄热并未支给每想暴露岂遑安居今江淮转运轻货般次即至续当支遣朕知朔方将士忠顺惜朔方将士功名所以殷勤再三视逺如迩斯言必信无自弃焉
　　诛李懐光后原宥河中将吏并招谕淮西诏
　　朕闻自昔哲王以道化下不竭物以充欲不劳人以树威亿兆之心如戴父母兵革不试四方来同茍昧于德绥务以力胜士旅疲耗蒸黎困穷幸以成功岂云有补李懐光久从凶逆淹厯嵗时被服干戈畧无寜息頼兹勤効是有成功宜共赐物三十万端疋以充宴赏仰度支即般次归本道仍令所司叙録即超资与转改其中大将及功効殊尤者委本使速具名衘闻奏先与处分其先在河中将士亦宜赐钱宴设如本是奉天定难功臣准合给赏者度支排比支付呜呼自国家多难二纪于兹朕嗣位七年连兵五载追惟徃事悔恨盈懐今二孽继诛诸方甫定哀彼淮右独为匪人其帅不龚其众何罪朕晨虑夕念之于懐数穷战争则流祸及于天下利病之势较然相悬俾人罹殃寜我忍耻今勲贤列镇疆理有经纵未偃戈是以保境况天地之大无所不容岂令是邦永隔朝化因兹大庆使洽鸿恩诸道应与淮西接连宜各守封境非彼侵轶不湏进讨仍委所在长吏明加招谕宣布朕懐李希烈若能归降待之不死其余将士官吏百姓等一切洗涤与之更新先有官封亦皆仍旧如能去逆効顺因事建功理当甄升加以褒劝其所优赏科条并准前来处分朕思与海内去危图安有过自新虽大必宥朗然明信彰示兆人期尔庶邦自求多福无有逺迩咸使闻知
　　放李希烈将士还本道诏
　　李希烈负恩作乱刼胁平人朕念生灵无辜务欲息兵舍罪累行赦令皆许自新言必再三事出诚素此朕含垢忍耻屈法为人之心天下所明知也希烈固执凶图駈胁将士违我诏令犯我甲兵今月三日遣伪署申随唐邓四州都知兵马使杜文朝率马歩五千人入襄州北界山南东道节度使樊泽勒兵马与战大破其徒斩级生擒荡除畧尽又于阵上生擒杜文朝及大将马坦然等此皆朕德不昭感杀未敢行致使平人胁从逆命首帅有罪其人何辜朕所以有哀悼心感事増叹犹冀改过尚可息兵再明屈已之心式洽好生之义其阵上生擒将士马坦然等七百九十人宜令樊泽给衣粮食并令放还并冩前后赦文勅命宣示朕懐将士等有能向化者准赦令一切不问官爵如初其有伤痍坏支体者并委毉疗令其得所其阵上所杀人宜差由官于侧近埋兼立碑记无使暴露鬱吾春和其杜文朝身领全军事得由己不得归顺力屈就擒得当日有处分诛李希烈原宥淮西将吏诏　　　陆贽
　　反易天常悖逆人纪众之所弃罔或逃诛李希烈蔑德背恩穷奸极暴谓神器可以力取谓生灵可以诈欺志在凶残躬行僭窃罪无所比法所难容朕以君德不修致人于祸究其端本过实在予不忍蒸黎重相攻战屡施诏命务欲懐柔抑羣帅奋发之诚驻诸军讨逐之势不惮罪已期于息人希烈曽无悛心益逞骄志虐毒滋甚吞噬无厌恶贯既盈自底夷防开府御史中丞临郡王陈仙竒忠勇有谋沉毅能断摅阖境受汚之愤三军思顺之心唱义一呼羣情响附廓清氛祲殱戮渠魁驿书上闻函首入献方隅既乂戎役其休悬赏之科是宜必信其以仙竒为检校工部尚书兼蔡州刺史御史大夫充淮西节度使仍赐实封五百户应淮西管内将士官吏百姓等顷廹凶威遂从胁制既诛元恶俱是平人除李希烈一家其余并准前后赦原免更无所问其将士等或本属平卢或乆镇淮右素推忠义累着勲庸果能协志同谋输诚奉顺以兹节効良有可嘉委仙竒即以诸邑官钱优与宴劳其中首建谋议同斩希烈人等宜并条録闻奏节级褒赏比年以来有潜图効顺仗节着明计或未行为贼屠害者亦宜审加访察具事迹以闻如有子孙仍録名闻奏百姓等久经沦陷兼被伤痍想兹凋残实足矜悯除供当道用军之外宜复二年应被希烈差防兵马及团练子弟并放防其本额将士之中有不乐在军愿归农业者委刺史量给逃死戸田宅并借贷种粮优复终身使之存济宜令尚书左丞郑叔则充淮西宣尉使呜呼往钦哉自希烈叛命于今五年王泽不通下情亦阻所宜宣我信令以释危疑敷我恵慈以慰疲瘵涤清汚俗咸与惟新底绥一方以称朕意




　　唐大诏令集巻一百二十一
　　钦定四库全书
　　唐大诏令集巻一百二十二
　　宋　宋敏求　编
　　政事
　　舍雪下
　　重原宥淮西将士等诏
　　放淮西生口归本贯诏
　　释放妖妄人李广支属【阙】
　　雪王承宗诏
　　宥淄青大将诏
　　赦镇州德音
　　雪王庭凑诏
　　洗涤长庆乱臣支党徳音
　　复陈敬瑄官爵制
　　舍雪下
　　重原宥淮西将士等诏　　　　　陆贽
　　勑乃者希烈乱常阻兵窃号汚胁士众残虐蒸黎朕志在好生诚深罪已为人受耻不忍加兵惟兹一军代着忠节果殱元恶不替旧勲询于众情就邦兴戎人亦劳止期于小康旋乖恤下之方重致丧身之祸由朕薄德俾人不宁抚临万邦且愧且悼頼将校士旅秉其诚心邦人不惊军部抚挠以兹节効良有可嘉所宜慰安俾洽寛释应士吏人承前所有诸色过犯罪无轻重一切释放旷然昭洗咸与更新其先请受庄宅财物者各以见管为主将士衣赐节料并家口衣粮等一切并准旧例以时给付不得停减先合优与赏设亦准元处分务令丰厚以称朕怀仍加晓谕各使知悉
　　放淮西生口归本贯诏　　　　　陆贽
　　迁徙家乡分离骨肉有生之酷莫甚于兹朕抚育兆人庻臻理道惩过不可以不罚原情不可以不矜将推内恕之心用广自新之路应从李希烈作乱以来诸道所擒获淮西生口配岭南黔中等道宜一切释免放归本贯其投降人等权于诸州县安置者亦任各从所适
　　雪王承宗诏
　　帝者承天子人下临万邦观乾坤覆育之施常务其曲全用德刑抚御之方每先其贷叛则必罚服而舍之稽于典謩亦尚斯道朕祗符前训缵嗣丕图底宁方隅荡涤氛祲上以摅祖宗之宿愤下以致黎庶之阜康思厚者生务去者杀至于包荒掩慝屈法伸恩茍衷诚之可矜则宥过而无大王承宗顷居丧纪常见卖于邻封后领藩垣或受疑于朝野国恩维厚时宪未容戚实自贻宠非我絶百辟卿士昌言在庭四方诸侯飞奏盈箧竞请致讨争先出车尚复广示招怀务存容纳至于动众事岂愿然阖境悯罗其杀伤退舍为休其士伍取陷救溺能无惨嗟以其先祖武俊有劳王室书在甲令铭于景钟虽再驾之师毎从人欲而十代之宥常切朕怀近以三代私庆八表流泽广此鸿霈开其自新而承宗果能翻然改图披露忠恳逺遣二子进陈表章缄图印以上闻献德棣之名部发囷奉粟并灶贡烟地愿复于职方物请归于司防且天子所临莫非王畧析兹旧服将表尔诚谅申効顺之心悉见纳忠之志抑而不抚何以示怀朕念此方其犹赤子一物失所寝兴靡宁忍駈乐土之人令就陈原之戮既克剪暴常思止戈予之此心天地昭鍳况常山师旅旧有功劳将改往以修来誓酬恩而迁善鍳精诚之俱切俾涣汗之载敷旷涤乃愆断在朕志复此殊渥当怀永图其王承宗所有瑕衅特宜洗雪依前守银青光禄大夫检讨吏部尚书兼镇州大都督府长史御史大夫上柱国充成徳军管内支度营田镇冀深赵等州观察处置等使应成德军将士官爵实封等一切仍旧待之如初其管内四州百姓委承宗厚加安慰令守生业官吏已下各守旧职于戏祸福无门善败由已所鉴既因于克念易辙因获其就安行之维艰守在勿失凡百庶士宜知朕懐
　　宥淄青大将
　　魏博及义成军节度送到擒获逆贼李师道下都知兵马使夏侯澄兵马使朱澄等共四十七人附丽凶党拒抗王师国有常刑悉合诛戮朕以其人居汚俗皆被胁从况讨伐已来时日未几纵懐转祸之计未有効欵之由情似可矜朕不忍杀况王军百姓孰匪居人诏令颁行罪止师道方欲拯于涂炭是用活其性命诚为屈法庶使知恩并宜从寛释放仍令邮逓送至魏博及义成军各委节度收管駈使如縁父母血属犹在贼中或羸老疾病情切归还者仍量事优赏放去务相全贷何所疑留
　　赦镇州徳音
　　门下仲尼有言诗云执辔如组审此言可以为天下也葢为圣人组修其身而成文于被故伯益赞禹则曰满招损谦受益所以报有苖夏后啓亦云吾徳未至教未善故能尅有扈茍齐俗以礼化人以躬而可感于神明柔于蛮貊累圣遗教升平旧风坚金在镕为人之所铸猛兽在柙由人之所驯因而抚之敢防前训朕以菲徳缵承鸿绪属先皇扫刷中防康济兆人八表晏然五兵咸息常兢懐于继述思致理于和平岂以乐战为心佳兵在念而镇州以承宗云亡自归诚欵幽州以刘总恳志愿释兵符相继来同无思不服非服勤于逺畧力以致之亦能绥柔咸加霈泽不爱金帛以惠于戎士不吝爵赏以宠其偏禆复以一二台臣尝推谨愿庶将朕志以靖方隅而佚于既安莫能思患曽未累月旋闻叛离朕亦欲因其人心命将兴师顾念正尽忠先朝身婴残害家受屠戮为之元首能不痛心是用下制先申告谕求其凶恶冀释幽寃仍令四面节度各守封境不欲遽加诛讨所望自効忠诚而将士等惧罪以相保王庭凑为众之所迫固其封壤捍以兵锋每闻战争永言黎庶为之君父又可忍乎是用辍食忘寝书夜万虑恭惟烈祖之训必用兼爱之心务以安人为国本不以穷武为威力顾予寡昧敢忘遵承为追念而兴师已极君臣之分为轸忧而舍罪岂非帝王之道况王庭凑仓卒之际固非始谋接之以恩荣自当展其志义委之以戎镇必冀效于勲庸祸福无门行之则是弛张在我用亦何常茍推信诚便保忠顺茍得其众孰非吾人擢而任之式示光宠宜特舎雪仍授检校右散骑常侍兼镇州大都督府长史御史大夫克成徳军节度镇冀深赵等州观察处置等使应成徳军将士官爵一切依旧待之如初仍令兵部侍郎韩愈充宣慰使于戏朕于彼三军惠非不至于彼阖境恩非不周今寛大之典以应阳和之令使离散者见亲爱之乐暴露者归室家之安各宜感悦以就宁泰布告中外体朕意焉主者施行
　　雪王庭凑诏
　　帝王之御大器也上法天意下顺人情何尝不欲舞干羽之报以致懐来涤尘垢而惠贷朕以寡昧获守昌图享二百余年之丕基纂十三列圣之洪业而渉道犹浅烛理不昭德未洽于生灵信未孚于防隠至使河朔残梗藩臣阻絶既多在予之责每轸纳隍之念顷者沧州拒命将帅专征有国彞章非朕敢赦谅功成九伐当事止于一方况成德本军早列勲籍庭凑初意亦献嘉谋因縁细防互搆瑕衅且闻朝廷已挂刑书虽欲上陈固难自逹及沧德翦定甲兵偃戢拜章辨数纳疑隣封爰恳台臣俾通王命备闻恭惕延望私恩感激而情动三军欢呼而声驰四郡朕猥居兆人之上常惧一物失所虽外示君臣之义实内犹父子之亲岂可使覆载之中不沾雨露照临之下独隔辉光断自予靡聼舆议既改之而不恡则得之而如初俾服官荣载膺寄任爵服尽在恩礼用加其王庭凑可依前授金紫光禄大夫检校司徒兼镇州大都督府长史御史大夫上柱国太原郡开国公食邑二千户充成德军节度镇冀深赵等州观察处置等使于戏天道之所助者曰顺人伦之所重者曰忠为君在于不疑为臣在于不贰然后上下交畅以底泰宁当令猷勉收来效凡百卿士宜体朕懐
　　洗涤长庆乱臣支党德音
　　门下皇王之令凶慝必寘于严诛天地之仁含育亦存乎在宥除恶务絶其根本原情必谅于亲踈虑兴诖误之嫌用安反侧之举寛之典尽涤瑕防追惟长庆之初乱臣贼子之辈人神共愤覆帱不容顷以论刑是从流窜而东宫亲昵之党亦参帷幄之谋顾偷冐以取恩陷君父于不义必资惩创以荡奸源议法当然非朕敢赦而曽不知过交搆流言兴谤道途扇惑人聼葢以从前捜捕未尽巢穴犹存再令根寻果获支党无非近戚咸伏其辜于臣节而既亏于国章而难逭外廷徴兵欲戍邉塞此皆狂诈扇动人心况今边上甲兵足以备御欲令知委故重宣明仍委所在节级将以此告谕昔者尧舜之俗比屋可封虞芮之人譲畔可感仁义则水火可蹈忠信则蛮貊可行由是言之亦在化之而已逮我长理何其逺哉岂朕之满假荒寜自圣而不可教也将朝之魁梧骨鯾自持而莫我念邪二者之来皆朕不敏内省终夕其心浩然于虖封域之中干戈作矣廊庙樽爼无防弭寜布告朕懐以湏良善主者施行【长庆元年八月十四日】
　　复陈敬瑄官爵诏
　　大海所以长百川者下流必纳大地所以载万物者有质皆容后体之事无常世吊人拯溺则龚发王师録旧弃瑕则大开法网断自朕志又何愧焉陈敬瑄发迹禁军遂各居大镇因縁遭遇穷极宠荣先皇帝顷属艰难遂至廵狩敬瑄当镇都防颇罄忠诚大则有天下赴难之师皆求宿卫次则有官司奔走之吏重剏朝廷玉帛波输梯航露集实竭勇智备极经营庭支日费而未省告劳供馈星繁而竟无横敛全由尽节果叶中兴朕初奉宗祧未熟政理遽防前绩俄至兴师责楚子之包茅尔虽旷职望公孙之豆粥予亦无恩致我劳臣冀明素志近者视朝无事乙夜观书则卢绾之在四夷尚坚夙卫周勃之居一县足表厚诬前史具存殷鉴何逺矧朕冲敢防勲劳相印兵符髙爵显位既从昭雪宠加如初勉思祸福之门重契君臣之分抑人情而遵天道既已无疑思福善而诫祸盈使当自省王建顾彦朗等久屯师旅颇罄忠勤尽懐颇伏之谋俱奉及之戍眷言勲効常所叹嘉今则大布寛仁永安诬误在禀垂櫜之令勿辜偃革之恩便令部领师徒各归所任其廽戈将士等仰彦朗王建以奉本道上供钱物量事优赏讫奏兼闻杨晟等深知逆顺首率归投陈劲草之心备宸舆之礼书之信史永播忠规敬瑄重作藩侯列牧复为州将勉斯如叶以保初终无搆厉阶重贻伊戚敬瑄可开府仪同三司太师兼中书令成都尹上柱国颍川郡王食邑四千户食实封八百户充劔南西川节度副大使知节度事管内观察处置统押近界诸蛮及西山八国云南安抚制置营田供军粮料等使于戏刻舟求劔取笑古人胶柱调故难防理以兹通变冀息干戈茍有利于苍生又何辞于改作布告遐迩咸使闻知【大顺二年三月】










　　唐大诏令集巻一百二十二
<史部,诏令奏议类,诏令之属,唐大诏令集>
　　钦定四库全书
　　唐大诏令集巻一百二十三
　　宋　宋敏求　编
　　政事
　　购募
　　募擒王世充爵赏诏
　　购杀武元衡贼
　　平乱上
　　平窦建德赦
　　平王世充后赦
　　平辅公祐赦
　　皇太子建成齐王元吉伏诛大赦
　　平内难赦
　　収复西京还京诏
</div>
    <div class="pagination">
<a href="唐大诏令集_page65.html">上一页</a><span>...</span><a href="唐大诏令集_page61.html">61</a><a href="唐大诏令集_page62.html">62</a><a href="唐大诏令集_page63.html">63</a><a href="唐大诏令集_page64.html">64</a><a href="唐大诏令集_page65.html">65</a><span class="current-page">66</span><a href="唐大诏令集_page67.html">67</a><a href="唐大诏令集_page68.html">68</a><a href="唐大诏令集_page69.html">69</a><a href="唐大诏令集_page70.html">70</a><a href="唐大诏令集_page71.html">71</a><a href="唐大诏令集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
