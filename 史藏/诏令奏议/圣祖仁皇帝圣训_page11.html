<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 11 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 11 页/共 62 页</h1>
    <div class="content">　　御座前
　　上取性理展阅指太极图谓诸臣曰此所言皆一定之理无可疑论者又指五声八音八风图曰古人谓十二律定而后被之八音则八音和奏之天地则八风和而诸福之物可致之祥无不毕至其言乐律所闗如此其大而十二律之所从出其义不可不知如律吕新书所言算数专用径一围三之法此法若合则所算皆合此法若舛则无所不舛矣朕观径一围三之法用之必不能合盖径一尺则围当三尺一寸四分一厘有竒若积累至于百丈所差至十四丈有竒等而上之其为舛错可胜言耶因取方圆诸图指示诸臣曰所言径一围三止可算六角之数若围圆则必有竒零其理具在目前甚为明显朕观八线表中半径勾股之法极其精微凡圆者可以方算开方之法即从此出遂用方圆诸图逐一
　　验算无不脗合又
　　谕曰黄钟之管九寸空围九分积八百一十分是为律本此旧説也其分寸若以尺言则古今尺制不同自朕观之当以天地之度数为准至隔八相生之説声音髙下循环相生复还本音必湏隔八此一定之理也随
　　命乐人取笛和瑟次第审音至第八声还本音
　　上曰此非隔八相生之义耶以理推之固应如是又谕曰算数精密即河道闸口流水亦可算昼夜所流分数其法先量闸口阔狭计一杪所流几何积至一昼夜则所流多寡可以数计矣又
　　命取测日晷表以
　　御笔画示曰此正午日影所至之处遂置乾清门正中令
　　诸臣候视至午日影与
　　御笔画处恰合毫髪不爽诸臣等奏曰臣等今日仰承圣训得闻所未闻见所未见不胜懽庆之至
　　康熙三十三年甲戌五月甲寅
　　上谕翰林院朕流览载籍见分类诸书虽各有所长尚多未备唐类函可谓详赡然唐以后典故艺文亦未采録可依唐类函体例自唐迄明辑成完书以资观览
　　闰五月戊辰
　　上谕大学士等曰古先圣贤所着训词于学者砺行之道读书之法居官治民之事无不该备果能孳孳行之自有无穷之益
　　康熙三十六年丁丑七月甲午
　　上谕殿试读卷诸臣曰作文者无不论理然徒能言而不能行亦奚益哉朕观性理一书大指只一诚字人可不以诚自勉乎
　　康熙四十一年壬午五月丙午
　　赐大学士九卿翰林詹事科道官一百四十余员御书有差
　　谕曰寻章摘句华丽词非帝王之本朕四十余年惟日兢兢未尝晷刻稍释万几自警有始无终之诮念兹在兹也政事稍暇颇好书射歴年以来所积临摹字幅以赐卿等
　　十月壬午翰林院侍读学士陈元龙等遵
　　防各书绫字一幅进呈
　　上谕曰学书湏临古人法帖其用笔时轻重疎密或疾或徐各有体势宫中古法帖甚多朕皆临阅有李北海书华山寺碑字极大临摹虽难朕不惮劳必临摹而后已朕素性好此久歴年所毫无间断也
　　康熙四十二年癸未四月戊戌
　　上发出大学士熊赐履所呈明神宗熹宗以下史书四本谕大学士等曰朕自冲龄即每事好问明时之太监朕皆及见之所以彼时之事朕知之甚悉太监魏忠贤恶迹史书仅记其大略而已犹未详载也明末之君多有不识字者遇讲书则垂幔听之诸事皆任太监办理所以生杀之权尽归此辈也又
　　谕曰此书所载杨涟左光斗死于北镇抚司狱中闻此二人在午门前受御杖死太监等以布裹尸出之至于随崇祯殉难者乃太监王承恩因此
　　世祖章皇帝作文致祭并立碑碣此书载太监王之心从死明系错悮至于本朝兴兵声讨之故书内并未记载可问熊赐履王鸿绪等
　　康熙四十三年甲申六月丁酉
　　上谕讲官等曰古今讲道学者甚多尤好非议人彼亦徒能言之而言行相符者葢寡是以朕不尚空言断不肯非议古人何以言之葢人各有长短弃短取长始能尽人之材若必求全责备稍有欠缺即行指摘此非忠恕之道也故孔子当时惟节取人之善隐讳人之短凡事求诸己不非诸人是岂可少容私意于其间乎又人见讲道学之人或不见用辄为太息以为果见用必有可观此亦徒见其空言而云然也若果见用言行亦未必相符惟宋司马光编辑资治通鉴论断古今尽得其当而后之论者反未尝置诸讲道学之列司马光乃宋朝名相言行相符由此以观不在空言也故君子先行后言果如周程张朱勉行道学之实者自当见诸议论若但以空言而讲道学断乎不可朱子洵称大儒非泛言道学者可比拟也
　　七月乙卯
　　上谕大学士翰林等官曰朕自幼好临池每日写千余字从无间断凡古名人之墨迹石刻无不细心临摹积今三十余年实亦性之所好即朕清字亦素敏速从无错悮凡批答督抚折子及硃笔谕防皆朕亲书并不起稿其事之稍有闗系者虽歳月经久亦不遗忘故批发之防俱存所司朕处全无底稿也
　　八月庚午
　　上谕大学士等曰朕览过之书虽日月间隔不甚遗忘今虽年歳稍増而记性更进即目前陈列诸书内欲稽考某卷某字但指令近侍取之亦可即得不至错悮大约存心清虚不但事不遗忘于养生亦为有益
　　十一月己亥
　　上谕钦天监初一日日食朕用仪器测验午正一刻十一分初亏未初三刻二分食甚申初一刻复圆查七政厯未初三刻二分日月合朔新法推算必无舛错之理此舛错或因悮写字画或因算者忽略将零数去之太多亦未可定着详察明白具奏
　　壬戌
　　上谕大学士等曰明史闗系极大必使后人心服乃佳宋史成于元元史成于明其中是非失实者多是以至今人心不服有明二百余年其流风善政诚不可枚举今之史官或执己见者有之或据传闻者亦有之或用稗史者亦有之任意妄作此书何能尽善孔子圣人也犹言知我者其惟春秋乎罪我者其惟春秋乎孟子又言尽信书则不如无书当今之世用人行政规模法度之是非朕当自任无容他诿若明史之中稍有一不当后人将归责于朕不可轻忽也是以朕为明史作文一篇尔等可晓谕九卿大臣
　　康熙四十四年乙酉十一月壬申大学士等以鄂罗斯贸易来使赍至原文及译出之文进呈
　　上阅之谕大学士等曰此乃喇提诺托多乌祖克鄂罗斯三种文也外国之文亦有三十六字母者亦有三十字五十字母者朕交喇嘛详考视之其来源与中国同但不分平声上声去声而尚有入声其两字合音甚明中国平上去入四韵极精两字合音不甚要是以学者少渐至弃之问翰林官四声无不知者问两字合音则不能知中国所有之字外国亦有之特不全耳
　　康熙四十五年丙戌十月丁未
　　上谕大学士等曰翻译之事大有闗系向年纂修实録所译朝鲜表文满汉文意皆不相符前大学士图海杜立德呈朕亲览朕两年苦心寻译始得将文义完羙作史之事殊为重大一字不可轻易増减也
　　康熙四十六年丁亥六月己酉
　　上谕大学士等曰朕观医书与儒书不同儒者之书皆言五伦之理作文者据以发挥虽文之优劣各由乎人然其理总不出五伦之外若医书开一方于前又列数方于后果此一方尽善则彼数方者又何用乎以此揆之彼着医书之人已自不能无疑也至药性宜于心者不宜于脾宜于肺者不宜于肾好服补药者犹人之喜逢迎者也天下岂有喜逢迎而能受益者乎朕从不服药至使人推摩亦非所宜推摩则伤气朕从不用此法朕之调摄惟饮食有节起居有常如是而已
　　康熙四十八年己丑十一月庚寅
　　上问大学士等曰尔等知山东碣石等山脉从何处来乎李光地奏曰大约从陜西河南来
　　上曰不然山东等山从闗东长白山来即如山海闗与山东登莱相对渡海不过二百里中系海套凡山东泰岱诸山来脉俱从长白山来来龙甚逺不知里数至于济水伏流三处其实不止济水凡水发源处多是伏流黄河九曲其实不止九曲其大曲有九其小曲不知有几千黄河从昆仑来未到积石亦是伏流即如长江之水书云岷山导江似乎江源在岷山其实不在岷山亦从昆仑来也伏流到岷山更不伏流矣此等事读书人未必能尽知也
　　康熙四十九年庚寅三月己巳钦天监奏京城及各省月食分数
　　上曰朕尝习算法天文地理靡不详究月食三分以上者例当入奏不及三分者不奏此疏言云南四川两省月不食因地之体圆月之所食被其所掩而人不见若以不见之故而即书不食则人不知之矣
　　乙亥
　　上谕大学士等曰朕留意典籍编定羣书比年以来如朱子全书佩文韵府渊鉴类函广羣芳谱并其余各书悉皆修纂次第告成至于字学并闗切要允宜酌订一书字彚失之简略正字通涉于泛滥兼之四方风土不同南北声音各异司马光类篇分部或有未明沈约之声韵后人无不訾议洪武正韵虽多駮辨迄不能行仍依沈约之韵朕尝参阅诸书究心考证凡防古西域洋外诸国多从字母而来音由地殊难以牵引大抵天地之元音发于人声人声之象形寄于防画今欲详略得中归于至当増字彚之阙遗删正字通之繁冗勒为成书垂示永乆尔等酌议式例具奏
　　康熙五十年辛卯二月辛巳
　　上御经筵谕大学士等曰从来经筵之设皆帝王留心学问勤求治理之意但当期有实益不可止饰虚文朕观前代讲筵人主惟端拱而听黙无一言如此则虽人主不谙文义臣下亦无由而知之若明万厯天啓之时何尝不举行经筵特存其名耳何裨实用朕御极五十年听政之暇勤览书籍凡四书五经通鉴性理等书俱曽研究每儒臣逐日进讲朕辄先为讲觧一过遇有一句可疑一字未协之处亦即与诸臣反覆讨论期于义理贯通而后已盖经筵本系大典举行之时不可以具文视也
　　四月甲戌
　　上谕大学士等曰朱子全书凡天文地理乐律厯数俱非泛然空论皆能确见其所以然之故朕常细加寻绎欲求毫厘之差亦未可得即如径一围三畸零之数讲论已自通彻尚有留待后人参考之语其虚心不自是如此黄钟之管朕曽试过葭管飞灰未经候騐但南北地形髙下不同一时难于定准今如畅春园距京城观星台地形便微有不同至于各省或同此一时未必同此一刻矣
　　十月辛未
　　上谕大学士等曰天文厯法朕素留心西洋厯大端不悮但分刻度数之间乆而不能无差今年夏至钦天监奏闻午正三刻朕细测日影是午初三刻九分此时有舛错恐数十年后所差愈多犹之钱粮微尘杪忽虽属无几而总计之便积少成多此事实有证验非比书生作文可以虚词塞责也
　　康熙五十一年壬辰十月癸亥
　　上谕大学士李光地曰尔曽以易数与众讲论乎算法与易数脗合朕在渊鉴斋凡阅诸书必求其实曽将算法与朱子全书对较过今人看正书者少宋儒讲论性理亦未尝不作诗赋但所作诗赋皆纯厚朱子以苏轼所作文字偏于粉饰细阅之果然若看圣贤讲论性理诸书虽赋性鲁钝及至日就月将定有裨益
　　康熙五十二年癸巳七月乙卯
　　上谕大学士等曰今算法律吕等韵探究本原皆已明晰黄钟为最要凡数学以及斗斛尺度无不系乎其中也
　　九月庚午
　　上谕大学士等曰朱子全书四书注觧刻竣可速颁行又谕曰孟子云排淮泗而注之江朱子谓淮水不入江古今水道不同当时淮水或有入江之迹后来湮塞亦未可知孟子必无错处李光地奏曰臣等止知导淮自桐栢
　　防于泗沂东入于海
　　皇上此论诚发千古所未发也
　　上曰尔等传谕九卿有真实留心性理正学之人各举所知
　　康熙五十三年甲午四月癸酉
　　上谕和硕诚亲王允祉等曰古厯规模甚好但其数目歳乆不合今修厯书宜依古之规模用今之数目为善
　　十月己巳朔
　　上谕和硕诚亲王允祉等曰北极髙度黄赤距度于厯法最为要着于澹宁居后每日测量
　　康熙五十四年乙未三月乙丑
　　上谕领侍衞内大臣等曰朕常讲论天文地理及算法声律之学尔等闻之辄奏曰皇上由天授非人力可及如此称誉朕躬转掩却朕之虚心勤学处矣尔等试思虽古圣人岂有生来即无所不能者凡事俱由学习而成务学必以敬慎为本朕之学业皆从敬慎中得来何得谓天授非人力也
　　康熙五十五年丙申三月乙巳
　　上谕大学士等曰朕常立小旗占风并令直各省凡起风下雨时一一奏报见有京师于是日起西北风而山东于是日起东南风者古人云隔里不同风此言最确又尝考騐雷声不出百里之外易云震惊百里若霹雳则不过七八里也至于礟响竟闻二三百里从前芦沟桥演礟天津皆闻之此其验也书籍所载虽不可尽信然亦有凿凿可凭者书中云北方苦寒之处冰结十丈春夏不消今果有其地又渊鉴类函有云磎防有重至万觔者今亦有之其身如象其牙亦似象牙但稍黄耳此皆与古书相符者也又
　　谕曰地理上应天文宋儒云天下至大不可执中国地方推算其言甚精而有理中国山脉皆由昆仑而来彼地方四面有江土人呼昆仑为枯陇又云疆地推算天象中国与瀚海俱在赤道四十五度之内四十五度之南水皆向南而东流四十五度之北俱向北流此皆天文地理相合之处也
　　康熙五十六年丁酉四月乙未
　　上谕大学士等曰朕每读书至风不鸣条雨不破块二语不能无疑所谓雨旸时若是矣若雨竟不能破块可乎防缀文章无所不可如讲到实际不能无议也即如东南西北之风朕细加体验俱从旁来下雨亦有时候每月十八二十二二十四等日朕留心占验徃徃有雨惟京师雨泽每年至四月或畧愆期耳隂晴雨雪地方时候各有不同如云南贵州四川广西等处从未以旱潦报荒朕御极以来每年北地之雪不过三四寸许从未见有盈尺者昔年南廵在浙江曽见有尺许之雪此外从未之有也
　　七月戊辰
　　上谕大学士等曰朕前阅
　　太宗文皇帝实録所载战败明朝满贵何云龙马登云孙祖夀四总兵时天正大雾人觌面不相见敌营大礮鸟鎗施放不絶树木枝叶皆燬
　　太宗文皇帝恐我兵受伤遣副都统觉罗艾塔徃视艾塔回奏曰敌之火礟鸟鎗止损树木我兵并无伤者可见
　　上天祐防非人力所能至也夫天象最难揣测而机之所动亦可预知朕少年时在兴安岭上行茂林中雷声渐迅乃避出茂林震雷忽作少顷雷止遣人徃视树木皆为所击此乃朕亲歴之事也大学士等奏曰向者
　　皇上驻跸汤泉时传谕作速移出树林甫经移定迅雷立
　　至众人无不惊异
　　上因谕左都御史徐元梦等曰朕尝留心格物之学如霹雳碪形质各殊随地而异今各防古瀚海沙漠等处尝拾得铜鐡或如鎗头或如箭镞锥刀之类者葢雷斧也雷书云雷斧铜鐡为之盛京乌喇诸地则皆石色微青黑而通明映之莹如玻璃其在西洋者石色沉緑明澈无异此雷楔也博物志云人间徃徃得石形如斧刀名霹雳楔者是已又有雷墨雷鑚雷锤不过以状异名要皆金石质也唐人杂记谓玉门西有雷庙国人年年出鑚以给雷用是诚谬言夫雷火所至万物俱化斧楔乃雷气之所化耳其或金或石者随地气而使然也
　　八月乙酉
　　上谕大学士等曰朕徧览明代实録未録实事即如永乐修京城之处未记一字史臣但看野史记録错悮甚多朕又览史记汉书亦仅文词之工记事亦有不实处即如所载项羽坑秦卒二十万夫二十万卒岂有束手待毙之理乎
　　十一月丙子
　　上谕大学士等曰为君之道要在安静不必矜竒立异亦不可徒为夸大之言程子曰人不学为圣人皆自弃也此语亦属太过尧舜之后岂复有尧舜乎昔人有言孟子不足学湏学顔子此皆务大言不务实践者朕自幼喜读性理书中千言万语不外一敬字人君治天下但能居敬终身行之足矣
　　康熙五十八年己亥二月乙卯
　　上谕内阁学士蒋廷锡曰皇舆全览图朕费三十余年心力始得告成山脉水道俱与禹贡相合尔将此全图并分省之图与九卿细看倘有不合之处九卿有知者即便指出看过后面奏
　　十月壬子
　　上谕内阁学士长夀曰朕览邵子声音图于各国声音有不能该括处朕于声音之学究心二十余年虽未亲至乡里而乡里人之声音无不悉知即如清字之音有汉字所无者汉字之音亦有清字所未备者朕将此声音图讨论多日欲该括各国声音断乎不能朕以为性理精义内邵子声音图宜仍用汉字其清字图可以不用防养斋修书举人王兰生谙晓音韵之学尔与之商酌观其意见如何并将此防与汉大臣同阅

　　大清圣祖合天运文武睿哲恭俭寛裕孝敬诚信中和功德大成仁皇帝圣训卷五
<史部,诏令奏议类,诏令之属,圣祖仁皇帝圣训>
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷六
　　圣治一
　　康熙八年己酉六月戊寅
　　上谕户部朕缵承
　　祖宗丕基乂安天下抚育羣生满汉军民原无异视务俾各得其所乃惬朕心比年以来复将民间房地圈给旗下以致民生失业衣食无资深为可悯嗣后圈占民间房地永行停止其今年所已圈者悉令给还民间尔部速行晓谕示朕嘉惠生民至意至于旗人无地亦难资生应否以古北口等边外空地拨给耕种其令议政王贝勒大臣确议以闻
</div>
    <div class="pagination">
<a href="圣祖仁皇帝圣训_page10.html">上一页</a><span>...</span><a href="圣祖仁皇帝圣训_page6.html">6</a><a href="圣祖仁皇帝圣训_page7.html">7</a><a href="圣祖仁皇帝圣训_page8.html">8</a><a href="圣祖仁皇帝圣训_page9.html">9</a><a href="圣祖仁皇帝圣训_page10.html">10</a><span class="current-page">11</span><a href="圣祖仁皇帝圣训_page12.html">12</a><a href="圣祖仁皇帝圣训_page13.html">13</a><a href="圣祖仁皇帝圣训_page14.html">14</a><a href="圣祖仁皇帝圣训_page15.html">15</a><a href="圣祖仁皇帝圣训_page16.html">16</a><span>...</span><a href="圣祖仁皇帝圣训_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
