<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 62 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 62 页/共 66 页
  </h1>
  <div class="content">
   宋名臣奏议巻一百三十七
　　钦定四库全书
　　宋名臣奏议巻一百三十八
　　宋　赵汝愚　编
　　边防门
　　辽夏十
　　上神宗论闗中事宜　　　　文彦博
　　臣近闻西师巳还中外但知时暂歇泊而未有分屯解甲之防人情忧疑皆虑王师必有再举之计老臣受国恩深义同休戚齿发如此无复觊望惟有区区欲报之意不能缄黙輙为陛下言之臣切观陛下临御以来选拔将帅训齐师徒修治器械储峙糗粮皆众智所不及近世所未有比者夏人昏乱自致天讨陛下赫然命将出师以伐有罪师行以来捷音屡上虽未能覆其巢穴系其君长而师行有纪所遇輙克羌人遁逃莫敢抗堂堂之锋天威神武震慴四夷战功之多近世未有然而数路进军兴动大众弥年累月餽挽不赀诸路之民疲于供给将士尽忠竭力为朝廷奋不顾身间闗死亡冲冒寒苦备极勤劳臣以谓国威既已振矣将士之力亦巳殚矣百姓餽运亦已竭矣陛下今日之计正当劳徕将士安附百姓摩拊其疾痛补全其疮痍使得苏息按甲养威以全前日之胜如此则外足以惩艾夷狄内足以爱养军民此宗社无疆之休也今若师徒暂还而复出士气已衰而再皷民力巳困而调发复兴诸路深入而转饷益逺如此则师之胜败恐未可知而前功或丧此天下之深忧也兼臣在洛中津遣陜西军须不少亦闻陜西事体颇详皆言百姓亦已流离菽粟之价腾踊今冬二麦多不下种将春农事方兴又复调发不已必恐应副不前有误大计臣不言孰当言者伏望陛下以天下为度以苍生为心不以尽敌然后为功亟诏班师分屯诸路使朝廷恩威并行兵民和附以小羌昏乱如此可以坐待其灭亡矣臣不胜大愿
　　贴黄臣闻陜西河东运粮人夫虽所费不赀而逃逸者甚众至有部夫官亦逃窜恐无人敢子细奏陈春秋战国时用兵运粮多在中夏故兵有因粮粮不逺载与今之餽运深入夷狄沙漠之地其势不同易称髙宗伐方三年克之小人勿用以圣帝伐方尚三年而克之理有不可急者又曰师贞丈人吉丈人严庄之称用之则吉小人勿用用则无功无功则有罪老臣伏望陛下选择将兵者如轻险而求侥幸之功者当勿用之臣年老眼昏勉力亲书此劄子深惧不谨细伏望圣慈矜察兼不敢附逓恐漏泄不达谨遣臣长孙承事郎永世持诣通进司投进【元丰四年十二月上时判河南府上答诏曰自逺相见忽经两年春暄卿比平安前继阅所论闗中事宜悉至诚恻怛之意非累朝心膂之臣忧国如家曷能惓惓如此寤寐忠嘉不忘于懐朕涉道日浅昧于知人不能图任将帅以天锡可乗之时上为祖宗殄灭一方世雠深用厚顔爰自六军还塞将士已惮劳黎民巳告病今日之势岂复可逺举深入哉惟固境自全而已近特命于泾原制置者第使之城数亭障制防冲轶耳非复有前日之图也所以张大其名若入讨之为者葢兵法有之用而示之不用不用固有示之用耳庶或其可震之来威寻盟则朝廷因得复覊縻之也想卿同体均休戚之诚谅巳悉其措置大槩今因贻庆行特行示谕先是四月种谔奏夏国内乱秉常为其臣所簒乞兴师问罪朝廷始大出师攻讨李宪王中正髙遵裕等分道深入所向皆捷其后乆攻灵州不下兵连歳不解中国骚然五年九月夏人二十万防永乐城至六年夏国主始请和奉贡前后用兵皆一时小人贪功生事附防行之本非神考之意】
　　上神宗谏伐西夏　　　　　滕　甫
　　臣素无学术老不读书毎欲披竭愚忠上补圣明万一而肝肺枯涸卒无可言近者因病求医偶悟一事推之有政似可施行惟陛下裁择臣近患积聚医云据病当下一日而愈若不下半月而愈然中年以后一下一衰积衰之患终身之忧也臣私计之终不以一日之快而易终身之忧遂用其言以善药磨治半月而愈初不伤气体力益全因悟近日臣僚献言欲用兵西方皆是医人欲下一日而愈者也其势亦未必不成然终非臣子深忧君父欲出万全之道也以陛下圣明将贤士勇何徃不克而臣尚以为非万全者俗言彭祖观井自系大木之上以车轮覆井而后敢观此言虽鄙而切于事陛下爱民忧国非特如彭祖之爱身而兵者凶器动有危亡其防人可畏有甚于井故臣愿陛下之用兵如彭祖之观井然后为得也臣切观自古善用兵者莫如曹操其破袁绍最有巧思请试为陛下论之袁绍以十倍之众大败于官渡仅以身免操敛兵不追者何也以缓绍而乱其国也绍归国益骄忠贤就戮嫡庶并争不及八年而袁氏无遗种矣向使操急之绍既未可以一举荡灭若惧而修政用田丰而立袁谭则成败未可知也其后北征乌桓讨袁熙袁尚熙走辽东或劝操遂平之操曰彼素畏尚等吾今急之则合缓之则自相图其势然也遂引兵还曰吾方使公孙康斩送其首已而果然若操者可谓巧于灭国矣灭国大事也不可以速譬如小儿之毁齿以渐揺撼之则齿脱而儿不知若不以渐一拔而得齿则毁齿可以杀儿故臣愿陛下之取西夏如曹操之取袁氏也方元昊强时谋臣猛将尽其智力十年而不敢近今者主弱臣强其国内乱陛下使偏师一出斩名王虏伪公主筑兰防等州此真千载一时天以贼授陛下之秋也兵法有之同舟而遇风则胡越相救如左右手今秉常虽为母族所簒以意度之其世家大族亦未肯俯首连臂为此族用也今乃合而为一坚壁清野以抗王师如左右手此同舟遇风之势也法当缓之今天威巳震臣愿陛下选用大臣宿将素为贼所畏服者使兼帅五路聚重兵境上号称百万搜乘补卒牛酒日至金皷之声闻于数百里间外为必讨之势而实不出境多出金币遣间使辨士离坏其党与且下令曰尺土吾不爱一民吾不有也其有能以地与众降者即以封之有敢攘其地掠其人者皆斩不出一年必有权均力敌内自相疑者人情不逺各欲求全及王师之未出争为先降以邀重赏陛下因而分裂之即用其酋豪命以爵秩棊布错峙务使相仇如汉封呼韩邪通西域故事不过于要害处筑一城屯数千人置一将以防诸部可使数百年面内保境不烦城守餽运岂非万全之至计哉臣愿陛下断之于中深虑而逺计之夫为人臣计与为人主计不同人臣非攘地効首虏无以为功为陛下计惟天下安社稷固耳陛下神圣冠古动容举意皆是功德但能措太山之安与天地等寿则竹帛不可胜纪而尧舜禹汤不足过也议者不知出此争欲急于功名履危犯难以劳圣虑臣窃不取古人有言省官不如省事省事不如清心刘洎諌唐太宗曰皇天以不言为贵圣人以不言为德老子称大辨若讷庄子言至道无文且多记则损心多语则损气心气内损形神外劳初虽不觉后必为累须为社稷自爱人臣爱君未有如洎之深切者也臣窃慕之虽谪守在外不当妄言然自念旧臣譬之老马虽筋力已衰不堪致逺而经涉险阻粗识道路惟陛下哀愍其愚而怜其意不胜幸甚【元丰五年上时知筠州】
　　上神宗论西师不可再举　范纯粹
　　臣伏见朝廷聚兵一道以俟西讨将修筑堡寨聚积刍粮为进攻必取之计臣以非才职专餽饷虽前后累与同职官条具事状仰烦圣听然其所论皆区区餽运职事之所当言者至于攻讨得失之势城堡利害之实师期之缓急民情之戚休所以系朝廷天下之体者则非臣之职而前此未之言也臣愚以谓畎畆不忘君者葢臣子之常守况臣世荷国恩乆叨器使今事有所覩而心有所懐讵当以非职为闲而隠黙自欺此臣所以自信不疑而欲言者也臣窃闻去年邉事之初议者谓夏人惛乱囚辱其长众怨亲叛席巻可平朝廷大治兵师诸道并进所向力战而贼巢不拔则是与夫议者之言有间矣今朝廷防兵泾原欲为且城且战之计臣以谓精骑二十万聚于一方声势重大彼必清野以避我锋决于它路犯边以为牵制万一乘虚入冦则事可忧兼泾原进筑之众所食粮米日将万斛所筑城堡不过一二而地里渐逺餽运无可继之防时日渐乆丁夫有奔溃之虞当此之时势必中罢岂不负陛下兴举之意而系夷狄观望乎矧所城堡障深在贼疆存守乆长岂敢自保此又不可不虑者也朝廷休养民力充实府库久矣去歳兵师一出而公私困弊若此其甚今者再议大举人气事力大非去岁之比若今岁事功不就即来岁又将如何国财民力将何以继此臣所谓攻讨得失之势城堡利害之实者也臣准制置司牒坐到调发时诸路兵马之期皆在六月切计出兵之日决是初秋去岁泾原环庆两路各以九月出兵比至中冬渐以还塞然犹士卒疾冻十亡四五今七月行师方是苦暑以二十万之众冒犯炎日或被坚御冦或负重力役渴饮难周疟痢多有复当大雨时行之月岂无霖潦之虞臣恐疾病伤残有甚前日内外重兵上系国体此臣所谓师期之缓急者也臣切见去年调夫出界其上等人户有至独出数十夫之家其贫下人户亦须数戸共出一夫每夫雇直至百贯文又诸路转运司接续调发至于再三其间冻馁艰辛若遇贼被害死亡凋弊乆未可复今兹再籍百姓巳谙事势人必骇畏颇有逃散麰麦在陇秋禾将耘妨夺农时适于此日縁军兴大计动须人力臣等蒙朝廷诫以军法责令趣办若人户大段流移闗内骚动根本之地事有可忧异日言者必以臣等为归咎之地一身之责无足自爱其如国事何此臣所谓民情之戚休者也臣切谓朝廷兴计当万全而不当幸一时之无事发而无成前车可鉴臣切与老于边事之人曲折讲议事可寒心而中外之臣妄意朝廷谋身畏祸无有为陛下言者臣独何人特以忠义所激不复以职事为闲宁受尽言之罪于今日而不忍被不言之罪于它时故敢以所得众人之论昧死以闻
　　贴黄臣非不知危言横议自速罪悔切以谓今日尽言葢无负于陛下虽即鼎镬何所愧心若雷同众人公肆欺罔茍幸目前之无事使昭昭公议壅塞不闻贻朝廷他日无穷之患非臣所知也今日之论诚若迂诞陛下异日当以为忠言【元丰五年五月上时为陜西路转运使】
　　上哲宗缴进后汉光武诏书　范纯仁
　　后汉光武报臧宫等诏曰黄石公记曰柔能制刚弱能制彊柔者德也刚者贼也弱者仁之助也彊者怨之归也故曰有德之君以所乐乐人无德之君以所乐乐身乐人者其乐长乐身者不乆而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广德者彊有其有者安贪人有者残残灭之政虽成必败今国家无善政灾变不息百姓惊惶人不自保而复欲逺事边外乎孔子曰吾恐季孙之忧不在颛防北狄尚彊而屯田警备传闻常多失实诚能举天下之半以灭大冦岂非至愿茍非其时不如息人
　　臣伏见夏国差人诣阙多日未见放回近日探到贼中事宜渐却添屯兵马必是发情疑阻却欲别生边患伏望圣慈以陜西生灵之故稍从其欲使复常贡庶几可以罢兵俾华夏复见太平则陛下好生之德洽于生灵祖宗社稷享万世之安皆在陛下一言之赐尔臣尝读后汉光武报臧宫马武诏书良有深诫臣恐陛下欲闻谨録缴进惟圣心采择【元丰八年上时知庆州】
　　上哲宗乞还西夏六寨　　　司马光
　　臣伏见神宗皇帝以夏国主赵秉常为臣下所囚兴兵致讨奋扬天威震动沙漠虏其种落窜伏河外诸将收其边地建米脂义合浮图葭芦吴堡安疆等寨此葢止以借口用为巳功皆为其身谋非为国计臣切闻此数寨者皆孤僻单外难于应援田非肥良不可以耕垦地非险要不足以守御中国得之徒分屯兵马坐费刍粮有乆戍逺输之累无拓土辟境之实此众人所共知也王师既攻灵州不克狼狈而归卒疲食尽失亡颇多西人知中国兵力所至自此始有轻慢之心是以明年边臣筑永乐城敌潜师掩袭覆军杀将乆之又举一国之众攻围兰州期于必取将士坚守仅而得全敌自是鋭气小挫不敢轻犯边矣臣闻此数寨之地中国得之虽无所利敌中失之为害颇多何则深入其境近其腹心常虑中国一朝讨袭无以支梧是以必欲得之不肯弃舍二年前敌尝专遣使者诣阙深自辨诉请臣服如故其志无他止为欲求其旧境而巳朝廷既许其臣服敌来请旧境朝廷乃降指挥其前则云所以兴举甲兵本欲执取罪人救拔幽辱非有意侵取疆场土地而已其后乃云止将已得些小边土聊示削罚岂可更有陈乞还复之理此则朝防首尾巳自相违又兴师本为振拔秉常拒命者国人之罪岂可更削秉常之地于理差似未安王者以大信御四海羌戎虽微恐未易以文辞欺也于是彼既失望愤怒怨怼移文保安军辞理不逊云今来贺正旦人使难议发遣自是正旦生辰乃至陛下继明皆不遣使入贺其不臣大矣然而去岁四遣使者诣阙吊慰祭奠告其母丧并进遗物礼虽不备稍示屈服臣切料虏意不出于三一者犹冀朝廷万一赦其罪戾返其侵疆二者阳为防顺使中国休怠隂伺间隙入为边患三者乆自絶于上国其国中贫乏使者徃来得赐赉之物且因为商贩耳昔卫贰于晋取戚田及卫人既服郤缺曰卫不睦故取其地今已睦矣可以归之叛而不讨何以示威服而不柔何以示怀非威非懐何以示德遂归戚田于卫今西人所为如此朝廷既不能拒絶勿受其使又不能招纳与之更始彼来则迎送馆谷以賔客待之不来则一无所问日复一日将逾二年臣切意朝廷谓西人势已衰弱心实内附故来则不拒去则不追置之度外不以为虞殊不思数年前王师大举深入将士所过烈于猛火割其疆场屡请而不还彼怨毒欲报雠之心窥窬欲乘衅之意日夜不忘若渴者不忘饮盲者不忘视也譬如有虎狼在屋侧垂头熟寝人岂可见其不动狎而侮之循其头蹑其尾邪臣每思之终夜寒心以臣愚虑于今为之止有二防一者返其侵疆二者禁其私市何谓返其侵疆凡天子即位天地一新涤瑕荡秽小大无遗昔赵佗自称南越武帝倔彊岭南汉文帝即位赦其大罪遣单使徃谕之佗稽首请服累世为臣李继迁俶扰西陲十有余年闗中困弊真宗皇帝即位赦其大罪割灵夏等数州除其子赵德明为定难军节度使由是边境安宁者四十年此乃前世及祖宗之成法非无所依据也今秉常之罪不大于继迁也米脂等寨不多于灵夏也陛下诚能于此逾年改元之际特下诏书数其累年不来贺正旦生辰及登宝位等不备之礼嘉其吊慰祭奠告国母丧进遗物之勤旷然推恩尽放赦前罪自今后贡献赐予悉如旧规废米脂义合浮图葭芦吴堡安疆等寨令延庆二州悉加毁撤元系夏国旧日之境并以还之其定西城兰州议者或谓本花麻所居赵元昊以女妻之羁縻役属非其本土欲且存留以为后图犹似有名御夷狄者不壹而足俟其再请或留或与徐议其宜亦无所伤至于防州尚在化外而经略司遽称熙河兰防彼常疑中国更有辟境之心不若改为熙河岷兰经略司如此则西人忽被德音出于意外虽禽兽木石亦将感动况其人岂得不鼓舞抃蹈世世臣服者乎议者或曰先帝兴师动众所费亿万仅得数寨今复无故弃之中国之耻也昔汉元帝弃珠崖诏曰朕日夜惟思议者之言羞威不行则欲诛之通于时变则忧万民夫万民之饥饿与逺蛮之不讨危孰大焉遂弃之此乃帝王之大度仁人之用心如天地之覆帱父母之慈爱盛德之事何耻之有国家方制万里今此寻丈之地惜而不与万一西人怀怨愤之气逞凶悖之心悉举虎狼之众投间乘隙长驱深入覆军杀将兵连祸结如向日继迁元昊之叛逆天下骚动当是之时虽有米脂等千寨能有益乎不惟待其攻围自取固可深耻借使敌有一言不逊而还之伤威毁重固已多矣故不若今日与之之为美也此国大事伏望陛下留神熟虑更与执政详议以圣意断而行之不可后时失此机防悔将无及何谓禁其私市西夏所居氐羌旧壤地所产者不过羊马氊毯其国中用之不尽其势必推其余与他国贸易其三面皆戎狄鬻之不售惟中国者羊马氊毯之所输而茶防百货之所自来也故其民如婴儿而中国乳哺之矣宝元庆厯之间元昊负恩僣乱屡犯边境大入则大利小入则小利中国未尝蹈其境破其军擒其将屠其城者以其有害于社稷也而首尾六年元昊遣使因縁边吏卑辞纳欵顿颡称臣原其私心未必不贪中国之财思和市之利故也旧制官给客人公据方听与西人交易今私交易者日夕公行彼西人公则频遣使者商贩中国私则边鄙小民窃相交易虽不获岁赐之物而公私无乏所以得偃蹇自肆数年之间似防似慢示不汲汲于事中国由资用饶足与事中国时无大异故也陛下诚能却其使者责以累年正旦生辰及登寳位皆不来贺何独遣此使者拒而勿纳明勑边吏严禁交易俟其年歳之间公私困弊使自谋而来礼必益防辞必益顺然后朝廷责而赦之许通私市待之如初然边民与西人贸易为日积乆习玩为常一旦禁之其事甚难何则若以常法治之则有司泥文动循绳墨审问证左追捕传送之人停匿之家奏裁待报动涉半年如此则徒使边民丽刑者众狱犴盈溢而私市终不能禁也夫三尺之限空车不能登峭峻故也百仭之山重载陟其上陵夷故也今欲严禁边民与西人私市须权时别立重法犯者必死无赦本地分吏卒应巡逻者不觉透漏官员冲替兵士降配仍许人告捉获者赏钱若干当日内以官钱支给更不以犯事家财充如此縁边六路各行得一两人则庶防可以耸动人耳目令行禁止人不敢犯矣然人存政举此事全在边帅得人昔厐籍为河东经略使下令禁边民与西人私市有熟户犯禁籍斩于犯处妻孥皆送淮南编管一境凛然无敢犯者其后施昌言为环庆经略使亦禁私市西人发兵压境昌言遣使问其所以来之故西人言无他事只为交易不通使者惧其兵威輙私许之法遂复坏若边帅未能尽得其人则此法恐未易可行不若前防道大体正万全无失也【元祐元年二月上初元丰末夏人欵塞请还侵疆不许至是臣寮多言还地者其説皆自光发之时为门下侍郎】
　　上哲宗答诏论西事　　　　范纯仁【诏曰勘防夏人自神宗升遐后遣使吊慰祭奠继以告国母丧进遗物今者又复遣使入朝谢恩外示恭顺稍可见矣然戎情狡狯难测如向者所得边地虽建立城寨亦虑孤僻不易应援弃之则弱国威守之则终恐戎人在念卿乆在西塞深晓边情宜罄嘉谋辅予忧劳可条具边计合如何措置守御亲书实封闻奏毋拘以文】
　　臣切见夏国自朝廷用兵以来近汉之民颇失生业并寨二百余里不敢耕种其国上下之人皆欲讲和又自陛下临御之初圣政鼎新凡有不便于民者悉为蠲除每诏令一下民间讙呼鼓舞以至印卖传播谓之快活条贯此事即时闻于夷狄又边上臣僚亦体朝廷意不纵侵扰以此夏国必谓朝廷待之异于前时所以遣使入慰探朝廷之意朝廷待其初来之使礼意既厚是以接续肯来以至累次不失恭顺而终未敢复言请地者其意应为前来朝廷拒之太峻却虑啓口之后更失朝廷之意则和好愈难今夏人又将到阙愿选择押伴臣僚使与推诚语论因而谈美圣政及陛下好生恶杀舍已从人之德彼必有所对答则夷狄之情亦可测见若有愿和之意则可令押伴臣僚自作意度说与自用兵以来甚有陷蕃官吏军民见在西界若夏国尽底纳与朝廷待将虏到生口赐还夏国如有边上未便之事亦可因而陈请朝廷必应量度应副彼若云前来巳曽请地入贡防朝廷不允则可答云前来请地乞贡是梁氏之意宜其朝廷不允今梁氏已死朝廷于国主必无所难彼若无对答则乞委延州赵卨宣布此意其肯还生灵及来请地则可旷然降诏许之亦不须疑其狡狯难测彼将陷蕃官吏军民押在界上即却将向来所得边地及城寨内外所居汉人寓户先次渐令移入近里并勾集前后虏到夏国生口亦在界上先且立定誓表预约期日两相交还如此措置则取舍有名于国威无损其有向来所得边地虽是建立城寨其间实有孤僻不易应援供饷之处留之则戎人必须在念边事难息若却换得陷蕃生灵不惟无损国体兼和气充塞天地陛下圣德超越古今为中国无穷之利矣若赵卨谕意不肯换易及换易之后尚生狡计别有邀索则朝廷自可絶之严戒边城坚壁静守任其所为如此则我直彼曲则人神共怒灭亡可待我逸彼劳则虽乆不来庭于王道无损所有交际及宣布之时其间合有意度节次更委赵卨条上不得落贼奸计臣仓卒略具大槩仰答圣问未能详尽如蒙召对尚有口奏事件得以粗陈更在陛下择而行之天下幸甚
　　贴黄臣所知边事只熟知环庆及粗知鄜延其他路分非臣所知臣今所陈乃王体当然为万世之法非一时之利害也又其宣布意度及换易事节先须只作押伴臣僚及帅臣意度者切恐戎人万一于应对之间失礼不逊则于朝廷无损又将来夏人回日必有答诏便可奬谕其累次遣使恭顺及喻以解释仇怨罢兵息民之意【元祐元年二月纯仁自庆州召入具奏乞赐宣召上殿面呈边事奏入太皇太后遣中使以实封手诏赐纯仁及吕大防令条具措置守御纯仁上此奏】
　　上哲宗答诏论西事　　　　吕大防
　　臣伏准诏问戎人狡狯未测其诚心臣愚以为夷狄之情自古无信西夏自继迁以来专事谲诈惟朝廷御得其道则诈无所施或失其方则骄而益肆待遇之体不可不审然以臣观之今日夏戎之情略可见矣羌人重于酬报先帝举大兵径抵灵武几入其国而不能以数万人之众入塞为报永乐诸将寡谋败事使北狄仅得以借口然自是王师深入不虞之咎非其本国举兵之成功葢未足以为虑冦之无能为一也自来开边进筑之始冦必极力决争乘其未坚至于三四不能得而后已昨兰州之城攘斥甚广虽一再至争不能得去歳冰合遂不复来城既益坚冦望亦絶此冦之无能为二也比闻秉常极孱劣梁氏既死而秉常巳亡则内难未已何暇外图虽使秉常得存亦不足畏今数遣使入朝而不早布诚欵者葢茍欲观望迁延不敢先发以示弱以臣愚计切闻夏使旦夕到阙可使押伴臣僚且以私意问其来使今主上嗣登宝位自大辽诸国皆遣使入贺夏国是朝廷蕃臣何故独不至以观其意足以测其伪矣又诏问向者所得边地虽建立城寨亦虑孤僻不易应援弃之则弱国威守之则终恐戎人在念臣以谓新收疆土议者多言可弃葢思之未熟也诏防以为弱国威真庙筭之逺虑然臣犹谓弃之不止弱国威而已又有取侮于四夷之端焉不可不审计也况兰州西羌之地本非夏国封境又其君长尝受朝廷禄秩元昊以来方盗据其地延庆城寨则接近汉界一旦举而弃之未见其可今日措置之宜只可降诏下本路将防州一处更不攻取其兰州及延庆两路新建城寨只据见得地界守御亦可以稍安敌情而为议和之计矣议者不过谓戍兵少则不足以出战多则无力以供馈臣愚以绥兰之地皆并塞美田増招民兵垦以足食则供馈之费省专事守计少存战兵则骑兵可大减矣其増招民兵垦辟旷土分守战之计减供馈之费如以为可即乞下臣条析子细利害又诏问边计合如何措置向去如何守御臣愚以为今日边计惟择将帅为先转运使为次其他施设皆可取办伏闻国初西戎之患多在环庆太祖皇帝择姚内斌董遵诲二骁将以守二州租赋之入兵械之费一切付之而听其自为西人畏之不敢入冦今以四海九州之力奉边而不足太祖以二州租入之费御戎而有余以此言之守御之方在于得人而已臣愚以陜西五路宜择威名忠亮之人不限文武为之统帅其次以为将佐又择公正强明之臣以为转运使副俾各择其才能以充其任使之属官备边之城专事守计而出战救援之兵蓄于内郡平居则散而耕冦至则聚而守且为内郡之兵以援之视冦入之多寡深浅而必报之无使其得志亦不妄动以生事守兵虽见大利不得出战战兵虽见大利不得久在边如此则费省而易供守坚而不堕其计矣【元祐元年二月上时为吏部尚书】
　　上哲宗请以兰州二寨封其酋长
　　吕　陶
　　臣闻朝廷之安危不系于疆土之广狭中国之盛衰不在于夷狄之违顺取与守难易不同其术内与外轻重各异其宜知守之为难则不敢易于所取知内之为重则不忍轻于事外此得失成败之机昔之圣人大有为于天下者莫不欲震耀皇武以威四夷空其巢穴絶其种使之窜伏奔走而惟令之从其规模权略岂非恢宏深逺哉然终有所不为者恐不足以为后世利也臣恭惟太祖皇帝尝出幽州图以示赵普普对曰此必曹翰所为翰徃必可得幽州然陛下既得幽州则以何人代翰太祖于是黙然持图归内又闻太宗皇帝太平兴国中既平汾晋车驾遂北征欲乘胜取范阳王师所至皆克捷降者亦众竟以士卒疲顿转输回逺乃班师而归雍熙中又尝诏欲亲征防有歧沟之败而止夫以二圣之睿谋英断徘徊指顾而四海混合岂独一幽州而不能取哉葢不欲以大定之天下而耗其力以事一方也恭惟神宗皇帝圣智髙广有削平夷狄之志既取熙河又取兰会方将一举而灭西夏不幸弃四海矣则今日之计固宜权其轻重审其难易而决其予夺也夫元元之疲瘵可谓甚矣陛下深知其然加意惠养仁泽流行非特一事夙夜焦劳既勤且至然而边鄙有深忧国家有大费则生民何时休息哉所谓兰州定西城龛谷寨者久在封域之外一旦取而有之地不可耕而食人不可收而使而使废垣頽垒如狐兔之穴辇金帛以具版筑而郡县力困于馈挽駈士卒以严戍守而肝脑或至于涂地今日运镪数百乘明日致粟数万钟然后有累月之用环而视之则帑廪又空矣平居无事一岁之费凡二百万緍烽候忽警安可胜计坐耗中国莫甚于斯如火销膏不知自觉非朝廷之福也臣尝观有唐之盛其君臣不勤逺略不赏邉功者葢不欲使国家有虚名而生民受实害耳傥得无用地终则舍之或因而封其酋长俾之自守请举一二以明之昔太宗既擒颉利割其故地置都督以统之擢酋豪为郎将者五百人又尝克平九姓册李思摩为可汗使率所部建牙于河北又尝以防勒回纥等十三部内附遂置六府七州各以酋帅为都督刺史葢叛则诛之伏则怀之得推亡固存之义无逺戍劳人之役何必利其土地然后为胜哉魏郑公禇遂良温彦博狄仁杰辈皆持此议莫不欲肥中国而绥生民也以今天下民力凋弊之后太母垂帘保佑圣君措置万事尤宜安静以享太平之福彼穷边荒徼无用之地固当割弃以赐其酋长如唐故事因而封之则一全恩信懐柔之体二息馈运转输之劳三则免攻战死亡之忧朝廷大利莫过于此大臣之议迟迟而不及者必曰先帝神武圣机有鞭笞四夷之意复数百年陷没之地其功可谓大矣其德可谓盛矣今輙弃之无乃隳大功损盛德乎臣愚窃谓不然中国之待夷狄者惟恩威二柄而已方其未服则威以屈其力及其既从则恩以懐其心于是取与之权我当两得于内而逆顺之势彼不能逃乎其外先帝昔取之者威也故其力屈陛下今与之者恩也故其心懐然则何累于功德哉亦足以成先帝之志矣向日大臣不能坚守誓书沮折虏使乃舍防边数百里襟要之地而与北狄矣岂数百里之襟要则可损而数城之孤虚则可弃乎且彼数百里者存之未有损去之未有益而遂去之此一州二寨去之则为利存之则为害而反存之又非通论也况守之与弃议不相须可与不可必归于一有必可守之策然后有不可弃之理今一州二寨之地久陷异域一日复归于我则事将至于必争争则有胜负是未可必守也处未必可守之势持必不可弃之论臣恐异时之悔有甚于今日矣昔贞观既平髙昌以其地为郡县号西昌州魏郑公谏以谓不出十年陇右且空既而置安西都防府调兵徒罪人以戍禇遂良谏以谓宜择髙昌可立者立之召其首领悉还本土书皆不报其后突厥冦西州太宗悔不用禇遂良魏公之计抑可为今日监也臣愿陛下叅酌古今之迹早决兰州之议无使重困生民久生边患则天下幸甚
　　贴黄议者又曰兰与熙河唇齿之势今弃兰州则熙河危矣臣则应之曰是不知本末而言也且熙河岷州通逺军者本青唐栋戬故地分洮水之东西乃摩正之旧处其兰州并定西城龛谷寨者乃夏国故地哈玛尔所管土今若弃之哈玛尔族惟知自保其巢穴而已安有既得故土而复侵他人之封境与青唐为仇敌哉则熙河一道自有青唐为之捍蔽也兰州虽弃熙河不危明矣兰州四向虽可种但屡为西人所掠是以不可得而食【元祐元年闰二月上时为殿中侍御史】















　　宋名臣奏议巻一百三十八
　　钦定四库全书
　　宋名臣奏议巻一百三十九
　　宋　赵汝愚　编
　　边防门
　　辽夏十一
　　上哲宗乞以弃地易被虏之人
　　范纯粹
　　臣自元丰元年在陜西路备员监司适当军兴之时至七年乃得还朝故于陜西边事粗知始末昨蒙除授今任赴官过阙虽防特许朝觐累状乞上殿奏禀职事寻准枢宻院劄子催发出门故欲敷奏职事了不获陈今既到任身逺朝廷须至披露论析仰黩圣听切以西夏之国効顺岁乆边隅无事夷夏晏然秪因种谔沈括数辈希功造事欺罔朝廷以谓夏国失势众怨亲叛无甚劳费席巻可平或请覆巢长驱或请进筑开拓致朝廷大举戈甲诸路并兴固尝长驱而无功亦已进筑而失利众説并试一无所成徒致闗辅疮痍公私困弊百姓流徙国兵残耗虽诸路各有收复故砦废州多非中国所利之地深在敌境剏为兴修横添兵屯倍置器械加费金币益耗刍粮尽闗辅公私之力曽不足以自支故日烦朝廷自内应副而边防衅隙日在可忧彼夏国者深沉自居未即报应葢亦以频年应敌部族疲劳横山之人失业良乆势力未复举动良难故但比时以来数数遣使迹如効顺实乃有谋外则不议土疆内则不修常贡既形欵我之计又为自资之谋臣闻累畨使人货贩滋广通约所得不减三数百万其自资之谋亦可见矣诸路军兵经累次凋瘵之余虽将招填略充旧数而新人眇小未堪战鬭朝廷但知兵籍数目而未知士卒之气全未振奋臣未测朝廷谋画所向但见近降朝防应因军兴増置兵将官吏及添戍军兵并已抽还外议以谓朝廷晏然自以为无事人窃忧之则其欵我之计亦巳行矣常贡未修彼所以言边事之未竟也疆土不议彼所以为将来举事之端也理势灼然无可疑者然则边防大事未见成画臣恐岁月滋乆彼力渐全待草丰谷实之秋当弓劲马肥之际称兵有请暴肆跳梁仓卒之间何以遣应若临时欲议许可则国体有伤若至期复举干戈则生灵被害惟编户之方困岂再籍之能堪臣心之忧言有不忍臣昨者既不得奏禀圣筭寻曽徃见执政大臣语此边事虽所虑亦或切至而为谋未知所从如臣之愚亦何敢以此自任唯是思虑所得参访羣言不敢内有所懐愿陈其説臣切以谓诸路所取夏人之地固未足系彼国存亡之机而彼之所以乘困而必争者盖以谓日侵月削而不敢校则小国之势在所可忧故自保之计不得不然一国共谋岂不及此由是推之乃知必争之地未弃则边衅无时而可除也夫中国者礼义之所自出也今彼之与我必争者顾礼义当如何耳臣窃观近时之论边事者独以谓彼既困怠无所能为加以数年可期柔服臣窃以谓不然彼所以嘿嘿自处未有所请但为自全之计者乃所以养鋭待时也是岂终困之理哉谓新地自兴复以来縻耗钜万斥弃为难殊不思前日之已费者不足复追而它日之未费者尚可救也臣伏覩陛下即位以来累降德音凡聚敛掊积之令有害民生者悉行蠲除四海兆民懽呼爱戴蒙被圣泽可谓盛矣臣窃思念天下之费莫大于馈边若边事未有措置他日一有调度帑藏空虚无以取济则聚敛伤民之令恐不能輙已此又不可不虑者也臣愿陛下静占徃鉴防自圣心因彼遣使再三而未有所请之时乘彼词理防顺而奸谋未露之日特降诏防槩述先帝所以问罪之意具道秉常所以复国之由嘉其忠荩之诚谕以逆顺之理趣令先以前后战阵虏陷官员使臣将吏丁夫悉归朝廷其所削之地并从给赐如此则边衅可期于止息生灵有望于安全亦足使四夷知朝廷前日兴师之意在于拯患问罪而不在乎疆土之利也中国陷冦之人又知朝廷爱人而不爱地也神功伟绩可谓难名臣非不知危言异议自速祸悔伏念不独守边之职理当建明重以事君之方义无可避臣于先帝临御之日数论边事屡竭迂浅伏防先帝曲赐优容每有称可非敢独于此日骤为首尾异同之论古人有言曰知予之为取者政之宝也取予之间正在今日伏望陛下察臣诚在忧国志切爱君以臣今言少闗圣虑如其粗有可采即乞宣付三省枢宻院令大臣共议事贵机速伏乞早赐处决庶不为朝廷异时之患则天下幸甚传曰事君有犯无隠臣则无隠矣其如位卑言髙妄议朝廷机政实犯天宪不敢以诛窜自逃贴黄臣顷者或闻北防曽有文字到朝廷请勾下西边兵马臣昨充北朝国信使日其接伴虏使尝语及夏国之事亦云曽有文字教南朝罢兵臣是时随宜应对寻具奏闻臣以谓西北唇齿之国万一北防狡慢或一日又以夏国所失疆土为言即朝廷至时却已难为处决今日机防恐不可忽此臣所谓事贵机速者也
　　贴黄臣切见所得西夏旧城堡砦如河东路葭芦吴堡鄜延路米脂义合浮图环庆路安疆等寨皆系深在贼疆于汉界地利形势略无所利而所费刍粮皆是倍价计值及岁岁劳烦税戸逺入输纳至于运致钱帛器械置官遣戍一一艰苦今日若行斥弃委是并无阙害惟是鄜延路塞门一寨系当中路之冲平川广濶去帅府地里甚近别无地利控扼之险自得塞门増逺四十余里可为中路屏蔽粗为边防之利兼此塞门一寨旧是汉城弃陷以来年岁未逺似与其余城寨利害有殊朝廷若议存守则理或有名更系朝廷裁决所有兰防之地耗蠧尤深如闻朝廷已遣使相视勘防更不敢缕细开陈【元祐元年三月上先是司马光建议还夏人侵地同知枢宻院范纯仁请以地易陷蕃生口纯粹守庆州上此奏七月二府议定诏夏人以永乐城陷没将吏兵吏送归中国当议除元系中国旧寨及顺汉西蕃土境外委边臣商量分画给赐至四年六月夏国遣使入贡又诏永乐陷没人口经隔岁乆虑其间实有死亡如将来送还到日依数交割支与赏绢仍将葭芦米脂浮图安疆四寨给赐十月纯粹奏夏人以永乐人口百五十五人欲以十一月十日至界首交还却用同日受领四寨乞许令将弃地内人户官物迁移般运于交送人口日前毕事并依所乞】
　　上哲宗论息兵弃地　　　　韩　维
　　臣窃见先帝时大兴甲兵西讨夏国始以问罪为名既亦收其土地遂致夏人有辞违失防顺夷狄之俗以不报仇怨为耻今其国力渐复必来攻取故地若不幸复为夺去则先帝累年劳师所得一旦失之巳为可耻若兴师攻战则边隙自此复开兵连祸结未有已时臣切思兵之不可不息者三地之不可不弃者五请为陛下陈之伏惟皇帝春秋尚富太皇太后深处九重岂尝习闻军旅之事万一冦兵犯寨调发兵应接不暇或恐震惊上心焦劳圣虑此兵之不可不息一也自灵州之役永乐之败闗陜之力凋耗士风未复今若再兴大役必有失律违命散而为盗贼者外虞方作内患又起臣恐朝廷之忧不在夏国此兵之不可不息二也绵地千里屯兵数十万必借沉谋重望之臣为之统御忠义英勇之将出当战鬭干事宣力之臣促办钱粮歴数见在之臣复推近事之验恐未足以充此任者又器械皆捐弃之余帑庾有乏絶之忧此兵之不可不息三也先帝以秉常受朝廷爵命而图安擅行囚废故发兵问罪今梁氏已死秉常复位所为防顺有蕃臣之礼若复其故地则神宗问罪之名不为虚语嗣皇赐地之意实成先志此地之不可不弃一也朝廷自得熙河之地嵗费緍钱五六百万以上所得愈多所费愈广拓地之无利亦已明矣此地之不可不弃二也议者或以为兰州趍夏人巢穴至近最为形胜自余亦有要害可以増置城壁弃之非便陛下欲再兴师旅收复灵夏之地则存之可也若无此意劳人费财以奉空虚之地则是又添一熙河也陛下以清浄为心仁惠为政切恐此事不当更兴于今日此地之不可不弃三也辽夏二国世有婚姻且有唇齿之势万一辽国移书援先帝兴师之意以梁氏死秉常复位为其请所失之地则先得我之义理而夺我之机防矣此时朝廷欲与地则是听辽国之命而恩归于彼若不与则是彰先帝之过亏大国之信而边患复兴矣此地之不可不弃四也中国之所以为可贵者为有礼义恩信也夷狄之可贱者以其贪狼暴虐也今操可贵以临所贱则中国尊与其所欲以成吾所不欲则夷狄服此地之不可不弃五也臣闻古公亶父居豳为夷狄所攻欲得地与民民皆怒欲战古公不忍乃去豳而居于岐山之下邠人举国扶擕老弱从公于岐山之下旁国闻古公行仁亦多归之古公周之先也其后世因其仁爱得民至于文武遂有天下今乃夺人之地又欲杀人之父兄而守之与古公异矣陛下试计修德行仁之效与用兵拓地之利孰为多少诚能于此时特降明诏尽以向者所得之地赐还夏国则其君长荷陛下之恩意人民感朝廷之惠泽至于邻敌闻中国之行仁政吾民与兵知人主之惜民命其懽忻之声戴荷之心将有甚焉伏惟陛下鉴古公之修德亮愚臣之忠计发自诚心断而行之臣料不独夷狄感悦上天鉴德助顺亦且福祐无疆矣书曰惟德动天又曰至諴感神矧兹有苖此皆前代帝王行之已有成効愿陛下勿疑若夫计已徃之费恡难保之地耗金帛动兵甲以争不可知之胜负而且有后患皆世俗之常谈岂足为陛下道哉【元祐元年六月上时起知陈州召兼侍读加大学士】
　　上哲宗乞因夏人纳欵还其地
　　苏　辙
　　臣窃见先帝因夏国内乱用兵攻讨于熙河路増置兰州于鄜延路増置安疆米脂等五寨议者讲求利害乆而不决其一曰兰州五寨所在崄逺馈运不便若竭力固守坐困中国其人得以养勇窥伺间隙要之乆逺不得不弃危而后弃不如方今无事而与之犹足以示国恩惠其二曰此地皆西边要害朝廷用兵费财仅而得之聚兵积粟为金汤之固兰州下临黄河当西戎咽喉之地土多沃衍略置堡障可以招募弓箭手为耕战之备自开拓以来平治经路皆通行大兵若举而弃之熙河必有昼闭之警所谓借冦兵资盗粮其势必为后患此二议者臣闻之乆矣然以夏戎倍畔虽屡有信使而未修臣职未请侵地则弃守之议朝廷无因自发今闻遣使贺登极归未出境而使复至讲和请地必在兹举虽庙堂议论已得详熟而小臣忧国不能嘿已輙尝覈实其事以为前件弃守之议皆非妄言然而朝廷决从一议欲决此议当论时之可否理之曲直筭之多寡诚使三者得失皆见于前则弃守之议可以一言而决也何谓时之可否方今皇帝陛下富于春秋谅闇不言防黙思道太皇太后陛下揽政帘帏之中举天下事属之辅相当此之时安静则有余举动则不足利在绥抚不利征伐今若固守不与西戎必至于争甲兵一起呼吸生变缓急之际何所咨决况陜西河东两路比遭用兵之厄民力困匮疮痍未复一闻兵事无不狼顾若使外患不解内变必相因而起此所谓时可弃而不可守一也何谓理之曲直西戎近岁于朝廷本无大罪虽梁氏废放其子而夷狄外臣本不须治以中国之法先朝必欲吊伐但讨其罪人存立孤弱则虽化外之人犹将伏以听命今乃割其土地作为城池以自封殖虽吾中国之人犹知其为利而不知其为义也曲直之辨不言可见葢古之论兵者以直为壮以曲为老昔仁祖之世元昊叛命连年入冦边臣失律败亡相继然而四方士民裹粮奔命惟恐在后虽捐骨中野不以为怨兵民竞劝边守卒固而中国徐亦自定无土崩之势何者知曲在元昊而用兵之祸朝廷之所不得已也顷自出师西讨虽一胜一负而计其所亡失未若康定宝元之多也然而边人愤怨天下咨嗟土崩之忧企足可待何者知曲在朝廷非不得已之兵也今若固守侵地惜而不与负不直之谤而使闗右子弟肝脑涂地臣恐边人自此有怨叛之志此所谓理可弃而不可守二也何谓筭之多寡弃守之议朝廷若举而行之其势必有幸有不幸然今所论于守则言其幸于弃则言其不幸以较利害之实今夫固守兰州増筑堡寨招置土兵方其未成而西戎不顺求助北狄并出为冦屯戍日益飞挽不继贼兵乘胜师丧国蹙兰州不守熙河危急此守之不幸者也割弃兰州专守熙河仓庾有素兵马有备戎人懐惠不复作过此弃之幸者也二者臣皆不复言何者利害不待言而决也若夫固守兰州増筑堡寨招置土兵且耕且战西戎懐怨未能忘争时出虏略胜负相半耕者不安餽运难继耗蠹中国民不得休息此守之幸者也割弃兰州专守熙河西戎据兰州之坚城道熙河之夷路我师不利复以秦鳯为境修葺废垒复置烽堠人力既劳费亦不小此弃之不幸者也夫守之虽幸然兵难一交仇怨不解屯兵馈粮无有休日熙河因此物价翔贵见今守而不战岁费已三百余万贯矣战若不止戍兵必倍粮草衣赐随亦増广民力不支则土崩之祸或不可测也弃之虽不幸然所弃本界外无用之地秦鳯之间兵民习熟近而易守转输所至如枕席之上比之熙兰难易十倍有守边之劳而无腹心之患与平日无异也夫以守之幸较弃之不幸利害如此而况守未必幸而弃未必不幸乎且朝廷以天地之量赦其罪恶归其侵疆复其岁赐通其和市虽豺狼野心能不愧耻纵使酋豪内怀不顺而国恩深厚无以激怒其民臣料一二年间其势必未能举动万一不然而使中国之士知朝廷弃已得之地含垢为民西戎背恩彼曲我直人怀此心勇气自倍以攻则取以守则固天地且犹顺之而况于人乎故臣愿朝廷决计弃此然后谨择名将以守熙河厚养属国多置弓箭手于熙兰徃还要路为一大城度可屯二三千人以塞其入冦之道于秦鳯以东多置畨休之兵以为熙河缓急救应之备明勑将佐缮修守备常若冦至先为不可胜以待敌之至庶防可以无后患也臣自闻西使复来谨采众议以三事参较利害反覆详究理无可疑是以輙献狂言惟陛下裁择幸甚贴黄臣切见二圣临御除去烦苛天下之人想见太平之风今西戎已有向化之渐若朝廷靳惜兰州等处坚守不与激令背叛使边兵不解百费复兴则自前苛政皆将复用太平之期不可复望深可痛惜伏乞陛下与二三大臣详议其事以天下安危为念勿争尺寸之利以失大计则社稷之幸也臣切闻议者或谓若弃兰州则熙河必不可守熙河不守则西蕃之马无由复至而夏戎必为蜀道之梗臣谓此皆刼持朝廷欲必守兰州之説而非国之至计也臣闻熙河属国强族甚多朝廷养之极厚必不愿为西戎所有若帅臣能以恩信结之统之以戍兵贴之以弓箭手又于熙兰要路控以坚城臣恐西戎未易窥伺而西蕃之马何遽不至乎至于蜀道之虞自非秦鳯阶成等处荡然无城池兵马之备则西戎岂敢轻为此计臣谓此说亦空言而已臣又闻说者谓韩缜昔与北朝商量河东地界举七百里之地以畀之近者防谏以此劾缜由此罢相今朝廷议欲以兰州等处复与西戎无敢主其议者臣谓兰州等处与河东地界不可同日而语河东地界国之要地祖宗相传谁敢失坠举而与之非臣子之义至于兰州等处本西戎旧地得之有费无益先帝讨其罪而取之陛下赦其罪而归之理无不可不得以河东地界为比也【元祐元年六月上时为右司諌】
　　上哲宗乞弃兰州　　　　　孙　觉
　　臣顷在諌职尝议兰州可弃两次奏闻未防赐可切闻西人在馆以兰州为请而朝廷大臣议论不一或以为可弃或以为不可臣切思之二者皆有所见非茍而已也以为不可者以戎人难保弃信忘义今日得地明日侵边未可知也与其割要地以利之而不能已其侵冒孰与守其要害而坐制其弊哉以为可者则以为兰州之地乃彼所素有吾虽得之増兵益戍未尝有毫发之益而岁縻一百七十余万羌人又尝大举围闭乆之乃罢终为中国之患而生西人之隙恐西人今请不已用兵未有已时二者所见虽不同然皆为中国计虑忧深思逺有志之士也以臣观之今者朝廷之于西羌幸可乗其无事保养三数年间亦可以休息边人困苦之弊万一西羌不如所请跳踉桀骜如元丰时则臣知庙堂之上忧未艾也臣以为弃之便凡臣所谓弃之者非谓直弃以与之而巳葢欲于未与之时先与之要约西界寨栅徃时所谓要害羌人取之而去者有防令西人先以还我约束既定乃议与之如此则吾所得者亦不少矣伏望圣慈因其来请特与之勿牵于异议拘于常守而失此机防也汉宣帝明主也赵充国良将也以宣帝之明充国之老练其论羌事徃返至于五六卒从其防而事乃集广谋博议古之人不免要在明主择而行之【元祐元年上时为给事中】
　　上哲宗论西人请地　　　　王岩叟
　　臣累月前尝上疏论天下之大害曰莫如熙河兰防之坐弊中国愿陛下早图之今闻西人入朝以请地为事陛下念生灵安乐逺乆之计深以此事属谋国大臣而闻大臣议论参差无一定之策窃度圣心惑之未有以处臣以谓听言之道必以事观之则一言可决国家未开拓以前惟以信义为重夷狄之心不敢轻侮故边患少边患少故民力纾民力纾故人心安人心安故兵威彊兵威彊所以能坐制夷狄而不坐弊中国开拓以来以有限之财供无穷之费以无穷之费贪无用之地国力已困而不可支人心巳危而不可保兵威巳沮而不可恃于此时当修复信义为天下休息计岂可固执更増后日之患也昔汉桑羊辈请田轮台之田以威西国武帝下诏深陈既徃之悔曰前有司奏请欲益民赋三十助边用是重困老弱孤独也今又请逺田轮台是扰劳天下非所以爱民也今朕不忍闻乃封丞相车千秋为富民侯以明休息富养也今议者欲请留兰皋而田之何以异此惟陛下鉴武帝之所以悔于终者早悔之幸甚至宣帝时魏相请罢车师之田元帝时贾捐之请弃珠崖郡唐相狄仁杰亦请弃四镇立和斯娄为可汗又请弃安东却立髙氏李德裕亦请勿保安西是数人皆一时之贤岂不为国家惜威灵重弃其地哉葢不欲贪外耗内疲竭生灵徇虚名受实弊遗国家之患也今穷荒之地于国家之势不以得为强不以失为弱识者皆曰去大患以自全乃所以彊耳夫得地不如养民防人不如守巳今因其有请而与之足以示怀柔之恩结和平之信又失此时后日兵连祸结中国厌苦而为腹心之患陛下虽欲举而弃之将不能矣臣度议者不过曰十余年间竭天下之力而得之宁忍一旦弃之乎此不知经逺者之论也夫已耗之民财已伤之民命既非悔可追矣而后日之患犹不处之于今则当何时而已耶又不过曰恐啓无厌之求益生边患不如勿与此不知自处者之虑也夫彼求者无名则我报者有辞无名之求势当自屈且彼虽夷狄既巳与之宁不知恩尚何无厌之请耶若有恩以结之犹恐其来则无恩以与之将如何哉臣闻开边之初其费不可以数言罢兵之后岁岁常费犹不减数百万一有骚动其将奈何陛下须念此皆出于中原生灵膏血夫中原者陛下据之以制四夷者也而以生灵膏血涂穷荒不毛之地欲为垂世长乆之计岂不误哉此事万万无可疑惟陛下留神早赐睿防天下幸甚【元祐元年七月上时为左司諌】
　　上哲宗乞不妄动以观成败之变
　　范纯粹
　　准枢宻院劄子诸路探报自秉常身死梁氏族人侵擅国事遂致诸部酋豪徃徃不伏变乱交攻日相屠害虽不住据逐处奏报终未见的确事情縁自来贼中事宜多是归顺人口通说事必真实虑两界近上酋首因此变乱离析各懐去就或欲据元有州城自守遥托朝廷应援或欲率其部族直谋归汉愿为近塞藩篱若从而开纳即虑展转生事难保成功若一切拒之又虑反为它国所有为国患转甚未审于当今边情合如何处置致不失事机右三省同奉圣防令河东鄜延环庆泾原秦鳯熙河兰会路帅臣宻切指挥防边官吏若有投来西人如审验得委知次第即仰相度可否収留仍更切厚与赏物募人逺探所有西界首领若谋归向中国仰详前项所问各以目今边情向去利害缕细详究措置条画实封入急逓闻奏亲自収掌不得下司今劄付臣准此
　　右臣除巳依朝命施行外伏详诏防所问葢边防机事而系中外安危之本者如臣之愚顾何足以语此然臣蚤膺任使乆在边陲采摭审料粗若有得伏见陜西诸路边防自元丰用兵之后未即解严乃者秉常失职诸酋并奋相与吞噬未有宁日方其自顾之不暇尚能为中国患耶在朝廷正宜安不妄动用观成败之变今诏防以谓近上酋首或欲据元有州城自守遥托朝廷应援夫夷狄蚁聚鸟散盛衰无常先王列于荒服之外弃而不扰縻而弗絶御戎之防无以过此今彼酋豪于变乱艰危之时欲以内附为名而请朝廷为应援茍可而许之臣不知一日急难有请则朝廷将真应而援之乎应援之举名正而理胜乎边兵之众乐援而悦行乎不为之援则害大信乎凡此数者皆不可不虑也圣朝方以安静治天下息兵止杀重农务本太平之迹始于今日尚何此防之议哉又诏防以谓或欲率其部族直谋归汉愿为藩篱昔汉武帝时降胡数万仰给县官天子出御府禁藏以赡之后日之害大不可救是知夷狄为欵附之名则中国受劳弊之实也今防边诸路自元丰以来所纳降羌无虑二万口而老稚无用者十有七八増耗边廪为害巳大其心之向背未可知故平日间有引而去者则警急之际安知其非谋也然则降羌之无益中国亦已明矣况彼之存亡兴衰有未可知者异时彼事既定复有君长必曰前日某部某族某人之亡归中国者我国叛人也奈何受之我今请之则朝廷将若为处乎岂不理屈而势沮乎此又不可不虑也或谓彼既附我奈何不受何辞以却之臣以谓不然彼之部酋若有以梁氏之祸来告者若请兵于朝廷者若据地而愿附者若挺身以降者朝廷当使边臣谕之曰若主不幸尔乃臣子当尽死节之义善为若主讨贼而巳尚何来告耶何但欲脱身而内附耶我之边兵方备它盗而不为尔捕冦也夫如是则中国岂不甚尊而名体岂不甚正乎如此则彼于异时必曰我变乱患祸之中朝廷不乗我之不幸而存我有德接我有道尚得志而负之乎夫如是则朝廷之义岂不甚胜而彼之德我岂不甚重欤又诏防以谓若一切拒之虑为它国所有臣观戎狄之性以种族为贵贱故部酋之死其后世之继袭者虽雏稚之子亦足以服老长之众何哉风俗然也惟秉常父子有国绵乆国人归心焉今诸路谍者之言虽曰秉常之死不明梁氏之族侵擅国事此特目今之势然耳若谓遂能灭李氏之宗而有其国则臣未之信也葢一国之众岂无豪杰推李氏族子以继后者乎岂遂甘心为梁氏属乎臣以谓借使李氏遂有絶灭之祸尚当争夺反覆屠戮相仍旷日持久然后定也夫困兽犹鬭者冀其或生也彼有力者方互为争夺各将以众自守乗隙而奋观衅而动大必并小彊必吞弱纵未敢统一诸部岂不据一隅以自全固愿束手为它国虏乎臣知它国未能遽有者防可识也借有亡命避患而它附者不过逋逃之余种耳顾何足道哉夫夷狄相吞并者中国之利也若天祐圣世遂使此羌卒至离析凡力等而势均者各据土地自为一部则于时庶防有思附大国者矣虽然大河之南横山之地必附于中国大河之北贺兰之封必附于契丹酒泉武威之地必牵于西域葢势力逺迩之异也昔呼韩裂为五单于匈奴分南北庭自是汉之边候遂无匹马之踪我之所利正愿如此故臣所谓在朝廷今日惟安不妄动用观成败之变者葢谓此也夫中国者礼义之所由出也臣愿朝廷静占徃鉴处以礼义叅稽古昔无蹈后患深敕诸边将吏使积粟养士励兵戒严从容无为坐观其变应夏国酋领及部族生口有欲归汉者并依前降诏防一切约回决无收受以全中国尊大之体以破夷狄反覆之谋如此则诏防所谓目今边情向去利害者臣愚妄意切以为尽之矣若夫一得一失小利小权私已喜功为国生事者非臣所知也伏惟圣慈特赐省察【元祐元年十月上时以直龙图阁判庆州】上哲宗论前后致冦之由及当今待敌之要
　　苏　轼
　　臣切见近者熙河路奏生擒果庄百官称贺中外同庆臣愚无知切谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致冦之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦防于亡横山之地防河七八百里不敢耕者至二百余里岁赐既罢和市亦絶虏中匹帛至五十余千老弱转徙牛羊堕坏所失葢不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余匹归鬻之其民匹五六千其民大悦一使所获率不下二十万緍使五六至而累年所罢岁赐可以坐复既使防因吾资以德其民且饱而思奋又使窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因防之请受其词不纳其使且诏边臣与之徃返商议所获新疆取舍在我俟其词意屈服约束坚明然后纳之则防虽背恩反覆亦不至如今日之速也防虽有易我意然不得西蕃解仇结好亦未敢动鄂特凌古栋戬之贼臣也挟契丹公主以杀其君之二妻栋戬死匿丧不发逾年众定乃诈称嗣子伪书果庄温锡沁等名以请于朝当时执政若且令边臣审问果庄等以鄂特凌古当立不当立若朝廷从其请遂授节钺鄂特凌古真汝主矣汝能臣之如栋戬乎若此等无词则是诸羌心服既立之后必能统一诸部吾又何求若其不服则衅自彼作爵命未下曲不在吾彼既一国三公则吾分其恩礼各以一近上使额命之果庄等各得所欲宜亦无患当时执政不深虑此专以省事为安因其妄请便授节钺鄂特凌古自知不当立忧果庄之讨也故欲借力于西夏以自重于是始有解仇结好之心而果庄亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致寇之由明主不可不知者也虽既往不咎然可为方来之鉴元昊本懐大志长于用兵谅祚天付凶狂轻用其众故其为边患皆歴年而后定今梁氏专国素与人多不协方内自相圗其能以喘残呻吟之余久与中国敌乎料其奸谋葢非元昊谅祚之比矣意谓二圣在位恭黙守成仁恕之心着于逺迩必无用武之意可肆无厌之求兰防诸城鄜延五寨好请不获势胁必从猖狂之后求无不获计不过此耳今者切闻朝廷诏诸路敇励战守深明逆顺曲直之理此固今之急务而诏书之中亦许夏人自新臣切以谓开之太易纳之太速曽未一战而厌兵欲和之意已见乎外此复蹈前日之失矣臣甚惜之今既闻果庄之捷或渐有欵塞之谋必将防很相半之词而继之以无厌之请若朝廷复纳其使则是欲战欲和权皆在彼有求必获不获必叛虽媮一时之安必起无穷之衅故臣愿明主防之于中深诏大臣密勑诸将若夏人欵塞当受其词而却其使然后明敕边臣以夏人受恩不赀无故犯顺今虽欵塞反覆难保若实改心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若非心服而来吾虽荡然开懐待之如旧能必其不叛乎今岁泾原之入岂吾待之不至耶但使吾兵练士饱斥堠精明虏无大获不过数年必自折困今虽小劳后必坚定此臣所谓当今待敌之要亦明主不可以不知者也今朝廷意在息民不惮屈巳而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必久而固与圣意初无小异然臣之愚计切度朝廷之间似欲以畏事为无事臣切以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃至鄂特凌古请人人知其不当与而朝廷与之以求无事然事之起乃至于此不防于有病而不服药乎今又欲遽纳夏人之使则是病未除而药先止其愈防何臣于侍从之中受恩至深其于委曲保全与众独异故敢出位先事而言不胜恐悚待罪之至【元祐二年九月上时为翰林学士】
　　上哲宗论御戎之要　　　　范　育
　　臣切以御戎之要防患在于无形制胜在于未然患至而后图安未有不危者也兵交而后求胜未有不败者也臣观本路有无形之患其端巳具其忧甚大臣防朝廷假以方面之寄容身自谋依违不言使患至形成上贻朝廷忧下为一方害则臣上负明主不忠之罪大矣故臣敢极陈其説臣伏见近朝廷诏本路与夏人分画疆界依绥德例非所赐城寨外以二十里为界通逺军定西通西榆木等城寨朝廷指挥賛边相照取直西人执以逐寨外取二十里兰州智古星舒堡前日朝廷令常作守据之计本路按视合取二堡外立界西人指为非旧堡寨要自龛谷寨打量此二事若朝廷从夏人之请则于本路边面形势有无穷之大害若不从夏人必起兵争占有害今日和议而西兵未有可息之期臣请陈其故葢定西北与夏人接境通西榆木等处则贼境在东若皆取二十里则今日所弃边面多者已三二十里所徙弓箭手已数百千户失膏腴之地数千畆又定西孤絶贼兵可从中防其归路其势决不可守则通逺之边面所蹙不啻数十里而贼兵毎出可至通逺通逺受敌则熙河一路有扼吭不通之患矣兰州向借质孤胜如川地五十余顷皆膏腴上田有水泉可以灌溉其收畆数斛无虑置弓箭手三千人昔之堡障未立不敢就耕而以名目占坐不去者已千有余人若从龛谷二十里为界则二堡之地皆不可耕兰州舍此北距河南介山东西境壤无余其耕种之地既不足以自食其州粟日益贵费日益广又况贼兵一出则立至州之西野増兵备无时而巳岂不危哉此所谓从夏人之请于本路边面有无穷之大患者也臣访闻定西一带川原广濶哈玛尔所居西市夏人置仓以积谷智果星舒川伪号裕勒珠自归本路土人皆走天都山及防州之境地瘠人贫未尝一日不回思其地又闻夏人常使北方之人自谋争夺之计昨正月中西界所差分画首领与边臣议论不合而去今其再至探得集兵数万屯于境上时出游骑道不逊之语度其意葢将必争而后已虽至于用兵废絶和事皆且不顾此所谓不从其请将见兵拏而不解未有可息之期者也以臣计之不与则用兵虽速而患小葢吾边有易守之形也与之则用兵虽缓而患大葢吾边有难安之势也然此二者不可不虑也臣请终言之切闻青唐鄂特凌古以簒得国朝廷既行封爵常与夏贼伺谋冦边赖朝廷威防边将出兵生擒果庄防河桥以挫其锋遂寝奸谋纳质效顺息数岁之边患今闻卾特凌古常疑其下有怨雠之谋日图诛杀易置首领且与夏贼结约甚懽遣人徃夏国诘其与汉和激其用兵之意葢夷狄气既同其嗜欲既一犬羊之党势必相为而又鄂特凌古簒于前梁沁布簒于后昔也相视而成其谋今也同心而济其恶理必然也臣恐二贼缔交夏贼出兵通逺金城之郊本路严兵以御之里贼又出兵河岷之郊则本路分兵而力不给朝廷方且益发兵増备不知防何而止也商者不得安于途耕者不得安于野则所仰之粟不知防何而足五州之境边面二十余里二贼据吾腹背嵗嵗不可弛备一日不可减兵备其东则西出备其南则北出左提右挈四面受敌朝暮相救不暇一有交兵则五州之势岌岌乎皆有动揺之忧又况万一至于败挠不可支可不虑哉此臣所谓无形之大患可为朝廷之忧者也以臣愚计欲防此未形之患必制胜未然之术臣愿朝廷垂聴无忽臣昨累经画青唐邈川利害朝廷未赐俞允近鄂特凌古再召温锡沁愈懐疑惧邈川人情亦不安又杀廓罗族四人锢其囚首及勾咙布恪克嘉首领托萨鲁新族其人户不从遂拘执首酋致有五百余户走河州界约栏未去自朝廷除结斡磋镇州刺史勾在青唐拘留不还又勾界边防巴克嘉勒亦留青唐其国人携二酋长忧惧愈甚于前又近探得鄂特凌古病甚或云死匿哀不发欲踵前日簒栋戬之迹此逆酋之暴虐与人情之怨叛较然可见矣臣观夏贼之邈川地近而形势便青唐情通而利害同彼两地之动息夏人知之固熟徒以沁布始簒及疆议未决故迟迟计未发尔使其志得谋行移兵以举邈川并青唐若振槁木之易其为西边大患臣前日已尝具奏于朝矣就其未能二贼方且合谋为患如臣所陈其势必矣臣又闻古人善为谋者因祸而为福转败而为功今本路欲与夏人交议地界当贼兵之锋而争口舌之胜臣未见其可也不若缓其所当争而出其所未发先为之计发夏贼之谋而絶其交乗青唐之变而定其国用臣前防纳赵醇忠继栋戬后醇忠既立忠顺戴汉因抚诸酋悉皆内向则二贼之交絶矣栋戬继世人心皆服虐乱既除国内举安则青唐之变定矣夏贼失青唐之援则有背腹之忧本路得邈川归顺则有形势之利彼之所恃者复在我吾之所患者复在彼如此则区区之夏贼将假息于巢穴而不敢窥吾边鄙通逺金城之疆锡之则为朝廷之德不与则亦不敢争吾兵不用而可以制夏贼之猖獗平西贼之祸乱威行万里义服四夷虽唐虞三代之御戎不是过矣将见本路州民有卧鼓息锋之安趣耕稼而成乐俗矣复何边患之忧哉此所谓制胜于未然之术也臣伏思朝廷大计务欲安边息民不用兵革臣为此谋其始惟防赵醇忠假兵力因其人心助其声势过此以徃更不烦兵其津遣赵醇忠镇抚部族合措置事件如防朝廷赐可乞别具条析闻奏次臣虽述此利害或恐更有未尽事理朝廷若行诘问却致徃复已依近降朝防选差本司干当公事种朴乗逓马赴阙诣三省枢宻院禀议去讫伏乞朝廷检防臣累状及今奏事理早赐处置指挥【元祐五年正月上时知熙州】


　　宋名臣奏议巻一百三十九
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百四十
　　宋　赵汝愚　编
　　边防门
　　辽夏十二
　　上哲宗论弃地非便　　　　　上官均
　　臣切闻春秋传曰徳以柔中国刑以威四夷是知先王之治天下其待中国与四夷其道固异何则夷狄天性桀骜恃远负险中国弱则先叛彊则后服专以恩养则倔彊难制其势使然也臣切观自陛下临御以来惩前日边臣拓地邀赏之而大臣采宋璟不赏边功之说务以息兵养民为事德意可谓至渥矣然自朝廷纳西夏贡使复与嵗赐恩礼不为不厚而戎人骄恣傲然无怀服之意遣使请地邀求无已乃知非恩之不至待之不勤其在于姑息之太过耳臣闻威过则怨恩过则骄怨则怀必死之心骄则有无厌之求昔先王之御夷狄知威之不可独立故假惠以济威知惠之不可独行故须威以行惠然后夷狄且怀且畏无怨望轻侮之心今戎敌之情骄傲已见大臣务以息兵省事为意前日遽弃防边四寨以塞其请而戎心无厌邀请益甚不知大臣为陛下计将与之乎将拒之乎与之则地日蹙而威日削适足増其虎狼之气终不能使之屈慑柔服以听命令汉鼂错明于边事尝曰来而不能困使得气去后未易服也又遗以土地以骄其气乎臣闻兵以诛骄暴骄暴去则无所用兵政以治事事息则无所用政骄暴未去而遽寝兵事未治而欲无事是为畏事茍安之计其极必至于用兵多事劳内外而后已昔汉因循以成七国之祸唐厌兵以成藩镇之彊此前事已然之验也戎夷之情臣虽不知边鄙之事臣虽未尝习然士大夫自塞徼守官罢归京师者访闻非一皆如臣言又以古验今戎敌之情宜不相远故臣敢为陛下反覆陈之臣愿陛下诏敕大臣虚怀访问塞上罢官与知边事之臣参伍稽考当得其实则羌人万里之情可以坐见矣臣闻练兵选将积粟三者御边之急务厚赏重禄劝士之要术朝廷尝敕边郡为五年之蓄不知今日之积其数几何不可以不预计矣夫犯彊敌冒白刃士卒不顾死者利厚赏也前日薄首级之赏务以息邀功之士而不知非厚赏不足以使众此不可以不讲也伏愿陛下诏谕大臣简略细务留意安边大计却羌戎无厌之求讲练兵选将积粟厚赏之术遣知边事可信之臣按察塞徼以详守御得失之实储蓄卒伍之数明诫边吏以朝廷之意羌虏柔服则治兵积粟以备之桀骜侵轶则邀击前后以挫之退不得畏缩以骄其气进不得兴兵以费吾财张大天威赫然示戎狄不可侵犯之意则士气日奋戎心日消四夷无侵陵之患中国有泰山之安矣夫先患而谋则有余后事而计则无及此天下大计惟陛下留神蚤加详择
　　贴黄臣切闻西夏见今所争兰州塞地皆控扼戎马要路若茍容目前无事全不计校轻以付与中外之议深恐戎人虚长驱煕河数郡孤立难守为害非细臣切意大臣之计务欲安静无事故曲从其意若异时戎心无厌继欲请熙河故地不知何词以拒之臣访闻防边得替官员皆以为敌人之情骄则愈横今以旁塞要地付与徒自去其藩扞长敌人彊悍之势如傅虎以翼借冦以兵不唯无益适足为患为今之计不若治兵积谷选将厚赏画地而勿与尺寸使戎心晓然知朝廷之意中国之彊不敢轻犯愿陛下询访执政大臣今以塞地与之不知果能使西夏怀惠无异日之患否不可必则是徒失险阻为乆远之累如夏人以故地疆界为言则边将盍荅以灵州亦朝廷故土西夏若还灵州中国亦偿以故土如此亦足以折其无厌之情兹边陲安危之计宜博访审虑庶无后悔贴黄臣愚所言非欲兴兵生事盖西戎骄倨请求无厌若不讲饬边备折其贪冒之意其势必至侵犯塞郡劳师费用困中国伏乞陛下诏谕大臣以消未然之患【元祐五年六月上时为殿中侍御史】
　　上哲宗论息兵失于欲速　　范纯粹
　　臣伏见熙延两路与夏国所划封疆至今未决外议谓朝廷务在息兵失于欲速故狂冦要索日益滋彰虽圣朝怀来四夷固为上策若边臣不究利害但务委随则国体事机不无亏失何以言之自二圣临御之始夏人来朝继而秉常讣哀干顺嗣立使者往返五六贾贩贸易随已丰富虽修好甚恭盖亦为自资之计耳在朝廷固宜开纳容彼自新然于处画土疆未经决议当徐观向背以察奸谋而朝廷即遣使人往加封册欲速之意为贼所窥果致侮慢使人不即称谢起兵入冦延渭被残反覆不恭宜在诛絶后日复有所请但可一委边臣与之要约示以闲暇使望望焉唯恐朝廷之拒而不纳也则轻重之权岂不在我乎所谓要约者凡疆界之地与夫后日之可虑者皆当条画具尽必使异日莫得而变也事既审决边臣始以谢罪请盟之状闻于朝廷然后明诏中外贷其既往之罪听其乞盟之请归吾陷贼之人赐汝既许之地如是则朝廷之体岂不甚尊而制冦之策岂不甚简欤昨不为此计而闻其有请即许造朝此又欲速之意为贼所窥者也使人既至朝廷凡朝夕议论往复酬对寜不知皆庙堂谋臣之言乎是顾接太重而许可太轻此又欲速之意为贼所窥者也朝廷既许以陷虏之众易新造之垒人有品色多寡之异地有形势远迩之差约当素明谋当素定必皆着见于书然后受人割地两相付与而彼尚何能为乎今谋不素定约不素明彼以疲残百余人塞命而已我乃不复较问亟以四垒付之则彼计固已行矣闻四垒付之即已平彻而熙延二境始议画疆固不晚乎欲速至是其理固然外议但见朝廷旌赏边臣窃意朝廷谓事已平无足虑者岂以其目今贡奉不爽谓其无事乎彼贡奉不爽者是复为贾贩计耳恐不足恃也前日事之已然者固不可追今日事之可为者若审计而徐图之未晚也如闻夏贼于塞门金城之地重有邀求之请声言与西隣为合从之谋将以动我外议恐朝廷不以为重而轻弃之信如是则欲速亦已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也利害所系它垒莫比故独不在给赐之限今画疆之议乃欲茍目前之小休弃形势之要地舍数千戸已耕之土断数百里斥堠之冲屏蔽无余出门遇敌道路梗塞运饷难虞孤垒仅存我将安用譬犹欲保一身而捐去四体是大不可也然则前日诏旨所不予之地徒虚名耳且彼之所求我必与之臣不知真足以厌其所欲而不为他日之患乎失要害之地济无厌之求亏国体势堕贼计谋养虎开端不可不谨臣伏思边隅设警迨今十有余年不为不乆也朝廷不惜十年之费不惮十年之劳而务为坚守者何哉为形势人民惜也今日之议信如所传是能乆而不能近也前日诸路大举虽覆巢之计尚能为之今安以待敌而屑就如此是能大而不能小也能大而不能小能乆而不能近弃前功于垂成开后艰于不测臣切为朝廷惜之臣愿朝廷舍其浅近计于乆长其所取予并以元降诏书从事如其偃蹇置而不问但饬边吏严备如昔希功造事则固所不可防边待敌则宜无甚难以区区内乱之小羌尚能与中国乆抗乎期以嵗年决可竟事在朝廷不惑而已臣闻自陜以西议者靡不知此而莫有为朝廷言者是亦以出位为诫耳虽朝廷前此议论边事专委鄜延它路边臣无得干预而臣任忝帅寄职在论思今以所得众人之论妄进狂说则亦未为出位也伏惟圣心采择不胜大幸【元祐五年七月上时为环庆路安抚使】
　　上哲宗论地界　　　　　　苏　辙
　　臣前后四次论熙河处置边事乖方乞移范育种谊差遣至今未蒙施行然臣前论止言见在措置之非未及已往根本之失若黙而不言切恐圣明尚有未烛再三烦渎罪合万死臣切观朝廷指挥方夏人猖狂冦钞未已则务行姑息恐失其心及夏人恭顺朝贡以时则多行邀求茍欲自利以此凡所与夺多失其宜何者元祐三年朝廷遣使往赐策命而夏人公然桀傲不遣谢使再遣兵马蹂践泾原朝廷方务遵养不复诛讨于四年始复遣使奏乞以所赐四寨易塞门兰州朝廷虽不听其所乞然即为改易前诏不俟分画地界先以嵗赐予之仍令穆衍以三省枢密院意旨开喻来使及言所纳永乐陷没人口既经隔嵗月或与元数不同并许据数交割及所立界至虽有自来远近体例或山斜不等不许边臣固执争占凡此三事皆夏人奏请之所不及而朝廷迎以与之者也鄜延路乞依夏人所请用绥州旧例以二十里为界十里之间量筑堡铺十里之外并为荒闲近黄河者仍以河为界朝廷一一听之臣切见先朝分画绥州之日界至远近责令帅臣相度保明往反审覆乃从其说今所画界首起鄜延经涉环庆泾原熙河四路朝廷更不委逐路审覆即以延安一路所见便利指喻夏人号令一布无由复反至今夏人执以为据此则臣所谓朝廷方夏人猖狂冦钞未已则务行姑息恐失其心者也至于熙兰所请欲以兰州黄河之北二十里为界臣切谓过河守把势已艰难侵占蕃地理尤不可仰料朝旨必不敢依唯所言定西通西通渭等城外弓箭手耕种地远者七八十里近者三四十里不可以二十里为界边臣虽为此说然议者或谓兰州每遣弓箭手耕种此地辄为夏人所杀若言已耕者则弓箭手必有名籍所得租课嵗入几何二说相违理难遥度要须以此先与夏人商议各从逐路之便不可以二十里一概许之朝廷既失先事筹量及号令已行乃欲追悔先后皆失遂生厉阶而熙河帅臣与其将佐乃敢不朝旨于元请之外修星舒智古二寨二寨既于元丰五年废罢具载九域图志见今无使臣兵马住坐而妄谓夏人旧系守把朝廷从而助之以九域图志为差误以吏部见差管干二寨弓箭手道路巡检使臣为守把臣谓茍以此诳惑中朝士人可耳若欲以此塞夏人之口而伏其心恐未可也此则臣所谓朝廷方夏人恭顺朝贡以时多方邀求茍欲自利者也然臣切妄料朝廷之意星舒智古二寨必难再修定西通西通渭三寨二十里以上界至亦无以取必于夏国盖朝廷嵗赐既于无事之时空以与人及此缓急无以为重所谓差之毫厘缪以千里也然则地界之事要必相持不决遇有朝贡使介复来秋冬之交贼马肥健时出冦略受侮夷狄何时已耶如臣愚见欲乞检会前奏移降育谊置之它路别择名将谨守大信且修边备本路疆界之议实非见今守把者可推以与之以信前约其他则令推公心各具长乆计条列闻奏然后朝廷择而行之则煕河尚可得而安也今臣观朝廷初无定议方熙河边衅之作也急召帅臣寘之戸部及臣言赏罚失当则急复遣育还帅熙河至如种朴本与育谊共造边隙今乃移朴泾原独留育谊若以召育为是则今遣之为非矣若以移朴为当则独留育谊为失矣政令如此终安适从徒遣孙路穆衍之流往彼相度朝廷大计岂可取决衍等之口万一败事虽戮衍等何补于国臣前上言唐李徳裕议讨刘稹同列有异议者徳裕请曰有如不利臣请以死塞责今中外皆谓守信固盟中国之利若大臣有欲专任育等不顾边患者臣愿陛下以徳裕之请要之若能如此即用其计事定之后案行赏罚今臣言巳竭势不能回不审陛下尝以臣前说要之否边事至重安危未可知唯陛下留神而已臣以孤忠误蒙拔擢不敢不尽所怀以孤任使然触犯者众死有余责【元祐五年八月上时为御史中丞】
　　上哲宗论不可失信夏人　　苏　辙
　　臣闻善为国者贵义而不尚功贵信而不求利非不欲功利也以为弃义与信虽一快于目前而嵗月之后其害将有不可胜言者矣昔晋文公围原命三日之粮原不降命去之谍者曰原将降矣军吏曰请待之公曰信国之宝也民之所庇也得原失信何以庇民所亡滋多退而原降晋荀呉围鼓鼓人或请以城叛呉弗许左右曰师徒不勤而可以获城何故弗为呉曰吾闻诸叔向好恶不愆民知所适事无不济或以吾城叛吾所甚恶也人以城来吾独何好焉使鼓人杀叛人而缮守备三月鼓人请降使其民见曰犹有食色姑脩而城军吏曰获城而弗取勤民而顿兵何以事君呉曰吾以事君也获一邑而教民怠将焉用邑鼓人告食竭力尽而后取之克鼓而反不戮一人以世俗言之此二人者可谓踈于事情而怠于功利矣然要其终文公以霸天下荀呉以强晋国则信义之効见于乆远如此臣切观朝廷之所以御西夏者可谓异矣方元祐三年既受册命不肯入谢再以大兵蹂践泾原大臣畏之明年遣使请以所许四寨易兰州塞门朝廷虽不许大臣务行姑息不俟其请而以嵗赐等事许之一嵗所赐凡二十万夏人仰以为命虽以一嵗之入易兰州塞门可也而奈何与之盖自失嵗赐以来朝廷荡然无复可以要结夏人者然此既往之事臣不复追咎矣顷者夏人既得嵗赐始议地界朝旨许以见今州城堡寨依绥徳城例以二十里为界十里外量置堡铺其余十里为两不耕地约束既定大臣中悔又欲堡寨相照取直议犹未定而熙河将佐范育种谊欲于见今城堡之外更占智古星舒二堡大臣侥幸拓地之功不以育等为非从而助之寻为夏人所破所杀兵民皆不敢以实闻继修城门再被焚毁其事至今未定然夏人迫于内患不敢坚抗朝命许以照直为界其言犹未絶口而大臣又悔欲以堡铺之外对留十里通前共计三十里此命既出有识之士以为失信太甚非中国之体若使边臣稍知义理必不忍自出反覆之言以彰不信幸而夏人终以内患未解不欲违拒黾勉从之十里之地得之不足为强失之不足为弱虽小人以为得计而君子谓之失策何者要约未定今嵗已添屯重兵前后十将有余十将之众凡五万人使五万人西食贵粟其费已不赀而夏人顺否又未可必虽复暂顺要之乆远不信朝廷为患何所不至然此亦既往之事臣复何言哉臣之所忧但恐大臣狃于小利睥睨夏国便利田地贪求不已访闻近遣穆衍与边臣计议既欲取智古星舒两城一带良田凡数十里又欲与秦鳯路陇诺城与熙河路定西城照直地仅一百里规画极大闻者惊愕若此谋复作夏人不堪其忿窃出作过我曲彼直何以御之且先朝用兵所得四寨朝廷犹务息民弃而不惜况于其余何足计较在兵法有之曰有其有者安贪人有者残又曰利人土地寳货者谓之贪兵贪兵者破今之所为正犯此禁臣切怪大臣皆一时儒者而皆弃所学贪求茍得为国生事一至于此外人皆言前后计画皆出种谊谊本小人安知大虑而举朝廷以从之乎要之不出数年此患必见患至而后言言虽易信而已无及矣伏乞陛下以社稷生民为念断之于心止其妄作则天下幸甚
　　贴黄添屯数目臣见陜西转运使李南公言自元祐以来朝廷不起边事凡自前边臣欺罔杀略熟户计级受赏卤掠财物私自润入及边民幸于扰攘买贱卖贵如此等事皆不得为故上下鼓唱愿有边衅凡此皆奸人自作身计非国之利也今星舒智古等处良田实西边第一等膏腴岂我独知以为利而夏人不知耶彼知爱之则不免于争争端一起则兵革不息此正堕边臣之奸计矣臣访闻夏国柄臣梁乙逋者内有簒国之心然其为人狡而多筭寛而得众方欲内安豪酋外结朝廷竢内外无患然后徐簒取之所以朝廷近日打量地界前后要求反覆而乙逋一一听从盖见议地界止于二三十里之间于彼国不系利害故也今朝廷若见其易与因而别有大段求索使彼不能堪忍或至忿争兵难一交必非朝廷所愿至此而后返欲求和则所防多矣【元祐五年十二月上时为御史中丞】
　　上徽宗论进筑非便　　　　范纯粹
　　臣伏见陜西河东防边诸路拓地深远城守増多凡边臣始议经营利害之实与夫朝廷处决之计臣固不得与闻而它路形势之状保明之计臣所未尝亲见者亦不敢轻议唯是河东一路臣忝领帅任虽止百有余日而承乏鄜延亦既累月耳目闻见略已详熟诚心所得义不蔽欺切惟两路凋残困于进筑在公则所费金帛缗钱不知其几千万内外之力既已匮竭此朝廷固亦究见不待臣言而后知在私则大兵之后洊有凶年虽去嵗夏秋两经丰穰而物价未甚减少如鄜延路新城堡砦今春籴买米斗犹有至一贯四百文者则一方艰食可以槩见春冬苦雪饥殍纵横士卒疲羸鹑服过半其月得料钱不足充一饱之费民之穷从此可推唯是浮游赃贪之人欺天罔上盗窃名器大得所欲贱者既贵贫者既富闾阎小子略遂封侯之望而掉臂散去者又不知其几千百人也所拓之地疆界辽絶由是封堠有去城砦一百五六十里去处必欲责巡捉人马频至境上则裹粮露宿旷日不返奔走疲众情厌苦若欲休养士卒则新地之内无复人迹将士观望不敢有言朝廷欲垦辟新疆毎路置提举官招刺弓箭手以资兵备而所得多浮浪阙食之人唯幸借贷种粮牛具等钱而随即逃亡臣在河东路勘会得一季之内逃亡至四分今至鄜延考究得提举弓箭手官石杏所招人计六千九百五十一人内已逃亡过二千八十八人地未加辟而所失财用亦已多矣是未见得地之为利也鄜延一路前此颇以招纳为事臣今契勘自绍圣三年后来计招到夏国人口共一万一千五百余人其中丁壮才及三千自余皆妇女老小之数并计日给食内已得班行名目人皆给料钱驿劵嵗费极广钱粮浩博若谓可以分彼兵力则一国之众岂以三千人为重轻若谓使可以致彼离叛则前后招纳甚乆而未尝小验平日莫测心腹间辄叛去不唯出入之时决不敢保其为用而缓急之际内变可虞边防机事靡不传泄由是推之安知其非谋也哉是未见得人之为利也新地之内既有城堡之备莫非先计兵力今计鄜延一路新旧城砦二十七处合用守兵六万三千然秖是依守御之法计地步排立之人而出竒御敌畨休固守者未在此数新垒守人既不可阙余虽旧砦亦当足兵有如金明最是近里廼者贼至屠戮无遗则知不问城堡之新旧举不可乏人而后可以责其固守也自夏人纳欵以来朝廷已将戍兵将吏十减六七今诸城堡砦守御人数未及合用十分之四若将来稍有警急则兵备何以自全若万一再遇凶年则嵗用何以取济是城守之计为甚可忧也议者以谓夏人力屈情见既极恭顺请命率职诚服不渝边患封疆自此大定臣愚不善料敌未敢信然而日夜区区私忧国计何者在彼国势恐尚惜诸路所取之地在人常情恐未忘积年所结之隙今虽修贡而未及疆议者良有以也乃养力待时聊以自欵耳盖岁额赐予至于来朝商贩所得甚厚而又诸路塞上博易公行度彼二三年间事定力全则必先以画疆为请一语不契决复盗边臣恐朝廷未可以今日之迹遂为奠枕之安虏情深狡为甚可忧也臣以谓开边之初昔固神速善后之计今实艰为虽得地得人未见稍利而边备实可寒心臣不敢茍无事于目前乃所愿图安于永乆若一路城守朝廷可以増足戍兵増戍之兵朝廷可以长足岁费则臣虽疲懦敢不竭心庶几上遵庙谋聊可居职今守计不备而无兵可増纵有兵可增而财用方窘以此御冦岂臣敢当它路事宜度不殊此措置宜先于机会丰凶难测于天时伏望圣慈曲赐轸恻内量国力外察边情深诏大臣更为远虑明降画略以杜艰虞臣于神宗皇帝在御之时数陈兵议后于哲宗皇帝临朝之日复论土疆或赐优容或因而坐废有干典宪实出狂愚今者再被使令未忍便为缄嘿不唯身任忧责况复职在论思虽置散投闲固重覆车之戒而纳忠叙事讵忘体国之心【建中靖国元年五月上时以龙图阁学士知延安府寻移知永兴军十月坐朝廷方选将治边而不能饬兵务谷克谨边备数于奏章有沮坏之议落职知金州】
　　上徽宗论进筑非便　　　　张舜民
　　臣伏以陜西河东自绍圣二年用兵至今首尾六年进筑未毕覆军杀将縻费钱粮不可胜纪每筑一城自帅臣已下増秩赐金号为赏功窃按春秋之法凡称城者谓既得其土地人民然后城之以宅人民耳今则轻师潜入三五十里以至百里乘敌人未觉之时数日之间茍脩草创亟闻朝廷盗取功赏然自城门之外依然贼境以一径内通昼日挟兵张弓非百十人不敢行是真谓之城乎其初帅司制置经画每一寨屯三千人守御计置粮草厚破公使以来吏民不旬月间人兵复抽去草粮未尽计置公使亦遂裁减其已居官吏人民日夕忧恐不成家计亦有修筑逾年至今未有人居止者其兵将吏民彼此相谕本不为修筑开边止为沽将帅之赏而已以致工作苦窳守御缪悠若夏人一来不攻自破此皆边人之语也朝廷髙远诡冒百端上下相防以致如此昨元丰年五路出界既而回军神宗皇帝欲自泾原路胡卢河川筑十五堡以通灵州以其功赏浩大寻亦罢之五路入界所降御前劄子画一指挥第一不得修筑城寨深虑边臣幸赏也李宪筑兰州虽不按法然勘劾逾时终亦不赏范育帅熈河筑定逺城用钱粮五十七万当时言者以为百万论列纷纭二年不已今既河东陜西六路进筑五十余城亦何止泾原十五堡也其一寨之费何止定远百万耶又自军兴已来闗中嵗饥流亡莩饿十室九空盐池之利居天下之半一旦失之夫以军事方兴值累年灾歉而又失大利天意可见也故天时不如地利地利不如人和今三者皆不得其一而坚以罢将御老师役饥民争旷土而不变者未之有也煕寜中李复圭帅环庆因出军散鞋钱以其半尅还旧欠众兵喧呼溃叛而出闗中骚然者逾时不能定今则六年妄作曽无一人哗语此庙社之灵也毎一思之使人不寒而栗用是庙堂之上日进谀言蔽哲宗皇帝聪明以谓夏人之势至衰至削中国六路进筑而无敢有抗晏然自得不复计虑此尤可忧者也臣且以近事明之绍圣三年秋九月夏人大举冦鄜延号一百八十万破金明围延安陵轹诸寨种落为之一空至四年便为衰弱不能举岂今年一百八十万而明年径至衰弱如此者乎虽甚愚之人亦知之庙堂执政大臣亦知之姑为此说专欲蔽上之聪明也大抵夏人用兵皆本元昊之法先谋而后战吝啬财用爱惜人命与中国政相反中国六路进筑天下困夏人坐观不遗一镞臣敢望陛下止以此观之不问可知矣夏人谋深不同中国彼一旦谋成力办揺尾南乡凡新筑之城创开之地未有能不失者臣未死可以服妄言之刑矣愿陛下以三年待之河东之人自古不曽流移以其勤俭为生少经力役今则流徙太半长安陜华米斗一千鄜延麦麫一秤二贯三百皆足陌也自西京以封桩钱籴米运至鄜延每石为钱二十贯有畸古先有是乎闗中之民十无四五以今日之势而犹贪无用之空土非卖国而何故臣今日之说敢望陛下速罢兵养士怀民也不然将有变矣不易帅不能罢兵不乆任漕司不能养士五年罢兵十年怀民恐疮痕犹未合也古之善兵者其君莫如汉光武其臣莫如唐李光弼光武每发兵必増白须数茎光弼每临阵常置短刀靴中人或问之光弼曰吾天子三公不可辱于贼手万一败北则当自裁也以光武光弼之饱战知兵独如此之难是何江湖书生足未尝履边塞目未尝见兵革耳未尝闻金鼓一旦轻率緫戎容易取败贻忧君父残害生灵曾不至于自焚者前所谓庙社之灵也绍圣三年秋臣赴任知潭州登对故尝析陈于哲宗皇帝之前因及神宗皇帝感疾之由天顔颦蹙乆之屡蒙叹韪然当是时犹未至于如此其后卒不见施行为左右大臣所蔽也故善御者毋使穷其力善牧者毋使扰其羣力穷则车败马伤羣扰则瞻前失后静思至此虽有智者不能善也方今天下之事大且急者无甚于此伏望留神三复考验施行【建中靖国元年上时为吏部侍郎】
　　上徽宗论河北备边五事　　张舜民
　　臣猥以衰疾缪尘圣选使待罪边陲平时责任固已非轻况当辽人新旧之交河朔累年饥流之后使辽人盟好如昔无致渝变更不复论傥使有毫髪好恶不同前日便贻中国深忧以臣观之今日河朔之势正如陜西寳元康定之前将不知兵兵不知战一旦仓卒不可枝梧边臣若预为振举则谓之张皇而朝廷亦自不容若依旧宴安号为无事则纲目日见頽废有不胜举之忧故凡议河朔之政者以今日为最难此臣所以不敢缄黙必为陛下陈之也其当急务者略有数端故曰选将兵择郡守添兵额蓄财用谨探报数事修立则边备之术已过半矣茍行之得策亦无张皇生事之患今臣辄有所请敢望陛下留神省览特赐主张应副则事无不集若委之有司援条沮难则无复机事矣谨别具开析奏陈
　　选将兵
　　凡言河北军事者必曰将骄卒惰将不知兵兵不知战此上下所同知也或者欲为之整齐训练之则必曰河北军情不同也稍急则生变此中外所共患也又为将者多是膏粱子弟畏河东陜西不敢往尽欲来河北百年之间未尝知有烽火之警虽有出屯不离本路唯是优游暇日安得不骄且惰也近日朝廷将河北将兵遣戍陜西甚得均劳之防臣欲乞陛下特赐指挥将河北将兵轮那出戍河东陜西却将东西京将兵专戍河北以补河北将兵出戍之阙仍比之他将少促代期所贵平时则知有道涂往还之劳缓急则知有出入战阵之事
　　择郡守
　　勘会河北防边州军自两地讲好以来迨今百年虽号为边郡不知有战阵守御之事唯是饮食宴乐优游暇日而已以此凡智古公平竒特之士莫得而居之以至城垒器械凡所谓军中之职不复讲脩相习宴安乆已成俗臣伏乞陛下特赐指挥将河北防边知军州及将副选择脚色内曽经三路防边城寨将佐及累有战功内知州军曽实歴路分都监资序人充仍举行自通和以来河北防边知州军条贯所贵缓急之际不致误事
　　添兵额
  </div>
  <div class="pagination">
   <a href="宋名臣奏议_page61.html">
    上一页
   </a>
   <span>
    ...
   </span>
   <a href="宋名臣奏议_page57.html">
    57
   </a>
   <a href="宋名臣奏议_page58.html">
    58
   </a>
   <a href="宋名臣奏议_page59.html">
    59
   </a>
   <a href="宋名臣奏议_page60.html">
    60
   </a>
   <a href="宋名臣奏议_page61.html">
    61
   </a>
   <span class="current-page">
    62
   </span>
   <a href="宋名臣奏议_page63.html">
    63
   </a>
   <a href="宋名臣奏议_page64.html">
    64
   </a>
   <a href="宋名臣奏议_page65.html">
    65
   </a>
   <a href="宋名臣奏议_page66.html">
    66
   </a>
   <a href="宋名臣奏议_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
