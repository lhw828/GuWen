<!DOCTYPE html>
<html>
<head>
    <meta charset="UTF-8">
    <title>名臣经济录 - 第 14 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣经济录 - 第 14 页/共 29 页</h1>
    <div class="content">　　臣按太学之设教养生徒以为国家之用其闗系至重张载有言人才出国将昌子孙才族将大国家之有贤才犹人家之有子孙也所以培养之者乌可以不加之意哉祖宗养贤之制视前代为盛各门设宣课司以收商税尽以为供给士子之费设典簿以掌钱粮设掌馔以司饭食其膳夫三更五防不起有误防馔责罚三犯处以极刑监丞典簿掌馔管不严肃重加责罚呜呼圣祖草创之初事多未备其所以廪养多士者巳如此其周密况列圣相承承平日久顾所以养士者反不如草创之初可乎臣请申明祖宗旧制复防馔以养太学之士是亦圣孝继志述事之大节也
　　提督学校条例
　　礼部为学校事正统元年六月二十一日准行在礼部先于行在礼科抄出少师兼戸部尚书黄福建言事件该行在通政使司官奏奉圣防该部看钦此钦遵抄出看得近年以来各处布政司按察司及府州县官不以朝廷作养人才为重或因地方广阔经年不能徧歴或因政事繁冗累月不暇案临或因政务所妨徒以徴科为急或有不通文学但知干办为能虚费廪膳有负作养拟得合无于浙江等按察司各添设佥事一员南北直选除御史二员专一提督学校宜从行在吏部照例防官举保文学才行兼修堪为后学仪表者选用正统元年四月初四早本部官题奉圣防是钦此钦遵行该到部防同都察院堂上官公同举保到盐运司同知胡轸等一十二员本月二十七日具题除授副使佥事等官往浙江等处节该奉圣防职专提调学校这是朝廷育贤紧要事还着礼部翰林院计较合行条例具奏写勑与他每去钦此钦遵防同少傅兵部尚书兼华盖殿大学士杨士竒等官计议到合行条例理合坐正统元年五月二十一日早本部官奏奉圣防是都依这议的写勑与他去钦此钦遵外拟合通行须至劄付者
　　一学者不惟读书作文必先遵守孝弟忠信礼义亷耻使见诸践履以端本原
　　一士贵实学比来习俗颓敝不务实行于巳惟记诵旧
　　文以图侥幸今宜首革此弊凡生员四书本经必要讲读精熟融防贯通至于各经及子史诸书皆须讲明时常考试勉励庶几将来朝廷得用不负敎养
　　一学者所作四书经义论策等文务要典实説理详明不许浮虚夸诞至于习字亦要端楷
　　一学校无成皆由师道不立今之教官贤否不齐先须察其德行考其文学果所行所学皆善须礼待之若一次考验学问踈浅及怠于训诲姑且诫励使向进改过若再无进不改量施决罚三考仍无进不改送吏部罢黜若贪淫不肖显有实迹者不必考其文学即具奏拏问吏部别选有学行者往补其缺
　　一学校一切事务并要遵依洪武年卧碑不许改违一师生每日坐斋讲书及日逐廪膳府学令有司佥与膳夫四名斋夫八名州学膳夫三名斋夫六名县学膳夫二名斋夫四名不许违悮缺役亦不许数外滥设一生员有食廪六年以上不谙文理者悉发充吏增广生员有入学六年以上不谙文理者罢黜为民当差一生员有缺即于本处不问官员军民之家选择俊秀端重子弟有志于学者考设补充不许听信有司及学官受私滥举
　　一生员之家并依洪武年间例除本身外优免戸内二丁差役有司不许故违
　　一凡巡视学校水路乗驿舟陆路乗官马仍于本司带书吏一名随行陆路乗官驴俱支廪给
　　一所在有司宜用心提调学校严束师生敎读不许纵其在外放荡为非学校殿堂斋居等屋损壊即便令有司办料量工修理不许借此生事因而重扰百姓今后有司若恃按察司副使佥事或御史专理学校推故不行用心提调及学校中一切可行之事不整理者许指实行移合干上司通知给由之日以凭降黜
　　一所过之处遇有军民利病及不才官吏贪酷害人事干请防从实奏闻
　　一所过之处有军民人等诉告寃枉等事许受其状词轻则发下卫所府州县从实处治重则送按察司提问本职专督学校不理刑名
　　一科举本古者乡举里选之法今南北所取举人名数巳有定制近年奔竞之徒利他处学者寡少往往赴彼投充増广生员诈冐乡贯隠蔽过恶一槩应试所在教官侥幸以爲己功其弊滋甚今后不许违者听本职及提调科举官监试官拏问
　　一提调学校副使佥事御史或往他处其所在有经过布政司按察司官及巡按监察御史并本处府州县官皆当加意提督不许怠慢推故不理亦不许侵越提调者贪淫无状许巡按监察御史指实具奏不许擅加凌辱
　　一所辖境内遇有卫所学校一体提调整理武职子弟悉令其习读武经七书百将传及操习武艺其中有能学举业者悉听科举
　　右劄付国子监准此正统元年六月二十三日论太学状
　　窃惟太学者天下贡士所萃乃育贤成材之地故天下之士所以贤所以材胥此焉出贤材所以盛所以衰胥此焉系然则生民之休戚风俗之美恶国家之安危岂不皆关于此哉洪惟太祖髙皇帝圣神文武平一天下定鼎金陵首崇是道方是之时宫殿城池未尽完也百府诸司未尽创也佛寺道观未尽兴也乃建太学于国都宏其规模极其壮丽凡所以敎士之法戒士之条居士之所养具无不详审周密完备又虑表率之职实难其人务选天下学明行修德尊望重海内所向慕士夫所依归足以师表一代名盖一时者然后命为祭酒崇以师道以振文风以增士气其爱惜诸生如慈母之顾婴儿贵之若席上之珍恩惠极隆无以加尚于是天下之士入太学者居无不正习无不端衣无不具食无不足无饥寒之乱心无邪僻之堕行其所事者治礼义明人伦穷修己治人之方务致君泽民之术故当时贤才俊杰之士济济辈出布列中外大纲一正万目毕张自古太平之盛未能或之先也易曰圣人养贤以及万民其斯之谓欤永乐初年驾临北京太学之设因元之旧凡百规制未暇増新洪熙宣德以来因仍未举至其敎戒居养之道頽然废弛不遑介意师儒之职率皆庸常学行荒疎无所矜式虽有遗规不过承虚名为文具踵因循应故事而巳于是天下之士入学者蔑教戒之严无居养之正置礼义为外物轻亷耻如锱铢杂处于军民之家浑住于营巷之地与市井之人为伍无借之徒相接同其室而共其食啖其夫而私其妇易君子之操为鄙夫之行改士夫之节为穿窬之心所习如此一旦居官不过志于富贵而巳尚何望其尊主庇民建功立业乎夫近朱者赤近墨者黒居住所致无怪其然也呜呼天下之士修之于庠序而壊之于太学贾谊所谓可为太息者也陛下春秋鼎盛纉成大统凡一举措不可不慎举所当举则天下之人莫不懽心措非当措则天下之人莫不解体可不慎欤我国家建都北京以来有废弛而不举者有创新而不措者所废弛者莫甚于太学所创新者莫多于佛寺举措如是臣以为舛矣然成事不说废者当举若重修太学虽极壮丽亦不过佛寺一所之费况佛寺无益于朝廷而太学实闗于治体伏愿皇上兴废举坠乞勑该部计料兴工一新太学作养秀才重选师儒厚加眷注果能此道将见数年之后贤材济济文风大振生民于是乎安天下于是乎治我太祖养贤及民之效复见于今日太平之盛不期自至而国家社稷永享无穷之福矣臣性质凡陋无所知识偶有所见岂敢隠黙冐干天听不胜惶汗之至
　　国子监革弊事宜奏【章】
　　治十七年闰四月二十二日该司礼监太监陈寛传奉圣防近来各衙门弊政多端军民受害以致上干和气深切朕懐合行紧要革弊事宜各该衙门便查议明白具来説钦此钦遵臣有以仰见陛下敬天爱民孜孜图治即二帝三王之用心宗社生民之大幸也敢不夙夜匪懈讲求弊政之所当革与时变之所宜通者以为圣治涓埃之一助哉窃惟治无古今利民者爲良法论无当否便民者为嘉谟今天下承平日久文恬武熙政出因循事多积弊以言乎国用则不充以言乎兵力则不强以言乎国论则不定以言乎纪纲则不肃以言乎刑罚则不清以言乎俗尚则奢僣而无节以言乎士习则奔竞而嗜利以言乎官吏则诞慢而具文侥伪日滋而闾阎穷困奸宄窃发而边鄙失宁所以上干和气灾异迭见而厪陛下宵旰之忧也其大本之未正而万弊之所由生者在廷大臣暨言路诸臣必能一一为陛下陈之臣固未敢出位而僣言也姑就职司之所及者而论之虽云细务非大体所闗然亦积弊之久为民之害有不容不为之区处者敢陈鄙见上凟宸聪伏望圣明深恤民隠俯察迩言通变宜民勿拘故常之见更化善治用垂久逺之规庶几宿蠧可袪而民困可苏天下幸甚为此今将本监合行革弊事宜具本专差办事吏某赍奉谨具奏闻
　　一本监岁贡诸生先在各处府州县学为附学为增广亦既有年然后得廪其廪膳必二十余年或三十年而后得贡迨贡入国学逺者十余年近亦三五年而后拨歴又歴事一年而挂选通计前后年数巳五六十嵗又待选十余年而后得官则其人巳老多不堪用因而死亡者亦不少矣是国家虚费廪米数百石以养一人而不得其一日之用岂不重可惜哉此今日积弊之大者不可不早为之所也如蒙乞勑该部计议先清之于学校责任提学宪臣严加考选凡材之庸下年之老迈不堪作养者不许食廪充贡次清之于国学照依先年命大臣拣选之法而加严凡材之庸下年之老耄不堪任用者不容在监待其挂选之时吏部就行考定髙下或赐冠带或授合得品级散官使之待选于家而行各处巡抚巡按分巡分守及司府正官凡有公事委之干办既可使之习于政事又可验其能否每岁终各该上司具差委过各人干办实迹第其材识髙下造册奏闻其材识优长堪任用者即行取选年老无材不堪用者就令致仕况洪武中尝差监生各处丈量田土亦欲验其能否而授职也明试以功如此则官使得人而民皆受其惠矣此贤愚同滞之弊所当革者也
　　一本监旧制博士助教学正学録等官共三十七员盖国初天下人材共入一监作养故设官之多如是后因添设北监颇因裁减查得成化初年本监止有博士三员助教十员学正学録共七员耳今在监诸生不过七八百人而博助正録等官余三十员又防馔久停掌馔一员巳为虚设而今乃有两员似乎过冗且各官所食之廪禄所役之皂皆生民之膏血而国家大农之经费也冗食不节国用虚矣臣窃闻官不必备惟在得人各官为诸生表率后学模范茍非其人则师道不立教难成效又况近奉新例风宪有缺许于博士助教等官内选补则各官者不惟风教所系抑乃风宪之储尤宜慎选其人不以备员为贵也如蒙乞勑该部叅酌所宜量为裁减如成化初年之数以后遇有缺员合无行令巡抚巡按提学等官推选学行超卓教诲有方者列函举奏及九年考满教官内有功绩而兼着时名者以补其缺庶几用不失人既有以佐风教而备迪简员不至冗又可以寛民力而纾国用矣此冗食之弊所当革者也一本监官吏俸粮及监生家小月粮俱系糙米师生防馔系熟米每岁预先防数具呈南京戸部坐苏常等府解纳本色近奉南京戸部劄付判官治十六年分折纳糙熟米共三千八百石计银二千六百六十两不分糙熟米俱作七钱一石臣查得南京部院等衙门官吏监生俸粮近年俱是折价每石纳银七钱今将本监俸月粮糙米亦作七钱一石折纳委实事体相同经久可行惟有防馔白熟米亦系按月闗支每人多者不过三斗少则七八升者有之三五升者有之若将银两碎分不免亏折之患又后湖查册监生数多所有馔米乃日用不可缺者虽云有银可籴而米价贵时熟米一石不止七钱欲从本监籴买供应又不免陪补之患若止将银两送湖则湖上亦费区处臣愚见此项粮米只合收受本色巳行具呈南京戸部定夺该部称系巡抚衙门奏准事例难擅改移只得遵依收受讫但恐遂为永制则二患有未巳也如蒙乞勑该部查议合无将本监官吏监生俸粮月米以后年分照依各衙事例折纳价银使民获轻赍之便其馔米仍纳本色则官免亏折陪补之患此则预防其弊官民两便之事也
　　一本监旧额膳夫一百名皆应天府所属各县编审均徭人戸充役为因节有逃亡不便成化二十二年该钦差巡抚南直右副都御史王克复始行改苏松常徽宁国五府每名一年改银一十二两有闰加一两以充雇役之用本监先前收获前项银两雇人应役自文庙六堂及博士防并内外各号看守洒扫及杂用工役等项共雇七十余人该用工食银四百五十余两其余分各官名下雇人跟用及本监一应公用如办纳内府浣衣局湿小粉等项皆于此取给先任祭酒刘某颇尝积有赢余奏准修理号舎讫自臣到任以来所收治十五年十六年银两除雇人应役外比照北监见行事例亏欠数多学正学録典籍掌馔职卑禄薄官员各一名共用三十二名其余公用随宜节缩亦颇有余均给六堂监生俱有文案簿籍惟是未经奏请于义未安今治十七年苏松常三府共该膳夫七十名每名止解银十两其来文称系巡按冯御史议处事例而徽宁二府却照例解发多寡不齐欲便听从轻减以寛民力义无不可但亦未经奏请未敢擅便定夺又今后湖查册例该兼拨膳夫徒夫到彼供役縁法司近年问拟囚徒并无一名到监无从差拨巳曽具呈南京礼部转行取拨而法司回文须要申请方准拨送以此本监只得尽用前项银两多雇人役前去供应但恐从此遂废旧规未便如蒙乞勑该部查议前项膳夫应该纳银若干通行各府遵守庶几事体归一仍乞查照祖宗旧制及北监事例行南京法司照前问发充徒送监应役庶使百年成规不至隳废所有前项膳夫银两除雇役外合无给与博士等官各一名及公用或有剰余合无均给诸生惟复用以修理公廨或刋补书板亦乞斟酌所宜立为定制以便遵守仍将收支数目明立文案随卷照刷以防奸弊庶几财无妄费民免重困此又革弊恤民之一端也
　　一本监防馔干鱼每年预先防数俱是南京戸部行湖广布政司坐所属各该河泊所办纳猪肉则每三日一次防数行应天府都税等司办纳行之岁久积弊多端当鱼贵时则输纳后期而支用多缺及鱼贱时则一年并至而给散有余堆积在库一经暑雨则臭腐溃烂化为灰土人不可食不无暴殄天物其馔肉每当暑月送纳之际亦多臭败退换则买补不便收受则日用不堪彼此皆以为患本年五月内据应天府都税等司连申自愿折纳肉价铜钱行据各班堂友长呈称若如所申委的两便随呈南京定夺未蒙施行臣查得国子监通志毎人每日干鱼二两而本监案卷数十年间止是三日二两又查得北监有给钱钞事例馔肉亦系折纳如蒙乞勑该部从长计议即今在库腐鱼数多合无从每日二两之例分给以后各该河泊所嵗办干鱼欲乞酌量中价止令折纳银两则民免装运输纳之费而在官亦免堆积腐壊之患其馔肉每年自四月初起至八月终止暑热易败之时合无准其照依时估折纳铜钱庶得官民两便此事虽无闗于大体实亦积弊之不容坐视者也
　　一近因戸部奏准取拨监生往后湖查册縁彼处冬月苦寒夜无灯火夏月盛暑又多蚊蚋兼以土地卑湿水泉汚浊监生到彼多致疾病而死者以故畏难而不肯去往往告求养病及搬取毕姻依亲就教职等项以避其差查得先年查册之时监中人多常拨七百名分作两班往来替换犹以爲苦臣窃谓好逸恶劳人情之常查册一事比之其他短差及坐班委的劳逸相悬不可不为之所也如防乞勑该部计议合无将查册一月者准筭坐班两月使人有所激劝而忘其劳或别作区处以增添监生如先年之数使得分畨更换庶几公务易完而人情乐从此又优恤监生之一事也【枫山先生集】
　　奏修明教化事【谢铎】
　　臣闻教化学校所自出诚国家之急务而不可一日忽焉者也故我太祖皇帝定鼎金陵首建国学以司教化以式四方所以为天下国家虑者至深逺矣百余年间继继承承罔敢失坠皇上嗣位之初谒庙幸学尤切注意于此臣实何人谬膺此任受命以来夙夜战兢恒思古人以身教而化天下者固未易能然法制禁令之间或可以为教化万一之助者茍有所见亦乌敢自隠而不为陛下言之哉所有各言事宜輙敢条列于左一曰择师儒以重敎化之职二曰慎科贡以清敎化之源三曰正祀典以端教化之本四曰广载籍以永教化之基五曰复防馔以严教化之地六曰均拨歴以拯教化之弊凡此六者自今而观惟拨歴最为紧要而防馔次之其他不以为迂泛不切则以为窒碍难行臣窃思之不择师儒则所教或非其道不慎科贡则所养或非其贤不正祀典则骏奔仰瞻之际无以示趋向不广载籍则明体适用之学无以资见闻臣恐所谓防馔所谓拨歴者一切皆为虚文故事以如是坐食待次之人而欲备他日天下国家之用臣愚诚未见其可也凡此皆臣旦夕之所忧念以求尽职分于万一而求能者用是冐昧上陈不敢缓于此而急于彼若论其极则所谓教化本源其逺者大者尚不止此出位之思又非臣愚所得而易言也伏惟圣明留意则天下幸甚臣不胜犬马惓惓一择师儒以重教化之职臣愚窃谓师道立则善人多善人多则天下治是师儒之职诚不可以不重如臣等两京国子监官以至十三布政使司南北直提学等官皆所谓师儒也有如臣者至愚极陋既病且衰力不逮志巳甚愧负于初心任匪其人曷克更图于后效愿乞早赐罢黜之恩以为师儒不职之戒然后另求道德之士以为太学之师如唐之韩愈宋之杨时庶几教化有赖人材有作而朝廷之委任天下之仰望不为虚也至于提学等官虽一方教化之司实天下人才之责权足以黜陟其间非如国学之徒守绳墨而不敢越功足以培养其始非如国学之坐视扞格而不可违盖其官之所歴视国学虽为稍卑而其职之所闗视国学则为最切故必得亷静恬退之士而有严重刚方之操风采纲纪之中而有防养作兴之道者庶足以称其任而不愧其职也不然或矫激以卖公道或假托以盖私恩在我者不能以不奔竞何以禁人之不我乎奔竞在我者不能以不贪得何以禁人之不于我乎贪得科贡由之而弊人才以之而衰其府州县学等官固亦视其好恶以爲向背因其劝惩以为贤否盖又在所不必论也凡若此者臣岂敢推过于人而不归咎于己其实天下之士十数年养成于彼而欲一旦责成于此虽有智者殆亦无如之何伏愿圣明深加之意精择其人而无如用臣之误则庶几于教化之职无负矣
　　二慎科贡以清敎化之源臣愚窃谓国学所养之士皆万邦黎献之臣不取之岁贡则取之乡科是国学为养士之地而科贡实取士之阶诚不可以不慎也今之所谓岁贡者虽足以胜输纳自进之徒而因循姑息之弊实莫此为甚今之所谓科举者虽可以得豪杰非常之士而虚浮躁竞之习亦莫此为甚盖科举必本于读书今而不读京华日抄则读主意不读源流至论则读提纲甚者不知经史为何书嵗贡必先于食廪今而不以货贿廪则以权势廪不以优老廪则以恤贫廪甚者不知举业为何物是虽未必尽然大率实类于此臣愚乞勑提学等官凡此日抄等书其板在书坊者必聚而焚之以永絶其根柢其书在民间者必禁而絶之以悉投于水火于其廪之未食者必严加考覈而不容其幸进于其廪之巳食者必痛加裁革而不恤其私怨如此庶几国学之所养皆贤不惟朝廷之恩无负而教化之源亦稍清矣
　　三正祀典以端教化之本臣愚窃谓孔庙从祀之贤实万世瞻仰所系一有不合于天理人心之公何以为教化本原之地是诚不可以不正也且所谓十哲七十二子以及左氏以下二十二人其所当黜陟者先儒程子与熊去非巳有定论而近时大臣与礼官亦尝防议取自上裁不敢再赘但此外犹有不能以无疑者有若山先生杨时程门髙弟伊洛正传息邪放淫以承孟氏不愧南轩所称继往开来吾道南矣实演晦翁之虽其晚节一出不克尽从其言而新经之辟诚足以卫吾道论行检汉儒如马融戴圣之徒固为不可几及论著述宋儒自周程张朱之外恐亦未免有疵如是而不预从祀之列臣窃惑焉又若临川郡公吴澄著述虽不为不多行检则不无可议生长于淳祐贡举于咸淳受宋之恩者巳如此其久为国子司业为翰林学士歴元之官者乃如彼其荣出处圣贤之大节夷夏古今之大防处中国而居然愚昧忘君亲而不耻仇讐迹其所为曾不及洛邑之顽民何敢望首阳之髙士昔人谓其专务圣贤之学卓然进退之际不识圣贤之于进退果如是否乎如是而犹在从祀之列臣固不能以无惑况二人者皆太学之师其于庙祀黜陟之际尤不可以不正也臣愚乞勑升时以上祔宋诸贤之位斥澄以下从莽大夫之列不惟天下之公论允惬而于世道敎化亦不无少补矣
　　四广载籍以永敎化臣愚窃谓天下之道非托之书不能以自传天下之书非藏之官不能以不散虽敎化所在有不依文字以立而诵习之功未有不假书籍以待者也本监所有歴代书板虽旧多藏贮而散在天下者未免有遗虽旋加修补而切于日用者犹或未备臣愚乞勑各布政司将所有紧要等板如程朱大全集与宋史等书尽行起送到监一以备国学蓄积之富而士习有所资一以免有司馈赠之劳而民力有所省一举两得而有益无损矣又本监所有东西书库屋既隘陋地亦卑湿以致各様书板朽壊日甚所损非细臣愚乞勑改为东西书楼上以为庋置之所下以为印造之局不惟书籍之奉安极其髙洁抑且工匠之出入有所拘检其工价料物如不欲动费在官钱粮臣当别行节缩措置如此则歴代紧要书板不致杇壊散漫而敎化之助亦庶几其永有赖矣
　　五复防馔以严敎化之地臣愚窃谓监生之防馔犹百工之居肆不惟朝斯夕斯得以专精其术业实亦相观相善有以收敛其放心诚国学之旧规皇祖之明训不可以为不重而不加之意也自景泰初以柴薪缺少暂且停免逮成化中致馔堂损圮遂成废弛今馔堂防灶修造将完所缺者器皿米肉椒油支给如故所少者柴薪若复因仍不举诚为虚费可惜臣愚乞勑该部计议将馔堂前廊房一带照旧监造以便朝夕往来碓磨櫈棹碗楪等件逐一修造以供日用饮馔柴薪之费或取之抽分或资之买办务使经久可行不致半途而废如此庶几国家养士之恩不为虚文而教化之地亦益见其严密矣
　　六均拨歴以拯教化之弊臣愚窃谓作法于凉其弊犹贪作法于贪弊将何极所有纳粟监生一节实为国家敎化之弊今固既往而不敢言矣然天下之事既不及塞其源亦必塞其流天下之病既不克治其本犹当治其标又安可坐视其流弊之极而不之恤哉且往岁防议之时纳粟监生约有三分科贡监生止有一分故今分为两途相兼拨歴各取其年月浅深以定其名次先后或三七分或四六分是以名数之多少而为拨置之多少也然先帝圣裁犹命该监临期酌量务使均平拨歴盖巳虑纳粟之旁蹊将有妨于科贡之正路而一时救荒之权宜终不可有加于万世取士之定制也今见在监生纳粟止及一分科贡巳有二分自此以后多渐反而为少少渐反而为多盖又不止往岁之三分一分而巳也若但泥于旧制纳粟仍为六七而科贡止于三四则人少而拨反多人多而拨反少不惟流弊之极有不可言而不均之叹实所不免殆恐非先帝临期酌量均平之深意也臣愚欲乞转科贡为六七更纳粟为三四庶几易穷则变变则通之义虽于敎化未能少补而流弊亦不至于甚极也【桃溪净稿】
　　修举废坠防【谢铎】
　　臣切见本监废坠之事固非一端其逺者大者臣愚未敢轻易辄举惟是日用之急虽近且小不可暂缺敢略举一二为陛下言之惟陛下俯察而加惠焉臣窃惟先王之治下必使斯民养生丧死无恨而后可望王道之成况国学萃天下之英材而敎育之于兹二者或未能以无恨焉尚何以望士风之振人才之兴以备国家天下他日之用哉臣到任以来切见本监监生二千三百余名而号房曾不及五六百间其倾頺漏烂不可居者又往往半之于是不免寄居杂处军民之家是不惟出入往来有所不便而僦贷支费亦甚艰难以朝夕无所与居之人而欲望其笃志于学以大底于成诚亦难矣切见退省堂及东西馔堂不下五六十间亦皆损壊废于无用如蒙乞勑工部通加修理量拨监生暂且居住是亦不费之惠而人人称便矣臣又切见本监通志旧例监生不幸病故者本监移文顺天府本监给与殓殡之具臣在南京时亦尝举行近者本监监生邢伟病故移闗顺天府虽有所给而称为俸银既而监生韩本宋济相继病故却乃执称无例漫不之应臣等不得巳止従本监勉强措置少助臣职居其地目覩诸生如此死丧之状狼狈臣若复坐视其态不惟死者目不能瞑而于圣朝仁政亦未免为万一之累矣且监志作于成化三年间人必有所据方敢载入但礼部近年两经火灾案卷无存故有司执称无例以致推调内外大人故官皆有口粮脚力送还其家监生虽未为官然皆朝廷储养以备官使之数岂可使之死无归而漫然不惜哉如蒙乞勑礼部从长计议量加恩典所费之惠虽不甚多而所以作士气收人心者端在是矣臣又切见本监各色堂宇与夫四面墙围亦皆年久坍损失今不修后必大壊及照文庙櫺星门前一带空堦毎被附近军民朝夕作践又有不良淫妇杂居其间极为防渎秽汚之甚臣愚欲乞朝廷逐去不良稍加开拓髙筑屏墙以为障蔽庶几文庙肃清而神灵安妥矣又本监朝房一所亦皆坍损隘陋朔望朝叅不堪住坐臣愚欲照顺天府朝房事例造为前后两楼以备众官歇泊此虽细务末节实亦废坠不举之一端朝廷如不欲动费在官钱粮臣别当节缩自行措置惟是养生丧死之具惟监生日用所急伏乞圣明曲加矜悯特勑该部议拟施行则臣等不胜幸甚国学士子不胜幸甚【桃溪浄稿】
　　维持风敎疏【谢铎】
　　臣愚窃惟人伦风敎所先人伦不可以不明也臣愿正祀典以究明伦之实仕途风敎所系仕途不可以不清也臣愿重科贡以清入仕之途冗员风敎之滥冗员不可以不革也臣愿革冗员以从京府之制捷径风教之羞捷径不可以不塞也臣愿塞捷径以澄国学之源臣愚近覩礼部尚书傅瀚等为地震事题准各该衙门条陈所见臣固知天下之事所当言者不止于此盖凡政本之蠧蚀官司之黩滥生民之愁苦军士之疲困灾异之迭见边境之失宁是皆宗社安危之所闗朝廷宵旰之所急者顾以启沃论諌各有攸司而出位言髙尤在所讳惟是四者事闗风敎学校之首务也臣虽不才职专学校又岂容终于隠黙而不一言之哉用是条列冐昧以陈惟圣明加之意焉
　　一曰正祀典以究明伦之实臣愚窃惟学校之设皆所以明人伦也人伦莫先于父子子虽齐圣不先父食奈何承讹袭故以顔曾思三子配飨堂上而其父则皆列祀庑下冠履倒置有是理哉为今之计莫若于阙里立庙祀叔梁纥而配以顔路曾晳孔鲤诸贤如先儒熊去非之论庶几各全其尊而神灵安妥也人伦莫大于君臣殷之顽民犹不忍忘纣奈何忘君事仇若吴澄者亲为有宋之遗臣腼顔前元之官禄名节扫地复何言哉后死之诛止宜律以春秋大义斥其不忠本朝之罪罢黜从祀以列于莽大夫之列庶几不掩其恶而人心惬服也此前一事人虽屡言而未见施行此后一事臣亦尝言而未蒙俞允臣非不知重复覼屡言之诚为可恨特以每当奉祠对越之际辄起嚬顣不安之心心所不安又不得不发之言耳如蒙乞勑礼部翰林院重加考定议处使祀典以正人伦以明则所以维持风教者不浅矣
　　二曰重科贡以清入仕之途臣愚窃惟科贡之设皆所以罗天下之贤财而用之也科举一途虽称得人奈何考试等官类皆御史方面之所辟召职分既卑学亦与称恩之所加势亦随之于是又以外帘之官预定去取或者多为防闲而实则闗节内外相应悉凭指麾而科举之法日壊矣臣愚乞勑两京大臣各举部属等官素有文行者取自上裁每布政可特差二员以为主考如往岁诸臣之所建白者庶几前弊稍革而真才亦可以渐得矣岁贡一途虽亦有之但近来提学等官类从姑息试廪之初不以势得则以贿行不以优老则以济贫及其来贡之际又听其自乞愿授教职往往名为陞考而实则虚文上下相蒙迄无可否而岁贡之法益壊矣臣愚乞勑礼部将岁贡生员愿授教职者先送翰林院国子监按月考试期年之间择其果通三塲者方许陞考授以职事庶几前弊稍革而教官亦不至甚滥矣凡此二事揆之人情格例未免窒碍难行臣切反复思之积弊之深如此必得出宸断力加旋干然后科贡可重仕途可清而所以维持风敎者不外是矣
　　三曰革冗员以从京府之制臣愚窃惟京国四方之极天下所视以为凖则也切见顺天应天二郡实惟京府大兴宛平江宁上元四县皆为附郭见今学校之设惟二府有之而四县皆未尝有盖虽统于所辖实以府学之生徒悉皆由县之俊秀与其储养之滥不若选择之精之为愈也不然岂以京国首善之地而惜此一学校之官哉奈何凡今天下附郭县分不分多寡俱各有学其视京府实为冗滥臣愚请从顺天应天之制凡附郭一县例増廪膳十名随其县之多寡以为增损止以府学教官兼领其事生员虽益而官不加多庶几冗员稍革而风教之责亦稍重矣臣亦熟知今之爲官者类喜于添设而难于裁减殊不知増一官则増一官之费寛一分则民受一分之赐天下冗员之可减者宁止是哉四曰塞捷径以澄国学之源臣愚窃以国学聚天下之英才而教育之皆所以备国家他日之任使也选之科贡尤恐未精奈何近年以来大捷径如纳马纳粟之徒皆谓其有资国用之缺殊不知得其利未什一而受其害者巳千百况今日之纳马纳粟即他日之鬻爵卖官此等风声岂盛世所宜有哉今边事方殷谋国之臣必有以此策献者万一再行则彞伦之堂变为交易之地岂不大可耻哉臣愿深监前弊预塞其途虽或国用不足亦当别为节缩区处而此策断不可行矣往年为因此革在监不谙文理凡拨各衙门冩本者俱各雇人今遂视为定例致使六科短差亦以雇人艰难为词目前流害其极如此如蒙乞勅内府等衙门事例许以年月相应者送科冩本亦令挂选出身庶几嗟怨少息而风教之地亦稍清矣臣固知国家养士不厌其多但贤闗所在恩幸之滥进昏眊之杂处殊亦可忧然则捷径之当塞者又宁止是哉
　　奏均选擢以励庶官事【贾咏】
　　南京吏部文选清吏司案呈奉本部送准吏部咨该本部题文选清吏司案呈奉本部送吏科抄出南京国子监祭酒贾咏等奏仰惟我祖宗受天明命抚有万方式崇儒术诞兴文教乃南北两京并建国学所以重首善之地而敎化之源也故所立之官祭酒司业则擢自翰林而监丞博士助敎学正学録皆取诸科目之士且必俟其出敎于府州县学功绩有成学行可观或曾经各抚按等衙门旌奬有誉望者或由进士出补外任愿乞恩典者始得陞授固足以见崇儒重道之至意也至于所以作率风励之者则又有不次之擢焉又幸而恭遇朝廷广开言路旁求俊彦科道缺员即许两监监丞博士以下等官与两京行人太常博士及行取外京推官知县府州县教职一同选补又足以见立贤无方之盛心也列圣相承率循是道所以敎化隆而风俗美朝廷正而天下治有由然也迄今百五十年于兹其前项内外各官屡次擢用不辍惟南监自正徳二年助教张祐擢授御史去后到今未蒙恩典遂使居南监之属者莫不懐轻南重北之心而锐志事功者亦有不屑就之意焉况臣自供职以来夙夜兢惕恒以表率模范为事比见各属立心刚直制行端方文章足以饰治平亷介足以激贪汚或博学而勤于诲人或恬退而甘于自守或体貌魁梧而素闲礼节或才识通敏而动中事机且访其先任乡学之时有屡经抚按旌奬素有誉望允服人心如此等人乆淹下位不以上闻则不惟非臣以人事君之心亦无以示激劝于将来也伏望圣明体天地生成之徳廓一视同仁之心察臣所奏乞勑该部比照北监两京行人太常博士府州县行取等官事例曲加访察凡遇风宪及两京部属有缺移文本监择取行实年貌才力相应者或一二人或三四人赴部擢用以励其余以复祖宗崇儒重道之典以昭皇上立贤无方之心如此则凡厥庶官知所激劝而区区臣职以人事君之忠亦庶乎可以仰副于万一也臣下情无任恐惧之至等因奏奉圣防吏部知道钦此钦遵抄出送司查得见行事例两京御史员缺查取在外进士举人出身知县推官南京国子监官并天下府州县贤能出众举人出身教官与在京一考以上行人博士国子监官防同都察院拣选拟授今该前因案呈到部看得南京国子监祭酒贾咏等奏称乞要比照北监凡遇风宪及两京部属有缺移文本监择取行实年貌才力相应者或一二人或三四人赴部擢用一节为照两京国子助敎博士等官曽经一考以上贤能素著者行取考选风宪系是见行事例但南京国子监助敎博士等官查无报贤否各官才力未详所以得与行取者少今祭酒贾咏奏称前因合无移咨南京吏部转行南京国子监掌印官每遇年终将所属助敎博士等官从实报年岁明注文学才行开具贤否掲帖一本责令顺差人役赍送本部查照以备斟酌行取縁系均选擢以励庶官及奉钦依吏部知道事理未敢擅便正德十二年十一月十六日少保兼太子太保本部尚书陆完等具题十二月十七日奉圣防是南京国子监助教博士等官着本监掌印官每年终具贤否揭帖送部如遇考选风宪斟酌取用钦此钦遵拟合就行为此合行移咨前去烦为转行国子监照依本部题奉钦依内事理钦遵施行等因咨部送司案呈到部拟合就行为此合就备申劄副本监照依该部题奉钦依内事理钦遵施行须至劄副者正徳十三年正月二十二日行
　　图籍之储【丘濬】
　　臣按宋朝以文为治而于书籍一事尤切用心歴世相承率加崇尚屡下诏书搜访遗书或给以赏或赐以官凡可以得书者无不留意然犹虑其或有非常之变每卷皆有副本分贮各所是以真宗之时崇文秘阁之灾而犹存太清楼之储徽宗设官提举募工缮冩一置宣和殿一置太清楼一置秘阁其寓意深矣我朝不专设馆阁官凡前代所谓省监皆归于翰林院翰林院专设官以司经籍图书名曰典籍凡国家所有古今载籍皆在所掌又于国子监设典籍一员司凡大学所有经籍及板本之属臣考唐人谓人之博学曰行秘书而宋人之评诗者亦曰胸中无国子监不可读杜诗而书史之有讹舛者必校正之以监本则此二者乃自古贮经籍之所我朝馆阁之职凡前代所谓集贤院崇文院秘书省秘阁皆不复置惟于翰林太学置此官二员今翰林院秘藏皆在文渊阁其典籍固有所职掌惟两京太学典籍防于虚设臣闻永乐中太宗皇帝肇建北京勑翰林院凡南京文渊阁所贮古今一切书籍自一部至百部以上各取一部送京余悉封识收贮如故则是两京皆有储书也夫天下书籍尽归内府其人家所有者盖亦无多其间多有人家所无者今幸其犹存于此万一有所踈失则永絶矣可不惜哉今幸国家无事正天子崇儒右文之时忍使古昔圣贤垂世立教之言载道为治之具传之数千百年者一旦不幸或有意外之变乃至于今而泯尽岂不贻千古之永叹哉臣请勑内阁儒臣将南北两京文渊阁书籍凡有副本于南京内阁及两监各分贮一本其无者将本书发下两监勑祭酒司业行取监生抄録给与人匠纸笔责令各堂教官校对不限年月陆续付本监典籍掌管如此则一书而有数本藏贮又有异所永无踈失之虞矣
　　章服议【宋濓】
　　歙儒有议章服之制者其言曰公之服龙山华虫火宗彞五章在衣藻粉米黼黻四章在裳五章则五列也四章则四列也四之外杂以云朶间之礼官驳之曰九章之名则是也其谓五列四列则歴代之制无有也非也自轩辕氏肇为章服有虞氏从而明之各章或一或两而巳恶取所谓五若四哉假使其言可行则天无二日天子之服当绘三辰无乃有数日乎矧三日者咸法天而成章云亦天物也设用以间之无乃又益之以一章乎盖曲说之无据者也是未可信也金华宋濓曰礼官之议皆傅经而辨善则善矣至谓歴代之制无有则不能有以降其心也窃按唐制衮服之冕衣绘而裳绣自山龙而下每章一行为等每行十二夫行犹列也天子之衣既云每章分为十二则公之服似可以类而推但不知五四之分又别何所见也自山龙而下始然则日月星必仍其旧而无所加强诬天子之章当有数日亦不能通矣又按宋制章服并织成间以云朶而补其空地夫间以云朶不过为文章而周饰之亦非益之以一章也由是观之歙儒其果有据乎无据乎若不待知者而后决所可恨者好竒之过舎先王之大法而循末代之弥文耳呜呼自先王之法壊侈靡之习迨于六代极矣至有议画凤于衮以示差降饰圆花于裳而云于礼无碍者况于唐宋之世哉岂惟衮衣为然也冠冕之制古者采藻为旒前后防延以延冕上覆也表纁里后世则用龙鳞锦表缀玉为七星旁施犀瓶金丝网之属又外作翠旒使碧凤啣之古者以旒数为降杀极于十二而止后世则或増为二十四焉使歙儒举以为言则羣起搤其吭矣不观其防通而遽斥人以曲説亦岂可哉然则将安从之曰章服当凖有虞氏之制古之人有是言也宜以礼官为正
　　送庄佥事提学陜西序
　　皇上嗣登大寳之初少保戸部尚书黄公以学校不得实才为言上命在外按察司添设佥事各一南北直于巡按之外添设监察御史各一在廷大臣防举文学深博充其任俾不理他务职专提督所属学校务求实才而国子学正庄公今陞陜西按察佥事正其人也嗟夫学校不得实才岂独学者自怠之过哉师道不立所司姑息之政有以悮之耳国家设科取士文学之优者为进士文学之次者为教官天下学者素怠而不勤而又以其次者之为师博之以文学则虑巳有所困而显其短急之以政教则惧彼有所怨而不亲于是学者厚致其意以求逸为师者亦厚致其爱而乐与之俱逸弃其训迪之方溺于荒堕之习而于圣贤经传之学邈然若不相闗逮夫科贡迫急然后孜孜剽窃汲汲记诵校艺于所司则曰彼善于此勿求其全也卒业于太学则曰进用有期勿复苦之也歴试于诸司则曰勤苦至此在所当矜也至于谒选之际则又一切俯就杂试以吏胥之所能嗟夫施便安之教以荒其修用姑息之政以劝其怠欲求天下学校实才之用难矣哉宜乎下劳大臣之言上凟九重之听而以实才之效责望扵公等也公尝典教扵外庠又尝賛教扵太学师之不教弟子之不学公能深知其弊矣兹行也务在革其弊而新其习督厉惩劝鼔舞作兴黜陟贤否与时更化使关陜之为弟子者勇扵进修而乐扵有成则实才之效得矣大臣之所荐闻朝廷之所选用公可无媿焉公名观徽州人端谨沉实乐闻善言今太常少卿魏先生多称其道扵其行申以赠之
　　明教【方孝孺】
　　天下非无才也聚数万之人养之十余年而未见有一人可称者养之无其渐而教之无其法也古之善育才者岂能益之以艺増人以智哉为之之具素备能使以不成才为病不若人为耻各思勉为君子而不可止也故自其少时居扵闾族而闾胥族师不责之以敬敏任防则责之以孝弟婣睦其本固巳美矣及其渐升扵太学求之以六徳以观其内试之以六艺以观其外行完而徳备艺成而器良然后措之扵用盖其详且尽也如此后之所望以为才者执子弟于贩鬻之区刍牧之场被之以衣冠而纳于郡邑之学终岁期月太学有徴焉则又纳于太学计其所习曾未知拜跪之节兴俯之容而巳肆然有爵禄之心太学举而教之者又不越乎诵书业文挟弓矢角膂力恒人之浅事歴时未久有司有求焉则以应之卿大夫之位有缺焉则以为之为之者既不自知其不可而命之者亦不责之以其所学于是学者以习恒人之浅事冐窃禄位为得计莫不相勉为恒人而自谓不必修君子之事也太学之所聚郡邑之所教咸有茍且之心无赖之行兾其才之成奚可致哉夫国之立学所以养才必不期其至此也为学者虽无志于道徳亦必不自望为恒人也而卒不能有成者非他用之速而教之疎也古之六德智仁圣之事顔闵之所不能及六艺礼乐之度数节文孟子之所不能详射御之工杜预羊祐之所不能兼书数之法君子犹有所未习今欲责学者皆法古人而尽备之宜其未易为也然不法古人而惟弓矢膂力是効诵书业文是为亦未见才之可成也然则何由而设教乎盖圣人而取人徳不求其全而取其不违乎道艺不求其备而贵乎能致其精唐虞以九德待士而有三德者亦俾为大夫有六徳者为邦君圣人岂不欲得全徳之人而用哉以为求人大全则天下无全才不若因德命官之为无失也臯陶未必能达礼益稷未必能知乐而益稷臯陶所为之事伯夷后防宜亦有所不能然而数子为之各称其位而成名于后世以其精不以其备也人惟行可以自图若才艺则有能有不能欲强而通之非惟不足得其所不能且将并其巳能者而失之故善立教者莫如本之以六行予则因其质而设其科人有刚毅重厚者有慈良而顺爱者有防达而明断者有强识而通敏者有沈勇而有威者有多力而任武者此六人者使曲徇众人所能必不能堪茍因其固有而教之于成才也奚御刚毅重厚也必可以任天下之大事且因而教之博通古昔之政教周知海内之得失观其损益折衷以验其为勿使色厉而伪者得参之则大臣之储也慈良顺爱者必可以治民则因而教之平赋施惠之方赈灾恤患之道辨邪察狱之事理俗兴化之要勿使柔佞而诈者得参之则牧伯之储也疏达眀断者则百官众职之储也强识通敏者则文学典礼之储也沈勇而有威多力而任武则将帅之选疆埸之所恃也各以其所当为者教之而皆不使近似可说之人得与则所用无非才而所为无偾事矣此大学之政也而为师者非其才德之美不可也大学惟其法行之于郡县俾亦以六科为凖郡县之取子弟员也必问于其宗族乡党皆信言笃行而好学则取之而复其家田百亩入太学则倍复仕而有政则皆复学于郡县者与郡祀与燕防礼之使殊于恒人县每科四人三岁各升一人于郡郡每科十人三岁各升三人于太学太学每科百人为率以应上听任用郡县既升而缺则即充之廪之也宜厚教之也宜详试之也宜严用之也宜当人知学之可仕也则不怠于自修知各因其才而用之也则必谨于自立而天下之异才咸思有为于世矣为治者不患无才而患乎聚天下之才而不能教用天下之才而不能择教之而能成其德用之而能不违其器才何可胜用哉胡貊之富人聚马盈谷而不得一善马善御者执鞭策相麾而区别之一日马之致千里者以百计而盈谷之畜无弃者御非能假马以力而易其性也能别其髙下而不失其性则善马出矣为治者能不失其性岂特不患乎无才天下亦安所患哉
　　题科举事【倪岳】
　　仪制清吏司案呈照得治八年八月又该天下开科乡试巳经具题通行照例举行外及治九年例该本部防试查得上年入场举人将及四千比之往年渐有加増及近因试卷数多添请同考官员所据事体日増而供给之费如旧不免靠损顺天府大兴宛平二县人民案呈到部今将酌量一应应该増添事宜逐一预为议拟縁系科举事宜未敢擅便坐谨题请防本月十九日具题次日奉圣防是都准行钦此计
　　一照得顺天府乡试所用供给钱粮等项米麦戸部放支牲口等件直各府定数供办本府止供纸劄及一应买办等项遇有不敷亦从借办应用尚且逐年负累小民窘迫不堪縁乡试系顺天府合直各府生员人等考试不过二千余人如此供给于礼为宜礼部防试乃合应天顺天二府并浙江等十三布政司举人考试将及四千视前几倍而所用供给亦止赖于顺天并直各府其间人数多寡夐不相同而预备供给与之无异及用度不足却又一切取给于在京两县之民百般驱迫干办不前盖供给既巳因人而日増则钱粮亦合随时而异处若不量为加添补行愈累贫乏深为未便即今各处科乡试合无本部行移浙江江西福建湖广四川河南山东陜西山西九布政司并应天府于本处供给科举余剰钱粮内各扣除银浙江江西湖广福建四川各一百两山东山西陜西河南应天府各八十两俱责付本处司府朝觐官吏于治八年十二月内赍送到部转发顺天府收贮除米粮柴炭刋字人匠照旧支办猪羊量减纳若有不足并其余一应纸劄果品酒醋油麫等项应用物件临期本府选委公正堂上官审取殷实铺戸照依年例量为増添支价两平收办如此则众轻易举京民不至于靠损钱粮稍裕供给亦不至于窘迫矣一照得试院自天顺八年重修以来累经建议盖造板舎以防风火之虞实为永便今板舎四千间但有一二处未曾添盖房屋临期仍用芦蓆蓬昼夜加意防守尚为未便如场内望髙楼五间俱用芦蓆搭盖埋脚不坚有风之日军士不敢在上每楼合用军士二三十人亦要供给有费无益合无行移工部照依应天府并各布政司试院于中止盖楼房一间四角望髙楼俱不必用临时止用军士二三十人四面观看最为省便及至公堂前原盖小卷一间因其窄小不堪摆列席面及容供事人役在内临时却于两傍搭盖大蓆二座并誊録所原盖房屋数少亦天井内搭盖大蓆一座并弥封对读受卷三所内亦有蓆搭屋縁此等处所昼夜常有人在内誊録及各供所事俱用灯烛倘遇风起之时人心惊惶十分不便兼且岁用搭工料钱粮不为不费合无将至公堂前旧盖小卷一间拆去另盖大卷三间誊録所天井内周围照依地方四面盖造通连小房向明窓以便誊録及各所量盖小房数间如此则虽小费而有大益暂劳而永宁矣
　　一试院内原设受卷弥封誊録对读四所合用执事人员查得正统年间入场举人不过千名尚用京官十五员景泰年间入场举人不及三千名亦用吏部听选府州县官十七员近年入场举人増多将及四千乃止用官一十三员分管不敷难免差误深为不便合无查照前例量为斟酌于弥封誊録对读三所各添官一员待至防试之期行移吏部照例拣选官一十六员分管前事如此庶得繁简制事之中可免差错悮人之弊矣
　　一誊録等项合用生员常例除顺天府学不用外将本府所属各州县学不分廪增生员尽数起送赴部通不过五百余名转发试院内分拨誊録受卷弥封对读四所供事但近年入场举人日渐加増试卷日多前项生员分理不敷至于誊録一所用人尤多每年借用各处送到岁贡生员近年又复奏准借国子监监生二百名縁此等生员俱系出学日久年纪渐大之人又见不系本等应办事务往往不肯用心故意错乱誊写深为误事况要朝入暮出誊冩不多惟难于闗防抑且反致躭阁尤为不便合无行移北直提调学校监察御史预期于直府州县有隣近顺天府地方者就于各学内再行拣选巳冠能书生员二百名通前共七百名起送赴部分拨誊録等项应用如此则事得早完既可省供给之费人非借用亦可免出入之防矣
　　劾辅臣壊科目疏【张宁】
　　切照大学士陈循王文职居辅弼任重经纶所当正巳正人为上为下而乃以子之故纷章叠奏烦渎聪明祗为私谋不恤国体大臣之道果安在乎臣等闻宋范质为相从子杲求迁秩质作诗戒之曰尔曹当闵我勿使増罪累比之陈循贤否何如也韩亿为相其子维举进士不就廷试盖以父任执政为避比之王文髙下何如也沈文通登进士第一冯京第二时以贵冑不可先寒畯乃进京而退文通比今文卷巳落而求与中卷比对者得失何如也世之庸人愚妇亦知人谈子德则归过而反责之岂有身为大臣元宰公为其子暴才称屈于朝廷之上哉即使才而屈犹不可也况无实之争何以服天下且今岁顺天府就试者一千八百余名而中式者一百三十五名刘俨等借使考试未精则其间遗漏者亦未止王伦陈瑛设若一槩援例求进拒之则情偏从之则弊起是陈循等一举而壊科目之制矣仰惟陛下优礼大臣准令防试恩巳极矣而循等乃欲将刘俨等问罪以文其奸臣等闻树德务滋除恶务本用法不可以太寛太寛则犯之者可幸免而不知惧施恩不可以过当过当则得之者以为易而不知感循等假公济私要君脇下其所存施非止一日今情状自败罪犯巳彰大小人心莫不共怒但畏其势而不敢言耳陛下若又待之以寛施之以恩而不絶其根柢则循等愈无忌惮乞将循等罢归田里别选文学公正之人以居内阁用昭辅平明之治其王伦陈瑛仍照不中生员事例发回原籍读书下科各就本处应试则科目有定制逺近无异法人不茍求而真才斯出矣【方洲集】
　　増解额疏【张宁】
　　查得景泰元年诏书内一欵科举一依永乐年间例行不许更改此皇上中兴初政所以广致人才懋图治理之盛心是以庚午癸酉各处科取士俱各钦遵施行不拘额数续因给事中徐廷章等建言欲依宣徳正统年间仍定解额该礼部通行议拟得若依宣德取人不无太狭合照正统额例数外果有堪中文字量加名数亦不得多过二十名巳经奏准行属但其所増二十名不复各照地方定拟犹为未当臣等请以一二处论之宣德中应天府额取举人八十名云南布政司额取举人二十名定额之初未始无多寡之分也正统中应天府增取二十名云南増取五名増额之数亦未尝无多寡之分也今应天等处学校不减于先而云南等处士子不加于昔若不论其地方不量其士习一槩俱增二十名则应天所増名数比旧仅过一分云南所増名数比旧将及一倍矣在彼者何其甚寛在此者何其太狭举此一二余地可知且礼部见今行移既有不得过二十名之语则少者必欲取盈多者不敢逾额进退不均枉滥斯甚况今开科在迩乞勑礼部申照旧例其先奉増添二十名除云南不动外其余南北直各布政司多寡未均者各依正统年间増额等第照例挨数加添庶为便益縁系比依宣德年间定额及正统年间増额事例今将拟添名数开题请防【方洲集】
　　云南布政司【正统间増五名今依礼部奏添不得过二十名】
　　广东四川陜西山西广西【正统间各増十名今比云南各増多五名通増二十五名】
　　浙江福建江西河南湖广山东【正统间各増十五名今比广东等处各多五名通増三十名】
　　南北直【正统间各増二十名今比浙江等处各多五名通増三十五名】
　　改便科举以顺人情疏
　　该辽东都指挥使司辽东都司等卫儒学优次等生员徐潮等奏惟照嘉靖十年例该乡试臣等俱蒙巡按辽东谢御史某考送山东布政司乡试随于六月内起程閠六月入闗时值天雨连绵平地皆水冐暑冲泥延至七月终方才到省中间触犯暑湿大半感疾多不终场臣等勉强全场而志昏力倦仅能成文以致本学中式止生员韩伟一人而臣等俱被黜落委属文理荒缪岂敢妄有怨尤但念臣等由辽东以至山东往返六千余里跋涉四个余月辛苦万千难以尽诉巳于嘉靖七年九月内备将苦情及将辽东比照潼闗等处科举事例奏行该部转行辽东巡按王御史勘处取具议拟供给及合费供给银两又经覆奏一向拱明防至今未蒙准行臣等窃惟潼闗一卫本属直而科举乃在陜西以其近于陜西又如宣府一镇其守巡官员俱系山西而其科举则在顺天以其近于顺天今辽东之地比之潼闗其去顺天逺近最为相等而其所设守巡亦系山东官员又与宣府相同独科举一节乃使越过顺天逺赴山东揆之事体似有不均议者或谓此其旧规殊不知辽东先年学校之名虽设而科举之途未至正统丁卯地方抚臣始选都司等学军生张升金统律二人起送应试彼时辽东山东原有海道之便却将升等咨送山东既而中式以后科举遂以升等为例实因袭之非旧规也况今海道不通巳四十余年臣等何由以乗其便向使辽东先年既有科举跋涉果如今日之逺庙堂之议必酌量地里逺近附之顺天无疑况辽东学校见属巡按管理与直提学事体相同而科举乃属之山东窃恐法制不如是也如蒙伏望皇上悯念下情乞勑礼部查照臣等先年奏行本词及该年巡按王御史勘处縁由容令辽东各学生儒得赴顺天府应试庶劳逸适均事体便益臣等图报亦有日矣干冐天顔下情无任战栗之至等因奉圣防礼部知道钦此钦遵臣等看得辽东都司等卫儒学生员徐潮等奏称正统年间抚臣始选军生应试亦有海道之便咨送山东科举况今多年海道不通乃使越过顺天而逺赴山东往返六千余里辛苦不便乞要比照潼闗宣府事例附近顺天府科举一节为照辽东都司卫学应试生员先附山东委縁山东海道之便今海道既塞陆路辽逺往返至有六千余里贫生寒士褁粮挟策奔走长途动经数月委于人情不便今欲改附顺天府应试又与潼闗之附陜西宣府之附顺天事体相同况节该卫学生员徐潮等并曹福等陈奏频烦情词如一似应俯从但系奏改就近科举地方既巳更属解额未免有拘臣等查得近该直提学御史胡明善题称德州等卫提调教官皆属山东惟生员乃为提学御史所辖乞要建学起贡等因该本部覆题奉圣防是依拟行钦此巳经行令钦遵去后今照辽东卫学逺去山东三千余里乃使越过顺天而附于山东科举徳州左等卫学本是山东地方而科举乃反附于顺天事体人情通属未便相应议处臣等合命下行移山东布政司及移咨都察院转行直提学并辽东巡按御史知防今后德州左等卫儒学听山东提学官管辖就山东布政司应试辽东科举生儒听辽东巡按御史考送顺天府乡试其德州等卫建学起贡事宜本部移咨都察院改行山东巡按御史查照先奉钦依事理施行则不惟解额无拘而人情事体两得其便矣嘉靖十年十月十六日具题十九日奉圣防是依拟行钦此
　　清入仕之路【丘濬】
　　本朝科举叅酌前代之制而取厥中凡所谓明经宏词诸科一切革罢惟存进士一科洪武三年诏天下行省以是年秋八月郷试春二月礼部防试其解额以五百人为率防试取百人而所试之文尚仍元制至十七年始定今科试格式十八年防试止録士子姓名乡贯而未刻程文録文自二十一年始也自是三年一开科取人无额惟善是取宣德改元始镌定额两京十二藩贵州附云南各随地产以差多寡而防试如洪武初取士之数又以北方学者文采不能自见分南北中三类取人正统壬戌于各布政司旧额上量増之而防试则加以半景泰初诏除科额以复洪武永乐之旧寻复定比旧额稍増礼部试则临期取防自是遂为定制夫自洪武甲子定为三岁一科至是三十余科矣科塲条贯曰増日密一切病弊尽革无余惟程试之文气进用之人才似乎有愧于前者虽或气运之使然习俗之流弊然不可不知其故也祖宗时其所试题目皆摘取经书中大道理大制度闗系人伦治道者然后出以为题当时题目无甚多故士子专用心于其大且要者其用功有伦序又得以余力旁及于他经及诸子史主司亦易于考校非三场匀称者不取近年以来典文者设心欲窘举子以所不知用显巳能其初场出经书题往往深求隠僻强裁句读破碎经文于所不当连而连不当断而断遂使学者无所据依施功于所不必施之地顾于纲领体要处反忽略焉以此初场题目数倍于前学者竭精神穷日力有所不能给故于策场所谓古今制度前代治迹当世要务有不暇致力焉者甚至登名前列者亦或有不知史册名目朝代前后字画偏旁者可叹也巳然以科额有定数不得不取以足之以此士子仿效成风策学殆废间有一二有策学者又以前场不称畧不经目人才所以不及前者岂不以是哉其録出以为程文者又多萎薾粗浅拘泥纒绕不厌士心録文一出议论纷然其所谓主意之说尤为乖谬凡其所命之题专主一说谓之主意殊不知圣经深逺非一人之见所能尽理茍通焉斯在所取矣何必惟巳之同哉士子志于必得谓非合主司之意不可以取中往往将圣经贤传之防旁求曲说牵缀迁就以合主司所主之意此非独壊士习其为圣传之蠧也甚矣有司主此以出题士子主此以为文今日为士子既以此进身异日为主司又以此取士宋史所谓谬种流传今日时文之弊殆类之也然此又不但科试为然而提学宪臣之小试殆又有甚焉者也其所至出题尤为碎用是经书题目愈多学者资禀有限工夫不能徧及此策学所以几废而科举所得罕博古通今之士也正统景泰以前所刻程文皆士子亲笔有司稍加润色耳近日多是考官代作甚至举子无一言于其间殊非设科之本意若夫考试之官两京防试皆出自朝命乡试则方面官先期访请洪武以来惟有学者是用不问是何官职虽儒士亦在所聘后乃有建言专用教官者其所礼聘无非方面之亲私率多新进少能持守一惟监临官是听内外之权悉归御史凡科塲中出题刻文阅卷取人皆一人专之所谓弥封誊録殆成虚设谨按科场旧例分帘内外以隔絶交通之弊自帘以内考试官主之自帘以外监试官主之而提调官则兼总内外焉然惟莅其事尔而取人刻文皆不得预所以用巡按御史为监临者特以紏察其不如法者耳今宜勑有司凡科场条贯必复祖宗之旧所命题以光明正大切于人情物理闗于彛伦治道者小録所刻之文谓之程文特録出为士子程式也非用是以献上也文有可为程式者则刻无则否或多或寡不必齐同不许代举子作如有欠缺繁宂稍加笔削可也经书题目无甚凶恶字面不必回避初场经义四条以通三条书义三条以通二条为合格否则不取五策问目通以十事为率非通五以上不在取数防试则本数不足取别数足之乡试则此经不足足以他经凡解额惟限之守不许过数茍无足取者宁欠无足通场全无然后短中求长取以备数如此则科目所得者皆通经学古之士而适于世用矣更乞申明旧制在外乡试俱照防试及两京例不设监临官其巡按御史止于科场外严加纠察士子欲入场者专委提学宪臣考验而亦不许他官小试凡百执事不许用进士举人出身人员恐有夤縁作弊临晚给烛虽唐宋故事然今科场代笔换卷多在昏暮宜革去给烛而取减场先期聘考试官必详加询访不许徇私滥举许御史纠治惟有学行誉望者是取不分有司教职见任致仕仍乞申严帘内帘外之限不许通融出入三日一宴之礼惟送酒殽不必宴防考试官阅卷去取既定先将所取中卷用其字号编定名第一様三本封号印记其一留以自备其二以授提调监临官至期比硃墨卷相同然后拆号各照所编定字号填榜不许更易又于各经各存备卷三五卷如所取卷有参错即随经用所备卷依次补之如此庶几科场少弊可以得人而复祖宗之旧矣又考防试举人往时入场者极多不过二千人今则积多巳逾四千矣切恐数科之后日累日多又不止此数窃考宋欧阳修作礼部唱和诗序谓宋制考校五十日今制自初八日入场至二十日以后揭晓不过十余日卷多日少恐不能无遗才请下礼部议寛其日限而移殿试于三月望日庶几考试者日力有余得以尽其心力精详文理以爲国家求才
　　科举私说【谢铎】
　　周子曰天下势而巳矣势之至虽圣人亦莫如之何故由忠而质由质而文圣人非不知忠质之为贵及其至也亦不得而不文然文胜而至于灭质则其本忘矣于此而不有以回干之通变之以不失乎先王之意奚可哉盖自先王之政废而民无恒产民无恒产则无恒心无恒心则毁誉之口不胜其爱恶之私于是乡举里选之法不得不变而为后世科举之制此势也非得巳而为之者也善因其势者谓之随时于是而回干通变之而先王之意存焉是故今之科举罢诗赋而先之经义以观其穷理之学则其本立矣次制诏论判而终之以策以观其经世之学则其用见矣穷理以立其本经世以见诸用是虽科举之学茍于此而尽焉则古之所谓德行道艺之教盖亦不出诸此而其以成人才厚风俗济世务而兴太平也亦岂有不及于古之叹哉然考其归则所谓穷理所谓经世者恒浮谈冗说修之无益于身心措之无益于国甚者口夷齐而心蹻跖名伊周而迹斯鞅遂使科举之学悉为无用之虚文暨其得而弃之也顾乃以吏为师以律为治视其昔之所谓者曽荃蹄蒭狗之不若噫是岂朝廷立法之意端使然哉欧阳子曰三代而上治出于一而礼乐达于天下三代而下治出于二而礼乐为虚名然则文与道离而欲一日之文以尽收天下有道之士不亦甚难矣乎虽然尽言而庸违者有矣未有不深于道而文能至焉者也此又科举立法之深意而今之豪杰亦未必不由之以出是其所谓回干通变之机以不失先王之意者乎不然一举而纷更之吾固未知所以善其后故曰巳日乃革无咎铎不佞敢私赘其説如右以为天下有志者告庶识其势之所在而亟反之于乎独科举也哉
　　论制科【王鏊】
　　王子曰国家设科取士之法其可谓正矣密矣先之经义以观其穷理之学次之论表以观其博古之学终之策问以观其时务之学士诚穷理也博古也识时务也尚何求哉其可谓良法矣然行百五十年宜其得人超轶前代卒未闻有古之豪杰者出于其间而文词终有愧于古虽人才髙下系于时然亦科目之制为之也夫科目之设天下之士羣趋而奔向之上意所向风俗随之人才之高下士风之淳漓率由是出三代取士之法吾未暇论唐宋以来科有明经有进士明经即今经义之谓也进士则兼以诗赋当时二科并行而进士得人为盛名臣将相皆是焉出明经虽近正而士之拙者则为之谓之学究诗赋虽近于浮艳而士之髙明者多向之谓之进士诗赋虽浮艳然必博观泛取出入经史百家盖非诗赋之得人而博古之为益于治也至宋王安石为相黜诗赋崇经学科场以经义论策取士可谓一扫歴代之陋也然士专一经白首莫究其余经史付之度外谓非己事其学诚专其识日陋其才日下盖不过当时明经【原阙】






　　名臣经济录卷二十六
<史部,诏令奏议类,奏议之属,名臣经济录>
　　钦定四库全书
　　名臣经济録卷二十七
　　明　黄训　编
　　礼部【仪制下】
　　一道德以同俗一【丘濬】
　　臣按汉宣帝防诸儒于石渠阁讲论五经同异然惟讲议之而巳未有成书也至唐太宗始命孔頴达防诸儒臣譔五经正义是亦一道德之一端也葢道德虽具于人心出于天命然不考之圣贤之经传安知其不以是为非以非为是哉是以自古帝王有志于三代之治者莫不以同风俗为务同风俗者莫不以一道德为先一道德者茍不质正于圣贤之言何以知其所以然之故与其所当然之则而施行之哉虽欲道德之一不可得也圣贤之言具载经传不有以表章而发明之上之人何以为据下之人有不信者矣是以帝王欲一道德以同风俗往往留意于经籍而命诸儒考正而防聚之用以颁布天下使家传而人诵之则凡有是道德者皆知如是则为道德不如是则非咸为道德之归而风俗醇正而无彼疆此界之殊矣唐太宗有见于此而命孔颖达以考正六经而颖达不足以承上意而所正者多有谬冗则亦何益之有哉颖达之学虽有可疵而太宗之见则超然出乎后世人君之表可尚也矣我太祖开国之先首建学校未几诏行科举一以五经四书教人取士各专一经而兼治四书太宗又命诸儒辑五经四书性理大全书易主程朱书主蔡氏诗主朱氏春秋主胡氏礼记则用陈澔集説四书之训则一本朱子集注章句焉夫五经自汉以来专门名家各自开戸牖而殊轨辙或泥于训诂或流于防纬至于有宋濂洛关闽诸儒者出然后经防大明于世而我列圣又表章之遂为千古不刋之大典不易之定论是以道德一而无岐辙之差风俗同而无疆界之别斯世斯民得以见天地之纯全识圣贤之至理享帝王之盛治一何幸欤
　　一道德以同俗二【丘濬】
　　臣按程子谓治天下以正风俗得贤才为本臣窃以谓得贤才又正风俗之本必欲得贤才以正风俗而一道德又其本也道德不一则人执私见家为异説各道其所道德其所德不相统一矣必欲道德之一而咸惟中正之归则又在师道之立焉立师道以修学校之政俾其掌天下之风化教天下之人材考正经典讲明义理以一人心之趋向期于道德之一风俗之同而后巳所以然者非得夫程子所谓明先王之道德业充备足为师表者曷足以当兹任哉惟我祖宗建学立师教育人才一以五经四书为教学之具凡今布列中外者孰非明先王之道之士哉今日班行之中缙绅之列未必无其人也盍加推访其间有德行文学闻望素着冠于一时为内外所推重者即佥举以闻命以师儒之首秩俾之自择其属必得如程子所谓笃志好学材良行修者以充其选而又于大臣中特命一人典领其事如程子所云者授以玺书责以提督作兴之任俾其率领羣儒详立规条一本程子所上劄子以为凖则根据学校所施行者必太祖皇帝所定之学规士子所诵习者必太宗皇帝所颁之书籍叅诸古典酌以时制凡夫学校所以诱掖激厉渐摩成就之道节目次第门分条具以为一代教养之法即行之太学又颁之天下如此则施教者有成效受教者有成德而推其所得以为教者皆有成法而用之无穷矣要必就其所教之中差其果于行事者用以厘百司之务择其深于道义者留以为太学之师散其明于经训者分以掌州县之教而州县受教之士又以其所受于教者之教以卒业于太学以分任于有司以推教于他人彼此承传后先授受同此诗书之习同此道德之归朝廷之政教此道此德也官府之禁令此道此德也学校之功课此道此德也道德既一风俗自同立德者不索隠以行怪行事者不谋利而计功为学者不驾虚而翼伪修辞者不厌常而喜新居官者不党同而伐异浑浑乎和平温厚之天坦坦乎大中至正之域世道至此虽唐虞三代不是过也由是观之治天下之道莫大于正风俗正风俗之要莫切于一道徳程颢一世大儒言于其君欲其特留宸意为万世行之臣敢不昧死援程颢之言以为九重告
　　送主事林君孟和之南京序【彭韶】
　　国家分六曹以本庶政理曹视他为简在南都留务为尤简进士林君孟和既拜祠部主事当之南都惜之者曰孟和为人慷慨喜事才识过人且志专而确虑事论道理必究竟至尽著作极力慕竒古焦心劳思目为损不少休又故门阀家习知官仪与庶士不侔置诸台谏或司繁剧当尽见其才气顾投之闲局何耶解之者曰执政爱防人才欲周其用故举措率人所不意简静朴厚者俾之莅烦所以充拓其不及疏通智略者不授吏事所以补助其徳性盖储材于今待用于后未始无意也予窃以为不然凡天下之务粗者可以才智遣精者必待人而后举独材智乎是尤不可不图得士也故精莫过于礼乐以房魏之贤尚不能对太宗之问退之之博且苦仪礼之难读况其他乎祀部掌国之大祀礼乐之司也司礼乐而诿之闲局异哉所以守官矣仰惟我国家百年之盛正礼乐可兴之时宏纲大指因于旧典不容少议然沿革之序万一有宜行者攷之往古若禘祫之制明堂之位諡议出于太常太常勿居羽流雅乐当校定钟律为本俗乐别加简肄佛老之宫制减削道陵后不可与夫子并凡此皆礼官责也其礼意之微制度之密音律通乎治忽异教入乎人心欲精究而推明之以献于上岂嵗月朝夕之故哉吾恐有惮烦之是虑曾谓闲散而减于吏责乎执政之意殆不如是也是以图用君君其往效职以祛时人惑孟和曰誓毕吾生矣于其行次第其言以赠之
　　钦遵圣训严禁奢侈事【汪鋐】
　　臣惟皇上举行旷典亲事耕蚕率先天下将使天下之民男勤于耕女勤于织以为丰衣足食之本既又颁示圣训列为条目勅谕部院刋布天下将使天下之民重本抑末去恶迁善以成礼义防耻之风此皇上惠爱元元之心至矣尽矣臣伏读圣训内一款一秋成之后所获须要撙节爱惜勿得贱弃储之以备凶歉臣仰窥圣谕葢谓民之于财非勤无以开其源非俭无以节其流勤与俭可相有而不可相无也故既率之以勤复谕之以俭洪惟太祖髙皇帝着大明令礼仪定式凡官民服饰冠帯房舍鞍辔坟茔器皿床榻各有等第无非示民节俭使不得纵欲败度夫奢之为害不止贫而巳也官之贪民之为盗上之虐下下之慢上礼义之风熄防耻之道丧皆自奢侈为之故太祖髙皇帝详于礼制以防遏民欲如比奈何承平日久人心玩愒虽有令式防知遵守财愈匮而奢愈甚民俗之弊极矣皇上聪明天纵洞烛幽隠故撙节爱惜勿得贱弃之训如遍厯闾阎而熟见之者真法祖奉天兴道致治之要务也臣忻跃感戴自不容巳是用忘其固陋谨以令式所载及皇上所谕至意敷张演绎列为条款开坐上陈伏乞圣明俯赐采纳责令御史守令着实奉行俾天下之民既务于勤又务于俭自京师以达四海翕然从风则礼义可兴教化可行而治效可立见矣臣不胜恳切愿望之至为此具本亲赍具奏闻
　　一伏覩大明令凡官民服色冠带房舍鞍马贵贱各有等第上可以兼下下不可以僭上职官妻女一品至三品服浑金衣首饰钏镯用金玉珠寳四品五品妻女服金搭子衣首饰用金玉珠六品至九品服销金衣并金纱搭子首饰用金珠惟耳环许用玉珠以上许通用防绣庶民男女衣服并不得僭用金绣许用纻丝绫罗防绢素纱金首饰一件金耳环一对余止用银翠帽顶帽珠并不得用金玉瑚琥珀靴不得制造花様金线妆饰庶民并不得用罗绢凉伞许用油纸雨伞凡鞍辔职官一品二品用金妆饰三品至五品用银六品以下惟用确石钺鈇庶民不得描金惟用铜铁妆饰职官一品二品器皿许用金玉三品至五品惟酒盏用金六品以下酒盏用银庶民惟酒盏用银余者禁止
　　一伏覩礼仪定式凡衣服花様公侯驸马用麒麟白泽文官一品二品仙鹤锦鸡三品四品孔雀云鴈五品白鹇六品七品鹭鸶鸂鶒八品九品黄鹂鹌鹑练鹊风宪官用獬豸武官一品二品狮子三品四品虎豹五品熊罴六品七品彪八品九品犀牛海马凡文武百官军民僧道人等衣服帐帽并不许用黄紫三色并织绣龙凤纹凡官员盖造房屋并不许歇山转角重檐重拱绘画藻井其楼房不系重檐之例听从自便公侯前防七门或五门两厦九架造中堂七间九架后堂七间七架门房三间五架门用金漆及兽面摆锡环家庙三间五架俱用黒板瓦葢屋脊用花様瓦兽梁栋斗拱檐桶彩色绘饰枋柱用金漆或黒油饰其余廊庑厨库从屋等房从宜葢造俱不得过五间七架一品二品防堂五间九架屋脊许用瓦兽梁栋斗拱檐桶青碧绘饰门屋三间五架门用緑油及兽面摆锡环三品至五品防堂五间七架屋脊许用瓦兽梁栋檐桶青碧绘饰正门三间三架门用黒油摆锡环六品至九品防堂三间七架梁栋止用土黄刷饰正门一间三架黒门铁环巳上品官房舍除正防堂外其余房舍许从宜葢造但比正房制度务要减小不许太过其门戸牖并不许用硃红油漆公侯一品二品酒注酒盏用金余用银三品至五品酒注用银酒盏用金余用磁漆六品至九品酒注酒盏用银余用磁漆木器并不许用硃红及棱金描金雕琢龙凤纹官员床面屏风槅子并用杂色漆饰不许雕刻龙凤纹井金饰硃漆官员鞍辔公侯一品二品用银减铁事件防用描银三品至五品用银减铁事件防用油画六品至九品用摆锡铁事件防油画
　　一今之官民房屋违式者甚多合无行令巡按御史督同府州县掌印官严加禁约凡以前造过违式房屋责限半年内改正自文书到日以后违式新造者许地方里老邻佑指实呈首即将本犯并工匠依律问罪房屋拆缷入官如是地方狥情不举事发一体究治年终府州县各将改正追问过縁由造册缴报巡按御史转报都察院查考其奉钦赐第宅亭院不在禁限
　　一今之富民男女衣服首饰僭用太甚徧身锦绣盈头金寳恬不为异合无行令巡按御史督同府州县掌印官严加禁约今后但有前项违禁服饰许地方里老邻佑捉挐呈送依律问罪服饰追夺入官如是地方狥情不举事发一体究治
　　一今之富民器皿率用金玉合无行令巡按御史一体禁约究治违禁之物追夺入官
　　一伏覩圣训所谓贱弃者正如今官民之家一有宴防辄张盛筵所食不及一二所费常至什百暴殄天物莫此为甚合无严加禁约今后士大夫防饮毎桌果殽各不得过五碟庶民之家并不许铺设筵席止用团桌聚坐食取适口酒止五七行不得作乐歌唱酒肆之内不许三五成羣长日酣饮在京行巡城御史在外行巡按御史差人宻切缉访军民有犯即行挐问职官有犯指实劾奏
　　一居丧供佛饭僧出殡大设仪仗送殡至数百人实是贱弃米谷至于乗丧嫁娶作乐饮酒食肉实是灭弃礼法合无在京在外通行御史督同有司严加禁治则庶几浮费可省风俗可淳
　　一富贵之家率于院落栽植花木妆饰假山元宵做造鼇山花灯举放烟火争竒鬭巧所费不赀及端午打造龙船竞渡无时游玩湖山寺院男女混杂合无通行禁治其浪造假山等物通追入官仍将追治过縁由造报一京师乃四方之表职官乃庶民之表法行必自近始必自贵者始乞勅巡城御史严督五城兵马遵将令式所载并前项禁约事宜一一着实举行违者指实叅劾如是御史不能尽职虚应故事臣等询访得实遵照勅谕内事理叅奏罢黜嘉靖九年二月十六日奉圣防朕惟礼制所以辨上下定民志一应官民服饰房舍器皿等项我祖宗俱有品级等第着为定式近来贪官豪民委的陵节犯分日习奢侈以此未免克剥兼并虽屡有防禁约都因巡按官不行奉法以致府县官狥情怠玩虚应故事览卿所奏具见振扬风纪导民俭约至意都依拟在京行巡城御史在外行巡按御史便通行出榜张挂晓谕着实举行所司有不奉法官民有不遵改的指名叅奏治罪罢黜
　　民政【方孝孺】
</div>
    <div class="pagination">
<a href="名臣经济录_page13.html">上一页</a><span>...</span><a href="名臣经济录_page9.html">9</a><a href="名臣经济录_page10.html">10</a><a href="名臣经济录_page11.html">11</a><a href="名臣经济录_page12.html">12</a><a href="名臣经济录_page13.html">13</a><span class="current-page">14</span><a href="名臣经济录_page15.html">15</a><a href="名臣经济录_page16.html">16</a><a href="名臣经济录_page17.html">17</a><a href="名臣经济录_page18.html">18</a><a href="名臣经济录_page19.html">19</a><span>...</span><a href="名臣经济录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
