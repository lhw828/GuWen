<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 28 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 28 页/共 78 页</h1>
    <div class="content">
　　故秦国延寿保圣夫人刘氏改号秦国成圣继明夫人诏咸平元年九月丙寅 

　　故秦国延寿保圣夫人刘氏。仁淑内脩。柔明外洽。中壸奉谦和之则。掖庭扬覆庇之风。朕获嗣丕图。仰承圣绪。自临大宝。常祝脩龄。永言哺育之恩。敢忘贤明之德。孰谓不臻眉寿。奄閟重泉。因思成圣之由。逮至继明之治。尽凭恩煦。致此缵承。爰锡嘉名。用申恤典。可改号成圣继明夫人。所封秦国如故。 

　　雍王元份母任氏赠太仪诏景德二年七月己酉 

　　故任氏。顷由令淑。入奉先朝。景命不融。徽音早谢。先灵永閟。岁祀荐更。矧吾同气之亲。方重维城之寄。永怀慈训。深念劬劳。追命之恩。慰兹孺慕。可赠太仪。 

　　故贵仪曹氏可追封贤妃 

　　敕。存著盛阀。没有令名。念贤善之早沦。寖逾年祀。顾褒荣之未称。益峻品仪。以尔故贵仪曹氏。参服宪言。交脩懿矩。选自元功之后。嫔于禁掖之中。逮事先朝。早从厚夜。收神惟寂。缅太素之何归。留范弥芳。蔼秘庭而未巳。申脩茂典。追宠贤妃。用昭恩礼之殊。且旌才德之茂。惟淑灵之未泯。尚名号之是歆。 

　　故尚宫柳氏追封华原郡夫人制 

　　敕。掖庭之严。并建众职。尚宫之选。属在令人。生而积服采之勤。殁则侈追荣之数。国有旧典。顾可弭忘。具官某氏。祗事禁省。历年兹多。庄静谨良。迄无罪悔。奄忽物化。怛然兴怀。其疏大郡之封。仍锡小君之号。尚兹幽穸。知享异恩。可。 

　　藩邸故知宫杨氏可特赠尚宫制敕。某氏。静专柔良。夙事藩邸。逝日愈远。贤声不忘。秩以尚宫。掖庭高选。永惟冥漠。膺此显荣。可。 

　　大内内侍省尚宫赵氏赠崇德夫人制 

　　敕。先朝差择女士。以辅阴教。侍御左右。罔匪正人。矧兹六宫之选。必脩四教之法。奄然沦丧。宜极哀荣。以尔名族之英。掖庭之旧。行应图史。言中物则。彤管有炜。既传好德之芳。象服是宜。无愧饰终之典。 

庶几幽壤。服我宠章。可特赠崇德夫人。 

　　故贤妃杨氏赠贵妃赐谥懿静制 

　　昔我神考。御于家邦。深惟三代受命之君必先女德。稽若二南正始之道以协国风。选建列妃。辅成阴教。朕仰稽先烈。克广德心。其于褒崇。义所兼尽。故贤妃杨氏。顷缘嫔则之茂。选预掖庭之良。虽不有年。尚存遗范。朕肇禋先帝于清庙。弥极孝思。顾念元丰之旧人。矧惟邦媛。尽裒恤典。追贲礼容。其陟增成之尊。序膺褕翟之列。慎终追远。庶以答扬先烈之余。节惠易名。抑以奉顺神灵之贶。焜耀蕃渥。昭明等威。谥法。温善柔克曰懿。慎守其德曰静。合此二名。诏于百世。维是春秋窀穸之事。既极哀荣。庶几山河象服之仪。以称容德。可特赠贵妃。仍赐谥懿静。 

　　故贤妃林氏特赠贵妃制 

　　朕遵仰景贶。荷上帝博临之休。亲御大廷。辑神禹告成之瑞。益广祉福。被于臣工。逮兹宠灵。无有幽显。而况被遇先帝。笃生贤王。其于追荣。义无不答。故贤妃林氏。顷缘女德之茂。选预掖庭之良。备位列妃。收华早世。荐更庆赉之久。未极褒崇之称。虽不有年。尚存遗范。朕肇禋文考于清庙。弥极孝思。顾念元丰之旧人。矧惟邦媛。乃因介弟之请。益厚同生之亲。岂无恤章。以慰追远。母以子贵。若古圣人之言。人亡器存。嘉尔寒泉之慕。进膺褕翟之宠。序陟增成之尊。昭明等威。焜辉典册。维是春秋窀穸之事。既极显名。庶几象服山河之仪。以称容德。尚其不泯。服此茂恩。可特赠贵妃。 

　　故美人钱氏可追赠婕妤制 

　　敕。朕缵服以来。漏泉之泽。覃及外方。而况宫闱左右。尝为神考之所礼遇者乎。追加贲赠。顾曷可已。具官某氏。蚤以柔顺。应于选求。助成坤载之仪。光映史书之美。奄至大故。久已历年。追联嫔御之崇。庸示恻伤之意。惟兹异数。实视上卿。冥漠有知。聿其钦享。可。 

　　建安郡夫人张氏可追赠仪国夫人制内降劄子系随龙人 

　　敕具官某氏。朕于一时攀附之人。生既加厚。殁亦如之。所以隆褒贲之恩。全始终之意。惟尔淑慎。祇事有年。奄忽云亡。动我心恻。自郡而国。追以为荣。尚其营魂。识此命数。可。 

　　刘氏可赠燕越国安和顺懿静穆恭恪夫人制 

　　恩隆畴昔。仁及始终。载嘉宫掖之良。申锡命书之宠。具封某氏。禀资温靖。饬己端庄。早侍禁严。克谨柔和之范。久膺眷遇。备殚夙夜之勤。奄其沦亡。深用轸恻。宜进封于二国。用增贲于九原。仍加节惠之名。并示追荣之礼。缅怀冥漠。谅克钦承。可。 

　　宫人杨氏可赠燕魏国夫人制 

　　勤劳之旧。当念于始终。眷礼之隆。必兼于存没。诞推涣渥。昭示至恩。具封某氏。俨恪端庄。温和渊靓。夙预宫庭之选。历奉五朝。具膺福禄之绥。迄臻高寿。贤称茂著。懿范犹存。顾畴昔之可怀。宜褒扬之特异。爰作九原之宠。肆加二国之封。尚想淑明。克承休显。可。 

　　宫人马氏可赠充国夫人制 

　　服勤于内。既克尽诚。加惠厥终。所宜致厚。诞昭眷礼。申锡命书。具封某氏。德禀纯和。性专柔静。自参华于宫掖。曾弗懈于夙宵。茂著休称。荐膺多祉。逮从冥漠。犹轸顾怀。爰推求旧之仁。肆有追荣之典。胙之望国。贵及泉涂。尚其有知。歆此无斁。可。 



●宋大诏令集卷第二十五 

　　皇太子 

　　奏请批答 

　　天禧二年宰臣向敏中等请建储第一表批答 

　　省表具之。朕以崇建储闱。具存方册。我国家接九皇之洪绪。席二圣之永图。卜世绵长。累功深厚。恢复疆宇。混并寰区。肄予纂承。驯致熙盛。奉顾怀之宝命。毕封祀之上仪。基业斯隆。本枝攸重。皇灵眷祐。元子挺生。列茂亲朱邸之贤。辉先帝绿车之庆。示之以明诲。佐之以通儒。而能勤于受经。乐于闻道。禀仁孝以特立。赋温文而夙成。方务敏材。期于主鬯。卿等爱君志切。体国诚坚。爰率具寮。俄形露奏。徵求典故。称述徽猷。请升储副之名。愿济邦家之美。聿遵旧典。备见精忠。虽众之倾输。实足多尚。而朕之审固。有所再思。欲其更俟长年。弥高令德。乃俯从于公论。庶允叶于通规。咨示群伦。体兹深意。所请宜不允。 

　　第二表批答 

　　省表具之。朕以承积累之庆基。席丰融之景贶。获致混一。爰臻治平。尝观立爱之文。尤重先亲之道。粤惟元子。允谓宗英。克岐嶷以夙成。见粹和之发外。而自疏封进律。宠之以大邦。温故知新。辅之以端士。岁时未几。声实有孚。乐善居多。问安不匮。谨横经而就傅。勤侍膳以承颜。日茂风猷。自符仪矩。虽开荣于朱邸。适闻礼于紫庭。卿等吻合嘉谋。明徵往诰。思继洊雷之象。盛推主器之贤。特拜表于金门。愿建名于银榜。已颁批谕。复览奏章。尔志诚坚。予心有待。欲年龄之渐长。俾德业之弥隆。方议升储。斯为得礼。亦如前诏。当体素怀。所请宜不允。 

　　第三表批答 

　　省表具之。王者奉宗稷之大。居亿兆之尊。必建元良。用崇匕鬯。所以增皇器之重。承天序之隆。保有邦无疆之休。垂百王不易之典。商周享国千祀。由兹道焉。惟我祖宗。功格上下。肆予缵嗣。恢致隆平。苍灵顾怀。真系昭显。敷锡钜瑞。阐扬鸿仪。宸构愈隆。皇家多庆。诞生圣子。是为元储。禀正气于高明。体奇姿于渊穆。祯祥夙著。英睿日新。礼乐之文。匪资于审谕。孝谨之度。盖发于精诚。而自授以旌麾。锡之宝玉。分茅赤社。侍膳紫庭。入则康色而问安。出则正躬而临下。荣闻遐被。德器大成。卿等伏合露章。盈庭奏请。稽皇王之伟制。陈监抚之盛容。愿启东闱。聿归上嗣。朕始虽恭让。内则深思。此乃严奉粢盛。保宁基业。信为公论。安可固违。当惟永图。用正万国。俯从群志。式协灵心。将举徽章。良增庆悦。所请宜依。 

　　建立 

　　至道元年立皇太子制 

　　王者茂建皇极。惟怀永图。励宵旰之勤。所以和其庶政。立储副之位。所以贞乎万邦。朕获缵丕基。诞膺景贶。四夷以之内附。八表于是攸同。臻于太和。以育群品。维卜年斯永。仰承天地之休。而主鬯犹虚。曷契人神之望。稽诸旧典。是举彝章。皇第三子、特进、检校太傅、兼侍中、行开封尹、兼管内河堤等使、上柱国、寿王某。符彩昭融。智谋宏远。聪明文武。本于天赋之才。孝友温恭。发自生知之性。而自分封大国。出尹京师。居惟秉谦。动必由礼。约己靡登于驰道。事亲无懈于寝门。恪慎厥躬。祗勤古训。推乐善好贤之德。彰爱民育物之心。是宜承祧庙之尊。为邦家之本。践于守器。允叶重离。宜立为皇太子。改名某。仍令所司择日备礼册命。 

　　天禧二年立皇太子制八月甲辰 

　　朕缵绍庆基。寅恭宝命。缅怀圣绪。祗守大伦。详观方册之书。具载典彝之训。古先哲后。临御中区。何尝不崇建天枝。登隆国本。谨玉符之命召。□象辂之威容。适及昌期。顾兹上嗣。欲懋脩于三善。繄永正于万邦。爰揆嘉辰。诞颁明制。皇子、崇仁保运宣德守正功臣、建康军节度、管内观察处置等使、开府仪同三司、守太保、兼中书令、行江宁尹、上柱国、昇王、食邑五千户、食实封二千三百户某。惠和天赋。聪敏夙成。发自妙年。蔚为令器。趋紫庭而遵教。造丹扆以问安。孝本因心。礼皆中度。而自毓英徽于兰殿。进封爵于金坛。佐以儒臣。导之经术。春诵之功匪懈。日新之德弥高。乃眷具僚。三陈封□。冀陟元良之位。用符历代之文。仰法前星。俯从群辟。念宗祊之所赖。命匕鬯而是司。佥议大同。官占协吉。重明贰极。不其盛欤。可立为皇太子。改名某。仍令所司择日备礼册命。 

　　治平三年立皇太子制十二月壬寅 

　　维我祖宗。继天统业。积有功德。克享上帝之心。肆其子孙。永承百世之祀。朕祇纂谟烈。详览古今。繄崇建于元良。实保安于国本。上尊宗庙。孝无大于奉先。下庇生民。教莫逾于居正。式宣显册。敷告庶邦。皇子具官某。英粹日跻。中和自至。仁义充涵之美。言动惟时。礼乐交错之华。威仪可象。抑畏疏封之重。敏脩典学之勤。亦既多闻。足当大受。是宜诞膺徽命。肇启储闱。懋升明两之辉。益广□三之道。非余私于尔某。惟天祐于余家。衍宝祚之灵长。成寰区之庆赖。往慎厥德。以答扬列圣之光训。不曰休哉。可立为皇太子。仍令所司择日备礼册命。 

　　元丰八年立皇太子制三月甲午 

　　门下。建储非以私亲。盖明万世之统。主器莫若长子。兹本百王之谋。朕荷天地之贶临。席祖宗之诒燕。迺眷上嗣之贵。蚤应前星之祥。宜告大廷。诞扬丕号。皇子、彰武军节度、延州管内观察处置等使、检校太尉、开府仪同三司、持节都督延州诸军事、延州刺史、上柱国、延安郡王、食邑六千四百户、食实封二千一百户某。温文日就。睿知夙成。方回驰道之车。能止班轮之鹜。辨正南阳之牍。允符东海之休。自疏锡于王封。益光华于德望。胜衣视膳。渊然孝友之资。好礼受经。不烦师傅之诲。是用历盛阳之嘉日。举列圣之大章。肇正青宫。肆颁显册。以□离明之吉。以系天下之心。于戏。立爱始亲。商以成千岁之业。建嗣必子。汉以抚四海之民。斯为永图。往膺徽典。可立为皇太子。仍令有司择日备礼册命。改今名。 

　　皇长子出合立为皇太子御札政和四年三月十六日 

　　若昔明王。诞受厥命。建立储二。以系天下之心。朕嗣无疆大历。荷天之休。诞育元良。是居长嫡。长子桓。年逮志学。冠于治朝。百辟具瞻。主器之良。惟宗庙之重。父子之恩。考稽旧章。正位东宫。明两承离。为国大本。可以来春出合。立为皇太子。其建宫室。设官属。与仪物制度。宜令有司讨论典礼。前期辨具以闻。邦家之庆。与四海共之。咨尔中外。具体兹意。 

　　政和五年立皇太子制二月十四日 

　　门下。若昔先王。必建储二。以隆万世之统。以系四海之心。朕抚世承平。念国大本。遹追来孝。垂裕后昆。永惟承业之艰。莫如主器之长。咨尔万邦之有众。听予一人之告猷。皇长子、少保、武昌军节度使、定王、食邑九千七百户、食实封三千一百户某。孝友得于天资。温良成于日就。出学外傅。率履无违。既冠阼阶。其仪可象。方景命有仆。介寿考之万年。而明两作离。兆本支之百世。蔽自朕志。格于天心。孚告大廷。申锡显册。夫慎乃德。惟忠惟孝。钦汝止。惟几惟康。用克相于我家。以对扬于休命。可立为皇太子。 

　　赦 
</div>
    <div class="pagination">
<a href="宋大诏令集_page27.html">上一页</a><span>...</span><a href="宋大诏令集_page23.html">23</a><a href="宋大诏令集_page24.html">24</a><a href="宋大诏令集_page25.html">25</a><a href="宋大诏令集_page26.html">26</a><a href="宋大诏令集_page27.html">27</a><span class="current-page">28</span><a href="宋大诏令集_page29.html">29</a><a href="宋大诏令集_page30.html">30</a><a href="宋大诏令集_page31.html">31</a><a href="宋大诏令集_page32.html">32</a><a href="宋大诏令集_page33.html">33</a><span>...</span><a href="宋大诏令集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
