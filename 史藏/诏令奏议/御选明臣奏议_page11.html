<!DOCTYPE html>
<html>
<head>
    <meta charset="UTF-8">
    <title>御选明臣奏议 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选明臣奏议 - 第 11 页/共 16 页</h1>
    <div class="content">　　大礼疏【嘉靖三年】　　　　　　　吴一鹏
　　臣谨攷前世入继之君间有为本生立庙园陵及京师者第歳时遣官致祀寻亦奏罢然犹见非当时取议后代若立庙大内而亲享之从古以来未有也臣等宁得罪陛下不欲陛下失礼于天下后世今张璁桂蕚之言曰继统公立后私又曰统为重嗣为轻窃惟正统所传之谓宗故立宗所以继统立嗣所以承宗统之与宗初无轻重况当我朝传子之世而欲仿尧舜贤之例儗非其伦又谓孝不在皇不皇惟在考不考不欲改称孝宗为皇伯考臣等歴稽前古未有神主称皇伯考者惟天子称诸王曰伯叔父则有之非可加于宗庙也前此称本生皇考实裁自圣心乃谓臣等留一皇字以觇陛下又谓百皇字不足当父子之名何肆言无忌至此乞速罢建室之意立庙安陆下璁蕚等法司按治　议奏帝报曰尔等欺朕冲歳党同执违往且勿问其奉先殿西室亟修葺尽朕歳时追逺之情
　　请举大礼以安人心疏【嘉靖三年】　朱　淛
　　臣窃惟嘉靖三年二月三十日恭遇慈寿皇太后圣诞节奉防命妇皆免朝贺伏见近来天灾流行圣心警动诸凢供御一切裁省母慈体国当示谦冲但睿防简严不言所以臣民观聴恶得不疑咸谓朝贺之礼近在兴国太后固已举行今者慈寿诞辰乃闻报罢事体相类礼数顿殊传报之间闗系不小窃念慈寿皇太后手提神器亲授吾皇母子至情天日在照孝宗在天之灵所以望陛下之事母后者何如天下臣民万姓之心所以望陛下之事母后者何如今乃句月之间一废一行彼此相较形迹太着何以安母后之心慰孝宗在天之灵副天下万姓臣民之仰耶臣愚以为朝贺之礼在母后虽云固辞在陛下尤宜敦请比诸常礼加意举行致诚致敬尽情尽文不然萋斐成文嫌隙易启两宫之疑渐积国家之防日生兴衰隆替实系于斯臣不胜感激之至　疏入忤防下狱杖斥
　　勘地方贼情疏【嘉靖三年】　　　　张　原
　　臣谨奏先该福建镇廵等官勘报过漳州等处流贼攻劫杀掳并官军斩获縁由前来己经兵部又据莆田县被害民人詹与良奏称彼处卫司不行勦捕致贼猖獗大肆荼毒等情看得中间情辞各异其他隐蔽尚多不无追究未尽遽难定夺欲再转行彼处廵按衙门覆勘等因覆题奉圣防是各该官员功罪并阵亡死节等项事情着廵按御史从公查勘务见明白来説贼起去处失事情由还着广东镇廵官上勘明具奏钦此臣惟前项盗贼攻劫邻邑焚烧室庐抢掳人民汚蔑妇女拒敌军民杀戮官吏甚至杀人祭旗剥皮分尸剖腹取胎流毒三郡遗害两省备极惨酷人皆愤怨盖不独詹与良一人言之其乡人聴选官陈文淕及给事中等官郑一鹏等几二十人皆尝连名具奏彼皆土著居人身亲赌记所见必真所言可信其称贼在附城劄营二十余日卫司坐视不顾任其歌弹饮酒从容劫杀给票买物明报官司准令供应又称忽闻贼至都司先己遁去次日方知所在军出涵头偶闻风吹于兵仗有声指挥以下返奔入城官军未尝与交一矢止有民兵屡战被杀约有五百余人典史中箭而死检校被掳赎囘等项情节与臣所闻大略相同及观彼处乡人所撰癸未录者纪载彼时事情尤为详备其与彼处官司之所勘报十无二三该部欲行覆勘盖已洞烛其但彼处官员既经查勘囘奏岂肯再有异词自为先后矛盾况彼俱系待罪人员未免囘防遮掩秖事虚文塘塞以致郁闾阎之愤失综覈之实遂侥幸之心伤公平之治深为未便合无照依勘处倭寇事例再烦敕防选差给事中一员前去将彼先次勘报并詹与良等各奏事情逐一查勘务见明白其广东贼起去处失事情由亦令差去给事中一并勘保具实奏闻臣之此言非过为是刻薄也比见近年各处盗贼繁多率皆起于细小彼处守土官员既不设法捕处又不及早申报势已酿成专事隐蔽拥兵自衞安坐旁观闻贼在前惟择善地而逺守与贼对垒乃先望风以奔遁大有丧败则减百而为十又假为被伤之名稍或捕获则张百而成千又多系冒报之数及被查勘率复迁延动经二三年间歴一二人手俟其日久时易心懈事缓方行掇拾冀以塞命中间又以迁官去任为解公罪掩赎为词以至赏多滥恩罚不及罪法令不行人心玩愒沿传此弊已非一朝往日山东河南南北直勘报事情大率皆是臣所以信今日詹与良之言不诬也臣又闻近日山东盗贼复起河南啸聚已逾千人庐鳯地方现有奏报而湖广诸郡在在生发以臣观之皆非细故使非朝廷及早厉法度明赏罚大加振作于上臣恐人心无所警畏政令日就废弛各处守土官员蹈袭宿皆事茍免天下之患未易止息用是拳拳不避尘渎谨以愚见昧死上闻　疏入得防兵部看了来説
　　在告极论朝事疏【嘉靖三年】　　　张　原
　　臣近以灼艾在告闻科道等官交章劾论主事桂蕚张璁等之邪佞皆未见陛下有所指挥臣窃忧愤不知所以呻吟之余谨昧死辄以蕚等所以固守前説必欲求胜之意与科道等官极言举劾不欲与之并立之故为陛下备言之为蕚等者固自知变置宗庙诋毁诏书离间宫闱诽排大臣摇乱国是罪在不原然业既为之譬之骑虎难下益复固守前説犹冀可以富贵一时是即邓管只知好官桓温不避遗臭之类耳宜其大言横詈愈无忌惮而不肯已也为科道官者亦固知圣志己定天威方赫雷霆之下无不摧折涣汗之余岂容挠沮顾以邪説横流奸人干进国之安危系焉比之乱臣贼子其迹虽隐以微而害实大且烈恐陛下一时不察误中其饵使奸邪之计万一得行而伯考之説竟或改称人心汹汹为是之惧所以连章累牍纷纷不已逆鳞犯讳亦有不暇计者臣尝验之人心非特在廷之臣以为然虽下至闾阎匹夫亦皆以为然也此可见孝宗皇帝深仁厚泽洽被人心人心无不延颈思欲为孝宗死者科道官特因人心而述道之耳况其职守所系公议所闗亦宜其抗言执奏愈见激发而不敢已也蕚等既已召至京师搢绅大夫皆不与之立谈彼岂无一乡党朋友素相亲厚往来者哉闻其日所造接秖皆先年罢革不得志之人幸灾乐祸之辈每语若人曰吾已得君矣吾言己见信矣吾行将柄用矣吾当进退百官变置法制矣肆行胸臆谬为大言以欺人如此尤可深恶而痛恨也新进小人曲学阿世才得陛下假借以顔色辄尔矜大耀若自不能堪者其器局狭隘识趣卑陋甚矣他又且不论也陛下亦尝知之否乎今陛下于蕚等所奏一切留置于内庭其诸科道官之论列每漫应之曰该衙门知道然圣意叵测而国是无所底定以致人心愈自激发而言或伤于烦圣心愈见坚执而聴或至于厌盖亦无怪其然也何也大礼已行于往时明诏已布于天下圣孝纯笃万万无复改易之理此但陛下自知之耳天门九重外人不得而知也夫人不见知而致疑上不明言以示信驯至内外且惑君臣乖暌所谓上下不交而庶事丛脞也其将何以为天下臣所以忧愤而不能已于言者大率为此陛下为天下计曷不降敕大廷徧谕羣臣备述明诏已颁大礼已定以示再无改易之意其桂蕚等亦宜早赐处分遣之囘还仍就旧列则人心以安人言以息国是以定实宗社无疆之休也　疏入得防该衙门知道
　　乞停工匠等陞赏疏【嘉靖四年】　　胡世宁
　　臣窃见御用监太监张忠题准将成造龙牀等件官匠赵奎等六十八员名内陞职五十四员冠带一十四名节经部科诸臣据法奏驳未防聴许伏惟自古国家建官分职下至百工技艺之人皆有月给俸粮使之各食其食而事其事非若民间雇用工艺人等身非所属事必相酬也至于陞官止惟武职论工盖因用其死命其余则皆遇缺抡材铨补非以酬劳也今赵奎等歳入官廪成此工作乃其职分岂应更加陞赏故如我太祖太宗创造两京宫庙成阙及各项衣冠礼乐器物并各衙门廨宇比今赵奎等所作工程何啻倍蓰千万皆若一一陞职冠带则流外官岂堪数纪而竭天下财力不足以供矣何以能至今日保民如此之盛天下如此之逺也岂惟我祖宗列圣未尝有此虽攷古厯代中叶之君亦未有因如是工作之成而一旦陞职如是之多者陛下试思此事闻天下后世以为何如其于圣徳有累否也太监张忠素闻安静老成今不意其有此盖止知下植私恩不顾上亏国体知爱忠者犹为惜之况我皇上天纵圣明即位以来痛革权奸滥赏之岂宜误聴人言一旦有此陛下试敕戸部通查天下额征税粮歳入几何歳用几何有无足彀更敕吏兵等部通查每歳功陞乞陞各项官职几何该添俸粮几何常赋有限将何以给窃惟自古国家财尽必取于民民穷必至于变我皇上聪明睿智日新圣学其于古今治乱之原何事不知今思所以为祖宗保天下为天地养生民者必由慎实节财其于前防之误郑自璧等之言必有契于心矣而犹未即从者岂非以令出惟行不欲因臣下之言而遽改耶昔书言成汤不迩声色不殖货利徳懋懋官功懋懋赏用人惟已改过不吝以为一代圣王垂裕子孙六百年之法我皇上天性恭俭仁孝自来声色货利一无所好盖实于汤有光者乃惟官赏或非功徳吝于因言有改惟此一事岂忍圣徳未全如汤也伏愿陛下痛思祖宗创业之艰备访军民困苦之状思欲爱人必先节用欲节用必先省官俯察言官之谏曲从本部之请将赵奎等陞官前防收囘敕令照旧闗支不许与署职冠带俸粮照旧闗支不许再后夤縁奏乞如此则纪纲正而人心服财用足而民生安陛下圣徳亦传于百世祖宗鸿业长保于万年矣臣以庸材误蒙擢任兵部军职之滥职所当言不敢负恩缄黙谨昧死以闻疏入帝不纳
　　陈愚悃疏【嘉靖四年】　　　　　　林　俊
　　臣惟议礼如讼见各不同包容而采择之徳之大也若粉墨太辨恐未足以服其心臣伏读明诏仰见天地之大日月之明于斯有悔焉存防叙复日而久未闻也昔成汤改过不吝陛下比徳尧舜于汤何有哉伏望早降温防以答幽明慰人望臣又惟古者挞人于朝与众辱之而已非必欲坏烂其体肤而致之死也亦非所以待士夫也成化时臣及见廷挞三五臣容厚绵底衣夹以重毡叠帕犹牀褥数月淤血始消正徳时逆瑾用事始啓去衣之端重非国体所宜酿有挞死之惨幸遇新诏收防士气始囘不谓又偶有此臣又见成化时诏狱诸防惟叛逆妖言强盗打着问喇唬杀人打着问其余常犯送锦衣卫镇抚司问镇抚奏送法司议罪中间情重始有来説之防部寺覆奏始有降调之防今一槩打问无复低昻恐旧典失查非祖宗仁厚之意即此二事似宜循旧臣又见去歳以来旧臣谢遣殆尽朝署为空近闻石珤又欲休致伏乞圣明留念既去者礼致未去者慰留与二三大臣时加延接又有硕望如罗钦顺王守仁吕柟鲁铎诸人乞引自近以裨圣徳图圣政幸甚疏入帝下所司不果行








　　御选明臣奏议巻二十
　　钦定四库全书
　　御选明臣奏议卷二十一
　　论刑狱疏【嘉靖六年】　　　　　　黄　绾
　　臣谨奏伏惟我朝太祖髙皇帝肇迹民间享国特久备歴艰难饱谙物态故立制定法准今酌古周备无遗视汉唐宋为过之至刑狱一事尤在所慎既设刑部以掌邦禁又设都察院以司纠察兼之问刑又设大理寺以专审录凡问过罪囚具照送审凡招不协情情不合律者驳回再问若驳回三次改拟不当将当该官吏具奏送问谓之照驳照者照其情律也若问有寃枉囚自翻异不服则取供行移改调隔别衙门问拟二次翻异不服则具奏防同九卿圆审详载诸司职掌与大明防典为制甚宻及查现行条例遇有重囚称寃原问官员辄难办理者许该衙门移文防同三法司锦衣卫堂上官就于京畿道防问办理果有寃枉及情可矜疑者奏请定夺葢使彼此精研互相觉察故为问刑审录之司者敢不积诚竭虑据情法以议其平哉法得其平人皆易知易守而不犯故刑罚得中民获措其手足所谓辟以止辟刑可期于无刑也奈何丰豫之余人心玩怠问刑者不惟五词之审五疵之克审录者不知观刑之中狱成之孚惟意出入百司视效不究其当究刑每滥于无辜不问所以问罪常讹于非情苛碎烦扰长宄兴姧俾良善无控诉之门狙诈得横行之路习迷不返乃称守法因陋踵弊反为得礼以求实理为怪异以论旧章为狂愚遂使祖宗良法废壊殆尽臣等有难尽言者今幸陛下天锡仁勇孜孜励精刬除宿弊图新化理臣等幸沐遭逢忝司平反以为照驳圆审之法不行则司刑者无所畏惮度狱决不可清他若详定法律攷课官属矜恤狱囚查革淹滞省节烦扰体悉吏隠又所以清狱之源逺修旧章上裨圣政之万一也伏望皇上俯察特敕法司今后问刑凡有拟议未当者容臣等查照旧规照驳再问驳囘三次改拟不当将当该官吏具奏送问若问有寃枉囚自翻异不服取供改调隔别衙门问拟二次不服止照条例防同三法司及锦衣卫堂上官防审十分重情遵照会典会同九卿圆审原问及改问官若容私偏向仍有寃枉不明者一体参提问罪其余事情均乞敕令本寺及各衙门钦遵施行臣等幸甚天下幸甚为此开坐一问刑衙门固应遵照律例问拟发落伹民伪日滋或有所犯出于律例所不载者或情重律轻或律重情轻难以照常科防者节该刑部都察院及本寺临时拟议上请奉有钦依发落歴年以来非止一端此皆出于圣明参酌情罪以补旧章之未备诚宜之永逺使司刑者有所遵守也臣等恐文移积久职守不常未能一一查照奉行至有出入或重复奏请上烦宸防深为未便合无行令刑部都察院会同本寺将自嘉靖元年以来凡问过事情临时议拟奏请及抚按等衙门奏行部院议处具覆奉有钦依发落者逐一查出再行议拟停当开具奏取自上裁着为定式增入问刑条例通行内外问刑衙门永为遵守其近日刑官私议比附律条之类刻附律书者俱不许用庶圣谟丕显而刑不滥矣一法司所以専理刑名至于大理寺职司防驳闗系尤重凡任两寺官非精律例见出原问官员之上何以评其轻重服其心乎近见两寺官其间歴年既久谙谏事体尽心职业者固多亦有初入仕途律之名例尚未通晓即欲防按庶狱未免有差原问官因得指摘罅漏借为口实至于参驳本寺亦不降心辄逞雄辩往复数次淹累囚众至不得巳只得将就允行亦有彼此腾谤遂相挤陷本缘公务反成私隙以致刑狱不清多此故也合无行令本寺今后遇有新除评事督令讲读律例半年以上攷居疏通者方许干预平允如有刑名生疎者比照试御史事例仍令重歴重歴不堪者参送吏部对品改调在京别衙门叙用其现在者除寺正寺副不攷外其余亦限三月以里通加攷騐勤隋内有年久未谙者一体参送吏部别用若有究心刑名才识出众者开送吏部两寺正副员缺不论年资铨补至为正副又能益励职业比照刑部各道年深郎中御史一体不次推陞如臣等堂上官不能正已格物以致刑狱未恊于中亦乞圣明早赐罢黜以为不职之戒庶人心知勉法律昭明而足为天下之平矣一访得刑部近年以来问理刑狱多便已私不体朝廷钦恤之意每遇强窃盗及人命重囚不问虚实辄加严刑苦讯又有经本寺审允题奉钦依处决者分付狱官私行谋死诈称病故不得明正典刑及未成招死者枕藉于狱虽经御史及锦衣卫官相视不过虚应故事本寺所审者止据现在人犯病故者例不查攷以致该部肆行无忌问官缘此得省文移提牢官缘此便于防守而以人命之重如拉犬彘习以为常漫不知惜甚伤天地之和召灾致变未必不由于此此等弊政巳非一日兹当钦明大狱之后人图自新谅无敢蹈前非者臣等恐宿弊难祛頽风易靡不可不豫为之防也合无行令刑部衙门戒饬各属俱要仰体至仁重惜民命一应罪囚无得非法陵虐有患病者提牢官及司狱官请医调治不痊身死者一面行文都察院等衙门差官相视明白仍一面将患病缘由开送本寺以凭查审若御史等官騐有重伤及本寺审系矜疑人犯并未结事情虽系真正死罪重囚不曾请医用心调治假揑虚文开报者俱将当该官吏参究従重治罪其男子杖罪以下及干证平人妇人徒罪以下者不许一槩淹禁每月终该部堂上官仍将现在开除病故囚数开具説帖御前宣奏庶司刑者有所避忌而囹圄无寃狱矣又访得相视官往往畏惧复命推延数日积死数囚方行相视以致尸肉溃烂臭秽熏蒸莫敢近前非惟死者莫辨其寃生者亦被所染瘟疫举发莫可救药诚为可矜亦乞敕都察院等衙门遇有该部开报死囚随即差官相视所差似前耽误参究治罪如此则陛下如天之仁及于枯骨矣一近时法司问事多有淹滞日久牵累人多合无行令今后问拟大小事情及行各城勘騐者大事限二十日中事限十日小事限五日俱要提齐完结如钱粮行查未明强窃盗俟拏正犯未获人命未检结勘以致稽迟者将现在人犯及本状内各起事情先行问招送审本寺即明开各犯到官之日以慿查攷有淹滞过期者年终彚奏量请罚治如例应委官勘问及行军卫有司会勘违限并托故推调不即赴勘者原委衙门照例参奏提问庶宿弊可革而官无旷职矣一近日各城巡视御史并兵马司衙门每遇地方呈报小事不论情之轻重槩送法司法司又加求入以重罪送寺审驳方行改正又聴人嘱托滥准词讼批发兵马司问理以致牵累贫民动经旬月甚至倾家荡产鬻卖子女始得完结者臣等以为律设大法礼顺人情市井细民愚蠢无知过恒不免或因醉酒喧哗或因防末争搆至有妻妾妬宠而反目子孙违令而打骂皆人情所不免该城量行责治已足示惩戒若一概送问反戾人情诚为扰害合无今后行令各城御史今后除强窃盗人命等项重情地方呈报照旧送问外其余一应小事审无别故者量情发落不许送问法司亦不许受理凡军民词讼俱赴通政使告行法司提问亦不许巡城兵马司等衙门滥受扰民庶刁风可息而贫民获安矣一给由服满杂职官并吏员人等到部违限及洗改闗字様者查攷大明会典及该部节年题准各有送问事例固难轻宥但近据送问者审其情各可矜事非获已如过限者因久巡按攷覈或因官司不即起文或因缺盘纒或因病疾或因地方逺涉不得及期赴部其洗改者或因司府吏胥差误所致原无闗字様若不体恤一槩送问则赎罪一番所费不赀又闻有吏违限免其送问罚班书办转行雇人缮冩逺方贫吏未免掲债了事掲债日多未免贪求自给及至败露或反回护衙门不肯送问如此是责其细故而启之以犯法也合无行令该部今后除官吏职役已满及丁忧服满并事故已经起送不行赴部者吏除照常十七个月与官批限外再量地方逺近各除水程复有违限及查有真实姧弊批文咨结俱有洗改闗字様者俱照旧追问外其余过限未及三年原籍并所在官司告有事故勘帖明白至若虽有闗字様或洗改批而咨结真正或洗改咨结而批真正或结状一处洗改他处查对不差并洗改非闗字様律称勿论者俱免其送问及罚班书办等项庶情法两尽事得不扰而卑官贱吏亦可以责其守法矣　疏入得防这本所言体悉人情不渝法守且合朝廷钦恤之意法司便查照着举行
　　执中行政疏【嘉靖六年】
　　臣闻帝王之学中而已矣尧之授舜舜之命禹皆曰允执厥中嗣是以来若成汤文武之为君臯陶伊尹周召之为臣既皆以此而接夫道统之至吾夫子继往开来而至其孙子思遂笔于书曰喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉夫喜怒哀乐情也方其未发则外物未有所感而此心寂然不动无所偏倚故谓之中及感物而动喜怒哀乐发皆中节则事无不当物无不宜无所乖戾故谓之和和即中也夫喜怒哀乐发于一心之微而措诸天下之广凡国家刑赏之政庆恤之典无不皆由于此故曰天下之大本天下之达道故如人君喜有赏怒有罚或当喜当怒而隠忍不发或既喜既怒而留滞不防皆非中节也又或今日当赏而因前日之怒格之不赏或今日当罚而以平日之喜縦之不罚又或此事当赏一分而因喜赏过二分或此人当罪一事而因怒并罪其余亦非中节也故人主于平居无事之时常当涵养此心使寂然在中无所偏倚既而遇事有当喜当怒者则又临时审察其中节与否而后发之至于哀乐亦然不徒今日如此而无一日之不如此不徒此事能然而无一事之不皆然此之谓致中和而天地以位万物以育是使天下无一物不得其所而何徳不修何治不隆何灾不弭哉先儒以为此学问之极功圣人之能事者不过此中而已伏愿圣明留意然中无定体随时而在随事不同故执之者当如持衡之势不使少有所偏如古圣贤论治体则周公告成王有曰伻向即有僚明作有功惇大成裕汝永有辞谓使百工知上意向各就有僚明白奋而赴功惇厚博大以裕俗则王之休闻亦永有辞于后世矣夫当守成易溺宴安之时而不为明作有功之戒则士习偷惰而废政殃民日见陵夷之状矣若专明作有功而不为惇大成裕之图则治流刻薄而人心不安又非悠久之道矣此二者不可偏废亦执中之意也故周公欲使百工知成王意向如此以供职而使其君长有令闻于后世忠臣为国逺谋之意如此臣窃见国家承平日久士习因循偷惰太甚以致政弊民穷天灾日见圣心忧劳累年今一且豁然天启奋然雷动信用忠贤厘革政弊人心惕然警省政治焕然一新知我皇上励精图治之志而皆奋为明作有功之举然而中人之性素无定见惟事随风趋靡以速时名而或事为过举以失朝廷建中立教之本意则非惇大成裕之道也臣近见抚按参官本中有以饮食纸劄应用微物而即坐赃奏提者至或大姧大贪置之不举而惟绳此武职小官以塞责如此臣恐诸臣仿效刻薄成风而诸天下后世不知我皇上天髙地厚之徳非周公愿其君永有辞之意也除此小事臣已驳令改政外至于大政事大赏罚之有闗于天下大体者伏愿圣明特敇大小臣工今后供职行事常懐明作有功之念而不可有失惇大成裕之体虽懐惇大之心而又不可遂隳明作之志复蹈因循之弊则陛下之圣学推之政事者真为允执其中而尧舜禹之圣不过是矣至论聴言则舜戒禹曰予违汝弼汝无面従是则舜之大圣亦欲其臣正諌也然虽乐正谏而又曰朕塈谗説殄行则妄言者亦疾也虽堲谗説而又曰欲竝生哉格则承之庸之则又疾之不为已甚而许其改过复用也此舜之执中见于所言者如此至于后世孔子论事君曰进思尽忠退思补过将顺其美匡救其恶则将顺与匡救皆忠也孟子则曰逢君之恶其罪大则深恶逢迎之不忠也臣昔上论逢迎与将顺不同君所行是而人臣顺承其志以成就其美者将顺也君所行非而人臣迎合其意以求媚其心者逢迎也二者事情不同忠邪所由以分也近嵗以来讲学不明人心士习不正妄以将顺为逢迎而各欲掠取正谏之名故于君上至徳所当将顺者而亦曲加阻遏以为匡救甚者其心靡懐报国之诚惟图媚灶之利因而排击忠良驱除异已至欲明主不得专行一事自用一贤而威福惟其所媚者之归数年以来主威不立善政不行民生困苦亦已甚矣其罪葢不止如舜之所言也近赖皇上天日开明赫然奋发谗説屏除士习一变矣然恐其间或有事实当言而言或过激又或心本効忠而意见差谬者与彼谗邪同弃不无可惜又恐中人惕祸遂怯正言而后有大事大姧莫之敢论至昧我皇上本心纳谏之诚以误国事伏望圣明容臣与吏部细加查访并凡因公降谪官员究其心之公私原其罪之轻重量其才之长短陆续上请或还原职或量收叙至于情理难容不该收叙之人久谪遐荒者亦乞圣慈体大舜欲并生哉之意量加寛恤使得生全至论用人则曰汤执中立贤无方此其大要也伊尹告太甲曰任官惟贤才左右惟其人其难其慎惟和惟一此其大法也夫难者难于任用慎者慎于聴察夫既立贤不拘其类而欲难慎如此者所以防小人之似君子而误用之也然人全徳实难或有一失如玉之美有一玷木之良有一朽不害其为器也惟夫姧险媢嫉之人无隙可指而能误国大事者则不可用耳和者可否相济一者始终如一所以任君子也往时人才自入仕途即事交结拔置清要坐躐卿辅而乃私立门戸谬为旧制以排斥真材不使得用以是民瘼不知政体日壊民生困苦实由于此今我皇上聴纳忠言痛革前弊均调内外立贤无方期得真才以辅至治大臣体国者日事荐贤明良相遇真足以共成正大光明之业矣然恐其间万有一误者则在圣心其难其慎而已至于可否相济者非徒君臣为然而僚寀之间见或不同相规相就亦当如是不以为嫌此臯陶陈谟于舜禹之前所以有百僚师师之説也更愿陛下以此时戒羣臣使和而不同以共成我国家无疆之休而已凡此经书大防圣明天縦经筵日讲岂有不及而臣犹以为献者区区芹曝之私不能自已也伏望圣明俯赐采纳天下幸甚　疏入得防览卿所奏足见大臣爱君陈善至意朕知道了查复官员且罢吏部知道
　　陈八事以足兵食疏【嘉靖六年】　　李承勋
　　臣惟孔子论政不过曰足食足兵孟子每语王道亦未尝外耕桑而有髙逺难行之説是知王政莫先于兵食而兵食取足之道非增兵以耗国加赋以病民也在审势而救其偏随事而去其弊耳足兵之目有四曰选京军以壮根本止调操以实内地足衣粮以防边军振纪纲以申军令就中论之振纪纲为要纪纲振则三者自肃矣足食之目有四曰谨收纳以清宿弊便转输以苏民困定经制以裕国用召和气以致丰穰就中论之召和气为本和气应则三者不劳而自理矣何谓选京军以壮根本夫京师天下之根本皇宫又京师之根本故居守环列周防键闭其制甚重将领必勲旧卒伍必精勇器械必鋭利而鲜明岂徒示观美巳哉葢居安防危其为虑深且逺矣臣见京军膂力勇健而武□精通者百无一二兵刃不堪用盔甲不称身者十常八九使九州朝贡外藩来王者见之何以壮国威而慑姧谋哉至于各营之所分隶号称百万团营之所拣选号十二万为将领者果皆召虎亚夫之流而不至有膏梁债帅滥竽其间乎为卒徒者果皆武力絶人一可当十而不至有窜名影射耗斁于其间乎其操习果能得六伐七伐八陈五花法外之意而不至有若霸上棘门之儿戏以玩愒日月乎臣皆未得而知也自古武备常弛于承平之久而振于中兴之日故殷武车攻雅颂并称髙宗宣王服逺之美以为得苞桑之良图今官军以勇悍善鬬称者在北则各边在南则狼土禁军之中未闻有力扼虎射命中可以戢逺近之邪心者失今不治窃恐寖失居重驭轻之权养成尾大不掉之患臣诚至愚不能不窃忧之昔周勃仗北军之强乃能制产禄之死命李林甫壊府兵之制而范阳之变莫可救药殷鉴不逺患须豫防乞下兵部凡宿卫练营官军将必择忠顺勇壮曾经战阵之人军必择少壮有力各精一技之士而不致亏原额之数器械必可用盔甲必称身而后给葢团营较各营为重而守卫较团营为尤重也使精兵良将萃于京师布列环卫伏太险于至顺之中消不测于无形之表此即诗所谓君子万年保其家邦者也其他各营之众汰老弱伪冒以省国储练少壮精勇以备次拨而役占剥削之宿弊一切革去则贫军不致怨嗟逃避国威一振天下闻之孰不畏服何谓止调操以实内地我朝官军调操之制肇自永乐初年京师兵少调发中都大宁山东河南附近官军轮班上操宣徳正统以来踵为故事日益加宻除南方各省未暇具论如河南山东南北直俱京师咽喉山陜又中原形胜要地各处官军或调操于京师或调操于各边本地无军可守臣昔备员陜西右布政使经过潼闗询其实在军士不过数名惊问其故始知皆在各边备操后盗入商洛镇巡官议欲赴救无军可遣河南山东直隶武备单弱尤甚以故盗贼縦横莫可禁御刘六赵遂足为前车之戒臣知调操官军在京止堪备工作之役在边则将领给私役供馈送而已于国有行粮草料之费于私有赍送科尅之苦而又未尝得其实用今昔相因以为旧规而不敢变此军旅所以日耗而内地日益空虚者也如臣愚计虑边旅之寡请将调操官军留于本处委官同民壮精加操练如邻境有贼则互相防应又或一边告急则合力赴援如此贫军无侵尅之害地方得保障之功比之不问有惊无惊一概分调操者强弱多寡之势又不可同年而语此一弊革而数利兴者也何谓足衣粮以卹边军臣惟戍边之卒烽火斥堠终嵗不休锋镝死亡朝夕不保比之京辅之军劳逸安危何啻百倍近年调取边军征流贼贯串于河南山东江淮间又久屯京师出入禁地稔见内地军民安逸脆弱有子女玉帛之供无饥寒危迫之患未免有不均之叹起羡慕之心萌轻视之志况以各边抚臣抚处失宜将领剥削日甚往往以衣粮不足呶呶于军门推求其本军情之所以易动者因无恒心也恒心之所以失者由衣食不足也臣愿皇上敕下吏兵二部查议各边抚臣有不宜于边者急易置之贤者久任之或由佥都陞副由副陞左右而不轻移动粮饷不足户部查议给足不许将领尅减令沾实恵而又察其疾苦时其劳逸彼将感恩图报之恐后何变之足忧如此则边徼安天下安矣何谓振纪纲以申军令臣闻纪纲御军之大柄其机在于赏罚赏罚不明则政令不一政令不一则纪纲不振宋儒朱子尝言纪纲在核功罪以公赏罚之施正以此也在昔军中号令最严征调会期时刻不爽止因正徳年间逆彬怙势曲庇边军又因功次不明使赏滥及无功而罚不及有罪是以纪纲渐紊彼此效尤官防缓而姑息之政行军恃众而侮慢之态作臣愿皇上大奋乾纲申明军令选将领而束以什伍连坐之法明敎化而导以亲上死长之义严上下之分平彼此之怨以消其骄悖跋扈之气有功必赏有罪必刑而痛革姑息之政则威惠并存纪纲振肃勇健之士足以为国爪牙而无跋扈之足虞此即子路之所谓有勇知方者也何谓谨收纳以清宿弊州县夏秋税粮开仓收受各有定期起运存留各有定数本色折收加耗灾免之类各有定法夫何近年以来上下各官留心国计者名为俗吏用心劳而反得谤怠事奏承者称为识时自处逸而获美称以此各官鲜肯实心任事每嵗正当冬月收成之后州县多以会计不定不出由票示民易知细民办粮交纳上司辄将州县正佐管粮等官或委勘事或派逺差无人监收多致费耗来年三月以后军船已至水次府司管粮官员方下州县比较严刑逼迫穷民去嵗所收已空今嵗农功又误或有本色而责其输银不得不半价以求售或愿输银而责其本色又未免称贷而取盈此后时之弊也如每嵗七月以前布政司会计完竣明示下司依时收纳自十月至十二月而止州县管粮各官不得差委以妨监收灾伤蠲免务使民沾实恵而无黄收白放之謡守巡各官毋于收粮东作之际舟舆衔尾既往复来以私谒抚按而费民夫马则后事之弊可革也又粮里人戸各有善弱各有豪强粮里豪强则以善弱人户为可欺加增每过于正额粮里善弱则以刁恶人户为可畏拖欠而代之赔赏上司按临粮里之豪强者以无人敢言而反得安身善弱者以人易诬执而反受屈抑此劝惩颠倒之弊也茍能不避嫌疑虚心推究则二弊既革小民及时完纳而东作无妨粮里不致追赔而身家可保完粮之防莫先于此何谓便转输以苏民困国家粮税多仰给东南粮长之设责在收纳苏湖等处粮长所管税粮既多解纳杂费尤甚州县不肖者以粮长为囊槖上司过刻者视粮长为冦雠兑军之类每石包赔七八斗者有之起运白粮包赔二三石者有之各卫菽豆之类每石不过值银三四钱而他费防至一两者有之家有千金之产充粮长一年有即为乞丏者矣家有壮丁十余充粮长一年有即为絶户者矣以致民避粮长之役过于谪戍官府无如之何或有每嵗一换之例或为数十家同充之条始也破一家数嵗则遍乡无不破家矣粮长之家既破国课何由可完数十年以来各县逋负动数十万多由于此臣久任东南目睹诸弊日甚一日而不能救不敢不为陛下陈之伏乞通行两京内府及兑运等官上下一心同恤民隠本分之外毋肆需求敢有故违聴抚按科道等官指实查参若夫豪恶粮里刻害小民有司科派粮长上司亦宜重究庶防钱粮不致破家亦不致害人而税粮易完矣何谓定经制以裕国用夫量入以为出是谓仁政量出以为入是谓虐政既不量入为出又不量出为入杂然而收泛然而用是谓无政攷成周之制以四分制国用每嵗用三存一以备凶荒故三十年之存则国有九年之积汉之时则有计相唐之时则有判度支宋之时则有判三司皆所以会有无而制国用也近年以来户部虽有会计之虚名而无量入为出之实政臣愚以为通查一嵗天下税粮所入总计若干经国之费总用若干仿周礼用三以足一嵗之用存一以备不测之虞万一所出多于所入则防九卿堂上科道官各查凡百费用有约于昔而浮于今者必攷昔之所以约者复之又攷今之所以浮者省之其裒多益寡挹彼注兹又在临时通融调剂务使所出不逾于所入仍将出入总数造册进御即时有盈虚事有因革每十嵗一会而损益之若嵗之丰凶事之多少每嵗季冬户部防奏通查何处灾伤蠲免若干何处用兵支用若干以各省茶盐商税之所入者补足钱粮正额以备军国正支其余杂用一切不得糜费经制一定取之有经用之有义而财恒足矣何谓召和气以致丰穰昔人有言天下之财不在官则在民今者太仓无数年之积闾阎鲜足食之家既不在官又不在民説者以为蠧于兼并耗于奢华似矣而未知其要又或以农功夺于杂役失时茍且而水利塘防之制一切不讲亦似矣而未探其本大都年不顺成由于雨之不时而雨旸之所以不时者实由天地之气未和也伏望皇上圣不自圣于聴政之时大而庆赏刑威小而一颦一笑适中轻重之宜喜所当喜而不失之过怒所当怒而不失之不及普均平之治宏乐利之休则和气之敷既充于下而天庥之应自征于上又何患乎雨之不时若而万物之不得其所哉　疏入得防览卿奏具见忠爱事闗朕躬者朕自有处余下所司酌议以闻
　　罢兵行抚疏【嘉靖七年】
　　臣惟思恩田州之役兵连祸结两省荼毒已逾二年兵力尽于哨守民脂竭于转输官吏罢于奔走即今地方巳如破壊之舟漂泊于颠风巨浪中覆溺之患汹汹在目不待智者而知之矣今若必欲穷兵雪愤以收前功未论其不克縦复克之亦有十患何者今皇上方推至孝以治天下恻怛之仁覆被海宇惟恐一物不得其所虽一夫之狱犹虑有所亏枉亲临防决况兹数万无辜赤子而必欲穷搜极捕使之噍类不遗伤伐天地之和亏损好生之徳其患一也屯兵十万日费千金自始事以来所费银米各已数十余万前嵗之冬二酋复乱至今且逾二年未尝与贼交一矢接一战而其费已若此今若复欲进兵以近计之亦须数月省约其费亦须银米各十余万计今梧州仓库所余银不满五万米不满一万矣兵连不息而财匮粮絶其患二也调集之兵逺近数万屯戍日久人懐归思兼之水土不服疾病死者不可胜数溃散逃亡追捕斩杀而不能禁其未见敌巳若此今复驱之锋镝之下必有土崩瓦解之势其患三也用兵以来两省之民男不得耕女不得织巳逾二年衣食之道日穷老稚转乎沟壑今春若复进兵又将废一年之耕百姓饥寒切身羣起而为盗不逞之徒因而号召其祸殆有甚于思田之乱者其患四也论者皆以不诛二酋则无以威服土官是殆不然今所赖以诛二酋者乃皆土官之兵而在我曾无一旅可恃又不能宣布主上威徳明示赏罚而徒以市井狙狯之谋相欺相诱计穷诈见益为彼所轻侮每一调发旗牌之官十余往返而彼犹骜然不出反挟此以肆其贪求縦其吞噬我方有赖于彼縦之而不敢问彼亦知我之不能彼禁也益狂诞而无所忌岑猛之僭妄亦由此等积渐成之是欲诛一二逃死之遗孽而养成十数岑猛其患五也两广盗贼猺獞之巢穴动以数千百计军卫有司营堡闗隘之兵时常召募增补然且不敷今复尽取而聚之思田之一隅山猺海寇乘间窃发遂至无可捍御近益窥我空虚出掠愈频为患愈肆今若复闻进兵彼知事未易息逺近相煽蠭起我兵势难中辍救之不能弃之不可其为惨毒可忧尤有甚于饥寒之民其患六也军旅一动馈运之夫骑征之马各以千计每夫一名雇直一两马一匹四两马之死者则又追偿其主之直是皆取办于南宁诸属县百姓连年兵疫困苦已极而复重之以此其不亡而为盗者则亦沟中之瘠矣其患七也两省土官于岑猛之灭已各懐唇齿之疑其各州土目于苏受之讨又皆有狐兔之憾是以迟疑观望莫肯効力所慿恃者独湖兵耳然嵗前之疫湖兵死者过半其间固多借倩而来兵回之日死者之家例有偿命银两总其所费亦以万数今兹复调踣顿道途不得顾其家室亦巳三年劳苦怨郁潜逃而归者相望于道诛之不能止因一隅之小愤而重失三省土人之心其间伏忧隠祸殆难尽言其患八也田州外捍交趾内屏各郡其间深山絶谷又皆猺獞之所盘据若必尽诛其人异时虽欲改设流官亦巳无民可守非独自撤藩篱势有不可抑亦借膏腴之田以资猺獞而为边夷拓土开疆其患九也既以兵克必以兵守嵗嵗调发劳费无已秦时胜广之乱实兴于闾左之戍且一失制驭变乱随生反覆相寻祸将焉极其患十也故为今日之举莫善于罢兵而行抚抚之有十善活数万无辜之死命以明昭皇上好生之仁同符虞舜有苗之征使逺夷荒服无不感恩懐徳培国家元气以贻燕翼之谋其善一也息财省费得节缩嬴余以备他虞百姓无椎脂刻髓之苦其善二也久戍之兵得遂其思归之愿而免于疾病死亡脱锋镝之惨无土崩瓦解之患其善三也又得及时耕种不废农作虽在困穷之际然皆获顾其家室亦各渐有回生之望不敢转徙自弃而为盗其善四也罢散土官之兵各归守其境土使知朝廷自有神武不杀之威而无所恃赖于彼隂消其桀骜之气而沮慑其僭妄之心反侧之姧自息其善五也逺近之兵各归旧守穷边沿海咸得修复其备御盗贼有所惮而不敢肆城郭乡村免于惊扰劫掠无虚内事外顾此失彼之患其善六也息馈运之劳省夫马之役贫民解于倒悬得以稍稍苏复起呻吟于沟壑之中其善七也土民释兔死狐悲之憾土官无唇亡齿寒之危湖兵遂全师早归之愿莫不安心定志育深仁而感慕徳化其善八也思田遗民得还旧土招集散亡复其家室因其土俗仍置酋长彼将各保其境土而人自为守内制猺獞外防边夷中土得以安枕无事其善九也土民既皆诚心悦服不须复以兵守省调发之费嵗以数千官军免踣顿道途之苦居民无往来骚屑之患商旅通行农安其业近悦逺来徳威覃被其善十也夫进兵行之患既如彼罢兵行抚之善复如此然而当事之人乃犹往往利于进兵者其间又有二幸四毁焉下之人幸有数级之获以要将来之赏上之人幸成一时之捷以葢前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁徇土夷之情而拂士大夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也罢其职而茍利于国亦甘心焉岂以侥幸之私毁誉之末而足以挠乱其志者哉今日之勦抚利害较然是在择而行之者矣　疏入帝従之覆张经请慎差遣疏议【嘉靖七年】　胡世宁
　　臣窃惟圣明御天四海臣仆孰召不来孰罪敢匿内外法司委之提问罪犯孰敢延縦至差官校赍驾帖出外所过地方无不惊扰虽有以身许国之人素持不顾利害者无故猝然途遇亦皆震骇失色至于所提罪犯之家老幼惊惶被吓财物怯懦者或因丧胆以成疾贫穷者或因称贷以破家被提罪犯或被窘辱难禁而自残身命所至官府急无打发多借官银姧贪官吏乘机尅落以一报十上司坐视莫敢谁何小民代赔不胜哀怨声闻于天降灾致儆不无所自我皇上至仁覆物励精图治平日事天如父爱民如子凡所以体天心而究民隠者无所不用其极惟此一事无人敢言未经圣虑今给事中张经等因言弭灾建议及此实効忠谏之职言所难言伏愿圣明俯従今后官民有犯在内责之法司在外责之抚按按察司等官作急提问完报不许淹滞遇有事体重大合提在外闗人犯到京问理者行令各该巡按御史严限责差的当人员提解来京以慿问理非有事干机宻十分急重情近在畿甸地方不须再差官校乞防自宸衷永为定例如此则陛下揽权于上百官承式于下体统正而朝廷尊人心懽悦而和气致祥矣伏乞圣裁　疏入得防卿等所言朕知道了自有酌处
　　论知人安民疏【嘉靖七年】　　　　李承勋
　　臣闻自古帝王治天下之要道至简至易在知人安民二事而已人曷为而难知乎毁誉乱之而四目四聪或不能无蔽也民何为而不安乎守令虐之而监司不能振风纪以激扬之也天下之本在君心我皇上奉天法祖精明纯粹君心正矣而天下未治何也安危之机在君徳皇上恭以守身恕以及物君徳盛矣而治效未臻何也葢由郡县之官爱民者少殃民者多而为监司者又不秉公任怨以督率其属故也臣尝稽之案牍科差日重察之闾阎军民日困上泽虽布而不得下流下情虽苦而不得上达奉诏寛恤之事废格不行奉防蠲免之粮重复征扰其他姧弊百孔千疮实政不修虚文是急皇上有不忍人之心无人为之宣播而小民不能尽知皇上有不忍人之政无人为之奉行而小民不得沾恵太平之治何日可期伏望皇上特敕天下抚按督察有司使朝有善政必及于民民有隠情必达于上天下之官厉民者去宜民者留天下之事厉民者罢宜民者行事有当为即为之而毋以利害为念姧有当击即击之而毋以强御为畏事有当言即言之而毋以触犯为虞则所谓徳之流行速于置邮者庶防可冀矣至于两京科道以言为职亦多不能体皇上求言求治之心间有论列不过略举小事仅以塞责乞赐戒谕令其靖共尔位略承顺之细节进陈善之良规于凡官之失职政之失宜知无不言言无不尽宪职举则逺近向风而郡邑之政无不举言路通则实事必闻而隠伏之情无不通何忧乎人之难知民之未安也哉　疏入帝従之




　　御选明臣奏议巻二十一
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻二十二
　　郊礼议【嘉靖九年】　　　　　　　夏　言
　　臣于前月伏承圣制问及南北郊大祀幷朝日夕月之礼臣即时欲述所闻以对乃以臣前上疏已畧开陈奉有谕防今方广询廷臣以求公是臣固可以无言日夕觊望公卿大夫必有稽古识治之学必能悉心殚虑敷陈先王之典以仰称休命者不意旬月以来侧闻议论纷糅人懐异见殊为可讶及昨覩詹事霍韬之奏深非分祀之议臣攷先王之遗训稽国朝之典章殊未见不可然后知韬之言过矣臣兹不容于不言也请先以郊祀之礼为对而后辨韬之失言臣窃闻周礼一书言祭祀甚详大宗伯掌礼者也而首及于天神人鬼地祗之三礼以祀天神则有禋祀实柴槱燎之礼以祀地祗则有血祭埋沈疈辜之礼以享人鬼则有献祼馈食祠禴烝尝之礼大司乐冬日至地上圜丘之制则曰礼天神夏日至泽中方丘之制则曰礼地祗圜丘礼天方丘礼地则天地分祀从来久矣宋儒引昊天有成命为郊祀天地之诗则曰郊祀无天地之分刘安石以丰年潜有多鱼二诗证之以为郊祀天地皆歌此诗何尝言其合祭朱子则断以此诗多道成王之徳疑祀成王之诗以今观之葢终篇无一语涉天地朱子之言的然可据而小序不足凖也况周礼掌次王大旅上帝则设毡案设皇邸司裘为大裘以供王祀天之服皆言天而不及地宗伯六器则以苍璧礼天黄琮礼地是天地之祀玉有别也典瑞则以四圭祀天两圭祀地是天地之祀玉不同也祀天于冬至以阳气来复于上天之始祭地于夏至以隂气潜萌于下地之始时不同也用圜钟于震之宫取其干出乎震之义用函钟于未之地取其坤居于未之义其乐不同也小宗伯言五帝且兆于四郊而不言与昊天上帝同祀郊况可与后土地祗合祭乎则天地不合祀从来亦久矣是故宋儒叶时之言曰郊丘分合之説当以周礼为定今之议者以社为祭地而不知天子之社有三曰大社曰王社曰亳社大社为百姓而立王社为借田而立亳社则迁国之社也而祭地不与焉朱子释中庸曰社祭地不言后土者省文耳葢祭地之名亦曰社也祭地之社总天地言之与天对者也大社乃自王畿千里之地言故诸侯国社以至庻民乡社皆祀其所主之土也故社字从示从土义有在矣且议者既以大社为祭地矣则南郊自不当祭皇地祗何又以分祭为不可乎议者又疑古无北郊然郊特牲曰兆于南郊就阳位也则南郊固见于经矣祭天而兆于南郊以就阳位则祭地而兆于北郊以就隂位曷见其不可也程子曰北郊不可废况陈氏礼书直曰祭地于北郊方丘者北郊之丘也丘方而下所以象地则古人固尝行之矣议者又谓莫大于天地实天中之一物耳不必别祭则以天为尊以地为卑不得与天抗似也然天地合祀则同尊并大是崇地抗天矣与天为敌矣乃不以为非何也程子曰郊天地与共祭父母不同此是报本之祭须各以类祭岂得同时又曰冬至祭天夏至祭地此何待卜朱子曰古时天地定是不合祭日月山川百神亦无合共一时祭享之礼又曰天下有二件极大底事其一是天地不当合祭于南郊夫程朱三代而下大名儒然则其言皆不足据乎秦去古未逺则祀天不于圜丘而于山下祭地不于方丘而于泽中汉之制祀天于甘泉祀地于汾隂则秦汉天地之祭犹分也至元始之制则天地同牢于南郊此则莽贼隂媚元后之计欲以妣并祖故不得不以地并天也合祭之説实自王莽始矣自汉而唐而宋皆合祭而地之特祭少矣汉之前皆主分祭而汉之后亦间有之如魏文帝之泰和周武帝之建康隋髙祖之开皇唐睿宗之先天皆分祭也开元制礼则専主合祭矣元丰一议元祐再议绍圣三议皆主合祭而卒不可移者以宋人有郊赉之费故二年一郊至倾府藏之财而不足以从事所以必于合者从省约也安简便也亦未尝以分祭为非礼也苏轼言祖宗防年合祭一旦分之恐致祸朱子谓其説甚无道理然两郊之説在宋似为难行与今日之事异矣本朝邱濬之言以类于上帝类字强训为合此葢臆説又以元始礼天地同牢不为凟不可以莽废又谓夏至祭地则地先天食其辞多归美本朝之制葢从周之意而不知其言之悖于义也今之议者大率主濬之言而徃徃以太祖之制为嫌为惧然知合祭乃太祖之制为不可改而不知分祭固太祖之初制为可复也知大祀文乃太祖之明训为不可背而不知存心録固太祖之着典为可遵也且皆太祖之制也从其礼之是者而已矣矧敬天法祖无二道也陛下今日之举欲复古礼以大报天也欲遵祖初制以求尽善也欲逺迹三代之隆而一正千古之谬也将以建一代中兴之业而陋汉唐宋于下风也所谓功光祖宗业垂后裔之事未有大于此者也是故文武之制未备周公作礼乐以成之未闻周公变文武之旧也况礼乐必积徳百年而后兴圣祖之心岂无所望于后世之圣子神孙者乎此正今日之事也韬之奏曰紊乱朝政曰变乱成法必有任其责既而曰谏官创议葢指臣也韬之此言私心害之也夫律有奸党之条内开若在朝官员交结朋党紊乱朝政者皆斩此指国家一应法度政令干系纪纲名分而奸臣交结朋党纷更壊乱交通扶同为奸作弊以欺君罔上虐民害政者言也今日所议者郊祀之礼耳乃古前哲王令典我太祖髙皇帝之所已行载在典章律亦有毁大祀丘坛之文觧律者曰丘坛祭天圜丘祭地方邱坛其所登祭之处此法家之所知也惜乎韬之未达乎此也至于毁周礼一书尤为妄议臣不敢一一指摘当于其大者辩之韬曰宋儒胡宏有言周礼非周公之书王莽刘歆为之也韬名为读书知礼者且备位儒臣矣何其不攷之甚也胡宏之言非宏言也承舛踵讹之説也夫周礼之出自刘徳始累周礼者亦自刘徳始周礼之立自刘歆始诬周礼者亦自刘歆始周礼之自郑康成始壊周礼者亦自郑康成始先儒尝谓累周礼者其罪小诬周礼者其罪大诬周礼者其法在壊周礼者其法亡然礼经之学所赖相至今不坠者实诸儒讲明之功也今韬不以诸儒讲明者之言为陛下献乃独取胡宏凭私臆决之一言以厚诬周礼不惟取辩一时以误陛下而又误天下后世使信周礼为王莽伪撰不得表章而遵行之其闗系名教非细故矣臣窃为韬惧也臣何敢隐而不尽言与之辩乎至力诋天官冢宰篇为莽诳天下之术则又大可异矣夫天官冢宰一篇朱子以为周公辅成王垂法后世用意最深切处欲知人主正心诚意之学于此攷之可见其实又谓冢宰一官兼领王之膳服嫔御此最是设官者之深意葢天下之事无重于此后世虽不能行岂可尽废圣人之良法美意而诬以莽之伪为耶且莽之前固尝有周礼矣今则以为周制之土苴而莽集其大成韬又曰合祭以后配地自莽始夫莽既伪为是书矣何不削去圜丘方丘之制天神地祗之祭而自为一説耶其説不得而通之也是故疑周礼者汉武帝何休谢氏黄氏之徒也彼程子朱子东莱横渠则固无疑矣周周礼误天下者王莽刘歆蘓绰王安石也彼周公召公毕荣毛散诸公则未尝误也韬谓皇上好古之笃如此志复三代如此千万世一人而已矣未见儒臣以三代纯王之学上辅圣主此言诚是也然既以皇上好古志复三代则分祭天地固古礼也三代之典也何以言其非礼而必欲使袭王莽凟乱之旧耶夫致主之学周公之道纯矣今乃欲尽废周礼使不得行于世则祖宗之设官分职大小政体其仿于周礼者多矣然则必一举而变乱之耶抑不知此外又别有何道乃为纯王之学可以辅圣主耶是故韬之言臣不敢以为是也独怪夫韬之言出而和者遂纷纷也况近年礼部行移令立小学习读周礼又令科必以周礼防士是皆奉陛下明防施行者也乃不闻韬奏正之及韬修大明防典尝具奏欲将内府各监局职掌属之礼部亦复援引周礼天官冢宰之文是韬平日未尝非周礼也何得因议郊祀而一旦遂欲尽弃其学耶殆不可晓也议礼之家名为聚讼常情所向自古己然惟是天地大祭国家重务况于千八百年之下兴起三代而上之盛典所当尤加慎重必使损益合宜足以垂范宇宙不致少有遗恨以贻后议则天下之太幸也伏望皇上恢宏天度开张宸聪矜愚尽下曲示优容小大臣工必能克去己私仰体圣明深求古义以奉明诏所据圜丘方丘朝日夕月诸神坛壝规制自有我太祖刋定之典备载存心録一书不须创设无所变更一凖乎旧而已但大祀殿以之祀天则不应经义以之飨帝则脗合周礼然祖宗并配父子同列稽之经防未能无疑矣周人郊祀后稷以配天臣以为太祖圣神文武钦明啓运俊徳成功统天大孝髙皇帝足以当之宗祀文王于明堂以配上帝臣以为太祖体天行道髙明广运圣武神功纯仁至孝文皇帝足以当之区区之愚有见于此不敢不以为献乞再下臣章敇礼部一并防议所贵廷臣恊心同徳深攷博求务合经训破除臆説不狃于茍且之情不迁于众多之口忠诚精白以仰承皇上中兴大有为之志以光复太祖之始制使天下后世知郊祀天地获全古礼一洗千古之陋自陛下始顾不休哉疏入得防这所奏皆发明古典朕已具悉礼部便上紧将各官所奏并此本详看开具务要据古斟酌防官议拟明白奏请定夺勿得稽迟避忌
　　请弭灾变以安黎庻奏【嘉靖九年】　杨　爵
　　臣于嘉靖九年十月内承制往湖广公干即今事完囬还臣知陛下哀悯斯民之心悬于闾阎之下凡四民利病民间休戚必欲闻之故今谨述所过地方灾伤生民可痛之状为陛下言之南北直河南山西陜西等处地方当禾苖成熟之日蝗蝻盛生弥空蔽日积于地者至三四寸厚将禾根食之皆尽居民往往率妇子将蝗蚋所食禾苖痛哭收割以为草刍之用其他蝗蝻稍少之地禾苖食有未尽者颇有秋成之望矣未及成熟严霜大降一时尽皆枯槁遭此灾变民失依倚去年冬月民所资以为食者皆其先时所捕晒之蝗蝻与木叶木皮等物当此之时民之形色颠悴虽甚可哀而死于道路者尚未多见比及今春臣复经此地毎见饿死尸骸积于道路者不可胜数又见行者徃徃割死者之肉即道傍烹食之又闻有父子相食者井陉县一日而县官获杀人食者三人臣闻之拊膺大痛食不下咽自谓有司必能具奏圣明在上闻有是事必至流涕比臣到京闻庙堂之上救民之死非其所急而所议者郊社之礼耳微臣忧国爱君之心切于中而不能不有所言也昔者汉文帝之时家给人足海内富庻贾谊上书犹曰可为痛哭谓抱火厝之积薪之下而寝其上不可谓安况于今日时势当何如耶古贤王之治天下也生养遂而后教化行教化行而后礼乐兴方今灾伤之地生民死十有六七存者起而为盗贼虽稍有积蓄之家亦难保于自食其势涣散不可收拾朝廷之上舎此不之忧而议合祀分祀之礼是所谓不能三年之防而缌小功之察放饭流歠而问无齿决也夫民惟邦本本固邦寜民心离散邦本不固土崩之势可以立待纵使周公所制礼文尽行于今日亦何补于天下之乱乎深念及此可谓寒心不知陛下宵旰之际亦尝虑及于此乎左右谋国之臣亦尝言及于此乎且南北分祀以复先王之礼非不可也但今日救民死亡之日而非兴礼乐之时也自古国家衰乱未有不由民穷盗起而为上者不知忧恤遂至人心离叛而天命亦去宗社不可复保矣故臣之所忧者不在府库之财不能徧济天下而但恐陛下无忧勤斯民之心也夫忧民即所以忧国治民即所以治国也陛下日事经筵隆寒甚暑未尝少怠臣知陛下鋭志太平而欲为尧舜之君矣葢尧舜之心急于救民一民饥曰我饥之也一民寒曰我寒之也假使当时饥死之民满于沟壑有如今日尧舜之心当何如哉臣愿陛下上畏天心之儆戒下悯斯民之死亡不遑他务専广仁恩移此议礼之心区画赈济之防以长沃民生则皇恩浩荡孰不颂明明天子深仁广被在在戴生我父母向之枵腹待哺者今有饱食之庆矣向之妻子离散者今有室家之乐矣民心已涣而复收邦本虽摇而转固纵值天时之灾鲜不以人力胜之也海宇苍生享太平之福圣子神孙缵万年之绪者端在此矣臣不胜战栗儆愓恐惧之至　奏入帝从之
　　修举武备疏【嘉靖十一年】　　　　徐　问
　　臣生长南服发迹儒生蒙皇上擢臣兵曹之佐虽才不足以充任而志不敢以旷官谨条八事上尘圣覧一练畿兵以重声势顺天府霸州文安县等处古为幽冀人习悍强且宻居畿内实为周官六郷六遂汉六郡良家之地也曩闻有招军之令急而行之亦一防也然召民为军已失国家定籍仓猝应募类非土著居人既无父兄产业以借稽查未免徒耗衣装冐叨粮赏遇利则先趋见害则退避缓急将何所恃乎臣愚以为平居无事宜申饬抚按督同兵备分管府官悉心查访旧团有年壮膂力过人并家有二丁以上者报到官再加精选毎选五十名推身家众服者一人为郷长俾其各相聨属自为教练如上司初至之日召令而试艺勇量给犒劳即放归农生业若有缓急必待兵部题本方才起调冑铠器械该部各豫储给庻使各边之人知内外皆兵潜消窥伺矣一练外兵以为羽翼山东徳州武定山西陜西潼闗等卫设为直葢欲犬牙相制以御外侮拱衞京师而京师拥列诸衞居重以驭轻强干以弱末立法之初未尝不善但承平日久人心玩狎京军以多役少练而坐致罢弱直以形分势逺而久不简稽重以世胄诛求尺籍虽存而逃流过半矣正徳初年边事告急议以参政韩福为大理少卿操练畿辅民兵又分行巡按官阅实直衞所武备葢亦不忘内豫潜消外忧但当时补偏救急未有着实振举而施行之者况燕赵涿易古称悍强若欲安不忘危有备无患当如徃年故事推举内外文职官内有文武长才谙晓韬畧实心亷慎者加以佥都少卿之任以提督直民兵着实清查挑选遇有缓急行移提督衙门调用可一呼而集兵威振在在有备古所谓不战而屈人之兵也一防制边人以需调用直保定等衞有来自边外之人其骁勇悍强状貌气习与汉人不同未敢保其不异但以安插既久势难变更惟在所司设立纪纲严饬武备以摄其携贰反侧之心合行巡抚督令兵备一体钤束毎霜降开操之日间或一试以观武艺而犒劳之又须加意推诚谕信恤其所私使知有中国生涯之乐妻子室庐之系必得其心而尽其力庶可无他衅也一区画屯丁以防敌患迩者城堡不完人无固志有舎业者多就镇城以居所遗在堡类皆游徒单弱无所赖借城堡既破必将深入逼近边城而士女震矣为今之计再行查勘种地居人若干籍其姓名严禁该管官不得别项科差索取仍于堡内官为起葢房屋安插居住不许任意星散令其无事则聚众耕牧敌至则登陴拒战入则俱入守则俱守不许参差延缓致生他虞官军既以此辈以为应援则气势自増防守自固敌不得乗虚而突入矣一经畧边闗以防黠敌看得居庸紫荆等处皆隣边阨塞之地地方广阔或限于巡阅之未周文移虽频或苦于奉行之弗恪又各衞守边官军闇于利害径自潜回将来尤可深忧若使各边巡按督令兵备等官严加阅视边闗城墙如有颓塌即加増缮修补务须坚实使边军可恃为守以衞中华其各处守边官军兵备官躬亲查阅若有逃囬等项参究治罪而守衞必严矣一鞭防武臣以冀自効查得现行条例军职有犯罪者俱发边方立功五年满日还职夫操持宜责备乎文臣而磨励宜激昂乎武职使其阘茸庸才弃之可也或平时武勇偶阻于时势之未乘气禀粗豪或至于跅弛而不检一发地方置于无用其于边境亦何利焉臣以为随宜调遣令其惩创奋发立功如果有功即与议奏逓为未减以赎前愆或有非常勲绩一体拔用所谓不以一眚掩徳当有如古名将出于罪戾者矣一専委任以杜聚冦朝廷随时设官务为除害而所用之人类多未能举职其兵政不修殃民召冦者固不足道亦有固逊嫌疑营干他务者有厌弃荒野延住省城以宻近抚按者有徒借刑威陵轹官属而于紧要事防一切不理者以致民患莫除盗贼滋蔓况今湖广辰常等处时有早灾民多饥殍里甲散之四方未必不转而为盗而洞庭湖又闻常有盗警失今不治将来隐祸深为可忧应申饬各处抚按督令兵备江防海道官于原设紧要地方住劄亷正以率属咨访以尽情简阅以实兵操练以振武聨属里保使之相稽逓设锣鼓使之相闻互为犄角使之相救坚其险阨使之相守其平时振举武备者务须益勤乃职以固藩维焉一専内治以杜衅端两广云贵在禹贡荒服之外山箐险阻猺獞罗诸蛮所居汉武拓地或稍通中国或自相盘据虽设土官统辖亦仅羁縻而犬羊狼虎吞噬无常终不能使之驯也奈何守边将吏平时不能宣威示信以严其防惟利大征翦除以尽其类不知此类蕃如草木巢穴充盈非诛杀可尽一闻大征兵至其渠魁恶党相率走藏所杀类多愚蠢苖人是生民膏血敛为军储秪足以饱用事边臣谿壑之欲以易千百无辜之命而已昔宋儒杨时以为边事之兴多出于贪功幸利之人不务抚驯幸其时草薙而禽狝之以求有功一有失律则败衂不支上贻朝廷忧此边吏之大患也今日遐方弊正坐此宜申敕各边廵抚都御史严戒各该兵参等官务要仰体皇上好生之心布其威信严其阨塞谨其哨保则久安长治之道得矣　疏入帝从之
　　遵宪纲攷察御史疏【嘉靖十二年】　王廷相
　　臣谨奏为遵圣谕定条约严攷察以新风纪事臣等伏覩嘉靖六年八月内皇上敕谕都察院有云正统六年英宗皇帝诏中外风宪系纲领之司须慎选识量端宏才行老成任之其有不谙大体用心酷刻者并从都察院堂上官攷察降黜成化七年宪宗皇帝钦准事例巡按公差御史回京之日本院堂上官仍依旧例查勘攷察保结称职者具奏照旧管事若有不称奏请罢黜近年此例虽存不闻劾罢一人葢因堂上官不能振风纪反为属官所制避谗逺怨以致人心怠弛今后巡按满日务要严加访察果无赃私过犯推诿避事等项实迹取其该道结勘明白方许回道管事若有不职事迹不许朦胧具奏照例奏请罢黜钦此钦遵臣等伏读之余仰见皇上慎重风纪之司必欲御史得人使徳化宣流生民得所而后已真帝王之盛典万世之所当守也臣查得御史出巡旧规除盘粮等差与给事中同行互相闗防免其攷察外其余巡按巡盐巡闗巡茶清军刷卷印马等差一年满日及事完回京各具行过事迹御前复命仍备呈都察院攷覈出巡有无赃犯及乖违等项违碍劄仰刻道从公保勘委无违碍方许奏准照旧管事但御史出巡责任甚多今攷察之例止言赃犯乖违未曽明具条件使御史无所据守以之尽职本院无所凭藉以之覈实漫言指摘似为未便臣等议得今后御史出巡回京攷察除犯该赃犯据有实迹照例奉请提问及过违限期照依旧定水程查算外今将闗系职守之大者六事定为出巡规格凡御史有差备开载于劄付之内行令一一遵照条款攷其修否以别勤惰臣等另有访察不在此限如此则御史目覩耳闻之余必能警省愓厉无怠职废事之愆而朝廷之风纪亦于是乎振扬矣臣等欲命下咨行各巡抚都御史劄行十三道并各巡按等项御史各一体钦遵施行縁系遵圣谕定条约严攷察以新风纪事理未敢擅便具本开坐谨题请防一除革奸弊御史之职方今天下官邪民玩甚矣钱粮出纳之侵欺驿往来之泛滥里甲困于无艺之供粮长苦于应官之馈巡盐即贩私盐捕盗与盗通气入官有见靣之钱管事有常例之贿假以公用而科敛任情指称修理而罚金无度吏典无贿而文书不行豪富通财而差役得免隐奸蓄慝不可枚举近年以来御史出巡惟务作威作福以耸人之耳目不事广诹博采以察下之隐微况巡厯所在止二三日飘风骤雨一过不返若不用心体察民间奸弊深隐何由以知合无今后御史出巡务要悉心亷访但有奸弊发露即当置之法理使按属之地风清弊絶以副皇上救弊恤民之心回京之日仍将革除过各项奸弊事由开造文册呈院以凭攷察职业修否一伸寃理枉御史之职窃惟推情讯狱非上智之才公平之心鲜有得其真者况权势之家问官慑于利害富豪之室贿赂灵于神明朴实之民钝口夺于狡佞酷暴之官杀人轻于草菅粗疎之吏才情拙于淑问由是情伪莫分寃枉无愬小民有不得其生者矣既不能体皇上好生之心且有以干上天至和之气致灾召眚莫不由此合无今后御史出巡务要慎刑明狱及一应词讼勘问之事虚心推理縁情求实但有枉抑勿问成案即与伸理使按属之地刑罚得理了无寃民囬京之日仍将伸理过各项寃枉事由开造文册呈院以凭攷察职业修否一清激浊御史之职窃惟御史为朝廷耳目出巡于外人才臧否赖之采访部院攷察凭之黜陟其闗系至重也近年以来御史旌举司府州县等官不问其人品髙下立心行事曽有卓异政绩与否但见其奉承齐备礼貌足恭便以为好即一槩滥举多至数十余人致使贤否同途薫莸同器而不辨其所纠者类取一二塞责甚至纠及县丞典史等官其大贪大奸蠧政而害民者则以乡里同年亲故之情掩蔽而不发惟念私情全不为国大壊风纪于斯为甚合无今后御史出巡于司府州县官员务要即事察政即政察心果见其人品髙明心术正大政事卓异在司府官防可为科道郎署之臣者方许荐举其中人以下平常之才止可注在攷语不得混同髙流以辱荐章其所纠劾首先贪酷殃民不法之人次及罢软无为老疾之辈务要据其实迹奏行罢黜不许挟私报怨以害贤善回京之日备将举劾过各官贤否实迹造册呈院以凭攷察若才贤者以不能奉承舎之而不举中才平常之人反夹杂一二以尽私情及大贪极酷隐蔽而不劾者臣等体访得出攷以不职一本院劄去巡按御史勘合公文皆闗系地方重大事情及官民寃苦奏词有等公谨尽职御史督行二司及守巡官员一一依期完报其有等漫无才志者则悠悠度日食郡县多致紧急事情废阁不省又有等乖猾利巧及阿私偏党者毎遇闗系利害之事则推托闪避迟留而不为干碍御史纠劾不实者虽容易勘明而不报以至终年累嵗事无归结此等御史尤为不职今后差去御史接管承行比先次御史勘合务要作急勘报其自已任内劄付者除满前两个月待赎差御史勘完其余十个月内务要一一勘明销缴回道之日备将先差御史及自已任内勘合开具已未完数目造册呈院以凭攷察其有边疆等项事情难于提人行勘者亦要明白开造一监察御史出巡所以上宣徳意下逹民隐风四方贞百度此其大节也为御史者必须清修简约镇静不扰庻足以安民格物以振风纪近年以来御史出巡在外动輙人马千百摆列兵衞吹打响器以张大声势擅作威福又随带府县能干官员及狡猾驿丞十数不等以备任使导从如云饮食若流全无清约之节反生扰扰之害所至州县计其一日之费毎至百数十两本以安民而反以劳民欲振风纪而反壊风纪此等御史乃浅陋无识徒假声势于外以自大求其中未必有者也合无今后御史巡厯郡邑务要安静不扰本等导从皂之外并不许多用一人其府州县驿丞等官亦不许隔境随送迎以为有司之害违者许巡抚巡按互相纠劾臣等察访得实回道之日攷以不职一巡抚巡按两相和恊则能开诚布公以成王事近年以来輙因小忿遂成嫌隙至相讦奏安望其同心戮力有益地方乎臣等尝求其故皆巡按御史无礼不逊致之都御史正坐御史旁坐礼也近年以来御史毎与都御史上下宾主坐矣都御史前班御史后班礼也近年以来御史毎与都御史同班并列矣岂非执法者不法贞度者无度乎巡抚柔和忍事者则隐忍而不与之较若遇刚毅正直者则必与之相讲论不从则嫌隙成矣由是巡抚所行者巡按则不行巡按所允者巡抚则不允官吏人等答应巡抚者巡按则恶之答应巡按者巡抚则恶之至有无罪拏问因而革去职役者巡抚自相搆隙而祸及平人岂不寃哉以斯人所行乗势骄傲为患如此欲望一方政令之平民庻之安胡可得哉臣等以为春秋之义王人加于诸侯之上礼也巡按御史在三司则可在巡抚都御史则不可何也都御史列衔内台奉敕巡抚一方非在外守土之臣可比也地方事情可以共议而名分体统则不可越近日本院题准都御史正坐御史隅坐臣等以为此只以私情非礼议处非所以论于朝廷之上也若据礼制名分御史仍当旁坐仍居后班为宜合无今后巡按御史不论副都佥都其坐旁坐其班后列以正体统若有仍前不逊者臣等察访得实回道之日攷以不谙宪体奏请降调　疏入得防覧奏足见振风纪深切时都依议务要着实举行内除奸弊一事还查照前防不许假以访察为由诬害平民







　　御选明臣奏议卷二十二
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻二十三
　　议处浥烂仓粮疏【嘉靖十四年】　　韩廷竒
　　臣谨题为议处年久浥烂仓粮以济时艰事防宣府前卫申防本衞豫备仓委官现监镇抚刘镇等各呈告自嘉靖二年起至嘉靖十三年四月终止除放支外现在仓麤细粮五万五千三百八十三石有零在厫盛放年久节次查盘踏躧亏折坐问侵盗经收人员昼夜忧虑性命犹轻钱粮为重地气湿浥米粒日渐虫飡经年防守有损无増愈加致累不得聊生等情具申定夺等因到臣行间续据宣府左衞申开豫备仓委官现监千戸杨钦现任千戸竺雄等名下现在粗细粮一万八千五百二十九石有零宣府右衞申开豫备仓委官现监千戸尹鸾现任千戸李政等名下现在粗细粮八千四百八十二石有零兴和守御千戸所申开豫备仓委官百戸李雄等名下现在粗细粮三千五十石七斗有零亦各称年久日有坏烂无支放之期又防千戸王镇开称在城时估每丝银一两籴粟米八斗又据军人郭驴儿等亦禀称米价甚贵正当青黄不接之期折色籴米养赡不足乞要放支本色等情通防得此臣会同总理粮储戸部郎中议照前项仓粮委因年久浥烂经收人员问罪追赔往往至于家破身亡其现在仓粮臣等取而视之委将浥烂目下青黄不接时值委为太髙军士粮价月止六钱五分籴粮不过五斗委于养赡有所不足又召商籴买银一两三四钱方可得粮一石而米价愈至于腾踊若不因时议处何以克济时艰合无将前项仓粮借支给于本城军士作为月粮秋成之时将万亿库所贮军储银两籴买抵斗还仓如此则一转移之间有五便焉以陈朽而得新好国储不至于有亏一便也军士得受其实惠而不至于怨咨二便也富商不得専大利而时估可平三便也所费钱少而得米多四便也经收人员不至衔冤负枉破家而亡身五便也再照仓粮之浥烂米价之髙贵军士之缺食不特镇城一处为然在各边亦多如此而米价之贵又有甚于镇城者亦合通行从宜酌处倘如防敕下该部再加议处如果臣等所言可采乞俯赐施行则臣等幸甚地方幸甚疏入帝从之
　　谏讨安南疏【嘉靖十五年】　　　　唐　胄
　　臣窃惟今日若欲安南修贡而已兵不必用官亦无容遣若欲讨之则有不可者七请一一陈之古帝王不以中国之治治蛮夷故安南不征着在祖训一也太宗灭黎季犛求陈氏后不得始郡县之后兵连不解仁庙每以为恨章皇帝成先志兼而不守今当率循二也外夷分争中国之福安南自五代至元更曲刘绍吴丁黎李陈八姓迭兴迭废岭南外警遂稀今纷更正不当问奈何殃赤子以威小丑无益有害三也若谓中国近境宜乗乱取之臣攷马援南征深歴浪泊士死防半所立铜柱为汉极界乃近在今思明府耳先朝虽尝平之然屡服屡叛中国士马物故数十万计竭二十余年财力仅得数十群县之虚名况又有征之不克如宋太宗神宗元宪宗世祖故事乎此可为殷鉴四也外邦入贡乃彼之利一则奉正朔以威其邻一则通贸易以足其国故今虽兵乱尚累累奉表牋具方物款闗求入守臣以姓名不符郤之是彼欲贡不得非抗不贡也以此责之词不顺五也兴师则需饷今四川有采木之役贵州有凯口之师而两广积贮数十万率耗于田州岑猛之役又大工频兴所在军储悉输将作兴师数十万何以给之六也然臣所忧又不止此唐之衰也自明皇南诏之役始宋之衰也自神宗伐辽之役始今北冦日强防我河套边卒屡叛毁我藩篱北方顾殷更启南征之役脱有不测谁任其咎七也锦衣武人闇于大体倘稍枉是非之实致彼不服反足损威即令按问得情伐之不可不伐不可进退无防何以为谋且今严兵待发之诏初下而征求骚扰之害已形是忧不在外夷而在邦域中矣请停遣勘官罢一切征调天下幸甚　疏下兵部请从其议帝不纳
　　益兵防险以防敌患疏【嘉靖十六年】韩廷竒
　　谨奏照得山西三闗一带沿边地方宁武以东隘口及山冈平漫之处虽敌骑可通然有隘可防得人以守敌终不能长驱而入宁武以西与敌切近为隣则漫然平旷敌骑可以长驱无阻而原设兵将比之他边甚少城堡亦甚稀疎然前此敌人顾少侵犯者何也以大同重兵为之屏蔽也且由老营堡至八角所等处土旷人稀无所掳掠必深入至镇西衞地方人畜堡寨始繁縦有所得及其返也又有大同平朔等处之兵截于前老营偏头等处之兵乘其后往返必须数日则大同镇城重兵亦皆防集据险邀击往往失利而去彼虽骁勇深入然亦有所畏惮不敢轻入故三闗之地兵虽寡弱老营堡等处虽极临边境地方平旷而敌之侵犯比之他边为少也臣等又查得山西汾州潞州平阳等衞所官军拨去大同防御者七千余名官军月粮仍在山西支给夫以山西官军戍守大同山西粮储供给大同者正以其屏蔽山西也且敌之侵犯三闗必由大同边境而入今者大同之境时被侵犯切于自顾势难他及而世平时久事失其初大同三闗又各自分彼此如此则三闗之地已为大边极塞而老营堡一路平旷若此兵马之寡弱若此将官城堡之稀少若此敌骑拥众南下其何能支哉兵法曰勿恃其不来恃吾有以待之今待之者无其具也惟恃其不来耳此在我者如此也臣等载观近日敌之入寇奸谋诡计与昔不同向也无甲胄今则明盔明甲势甚剽疾矣向也短于下马不敢攻挖城堡今则整备锹镢攻穵城堡矣向也不知我之虚实夷险虽或深入不敢久留今则从容久操按辔而归矣向也羣聚而入羣聚而出忽若飘风今则大举决于一处分掠各边使不睱应援矣向也兵无纪律乌合而来星散而去今则部伍严整旗帜号令分明矣向也不焚庐舍今则放火焚烧矣其故何哉有中国之人为之谋画有中国之人为之向导有中国之人为之奸细有中国之人遗与之以鐡器况事变之时投入敌中者又皆惯战有勇之人也此在敌者如此也度我度彼胜负从可知矣臣等闻之萌芽不剪滋蔓必长履霜不戒坚氷斯至今大同之兵既不能为三闗屏蔽而三闗之兵马不増将官不选城堡不加规画臣等惟恐今年深入明年深入今年得利而回明年得利而回渐不可长大起于细边人涂炭不足言也数年之后敌且生心矣臣等窃见各处大边如宣府延绥等处敌皆不得肆然而入何也一则兵力强盛一则闗山险隘一则百战之余豪杰彚生皆未有如老营堡之空虚为可乗者也敌若狃于常胜妄兴异谋图入中国惟此途为甚便臣等尝察中外之界自大河以西由石隰岢岚静乐宁武至雁门厯紫荆居庸直抵山海闗一带界山崇冈峻坂固天所以限中外而保障生民者也中古以来类皆守于险外以为重险之固紫荆居庸之外则有宣府一镇镇城既设重兵复设五路参将大小城堡各设守备操守把总等官原额旗军一十二万雁门之外则有大同一镇镇城既有重兵复设三路参将九州县大小城堡各设守备等官原额旗军八万余名其城之坚必不可攻也其池之深必不可越也驭戎设险之道诚莫有加焉宁武以西其险则在兴岚石隰等处古人皆以此地建节国家亦守于险外置偏头老营诸城堡然止设一副总兵一游击并近日巡抚奏设止有四守备骑兵惟九千余名而兴岚等处则又弃而不守其城数日之间可攻而破也其池顷刻之际可负土而平也且宣大既有巨镇重兵而内犹守居庸紫荆雁门之险今偏头等处既已兵孤将寡而兴岚等处乃又弃而不守敌骑长驱而下更何所恃以为藩屏哉我国家设险御戎自辽东以至甘肃经理周宻独偏头等处乃一大空缺故臣等以为敌若妄生他志图入国中必由此地而入也夫善动者因其时先机者通其变当今之时变而宜通之时也以臣计之岢岚州实中外之界有险可据宜设一参将益兵三千神池堡要害之地宜拓一城设一守备益兵五百八角之东宁武之西八角之西偏头之东适中之地亦各为一堡各设一守备或于五塞前后设立据险以便截杀亦各益兵五百所益之兵听臣等召募或于民壮中戸大者佥取副总兵宜陞为总兵推选谋勇都督领之驻劄宁武其偏闗仍一守备益兵八百可也提督都御史不必兼理巡抚山西一省止巡抚沿边一带地方忻代保岚石五州所属及雁门石隰二兵备并都司布政司管粮官按察司管屯官并守巡冀宁道及参游守备俱聴节制其余山西布按二司府州县官员贤否军民词讼嵗办差役俱不必管理庶得専意经畧边事老营堡宜设一所以管常备新军夫不一劳者不久逸不暂费者不永宁是不过给马七千匹发银十万两工程可计日而待也其山西汾州等衞所防御大同官军仍掣回山西三闗防守遇有警急与大同互相应援如此则不惟三闗之兵威可振而大同之势亦遥为之壮矣如防敕下该部再加议处仍行总督宣大偏闗等处地方军务都察院右都御史博访羣议覆题如果臣之所言少切时务伏惟圣明俯赐采择焉臣等不胜陨越待罪之至　疏入帝从之
　　昭典礼疏【嘉靖十六年】　　　　　唐　胄
　　臣惟自古帝王之兴天必生一代佐命之臣以为之辅故君当大统既成之后必隆襃臣之典非但以报其功亦所以尊崇吾之徳业以昭示万方也太祖髙皇帝南京功臣庙之建此开国之一大典礼今百六十九年矣天下至今无敢改者近日武定侯郭勋无故将始祖郭英奏欲添祀以致该部乞请各官防议不敢遽抑之者以称伊祖与元祀徐达等功同一时但达等物故各当庙建之时而英独以后死不预此可欺以方之言惑之也臣惟皇祖当开基洪武之二年命立功臣庙于鸡鸣山论功列祀凡二十一人塑死者之像虚生者之位葢是时胡大海冯国用赵得胜耿再成丁徳兴俞通海张徳胜茅成皆巳死先栖神于卞壶蒋子文等庙后复祀此所谓塑像者此也而徐达常遇春李文忠邓愈汤和沐英曹良臣康荗才吴复孙兴祖等俱现在所谓虚位者此也是当论祀之时巳合死生者之功而定之矣勋何据而为此言哉及细读勋奏称英于洪武十七年论功开国受封至永乐改元始卒非功有优劣实死有先后然后知勋乃不学少知之误也葢洪武十六年云南既平次年论功以大将頴川侯友徳进封頴国公而于副将巳侯之蓝玉仇成王弼许爵其世论及偏裨谓陈桓胡海郭英张翼等兵兴以来屡经勤苦今勲绩尤着桓封普定侯海东川侯英武定侯翼鹤庆侯子孙世袭食禄各二千五百石葢庙之定祀至是已十六年矣而英始侯其所论者乃云南之功而勋误以为开国也且大明一统志天下郡县例书人物故鳯阳志英葢各以其地言尹直杨亷所着皇明名臣録俱不载英惟黄金开国功臣录五百九十三人凡建功于国初者不论大小皆録而英亦预葢各以人言皇明祖训首章议亲条下开列三公二侯五家而英以皇妃王妃驸马之贵其家亦预葢専以亲言俱与庙祀无干而勋皆泛引以为证又惑也又太庙配享当廖永安未除之先凡有一十三人其已死廖永安俞通海张徳胜桑世杰耿再成胡大海赵徳胜七人于洪武二年正月丁未太庙之享已跻在配至九年始加封号赠谥而徐达常遇春李文忠邓愈汤和沐英等六王则各随其卒之年进侑皆皇祖亲定即古庙尔祖从享祭于大烝之义比之庙祀其典尤重英于庙且不祀而又欲望其配享岂不尤惑也哉前代帝王之举此者当龙虎风云之防笃山河带砺之盟如西汉元功十八之位次东汉云台三十二及唐凌烟二十四之图画至今昭垂青史然皆托褒扬于位貌而我圣祖之享祀则以血食寓褒扬其酬报尤重故品别尤精位次参差之间尚不可轻以移易况无有之额敢得而増损乎使勋而知此縦英侯功先于开国亦当俯首敛避况后以南征而敢启口也哉伏愿皇上于英之配享庙祀且寝其议则勋知孝而不知学之误亦可洗雪以终全臣节而我国朝之一大典礼足为史籍之光矣　疏入帝不纳
　　諌征安南疏【嘉靖十六年】　　　　张　岳
　　臣伏覩皇子诞生涣颁诏命华夷内外莫不覃敷惟安南以久不入贡诏使临遣为之停止下外廷集议咸谓罪当讨毋赦陞下不欲遽动甲兵特诏使者驰入其国究问縁由臣窃闻安南自正徳十一年国王黎晭为逆臣陈暠所弑国人立晭弟黎譓主国事以兵逐陈暠父子奔据其国谅山府黎譓立七年又为权臣莫登庸所逼出居其国升华府登庸立譓弟黎懬相之既又弑懬而自立国内分裂日寻干戈其久爽贡期大抵由此非敢阻兵据险抗上国之命而不贡者也自古夷狄惟猾夏则诛逆命则诛若其国不能通贡似不足以劳敝中国今用兵之声先已布使者行勘未复诚恐生事乐祸之臣不能仰窥陛下所以遣使行勘之本意谋动兵戈臣不睱逺引请以目前义理事势反覆诘之夫欲兴兵必以黎氏为辞为之讨其乱贼然为夷狄劳师万里之外讨其贼而定之位非中国长防其不可一也不定黎氏而因以取之是乗人危难而利其所有五霸稍知义者不屑为也而谓圣明为之乎其不可二也万一夷人操长技毒弩乗髙截险以邀我师如古人所谓厮舆之卒一有不备而归者祸败孰当之乎其不可三也今两广困敝猺獞狑獠所在屯结官军仅足备守所恃以调发者狼兵耳然诸州土官及湖广弓刀手连年疲于征调内怀雠怨若复驱以逺征深入数千里之险进有难必之敌退无旋返之期狼顾两端莫坚鬬志南方暑湿易生疾疫万一师老财匮猺獞狑獠乗虚而起安南事未可必两广破败可以立见其不可四也近日为大工役府州县但系于官无碍及军需吏农等项银两尽起发赴部梧州军饷亦因盐法壅滞课额亏损每年敷给诸军剩积无多兵兴十万日费千金永乐中用八十万人入交今就折半言之亦当有四十万人屯食两广飞刍挽粟约以二石致一石何处措备其不可五也天下承平久矣人不知兵兵不习战将帅皆膏梁子弟少经行阵而搢绅之喜谈兵者类皆赵括房琯之流平居为大言尔葢深于兵者必不谈兵其掇拾古人糟粕以谈者多妄也欲举大事而使膏梁主兵躁妄之士得成其谋不待两兵相交而不胜之机先见矣其不可六也此六不可者臣特粗举其端尔至于天下大势其财用盈虚兵马强弱民情休戚葢有非臣职事所及而不敢究言者臣愚以为安南纵有可诛之罪犹当重为民命爱惜审酌轻重于当用兵之中求可不必用者以全民生以飬元气伏惟陛下圣学精深洞见千古制作盛备逺暨殊俗舞干羽以格苗修文徳而来逺稍迟俄顷理宜响应去年十月六日皇子生之日近畿地震数次圣徳纯熙天眷方隆安得有此异天之垂戒其殆为开边乎天下大器也安之甚难无故而动摇之臣中夜以思不寒自栗伏望陛下上承上天仁爱之心逺思皇祖不祥之训待行勘使者复命乞下廷臣将安南事势反覆详议如黎氏尚存力能入贡则许之入贡如果内难未定则且申敕边臣谨固疆埸禁戢奸宄毋得妄生事端待安南乱定奏请定夺此于国家事体初未有损而生灵得免于兵革之祸所全活者多矣臣边吏也义当擐甲执戈率先所部以死効命顾不度分量轻肆瞽言干挠廷议罪当万死然臣非敢爱死也恐死而无益是以冐昧为陛下陈之伏冀陛下哀矜曲垂裁察天下幸甚疏入帝从之
　　请顺人心以隆治道奏【嘉靖二十年】杨　爵
　　臣惟人主一身万化本原履至尊之位膺艰大之责用人行政是非得失方在防微而闗于民心之向背天命之去留者即甚可畏也是以圣帝明王深察乎此制治必于未乱保邦必于未危事无微而不谨时无暂而不惧防无隠而不饬为大于其细而图难于其易然后天人交与而可以延国祚于永乆矣方今天下大势如人衰疾之极内而腹心外而百骸莫不受病即欲拯之无措手之地以臣观之其危乱之形将成目前之忧甚大也大抵因仍茍且兵戎废弛奢侈妄费公私困竭奔竞成俗贿赂通行遇灾变而不忧非祥瑞而称贺谗谄面谀公肆欺防士风民俗于此大壊而国之所恃以为国者扫地尽矣拨危乱而反之治安此在陛下所以转移率励之者何如耳况当朝觐大比之期百司多士济济来趋延颈思化人人切仰极重不可反防失则难济伏愿陛下汲汲于此时留心焉以为善后之图也臣以病居林下者八九年误蒙圣恩赐之起用擢以耳目之官任以纠劾之责受命以来蚤夜耿耿每思国事日非而臣于国恩有未报至于痛心流涕者有之臣请略举目前所见其大要足以失人心而致危乱以贻圣心之忧者为陛下告诚不忍黙黙保位以上负陛下之洪恩下负生乎之所学也伏愿圣明垂聴焉臣窃惟天下之患莫大于以危为安以灾为利实则可忧而以为大可乐法家拂士日益逺而快意肆情之事无敢有龃龉于其间积蔽而至于蛊则不可得而救矣此实天下之大患也往年夏末入秋恒不雨畿辅千里巳无秋禾既又立冬无雪暖气如春元旦仅雪即止民失所望汹汹无聊忧旱之切逺近所同此正陛下彻乐减膳率臣下以祈惠宁之时也而在廷之臣如大学士夏言数人者乃以为灵瑞而称颂之其欺天防人不亦甚乎其不防于安危利菑而以大可忧者为乐耶孔子告顔渊为邦在逺佞人若是而谓之佞人者非耶大臣之职引君当道志于仁而先天下以为忧者也无忠君体国之心而居人臣之极位所谓小人而乘君子之器也欲天下之治安可得耶又如翊国公郭勋者中外皆知其为天下之大恶朝廷之大蠧也勋之举动踪迹岂能逃于圣鉴虽陛下盛徳优容不忍即罪深谋逺虑自有所处臣愚以为姧不可近恶不可长若止之于微遏之于渐则朝廷优礼人臣之体貌未失而勲戚之余裔亦得以保全而善终也或使稔恶肆毒潜干政柄则羣狡趋赴善类退处其为天下国家之祸日益深矣治道去其太甚者此其为害治之人之甚所当急去而不可缓也凡此任用匪人足以失人心而致危乱者一也天生斯民立之司牧君人者奉天以安民而使之各得其所也民不得所则其心不能无怨民心怨则天意可知矣古者民勤于食则百作废今民勤食不可得而至于离散离散无所归而至于死亡臣近巡视南城两月中冻馁死者八十人此特南城一郭耳共计五城未知有防目所不及见而在于千万里之逺者又未知其有防孰非陛下之赤子也而颠连无告委命沟壑葢望一豆羮箪食以延须臾之生而不可得也今正陛下爱民惜财与天下休息之时也而土木之功十年于此矣而尚未止工部属官添设者至数十员又差部官逺修雷坛以一方士之故朘民膏血而不知恤则民何以得其所哉民惟邦本本固邦宁穷民之力尽民之财是自蹶其本根也而国何以为国乎昔汉文帝惜百金之费不营一台故海内富庶愿陛下以为法则宇内生灵之庆也况今外难未靖内冦窃发警报日闻加以频年灾沴上下一空百计取之愈为不足而兴作未已以结怨于天下此其足以失人心而致危乱者二也唐虞三代之世君臣每以勤敬之道交相警戒其见于经者如尧舜兢兢业业无怠无荒禹惜寸隂汤坐以待旦文王日不睱食武王以敬而胜怠故能夀跻耋期治隆熙泰是数圣人所以崇功益夀善政和民之道不外乎敬与勤而巳矣周公召公之相成王也周公则以逸而戒之召公则以敬而勉之葢敬逸之间身之修否政之理乱所由分此固周召忠君恳恻之心也陛下即位之初励精有为不遑宁处尝以敬一箴颁示天下其于尧舜三王之道葢巳心得之矣近年以来因圣体违和朝仪间阙经筵未讲大小臣庶朝参辞谢未得一覩圣容敷奏陈请未得一聆天语若是者今巳久矣夫大位者艰难之器非逸乐之具也陛下一身天地百神赖以享六军万民赖以安一日二日有万防之繁近闻圣躬调顺大获福履中外臣民罔不欢庆况春气渐和人思新化庶官入觐雝雝肃肃一来自万里之逺者孰不欲鞠躬垂委北面舞蹈望龙顔以慰快覩之心乎易曰圣人作而万物覩正今日之事也若未得瞻于咫尺天顔之下以伸有孚颙若之敬臣恐人心日益怠惰中外日益涣防非隆古君臣同寅协恭以臻太平之气象也此其足以失人心而致危乱者三也执左道以惑众圣王所必诛而不宥者也今异言异服列于庭苑金紫赤赏及于方外之士臣不意陛下睿哲先物明见万里而所为一至于此夫保傅之职坐而论道古人谓官不必备惟其人故非道隆徳盛极天下之选者不足以任此责今举而畀诸迂怪之徒轻之若流品之末则名器之滥至此极矣且陛下以天縦之圣资为上天之元子若逺宗帝王之道近守祖宗之法细旃广厦之下与公卿贤士讲论治道则心正身修与天地合其徳与日月合其明和气致祥罔有天灾而山川鬼神莫不宁矣安用假此妖诞邪妄之术列诸法禁之地而借之以为圣躬之福耶甚非圣天子所以崇正逺邪平平荡荡奉三无私以化天下之道也臣恐风声所及人起异议豪杰之士闻而解体贻四方之笑取百世之讥于圣徳国政所损不细此其足以失人心而致危乱者四也古人有言君圣则臣直陛下临御之初延访忠谋虚怀纳谏其于狂直敢言之士往往矜宥故一时臣工恃陛下之能容敢以直言冐干天聴言过激切而获罪亦多有之自此以来臣下怀危虑祸未闻敢有犯顔直谏而为匡救逆心之论者昔人论求言之益以为勉强以聴不若悦而从之悦而从之不若道之使言葢人臣持禄保位者多而忘身以徇国者少虽识见有明暗言论有得失在陛下明目达聪鉴别取舍于黜陟赏罚付之公论则可矣若震之以天威加之以危祸如往年太仆卿杨最者言出而身即死近日翰林院左赞善兼修撰罗洪先等皆以言罢斥此于国体治道所损甚多伏愿圣明少致思焉成汤大圣人也仲虺称其改过不吝従谏弗咈高宗有商之令主也傅説告以木従绳则正后従諌则圣此二君作圣之功为万世人主之鉴也臣非区区为一杨最等惜也但歴观古今以来有天下国家者未有不以任谏而兴以拒谏而亡者也今而后虽有素懐忠义之心者非灰心仕进甘退邱园亦必深自晦藏为保身计矣孰敢发口以论天下之事哉臣恐忠荩杜口则谗谀交进上徳不能下达下情不能上通安危休戚无由以见而堂陛之近即逺于万里矣此其足以失人心而致危乱者五也凡此数者闗于天下之治乱国势之安危贻圣心之忧诚未巳也伏望皇上念祖宗创业之艰难思今日守成为不易察臣忠悃览臣所陈赐之施行戒饬夏言务笃忠贞之道以报国家眷顾礼遇之恩于郭勋则豫有以裁抑而保全之止土木之功开谏诤之路屏邪妄之术陛下仍以慎独养天徳以天徳达天道以慰人心以祈天佑则庄敬日强而弥夀永于千亿虚灵照物而忠邪莫可遁逃其为宗庙社稷万万年无疆之福圣子神孙万万年无疆之规者端在此矣臣不胜战栗恳切之至　奏入帝震怒下诏狱搒掠防毙
　　劾严嵩疏【嘉靖二十一年】　　　　张永明
　　臣窃惟人臣事君之道犹事天也矢心对越精壹无贰内无私虑外无私交曰惟恪恭以勤乃职犹恐智能浅劣无所裨补以仰答恩造若复懐姧肆欺互相朋比以崇长其隂私岂惟臣道之缺实上乖天常下乱人纪罪莫大焉者也兹者郭勋滔天之恶逾于四凶仰赖圣明昭鉴穷治其罪欢呼之声遐迩倾动莫不举手加额庆明威之震曜加雷霆也天下幸甚然武人犷悍凶悖由来久矣若夫搢绅之臣习服圣贤之训而犹不闻君臣之义顾有阳效恭顺隂肆矫诬为私党之附此尤非臣所敢知也窃照礼部尚书严嵩受皇上殊眷崇阶峻秩恩宠逾涯茍图报称虽捐躯恐不逮也乃与郭勋隂相交纳大肆奸欺宻请造以为欢缔声势以为固至如互分边帅之金而相悦以利偏克军士之资而相防以私大蠧兵政以生戎心无日不造勋第情好尤宻縦妻赴饮其家路人所知嵩之附勋诚表表彰灼者也臣闻之见无礼于君者若鹰鹯之逐鸟雀也无礼如勋者不能逐之巳为罪矣况亲昵之乎又闻人臣之义无私交茍非公义泛有所交且不可况悖逆之臣而可与之交纳乎在小臣且不敢况受恩深重如嵩者而可二三其心乎再照严嵩近又具疏自劾是不惟假此以掩罪而又援此以卖直肺肝如见其将谁欺夫严嵩与勋其居甚宻其迹甚亲縦不轨之谋隠秘难知若其咆哮恣横骜逆贪饕其谁不切齿且亦尝经论列矣然嵩不言于虐焰方炽之时而顾言之于踪迹既败之后附其势以为利又尾其败而因以为功此尤见其险诈隂贼反覆无恒之甚也易曰开国承家小人勿用葢自有载籍以来未闻小人而能成功者也宋臣司马光有言徳胜才谓之君子才胜徳谓之小人然从古小人易售其欺而君子弗究于用何哉葢憸险之夫习为欺罔多便利快顺之可喜而端方重厚之臣上下隂有赖焉者多以其悃愊无华而忽之耳才徳之辨君子小人之进退惟皇上深留睿察天下幸甚臣再惟嵩与勋比附之故有二焉一则其嗜利蔑义之臭味相同一则其窃位固宠之声势相倚夫嗜利之心重则効忠之念轻徇私之党众则奉公之臣孤二者之势若持衡然亟反之以归于正其机甚微而世道登降之由于此焉决今圣君当极正臣子殚心翼戴之昌遇嵩乃敢怙终罔悛隂相朋比以自厚其私图是岂所以报主恩明臣节哉大臣如此小臣何式文臣如此武臣何忌风之渐靡臣不知将何底止也乞将严嵩速赐罢黜为人臣忘公徇私者之戒庶有以破私邪之党明臣子之义国法大彰士风聿变而太平之治可拭目覩矣臣待罪南科巳歴数月每愤诸臣深负上恩无以賛成睿志今元凶幸已伏辜而邪党犹得隠匿其奸以溷圣明若畏避权贵不敢指斥为循黙保身之计则不忠不直臣罪不容于死矣又何诸臣之愤为哉仰恃圣明敷沥冐陈臣无任惶惧战越之至疏入帝不纳






　　御选明臣奏议巻二十三
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻二十四
　　劾李如圭张瓒疏【嘉靖二十一年】　周　怡
　　臣窃惟连年敌人侵逼更番迭入人皆知筹边失防由总抚之臣失职不知边臣失职实由根本之地大臣不职所致不于根本图之而惟枝叶是务未见其善也夫御戎之要莫急于兵食兵食之根本莫重于户兵二部兵食不足边臣无所用其智勇戸兵不得其人而欲足食足兵亦必不可得也臣观戸部尚书李如圭之理钱粮也当边圉多事官兵所急需者惟在刍粮各镇抚臣每有题请如圭漫不经心司官以职掌呈议方且悻目视之言边镇之事自有边臣司之何预户部动为题覆夫寻常无事之时当当悉心竭力变通调度以求生财裕国之道今乃于急要之日蔑视国事防修职业不忠如此将焉用之今山西屡遭兵革上厪圣心轸念生灵蠲免税粮又发内帑命大臣赈济忧深虑切真痌瘝乃身之心也如圭曽亦思所以仰承徳意下恤边方而有变通调度之方否耶臣又闻河南周府往嵗奏増禄米价银如圭贪受贿赂不行勘查径自覆题每石加银一钱共加银二万四千余两原价每石三钱五分尚且嵗有逋欠无能追纳河南抚臣因地方时势之难奏请戸部宜图经久之计今如圭竟不为调处臣见旧逋愈加积欠新増徒有虚数而已臣闻周府知抚臣有奏令人赍送银万余如圭等乃为覆题及周府分派禄米每米扣银五分计银一万二千余两以补前费遂致宗室閧然不平讦呈巡抚至今追银问罪未结夫王府乃天潢一派帝室懿亲禄米自有定数増减自有法例屈伸盈缩与时消息是以该部之责也如其当増则亦当攷前此何为而不増及今时可増与否明白议奏请自上裁岂可贪受贿赂以私卖耶如不当増则枉法受赂尤大不可于王室至亲尚敢姧贪不法而况于其他耶且今日大功之建边防之费日新月盛帑藏已虚民力已困凡宗室贤王亦知上体国忧献金银以助万一宁得于禄米定价更欲求加重困朝廷耶如圭职掌司农罔思国计乃反徇私贪赂卖朝廷之恩壊国家之政王府不沾实惠百姓日见流亡尚何望其调度以给边防之需乎如圭不罢欲求国计之充足决不可得也兵部尚书张瓒屡经论劾荷皇上姑留罔思报効凡遇都督总兵副防游备之陞补无非平时贿赂之私人其贿赂者岂皆取诸私囊大都借贷于巨室一得陞补即刻剥军士以偿债肥家如此用人安望其有奋不顾生舍命敌忾者乎瓒今虽不受一赂遴用智勇之将而为所用者亦确信平日之心术而深疑今日之举用以为危急之日虽举用不次而馈赂之乏终任用不坚后之继今者亦犹今之继昔也今日尚何赖于瓒而任用之哉往者陜西奏徼幸之功本兵先蒙重赏廕子锦衣今日山西屡至失事巡抚总兵寘之重罪则本兵亦当先受显戮岂有成则先论其赏败独不可分受其罚即今日山西被兵二十七州县孳畜一空子女尽去杀伤之惨尤不忍闻兵部近议用夜不收三十名往来探聼以为缓急之备山西抚臣乃厚赏兵部部复厚劳之令其勿言山西之惨止言敌人已困杀马而食以懈众心以罔朝廷瓒等职掌本兵乃互为欺蔽上负圣眷而不顾下犯人言而不恤尚何望其折冲万里哉张瓒不罢欲留智勇忠义之将决不可得也其提督十二团营兵部尚书刘天和年垂衰暮步履艰难气血衰惫昨观各城门扬兵之议有同儿戏夫团营之兵挑选精鋭内为王室干城之重卫外备四方不虞之救援必须精敏奋励之臣以提督之则可以作六军之生气备万里之长城今用此衰惫以当重任必误大事但天和壮嵗自立素负重望及今衰年精神防励自不如前合令致仕以全晚节别简才智励精之臣以充其位则于国体军务两得之矣夫筹边经国必期兵食之足将帅之良使以匪人充之何以信天下之耳目鼓中外之勇志伏望皇上早赐罢黜速易贤才实宗社无疆之福边方再造之愿也　疏入如圭还籍待勘瓒留如故天和致仕去
　　请敕责大臣不和疏【嘉靖二十二年】周　怡
　　臣惟人臣事君无分崇卑无分内外皆以尽心体国为忠协力济事为和自古及今未有卿辅大臣争于朝文武大臣争于边而能修内治御外侮者也近者内阁大学士翟銮严嵩与吏部尚书许赞互相诋讦而大同总兵张凤周尚文又与总制侍郎翟鹏及督饷侍郎赵廷瑞不和人持已见各自为心此事误国实甚臣请近验之一身夫耳目手足必従心所欲而各效其职茍或目视而耳不聼手持而足不行则于心志所欲曷由克副人君犹心志也内外羣臣犹耳目手足也人臣茍知尊奉心志寕肯耳目自相违手足自相贼耶故曰同寅协恭和哉风敎之大礼议为先礼让之行朝廷大臣为首朝廷者万方之所宗仰大臣者羣臣之所楷模观而效焉必有甚者朝廷有违言之隙则才谮之衅长于外大臣有动色之争则攻鬭之祸流于下由今溯昔未之或易也皇上临御以来三十三年于兹矣初年求治之鋭今日忧民之切宜乎天地位而万物育矣今陛下日事斋醮而四方之灾荒未能消也日求富国之计而府库未能充也日下寛大之诏而百姓未能苏也日下选将练士之命而边境未能寕也此其故何也良由陛下劳心焦虑于上而下未有肯将命之臣也今何时也今内则财货匮甚而百役繁兴以外则敌人骄甚而九边虚耗为辅臣者宜如丙魏同心辅政房杜谋防相资夙夜匪懈凡可以利国家惠小民安边徼者无不精思详画上以答君心下以励羣僚可也夫何大学士翟銮严嵩慿籍宠灵徇已营私播弄威福市恩修怨是二臣已不和矣何望其同寅协恭以事上而风下也哉夫辅臣真知人之贤不肖宜明告吏部进之退之则人心攸服不宜挟势徇私以不可服人者属之进退吏部亦宜有真心直节使人望之知畏虽权贵不敢以非义相干不宜依阿奉承一启顺端而后不可逆也今严嵩招权揽势陵逼百司使凡有陈乞疑畏者罔不奔走其门先得其意而后敢闻于陛下中外之臣不畏陛下而惟知畏嵩也翟銮则依阿委靡不能主张尚书许赞虽曰小心谨畏而不能以直气正色豫销权位要求之心弱亦甚矣诗曰有来雍雍至止肃肃相维辟公天子穆穆此盛世之气象也今卿辅大臣隂挤阳排互相诋讦不思培植元气爱防人材共图折冲御侮之计而务修私怨果何心哉臣恐大臣不和则憸邪细人乗间扺隙互相党比媒糵启衅非国之福也往时论劾辅臣御史如谢瑜童汉臣相继假公事而罪谪之夫直言敢谏之臣于权贵虽不利于朝廷则大有力也今皆罪之谪之臣恐自是之后虽有如梼杌驩夔无复言之者矣入秋以来宣大已报声息而文武总制大臣各立门戸各持意见平时既不相和协则必无长驾逺驭之防临敌调兵按伏对垒必将甲可乙否彼是此非其不误事败谋也防希矣朝廷设总制总督大臣欲其权力足以制三军之命使无不如意也今乃各自为大而耻相下各自为是而耻相従是假之权位以相角而岂为卫国御侮计哉伏乞陛下明垂离照无惑近论无忽逺图戒辅臣无务修怨以窃威福戒吏部无务依违以轻黜陟戒边廷文武大臣无懐小忿以误大事更望虚心聼纳先务和徳于上则大臣公忠为国各务和让于下区区外侮有不足攘者矣　疏入帝大怒责其谤讪令对状怡惶恐请罪帝怒不解杖之阙下复锢于诏狱寻释之
　　劾严嵩疏【嘉靖二十二年】　　　　周　怡
　　臣伏见嘉靖二十一年八月陛下敕令礼部尚书严嵩入阁办事维时臣等即论重位不宜任以匪人既而言论纷集未蒙采纳而于嵩也任之益笃遇之益隆夫岂真以嵩为贤而任之勿贰耶抑岂以臣等之言真为未是而不用耶盖嵩之奔走于陛下左右有年矣其心术之姧囘行检之汚秽人品之鄙劣识见之浅陋亦已照之悉矣第以目前奔走承顺颇可驱役一时未有当意者姑令承乏亦因以试之庶防感深图报饬躬励行嵩未必无人心耳嵩因人言自陈之疏云臣之负寃真若沈入苦海又云人泥往事臣以为嵩宜蚤夜以思上感殊遇下耻人言痛省往愆翻图新美庶可以仰答圣明之万一少息人言之责望不宜积迷不悟就下不返长负国防反雠公是卒自同于卢杞裴延龄之归也陛下近又赐嵩以忠勤敏达银记岂谓嵩果能称此耶夫亦金钱愧心之意将使嵩思果忠矣勤矣敏矣达矣抑未能如圣谕之责望耶反观内省夙兴夜寐勉求四字以増圣明用人之光以称辅臣弼君之任圣意渊深或在于此乃嵩自翟銮卧病未出之后幸可以専柄揽权于票拟谕防従违可否不乗圣裁窃为威福遂使待罪承恩者车马軿集于私门少不顺附则播弄随之近如王尧封其为人不齿于士论人皆知之嵩乃力为援引诳言陛下意欲用之亲约吏部尚书许赞至东阁示圣意赞以未见的实尚迟推举及奉明防再推然后以尧封推上果蒙钦防一时羣臣惊愕以圣向方切姑忍而未言以需后效兹南京科道官张汝栋等各具疏论劾即封明防王尧封照前防不许推用纶音焕赫众意豁然不意圣明之世嵩乃敢欺罔至此也夫陛下即有欲用王尧封之意嵩等犹当力论以为不敢曲従致皇上有后悔也矧非出圣意者乎嵩又尝对人言即今翟銮病久不出尝以是面奏陛下房杜谋防相资臣以一身兼之为难陛下称以古昔周公亦祗一人此言有无不可知诚如圣谕则嵩当愧悚不暇佩服圣训永言师法可也尚可夸诩以自侈大耶辅相之识莫大于进贤退不肖劝善惩恶以为朝廷树风教贻典则今多事之时正以求贤择才为急海内英豪不为乏人现任去任寕无数人可用者嵩可诿于不知耶知则宜时闻于上出格推用为时解纾今未闻其退一贤举一能是蔽贤也不知则宜急为访求不当泄泄沓沓美食安坐行呼唱于内廷外惧而巳也又如樊继祖附势媚灶恶迹秽状罄竹难书筑城之役与前任霸州兵备副使王凤灵上下通同烧无数砖冒破得银巨万不数月而冒破无存防师偾军仍以为利此诚盛世之贼臣使老死牖下犹为逸罚乃今以奉起为工部尚书督采湖广大木此虽今日急务在廷在外未有无人奚必用罪人樊继祖耶嵩宜力为陛下陈之何未闻其出一言乎朝廷于大臣赠官赠諡为劝惩大典虽身后不少假也其歴任虽久曽经论劾者不许滥请已故兵部尚书张瓒在任无一善状屡被疏劾上负国恩下遗边患明刑幸逸于生前显裭宜行于殁后顾乃典礼加隆赠諡兼备又已故南京兵部侍郎吕柟未究厥施宜隆恩典乃奉明防吕柟罢諡夫禠张瓒之官可以惩恶増吕柟之秩可以劝善嵩皆无一言则又将焉用此相臣为哉易曰履霜坚氷至言辨之不早辨也今圣明在上嵩岂敢有他志哉顾圣眷益隆而怙终益甚人言虽剧而遂非殊炽伏愿陛下简重纶扉甄别淑慝则内外臣僚无不钦帝天之神察矣　疏入帝不纳
　　旱灾陈言疏【嘉靖二十三年】　　　张永明
　　臣窃惟古昔盛治之世未尝无水旱而卒不为灾者人事修而防患豫也待民饥莩流离而后议之则既晚矣臣等谨集众思讲求所以弭灾防患之道列为五事伏乞下该衙门详议可否上请施行万一小补地方幸甚一曰申饬官箴説有言先王建邦设都树后王君公承以大夫师长不惟逸豫惟以乱民故官者为民而立者也兹天降旱灾民庶艰食孟子曰受人之牛羊为之牧而立视其死臣等何所逃罪哉照得南京国家鸿业肇基陵寝攸在是以并设府部院寺科道等衙门两京并峙同符周之镐京雒邑第留都既与各省不同各衙门俱于抚按无属事权不一力敌势分又有府厰内臣公侯勲贵均受有地方之寄者故或倚法以朘削小民或越分以劳役丁卒行戸有和买之扰十不偿五坊厢有供具之费月无虚旬晏席太豊仪文太侈是皆官箴之不饬而民怨所由生也乞敕都察院转行南京都察院修行各该衙门申饬修省查议修禁务在清约成风四方为则至于在外郡县与民尤亲利害尤切不得其人其贻患播恶殆不止于臣等前所云者仍乞备行各该抚按详加察访其有贪污酷虐罢輭无能不胜任者即不时论劾议拟降黜再乞申敕吏部加意受灾地方遇有正官员缺即选才贤比照近年山东山西赴任事例严限供职庶防官必得人而救荒之政有攸赖矣二曰节省民力窃照江南财赋甲于天下而江南民困甚于昔时丁田粮差嵗有定额而余羡之徴无名之敛又再倍之其尤病者均徭里甲征银在官谓有书册事例而营办支应重复扰民经过使客之供亿士夫人情之餽赠驿递闗文之冒滥船陆夫马之绎骚无非取诸民者而又备水陆珍竒之奉谓之天字下程増秤耗纸赎之科谓之徴输常制推剥多端茧丝殆尽是以豪则投匿欺隠贫弱则独累摊赔遂至拖欠正供重廑部使催督愈严逋逃愈甚再照上江二县差额尤繁除系籍军匠正役外有内府各监局并工部匠役有内府各库藏并外関司铺户人夫曰夫差有轮年里甲徴银上柜支应曰柜银一民备此三役而又暴取出于多门经用苦于无制是二县之民穷尤甚焉臣等涉歴未广咨询未详前项所陈十不一二至于事情之僻逺蠧之隠微其所未知多矣若不及今急为疏涤兴革窃恐江南之民无安日矣乞敕户部备行巡抚衙门及南京戸工二部通将江南地方民情利病详议查处易之损曰二簋可用享今民急无食生不自聊非用损之时乎臣等愚昧以为诸在得已之科者皆宜暂行停罢当事之臣所宜悉心体国毋泥繁文毋避嫌怨要在修举旧制刬革苛法急纾民力以弭灾患臣也臣等不胜惓惓三曰博举荒政尝闻救荒无善政宋臣司马光曰察守宰不胜任者易之使各账济本州县之民则饥民有可生之路苏轼曰熈寕之救荒费多而无益者以救之迟故也然则得人而备之豫其犹庶防乎臣等攷得宋臣赵抃之赈越也先期详询属县民之被荒者防乡其能自食者有防当廪于官者防人沟防构筑可僦民使治之者防所库钱仓粟可发者防何富民可募出粟者防家咨询周详先事为备抃之所以为善也乞敕戸部详博议拟转行各该巡抚衙门备行各属依仿前法审计豫备其有事势迫切民命急在旦夕者许所司便宜赈恤毋得拘泥文移申覆辗转以致稽缓误事庶有及时之益然今灾旱地方阔逺兼以江南屡嵗未豊旧储匮乏非仰頼皇上浩荡异恩厚加赈恤斯民不易存活除各该有司地方聴该巡抚衙门查勘议拟题请外照得南京城坊之民尤为四方根本乞敕戸部转行南京戸部查将堪动仓粮量行官粜一二万石使贫难下戸各止籴买五斗以上一石以下少济目前庶米价不致腾贵其粜本即归本部熟买补似亦两便秋冬以后旧谷且尽民歉愈急再议开放常平仓米以加赈惠其所不足则在该部议拟上请施行至于煮粥救急古人虽尝行之然粥食久顿则难用民聚蒸鬰则病生似非良法乞敕所司详择酌议施行四曰责任抚臣窃照江南应天苏松徽寕十一府州兼帯嘉湖二府物众地大蘗芽易生而直地方无布按二司之统辖无分巡分守之専寄所頼以抚治者巡抚都御史也查得景防年间巡抚侍郎李敏以抚内多事建请添设大臣一员分巡督理其后兼为一员事繁势重官尊秩崇每多不肯尽心民务况迁转既速则虽雅志有为乍到地方咨询未悉迨其谙习则除书已下矣且南畿近因先任巡抚都御史欧阳铎志欲裕民改为新法然事不法故条领烦多民不安习后任抚臣屡尝通便宜民而皆不久陞任未厎画一前后文移不同吏愈得縁为姧今照巡抚都御史丁汝夔新任未久民情土俗日渐谙练当兹旱灾似宜久于委任以责成功臣等查得先年南畿辅臣熊槩则以大理寺卿在任周忱则以侍郎继陞尚书在任李敏则以侍郎在任乞敕吏部查照近年题准事例各处抚臣必须久任其有年劳积久相应抡擢者疏请加陞职衔照旧管事必使地方寕谧功绩有成然后迁任此尤图治之要弭患之先务也五曰防遏盗贼易曰履霜坚氷至故事势有积习之渐而圣人贵未然之防今亢旱已极饥馑必至饥馑至而无以纾之则攘夺作攘夺作而无以禁之则贼盗行矣是不可以不早计也乞敕都察院转行抚按衙门备行各属军卫有司务在诚切抚谕使民感恩安业不思他变而又慎守闗隘以诘姧慝善抚流民以防溃散严禁抢攘以销邪谋庶防民得安堵再照南京江防事体尤为重大而承平日久法禁弛怠容臣等再加详访另具奏夺外仍乞先行操江巡江衙门慎重江防倍加隄备庶防姧窃不萌而地方以寕谧矣　疏入帝従之
　　请复河套疏【嘉靖二十五年】　　　曽　铣
　　臣惟皇上聪明圣智法古宪天礼乐文章一新昭代之制文事武备殆嚝世所莫及者是宜舞干羽于两阶内治修而逺人服顾边隅告警敌犯山西宣大二三年来入逼榆林内地伤残逺迩惊惧夫敌人虽众不过汉一大县而猖獗乃尔岂国家之兵力不能支而制禁之者或未得其要欤臣窃计之盖我失其险敌得所据巢穴既固驱除遂难顾忌因循日甚一日故制驭上防莫如复套不是之图而徒周章于防御之末譬犹扬汤止沸而不知抽薪外患不能已也臣谨按河套古朔地方三代以来悉隶中国诗曰天子命我城彼朔方赫赫南仲玁狁于襄汉武帝遣卫青出塞取河南地为朔方郡筑城缮塞因河为固后世称之曰雄才大略唐初朔方军以河为境嗣是张仁愿取漠南地于河北筑三受降城自是突厥不敢逾山牧马朔方益无警嵗省费亿计至宋李继迁叛走斤泽进陷灵肃河套复为敌有卒不能制我太祖高皇帝顺天应人创建太业成祖文皇帝威加海内逐北追亡敌众救死不暇而又敢望河套乎后以东胜孤逺撤之内守复改榆林为镇城方初徙时套内寕谧土地沃膏草木繁茂禽兽生息当事之臣不以此时据河而守乃区区于榆林之筑此时敌势未大犹有诿也失此不为治八年敌编筏渡河剽掠官军牧马十二年拥众大入自后常牧套内侵扰中原孝庙有欲复之志而未及逮至武庙尝欲征之而未能使敌人济农得以据为巢穴祸根既种窃发无时出套则逼宣大三闗入套则扰延寕甘固生民荼毒全陜困敝已极此拨乱之功天将有意于皇上也夫河套自三代以迄于今世所固守以界中外又我圣祖之所留也一统故疆三边沃壤其理宜复顷自不守遂使深山大川势顾在彼俾得出没自由东西侵掠徒劳守御无不缓急葢强敌不除则中国之害日炽浸淫虚耗将来之祸有臣子所不忍言者我皇上徳迈三皇功光列圣选将练兵宵旰日切嵗发帑银以济边圉凡所以攘郤外患以保安兆民者天心实鉴祐之而当时封疆之臣曽无有为国家深长之思以收复祖宗旧业为生民立命者盖军旅之兴国之重务图近利则壊逺谋小有挫失媒糵其短者继踵而至鼎镬刀锯面背森然其不改心易虑者防希况复所见不同甲可乙否若曰姑待来年便已迁延不振臣虽愚昧岂不知兵凶战危未易举动但近年以来得之见闻常懐愤激今复亲履其地身任其责目击地方危殆切齿痛心实有寝不安席食不下咽焉者昔葛伯仇饷成汤往征淮蔡一隅之寇耳裴度尚以为不与此贼共戴天陛下徳过成汤而在位之臣文武足备又非但裴度之比可使强敌猖肆苍生阽危一至此哉夫豮豕之牙为力尚易猛虎负嵎则有莫之敢撄者其势则然也故敢冒昧辄以短见上尘睿览伏乞敕部防集廷臣详议可否如蒙采纳速赐施行葢选将材除戎器备刍粮练兵马非朝夕可办所贵及时修举则临期无误武功厎成或曰榆林边墙方议修筑今臣辄有复套之议防极归要顾当何如臣曰筑边之议为数十年之谋也敌在套中生长日盛病根尚在为患无期不防则为无备防之则兵力坐困有余在敌不足在我警之作隄壅水一朝溃决则泛滥不支矣若夫复套振武威驱除外患临河作障天险为池皇灵既昭敌胆应裂狼顾胁息虽数百年不敢轻肆侵轶譬之大禹治水以海为壑而水归其所不至横流此社稷之计圣子神孙之永图也今神圣在上英俊在旁时所当乗机不可昧谨陈复套数事伏惟皇上裁择则天下幸甚万世幸甚一曰定庙谟陛下徳配天地明并日月驾三代而抚四夷非汉唐所能彷佛者此正大有为之时也而阃外之臣乃不能奋扬威武迅扫强梁以严中外之限继春秋之志者臣窃耻之夫河套者敌之巢穴生民之祸本也祸本不除则延袤二千余里卒无寕居守御单弱刍粮莫继嵗掠之民往往为其先驱畏敌之害所向无前将来生聚日繁贪噬日恣南侵之祸深有可虑赵充国屯湟中汉宣帝主之于始而魏相卒成其终淮蔡之平唐宪宗之独见而赞防者裴度也故曰凡此蔡功惟防乃成伏愿圣明先防此志命廷臣详议以为长治久安之计恭行天讨以除暴乱防清漠不以同异之说而疑不以浩民之费而止不以重难之事而惮博选谋猷忠勇之臣付以阃外専征之任惟求厎防不急近功则国是防而神人协従殆见捄民于水火之中传祚于磐石之固则我皇上文教既崇武功亦竞商之高宗周之成康岂足以比伦也耶二曰立纲纪纲者大纲也规模之谓也纪者条理也节目之谓也规模欲其大节目欲其详纲纪既立则戎事可兴矣复套之举国之重务人之谋曰须得兵三十余万马步水陆齐驱并进裹粮二百万石兼折银三百万两一举破敌驱之出境即縁河修筑城垣界守此一説也臣以为此谋虽善其势实难今三边之兵可用者不满六万如调他镇顾此失彼三十万众徒尔烦劳其难一也仓库空乏上下交困银谷累五百万一朝毕集势不易能其难二也一战胜敌敌未胆落辄兴版筑师徒易挠其难三也臣则以为悯生民之陷溺而与之除暴爰整防师张皇义旅春搜于套秋守于边如是三年敌势必折俟其逺遯然后拒河为城分番哨守则人力不困财用不竭而河套可复既而移抚镇以致之立行都司并卫所州郡以属之又设守巡兵备道以理之凡江淮之北各省有犯设边卫及烟瘴充军者皆定发于卫所凡该口外为民者皆定发于州郡将套中之地预为踏拨多立鱼鳞籍册以防后每军民一户给田二顷俾之嵗耕一顷闲一顷是为闲田以养地方其沿边军民亦出示召募有愿守边者皆给以田引黄河之水为大小之渠渠以灌田可备旱涝高黍下稻任土所宜数年之后套地可尽垦而又仿井田之意广沟洫之制吾民易于稼穑敌骑难以驰驱夫既临河设险夏秋决难侵犯我得耕稼矣比及河冻农事既竣乃于讲武之时为御敌之计民不告劳农不苦废行之既久则河湟之地不异中州此规模节目之大略也乞敕部豫为经理三年之后以时而行有未尽者容臣次第敷奏虽然屡年边时废弛将士怯懦整顿实难湏及时饬治来年四月先将近患除以倡我军之气俟其胆力渐雄然后昭圣明无外之度阐皇上救民之仁檄示套中以开来降之路以归被掳之民兴问罪之师举三年之役则顺以动预在师中吉矣三曰审机宜天下之事有机时与势为之也孟子曰虽有智慧不如乗势虽有镃基不如待时知机论也得其机而乗之胜算在我何往不济敌之据有河套也逐水草以驻牧猎禽兽以驰骋秋髙马肥弓矢劲利纠合党类动十数万长驱深入彼聚而攻我分而守此敌之时势我军不得而预之也及其入套深冬沍寒水草枯冻又皆各就驻牧其势自分且马五宿槀渐至羸瘠比及春深敌因以弱我则训练强兵攒槽牧马营伍整肃火器精利此我之时势敌不得而预之也今之御边者敌弱不胜因仍怠怯敌强莫御茍且支吾坐失军机所以有败而无胜臣愿练兵六万再调山东枪手二千多备矢石每于春夏之间水陆并进直抵敌巢乗其无备我聚而攻彼分而守材官驺发矢道同的礮火击烈电掣雷轰敌縦有援句月斯集目前震荡势必难支此窥敌观变潜深防伍之术臣亦计之审矣仍乞命下宣大山西总督镇抚诸臣调度各镇兵马严加隄备耀武威以防河东驻牧之强敌敌倘败亡必将逾河逃遁厉兵牧马又可以收斩获之攻所谓犄角之势以全取胜之道也然后班师而归守我分地秋髙之时敌如复讐而来我军据险以守况得胜之兵勇气自倍不待临墙可使挞伐如是三年敌势自衰将逺遁之不暇而又敢据我河套也耶至是则祖宗故地已复因河为险修筑墩隍一如榆林守边之议且讲求屯政建置卫所处分戍卒填实边民墙堑既固耕获可饶全陜之转输渐省而寕夏之河防亦寛而内地可保万万年安固矣不然敌之强也来不能御敌之弱也去不能征机事大失公私俱困臣不知其所终也四曰选将材夫将者三军之司命能否勇怯所系匪轻如马永之于辽左梁震之守云中至今称勇以其能善战料敌不负専阃也今三边之将谋猷劲悍未可谓无其人而因循懦怯习于不振一遇警发遂观望退缩逺为自守曽未有出一死力为士卒先者先到地方亲临战阵与之共事已得其概矣盖总副防游等官爵位渐高志欲渐满保身之念重故报国之意轻有生之乐无死之心此所以有败而无胜也夫十室之邑不有忠信三边之广岂谓无人但往日以资格待士上品无寒门下品无贵族故英雄豪杰之徒往往杂于卒伍虽有才美不获自见夫爵赏等级所以待庸品而非常之才要不可以常调拘之韩信拔于行伍陈平起于亡命感遇思奋遂建竒功欲为恢复之图必须大破常格各镇将领除中材堪以防励者照旧任事外凡有庸流别议任用乃自指挥千百戸以至总小旗夜不收等人员及屡年各处废弃谪戍将领中间果有智勇超羣谋猷出众者许中外臣工不限地方各举所知疏名上请俱发陜西军门聼用立功其材可将千人者即以为千人之长可将万人者即以为万人之长或假以署衔使得统驭军士展布四体将兵出塞果能摧锋破敌聼臣等覈实奏请即与实授或不次超擢以旌异材彼沈抑之久幸而获伸感恩之念重则保身之计轻向上之志坚则克敌之心胜扫清朔漠以恢大业可坐而待矣然此特就复套而言不为常例如循常守旧无所树立者令各复还职役其有畏怯逼遛玩愒失事者黜罚自有明典夫复何言如此厚赏以酬有功明罚以惩不恪为将者亦将争自洗濯嫌于见弃而武功日竞矣五曰任贤能夫行非常之事必得非常之材而后可与建非常之业兵马钱粮百需靡易况兴师于数百里之逺以驱数十年盘据之敌以拯数百万生灵之祸非得练达忠勇好谋善继之臣授以専征之寄曷克有济易曰师贞丈人吉刚中而应行险而顺以此毒天下而民従之懐万邦也臣实庸愚不知战阵误蒙圣明委任以蚊负山恐辱宠命昼夜忧思期少补报而不可得然非敢自谓臣之材能足以办此盖强敌凭陵据我门户征之则速而利在于上不征则迟而祸及于逺深根固本之图不可不豫为之所也伏乞特敕廷臣议拟公举文武兼资大臣一人前来専统其事脱不以臣为卑鄙亦使备役行阵防协其议虽竭膏骨所不敢辞但虑非所长也仍乞戸部堂上官一员専理刍饷兵部司官二员稽查军马又乞简差科道官各一员前来于边将练兵厉器牧马等项有所督责比临期纪验功次而各镇抚按实相成之凡本省隣省布按司府等方面官员公忠而有才识者亦聼委用如此则集众美立成器而敌不足灭矣六曰足刍饷夫千里馈粮士有饥色樵苏后爨师不宿饱萧何给馈饷汉髙帝所以破强楚李牧日击牛飨士而强敌大破逺遁今拟搜套之兵摘选马军六万人马六万匹山东枪手二千名及将领等官廪给诸费共约银二十七万六千二百余两然此经常之费语其大略也师行千里风罢劳敌忾御侮存亡攸系不有厚赏以结之于先安望得其死力于锋镝之下故必丰其衣食以壮其力多积金帛示有厚赏牛酒以恱之律法以威之兵有鬭志将以増气虽数万众合为一心有守必坚有战必强平敌之期斯可卜也赏犒之类约需银十余万两总计银三十七万六千二百余两可给一征之费比宣大山西每嵗客兵之需京运银一百四十五万两今陜西于年例防秋之外亦捐此客兵之数以充复套三年之费非甚难集不然准折每嵗余盐银两不下七八十万以此供亿尤属相应其发帑银四十万两付总理粮储大臣督同延绥陜西寕夏三巡抚处豫为防计召买聴行军之费其中十万两作为犒赏之需外更多备买马价银不许别项移借仍令预备轻重待时而行则食足兵强三军之士不战而气自倍矣七曰明赏罚兵法曰用赏者贵信用罚者贵必又曰赏不逾时罚不迁列故勋劳宜赏则不吝千金无功妄施虽分毫不与昔孙武斩宫嫔而吴兵可用穰苴诛庄贾而军士股栗爵不可以无功取刑不可以贵势免此贤愚之所以佥忘其身也我皇上明罚敕法令甲昭然有边功者特加陞赏而失事将领即械系诛谴可谓劝惩之公矣然臣思之边方失事岂独将帅之罪哉盖以承平日久戎务渐隳纨袴之子罔知兵革已失统驭之术三军之士习于骄怯夫骄则不知有将怯则惟知畏敬故闻鼓不进闻金不退积习之非一日矣临阵退缩逗遛失事无怪乎其然也至扵争夺首级尤方今之极夫以一首级而羣数十人争之在已既不免于伤残且縦敌不退而投间抵隙反为敌所挤者往往皆是也请申明禁令凡有冲锋破敌者虽无首级定为首功而争抢首级者与凡退缩观望买卖冒夺之徒防以重法罪至于死必戮之以循众务俾畏我而不畏敌虽赴汤蹈火莫敢违法书曰威克厥爱允济此之谓也然欲得人之死力非厚赏无以结其心况玩竭之余众心涣散迫之以威则离循而拊之三军之士温如挟纩臣请给发帑银之外详着条欵示以赏罚必信之意庶使人心知所趋避夫有赏以诱之于前有刑以驱之于后则士卒感恩而畏威有勇而争奋矣八曰备长技汉书曰匈奴之长技三中国之长技五两军相为表里斯为万全之术今敌之长技不异于昔时而在我之长技复有如汉时之五者乎臣不得而知也欲求相为表里殆又难矣抑求其次莫先于火气葢天之所以保国家而卫生民者也但有之而不能用用之而不能尽其利无技等耳安望其有摧击之功乎臣昔提督山西三闗常造盏口礮毒火飞礮具式奏请伏蒙皇上发银数千两以资成造比年御敌頼焉今秋于寕塞定边亦尝借此两挫强敌故来降人口云敌人甚畏此器言每年响子不似今年响子利害此其明验也今欲复套须备熟铁盏口礮六千位长管铁铳一万五千把手把铁铳一万五千把手把小铁枪二万根长枪二千根生铁炸礮十万个焰硝十五万斤硫黄三万斤包铁铅子大小二十五万斤弓矢盾架相为表里庶可摧折强敌恢复故壤然此特一年之具尔三四年间如飞礮硝黄铅子之类又湏陆续补其缺壊今京造火器种种具备防边可矣但或宜于此而不宜于彼或可以守而不可以攻大者质重而难于致逺生者日久而多所燬裂留以别用各有所长若曰神机不可外造盔甲神枪等器原为私藏者例也而盏口礮长短铁铳律条既无该载而实为筹边破敌之公器伏乞敕部不以为例速发帑银二三万两给各抚镇官于山陜等处置造以为复套之资葢成造而后教演服习而后运用语云工欲善其事必先利其器此之谓也不然敌技精强我军莫恃万全之功未可必也疏入得防敌据河套久为内患昨连嵗深入全陜生
　　灵被其荼毒深轸朕懐前此边臣无有以逐敌复套为念者曽铣所奏具见状猷尔部里许久方才题覆迄无定见还着铣督同各边抚镇等官协心图议务求长策嗣上方略这边墙千里沙漠与宣大地势不同只着就要害处修筑且将兵部银暂发二十万两作速运赴总督衙门聴其修边饷兵造器等项便宜调度支用专备明年防御不许浪费
　　复河套议【嘉靖二十五年】　　　　翁万达
　　臣惟河套本中国故壤成祖三征漠北残其部落舍黄河卫东胜后又撤东胜以就延绥套地已至沦失然正统治间我未守彼亦未取也因循画地守捐天险失沃野之利治前我犹嵗嵗搜套后乃任彼出入蟠据其中游牧生养譬之为家者成业久矣欲一举复之毋乃不易乎夫提军深入山川之险易途径之迂直水草之有无皆未熟知我军出塞三日已疲彼骑一呼而可集也我军数万众缓行持重则彼备益固疾行趋利则辎重在后即得小利归师尚艰倘失向导全军殆矣彼迁徙逺近靡常一战之后彼或保聚或佯遁笳角时动壁垒相持乍合乍离终不渡河我军于此时战耶退耶两相守耶数万众出塞亦必数万众援之又以饶将通粮道是皆至难而不可任者也夫驰击者彼所长守险者我所便弓矢利于驰击火器利于守险舍火器守险而与之驰击于黄沙白草间大非计也议者欲整六万众为三嵗期春夏马瘦彼弱我利于征秋冬马肥彼强我利于守春搜套秋守边三举彼必逺遁我乃拒河而守夫马之肥瘦我与敌共之者也即彼弱矣然坐以待之惧其扰击我也及彼强矣又惧其报复我也其六万之众千里袭人一举失利议论蜂起乌能待三乎即三举三胜彼败而守终不渡河版筑亦无日也议者见近时出征恒获首功昔年城大同五堡宼不深竞遂以套为易复然出征因其近塞可以乗其不备胜则速归否则举足南向即家门复套则深入其地后援不继事势异也往城诸边近我土彼原不以为利套则其四时驻牧地彼肯晏然而已乎事体异也曰伺彼出套据河以守时先亟筑渡口垣墙以次移寘边堡彼控十余万岂肯空套而出乎筑垣二千余里岂不日可成者乎堡非百数十不相聫络堡兵非千人不可居而游徼瞭望者不预焉当三十万众不止也况循边距河动辄千里一嵗食糜亿万自内输边自边输河飞挽之艰尤不可不深虑也若使彼有间隙我乗其敝従而图之未尝不可今塞下喘息未定边卒疮痍未起横挑强敌以事非常臣愚所不解也　议奏帝不纳


</div>
    <div class="pagination">
<a href="御选明臣奏议_page10.html">上一页</a><span>...</span><a href="御选明臣奏议_page6.html">6</a><a href="御选明臣奏议_page7.html">7</a><a href="御选明臣奏议_page8.html">8</a><a href="御选明臣奏议_page9.html">9</a><a href="御选明臣奏议_page10.html">10</a><span class="current-page">11</span><a href="御选明臣奏议_page12.html">12</a><a href="御选明臣奏议_page13.html">13</a><a href="御选明臣奏议_page14.html">14</a><a href="御选明臣奏议_page15.html">15</a><a href="御选明臣奏议_page16.html">16</a><a href="御选明臣奏议_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
