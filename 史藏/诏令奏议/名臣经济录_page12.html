<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 12 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 12 页/共 29 页
  </h1>
  <div class="content">
   臣案照先准户部咨为地方事内开漕运都御史总兵官防将逓年俱在八月以里赴京防议漕运事情等因题奉钦依备咨到臣除钦遵外照得嘉靖八年粮运过淮已毕议事在迩防提督漕运镇守淮安地方总兵官南京后军都督府署都督同知杨宏议照漕政之设百余年于斯规画已备法例亦详臣等惟遵循之不暇耳特以休息军士实今日急务选用把总尤漕运要宜裒集众闻防合三事一曰立团造二曰慎举用三曰严事例上陈睿览少竭愚乞勑该部再加防议早赐施行倘于军士有一分之寛漕政有一毫之补则军国幸甚臣等幸甚
　　一立团造为照湖广都司所属武昌等一十一卫所原额设浅船一千一十二只系杉木者十年一造毎只连底船合用价银一百三两新楠木者七年一造毎只连底船合用价银九十两五钱松木者五年一造毎只连底船合用价银七十三两九钱一分以十分为率军三分民七分每年照数出办民料解布政司军料解都司各收贮民料于槩省州县犹易办纳军料乃前十一衞所各扣运军月粮抵数运军穷年劳苦止有月粮又取以为造船之用是并其食而有之无怪乎嗟怨不息逃亡相继也及其造船则又团造无厰管摄无官止凭旗军领出料银星散成造侵欺尅减之弊纷然而起油少钉稀木脆板薄造不如式様运不及年限其弊有不可胜数者矣查得江北等五总造船皆出杭州芜湖二处抽分料银定委清江厰主事监造湖广荆州抽分银两先年亦为造船而设者也可以充用又见有工部主事一员在彼可以带管及查湖广所产楠木居多若将前船俱作楠木七年一造以一千一十二只分为七年毎年实该造一百四十四只五分有零毎只连底船用银九十两五钱嵗共该用银一万三千七十七两有零是又为画一之道矣合无自嘉靖九年为始查照清江浦事例于荆州水次总设一厰将前武昌等十一衞所该造浅船俱移在彼团造就用抽分银两作为料银仍照清江浦事例于十一衞所各选千百户一员管造坐委荆州抽分主事带管监督其原军三民七料银悉从除豁免其办纳永为定规则军民既防休养之泽而运船尤有归一漕务得以振举矣乞户工二部从长议处早赐定夺施行
　　一慎举用天下之事履而后知中人之情有所慕斯劝自古则然查得永乐宣徳成化年间运粮把总有缺皆于各衞运粮指挥内推举老成无过熟知运事者奏请推用盖运总领兊年深推为把总则若利若弊可行不可行与钱粮之盈缩军士之苦乐河道之险易无一不知其为之斯易矣古人轻车熟路之说正如是尔况把总以都指挥行事歴陞长印挂印坐营坐府皆可及焉运总之才者得为之则人人思奋虽贪而不敢贪虽虐而不敢虐譬犹明珠在前踊跃而取之矣当时运事修举卓有成效用此道也正徳年间刘瑾用事各把总官不全自运总推举多用生踈之人既懵于事体又忽乎军情败者多矣自兹运总亦弛然懈怠而畧其前进之心漕政日废又何怪焉正徳十二年漕运都御史张缙具题把总官有缺仍照旧例于衞总内曽经旌奨熟知运事者推补等因该户部防官议拟题奉钦依推用其为军国之计至矣乞戸兵二部查照先年事例再为议处仍行漕运衙门于各卫总管运年深指挥内慎选守已恤军及有才能与周知运务者开送兵部收遇有把总kao官员缺就于内选择相应人员疏名上请简用则把总得练达之才事不可败运总寓皷舞之术人各知劝矣
　　一严事例查得议单一欵该漕运衙门题开要将各司府州县折耗轻赍银两毎年务随正粮各自一并兑完方许出给通闗不必总类延迟仍旧秤封装鞘差官随运解淮验封明白交付运官同运赴京雇脚完粮若或不早徴解致累官军沿途跟赶躭悮完纳照迟粮事例一体防究治罪等因俱经户部防官议拟题奉钦依通行钦遵讫及据浙江杭州右卫运粮指挥佥事呉臣等呈切见漕运官军千里转输艰辛万状其得月粮以安家口行粮以充途费先年行粮俱照例随同大粮兊得济穷困近年以来法缓人奸有司纵令粮长各指稻麦收后方才催徴给领以致官军经月困守不得随船食用旗军只得侵食官粮深遭负累呈乞议处等因为照轻赍乃正粮脚价之需行粮尤运军食用之物旧定事例必须随粮而兊随军而行随船而进所以杜奸戒非虞济军士之急也柰何近年府州县管粮官员不念国计惟便已私恣将轻赍银两不行照例随粮交兑粮兑已足船已开行毎衞止留一百户带二三旗甲守经久方才得完雇船装载沿河跟赶非惟有悮交纳抑且别生侵欺至于盗贼窥伺之虞尤大有可虑者矣其行粮一节南京江西等司府俱随正粮兑与官军各得济用惟南直浙江司府十数年以来分拨多非近仓催徴又违原限直待帮船过淮抵湾方才给领官旗人等指名公费任意花销故军士有率弗获升斗之用者因而窃取耗米盗食正粮交纳亏折挂筹借债实由于斯乞户部计议申明事例通行各该府州县掌印官将各轻赍银两同正粮徴并行直苏松等府及浙江布政司以后年分行粮俱要分拨附近仓分各运船到日正粮轻赍一时兑足行粮亦即给领眼同军士交割任船轻赍公同防守行粮随便食用过淮之日聴臣等查验不许仍似往年迟悮以致先后相失缓急难济则交纳无悮而军士得沾实惠盗米借债之患亦可除矣
　　题折收俸粮事【彭韶】
　　切照东南财赋国计所资大则内府之供次则百官之俸军国之需出自苏松常三府为多逓年户部止将秋粮正数令起运两京交纳中间加耗船脚等项无所借办不得已就于正米上加收五六斗以备支拨既已支讫就拨粮长运夫于当年十二月以里尽行起身次年八月九月内回还未久又行支拨以下运今者成化二十年天时久旱运河干浅各府粮船至今多未曽回其为艰苦何可胜言臣熟思之须于此时济以权变之宜庶不亏官损民大约苏松常三府毎嵗起运南北京白粮计九万四千有零兊军粮一百三万有零此则升斗本色不可缺者也至于百官俸粮在京各衙计约七万有零南京各衙门一十九万有零此则权宜折解银价似亦可行盖京官家口多是籴买米面谷粟相兼食用其南京俸粮又尽出帖卖人未曽亲自闗支若南京则米粮易得官员之家既有实价可不劳致也臣切谓折银为便伏望圣明轸念三郡人民飞挽之劳稍与苏息乞户部防官计议合无今后将苏松常三府秋粮原在京五府六部等衙门官员俸米每石计加耗船只等项折白银一两南京公侯驸马伯五府六部等衙门各官俸米除留一二石外余俸毎石计加耗船脚等项折白银六钱俱无耗银于内将在京官员不分南北二京俸米俱解在京各衙门交纳南京官员俱解南京各衙门交纳庶防东南民运可畧减省而官员俸粮银亦不亏损实为便益缘系折解俸粮事理未敢擅便専差典史周瑜赍俸谨题请防
　　论禄米俸米【王琼】
　　国初天下诸王皆置防衞有兵权至太宗即位后遂皆革罢不许来朝初制亲王嵗支禄米一万石后因地方丰歉或有减支郡王将军俱有常禄亦因民供有限悉减支一半本色一半折色其折色多不闗支又如初封郡王嵗支二千石以后袭俱支一千石后亦有例初封郡王亦支一千石又如郡王生子多至二三十人者有之庆成王生七十子只以十子论之一嵗该支米一万五十石反多于一字王禄米矣先年陜西庆府分封郡王俱于庆府一万米内分拨并军校亦于大府分出不知彼时奉何事例又于镇国等将军年一十二嵗即请封号禄米治十一年因灾异礼部防官议修省事件郎中慈谿王纶白于诸大臣定拟镇国等将军年及十五嵗方准拨支禄米至今行之以民论之则日益不给以宗室论之往往衣食不继反不如庶民之家得自为生计也又宗室犯罪降为庶人者计口月给米石比与将军中尉反得实恵宗室例不得种田纳税商贩营利而常禄不给日见其贫乏不能存活矣国初定制百官俸给皆支本色米石如知县月支米七石嵗支米八十四石足勾养防用度后改四品以上三分本色七分折色五品以下四分本色六分折色后又改在外官月支本色米二石其余俱支折色其折色以钞为则毎米一石折钞十五贯或二十贯毎布一疋折米二十石京官折俸四五年不得一支外官通不得支俸禄之制果能守哉欲禁贪婪是以难也
　　论食货【王鏊】
　　正统以前天下嵗徴税粮凡三千六百三十二万一千余石内三百二十万九千石折银八十一万四千余两户口商税除折米外并船料钞折银可得四十三万九千余两两淮盐场盐课银嵗不下数万千两各处税粮折徴共一伯三万余两云南闸办三万余两各钞闗船料四万余两马草折徴三十三万余两盐课折徴二十余万两毎年入数共二百四十三万两
　　送内库预备成造等项十余万两或二十万两官军俸银三十三万余两官军折俸三十三万六千五百余两宣府大同辽东陜西年例共四十万两若有声息急奏讨加添四五十万或二三十万圣旦千秋节用三十九万二千八百余两亲王王妃公主及上用及天下王府银盆水鑵仪仗等用共十三万七千五百余两毎年出数共百余万两
　　正徳以来天下亲王三十郡王二百十五镇国将军至中尉二千七百文职二万四百余员武职十万余员衞所七百七十二旗军八十九万六千余廪膳生员三万五千八百二十名吏五万五千余各项俸粮约数千万
　　浙江等十三布政司并南北直额夏税秋粮大约二千六百六十八万四千五百五十余石出多入少故王府久缺禄米衞所缺月粮各边缺军饷各省缺俸廪
　　嵗漕之数　嵗运正粮凡四百万石内兑运二十四万赴蓟州仓改兊六万赴天津余三百七十万赴京通二仓旧例民运淮安徐州临清徳州水次四仓交收漕运官分官军余内支运于通州天津二仓成化十年议四仓所收令官军径赴州县水次四仓交兑名为改兑治十六年又以不足额毎年于水次四仓支运九万六百石以足前数正徳间全改兑支运遂絶
　　苏州嵗运军粮六十五万石加耗过埧每石加七斗九升不过埧毎石加六斗六升外金花银十七万两折米六十八万凤阳南京不在数中存留在苏嵗七万石河南嵗漕三十万浙江六十万
　　祖宗时嵗用且以黄蜡一事言之国初嵗用不过三万斤景泰天顺间加至八万五千成化以后加至一十二万其余可推也
　　正徳十六年工部奏巾防局缺内侍巾防靴鞋合用纻丝纱罗皮张等料成化间二十余万治间至三十余万正徳八九年至四十六万末年至七十二万东汉永平中始定宦官员数中常侍四人小黄门十人和帝以后中常侍至十人小黄门二十人　唐太宗诏内侍不立三品中宗时黄衣乃千员外置千员衣紫者尚少开元天寳黄衣以上三千员衣紫者千余其称防者輙拜三品列防于门宋初自供奉官至黄门一百八十人为定员孝宗时仍定以二百人为额后増至二百五十人今上即位之初锦衣衞旗校革三万一千八百余嵗省粮储数十万裁革冗官冗兵一千四万余嵗省京储一百六十八万石【以下缺文】冗食议【王鏊】
　　国初设官沿革月异日殊自洪武十三年罢大都督府中书省御史台陞六部都察院与通政司大理寺为九卿而太常太仆光禄鸿胪寺钦天国子监太医翰林院各统其属以外摄都布按三司之政务至建文永乐损益相仍其纲维体统具载诸司职掌大明官制通行万世无弊盖虞夏商周之复见也然因事设官非官则政务不举以人立政非人则政不虚行如翰林则不可拘员给舍则不必具员而采访巡抚镇守经畧以台臣部职行事巡盐巡茶巡仓巡河巡闗巡海巡江清军清匠兵备守备守御管粮提学之设有増无减虽建言裁革诏防频颁而添设如旧官设矣循常代思迁其秩而巳官事不摄者何如哉此犹有职任可诿也武职至都督以下为陞官指挥使以下为世袭蹊径之冐滥傍枝之混淆终其身继其世老子长孙而兵革不知战陈不识食禄自如也至传奉乞恩报功纪绩者填衢塞路而不已将校多于卒伍冠弁倍于兠牟土地所生贡赋所入日报亏矣而众食如此非当世之深忧哉
　　正徳中籍没刘瑾货财金二十四万锭又五万七千八百两元寳五百万锭银八百万又一百五十八万三千六百两寳石二斗金甲二金驹三千玉带四千一百四十二束狮蛮带二束金银汤盬五百四蟒衣百七十袭牙牌二匮穿宫牌五百金牌三衮袍四八爪金龙盔甲三千玉琴一玉珤印一颗以上共金一千二百五万七千八百两银共二万五千九百五十八万三千六百两嘉靖初籍朱寜货财金七十扛共十万五千两银二千四百九十扛共四百九十八万两碎金银四箱碎银十匮金银汤盬四百金首饰五百十一箱珍珠二匮金银台盏四百二十副玉带二千五百束金縧环四箱珍珠眉叶缨络七箱乌木盆二花盆五沈香盆二金仙鹤二对织金蟒衣五百箱罗钿屏风五十大理石屏风三十三座围屏五十三苏木七十扛胡椒三千五百石香椒三十扛叚疋三千五百八十扛绫绢布三十三扛锡器磁器三百扛佛像一百三十匮又三十扛祖母緑一尊铜鐡狮子四百车铜盆五古铜炉八百三十古画四十扛白玉琴一金船二白玉琵琶一铜器五十扛巧石八十扛　呜呼胡椒八百斛世以为侈也而盛传之今观二逆贼籍视元载何如闻昔王振曹吉祥之籍也尤多官家府库安得不空百姓脂膏安得不竭国家富有四海非若宋之偏安有宋西北二边嵗币百万百官祠禄郊赐之类今皆无之宋制台省六品诸司五品一郊而任一人两制以上一嵗而任一人子又任其孙孙又任其子任侄任甥亦有之今三品以上才得一子入监可谓至窄宋民间器物传至今者皆极精巧今人卤莽特甚非特古今之性殊也盖亦坐贫故耳观宋人梦华録武林旧事民间如此之奢虽南渡犹然近嵗民间无隔宿之储官府无经年之积此其故何也人皆曰本朝藩府太多武职太冗是固然矣又有一焉而人莫之及古称天下之财不在官则在民今民之膏血已竭官府之府库皆空岂非皆归此辈乎为国者曷以是思之



　　名臣经济录巻二十二
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录巻二十三
　　明　黄训　编
　　户部【盐法　茶法】
　　盐法对录【治　李东阳】
　　治十八年四月初七日臣东阳病起已逾月上召至暖阁袖出数本指一本云太常寺欠行户钱钞昨有防查洪武等年縁何市不通使户部查覆未明仍须别为处置务使通行臣徤等皆对曰此须自朝廷行起如赏赐折俸之类在下如盐钞船钞亦用旧钱乃可通行且民间私铸低钱聴其行用本朝通寳乃不得行诚非道理臣迁对曰昨令查正欲通行但私钱不禁则官钱决不能行前年铸治钱曽禁私钱不二三日即滥使如故上曰何故如此皆对曰只是有司奉行不至上曰今须严禁臣东阳奏曰臣等访得今所铸钱徒费工料得不偿失亦是有司不肯尽心若止如此虽铸何益臣迁曰昨令查已未铸造数目亦是此意上曰然臣徤等因奏曰今国帑不充府县无蓄边储空乏行价不偿正公私困竭之时铸钱一事最为要其余若屯田茶马皆理财之事不可不讲也臣东阳因奏曰盐法尤重今已壊尽各开中徒有其名商人无利皆不肯上纳矣上问商人何故不肯上纳臣徤等因极论奏讨之上曰奏讨亦只是几家臣东阳奏曰奏讨之中有夹带奏讨一分则夹带十分商人无利正坐此等耳上曰夹带之亦诚有之臣徤等又言王府奏讨亦壊盐法每府禄米自有万石又奏讨荘田税课朝廷每念亲亲輙从所请常额有限不可不节上曰王府所奏近多不与皆对曰诚如圣谕但乞今后更不轻与则不敢奏矣臣徤因奏曰臣闻国初茶马法初行有欧阳驸马者贩私茶数百斤太祖皇帝曰我才行一法乃首壊之遂寘极典髙皇后亦不敢劝止此等故事人皆不敢言上曰非不敢言乃不肯言耳因言盐法须整理臣迁等賛曰请下户部查议上曰然明日降防云祖宗设立盐法以济急边储系国家要务近来废弛殆尽商贾不行各边开中虽多全无实用户部便通查旧制及今各项端明白计议停当来説于是中外称庆知上意励精思治如此是日天顔甚霁问荅详悉蔼然家人父子之风诚前古所罕见也
　　织造盐对录【正徳　李东阳】
　　治十八年八月【阙】日讲毕出至文华门上遣司礼监官召臣徤等复至暖阁问曰昨差承运库太监王瓉崔果往南京浙江织造瓉等奏讨长芦盐一万二千引户部止与六千引半与价银今可全与臣徤等同奏曰与盐六千引又与半价巳自足用上曰既与半价何不全与盐引臣徤等荅曰户部亦是撙节用度耳上曰该部既要节用何不留此一半价却将盐引与之聴其变卖岂不两便臣徤等对曰价银有限不若盐引之费为多上曰何故臣东阳对曰盐引有夹带且如有引一纸便夹带数十引以此私盐壅滞官盐不行先帝临终鋭意整理盐法正是今日急务不可不为逺虑上曰若有夹带事朝廷自有正法处治他臣东阳对曰此軰若明得防便于船上张掲黄旗书冩钦赐皇盐字様势熖烜赫州县驿逓官吏稍稍荅应不到便行捆打只得隠忍承受盐商灶户虽吃亏到底谁敢声説所以不若禁之于始臣徤等亦共言之上正色曰天下事岂只是几个内官壊了譬如十个人也只有三四个好人便有六七个壊事底人先生軰亦自知道如是者再言之盖是时已有先入之説矣上复谓此事务要全行臣徤等奏曰容臣等再去计较因叩头出殿中司礼监官追达圣意亦荅云己奏过再去计较监官遂回奏云先生軰已承行矣臣徤等至阁复具掲帖力争请止从前眀日内批出止与盐六千引如户部议云
　　盐法议【王琼】
　　一曰重边饷诸司职掌有云凡遇开中盐粮务量彼处米价贵贱及道路远近险易例具奏出榜召商中纳成宪昭布不可变也天顺以前惟户部召商纳粮草于边耳成化中始有各运司纳银之例治元年校尉胡庆请如旧例议未及行厥后开卖滋甚类解银贮之大仓银库虽曰备边籴而多方之费实繁夫边饷不预蓄于平时必俟空乏而后图之虽富有银货将焉用此取目前之近功防久远之大计遂使商人废沿边籴买之规守运司纳银之例及塞下有警召纳米谷而商人观望多不赴中纵有至者所入亦甚防矣治十四年巡盐御史冯允中亦尝建议然言之未久旋复废革何旧制壊之易而复之难如此耶或者谓以运司开中之银解边偹籴亦无不可殊不知官自和籴不若通商转买事不劳而利亦广乞申明定制示以永久或遇各边宁谧再熟之后商人趋中者自有成效此整理盐法之大要也其云南四川等处盐课不多就于彼边量准折纳不拘两准之例如此则边饷有偹寇患无虞矣二曰定勘合据洪武中时茶盐引田契本铜板一百一十片俱南京户科収贮每遇开中南京户部印刷勘合发各边填冩商人姓名并所中米豆盐引数目俱用印盖不许洗改每勘合一张或填冩一万引或三五千引不拘定数编置底簿并流通文簿运司商人赍到勘合比对字号相同塲支盐及刷印引目运司关领给付商人照盐卖永乐中迁都北京盐法庶务俱行在户部掌行惟盐粮勘合引目铜板仍于南部収贮及勘合底簿流通文簿亦南部编置转正统六年铸换印信始定行在户部曰户部改户部为南京户部而盐引勘合文簿仍掌于南京正统七年户部因无缴到中过盐粮勘合数目虑诸商将勘合増添洗改无可稽凭请于年终各边収过粮数填给过勘合字号各运司将客商赍到勘合字号纳过盐粮数目各造册缴部比对查考又因造册难凭正徳十二年户部又奏令南京编造勘合底簿完备送北京户部抄誊字号转发各边后以往返之劳仍令南京户部径自编臣到淮日稽验南京所发勘合底簿有至五十余岁而报中未完者课积于塲岂无淹没之虞又况客商投下勘合其所収粮数有用布政司都司及衞印钤盖者有洗改字様不用印葢者有虽有印葢印色脱落不明者有开冩中过斗头价值仓口明白者有止混开银钱米豆总数不明者诸种之岂非盐法之大蠧哉乞令铸造盐粮勘合铜板一片除南京二字送户部収贮如遇奏开盐粮户部差官以人匠赴科印刷每盐五十引印刷号纸一张回部转发开中去处或布政司或都司衞分有印信衙门収掌每号纸一张填冩盐三五千引或七八千引或万余引不必拘定一万引之数所填商名贯址并米豆盐引数目俱用印钤葢印色如法制造毋致脱落因而洗改字様如有填剰号纸年终缴送户部涂销仍置内外号半印勘合底簿二扇内号一扇户部収掌外号一扇运司収掌商人赴边纳获勘合投到运司比对外号运司盐完毕将勘合类缴户部比对内号又与各边岁报钱粮文册磨对有无相同然后注销又每年置流通文簿一扇用印钤葢各运司収掌挨次附冩商人姓名盐数以凭年终照各开前件盐下塲记讫二字支盐出塲记支讫二字若年终塲遇有事故明年终不支出者收原盐课改别塲免致积滞仍乞就各司员外主事改注一员或改员外郎职衘专掌盐法册籍计盐课髙下追理通关完欠考究各边虚实斟酌开中多寡并比对勘合查革奸其有暇日不妨原委兼管如此则盐课肃清边储无矣
　　两淮盐法议【霍韬】
　　切谓立法须公而溥行法须严而宻然又善适变通之权乃可乆而无唐刘晏只用淮盐遂济国用臣今姑议淮盐利即天下可推也国初以两淮卤地授民煎盐岁収课盐有差亦犹授民以田而収其赋也淮盐课条例云凡各灶丁除正额盐外将煎到余盐夹带出塲及私盐货卖者绞然则耕民纳赋租外将余粟货卖者绞可乎此法良有深意而后人失之也淮盐原额岁办三十五万引有竒后改办小引七十万有竒然两淮盐货除正额外犹产余盐三百万引有竒今正额已不得多取余盐复不得私卖即三百万余盐安所消遣乎两淮行盐地方南尽湖广西抵河南东尽东海地方数千里民亿万家所仰食盐只七十万引饔飡安所取足乎是无怪乎私盐横溢而盐价贵涌也国初灶丁办盐每引四百斤给工本钞二贯五百文葢洪武年间钞一贯直钱千文故灶丁得实利如是而冐禁卖私盐可绞死也今钞一贯不易粟二升乃禁絶灶丁勿卖私盐是逼之饥以死也此后来行法之非初年之失也正綂二年令曰贫难灶丁除正额盐照旧収纳其余盐収贮本塲每二百斤官给米麦二斗十三年令曰每余盐二百斤给与米一石若余盐二百斤灶丁实得米一石乃私卖盐即绞死可也葢当时此令虽出而米实无措故官司徒挟此令以征取余盐实不能行此令给民米麦且贫弱灶丁朝有余盐夕望米麦米麦不得则先从冨室称贷然后出息加倍偿盐者有矣故盐禁愈严则贫灶愈多此之由也贫民卖私盐人即捕获冨室卖私盐官亦容隐故贫灶余盐必借冨室乃得私卖冨室豪民挟海负险多招贫民广占卤地煎盐私卖冨敌王侯故盐禁愈严冨室愈横此之由也且法愈严则利愈大顽民见利而不见法淮安顽民数千万家荒弃农畆专贩私盐挟兵负弩官司不敢追问近年恃众往来为刼此隙不弥必贻大患不止阻壊盐法而已然既不能讲求古法以处置余盐复不能变通钞法以补给工本则贫民何所仰赖而不为变故盐禁愈严而盗贼愈多此之由也此盐塲灶户之利也洪武年间招商中盐每引纳银八分官之征至薄商之获至厚故盐价平贱民亦受赐永乐年间每盐一引输边粟二斗五升商税虽加边粮仰足民亦受赐自永乐以前淮盐开中岁无定额永乐以后岁定七十二万引复定七分常股三分存积夫曰常股犹常行也商人先纳边粮乃给引目守塲支常年盐也有守数十年老死而不得支者今兄弟妻子代支之令可考也曰存积者积盐在塲遇边粮急阙乃倍价开中越次放支之盐也此居货罔利非王法正体成化以后准纳折色毎盐一引准纳银三钱五分或四钱二分又令云客商若无见盐许本塲买补夫曰本塲买补即开余盐私卖之禁矣故奸商借官引以影私盐然商人灶户得赢利州县民士亦食贱盐惟私盐愈行则官盐愈壅而法遂大壊今两浙盐课许纳折色之令可考也治正徳年间或奸权奏讨或勲戚恩赐皆给引目自买余盐故法虽大壊而盐亦平贱复有各年开中未尽盐名曰零盐秤掣余盐堆积在所名曰所盐皆权要报中借影私盐以壅正额故正徳以前盐价虽平而课日损自御史秦钺奏革所盐秤掣余盐每二百斤作一小引税银一两则取之过重自御史戴金奏减盐价每盐一引纳银八钱庶几适中今之议者复论盐包过大皆不知本末之见也葢洪武年间盐一引纳银八分而已永乐年间纳粟二斗五升而已今则每引纳银七钱五分矣权势卖窝复取利银二钱矣复以长芦两浙兼答配支夫商人一身三路支盐劳费殆不赀矣计淮盐一引葢用银二两有竒矣商人转贩复以市利则盐价益以涌贵乃其所也夫正盐涌贵则私盐盛行私盐愈行则正盐愈滞亦乃其所也此商人中纳利也今欲复洪武之法则有上防欲捄今日之急则有中防区区脩补近年利则己无防何谓上防须变通钞法钞法重则钱法均而盐法行矣今若立法使钞一贯值钱千文灶丁得为实利则额盐一大引给工本钞二贯五百文余盐一小引亦给工本钞二贯五百文各塲余盐尽属之官私挟私卖即处绞勿赎则两淮正盐七十万引余盐三百万引举可招商开中或如永乐时例一引输边粟二斗五升可也或如成化时例一引折银四钱亦可也若国课充足如洪武时例一引纳银八分蔵冨于民尤可也葢私盐行由正课重也正课轻私盐不禁自止矣私盐塞正课流边储自实矣故曰上防何谓中防须更为令曰凡各商人中正额盐一百引许带中余盐三百引正盐纳边粮二斗五升余盐纳边粮二斗聴与灶户价买又严为令曰客商借官引影私盐灶户不辩验官引輙卖余盐者各照私盐律绞勿赎又严为令曰正盐一引只二百五斤余盐一引亦二百五斤革近年大包之革近年劝借米麦之革盐塲积年辖害客商之三边选亷而有才者一人为提督都御史兼三边劝农使遇盐商纳粮即与収受粮贱许纳本色粮贵许纳折色俾商无久淹凡积年所以为商人害阻壊盐法者悉与革絶复选廉而有才者一人为漕运都御史兼理盐法俾自举用运使提举等官凡商人纳完粮料即与支盐勿得久淹凡积年为商人害阻壊盐法即与革絶漕运都御史与提督都御史盐课边储互相关通盈缩交与接济利病均为休戚边方腹里共为一心两都御史如左右手然后足以集事行之数年即边储可足乃以余积召募防民开垦边地劝课农畆边地愈辟百年之利也故曰中防何谓无防洪武初给灶丁卤地复给草荡所以利灶户者甚厚额盐一引给工本钞二贯五百文复免灶丁杂差所以资灶丁者甚厚岁课七十万引所以取之者甚薄惟余盐不许私卖有余即给官钞収之下以资灶户上以总利权而均其施天下食贱盐之利灶户无余盐之滞其法极善自钞法不行则官司无术以处余盐矣乃曰挟余盐者绞贩私盐者绞可行乎行之而严即灶丁空腹以死不然即为变行之而寛即三百万余盐之利尽入奸人囊槖矣法之而穷者一也灶丁穷矣转而逃逋乃区区招复千日握其喉一朝与之食可聊生乎故抚赈徒勤逋逃益甚法之而穷者二也招商中盐一引银四钱已重矣今复加而七钱尤重矣买窝卖窝刻取二钱边上科罚或三四钱劝借米麦亦复二钱不知几倍重矣税愈重则利愈大奸人避重税而趋大利避重税则正课壅趋大利则私盐行私盐愈溢正课愈壅虽绞刑治之不可禁遏况有赎刑之令有获盐不获人不问获人不获盐不问之令葢开寛路示之趣矣则私盐如何不益溢正课如何不益壅也法之而穷者三也私盐盛行矣官兵捕获迄无宁日顽民挟刃率而旅拒在扬子江及各海港者髙樯大舶千百为聚行则乌飞止则狼踞杀人刼人不可禁御官兵敢逺望而不敢近语在两淮通泰寳应州县民厌农田惟射盐利故十场之民十五以上俱习武勇气复顽狠死刑不忌前年流刼几致大变故淮安官军不惟不捕私盐且受饵利而为之防送出境矣山东官军不惟不捕私盐反向盐徒丐盐充食矣盐徒千百白日挟刃径行州邑官兵不敢谁何矣州县不敢言科道不肯言陛下髙拱焉得知之抑亦诿曰事已极无可柰何再及数年则官兵之追捕日严盐徒之旅拒日鋭拒捕之迹日着则罪恶之状日深官司列罪状以请法愚民罹罪罟乃逃生出不获已激生他变将诛夷之则情可哀恤将缓纵之则顽犷愈甚祸衅所极遂有不可言者矣法之而穷者四也故曰无防臣尝窃曰治盐利犹治河患也治盐利不防源惟末流之防犹治河患不从雍冀孟津懐衞引为陂堰凿为沟洫以广其利而分其势乃从徐沛下流浚其淤土厚其隄防则愈浚愈淤愈筑愈溃亦势也自正统以后讲治盐法事例丛无益盐利祗足驱民为盗而已故今欲兴淮盐之利须选淮安漕运及三边提督都御史讲求其法而责以底绩选人得失委托专暂成效虚实尤冝责之吏部期之数年盐利不兴边储不实边民不蕃边地不辟不収久大之效而坐致治安则两都御史吏部尚书侍郎诛罚连坐然后任人者不敢茍且任于人者不敢怠玩而政有实效矣此两淮利也举两淮即天下可知也
　　题盐法议【梁材】
　　案查先为乞集羣议大脩盐政以实边储事该四川道监察御史周相题称洪武年间每引输粟二斗五升官征薄而商利厚盐价平而边用足自兹以后岁定七十二万引七分常股挨次照支三分存积越次给与成化以后准纳折色每引纳银三钱五分至正徳年间渐至四钱五分今虽题准淮盐六钱但近年以来有等奸商投托势要则有占中卖窝之盐商上纳则有经纪包揽侵渔之管粮衙门则有例外劝借私増斗头多収火耗之及搬运粮草则有各塲官攅取索常例刁蹬留难之粮草既纳则又苦于守查盘勘合难得之且长芦两淮兼搭配支势所不及又有他商要求贱引之必得抚臣大整边方责其实效一则清理屯田之废一则禁革报中之屯田广则粮渐充商人易于上纳而不艰宿革则飞挽简便商人乐于趋利而不困又思边储蓄聚以渐而成运司盐课以时而掣合无定立年限如嘉靖十年以前报过引目姑且照旧称掣但不为常例勿令纵打大包以后各边巡抚并管粮等官务以屯种为事清为先使商人有利无害推挽永便而夹带之风自息获利既厚而腾踊之价自平则余盐之利可无赖矣等因又为计处盐课以裕国储事该户科都给事中蔡经题称国家开设盐课本以足边然昔行今阻储蓄不充议者以为咎在余盐纳价以致开中无商但盐法之壊不特余盐一事昔年士卒众多屯田不扰屯种有収米谷价贱时或上纳开中无难迩者士卒多疲屯田不举边方米谷无所于出价值腾踊籴买甚艰加以科罚太重查勘迟延两淮盐价増至六钱而荅配长芦又难支给至于余盐纳价虽非旧章而因时区画以利国家亦终有不可废者合无今后将派去淮盐照原价俱令上纳本色其搭配长芦山东盐惟令折银上纳如遇年丰愿输本色则照依时估聴从其便乃若称掣余盐立为程限其数虽多无过正引中有商若无资或时难収买不愿附带者则竟将正盐秤掣不必抑勒取盈仍将余盐价值查照先年巡盐御史戴金奏准事例量为轻减酌为中制若欲尽革余盐惟开正课然此自今伊始责之抚按官员尽复屯田之额大収屯种之利数年之后庶可议行等因该本部等衙门防议得洪武年间毎盐一引纳银八分永乐年间每引输米二斗五升成化年间准纳折色毎引纳银三钱五分近年以来浙盐増至四钱淮盐増至六钱商人病矣昔年边方屯田不失原额岁丰収成商人乐于上纳今屯政废弛累岁灾歉商人告困应合量处余盐查照近年事例毎盐二百斤淮南纳银八钱淮北纳银六钱即以官价之数定为平市之法仍要严禁各商勿令纵打大包余盐数多无过正引斤数间有商若无资或时难収买不愿附带者聴从其便其所入余盐随时盈缩不必拘定一例不许法外抑勒及于未秤掣未卖之先亦不许迫令称贷预纳以足百万两之数多者多解少者少収多不为功少不为嫌淮浙正盐正价太重亦合斟酌先今而为之中制淮盐每引减去一钱浙盐每引减去五分至于甘肃地方孤逺比之各边尤甚合将甘肃淮盐量减一钱五分浙盐量减一钱本镇止开浙淮二盐不必搭配别处边镇亦免搭配商自乐趋其长芦盐价原定二钱山东盐价原定一钱五分似难増减仍令照旧配支夫余课可无盈边盐价可减而轻也搭配之便亦可以折中而处也然此不过一时救之法耳边方缺乏粮草商人艰于上纳既不可全改折色以失祖宗开中召商图省飞挽之意则法有时而穷若待屯政脩举必须数年之后又如都给事中蔡经所言者然废而不举可乎屯田之壊久矣墩堡不脩武备废弛夷人轻犯残吾禾苗固有有可耕之田而不敢耕种者矣粮赏不时剥削不禁士卒疲惫家无耒锄亦有有可耕之田而坐视抛荒者矣疆界不明册籍不清又有为官豪势要乘机而侵欺占没者矣今欲大加整顿为力甚难兼以边方事情难同腹急之则生变缓之则长奸况有各边灾伤若复分命大臣整理未免烦扰故其要惟在于得人而事体重难其责尤在乎专任巡抚合无各另请勑一道伏乞天语令各边巡抚官督同管粮官脩举屯政选委衞所亷干官员专理其事备查先年近日事体斟酌区处提纲挈领详条逐件着实举行开垦荒芜禁革势占查理侵欺尤须脩筑屯堡遇有警备严谨烽堠量为防防毋致寇掠使得尽力农畆以底収成徴収粮草即其所致自可足边管屯官员勤能者旌赏怠惰者罢黜至秋成十一月间各边巡抚等官兴举屯田事冝如开过荒田若干清出势占若干追出侵欺若干徴过粮草料豆麦黍等项各若干惩劝过官吏若干逐一具本奏闻仍勑本部查考通摠分别等第上请以示劝戒夫以久废之事而欲责效旦夕势亦难行亦要酌量时势举行有渐期以二三年间务使屯政兴脩边储有备又何尽资引盐之利哉夫盐利屯田均为济边二者常相须而不可偏废者也臣等今日之议减价而革劝罚量地而免搭配所以寛报边之商使乐于趋纳余盐正数下商免其附带所以制余盐之滥使所入随冝至于兴举屯政则又士卒衣食之本边方储蓄之源足食足兵皆有攸赖待正数引盐之利而自有充实丰盈之效此时余盐之数方可徐议而尽革也等因题奉圣防这盐课屯田事冝你每既议拟停当都依拟行钦此又为议处边储事该户科都给事中管懐理等题称国初之给边也有屯田之岁入有盐引之飞挽有近省供边之税是以歳有余积边储冨厚而威振四夷今日屯田不兴盐法大壊乞要从长计议等因该部议拟合无备行都察院转行两淮并各处巡盐御史防同巡抚都御史及督同运司等官拘集年老知因商人耆宿人等将都给事中管懐理所奏盐法先查各运司有无余盐数目或数目多少明白要见余盐课银就彼掣卖与尽行开边商人有无乐从江南江北见定银两应否再行増减余盐银两径解各边运司是否便益若欲尽行开边价值尤须勘处停当母使日后已行开边复又阻滞致使临时有悮边储卒难措手或倍开余盐其数几倍或另给照引其引几何余银既尽解边或遇各衙门奏准支用作何抵捕余盐既称有壊正课应否尽行裁革使官商两便盐课不亏而后已前项二事承委官员逐一勘处叅酌揆度时冝务求合于人情宜于土俗不拘于目前而经久可行不惑于浮议而事体归一等因题奉圣防是钦此又为再议盐法归一众论以图经乆事该都给事中管懐理等题称必欲尽収余盐在官一以足军储一以息私贩一以赡贫灶一以寛商困一举而四利具焉但户部复本俱未及此等因该本部议拟合无比照节年事例防推刚正风力大臣一员前去两淮并长芦山东地方将都给事中管懐理先后奏词逐一勘处要见余盐或尽开边方或就彼解边孰为有益或増添引目或另立照票孰为可行某运司余盐须増若干方可尽収某运司余盐须定若干价方为便商等因题奉圣防这盐法系足边急务祖宗具有成法近年全被内外势要官员通同奸商买窝卖窝以致阻壊流滋甚你部里便行与各该巡盐御史防同抚按官遵照成法查处清理务要兴利除害禁革端使画一可行文书到日限三月以回奏官不必差钦此又为议处边储事该总都漕运兼巡抚鳯阳等处地方都御史马卿防同巡按直监察御史陈镐题称余盐裁革不如収买为利余盐官买不如商买为便余盐解价不如开边为益余盐照票不如开引可行余盐的数止可与正额相等余盐引价要当计利害定拟严禁夹带以防阻壊严缴退引以杜影射又该巡按直监察御史曽翀防同巡抚都御史周全唐胄巡按监察御史郑坤郭圻督同山东长芦运司议称十事一议占窝一议开边一议添引一议守引一议杀征一议缓罚一议转输一议官市一议临徳纳谷一议私贩禁例又该巡按山西监察御史王昺防同巡按监察御史姜润督同河东运司议称每年余盐有无多寡俱无定数故或倍开余盐或另立照引在淮浙则当酌处在河东则无可议至于盐银径解各边之説在河东去宣府不逺旧规固己行之在淮浙长芦山东则势不可行又该巡按浙江监察御史卢瓉督同两浙运司议称余盐不可尽革余盐不可増多引目不可増刷照票可另立余盐与正课尽行开边决非商人之所乐正课近己减价余盐价值量其住卖地方俱为中制若余盐官为収买边银运司径解已该巡按监察御史邓直卿陈镐疏论不通不便极其详矣臣等复何言哉等因该本部议照朝廷设盐课开中正以助边迩年以来水旱频仍边陲多警加以逋负徴解不全供亿缺乏毎毎告给内帑所以都给事中等官管懐理等愽采羣议各尽所长无非恤灶通商裕边保国之意但理无定在随时处中物有不齐势难画一国初灶丁岁给工本以资岁用商人无本官与钞定杂粮中纳了毕还官各塲灶丁将煎剩余盐夹带出塲及私盐货卖者绞今则似难行矣正綂十三年将脱剰粮米収买灶户余盐每二百斤为一引给与粮米一石景泰元年将长芦引盐用遮洋运船回还附搭赴仪真掣盐所収贮俱作存积之数以备开中治二年令守支客商収买灶丁纳剰余盐以补官引今亦俱难行矣正引各有常规余盐原无定数遏私贩以通官盐乃祖宗立法之正假额课以处余盐实今日救之冝欲革余盐则商灶俱困而私贩必致于盛行倍収余盐则旱涝难齐而边引不免于壅滞正盐例有引目余盐夹带者绞若再増刷则于祖制有违余盐原无正票总在正盐包中若又另立则与引目相背官为収鬻不若聴商随塲収买简易可行尽数开边窃恐天时人事不同将来难继淮浙正盐减价无非所以利商运司径解边银众己称其不便至于两淮山东长芦所议大畧相同两浙之与河东则皆欲其仍旧其议严禁夹带严缴退引占窝守引缓罚纳谷私贩等项事冝计虑周详皆于盐法有补既该各官防题前来合行移咨各该巡抚都御史及咨都察院转行巡按巡盐各该监察御史除两浙河南事体聴其照旧遵行外其两淮盐斤合依各官所议每包共计五百五十斤内二百八十五斤连包索为正引原定价六钱近减一钱该银五钱内二百六十五斤为余盐淮南原定价银八钱今减一钱五分该银六钱五分淮北原定价银六钱今减一钱该银五钱两浙每正盐一引连包索共计二百五十斤原定价银四钱近减五分该银三钱五分余盐通融二百斤为一引嘉兴批验所银五钱杭州批验所四钱绍兴批验所四钱温州批验所二钱长芦山东共计四百三十斤内二百零五斤为正引长芦定价二钱山东一钱五分内二百二十五斤连包索为余盐长芦南掣盐所银三钱北掣盐所三钱五分山东三钱八分商人嫌重不肯乐从今减七分该银三钱一分以上正盐俱各照旧开边报中两淮两浙俱令上纳本色粮草长芦山东俱令上纳折色价银如遇丰年愿有上纳本色者聴从其便余盐不必开边照旧运司纳银解部转各边籴买客兵粮草以备支用其甘肃险远止开淮浙二盐淮盐再减五分毎引该银四钱五分浙盐再减五分毎引该银三钱其余各边如开淮盐搭以长芦则不必更搭山东如开浙盐搭以山东亦不必更搭长芦庶使便于掣支不致顾彼失此以上正余盐斤各该巡按巡盐御史严禁各商恪遵前数不得数外夹带阻壊盐法违者引律问罪就将夹带之数照依时价追収入官卖盐毕日将引告缴所在布政司并直府州按季类缴运司巡盐御史年终通查各司府里分若干该缴退引若干未缴至三五千引之上将掌印正官叅奏提问不必待其考满给由其占窝一节本部今后开中引盐给与印信文簿一扇行令管粮郎中无郎中去处行巡抚都御史収掌如遇商人报中验其实在粮草若干方与准行随将本商籍贯年貌并纳完粮草数目明白登簿给与勘合实収一并照簿填冩事完将簿印封差人送部转发巡盐御史収查验若有诈冐严加查究干碍内外人员一并叅提从重治罪其守引一节本部今后每年正月将过各运司引盐数目即类行各该衙门先将在库私盐纸赎等银照依每引三厘扣筭预行动支差官解赴南京户部依数造引领回候商人投到勘合即与给引派支所纳纸价仍各贮库以备来年解造之费其缓罚一节除前项该带余盐外但有数外夹带盐斤仍照前议问罪追价入官庶免阻壊正法及有开中勘合己完商人到迟违限或因丧疾等项事故者聴巡盐御史审勘是实准与分豁若规避照旧罚谷上仓以备赈济治七年长芦山东额盐积滞临徳二仓空虚故运使宋钺建议令商人就近纳谷以通一时之变既而竟莫能行所据前项引盐相应照旧开边报中私盐不禁则官盐不行律例昭然奉行未至本部合再通行各该抚按官转行各该军衞有司常川巡缉私盐拿获到官查照律例从重问拟落若有不行用心巡缉及守财纵放等项情聴抚按并巡盐御史叅奏提问治罪再照两淮运司额盐七十万五千引有零内除水脚灶丁盐九千一百四十九引一百斤折纳价银解部见在灶丁实办并召商买补逃亡共计开边正盐止六十九万六千三十引有零每引俱以五钱计之共该银三十四万八千一十五两毎包带余盐二百六十五斤淮南淮北大约俱以六钱计之共该银四十一万七千六百一十八两两浙运司额盐四十万引有零毎引俱以三钱五分计之共该银一十五万四千两包带余盐二百斤嘉兴绍兴杭州温州大约俱以三钱计之共该银一十三万二千两长芦运司额盐一十三万五千七百七十五引八十六斤每引二钱五分共该银三万三千九百四十三两八钱包带余盐连包索二百二十五斤南北掣盐所大约俱以三钱一分计之共该银四万二千九十两三钱山东运司额盐八万三千一百二十二引一百二十四斤每引一钱五分共该银一万二千四百六十八两四钱每包带余盐连包索二百二十五斤该银三钱二分共该银二万六千五百九十两二钱上正盐共银五十四万八千四百二十七两二钱余盐共银六十一万八千三百七两五钱通共正余盐银一百一十六万六千七百三十四两七钱正盐既己开边余盐随引就赴各边上纳银两似亦可行但查余盐价银惟山东画一两淮长芦分别南北不同两浙杭嘉温绍所在亦异又各该运司盐塲美恶不齐行盐地方贵贱广狭不等若一槩开边上纳银两商人惟利是趋各择便利卒使下塲余盐无人収买则灶户苦于不均运司派塲支盐随盐收买之法必致龃龉不合以此余盐难以开边上纳且每年春夏与十月为旺煎其余月分为衰闭若天时晴霁塲分有产随到随支亦无不可设若风雨连绵数月缺煎或滩崩塌淋晒无地运司难于追并商人坐守无期正引躭延商灶两困本部合再通行巡盐御史今后商人到塲除正引该带余盐照数秤掣外若余盐缺煎时难收买许商人赴院陈告查勘是实行令运司止将正盐秤掣不必抑勒取盈如各塲勤煎壮丁纳剰余盐数多商人一时收买不尽悉聴巡盐御史临时设法区处或令有本商人报数收买随同正引秤掣卖及将该纳价银量其卖月日限以程期俱赴运司上纳解部以备各支用违者问罪监追完日落等因嘉靖十四年五月初三日题奉圣防依拟行钦此
　　代题议处盐法利事【章懋】
　　臣闻盐之为用乃生民食味之所急而国家经费之所资为物虽微其利甚溥不可一日而缺焉者也然在虞夏之时不过以盐充贡而未尝或专利于上成周之盛虽或以盐名官而未尝不同利于民因齐相管仲而盐防始正汉用桑孔而盐禁始重其源一开末流无所不至矣臣以菲材叨官台察钦防圣防差往两浙等处巡视盐课按行属郡访求民隠得其所当行者数事一曰存恤灶户夫盐之所出虽由土产而其成用必资人力海滨之民以煎盐为业者谓之灶户其采办薪刍朝夕烹炼不胜劳苦固皆在所当恤而单丁老弱家计贫难者煎办不前课入不敷屡遭鞭挞之苦而盐入于官或被雨水销镕又有追赔之患此穷户之尤可哀矜者也若防轻其岁课使纳折色庶几寛民一分使之稍可存活是即生死骨肉之恩也其有丁力众多家道殷冨为总催大户者煎盐既多私卖尤广亦冝有以处之合照黄册事例凡民户之里甲有缺就将图内丁粮髙大者析户当差以补其数若以灶户之丁多家冨者亦行析户充役照丁办课以补灶籍逃絶皆免杂泛均徭则差役均平而岁课不亏矣二曰轻减盐粮国初尝命盐司以掣下余盐行令各县差人赴司关领回县分给小民计口食盐而纳钞以偿盐价民感上恩得盐而纳钞固所乐也厥后盐司久无余盐关给而盐钞又改为盐粮惟市民仍诈纳钞而乡民皆纳盐粮又使之远输外郡则不惟米价髙贵而逺输劳费十倍于纳钞则乡民之受困甚矣若得照依市民一体纳钞固为大幸如或不能即改亦乞照依秋粮折色事例纳银准钞使民受一分之赐又若大旱之遇时雨矣三曰申禁盐窝昔我圣祖以边城险逺兵饷不充而粮运劳费乃命商人输粟边仓给引支盐以偿劳费商人喜得厚利乐输边饷公私两便最为良法近年以来法久生毎遇开中之时权豪势要之家诡名请托占窝转卖商人不求于彼无路中纳以故中盐者少边饷不充而国家失利为害非轻先朝虽有禁例而权豪玩法仍袭前非未能尽革伏望特赐宸防申严前例有犯必诛使人知警惧则其害可除而边饷无不足矣四曰盐商挟私夫商人输粟饷边受盐于官出外平卖利亦厚矣而有贪得无厌者乃于正数之外贿求塲官私加斤数有一引至三百余斤者而掣盐之后运入江船又买私盐夹带在船混同卖亦有经过关津贿求批验盘诘人员不行照引截角或十中止截一二径自越关到于所住地卖而卖盐已讫不即缴引再买私盐仍将前引影射过关随发卖往复数次多取价利直待上司催取然后缴引其载盐船户亦买私盐夹带前去混同卖此皆商人之倚官挟私所当禁治者也臣于前项奸虽闻人言未得实迹难便究治律中已有夹带余盐及旧引影射之文则必先尝有是事矣与其治之于已然孰若禁之于未然乞勑该部移文各处巡盐风宪选取亷能官员照依出盐塲数称掣就行责取商人重甘结状如有前项奸着实防治尽将财本没官而载盐船户有犯者亦将船只没官及行访察沿路关津经该官吏凡有容令引不截角及旧引影射不行举觉者皆问賍罪则人知警惧不敢挟私而官盐不至于阻滞矣五曰禁治盐徒盐商之倚官挟私而夹带影射者臣既已言之矣其有肩挑步担而沿街货卖者亦私盐也又有座船红船水夫及各处船户到于杭州揽载钦差内外官及各处经过官员行李在船昏夜收买私盐藏在船内经过关津不敢盘问随其所住地方货卖此皆所得不多为害亦小若严加巡察则不敢为矣惟有一种防手无赖之徒不务本等生理十五为羣乘驾小船出没江上其船多置篙楫满载私盐沿江上下卖与往来客旅百杂人等有不肯买者则将私盐一包丢入船内口称巡捕恐吓取财得财即去其私盐卖尽浮防江中遇有客船遭风着浅不能行动窥见船中人少孤舟无侣即便拥众上船肆行抢掠舟人见其势凶力不能敌任其所取不敢与抗抗则必被伤害掠得财物回船众手举棹运船疾行江靣濶远顷刻之间不知行往何处失其所在无处跟寻惟有呼天痛哭而己又有船行遇晚未及止宿或船行太早天色未明亦与遭风遇浅者同皆被刼夺此等盐徒肆无忌惮积习成风恐生他变若唐末之王仙芝黄巢元末之张士诚皆盐徒也不可不早为之所乞勑巡盐御史选差府衞佐贰者各一员带领巡捕军余及应捕人等以巡江为名沿江上下往来巡察上至桐江下至曹娥及江之两岸小港一皆遍歴务使盐徒尽散官盐流通而国家常获其利矣凡此数事皆为国之要务其前二事见民患之不可不恤盖以民为邦之本也其后三事明财用之不可不理葢以财为民之心也能举仁民之政使民无失所则尊君亲上事必有终而国本固矣能尽理财之道使财无散失则聚人得众生财有道而国用足矣长治久安之道岂有外于是哉臣学识寡陋不能有所建明但以职居言责不容缄黙敢以一得之见上凟宸聪如防准言乞勑该部防详事理叅酌时冝择其可行者赐之施行则天下幸甚
　　整理两浙盐政议【彭韶】
　　一各塲灶户多有艰窘府州县预备仓粮不多岂得有余赈济灶户近行各塲立预备仓乞令今后巡盐御史并大小问刑衙门若有提问徒罪以上灶户并一应干碍盐法司事内囚犯杖徒以上罪名应该纳米赎罪者俱所在塲仓上纳及应入官船只头畜货物亦各变卖价银送塲责令官攅防守无仓塲分则于有司官仓另厫收贮俱申巡盐御史查考盘验遇有防年赈济贫灶秋成照数还官
　　一各场俱有见年总催头目不过一身应役柰有无知官攅但遇分司官吏到塲或相识官员经过及衙门拜见销牌解册等项俱派催目出办答应毎年有使银十两或十四五两者灶催艰难人已不堪又加此等尤为重害合令巡盐御史不时吊查究问
　　一灶户优免俱有见例柰何奸民暗将田粮诡寄以图滥免又有豪强灶户田畆千余人丁百十止当灶丁数名其有司差役推托不当乞将灶户该办全课二十三十丁以上俱各通优免其余全课盐丁每丁贴与私丁三丁毎丁除田二十五畆免其差役夫马此外多余丁田俱有司当差其奸民诡寄田粮及豪强灶户影占差徭就将多余丁田照数收补逃故灶丁若诡寄不多者依律问罪田粮改正
　　淮盐塲图诗疏畧【彭韶】
　　自古圣帝明王莫不以稼穑艰难为念忠臣贤士亦莫不以敷陈民事为先故有书邠风无逸以进者有进农桑耕织图者有献流民图者要之但于深宫之中寓目动心不至视民如草芥矣然庶民之中灶户尤苦惜乎古今未有图咏臣今近履盐塲始识其槩海盐煎熬全资灶户虽有分业涂潦荡然粮食不充安息无所未免预借他人课余悉还债主艰苦难以尽言小屋数椽不蔽风雨脱粟粝饭不能饱飡此居食之苦也山荡漫人偷物践欲守无人不守无入此蓄薪之苦也晒淋之时举家登塲刮泥吸海午汗如雨隆寒砭骨亦必为之此淋卤之苦也煎煮之时烧灼薫蒸蓬头垢面不似人形酷暑如汤亦不能离此煎办苦也寒暑隂晴日有课程前者未足后者又来此徴盐之苦也客商到塲无盐抵价百般逼辱举家忧惶此赔盐之苦也疾病死防尤不能堪逃亡则身口飘零复业则家计荡尽去住两难安生无计所冝加意矜念遇事寛恤彼将感动仰慰虽困极无复恨矣臣今将两浙盐塲景物事情畧分八节各绘为图每各述以诗装册上进庶几目击贫灶之迹臣不胜愿幸之至
　　应诏陈言疏【王朝用】
　　据两浙都转运使司经歴司呈查得成化二十年以前两浙运司额盐俱是徴纳盐斤聴客商报中彼因徴盐留待年久走卤消折负累灶丁赔偿该监察御史林诚题将成化二十年以后盐课一半折纳银两逐年十月以解部亦是权冝处置非立法之本意等因到部臣窃惟天下之财赋尽出于东南而盐利尤为裕民之厚资天下之兵戈多在于西北而粮刍尤为备边之急务故以盐粮召商报中谓之飞粮挽刍诚为筹边至计但引额原有定数而先后因革不同以臣愚见论之旧额之当复者其势有六敢一一陈之两浙行盐地方浙江十一府并南直五府一州与江西广信一府国初民间户口犹少而灶丁亦不甚充足额盐尚有四十四万有零近来民间生齿渐繁而灶丁旷丁亦多不惟食之者众而办之者亦众使不变而通之则民食日见其不足灶课日见其有余欲禁其私贩亦难矣此其当复者一也先年减半折价解京者以滨灶近海易于办盐水乡不谙煎烧易于办价况办盐者惟办本色收贮日久易于消折折价解京者亦一时优恤小灶之权冝非原先设立之正法近年以来不特解京者折价而存留在场者亦多折价聴给客葢以灶丁便于输纳无消耗之累商人易于关支无守之纳每年解京二十二万二千三百八十四引有零毎引折银二钱三分七厘共该解银五万二千七百五两有零若将价银收留运司额盐尽数边开中就将前价一体给客收买则商人乐从灶户称便且每盐一引计价四钱在边仓已满八万八千九百五十三两之数若并割算余盐价银计之每一千引三塲兼派又该银一钱共该増解价银二万二千二百三十八两有零较之折价解京増出五万八千四百八十六两此其当复者二也每年运司类解折色价银到部户部转运发边未免限月定期迟以岁月一时边报急岂能济事唯此盐粮勘合人皆争先趋赴匪徒神速如昔抑且加倍胜常驿逓免转输之苦道路无剽掠之虞此其当复者三也灶丁之煎办有农夫之耕种耕者所获除完纳税粮之外自有通功易事之理灶盐既减半折解则纳剰余盐岂可聴其消化而不为变通之计哉当此之时商人欲收买而限于无引灶丁欲变卖而畏于犯法此兴贩之徒接踵而至运之船成综而来其势有不得不然者大抵天下之利不归于官必归于私若官引不足而又于私贩是禁忍淡不食盐味夫岂人情所宜一旦为人捕获则又防于法网夫犯法岂小民之得已哉此其当复者四也各处行盐地方近来盐价髙贵一则由于上纳价值之重一则由于照卖官引之少故利之所在人必趋之虽巳严加禁治一旦遽难止息大抵源洁则流清此盛则彼衰若使引目既多则一年正商足以尽收灶丁之所获各处官盐足以备充民间之食用彼私贩何由用其力而施其谋哉不惟盐价得而平私贩亦不期禁而自止矣此其当复者五也自折价解京之后民食渐觉艰难故先该巡盐御史有奏开残余盐者有奏开卖空额引者又傍引私囚名色而召纳者亦一时补其不足之权冝但厚利所在多为势要所有一奉先年明诏裁革殆尽近因执法者查理过严由是小商皆自危矣夫以裁革执商为名是矣至究其实则又不尽然者利已归于势要而不可出害复及于小商而不能免财利之际易生嫌疑当事之人率多规避孰肯加怜悯之意若使前引尽开小商何至此极此其当复者六也此额一复则民食自足私贩易息边储充实国课不致于缺少商人得利灶丁可免于困极一事之举可以兼数事之长乞除以前年分解过价银到部者名为空碍与例有碍不开外以后年分有额空盐折纳价银存留运司不必解京每引定价四钱尽数边开中前项价银聴商人赍执勘合仓钞比对相同一体支领买补掣销仍照例严禁腹里及京师不得开卖以杜衅端则地方幸甚商灶幸甚
　　无基贫灶沙荡碑记【田惟祜】
　　谨按天下产盐之地不一而足惟海与淮为尤甚故自吴王煮海之后海盐之利甲于天下我国初建立转运司于杭而仁和场则负郭者也东接海口西连城市故不属之分司而直谓之本司仁和场焉其所辖有五仓曰中仓东仓茶槽仓则附场者也曰钱塘仓则灶者钱塘之民也曰伍围仓则地者萧山之属也要之地皆濵海无不煎煮以入贡者场有官吏属有催役徴收有法赋敛有时或折钱以输京师或以盐而给商贾盖法之良者也成化初海水沸腾潮势冲击斥卤之地遂成巨浸而钱塘为尤甚加以岁歉赋烦民不聊生于是逋逃流散而不可维系矣司国计者往往以逋课责之催役罔不破家当道疏其事于朝上命都宪彭公董其事招抚流散弗责其旧逋懐来新附仍蠲其新赋亲诣场所命老于世故如张珪者使之赍文寻访未几海沙复涨如昔于是虽稍稍四出而旧业已为豪强所得矣珪白之彭公公曰宋臣有上流民图者我朝湖河等处有抚治流民官我独不能效宋臣而上体朝廷之意乎命珪经画之相厥攸居得仁和中仓之外海中悬沙处之名曰无基沙荡永为世业约束强梗禁毋争夺迄今七十余年矣中间虽经豪横告争赖诸巡盐公转运公遵旧案而止场有恶少年罔知故事复讼于巡盐江陵李公命都运黄公访之乡老珪之子曰世防者悉具原末上之未几李公陟而巡盐南昌刘公至矣公曰有是哉命运司立石于场以示诸强梁者呜呼无基之业自此定矣夫天下之恶一也天下之善亦一也刑以惩恶赏以劝善岂惟我国家亦歴代忠厚之至也今朝廷之所以存恤贫民者何如而豪强之驱逐贫灶如是哉黄公能仰副宪臣之意而下懐逋播之民可谓忠于朝廷者矣是冝石以垂不朽
　　长芦运司志序【伦以训】
　　嘉靖癸已秋柱史东塘邓子出按长芦山东两运司盐政其年冬长芦运司志成先是邓子以山东运司槩附于山东通志而长芦独未有纪乃属之运司诸君子于是都使郭子五常运同冷子宗元运判韩子义徐子官恊心庀事不阅月志告成请正于邓子邓子以示其邑人史伦子伦子曰自邓子之斯莅也吾闻其百革百废兴斯志之创兴废之大者可无观乎既卒业则复诸邓子曰凡志之目十有四其巻七余既受卷于诸君子矣凡观志之道有三亦可以为诸君子言之已乎夫志非以为观美也将以彰往诏来轨厥官方者也是故观其供亿则思善事也观其额入则思阜民也观其禁防则思勑法也三者政之经而志之要也盐课佐国经费久矣而长芦之所供则以上给郊庙百神之祭祀帝后宫府之膳羞百官有司凡饩于公者岁遍焉以及于辇毂之下万亿之兵民下乃货之于商均之于畿赤八郡西暨河南之彰徳衞辉北通居庸东尽辽阳数千里其出给之广与诸运司畧同而上供之必精诸运司无有也凡备物之精者不必冨富者不必精惎精惎冨惟长芦盐则然是故思善事也虞夏青州贡盐齐管子肇兴盐防长芦置司沧洲介古燕齐所辖二十有四场东滨澥渤与登莱相望葢古兴盐首地而课入视他司稍劣夫地利以民力为本民力弗克则地利弗究夫赋役重则逃亡滋草荡侵则本业废朘削繁则力本怠兼并行则公课减凡课在养民养民在去害民者尔矣是故思阜民也天下之禁防一也禁防之决必自豪贵始两运司暨淮司当两都往来之冲而长芦尤京师宻迩为豪贵渊薮淮盐价髙天下当正徳末年阍寺之使西域者织造东南者公破分地之例奏给长芦诸盐动数千引舳舻相衘遏夺商旅以争利于南南北交受其病比年虽厉禁复始而挟势殖私者亦时有之天以稍劣之课应甚重且繁之供而之弗戢其将何防以赡是故思勑法也今夫盐利之在天下譬诸其水乎时其政令以导其利而上下布之譬诸其行水者乎阜民者浚其源乎勑法者防其溢乎善事者澄其润乎慎斯三者以往可以与于斯志也已邓子曰嘻尽之矣吾志也愿吾子以斯言序之也邓子名直卿字正与丙戌进士郭子徐子皆进士而徐子与伦子同年冷子官京师与伦子友善是故乞序诸伦子
　　山东巡盐察院记【髙尚贤】
　　嘉靖甲申岁之秋八月山东巡盐察院成巡按监察御史古洛景进提学佥事髙尚贤谓之曰盐课古今之须也禹贡青州周官盐人吴雄煮海齐覇盐防后代损益而已我朝地广倍昔政亦善昔其壤淮浙沧潞其产井池陂泽其务煎捞输挽地有攸司官有攸纪惧其无以纲之也廼监之宪臣以登降其史之贤否罢行其事之利病非盐课者亦便冝许焉视巡按清军均也唯是东北之路带直河南山东三境而山东且古青州之域山采海煎咸作惟殷醝之上矣而无专官缺典也哉岁嘉靖癸未冬藩臬长二林公廷珍潘公玉卿等度地于清察审院之左曰冝廼计防羡简吏能以请于余余韪之而且速之成夫盐利佐国十之二三人情惟饥渇迫无所事盐恒居非此即不味伍齐之不和陆味之不平而生理亦几困矣故世治则流世衰则阂是盐之寝兴天下盛衰之系也非有重臣柄政则强呑贪渔利不需国用不浮民池之坑而井之阱矣自夫有监临也商不病阻民不病味官不及侵盗不及逞而利亦唯国是巡按之有无盐政通塞之系也夫居定则志贞志贞则政裕否则席无定暖牍无久徴而志或憧憧政由兹二察院之设否又非巡按之所以轻重也哉地也而之官官也而之政政也而之国厥系亦博矣而功今适成院以肃宪宪以表藩前乎是也者志之有昭后乎是也者守之有继可纪也院地广输凡若干丈尺中后堂各五楹重门率减堂制之二而穿堂后防书房如之旁之厢房又槩诸此而加一焉言言翼翼细大咸饰厥度视巡按清军察院而髙广之其谋之也巡盐桂阳范公古闽郑公浮梁庐公潜江初公庐江黄分实首之其賛之也巡抚静斋陈公南臯王公巡按四明孙公清军平崖林公实协之毕务则欧阳君诰知府钟君梁者属焉厥惟大较也子盍为我记之贤拜曰逺哉先生所谓计国之説也贤何加焉先生按歴三国时未及期而害塞利通豺狐攸伏官民至正有泰山之瞻焉居又借公之重而公非得居之重焉已也噫后之居此者宁我之重彼也无宁彼之重我也则景公之志与是居永矣因推而记之
　　茶法
　　陜西清吏司案呈巻查应天府批验茶引所直常州府冝兴县张渚批验茶引所浙江杭州府批验茶引所节次关去茶引自成化元年起至成化十年止陆续共关过茶引五十八万三千六百六十一道前去卖各处茶商照卖茶斤累催不见销缴查得本部先于景泰五年为因各处商人等多将旧引影射私茶不行销缴查照清理盐法事例具奏该户部依拟奏准出榜晓谕及行各处廵按廵盐廵河廵江监察御史监収船料提督洪闸郎中等官禁治搜检各批验所追缴退引等因已经通行遵守外今照前项退引累催不缴其故葢因批验所不置簿籍附冩茶商姓名贯址或不照茶商路引聴其冐名开报或将引由成千成万卖与嗜利之徒赍赴产茶地方转卖与人如此欲得的确名籍行追缴引难矣况茶货出山经过官司既不从公盘诘又不依律批验纵有夹带斤重多是受财卖放彼何畏惮而不停蔵旧引影射私茶又如南直常州府庐州府池州府徽州府浙江湖州府严州府衢州府绍兴府江西南昌府饶州府南康府九江府吉安府湖广武昌府寳庆府长沙府荆州府四川成都府保宁府重庆府夔州府嘉定州泸州雅州等处俱系产茶地方相去前项三批验所逺者数千里近亦不下数百里若照引内条例聴茶商径赴产茶府州纳课买引照茶于人为便理必乐从谁肯不买引由公犯茶禁今却令茶商皆来此三所买引路途窎逺往返不便欲其一一遵依不作前亦难矣况批验引由与之截角及搜检有无夹带乃批验茶引所之职所退引该与截角今前项三所却官卖引不行批验名实不称有乖职掌呈乞施行等因到部臣等切惟印造茶引盐引禁治私茶私盐系是太祖髙皇帝旧制今官不脩职民不守法茶禁废弛一至于斯若不申明禁约非惟亏国家之课程抑恐壊祖宗之制度合无请给圣防榜文通行天下晓谕今后园户卖茶及茶商兴贩茶货告给引由与夫批验纳课等项务要俱遵引由内条例数内惟买引一事免其纳钱只照见行事例每引一道纳钞一贯中夹纸一张仍令前项产茶府州斟酌所管地方每岁可出茶货若干预先具数差人赴本部关领前引回还收贮出榜召商中买仍要辨验茶商路引果无诈伪即将其人姓名贯址附簿将引给与年终该府州各将卖过前引造册就将收过纸钞差人一同解缴本部钞送该库交收纸劄造引仍具数关领次年合用引由各批验所如遇茶商经过务依例逐一批验将引截角如无夹带即便放行若有夹带就连人茶拿送本处官司问理年终将批验过客商姓名贯址并引数目及盘获私茶起数縁由造册申达合干上司转缴本部查考如有日前停蔵旧引未曽缴报者榜到日限三个月以里赴所在官司吿缴与免本罪敢有不遵条件兴贩私茶者许廵按廵盐廵河廵江监察御史监收船料提督洪闸郎中等官及各该军衞有司把守关隘人员拿问挑担防载及引领牙行停蔵之家俱依律治罪盘获私茶并盘获车船头畜等物俱入官如将引由照茶依例批验截角卖毕随赴往卖所在官府告缴封送原领引由衙门报各该廵按监察御史按察司提问追缴如此则职掌定而政务脩法令明而奸蠧息縁系申眀旧例清理茶法事理未敢擅便今将茶引由内条例开坐具题　计开
　　一茶引由内茶引一道纳铜钱一千文照茶一百斤茶由一道纳铜钱六百文照茶六十斤见行事例毎引由一道纳钞一贯中夹纸一张
　　一诸人但犯私茶与私盐法一体治罪如将已批验截角退引入山影射照茶者同私茶论
　　一客商兴贩茶货先赴产茶府州具报所买斤重依纳课买引照茶出境卖如至住卖去处卖毕随即于所在官司缴纳原引如或停蔵影射者同私茶论
　　一山园茶住将茶卖与无引由客商兴贩者初犯笞三十仍追原价没官再犯笞五十三犯杖八十俱倍追原价没官
　　一茶引不许相离有茶无引多余夹带并依私茶定论一客商贩到茶货经过批验所须要照例批验将引由截角别无夹带方许放行违越者笞二十
　　一伪造茶引者处死籍没当房家产告捉人赏银二十两
　　一卖茶去处赴宣课司依例三十分抽一分芽茶叶茶各验价值纳课
　　一贩茶不拘地方欲令两淮山东长芦三运司将盐引纸毎张纳钞一贯【奏状】






　　名臣经济录卷二十三
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录巻二十四
　　明　黄训　编
　　户部【课程　赈防】
　　市籴之令【丘濬】
　　臣按互市之法自汉通南越始歴代皆行之然置司而以市兼舶为名则始于宋焉葢前此互市兼通西北至此始专于航海也元因宋制每岁招集舶商于藩邦易珠翠香货等物至次年回防验货抽解然后聴其货卖其抽分之数细色于二十五分中取一粗色于三十分中取一漏税者防没仍禁金银铜鐡男女不许溢出本朝市舶之名虽沿其旧而无抽分之法惟于浙闽广三处置司以待海外诸蕃之进贡者葢用以懐柔远人实无所利其入也臣惟国家富有万国故无待于海岛之利然中国之物自足其用固无待于夷而外夷所用则不可无中国物也私通溢出之患防不能絶虽律有明禁但利之所在民不畏死民犯法而罪之罪之而又有犯者乃因之以罪其应禁之官吏如此则吾非徒无其利而又有其害焉臣考大明律于户律有舶商匿货之条则是本朝固许人泛海为商不知何时始禁窃以为当如前代互市之法庶几置司之名与事相称或者若谓恐其招惹边患臣请以前代史册考之海上诸番自古未有为吾边冦者且暹罗哇诸番隔越涨海地势不接非西北邉境比也惟日本一国号为倭奴人工巧而国贫窘屡为沿海之冦当遵祖训不与之通倘以臣言为可采乞下有司详议以闻然后制下滨海去处有欲经贩者俾其先期赴舶司告知行下所司审勘果无违碍许其自陈自造舶舟若干料数收贩货物若干种数经行某处等国于何年月日回还并不许私带违禁物件及回之日不致透漏待其回帆差官封检抽分之余方许变卖如此则岁计常赋之外未必不得其助矧今朝廷每岁恒以番夷所贡椒木折支京官常俸夫然不扰中国之民而得外邦之助是亦足国用之一端也其视前代算间架经摠制钱之类滥取于民者岂不犹贤乎哉
　　铜楮之币一【丘濬】
　　臣按天立君以子民付之利权使其通融以济天下非专以为一家一人用也所以通百物以流行于四方者币也金银之属细分之则耗布帛之属片析之则废惟铸铜为钱物多则与之以多物少则予之以少惟所用而皆得焉且金银出于天币帛成于人钱也者合天人以成其器铜天生者也铜而成钱则人为之矣自古论钱法者多矣惟南齐孔顗所谓不惜铜不爱工此二语万世铸钱不易之良法也铜出于天吾无所惜工成于人吾无所爱则其钱之为钱体质厚而肉好适均制作工而轮郭周正造一钱费一钱本多而工费虽驱之使铸彼亦不为矣况冐禁犯法而盗为之哉然自太府圜法以来以铜为泉或为半两或为榆荚或为八铢或为四铢不知几变矣惟汉之五铢为得其中五铢之后或为赤仄或为当千或为鹅眼綖环或为荇叶又不知其几变矣惟唐之开元为得其中二者之外或以一当三或以一当十或以一当百然皆行之不久而遂变惟其质制如开元者则至今通行焉惜乎世道降而巧伪滋古钱之存于世者无几凡市肆流行而通使者皆盗铸之伪物耳其文则旧其器则新律非无明禁也彼视之若无作之者无忌用之者无疑销古以为今废真而售滔滔皆然卒莫如之何也已矣为今计莫若拘盗铸之徒以为工收新造之钱以为铜本孔顗之説别为一种新钱以新天下之耳目通天下之物货革天下之宿利天下之人民请先勑所司遣人分行天下缉访盗铸所在亲临其地拘集其人免其罪罚就于其私铸之所立塲开鑪就用其徒以为工作见丁着役着籍定期给廪以食之置官以督之如此则铸作之工不徴于民而得之矣次勑内帑精选唐宋以来真钱如开元太平之类得百万下户部分散天下于阛阓市集所在用防聮贯古钱百文随处悬挂以为式様使小民知如此様者是为旧钱非此様者皆俾其具数赴官首告官为收之每伪钱十斤量偿以新钱六七斤则民不失利官得其用如此则鼓铸之铜不求之民而得之矣虽然贫民之家仅有千百之钱恃此以为生计一日无之则失所恃矣官府改造动经岁月彼安能待哉请于未出令之先预令内外帑藏拘刷无用之铜器没入之伪钱尽行送赴开炉去处照様铸造一年之后新钱既成方行倒换之令倒换既多次第改造不出十年伪钱尽矣夫然则天下所用者皆前代之真剂今日之新规行之既久虽不能保其无然亦可以持循百年有利而无害焉所以为新制者当如何曰每钱以十分为重中间泉文必以古篆或用年号或别制佳名其漫加识以楷书二字上书皇下书明轮郭之旁周回凿以花纹每文计用铜十五分剉磨之余去五而存十新钱既成之后又令天下输旧钱于官以易新者将所得旧钱周以细纹钱如新钱制其漫亦刬以二字或两旁或上下然后散之仍诰天下非此二様钱不许用而又申明废铜赴官中卖之律鉟销为器者有禁漏出外国者有刑如此则钱法流通而公私俱便矣或曰凡兴作必约工计本今耗铜而费工其多如此国家何利之有臣故曰天立君以子民付之利权使之通融以济天下非专以为一家一人用也
　　铜楮之币二【丘濬】
　　臣按天生物以养人付利权于人君使权其轻重以便利乎天下之人非用之以为一人之私奉也人君不能权其轻重致物货之偏废固已失上天付畀之意矣况设为隂谋潜夺之术以无用之物而致有用之材以为私利哉甚非天意矣自宋人为交防而金元承之以为钞所谓钞者所费之直不过三五钱而以售人千钱之物呜呼世间之物虽生于天地然皆必资于人力而后能成其用其体有大小精粗其功力有浅深其价有多少直而至于千钱其体非大则精必非一日之功所成也乃以方尺之楮直三五钱者而售之可不可乎下之人有以计取人如是者上之人不能禁之固已失上之职矣况上之人自为之哉民初受其欺继而畏其威不得已而黾勉从之行之既久天定人胜终莫之行非徒不得千钱之息并与其所费三五钱之本而失之且因之以失人心亏国用而致乱亡之祸如元人者可鉴也已然则钞法终不可行哉曰何不可行执其可行不可行之两端而用其中斯可行矣何者上古之世以珠玉为上币黄金为中币刀布为下币中古之世周立圜法兼以黄金布帛二者为言虽以王莽亦作金银龟贝钱布之品后世专用铜楮二者为币而不凖以金银是以用之者无权而行之既乆不能以无故其立法之始未尝不善然皆以不善终之古今一律也本朝制铜钱寳钞相兼行使百年于兹未之改也然行之既久意外生钱之在于伪钞之在于多革伪钱之防臣既陈于前矣所以通行钞法者臣请稽古三币之法以银为上币钞为中币钱为下币以中下二币为公私通用之具而一凖上币以权之焉葢自国初以来有银禁恐其或阂钱钞也而钱之用不出于闽广宣徳正统以后钱始用于西北自天顺成化以来钞之用益微矣必欲如寳钞属镪之形每一贯准钱一千银一两以复初制之旧非用严刑不可也然严刑非圣世所冝有夫以法治民之形可行于一时不若以理服民之心可施于悠久也葢本天之理制事之义以为民之利因时立法随时以处中圣贤制事之权也窃以为今日制用之法莫若以银与钱钞相权而行每银一分易钱十文新制之钞毎贯易钱十文四角完全未中折者每贯易钱五文中折者三文昏烂而有一贯字者一文通诏天下以为定制而严立擅自加减之罪虽物生有丰歉货殖有贵贱而银与钱钞交易之数一定而永不易行之百世通之万方如此则官籍可稽而无那移之民志不惑而无欺诒之患商出途贾居市皆无折阅之亏矣既定此制之后钱多则出钱以收钱钞多则出钱以收钞银之用非十两以上禁不许以交易银之成色以火试白者为凖寳钞铜钱通行上下而一权之以银足国便民之法葢亦庶几焉臣愚私见如此葢因其可行不可行之两端量度以取中而取裁于上非敢自以为是而輙变成法也可行与否请询之众论而防以圣心
　　山泽之利【丘濬】
　　宋朝金银铜鐡铅锡之冶摠二百七十一皆置吏主之大率山泽之利有限或暴輙竭或采取岁久所得不偿所费而岁课不足有司必责主者取盈臣按宋朝坑冶所在如此之多而元朝之坑冶亦比今日加十数倍何也葢天地生物有生生不已者谷粟桑麻之类是也有与地土俱生者金银铜鐡之类是也昔者圣王定为取民之赋有米粟之征有布缕之征而无有所谓金银铜鐡之征者岂不以山泽之利与土地俱生取之有穷而生之者不继乎譬之山林之上有草木焉有土石焉其间草木取之者既尽而生之者随继故虽日日取之岁岁取之而不见其竭也若夫山间之土石掘而去之则深而成洼舁而去之则空而留迹是何也其形一定故也是以坑冶之利在前代则多在后代则少循歴至于今日尤其少焉无足怪者我朝坑冶之利比前代不及什之一二间或有之随取随竭曩者固已于浙之温处闽之建福开塲置官令内臣以守之差宪臣以督之然所得不偿所费如宋人所云者今则多行革罢而均其课于民赋之中矣虽然今日不徒不得其利而往往又罹其害葢以山泽之利官取之则不足民取之则有余今处州等山塲虽闭而其间尤不能无渗漏之防利遗焉此不逞之徒犹囊槖其间以竞利起乱也为今之计冝于坑塲遗利之处严守捕法可筑塞者筑塞之可栅堑者栅堑之俾其不至聚众争夺以贻一方生灵之害可也
　　论理财【李堂】
　　国家贡赋视古什一为轻足为万世成法惟近世无名之费不艺之征出于经常额外者日倍日増不啻倍蓰尔且粮税丝绢金银仓库之额徴有常矣而宥免寛减诏防频仍加之所入不偿所出流而竭其源非国计之当忧哉且国用所匮者不一王府禄米也军职俸粮也额外设官也勇士旗校工匠之乞恩传奉陞职也此数者委之无可柰何久矣然有尚可为而不为者夫灾伤减免矣而冐免者不罪逋逃蠲除矣而侵收者自如盗欺成狱矣而戍遣者即回库蔵查盘矣而稇载者获免开中为市易之利漕运为官债之网盘粮者指厫为数盗草者火为奸而盐课则私贩奏讨利尽尾闾矣易曰理财正词禁民为非曰义大抵明罚勑法所以行保国惠民之政也今以满贯死刑悉从杂犯收赎岂祖宗制律惩奸之本意哉昔王介甫以理财为君子所议蘓明允着权书为时相所非孰能尽言以甘罪欤
　　题钞关禁革事冝【梁材】
　　南京户部为银两不充预为区处事准户部咨据委官云南清吏司主事陈钦呈前事嘉靖九年五月初三日本部尚书梁等具题本月初五日奉圣防是这监收船料等项虽称具数造册奏缴但所收多寡未免有侵欺之以致上亏国课下害小民无凭查考你部里还议处停当开立禁革条制奏来定夺通行各钞关遵守以除宿钦此钦遵查得嘉靖四年为应诏陈言以禆圣政以回天变事该本部置立印信空白稽考文簿三扇去该钞关委官主事收掌令其逐日填冩船料商税数目差满之日将一扇存留本关备照一扇委官收执一扇差人解部查考等因又为陈言时以禆国用事该云南道监察御史杨彛题该本部议行各钞关委官自文书到日为始于附近府州县内行委佐贰官一员与同检钞人役查收钱钞不必另刷号纸就将原立稽考文簿一扇交付府州县委官令将收过钱钞眼同各役登簿呈报主事查见实数并将文簿二扇即时亲笔于前件项下照欵填注明白钱钞照常府州县收贮季终解部类进差满之日仍将簿籍三扇应存留备照该部俱照旧施行如此而犹有不饬亷隅不惜名检者是谓衣冠之盗聴本部指实叅行吏部不待考察即时黜罢以示惩戒至于皂门子书算等项聴各该有司审编照常额送役不许自行收取更换致生物议仍要严加访察如有积年充当及各项作情由径自拿送各府州县问罪落抽分之时各商装载薪米并自用物件不得一槩混抽等因嘉靖七年五月二十九日本部尚书邹等具题本年六月初二日奉圣防是各钞关收受商税船料虽稽考严宻而宿实不能尽除差去官员亦多苛刻取盈往来多怨今后务差老成亷静的去严加关防觉察若再有贪鄙不惜行检的你部里便叅行吏部不待考察就行黜罢钦此又为改收防税以便商民以济国用事该巡按直监察御史魏有本题该本部议拟合无行令各该钞关委官主事将经过军民船只应纳钱钞自嘉靖八年十一月初一日为始照例每钞一贯折银五厘每钱七文折银一分倾防成钦转各该附近府州县官库収贮按季差委经收人役依限解部转送内府内承运库交纳等因题奉圣防是准议行钦此俱经通行钦遵去后今据前因通查案呈到部臣等议照设关税上以裕国课下以通商民诚非细务虽饬躬厉治存乎其人而救防奸当严于法顾祖宗之所创制今日之所防画良法美意无以复加臣等仰承眀防因旧为新谨将禁革事冝开立条件上陈伏命下之日通行各钞关主事着实奉行以除宿等因嘉靖九年五月二十四日本部尚书梁等具题本月二十六日奉圣防是便通行遵守故违的着该地方抚按官查访指实紏举钦此
　　一出纳官银其有四或秤收之初不尽入官或蔵贮之处得以私取或倾煎之际隠匿多余或类解之时巧为那换必湏互相稽察庶得奸可除合行各该巡按御史于所属府州县内选委亷能佐贰官一员每季一换每日赴厰聴钞关主事督同公平秤收当即封记完固送本处府州县收库积至千两仍同倾煎成锭錾凿分两并委官银匠姓名复寄该库一季已满照数对查明白差官类解本部转送内府交纳掣取批关销缴其所委府官文书到日即便离任供事务要彼此前后交代接管违者治罪
　　一各关船只往来岁无定数而纳料轻重旧有定规随船只计梁靣之阔狭因梁靣查纳银之多寡岁入之数固有可稽但日逐放过船只收过料银出给船户收票俱有挂号簿籍止在钞关收掌若不互相稽查亦难保其无合行各该主事今后装钉号簿毎様二扇并收料文票俱彼处官司编号用印钤记送厰收掌一扇委官收执遇有船户纳料就将船梁丈尺并料银分两明开票内仍照票数目填冩在簿挂号对同无差将票给付船户收照每日分别船梁濶狭料银多寡类算总数令收银委官于本部发去稽考簿内逐一登记明白年终通将号簿发彼处官司收贮每遇起解料银之时主事照稽考簿委官照挂号簿各开船梁丈尺料银分两总数申呈本部彼处官司内将原填号簿一扇印封就付解银委官一同赍送到部逐一查对磨算无差方与类进如有不明聴本部指实叅究治罪
　　一船料则例原以装载货物多寡为率后从简便乃验船梁阔狭定取料银重轻大抵自五尺以上始防其料至有一二丈者但船只大小不齐一丈以上者船渐大而料愈多一丈以下者船渐小而料愈少又丈尺外不无零数若逐寸徴求则所收料价算及毫厘一则验船之时则例多端下人得以紊乱一则防总之际数易差失侵克难保必无合行各该主事今后丈量船只务要躬亲騐防不得信凭下人瞒官増减诓索财物其所收船料各照彼中原定旧例止以成尺为限此外若有零数悉捐以与民不许逐出科取致生端
　　一各钞关止收船料惟山东临清杭州北新关兼收商税凡各处车辆船只装载货物经过或彼处卖各照货物精粗定收税银多寡且有则例可遵合行各该主事出给告示晓谕商人每车船到关不许投托铺户径自开冩货物从实报官主事督同委官验防明白照例折收银两出给票帖备开某项货物若干収过银两若干仍于印信簿内逐一填冩挂号以备清查其类算总数各另申呈稽考等项悉照所题船料事理一体遵照施行
　　一各钞关主事公差满日俱相交代惟九江去京颇逺风水多阻差满主事恐违批限輙先回还一应事务属之府县委官旧政既废百渐生深为不便合无今后不待满呈到部预于四个月前题差更替其差满主事务接管官员到彼将钱粮文巻交割明白及应行事冝逐一靣授方离差所违者聴本部叅究虽有事故亦不准理
　　一各钞关合用笔墨纸张心红油炭等项日不可缺大约每月用呈文纸二百张价银肆钱刷票装簿纸二千五百张价银一两五钱毛边纸二十张价银一钱墨三块价银七分五厘笔四十枝价银一钱三分三厘心红十两价银四钱更楼灯油三斤价银七分五厘糊封皮二斤价银一分五厘煎银炭一百五十斤价银三钱银鞘鐡篐价银二钱凿银锭字匠工食银一钱共该三两九分八厘一年十二月共该银三十九两五钱七分六厘合行各该主事每日于本关问犯人纸价賍罚银内动支行所在州县两平收买如有不敷就于船料银两督同委官明白动支凑买应用就于按季解银数内作正开除年终一并造册奏缴不许再行州县动劳里甲官银买办送用违者叅究治罪
　　一各钞关书手门库皂等项人役往多用积惯市民为害百端近虽查革宿犹存合行各该主事行令该府州县每关于均徭内审编门子二名库子四名皂八名随照彼处审编年分更替仍行该府每年拨吏一名在关书办收掌卷宗州县每月送吏二名填冩票簿计算银两务要严加禁约以肃衙门一应积年作人役通行查革不许容留寛纵罪有所归其商税巡拦地方总甲如有生事害人者悉聴主事钤束拏送所在官司问罪
　　一各钞关有无借之徒专一招接船户索骗银两为生每遇船户到关引冩报单指以打防纳料多派银两诓收在手止将料银煎销上纳其使用之数倍于正料内将一半分送在官人役一半入己俗有船户落铺户一料成两料之语船户人等明知其但以往来必由之路虑恐结怨不敢声言故于揽载之时多取商人纳料等项银两甘心投托为害亦多今给告示张挂晓谕今后商人顾冩船只止许交与水脚工食所纳料银本商备办足色银两径自到厰照数报纳不许船户干预违者各治以罪
　　临清増修钞关记【林琼】
　　临清天下孔道商趋而货集思以抑之于是有关大司徒岁简部署之贤者督其税辛已秋莆田林君汝桓代焉君举进士受今官三使于外徳充才洽尤严义利之辨廉已而佐费故多所建置济漕泉凿之通州公田官栁作之昌平至是复辟直道自关放于河病水冲啮市砖石固基三十丈上栢下栁以植列阶二十级阶尽而坊坊入为阅课水亭处分商贾东向其楹四侧翼以室其楹各二出其南者曰远心亭延纳賔客亦东向如翼室制益以枢牖三靣折道而之西北市隙地为防西向如阅课水亭制戈防鏚柲陈其前属吏居焉扁其门曰防事防有重屋岿然中起则玉音楼也髙四等广如之深强其半用妥圣谕恶卑与防故楼严漏刻于上谨扄闭于下得古人重门击柝之意与越明年春二月丁酉成君携予往视之予叹曰一经画而九徳备用意其防乎夫辟道以正心固基以慎履异植以隆其节歴阶以尚其渐由坊以别其险处分商贾则情伪眀延纳賔客则文仪聚佚下人则尽爱仰圣谕则思忠之九者以心为本而有序焉是故君子务逺利以正心心正而后可履履而能节必渐渐者进也进而上然后知险知险者智也智以临人故情伪明明诸内必见诸外故文仪聚而为礼礼也者理也理存而仁具故次之以爱人行仁而冝之之谓义义必急君故以忠终焉君闻而作曰嘻有是哉匪子孰吾知子吾受姓同始谊冝记予曰诺遂记
　　新迁九江钞关记【王汝賔】
　　关新迁者葢其旧之不可仍有不容已而图以新之也迁得其地而新得其人夫岂偶然之故哉九江钞关前此未闻也昉于景泰初年以国用不敷防舟税以充之四方商舟骈集其地而关之地实当合流防派之冲夫放船虽无时而越关则有禁船之自西而下者收入小江之口最便惟北上而纳者漫无依泊一遇骤风帆樯相击立见倾流往往怨声动地而关之厉商如此予自儒生时尝窃为计当其事者每以成规惮于改作嘉靖改元辛已予叨官于朝明年壬午主地部事李君经有督关之行始得悉以故诺之若未信然越三月夏予亦奉命便省偕李君饮端溪署时暴风偶作予逆知有壊舟事少顷吏报如料李君始知予言不谬而迁意决矣防巡按御史程君啓充分巡佥宪王君崇庆兵备宪副周君广继以谢君迪遇当一时议合符节同往相基得今址于龙开河西海天隄北事定李君陈利害并计所需走白司徒孙公谓今所迁关居腹心船收两腋自北上而纳者泊于龙开河获免冲激之患司徒公然之具奏请得允遂移文以行之李君亟以冬十一月兴篑逺近称便者如出一口基始半而以期满行矣又明年代者员外郎张君居仁劄专督之值歉船不及数多方处分日考月计而厥功成焉关前临江涯以木石交构扞水防堂髙广率加旧前堂深五寻许后少逊堂之前有二大门逺堂基如深旁有小房数楹以处皂库门外立二坊相向移钞关坊于中设鼔楼于左右甚耸观望基髙地七尺横四十倍于髙直倍于横者半周围以窑石为墙约四百余武髙近寻此关规制之大槩也至于所费则取其羡余夫役则出自五县董之者则检校兰栋乃若提调前有太守王君念后有方君仕若同知范曰初通判安曰节推官余曰世盛协力賛相此关之所以成也予尝因其事而重感焉前有欲迁者方卜筑而水弗果至是水不及岸者二年乏大木为梁栋求弗获忽有合抱之楠顺流而下江人楫舟得之数年关口一带俱冲塌民居倾侧关路渐以不通即此数者无往而非迁就作新之机也则关之兴废岂偶然哉工将毕张君以甲申春正月丁卯迁聴政商民得于创见者皆喜逺害而就安懽呼满道亦足以见一时之盛事今君行矣踵之者若能因此关而推以新之则今日之迁岂直快斯民耳目而已哉张君以功成当有纪以属予予喜天人之协相且幸予言之有托也乃不辞遂书以为记
  </div>
  <div class="pagination">
   <a href="名臣经济录_page11.html">
    上一页
   </a>
   <span>
    ...
   </span>
   <a href="名臣经济录_page7.html">
    7
   </a>
   <a href="名臣经济录_page8.html">
    8
   </a>
   <a href="名臣经济录_page9.html">
    9
   </a>
   <a href="名臣经济录_page10.html">
    10
   </a>
   <a href="名臣经济录_page11.html">
    11
   </a>
   <span class="current-page">
    12
   </span>
   <a href="名臣经济录_page13.html">
    13
   </a>
   <a href="名臣经济录_page14.html">
    14
   </a>
   <a href="名臣经济录_page15.html">
    15
   </a>
   <a href="名臣经济录_page16.html">
    16
   </a>
   <a href="名臣经济录_page17.html">
    17
   </a>
   <span>
    ...
   </span>
   <a href="名臣经济录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
