<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 19 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 19 页/共 43 页</h1>
    <div class="content">十二年秋八月，土鲁番速檀阿力遣使赤儿米郎来贡，且致书镇巡饰罪。称王母已死，朝使至，即归金印城池，然特漫语无还意。其冬，更铸哈密卫印赐罕慎，于苦峪立卫居之，给土田及牛具[QDXD]种。
十四年秋九月，土鲁番速檀阿力死，子阿黑麻立。甘肃抚臣王浚请乘间纳罕慎。二十年冬十一月，罕慎入哈密，嗣忠顺王。罕慎贪残，国人觖望，西城诸贡使苦要索，亦有违言。
孝宗弘治元年冬十二月，土鲁番阿黑麻杀忠顺王罕慎，复据哈密。时有奸回诱阿黑麻攻哈密，阿黑麻亦壮，乃曰：“罕慎非脱脱族，安得王？王故应我。”阳好语罕慎联姻，至哈密城下顶经盟，诱杀之。亦未敢颂言据哈密，遣使入贡，请代领西域职贡。且乞大通事往和番。兵部尚书马文升议：“阿黑麻与哈密各有分地，安得相并。以北敌之强，我屡却款，何小蠢辄与我构，且■然王也！姑许如例入贡，请敕阿黑麻还王母及金印，归我哈密。”玺书下，阿黑麻怒，欲勒兵近塞，要求之。其帅牙兰曰：“哈密去吾土千余里，敌国辐辏，远出已难，况又近塞乎？今既杀其国王，番汉之心皆怒。若合谋并进，非我利也。不如乘势还城印以款之，再图后举。”阿黑麻以为然。
四年秋九月，遣哈密卫目写亦虎仙赍敕谕阿黑麻。时王母已死，阿黑麻亦悔祸，上金印及所据城。诏褒予金币，以写亦虎仙为都督佥事。五年春二月，封哈密陕巴为忠顺王，遣使护归之。马文升谓：
“戎俗重种类，且服元久。哈密故有回回、畏兀儿、哈刺灰三种，而北山又有小列秃■克力相侵逼，必得元裔填之，可慑诸番。”乃行求忠顺近属，得曲先安定王侄陕巴，奏令甘肃守。再询诸番族，立陕巴可否状。番族合词称“陕巴可立为王，主国事”。乃遣使立之，辅以奄克孛刺、阿术郎。未几，诸番索陕巴犒赐不得，阿术郎更引哈刺灰夷掠土鲁番牛马。阿黑麻怒，复构兵。
六年冬十月，土鲁番复入哈密，执陕巴，支解阿术郎，掠金印去。事闻，大学士丘浚谓马文升曰：“哈密事重，须公一行。”文升曰：“方隅有事，臣子岂敢辞劳。但西域贾胡嗜利，不善骑射，古未有西域能为中国大患者，徐当靖之。”浚复言，文升乃请行。诸大臣言：“北寇方强，文升不当往甘、凉，委四方边事。”乃敕兵部侍郎张海、都督侯谦往经理之。会阿黑麻前遣部目写亦满速儿等四十余人修贡至京。事下廷议，通事王英言：“罕东及野也克力诸部怨土鲁番刺骨，抚而用之，皆吾兵也。西域使者方扣关互市为利，我声阿黑麻罪，谢勿与通。令彼穷而归怨，皆吾间也。”而廷议皆欲命海以檄往，如土鲁番归陕巴，听予贡；否则留前使勿遣，而绝其后使。上从之。海等至甘州，遣哈密人赍玺书往责阿黑麻归陕巴，不报。乃修嘉峪关，捕哈密奸回通阿黑麻者二十余人，奏请戍广西。
七年春三月，下张海、侯谦于狱。张海等不候命，遽归，上言：“西域远方，势难兴师。哈密存亡，不必过烦中国。”上怒其无功，下海、谦狱，黜之。马文升乃请“安置写亦满等四十余人于闽、广，示惩创。而稍用王英策，闭嘉峪关，命西域诸贾人归怨阿黑麻，以携其党。”从之。乃闭嘉峪关，绝西域贡。时西域诸胡皆言：“成化间，我入贡，皇帝先遣中贵人迓我河南，至京宴赐甚伙。今不抚我，我泛海万里贡狮子，谓我开海道，却不受。即从河西贡者，赏宴亦薄。天朝弃绝我，相率从阿黑麻，且拒命，中国能奈我何。”阿黑麻遂复入据哈密，自称可汗，大掠罕东诸郡。谍言：“土鲁番用云梯攻肃州，且躏甘州。”文升曰：“是虚声恫喝我耳！土鲁番至哈密十数程，中经黑风川，哈密至苦峪又数程，皆绝水草，贡使往返驮水行。我第整师旅，谨斥堠，俟彼至肃州，出奇纵击，以逸待劳，可匹马不返也。”
八年春正月，阿黑麻西去，留其将牙兰与撒他儿率精锐二百守哈密。牙兰机警，骁勇绝人，能并开六弓，夜宿十徙，虽近人莫知所在。哈密胁从者，皆慑服不敢动。其雄黠者反从之，教以挠中国之术。马文升闻之，曰：“是可袭而执也。”召肃州指挥杨翥至计事，抚其背曰：“尔谙番情，悉西域道里。今欲擒斩牙兰，策安出？”翥言：“罕东有间道可进兵，不旬日达哈密。”文升曰：“如若言，以罕东兵三千为前锋，我师三千后继，各持数日熟食，兼程袭之若何？”翥称善。而甘肃巡抚都御史许进亦以方略闻，且曰：“不斩牙兰则天威不振，土鲁番终不知惧。”文升乃即以前策属之。遣副总兵彭清统锐卒由南山驰至罕东，即调罕东诸番兵，乘夜倍道袭牙兰。冬十一月，许进及总兵刘宁抵肃州，驻师嘉峪关外。迟罕东兵不至，乃偕彭清循大路行，以水草乏绝不得驰。牙兰讠知，乘千里马宵遁，惟余番人八百，登台自保。师入哈密，得陕巴妻女并牛羊三千，斩级六十。拔哈密胁从者八百余人还。我士马乏粮，多物故。文升徒取空城，竟失牙兰。然西域亦自是颇惮中国。上念边吏冒险出塞，进等及太监陆り皆以功升秩。
九年三月，阿黑麻自将撒他儿等复袭哈密，据之。先是，王师入哈密，牙兰遁归。阿黑麻方与赤斤蒙古卫相雠攻，不能大发兵。使别将将轻骑五百，图复哈密，复为赤斤蒙古所邀，
杀殆尽。至是，乃自率兵下之，令撒他儿、奄克孛刺居守。撒他儿不敢守哈密，就刺木城驻军。奄克孛刺密结瓦刺小列秃，袭斩撒他儿还府哈密。阿黑麻遣兵围之，哈密人举火，小列秃来援，退走。
十年冬十月，阿黑麻以绝贡失互市。又自许进抚甘肃，小列秃及■克力等部，中国挠之，窘甚。令其兄马黑上书，愿悔过。还陕巴及金印，易前四十余使，予贡如故。马文升恐挟诈，请俟陕巴金印至甘州，始取写亦满等于闽、广。十一月，起前左都御使王越，总制甘、凉等处边务，经略哈密。
十一年秋八月，复封陕巴为哈密忠顺王。先是，都御史王越出河西，而陕巴至甘州。越乃令三种都督，回回则写亦虎仙，畏兀儿则奄克孛刺，哈刺灰则拜迭力迷失，共佐
陕巴。奄克孛刺以罕慎弟，与陕巴不协，乃妻陕巴以罕慎女结好。遂赐陕巴蟒玉大帽，为忠顺王，而释写亦满等西归。会越卒，哈密三种人久厌兵，初以国乱，入居甘肃境上，射猎为生，不愿归哈密。文升请留家之半肃州，往来自便。
十二年春正月，遣兵护忠顺王陕巴还哈密，以都督写亦虎仙、奄克孛刺、拜迭迷失三种辅之，主国事。土鲁番诸部许复入京朝贡，劳赐良厚。已而陕巴嗜酒，掊克诸部，阿孛刺等咸贰。
十七年春三月，阿孛刺阴构阿黑麻，迎其次子真帖木儿来王哈密，陕巴弃城走沙州。边吏遣指挥董杰及奄克孛刺往谕部众，迎陕巴还，阿孛刺不从。杰等遂擒杀阿孛刺并其党六人，余怖服。乃别令都指挥朱勒兵送陕巴复王，而以真帖木儿还土鲁番。真帖木儿时年十三，其母亦罕慎女也。会阿黑麻死，诸子雠杀，真帖木儿惧，不敢还，愿依奄克孛刺，曰：“吾外祖也。”守臣恐与陕巴嫌，乃携还，使居甘州。而其兄满速儿寻定国乱，自立。
武宗正德元年秋九月，忠顺王陕巴死，子拜牙郎嗣位，淫虐不亲政事。八年春二月，真帖木儿还土鲁番。先是，满速儿称速檀朝贡，上书求真帖木儿。兵部议质所爱，
不予。寻逸出城，追获之。七年冬，始令哈密三都督送真帖木儿西还。至哈密，奄克孛刺欲止之，写亦虎仙、满刺哈三不可，护至土鲁番。以国情输满速儿，潜诱拜牙郎叛中国。拜牙郎淫暴，心怵属部谋害，欲掩奄克孛刺往。不从，奄克孛刺奔肃州。八月，拜牙郎弃城叛归土鲁番，满速儿令头目火者他只丁与写亦虎仙、满刺哈三取金印，守哈密。又令火者马黑木等至甘州索赏。哈密诸部乃译书言：“拜牙郎弃国从番，乞命将守哈密。”巡抚赵鉴谬谓：“满速儿忠义，守城勤劳。”命抚戎官赐之金币。抚戎官入哈密，满速儿亦率众至，分据拉木等城。真帖木儿又言：“河南大饥，人死亡且半。甘州城南黑河可引灌城。”于是满速儿及火者他只丁、牙木日夜聚谋侵甘肃矣。
九年秋八月，命右都御史彭泽总督甘肃，统延宁、固原诸镇兵，经略土鲁番。满速儿既据哈密，遗责镇巡索金币万，赎哈密城印。总制都御史邓璋以闻，故有是命。
敕都督奄克孛刺、写亦虎仙等共守哈密、赤斤等卫，如遇土番内侵，并力捍御。十年春正月，土鲁番火者他只丁寇赤斤、苦峪诸处，杀掠甚惨。彭泽抵甘州。复遗泽书，索金币。泽度满速儿强，未易兵定，番戎
可以利啖，乃以缯绮二千，白金器，遣通事火信同写亦虎仙入土鲁番，说令和好。满速儿喜，许增币归金印土地。泽不俟报，遽上言：“速檀满速儿畏威悔祸，已还哈密侵地及金印。”四月，遂召泽还京。巡按甘肃御史冯时雍言：“泽处置失宜，讲和辱国。”兵部尚书陆完寝其奏。满速儿谍知兵罢，益骄，四出侵掠关外诸卫，及结瓦刺寇我河西，且遣人索所许增币归印。
十一年秋九月，土鲁番复据哈密，侵肃州。初，彭泽既召还，赵鉴亦去陕西，左布政使李昆代鉴巡抚甘肃。满速儿以金印来归，兵备副使陈九畴语昆曰：“彭总督遇事多模棱，何面目立天地间！”昆不能违，以杂币二百贻之，令送拜牙郎还国，质留来使虎都六、撒者儿縻其意。满速儿闻留二使，怒，令火者他只丁、牙木兰复据哈密。而身引万骑，直犯肃州。总兵史镛欲自甘州来援，九畴以乏食止之。肃州急，乃以游击芮宁出御。土鲁番锋锐甚，芮宁阵没，亡七百骑。兵迫城下，哈密降回居肃州城，颇为内应。九畴廉得其情，收系诸回，及都督失拜烟答等。凡衷甲者，捶杀之，婴城守。调属部兵劫其老营，而潜遣使诱瓦刺捣巢穴，破其三城，满速儿狼狈走。副总兵郑廉及奄克孛刺尾击，败之瓜州土鲁番乃引去。九畴遂发写亦虎仙倾陷哈密状。满速儿复请和，巡抚李昆以闻。时方命彭泽及中使张永视师，疏至罢遣。而满速儿实无意和，又不归拜牙郎。九畴谓：“土鲁番不臣，宜绝其使，勿通。”与昆异议。兵部尚书王琼修郄泽，雅右昆，且忌九畴功，日媒孽河西事。
十二年夏六月，失拜烟答子米儿马黑麻方入贡在京，觇知王琼与彭泽郄，突入长安左门讼冤，下锦衣卫。会兵部三法司奏行河西讯报，琼因发泽欺罔辱国，及陈九畴轻率激变罪。逮昆、九畴至，请定鞫。户部尚书石曰：“大夫出使于外，苟利社稷，专之可也。”王琼曰：“纳币寇廷，致贻后患，利乎不利乎？”众不能夺，泽几不免。大学士杨廷和善泽，得与九畴并削籍，昆谪浙江副使。已刑部会讯，并脱写亦虎仙死。上幸会同馆，写亦虎仙以秘术干进，得赐国姓，随上南征。
十六年夏四月，帝崩，世宗践祚。六月，逮兵尚尚书王琼下狱，谪戍榆林。言官劾其忌功，陷彭泽、陈九畴也。遂起彭泽兵部尚书，九畴佥都御史巡抚甘肃。写亦虎仙论斩，死狱中。
世宗嘉靖元年秋八月，土鲁番满速儿大举入寇，以二万骑入甘州。都御史陈九畴率众先登，力战，解甘州围。满速儿走肃州，九畴乘夜倍道间抵肃州，夹击破之。杀其骁将火者他只丁，众哗，满速儿中流矢死，遂以闻。时上以河西危急，方遣兵部尚书金献民、都督杭雄济师，至兰州，闻捷。用九畴议，迁其使，闭关绝贡，而满速儿故无恙也。满速儿归，路遇亦不刺兵，复邀击之，大创去。
四年春二月，土鲁番牙木兰复据哈密，率众入沙州，侵及肃州。五年春三月，命尚书王宪提督陕西边务。先是，起杨一清提督军务，一清听羁縻土鲁番还城印。未几，召入阁，以宪代。宪尽出
平凉羁留贡使，往谕土鲁番。令悔过伏罪，归我哈密。七年春正月，起王琼为兵部尚书，兼右都御史，提督陕西军务。初，哈密二种避雠内徙，一居肃州东关，一居金塔寺诸处。陈
九畴议移肃州北境弃地，以杜后患。大学士杨一清以各部一旦外徙，不北合瓦刺，必西连察台，徒足召衅。议遂寝。寻王宪为提督，复遣使往谕之，土鲁番亦未肯服。而杨廷和坐议礼罢，彭泽亦去职。张璁、桂萼等用事，方雠廷和。知王琼故怨之，言：“哈密不靖由彭泽，泽以廷和曲庇。惟急用琼，西鄙乃可宁也。”至是，遂以琼代宪总督。
琼被用，即上书论泽、九畴事，言：“满速儿实不死。”按验九畴诬罔，璁、萼拟坐斩，并罪廷和。刑部尚书胡世宁力争，“九畴虽上首功失实，然其人忠勇，再保河西有功，为土鲁番所忌”。得不死，戍边。泽、金献民归里，廷和得免。
十二月，牙木兰率众来归。牙木兰者，本曲先人。幼为土鲁番所掠，黠而善兵，满速儿倚之。与写亦虎仙等专伺我虚实，且数盗边。至是满速儿令牙木兰据沙州，索羁留贡使，且率帖木哥土巴攻肃州。以迟回欲杀之，牙木兰惧，率■帐二千、老稚万人奔肃州降，乞白城山、金塔寺住牧。未报。满速儿以讨牙木兰为辞，纠瓦哈寇肃州，副使赵载、游击彭浚等拒却之。
八年春二月，置哈密诸部于肃州。满速儿以牙木兰叛，乃遣人贡狮子，因赍译书，言：“愿归哈密城及原掠人口，求牙木兰。”王琼上言：“哈密既归，乞令失拜烟答子米儿马黑麻守之。其所归各番贡使千余人，宜散置沙州。土巴帖木哥部落五千四百人，置白城山。哈密都督■吉孛刺部落置肃州东部。赤斤都督刺南东置肃州北山金塔寺。罕东都指挥枝丹置甘州南山。”且欲缚牙木兰予之。下兵部议，廷臣颇言哈密难守，詹事霍韬力言：“置哈密者，离西北之交，以屏藩内郡。或难其守，遂欲弃之。将甘肃难守，亦弃不守乎？太宗之立哈密，因元遗孽力能自立，借虚名以享实利。今嗣王绝矣，天之所废，谁能兴之！惟于诸戎中求雄杰能守城印戢部落者，因而立之，毋规规忠顺后可也。”兵部尚书胡世宁言：“先朝不惜弃大宁、交趾，何有于哈密。哈密，非大宁、交趾比也。忠顺自罕慎以来，狎比土鲁番，且邀索我矣。国初，封元孽和宁、顺宁、安定俱为王。安定又在哈密之内，近我甘肃。今存亡不可知，一切不问，而议者独言哈密何也？臣愚谓宜专守河西，谢哈密，无烦中国便。”又言：“牙木兰本属部归正，非叛者，不宜遣还。唐悉怛谋之事可鉴也。”张璁等不听，力主王琼议，安置诸戎于肃州境内。独留牙木兰不遣，如世宁言。
九年冬，满速儿遣虎力奶翁及天方诸使贡方物，复索牙木兰。不予。满速儿欲伺奶翁归，即率诸戎寇肃州。会虎力奶翁归道死，瓦刺又攻其北鄙，我稍息肩。来降人言：“土鲁番欲以哈密城与失拜烟答妻。”兵部因请许土鲁番贡，令三年或五年为期，使十二人入京，余留塞上。是后名存哈密，而金印遂失，忠顺王拜牙郎终不可复。无何，哈密竟为土鲁番所据。诸戎部落皆为荐食，失故土，云翔河西塞。而北寇窟西海，瓦刺巢北山，河西三面，并居寇盗。守臣频岁备羌戎，无暇及关外事矣。
谷应泰曰：环西北鄙部落百千，非叩边而臣，即仰关而攻也。汉武帝开河西四郡，以隔绝南羌，收三十六国，以断单于右臂。殚财陨兵，浮河抵漠，其与蒲桃天马，妄事异域者殊矣。高帝开置甘、肃二镇，势甚孤危。成祖乃设立哈密七卫，西出肃州千五百里，北抵天山，所谓断右臂隔西羌也。取不亡矢遗镞，守不留兵屯戍，百年逋寇，扼其吭而有之，为国西藩，计诚盛哉。英宗即位，土鲁番始盛，控弦数万，奄有哈密，劫其王母。夫晋、楚势钧，犹争新郑；蜀、吴通好，必取荆州。以世守西藩，不能出一旅相存活，仅铸哈密卫印，更赐罕慎，弃地损威，端先见矣。
其后乘丧纳主，尽非长策，阿黑麻既壮，复修夙衅，再杀罕慎，孝宗仍听其款，更立陕巴。至七年，陕巴就执，张海见欺。朝议方主用兵，许进上方略，杨翥议乘间。夫定远以一介使者，决机俄顷。犹然横行绝塞，诸部怵息。至甘英抵条支，历安息，临西海。而进等策召罕东，罕东不赴；计斩牙兰，牙兰宵遁。兵不遇敌，死亡略尽，仅得空城，为世口实，中国长技，盖可见矣。自此以后，贺兰以外，不见汉室旌旗；成纪以西，无复李家部曲。然土鲁犹心惮中国，蒲伏纳土。自武宗时，忠顺王拜牙郎弃城抱印归番。而番长乘衅移书边将，责取金币赎还城印。巡抚彭泽复私许缯币，邀功恢复，罪过王恢，辱浮广利。自西方用兵，几四十年，土番未尝一矢及关也。自此心轻中国，径薄甘、肃，中国稍稍被兵焉。
封疆之寇未除，中朝之斗旋作。左袒彭泽者辅臣，力排彭泽者司马。讼大礼者，又借封疆为赤帜；修小隙者，还假通敌为兵端。嫉辅臣之激，始许彭泽之欺；发主帅之谋，并陷九畴之罔。去年对簿，今岁赐环；暮入军门，朝流荒徼。置大帅如奕棋，视岩疆如孤注。而河西以外，拱手授之他人。若夫天府金汤，弃同敝屣，而西藩瓯脱，又当罪从末减矣。 

卷四十一



○平固原盗
宪宗成化四年夏四月，固原土达满四叛，据石城。初，洪武中，平陕西，故元平凉万户把丹率众归附，高帝授平凉卫千户。其部落散处开城等县，号土达。以畜牧、射猎为生，家
多殷富。把丹孙满四，以赀力雄诸族。成化初，孛来毛里孩内侵，土达李俊者，独以羊酒奉孛来。孛来喜，赐以马，俊遂有北徙意。致仕都督张泰牧鸣沙州，与土达邻，张把腰等时时假寇盗劫掠之，泰以状闻于巡抚陈介。会有通渭县民避徭役，匿满四所，陈介下吏捕治之。满四素纵佚不知法，颇危惧。参将刘清初至，指挥冯杰敛诸土达贿利为馈。李俊素狡黠，遂以言激满四等为乱。满四侄满为平凉指挥，有司移檄平凉卫，捕满四、张把腰甚急。素■，不知满四等异谋，率众往捕。满四知之，俟至，佯许归罪有司，绐遣其众散，遂劫，号集诸土达，以四月叛，入石城。
石城在众山中，去平凉千里。四面峭壁数十仞，无径，非引绳不可登。西山顶平，可容数千人。山罅皆墙，高二三丈。城中有数石池可汲，池外设栈道，而栈道下则筑小城护之。前有小山高数仞，如拱壁状。山后悉筑墙，高二丈五六尺。各留小门，仅容单骑。城外皆乱山，盖昔人造之避乱者，不知所始。满四等往猎射，故熟知其险可据。而先掘地，得前代行帅府印，心动，遂叛，入居之。其徒相率伪尊四为招贤王、李俊顺理王，散劫甘州。旋攻固原千户所，李俊战死。刘清自靖卤率众驰战，不利。都指挥邢瑞、申澄率各卫军往捕，战于城下。兵败，申澄死之。贼势大振，民失职者多从之，远近震骇。
五月，敕陕西巡抚都御史陈介，总兵宁远伯任寿、广义伯吴琮，巡抚绥延都御史王锐，参将胡恺各率所部兵讨之。秋七月，宁夏兵先至，介等不候绥延兵，自固原急趋蔡祥堡。夜二鼓，营垒始定，军士劳疲。比晓，即出架梁顺岭而行。去石城十里许，贼数千出迎，请降。有卒冯信颇知兵，言于介等曰：“贼虽降，诚伪叵测。然我军夜至，未休暇即行，且乏水饮，力疲矣，不可战。姑听彼请缓师，徐议攻讨。”吴琮叱之曰：“贼计款我兵至此，岂可退乎！”遂麾兵进。贼遁去，至城，遂驱牛羊数千在前，而精兵后继。时贼尚无兵械，执木挺而斗，官兵大败。任寿、吴琮俱退保东山。陈介欲自杀，左右救免。遗失军资甲械千数，兵有被围在山者皆，尽歼焉。贼乃益猖獗，凡系土达，尽逼入城。时截静宁州道，掠夺甘肃粮运无算。且声言欲窥陕西。事闻，逮陈介、任寿、吴琮、刘清、冯杰等下锦衣狱。命都御史项忠总督军务，总兵刘玉、参将夏正率京营兵，并发陕西三边兵五万人往讨之。起大理寺少卿马文升为都御史，巡抚陕西协剿。
冬十月朔，项忠、马文升先后至固原。明旦，于营外得贼所遗书，求宥罪，容居石城，免其徭役。众知为缓兵计，置之。忠等议进兵方略，令善画者图其山谷形。分六路进兵：忠与文升等屯中路，山莽金佛沟进；延绥巡抚王锐、参将胡恺由李俊沟进；伏羌伯毛忠由木头沟进；右参将夏正由乱麻川进；都指挥姜盛由墨城子进；副总兵林盛由好水川进；都指挥张英由驴母川进。期三日诸路少出兵尝贼，且探地势，后乃大举。比至城外，贼来迎敌，延绥兵恃勇轻进失利。明日，复会战。贼佯败，敛众入城。伏羌伯毛忠麾其兵，进据木沟。翼日，忠督精锐四千先登，夺山北三峰，又夺山西四峰，与各路官军会，进攻石城，擒斩甚众。忠为流矢所中，还至半山而卒，诸军皆却。刘玉被围城下，众溃，[C054]中流矢。项忠斩退缩千户一人以徇，众惧，不敢退，玉得免。项忠以兵败忧失色，文升曰：“胜负常事耳。况贼死亦多，势已不振。此时黄河未冻，贼不能北徙，无深忧，可徐图之。”
朝廷闻毛忠败死，兵部尚书程信、抚宁侯朱永、定襄伯郭登等议，恐贼连北寇，奏遣朱永率京兵四万往益师。朱永欲张大其事，请定赏格乃行。事下阁议，大学士彭时知贼可平，嫌其张皇。会项忠报军中事至，时曰：“贼四出掠，信可虑。今入保山，我师围之甚固。贼已困，行当就擒矣。京兵何庸再出？”大学士商辂亦曰：“观项忠布置，贼不足虑也。”程信忿其言不行，出危言曰：“项忠军若败，必斩一二人，然后发兵去耳！”时廷臣群然附和，谓：“不出师，必遂失关中。”多尤时轻敌。时曰：“观项忠疏曲折，保无虞也。”诏问忠：“须益兵否？”忠上疏言：“京军怯，不谙战，益之无补。请命永率精兵五千沿边西。得贼平报，止不来；未平，则西，戮力攻之。”信等以忠异已，各煽浮言。会有星孛于台斗，中外汹汹。占者以为木在秦州不利西师。忠闻之，曰：“贼虐害生灵，恶贯滔天。今仗皇威问罪，师直而壮。兵法曰：‘禁祥去疑。’昔李晟讨朱Г，荧惑守岁，卒以成功。今类此。”乃不待援师至，即督兵攻围。贼坚壁不出战，文升与忠谋曰：“贼城中无水，刍粟亦渐乏。若绝其刍汲，则釜鱼当自毙矣！”忠然之。令官军掩捕。刍汲者多被擒，乃知城中无水。忠等日引兵至城下挑战，至暮引还，以疲之。贼信胡神，神降曰：“若今日出战，胜则利；不胜已矣。”是日，贼一出，败归，始大惧。会调甘州兵三千至，乃益兵攻城。兵已登山，山高险，卒不能克。会日暮，兵在山上者数千人，未能退，方惧。贼亦自危，诈请降。忠等遂许之，以退山上兵。贼邀忠、文升等诣城下与语，忠与刘玉皆单骑往。贼数百人擐甲驰绕门外以示武。文升在沟外，贼来邀，亦赴之。帅数十骑往叱贼，使敛兵。满四等诉被刘参将、冯指挥激变故，乞宥死，请降。忠等言：“刘、冯二人，朝廷已械赴京，下狱矣。尔速降，朝廷必宥尔死。”又问满曰：“尔被劫入城，非反者。”乞命，忠等遂纳其降，抚归营。而满四狐疑，复走上山。明日，复设木栅请战，不降。
十一月，诸将相持久。时天寒甚，士卒堕指。忠等言曰：“师老矣，恐生他变。即黄河冻，倘有外警，我师岂能久驻？倘贼乘问突出，与西戎合，患有不可言者，须急攻城破之。”众不能决。文升议欲缚木为厢车，渡濠攻城。众恐多伤人，不果。然贼见攻具甚惧，渐有出降者，忠等皆给票纵之归。贼闻，出降者益众。
有杨虎狸者，最骁悍，满四所任倚。夜使虎狸出营远汲，被擒。忠先扬言斩之，虎狸乞命。仍谕之顺逆，许以不死，解所束金钩赐遣之，令为内应。刘玉刮刀与誓，曰：“尔能生擒满四，或杀之来，朝廷有赏格，必不尔负。”虎狸请自效，且曰：“贼兵精，当以计移其精骑于山上。诱四出东山口出战，可擒也。”忠等厚抚慰遣之。明日，整兵至山下。东山口系延绥兵所守，忠等不欲泄，谓其将曰：“尔暂休，今日余代尔守。”乃令人登高觇之，见一人乘白马出城，即满四也。既而果有精兵驻山上，忠等始信虎狸约，乃伏兵东山口。满四出，诸军竞前扑之，伏兵四起，满四仓皇突阵坠马，遂就擒。斩首七千余级，俘获二千余。文升欲乘胜捣城，忠恐仓猝难拔，遂以满四归营。乃奏捷，止援兵。
明日，城中复立旧达官火敬为主。忠等乃遣侦夜探城下，贼北行即捕，南行勿追。盖欲散其党，使易成擒。刘玉欲撤兵退，令贼自解散。忠曰：“贼自叛逆以来，前后大小三百余战，杀我一伯、三指挥，官军死者数千人。今若纵之逸去，他日必为陕患。”乃屯兵日觇之。贼度不能支，一夜溃走散去。因发兵分捕，复斩首数千级。满四从子满能者，最骁捷，逸去。询其党，知入青山洞。乃用火薰之出，亦就擒。并获家属百余口。诸营搜山，又获贼五百余人，幼男妇女不下数千人，尽分给诸军。惟宥杨虎狸家。文升谓忠曰：“石城之险，非尽毁前后所筑墙垣，恐后有叛者，必据此为巢窟。”遂令万人悉平之，立石纪平贼岁月于山。余贼百余人，走据彗帚山。会有报西戎入套，乃留精兵三千人伺剿余贼，忠等还固原。时生擒千人，惟满四、火敬等并各罪大者械送京师，余八百人就军中斩之。捷奏至，人始服彭时料敌明审，镇静得体云。初，忠日披坚于石城下，矢石如雨，略不退怯。文升劝其持重，忠曰：“奉命讨贼，久无成功，死所甘心。”时论伟之。
五年正月，彗帚山贼首毛哈喇被获，诛之。余贼解散，忠等下令各归农业不问。奏于石城北古西安州增设一千户所，设兵防守之。忠等遂班师，论功升赏有差。
谷应泰曰：太祖之平陕也，元部落把丹率众归附，授平凉卫千户。以畜牧射猎为生，颇饶乐足用。而成化初年，把丹孙满四，又以赀雄诸族。然招纳亡命，抵触文网。石勒倚啸东门，刘渊请归会葬，盖未尝一日忘北徙也。乃以抚臣陈介捕治逋逃，参将刘清敛钱馈赠，而遂听李俊之狡黠，劫满以鼓乱。然不西通甘肃，东屯河套，而但入据石城，凭险负固者，此直缓死之图，非有启疆之志也。
夫石城去平凉千里而遥，缘峭壁十仞而上。绳行悬度，四面陡绝，昔人经营以避祸乱者。万年奄有氐服，岂居坞之中；刘曜入据长安，匪保桃源之境。吾知满四者，特偾辕之小犊，非飞食之攫兽矣。比至陈介出讨，贼众伪降。斥冯信缓师之谋，用吴琮进兵之策。薄城一战，军尽歼焉。假令禁马谡之轻出，则街亭无败；用许历之据险，则阏与可胜。介实轻敌，罪则奚辞。
若夫项忠身冒矢石，马文升躬擐甲胄，图山谷则聚米成形，断樵牧则困兽自毙。而且金钩阳虎狸，刮刀誓赏格。数月之内，俘献京师，功垂竹帛。乃知岳节使之神算，竟定湖、湘；祭征卤之奉公，终摧陇、蜀者也。然其始王师屡挫，兵力单微，中外汹汹，颇言星孛不利西方，书生岂能料敌。而忠以晟讨朱Г，荧惑守岁；安拒苻坚，郢部遣罢。岂非意思安闲，知彼知此者耶！
总之，办贼之方，由于将帅；命将之略，本于政府。所喜者，彭时断其就擒，商辂钦其布置。夫论思密勿之地，决胜千里之外，比于真长料桓温之必克，郄超识谢玄之有成，犹为过之。而彼张解设难，发言盈廷，岂非肉食者鄙哉。若夫丹穴之逃，熏以萧艾，东门之役，撤其关梁，则尤长驾远驭之规，毋俾易种于兹邑也。 


卷四十二



○弘治君臣
宪宗成化二十三年九月壬寅，皇太子即位，诏赦天下，以明年为弘治元年。妖人李孜省伏诛，妖僧继晓发原籍为民，太常卿道士赵玉芝、
邓常恩谪戍边，番僧国师领占竹等悉革职。斥佞竖梁芳、陈喜等往孝陵司香。先朝妖佞之臣，放斥殆尽。继晓寻伏诛。冬十月，召致仕南京兵部尚书王恕为吏部尚书。初，太监怀恩
以直道屏居凤阳，上素知之，至是召还。恩言大学士万安谀佞，王恕刚方，请上去安而召恕，遂有是命。恕至京，庶吉士邹智往语之曰：“三代而下，人臣不得见君，所以事事苟且。公宜先请见君，实时政不善者，历陈上前，庶其有济。一受官职，更无可见时矣。”恕善其言。时恕负重望，其居冢宰，铨政多厘正焉。
十一月，大学士万安罢。先是，安结万贵妃兄弟，进奸僧继晓以固其宠。与李孜省结纳，表里奸弊。上在东宫，稔闻其恶。至是，于内中得一箧，皆密术也。悉署曰“臣安进”。上遣怀恩持至阁下，曰：“是大臣所为乎？”安惭汗，不能出一语。已而科道交章论之，遂命罢去。安在道犹夜望三台星，冀复进用。寻卒。
礼部右侍郎丘浚进所著《大学衍义补》，擢礼部尚书。先是，浚以真西山《大学衍义》有资治道，而治国平天下之事缺焉。乃采经、传、子、史有关治国平天下者，分类汇集，附以已意，名曰《大学衍义补》。至是书成，进之。上览之，甚喜，批曰：“卿所纂书，考据精详，论述该博，有辅政治，朕甚嘉之。”赐金币，遂进尚书。仍命礼部刊行。十二月，加祀先师孔子笾豆舞佾。
孝宗弘治元年春正月，召南京兵部尚书马文升为左都御史，文升陛见，赐大红织金衣一袭。盖上在东宫时，素知其名故也。文升感殊遇，自奋励，知无不言。
闰正月，诏天下举异才。二月，上耕籍田毕，宴群臣，教坊以杂伎承应，或出亵语。文升厉色曰：“新天子当知稼穑艰难，岂宜以此渎乱宸聪！”即斥去。
时山陵未毕，而中官郭镛请选妃以广储。谢迁力言不可，文升主之。御史以纠仪下狱，文升谓“即位之初，不宜辄罪言官”。于是得释，时论伟之。
三月，上视学，释奠先师，吏部尚书王恕请加礼于孔子前，特用币，改太牢。起用谪降主事张吉、王纯，中书舍人丁玑，进士敖毓元、李文祥。先是，五人并以言事远谪，南京吏部主事储上言：“五人者，
既以直言徇国，必不变节辱身。今皆弃之岭海之间，毒雾瘴气，与死为伍，情实可悯。乞取而之风纪论思之地，则言论风采必有可观。与其旋求敢谏之士，不若先用已试之人。”上命吏部皆起用之。
少詹事杨守陈上开讲勤政疏，上嘉之。初开经筵。讲毕，赐讲官程敏政等茶及宴，上皆呼先生而不名。吏部尚书王恕上言：“正统以来，每日止一朝，臣下进见，不过
片时。圣主虽聪明，岂能尽察，不过寄聪明于左右。左右之人，与大臣相见者不多，亦岂能尽识大臣贤否。或得之毁誉之言，或出于好恶之私。欲察识之真，必须陛下日御便殿，宣召诸大臣详论治道，谋议政事，或令其专对，或阅其章奏。如此非惟可以识大臣，而随材任使，亦可以启沃圣心而进于高明矣。”
马文升条时政十五事，曰选廉能以任风宪，禁摭拾以戒贪官，择人才以典刑狱，申命令以修庶务，逐术士以防扇惑，责成效以革奸弊，择守令以固邦本，严考课以示劝惩，禁公罚以励士风，广储积以足国用，恤土人以防后患，清僧道以杜游食，敦怀柔以安四裔，节费用以苏民困，足兵戎以御外侮。上嘉纳之，悉施行。于内节用一条，云：“一应供应之物，陛下量减一分，则民受一分之赐。”言尤剀切。
夏四月，右庶子张升劾大学士刘吉，不报。先是，大学士万安、尹直既劾罢，吉附阿科道，建言当超迁，待以不次之位。升遂上疏言：“应天之实，以人才为先，人才以辅臣为先。初科道以万安、刘吉、尹直为言，安与直以次罢遣，惟吉独存，遂建言超迁科道。自是无复肯言，而群臣靡然附之。李林甫之密口剑腹，贾似道之牢笼言路，吉实合而为一。请亟遣斥，以应灾异，以回天心。”不报。御史魏璋附吉劾升，迁南京工部员外。
六月，王恕上言禁文职夺情起用。上从之。冬十二月，徽州教谕周成进《治安备览》，谓商鞅有见于孔门立信之说，少詹事程敏政摘其狂妄。置不问。
二年春正月，左赞善张元祯上疏，言定圣志，一圣敬，广圣知，劝行王道，反复万言。上嘉纳之。二月，御史汤鼐、寿州知州刘下狱。先是，万安、刘吉、尹
直在政府尝语鼐：“朝廷不欲开言路。”鼐即以其言劾之。已而安、直皆免官，鼐与李文祥等以为小人退，则君子进，虽刘吉在，不足虑也。吉使客徐鹏啖御史魏璋以殊擢，使伺鼐。鼐家寿州，知州刘与书，言梦一人牵牛陷泽中，鼐手提牛角，引之而上。人牵牛，象国姓。此国势濒危，赖鼐复安之兆也。鼐大喜，出书示客。璋以劾之，谓其妖言诽谤。下锦衣狱。辞连庶吉士邹智，智身亲三木，仅余残喘，神色自若，无所曲挠。议者欲处以死。刑部侍郎彭韶辞疾，不为判案。获免，左迁广东石城吏目。大理寺评事夏钅侯上言：“主事李文祥、庶吉士邹智、御史汤鼐等皆以言获罪，实大学士刘吉误陛下。岂知刘吉之罪，不减万安、尹直乎？”疏留中，钅侯谢病归。
五月，以刑部侍郎彭韶为吏部左侍郎。王恕为尚书，得韶为贰，皆不避权贵，请谒路绝。六月，京城及通州大雨水，溢坏庐舍，人多溺死。诏求直言，
兵部尚书马文升上疏言：“正心谨始，以隆继述。禁奇巧，却珍贡，慎毁誉，重咨询，抑外戚，开言路。”所司议行之。三年春三月，中言乞鹰坊、牧马场千顷。户部尚书李敏言：“场
止二百余顷，余皆民业，安得夺耕种之地以为飞走之所！”上从之。夏四月，定预备仓。冬十一月，有星孛于天津，诏大臣直言时政得失。吏部侍郎彭
韶言：“正近侍，慎官爵，厚根本，减役钱。”上嘉纳之。礼部尚书耿裕率群臣条时政七事，上谓“有防微杜渐之意”。左侍郎倪岳上言：“当今民日贪，财日匮，宜节俭以为天下先。”又言：“减斋醮，罢供应，省营缮。”上俱采纳焉。
四年春正月，南京国子祭酒谢铎上言修明教化六事：择师儒以重教化之职，慎科贡以清教化之原，正祀典以端教化之本，广载籍以永教化之基，复会馔以严教化之地，均拨历以拯教化之弊。
三月，御史邹鲁诬奏刑部尚书何乔新受馈遗，下狱。先是，乔新每重王恕，不平刘吉，吉衔之。会邹鲁谋升大理寺丞，乔新荐魏绅补之，吉遂嗾鲁有是奏。
礼部尚书耿裕上疏禁自宫，从之。秋八月，吏部尚书王恕恳疏求致仕，不许。恕时有建白，众议谓业已行矣。恕言：“天下事苟未得其当，虽十易之不为害。若谓已
行不及改，则古之纳谏如流，岂皆未行乎？”恕遇事敢言，有不合，即引疾求退，上每温诏留之。九月，大学士刘吉罢。时上欲封张皇后弟伯爵，吉言必尽封周、
王二太后家乃可。上恶之，使中官至其家，勒令致仕去。初，吉屡被弹章，仍进秩，人呼为“刘绵花”，谓其愈弹愈起也。或告吉监中老举人为之，吉因奏举人三次不中者，不许会试。至是禁除。
冬十月，命礼部尚书丘浚兼文渊阁大学士。
五年春二月，右谕德王华上疏，略曰：“每岁经筵，不过三四御，而日讲或间旬月始一行，则缉熙之功，毋乃或间。虽圣德天健，自能干干不息，而宋儒程颐所谓‘涵养本源，熏托德性’者，必接贤士大夫之时多，宦官宫妾之时少，后可免于一暴十寒之患。”上嘉纳之。
三月，巡抚保定都御史史琳奏“宦戚假供应夺民园”。诏罢还之。夏四月，大学士丘浚上疏言时政之弊，大略言：“陛下端身以立本，清心以应务。谨好尚勿流于异端，节财费勿至于耗国，公任用
勿失于偏听，禁私谒以肃内政，明义理以绝奸佞，慎俭德以怀永图，勤政务以弘至治。度可以回天灾，消物异，帝王之治可几也。”因拟为二十二条，以为朝廷抑遏奸言，杜塞希求，节财用，重名器之助，凡万余言。上览奏甚悦，以为切中时弊。太监李广以城垣工完，乞恩量加内官俸级，王恕力持不可，止之。
五月，遣廷臣赍内帑银，赈杭、嘉、湖大水。冬十月，中官传旨，以通政经历高禄为本司参议。吏部尚书王恕、侍郎周经执奏止之。十一月，停止生员吏典开纳事例，王恕言：“永乐、宣德、正统
间，天下亦有灾伤，各边亦有军马，当时未有开纳事例，粮不闻不足，军民不闻困弊。近年以来，遂以此例为长策。既以财进身，岂能以廉律已。欲他日不贪财害民，何由而得乎？”上从之。
六年春正月，诏考察官未及三年被黜者，复其官。从大学士丘浚之言也。三月，亢旱，求直言。吏部左侍郎张悦上弭灾五事，并修德、图治二疏。上嘉纳之。
吏部尚书王恕致仕。时大学士丘浚与恕俱阶太子太保。一日内宴，浚以内阁位恕上，恕以已冢宰，不宜居礼部尚书下，颇有言。会太医院判刘文泰援例求进，事下吏部，格不行。文泰讦奏恕变乱选法及不当令人作《大司马王公传》，详述留中之疏。浚谓恕卖直沽名。恕上疏自劾，乃下文泰狱。恕求去益力，诏允之，命乘传归。于是言官交章劾浚冒嫉妨贤，上不听。
秋七月，京师大雨雹，礼部尚书倪岳疏弭灾急务，劝上勤圣学，开言路，止无功之赏，停不急之役，黜奸贪，进忠直，上嘉纳之。七年冬十月，西域进狮子，礼部尚书倪岳言：“狮者外域之兽，
真伪不可知。使真，非中国宜畜；非真，无为外域所笑。”诏还之。
八年三月，中官传旨命内阁撰《三清乐章》。大学士徐溥等上言：“三清乃邪妄之说，黩于祭祀，时谓勿钦。且设内阁者，实欲其议政事，论经史，弼正得失，奈何阿顺邪说，以取容悦也！”乃止。
十月，诏取番僧领占竹至京，礼部尚书倪岳执奏，给事柴升上言其诞妄，引孟轲、韩愈为证，反复数千言。上读之而悟，诏中止。天下诵之。十二月，倪岳类奏各处灾异，上令诸廷臣同加修省。先是，四
方报灾异，礼部类集，凡岁终一覆，以为故事。岳乃以日月先后，汇分条析，末复援经史，恳切为上言之。户部主事胡上疏言：“灾变异常，皆由奸宦杨鹏、李广所致。”不报。
</div>
    <div class="pagination">
<a href="明史纪事本末_page18.html">上一页</a><span>...</span><a href="明史纪事本末_page14.html">14</a><a href="明史纪事本末_page15.html">15</a><a href="明史纪事本末_page16.html">16</a><a href="明史纪事本末_page17.html">17</a><a href="明史纪事本末_page18.html">18</a><span class="current-page">19</span><a href="明史纪事本末_page20.html">20</a><a href="明史纪事本末_page21.html">21</a><a href="明史纪事本末_page22.html">22</a><a href="明史纪事本末_page23.html">23</a><a href="明史纪事本末_page24.html">24</a><span>...</span><a href="明史纪事本末_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
