<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 9 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 9 页/共 43 页
  </h1>
  <div class="content">
   成祖永乐元年春正月十三日，建文帝至云南永嘉寺。初，帝期从亡臣以三月复至廖平家，至是，留永嘉寺，颇安适，将以明年游天台，而诸臣以帝旧约，俱集于襄阳廖平家。适冯■自云南来，传帝命止之，令诸臣无烦往来，各散去。
二年春正月，建文帝离云南，由重庆抵襄阳，六月入吴，八月八日复至史彬家。时天将暝，彬家已举火矣。帝突至，彬及家人出拜，举酒半酣，帝曰：“我明晨当即去。”彬云：“臣扫门而俟久矣，即有不肃，亦乞见原。欲留师数月，明晨何遽耶？”先是，帝命从亡者俱师弟称，故彬等呼为师。帝泣曰：“彼方急图我。昨于西安道中，见冠盖来者，瞪目视我；此臣我自善之，彼必有以奏也。东南逋臣，屈指先汝，我去政为汝计。”对哭久之，且曰：“此近宫阙，不便。”彬曰：“亦无害。”视帝衣履敝甚，固留三日，命家人制布衣而去。帝为两浙之游，杭州计游二十三日，天台、雁荡计游三十九日。会马二子、稽山主人、金焦亦来石梁间，且云：“诸臣俱约至此，然终不见。”时天气寒，帝返云南，固却诸臣而去。
三年春二月，建文帝至重庆之大竹善庆里，有杜景贤筑室与居，寻舍之而去。尝闻金陵诸臣惨死事，泫然曰：“我获罪于神明矣！诸人皆为我也。”
四年夏四月，建文帝至西平侯沐晟家，留旬日。五月，结茆白龙山。五年冬十二月，建文帝祭死难诸人，自为文哭之。时朝廷侦帝甚密，户科都给事胡氵荧访求张三丰，盖为帝也。帝知之，遂遁迹不
出。六年夏六月，白龙庵灾，程济出山募葺。七年春正月，命太监郑和航海，通西南诸国。时胡氵荧、郑和数往来云、贵间，踪迹建文帝。帝东行，三月，至善庆里，五月，复
至襄阳。廖平家已徙蜀，帝还滇。八年春三月，建文帝复至庵。工部尚书严震使安南，密访帝，
震忽与帝遇于云南道中，相对而泣。帝曰：“何以处我？”对曰：“上从便，臣自有处。”夜缢于驿亭中。帝复结庵于白龙山，颜色憔悴，形容枯槁，夏月患痢，因有戒心，不能出山觅膳，狼狈殊甚。适史彬、程亨、郭节访至，帝相对大恸，随问曰：“汝等携有方物否？”各为献。史彬独有僮，而所献丰，且当年职居禁近，知帝所好。帝遍尝之，曰：“不食此已三年矣！”三人相留许久，帝遣之归，别时痛哭失声。帝属曰：“今后勿再来。道路阻修，一难；关津盘诘，二难；况我安居，不必虑也。”彬等叩首颔命而去。后帝复舍白龙庵他去。
九年春，有司毁庵。夏四月，建文帝至浪穹鹤庆山，其地颇佳，因募建一庵，名大喜。十年春三月，应能卒，四月，希贤卒，建文帝因纳一弟子，名
应慧。十一年夏五月，建文帝南行至甸，六月还。冬十二月，渡马岭，遇寇，适官军至，仅免。十二年夏四月，遣程济募粮。
秋九月，建文帝学《易》数。十三年秋八月，建文帝游衡山，冬十月还庵。十四年夏六月，建文帝足疾发，程济乞药于城西，三日乃反，帝饮获愈。
冬十一月，帝命济录述从亡传，藏之山岩中，帝自为叙。十五年春二月，史彬复至白龙故道，了不见庵，山旁询一老妇，
则曰：“官司毁之矣。”问僧徒，曰：“不知所之。”至是，彬忽与帝遇于鹤庆之大喜庵，深林密树，不下数里。先是，杨应能、叶希贤所建者，甫落成，而两人死，即于庵东葬之。十一月，帝避嚣东行，至衡山。
十六年春三月，建文帝还至黔。十七年夏六月，建文帝始观佛书。十八年夏六月，建文帝命程济移居庵西偏。
冬十月，帝入蜀，程济从，扁游诸胜，登峨眉，有诗云：“登高不待东翘首，但见云从故国飞。”十九年秋七月，建文帝入粤，游海南诺胜。十一月，帝还庵。
二十年夏四月，建文帝避嚣于庵南四十里，名渌泉。二十一年春二月，建文帝入楚，程济从，登章台山，赋吊古诗：
“楚歌赵舞今何在？惟见寒鸦绕树啼。”六月，帝游汉阳，登晴川楼，吟云：“江波犹涌憾，林霭欲翻愁。”七月，帝留大别山。二十二年春二月，建文帝东行，冬十月，与史彬相遇于旅店，
言及榆木川，稍色喜。史彬问道路起居状，答曰：“近来强饭，精爽倍常。”即同彬下江南，至彬家。彬具酒肴于所居之重庆堂，帝上座，程济东列，彬西列。彬有从叔祖名弘者，嘉兴县史家村人也，直入，至堂上，彬不得已，亦与坐。问：“师何来？”彬未答。即起趋出，招彬曰：“此建文皇帝也。”彬曰：“非也。”弘曰：“吾曾于东宫见之。当吾家籍没时，非帝，吾无死所矣。帝实活我，恩无以报。”彬不得已，实告之。即顿首堂下，涕泣问向来状。帝曰：“赖诸从亡者给我衣食，周旋险阻之间，二十年来，战战兢兢。”复大恸。恸已，曰：“今想可老终矣！”弘曰：“帝今欲何之？”曰：“游天台诸胜。”弘曰：“吾当具一日之积随行。”居数日，帝行，戒彬曰：“有叔在，尔勿往也。”弘从之去。十一月，至宁波渡莲花洋。
仁宗洪熙元年春正月，建文帝谒大士于潮音洞。五月，自闽、粤还山，止程济从。闻仁宗崩，帝曰：“吾心放下矣！今后往来亦少如意也。”且悲且喜。
宣宗宣德元年秋八月，建文帝祭从亡诸臣于庵前。二年春正月，建文帝移居鹤庆之静室。秋八月，滇寇乱，帝入蜀，程济从。冬十月，宿永庆寺，题诗
云：“杖锡来游岁月深，山云水月傍闲吟。尘心消尽无些子，不受人间物色侵。”三年夏五月，建文帝游神女庙。秋七月，游黄牛矶。
冬十月，游汉中。四年春正月，建文帝至成都，再宿而去。五月，帝还浪穹。六月，至鹤庆山中。
五年夏四月，建文帝欲稍广其庵，程济等出募。六年春二月，建文帝往陕西。夏四月，至延安。秋七月，南行入蜀。
九月，至夔，阻雪。七年春正月，建文帝入楚，至公安。夏五月，至武昌。秋八月，下九江。
九月，游杭州吴山。冬十一月，游天台。八年春正月，建文帝在赤城。九年夏五月，建文帝复至吴江史彬家，程济从。时彬已死，帝
悲悼久之，慰劳其子倍至。复为会稽之游，八月，还。十年春三月，建文帝往粤西。英宗正统元年秋八月，建文帝还至滇，卜筑旧日之浪穹。二年夏五月，建文帝复游峨眉。
冬十一月，还至浪穹。三年秋七月，建文帝欲往粤西，不果，会有弟子亡去，帝恐迹露，遂有粤西之行。四年夏四月，程济劝建文帝还滇，不听。
五年春三月十三日，建文帝谓程济曰：“我决意东行，子盍为我蓍？”得兑之归妹，济拊几大呼曰：“大凶！今太岁干支皆金，火必克之，行夏之时，其危乎！”帝好文章，能为诗歌，尝赋诗曰：“牢落西南四十秋，萧萧白已盈头。乾坤有恨家何在？江、汉无情水自流。长乐宫中云气散朝，元阁上雨声收。新蒲细柳年年绿，野老吞声哭未休。”后至贵州金竺长官司罗永庵，尝题诗壁间，其一曰：“风尘一夕忽南侵，天命潜移四海心。凤返丹山红日远，龙归沧海碧云深。紫微有象星还拱，玉漏无声水自沈。遥想禁城今夜月，六宫犹望翠华临。”其二曰：“阅罢《楞严》磬懒敲，笑看黄屋寄团瓢。南来瘴岭千层迥，北望天门万里遥。款段久忘飞凤辇，袈裟新换衮龙袍。百官此日知何处？唯有群乌早晚朝。”至是，出亡盖三十九年矣。会有同寓僧者，窃帝诗，自谓建文帝，诣思恩知州岑瑛，大言曰：“吾建文皇帝也。”瑛大骇，闻之藩司，因系僧，并及帝，蜚章以闻，诏械入京师，程济从。八月，至金陵，九月，至京，命御史廷鞫之。僧称：“年九十余，且死，思葬祖父陵旁耳。”御史言：“建文君生洪武十年，距正统五年，当六十四岁，何得九十岁！”廉其状，僧实杨应祥，钧州白沙里人。奏上，僧论死，下锦衣狱，从者十二人，戍边。而帝适有南归之思，白其实，御史密以闻。阉吴亮老矣，逮事帝，乃令探之。建文帝见亮，辄曰：“汝非吴亮耶？”亮曰：“非也。”建文帝曰：“吾昔御便殿，汝尚食，食子鹅，弃片肉于地，汝手执壶，据地狗饣舌之，
乃云非是耶？”亮伏地哭。建文帝左趾有黑子，摩视之，持其踵，复哭不能仰视，退而自经。于是迎建文帝入西内，程济闻之，叹曰：“今日方终臣职矣。”往云南焚庵，散其徒。帝既入宫，宫中人皆呼为老佛，以寿终；葬西山，不封不树。
谷应泰曰：闻之国君死社稷，义之正也。然而乘机察变，忍耻图存，一旅而中兴奏，五年而天节反，则惠王居栎，仍杀子颓，襄王居郑，终诛太叔，建文之仓皇出奔，或亦有深意焉。又况铁函锁柙，度牒剃刀，先皇所遗也。龙嫠帝后，妖谶亡周，燕啄皇孙，天心割汉，厥有定数，又非智力所移耳。
乃逊国之期，以壬午六月十三日，建文独从地道，余臣悉出水关，痛哭仆地者五十余人，自矢从亡者二十二士。而廖平之议，以为多人必生得失，不若遥为应援，于时谨侍左右者三人，杨应能、叶希贤称比丘，程济称道人是也；往来道路，给办资粮者六人，冯■、郭节、宋和、赵天泰、王之臣、牛景先，各讳名号，潜相通问是也。其经由之地，则自神乐观启行，由松陵而入滇南，西游重庆，东到天台，转入祥符，侨居西粤。中间结庵于白龙，题诗于罗永，两入荆楚之乡，三幸史彬之第，踪迹去来，何历历也。特以年逼桑榆，愿还骸骨，岑瑛据之以闻，吴亮辨其非妄。夫不复国而归国，不作君而作师，虽以考终，亦云恧矣。
然以予论之，假令成皇方死沙场，昭帝新居谅ウ，此时兵力黩于边关，内难伏于高煦，国势危疑，人情牵制，必不能长驾远驭，经营万里之外者。而滇、黔地险，沐氏兵强，因兹遁迹之时，宜申控告之义，非流彘而藉共和，则东迁而依晋、郑，一军出荆门，即襄、邓可摇，一军出汉南，即长江可据。狐、先《河水》之功，冯、邓云台之业，后挽前推，匪异人任也。奈何枕席有涕泣之痕，行旅多橐饣之奉，而兴复大计，阙焉不讲，譬犹危叶畏飚，惊禽易落，正所谓亡国之大夫不足与言事者也。
洎乎正统改元，帝易四朝，统俞五纪，内鲜惠、怀之乱，外无连、管之谋，嗣服相承，天定之矣。而况主君已老，从者凋零，方险阻备尝之时，正精志消亡之日，鲁展喜之已衰，晋铜而既死，崦嵫待尽，尚安望其复振乎！至若从亡诸臣，国尔忘家，捍王于艰，四十余年，栉风沐雨，即无包胥之义，复楚王于郢中，亦有子家之忠，哭昭公于野井，推此志也，虽与日月争光可也。
而议者据成祖之实录，谓建文之自焚，疑一龙之未出，摈众蛇而不载。夫隐、巢之事，不直序于贞观，烛斧之疑，亦依违于兴国，时史所书，非无曲笔矣。而况胡氵荧访仙，思恩擢职，以及陵在西山，不封不树，有目者所共睹，又岂得以传闻异辞也。 

卷十八



○壬午殉难
文皇发北平，僧道衍送之郊，跪而密启曰：“臣有所托。”上曰：“何为？”衍曰：“南有方孝孺者，素有学行，武成之日，必不降附，请勿杀之，杀之则天下读书种子绝矣。”文皇首肯之。及师次金川门，大内火，建文帝逊去，即召用孝孺，不肯屈，Τ之，孝孺衰经号恸阙下，为镇抚伍云等执以献。成祖待以不死，不屈，系之狱，使其徒廖镛、廖铭说之。叱曰：“小子从予几年所矣，犹不知义之是非！”成祖欲草即位诏，皆举孝孺，乃召出狱，斩衰入见，悲恸彻殿陛。文皇谕曰：“我法周公辅成王耳！”孝孺曰：“成王安在？”文皇曰：“伊自焚死。”孝孺曰：“何不立成王之子？”文皇曰：“国赖长君。”孝孺曰：“何不立成王之弟？”文皇降榻劳曰：“此朕家事耳！先生毋过劳苦。”左右援笔札，又曰：“诏天下，非先生不可。”孝孺大批数字，掷笔于地，且哭且骂曰：“死即死耳，诏不可草。”文皇大声曰：“汝安能遽死。即死，独不顾九族乎？”孝孺曰：“便十族奈我何！”声愈厉。文皇大怒，令以刀抉其口两旁至两耳，复锢之狱，大收其朋友门生。每收一人，辄示孝孺，孝孺不一顾，乃尽杀之，然后出孝孺，磔之聚宝门外。孝孺慷慨就戮，为绝命词曰：“天降乱离兮孰知其由，奸臣得计兮谋国用犹。忠臣发愤兮血泪交流，以此殉君兮抑又何求。呜呼哀哉，庶不我尤！”时年四十六。复诏收其妻郑氏，妻与诸子皆先经死。悉燔削方氏墓。初，籍十族，每逮至，辄以示孝孺，孝孺执不从，乃及母族林彦清等、妻族郑原吉等。九族既戮，亦皆不从，乃及朋友门生廖镛、林嘉猷等为一族，并坐，然后诏磔于市，坐死者八百七十三人，谪戍绝徼死者不可胜计。孝孺季弟方孝友就戮时，孝孺目之，泪下。孝友口占一诗曰：“阿兄何必泪■■，取义成仁在此间。华表柱头千载后，旅魂依旧到家山。”士论壮之，以为不愧孝孺之弟。孝孺又有二女，年俱未笄，被逮过淮，相与连袂桥水死。
兵部尚书铁铉被执至京，陛见，背立廷中，正言不屈，令一顾不可得，割其耳鼻，竟不肯顾。其肉，纳铉口中，令啖之，问曰：“甘否？”铉厉声曰：“忠臣孝子肉有何不甘！”遂寸磔之，至死，犹喃喃骂不绝。文皇乃令舁大镬至，纳油数斛熬之，投铉尸，顷刻成煤炭；导其尸使朝上，转展向外，终不可得。文皇大怒，令内侍用铁棒十余夹持之，使北面。笑曰：“尔今亦朝我耶！”语未毕，油沸蹙溅起丈余，诸内侍手糜烂弃棒走，尸仍反背如故。文皇大惊诧，命葬之。铉年三十有七，父仲名，年八十三，母薛氏，并海南安置，子福安年十二，发河池编伍，康安鞍辔局充匠，寻皆戮死。妻杨氏并二女发教坊司，杨氏病死，二女终不受辱，久之，铉同官以闻，文皇曰：“渠竟不屈耶？”乃赦出，皆适士人。
户部侍郎卓敬被执，责以不迎乘舆之罪，曰：“尔前日裁抑诸王，今复不臣我耶？”敬曰：“先帝若依敬言，殿下岂得至此！”文皇怒，欲杀之，而怜其才，且系狱，命中人讽以管仲、魏征事，敬涕泣不可。文皇感其至诚，犹未忍杀，而姚广孝力言养虎遗患，意遂决。敬临刑，从容叹曰：“变起宗亲，略无经画，敬死有余罪。”神色自若，经宿面如生，诛三族，没其家，图书数卷而已。文皇雅闻敬名，既死，犹惜之曰：“国家养士三十余年，不负其君者，唯卓敬耳！”
礼部尚书陈迪，受建文帝命督军储于外，过家不入。闻变，即赴京师。文皇登极，召迪责问，迪抗声指斥，并收其子凤山、丹山等六人，同磔于市。将刑，凤山呼曰：“父累我。”迪叱勿言，谩骂不已。命割凤山等鼻舌食迪，迪唾，益指斥，遂凌迟死。宗戚被戍者一百八十余人。迪既死，衣带中得诗云：“三受天皇顾命新，山河带砺此丝纶。千秋公论明于日，照彻区区不二心。”又有《五噫歌》，皆悲烈云。
刑部尚书暴昭被执，抗骂不屈，文皇大怒，先去其齿，次断手足，骂声犹不绝，至断颈乃死。左佥都御史景清，建文中以左都御史改北平参议，往察燕邸动
静，王尝宴之，清言论明爽，大被称赏。寻召还旧任。及燕师入，清知帝出亡也，犹思兴复，诡自归附，乃诣见文皇。文皇喜曰：“吾故人也！”厚遇之，仍其官。清自是恒伏利剑于衣衽中，委蛇侍朝，人疑焉。八月望日早朝，清绯衣入。先是，灵台奏文曲犯帝座急，色赤。及是见清独衣绯，疑之。朝毕，出御门，清奋跃而前，将犯驾。文皇急命左右收之，得所佩剑，清知志不得遂，乃起植立骂。抉其齿，且挟且骂，含血直巽御袍。乃命剥其皮，草椟之，械系长安门，碎磔其骨肉，是夕精英迭见。后驾过长安门，索忽断，所械皮趋前数■，为犯驾状，上大惊，乃命烧之。已而上昼寝，梦清仗剑追绕御座，觉曰：“清犹为厉耶！”命赤其族，籍其乡，转相扳染，谓之瓜蔓抄，村里为墟。有青州教谕刘固者，建文元年，以母老乞归。清为御史，移书招固，因依清同居京师。金川门陷，固弟国劝兄出降，固曰：“固受朝廷厚恩，以老母在，未能即死，矧降耶！”后清遇害，连及固，遂与弟国、母袁氏同日受刑于聚宝门外。固子超年十五，有膂力，临刑，仰天一呼，网索俱断，因夺刽子刀连杀十余人。事闻，诏磔之。
右副都御史练子宁，名安，以字行，被临安卫指挥刘杰缚至阙，语不逊。文皇大怒，命断其舌，曰：“吾欲效周公辅成王耳！”子宁手探舌血，大书地上“成王安在”四字。文皇益怒，命磔之。宗族弃市者一百五十一人，又九族亲家之亲被抄没戍远方者又数百人。越数年，吉水钱习礼以练氏姻族，未及逮，既官中朝，恒为乡人所持，以告学士杨荣，荣乘间以闻。文皇曰：“使子宁尚在，朕固当用之，况习礼耶！”
兵部尚书齐泰闻建文帝逊去，追至广德，欲往他郡起兵兴复，被执，见文皇，不屈，死之。从兄弟敬宗、宰皆死，叔时永、阳彦等谪戍。儿甫六岁，给配，赦还。
太常卿黄子澄，初，执李景隆于朝，请诛之，不听。江、淮连败，拊膺恸哭曰：“大事去矣！误荐景隆，万死不足赎。”建文帝密使子澄召兵，不及。责问不屈，族其家。一子走，易姓名田经，遇赦，家湖广。
吏部尚书张ヨ，逊国后，自经死。侍郎毛太，燕兵起，数上封事，条方略。ヨ死，太亦死。礼部侍郎黄观，字澜伯，奉命征兵上江诸郡，奋不顾家，且行
且募。至安庆，闻金川失守，痛哭，谓人曰：“吾妻素有志节，必不辱。”遂招魂葬之江上。明日，家人报至，云：“家已被收，夫人并二女给配象奴。夫人翁氏持钗钏佯使出市酒肴，急携二女同家属十余人投通济门淮清桥下死。”观复痛哭。至李阳河，闻建文帝已逊位，知事不可为，乃朝服东向再拜，自投罗刹矶湍激处，舟人急钩之，仅得珠丝粽帽以献。命束刍象观，帽之而，М于市，籍其家，并连姻党百余人谪戍。
苏州知府姚善，合镇、常、嘉、松四郡守，练兵勤王。未及战，文皇即位，索黄子澄甚急。子澄匿善所，约共航海举兵，善谢曰：“公可去，善不可去。公朝臣，可四往号召图兴复，善职守土，义当与城存亡。”子澄遂去。善为麾下许千户缚献。文皇诘善曰：“若一郡守，乃敢举兵抗我耶？”善厉声曰：“臣各为其主耳！”语多不逊，遂磔之。善友黄钺者，仕为给事中，与善相期许国。钺以亲丧家居，闻善被执，钺遂闭目三四日求死。或传善款伏，已得宥，钺复瞪目曰：“吾知善决无二心，且少俟之，脱善果不死，吾将下报希直。”希直方，孝孺字也。乃稍稍食。已而善就刑，报至，钺登川桥，西向再拜，祀而哭之曰：“吾与君同受国恩，国有难，义同许身，今君与希直同死，吾忍背义独生乎！”祀毕，绐家人归祭具，遂从容整衣冠，奋身入水死。时家人俱窜伏，有友杨福日夜泣桥侧，求钺尸不得，更数日，尸忽自出立水中，成礼葬之。
翰林修讠巽王叔英，奉诏募兵，行至广德，闻建文帝逊位，大恸。会齐泰来奔，叔英曰：“泰二心矣！”令执之。泰告之故，乃相抱恸哭，与泰图后举。已知事不可为，沐浴衣冠，书绝命辞，藏衣间，词曰：“人生穹壤间，忠孝贵克全。嗟余事君父，自省多过愆。有志未及竟，奇疾忽见缠。肥甘空在案，对之不能咽。意在造化神，有命归九泉。尝念夷与齐，饿死首阳颠。周粟岂不佳，所见良独偏。高踪邈难继，偶尔无足传。千秋史官笔，慎勿称希贤。”又题其案曰：“生既久矣，未有补于当时；死亦徒然，庶无惭于后世。”遂自缢于玄妙观银杏树下。夫人金氏亦自经死，二女俱赴井死。
翰林王艮，初，闻北平兵起，辄忧愤不食，及渡淮，与妻子诀曰：“吾不可复生矣，安能顾若等哉！”北师入城，胡靖、解缙、吴溥为艮乡人，皆集溥舍。缙陈说大义，靖亦愤激慷慨，艮独流涕不言。溥曰：“三子受知最深，事在顷刻，若溥去就，固可从容也。”随别去。溥子与弼尚幼，叹曰：“胡叔能仗义，大是佳事。”溥曰：“不然，独王叔死耳！”语未竟，隔墙闻靖呼曰：“外闹甚，可看猪。”溥顾与弼曰：“一猪不忍，宁自忍乎！”须臾，艮舍哭声动，已伏鸩死矣。初，洪武中，礼部廷试，艮最优。太祖以艮貌不扬，易靖第一，艮次之。至是艮死。靖改名广，降于燕。
浙江按察使王良闻燕师入京，恸哭，誓以必死。会命使召之，良执使者下狱。诘旦，缚出，期戮以徇。道中忽遇众噪起而夺使者去。良还坐堂上，悉收诸司印，携归廨舍，嗟叹久之。妻问故，良曰：“吾分应死，顾思所以处汝，未决耳！”妻笑曰：“吾何难，君为男子，乃为妇人谋乎？”遂命妾馈食，抱其子，欷于厕，置子池傍，自投水死。良起而殓之，即列薪于户，闭其家人，毋得出，令妾抱幼子，托乡人之客于杭者，遂举火抱印，阖室焚。
兵部郎中谭翼，金川陷，赴火死，妻邹氏、子谨自缢。御史曾凤韶请从建文帝出亡，帝麾使去，凤韶泣曰：“臣顷即以死报陛下。”文皇后以原官召，不至，寻加侍郎，亦不至。乃刺血书
愤词于襟上，曰：“予生庐陵忠节之乡，素负立朝骨鲠之肠。读书而登进士第，仕宦而至绣衣郎。既一死之得宜，可以含笑于地下而不愧吾文天祥。”属妻李氏、子公望曰：“吾死勿易衣殓。”遂自杀。李氏亦自经死。
衡府纪善周是修，为人卓荦有大志，尝曰：“忠臣不为得失计，故言无不直。贞女不为生死累，故行无不果。”乃辑自古今忠节事，为《观感录》。当金川失守，宫中自焚，是修留书别友人，付以后事，具衣冠，为赞，系衣带上，入应天府学，拜先师毕，自经死。初，是修与杨士奇、解缙、胡广、金幼孜、黄淮、胡俨约同死义，惟是修不负其言。后杨士奇为作传，语其子辕曰：“当时吾亦同死，谁为尔父作传！”闻者笑之。
监察御史魏冕，力请建文帝诛徐增寿。及宫中火起，或谓冕宜急迎附，冕厉声曰：“使吾改臣节，明君亦不用也，奈何徒自污！”遂自杀。陈瑛请追罪，诏诛其族。同邑邹朴，建文初，仕周府，谏王邪谋，锢狱。上嘉其忠，召至京，授御史。归省，闻冕死，亦不食死。时称永丰双烈。
刑科给事中叶福，守金川门，兵入死之。大理寺丞邹瑾，与甥魏冕同殴徐增寿于朝，请诛之。京师陷，自杀。诏诛其族，凡男妇四百四十八人。户科给事中陈继之，被执，责问不屈，磔于市。
大理寺丞刘端，约刑部郎中王高同弃官去。迹露，被执。召问：“练安、方孝孺何如人？”端曰：“忠臣也。”文皇曰：“汝逃，忠乎？”端曰：“存身以图报耳！”命与高俱劓其鼻。文皇笑曰：“作如此面目，还成人否？”端詈曰：“我犹有面目，即死可见皇祖！”文皇怒，立捶杀之，戍其家。
驸马都尉梅殷，拥重兵淮上。文皇既即位，迫公主。公主，高皇后长女，大长公主也。公主啮指血作书招殷。中使至，殷得书恸哭，询建文帝所在。中使曰：“去矣。”殷曰：“君亡与亡，君存与存，吾姑忍俟之。”乃还京，见文皇。文皇曰：“驸马劳苦。”殷曰：“劳而无功，徒自愧耳！”文皇衔之。久之，殷不能平，时见词色。文皇尝夜遣小中官潜入殷第，察之，殷愈怒。永乐二年冬，都御史陈瑛言殷招纳亡命，私匿番人，与女秀才刘氏朋邪诅咒，几得罪。明年冬，早朝，都督谭深、指挥赵曦令人挤殷死笪桥下，诬殷自投水死。都督许成发其事，文皇罪深、曦。二人对曰：“此上命也，奈何杀臣！”文皇大怒，立命力士持金蚤，落二人齿，斩之。谥殷荣定。公主牵文皇衣，大哭，问驸马安在？文皇笑曰：“为公主踪迹贼，毋自苦。公主谨护二子。”乃官其子顺昌为中府都督，景福为指挥旗手卫佥事。时驸马都尉耿璇，炳文子也，尚孝康帝长公主，与弟都督俱论死。
谷府长史刘，诚意伯刘基仲子也。自少静朴峻厉，博通经书，究兵略。尝同兄琏侍父入朝，太祖奇之曰：“阿琏明秀，阿凝重，伯温有子矣。”授谷王长史，之国宣府。建文初，燕师起，随谷王还朝，献十六策，不能用，以病辞归。文皇登极，卧家不起。上欲用之，罪以逃叛亲王，逮系之。临别，姻戚举饯，戒之曰：“皇上神武，何止唐文皇，先生忠良，允为魏征可也。”瞪目曰：“尔谓我学魏征耶？吾死生之分决矣。”至京，授以官，不受。对上语，犹称殿下，遂大忤旨，下狱。一夕，辫自经死。
漳州府学教授陈思贤，闻即位诏至，恸哭曰：“明伦之义，正在今日。”遂坚卧不出迎，率其徒伍性原、陈应宗、林珏、邹君默、曾廷瑞、吕贤集明伦堂，为旧君位哭临如礼。郡人执送京师，思贤与六生，皆死之。
参军断事高巍，洪武十七年旌孝行。巍尝上书燕王曰：“臣窃自负，既为孝子，当为忠臣，死忠死孝，臣愿也。”京城破，缢死驿舍。又有高不危者，同时死义。弟宣戍南海卫。
大常寺少卿卢原质，少从方孝孺游。后文皇召见，不屈，死之，族其家。教授刘政闻孝孺死，痛哭不食毙。
刑部右侍郎胡子昭，坐方党受戮。临刑诗曰：“两间正气归泉壤，一点丹心在帝乡。”弟佥事子义，闻子昭死，辟世丹棱。蜀献王闻而怜之，令为僧，子义以亲遗体辞。有子二人。数岁，子义曰：“吾兄无后，天不绝吾姓，二子当免于难。”竟弃去，莫知所终。
右副都御史茅大方，闻燕王兵起，遗诗淮南守将梅殷曰：“幽燕消息近如何？闻道将军志不磨。纵有火龙翻地轴，莫教铁骑过天河。关中事业萧丞相，塞上功勋马伏波。老我不才无补报，西风一度一悲歌。”文皇登极，大方逮至，责问不屈，与其子顺童、道寿、文生同日弃市。二孙添生、归生死狱中。妻张氏发教坊，病死，命弃其尸。
佥都御史司中，召见，不屈，命以铁帚刷其肤肉，至尽而死。姻娅同死者八十余人。监察御史郑公智，坐方党，召见，不屈，死之，戍其族。大理寺少卿胡闰，字松友，日夜与齐、黄密谋，设法防御，又
请诛徐增寿。逊国后，文皇召方孝孺草诏，继召闰及高翔，皆衰至，哭声彻殿陛。文皇召闰先入，谕令更服，闰曰：“死即死，服不可更。”文皇以族诛恐之，闰不屈。命力士以瓜落其齿，齿尽，骂声不绝。文皇大怒，缢杀之，以灰蠡水浸脱其皮，剥之，实以草，悬武功坊。子传庆同日论死，传福方六岁，戍云南。抄提全家二百十七人。女郡奴，年四岁，其母王氏缚就刑，郡奴自怀中堕地。一卒提入功臣家，付爨下婢收之。稍长，识大义，至寸，即自截去，日以灰污面，秃垢二十余年，功臣不以人畜之。洪熙初，赦诸死事者苗裔，郡奴得同女辈行丐归鄱阳，贫无所依。乡人怜之曰：“此忠臣女也。”争馈遗不绝。郡奴所受免死而已。年五十六终，尚处子也。乡人谥曰忠胤贞姑。
监察御史高翔，在建文时，戮力戎事，激发忠义。文皇闻翔名，召之，翔持丧服入见，大哭，语不逊，乃命杀之，没产诛族。诸给高氏产者，皆加税，曰：“令世世骂翔也。”亲戚悉戍边。又发其先墓，杂犬马骨焚灰扬之，而以其地为漏泽院。
刑部尚书侯泰，督饷至淮安，闻京师失守。泰行至高邮，被执，下锦衣卫。泰不屈，死之。妻曾氏配象奴，弟敬祖、子皆论死，籍其家。左拾遗戴德彝，被执，责问不屈，死之。德彝死时，有兄俱从
京师，嫂项氏家居，闻变，度祸且赤族，令尽室逃，并藏德彝二子于山间，毁戴族谱，独身留家。及收者至，一无所得，械项氏焚炙，遍体焦烂，竟无一言，戴族遂全。
户部侍郎郭任，不屈，死之。子经亦坐死，少子金、山、保戍广西，三女给配。户部侍郎卢迥，不屈，缚就刑，长讴而死，闻者悲之。袁州太守杨任，与黄子澄谋求旧君，以图大举，事泄，被执至
京，磔于市。子礼、益坐死。藉产族诛，亲戚庄毅衍等百余家皆远戍。礼部侍郎黄魁，不屈，死之。御史连楹，立金川门下，自马首数文皇，词色不屈，命收之，
引颈受刃，白气冲天，尸僵立不仆。太常少卿廖升，闻茹常使燕军还，痛哭与家人诀，自缢死。监察御史王度，奉敕劳军徐州，比还，凤阳失守，方孝孺与度
书，誓死社稷。壬午秋，坐党戍贺县千户所，以语不逊论死，诛其族。监察御史董镛，会诸御史中有气节者于镛所，相誓以死。后被执论死，女发教坊，姻族死戍者二百三十人。
监察御史甘霖，被执，抗言求死，从容就戮。子孙相戒，不复求仕。御史林英，劾李景隆误国，谪知瑞安。赐还，同王叔英募兵广德，力屈，自经。妻宋氏系狱，亦自经死。
监察御史丁志，方燕兵Τ京城，谓妻韩氏曰：“师至城必克，吾惟一死报国。汝其携幼子潜归，抚之，以延丁氏后。”及兵入，被执，不屈，死之。
晋府长史龙镡，被执，不屈，死之。有收其遗骨，得所自书赞云：“捐生固殒，弗事二主。别父与兄，忍恸肝腑。尽忠为臣，尽孝为子。二端于我，归于一所。”
宗人府经历宋征，尝上疏请削罪宗属籍，数言李景隆失律，怀二心。被执，责问不屈，遂磔之，诛其族。徽州知府黄希范，闻金川门失守，素服不治事，坐与长史程通
善，尝共上防御策，论死，籍其家。辽府长史程通，上防御燕兵数千言。卫士纪纲者，方幸辽王，通辄辱之，文皇即位，纲乘间言通有封事指斥，遂械通论死，家人
戍辽。簿录其家，得遗书数百卷而已。宾州知州蔡运，有善政，逊国后，论死，百姓怜而思之。燕山卫卒储福，建文末，携母妻逃去。文皇即位，录戍卒入卫，
福在录中，挈妻母行，仰天哭曰：“吾虽一介贱卒，义不为叛逆之人。”在舟中日泣不辍，竟不食而死，母韩、妻范为营地葬之。范年二十，有姿色，居贫，奉姑甚谨，每哭其夫，则走山谷中大号，不欲闻之姑也。官有闻其寡者，欲委禽焉，既而闻其事，曰：“节孝妇也，我何忍犯之。”皆以寿终。
中书舍人何申，奉使至四川，至峡口，闻金川不守。恸哭吐血，不数日死。北平按察佥事汤宗，上言按察使陈瑛密受王府金钱，有异谋，逮瑛谪广西。逊国后，瑛召还，穷治建文诸臣，宗论死。
卢振，当燕兵起时，与徐辉祖攻守力为多，后逮至京，不屈，榜振名，数其罪，杀之，诛其族。牛景先，闻金川失守，变姓名出走。已而治齐、黄党，逮景先妻妾，发教坊司。振、景先俱不知何许人。
监察御史巨敬，被执，不屈，死之，诛其族。户科给事中韩永，逊国后，杜门不出，召入见，欲复其官。曰：“吾王耳，何以官为？”不屈死。国子监博士黄彦清，在驸马都尉梅殷军中，私谥建文帝，论死，
并逮从子贵池典史金兰等系狱。佥都御史程本立，出为江西副使，未及行，值北师渡江，本立悲愤自缢死。诏夺其恩典，籍其家，止敝衣数袭而已。
给事中龚泰，北兵渡江，奉命巡城，泰与妻傅氏诀曰：“国事至此，我自分必死。尔■携幼稚归，否则俱溺井，无辱。”俄宫中火起，泰驰赴，为兵校所执，见文皇金川门，以非奸籍得释，自投城下死。
四川都司断事方法，为方孝孺所取士，文皇即位，诸司皆表贺，法不肯署名，寻被逮，舟过安庆，投江死。指挥张安，被执，道亡，隐于乐清，以樵为业，人莫知其姓氏。
自山采樵归，闻京师陷，卓侍郎被杀，呼天号哭曰：“国既就篡，我不愿为其民。”遂弃柴投水死。工部侍郎张安国，当燕兵Τ京师，与妻贾氏曰：“大事去矣，无
能为也！余职非司马，既不能率师应敌，又不能屈膝事人，奈何？”贾氏曰：“盍隐诸？”安国曰：“然。”乃与其妻乘舟入太湖，忽闻人说京师陷，皇帝自焚，安国大恸，与妻曰：“食人之禄而存身于新主之世，耻莫大焉！”乃凿其舟以沈。
知府叶仲惠，以修《高帝实录》，指斥燕师为逆党，论死，籍其家。刑部主事徐子权，闻练子宁死，恸哭赋诗，有“翘首谢京国，飞魂返故乡”之句，自经死。
神策卫经历周璇，建文时言事，擢佥都御史。逊国后，逮至京，不屈死。妻王氏、子蛮儿系狱。御史谢升，建文时给兵饷，有功，后不屈死。父旺，子咬住戍
金齿，妻韩氏，四女，发教坊司。松江同知周继瑜，募战勇入援。文皇即位，械至京，不屈，磔于市。徽州府知府陈彦回，奉命募义勇至京师赴援，被擒不屈而死。
妻屠氏为奴。给事中张彦方，改乐平知县，勤王诏下，彦方纠义起兵，一邑响应。或阻之，彦方大哭曰：“君父在水火，吾可自缓乎！”遂率所部抵江口，遇燕游兵执至乐平，枭其首，暴尸谯楼。时暑月经旬，
颜面如生，无一蝇集。父老窃葬县治之清白堂后。东平吏目郑华亦不食死。东湖樵夫，不知何许人，樵浙东临海东湖上，日负柴入市，口不二价。建文壬午秋，诏至临海，湖上人相率县庭听诏。或归语樵
夫曰：“新皇帝登极。”樵夫愕然曰：“皇帝安在？”答曰：“烧宫自焚。”樵夫大哭，遂投湖中死。谷应泰曰：闻之川泽纳污，瑾瑜匿瑕，王者之大度也。以故什
方旧怨，汉帝首封，射钩小嫌，齐侯不问，况吠尧者主未必桀而詈我者节重于许乎！若乃文皇之正位金陵也，宜发哀痛之言，为谢过之举。其能从我游者，固且厚糈以宠范阳，尊官以礼魏征矣。若或天命虽改，执志弥坚，亦复放还山林，听其自适。逄萌之挂冠东都，伯况之杜门广武，狂奴故态，何相迫乎？而文皇甫入清宫，即加罗织，始而募悬赏格，继且穷治党与，一士秉贞，则袒免并及，一人厉操，则里落为墟，虽温舒之同时五族，张俭之祸及万家，不足比也。乃若受戮之最惨者，方孝孺之党，坐死者八百七十人；邹瑾之案，诛戮者四百四十人；练子宁之狱，弃市者一百五十人；陈迪之党，杖戍者一百八十人；司中之系，姻娅从死者八十余人；胡闰之狱，全家抄提者二百十七人；董镛之逮，姻族死戍者二百三十人；以及卓敬、黄观、齐泰、黄子澄、魏冕、王度、卢元质之徒，多者三族，少者一族也。又若赴义之最烈者，铁铉之尸还反背，景清之死犹犯驾。就义之最洁者，教授之明伦恸哭，樵夫之自投东湖，若此之俦，则又未易更仆数也。
嗟乎！暴秦之法，罪止三族，强汉之律，不过五宗，故步、阐之门皆尽，机、云之种无遗。世谓天道好还，而人命至重，遂可灭绝至此乎！又况孔融覆巢之女，郭淮从坐之妻，古者但有刑诛，从无玷染，而或分隶教坊，给配象奴，潘氏承恩于织室，才人下降于厮养，此忠臣义士尤所为植冲冠，椎胸而雪涕者也。
抑予闻之，荡阴之战，血惟嵇绍，靖康之祸，死仅侍郎。而建文诸臣，三千同周武之心，五百尽田横之客，蹈死如归，奋臂不顾者，盖亦有所致此也。方高皇英武在上，其养育者率多直节，不事委蛇。而文皇刑威劫人，其搜捕者易于抵触，难于感化。虽人心之不附，亦相激而使然也。至于宋朝忠厚，不杀大僚，孙皓凶残，恒加烧锯。臣以礼使，士不可辱。呜呼！
  </div>
  <div class="pagination">
   <a href="明史纪事本末_page8.html">
    上一页
   </a>
   <span>
    ...
   </span>
   <a href="明史纪事本末_page4.html">
    4
   </a>
   <a href="明史纪事本末_page5.html">
    5
   </a>
   <a href="明史纪事本末_page6.html">
    6
   </a>
   <a href="明史纪事本末_page7.html">
    7
   </a>
   <a href="明史纪事本末_page8.html">
    8
   </a>
   <span class="current-page">
    9
   </span>
   <a href="明史纪事本末_page10.html">
    10
   </a>
   <a href="明史纪事本末_page11.html">
    11
   </a>
   <a href="明史纪事本末_page12.html">
    12
   </a>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <span>
    ...
   </span>
   <a href="明史纪事本末_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
