<!DOCTYPE html>
<html>
<head>
    <meta charset="UTF-8">
    <title>钦定平定金川方略 - 第 33 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定平定金川方略 - 第 33 页/共 47 页</h1>
    <div class="content">　　九重明见万里外
　　皇太后懿训谆谆详示逺大之谟皆万年无疆之休大学士克敬谨遵循以成厥功爰策勋酬庸光于
　　国典道封忠勇公遭遇
　　圣明懋赏公也凯旋之日百姓填塞道路戴我皇如天之徳喜气洋溢
　　天和遐畅甘雨应时麦禾茂长【微臣】身在军门自始事
　　以迄成事凡
　　睿谟之指示
　　圣度之寛仁经略之奋勇番酋之归化无不目击而心识之其敢以弇鄙无文阙焉昧于扬扢美盛乃作为诗歌随诸臣铙吹之后谨拜手稽首而献辞曰
　　珠纒平列泰运昌开荣洒泽凝天庆我
　　皇兢业提乾纲羣工百辟靡不蘉峩峩髦士罗胶庠农服畎亩安耕桑偃武修文坐明堂车书一统太和翔钧陶庶彚调隂阳休徴时若宜雨布兹淳化方垂裳深宫只肃犹皇皇积精上感
　　帝座光
　　天心子爱无时忘德洋恩溥歌击壤东西南朔穷要荒九区克咸勤梯航旅獒底贡白雉将雕题凿齿来相望戈偃征苗光有唐三蘖莫遂劳武汤蛮夷编入克鬼方戎车既饬王国匡诗书所纪何煌煌至今千载犹丕金川小丑陋蛣蜣欲穷厥初本始茫蜂目豕首被发鬤下吏鞭棰如驱羊汗流尘渍时蹎僵盘纡茀郁巢榆枋阻山为固恃重墙
　　皇图无外皆吾疆蘖芽其间渐不臧讽呗斋薰何周慞蜂虿有毒思跳踉潜窥蜀徼掠行商狼贪虎视凌懦尫数侵同类公敓攘边臣上请加惩创拟絶异种完边防
　　命严刁斗我自障马腹焉可恃鞭长胡不悛改干刑章爰申九伐龈奸猖师臣相轧天和伤狡冦侦伺尤撞搪提兵呌讙犯颜行裒凶鞠顽气益张蠢兹蜂猬与斧螗跂跂脉脉汚池隍
　　帝念征夫久沙塲屝屦输挽越奇礓
　　顾瞻重臣趣武装腰悬相印垂寳囊
　　临轩推毂汝其襄更从
　　天厩晹飞黄巨鬯载锡白玉觥
　　至尊目送大纛飏戈鋋耀日行彭彭军锋之冠皆轩昂相臣揽辔气慨慷立逾絶险入瘴郷雪幪烟羃未敢遑神兵天降皆龙骧申明纪律肃秋霜信赏必罚遵
　　国常首诛党恶锄强梁子璋骷髑血淋浪先声载路贼忧惶雷轰电掣不可当鼯鼠一日五技亡势穷援絶徒惊麞蛇行侧目气沮防同声乞命哀啼螀相臣志往斧其吭不使余孽留微芒
　　帝徳好生为彷徨彼皆赤子共青苍乃
　　勅相臣韬剑铓赦罪纳欵宥咎殃番酋厥角涕盈眶
　　朱提古佛迎壶浆
　　天子明圣大泽滂蛮服亦自有肺肠嗣今不敢复狂勷露布飞奏达岩廊相臣还朝归牙璋策功饮至分
　　帝觞上公是建佩玉玱豹尾
　　宠锡自
　　天阊穹碑铭勒
　　睿词芳凯歌共奏盈缥缃行庆施惠及四旁
　　朝廷有道致休祥自
　　天眷佑福穰穰麒麟游郊鸣凤跄于粲其美甘露瀼万
　　年端拱盛治彰【微臣】拜手颂
　　明良

　　平定金川诗
　　詹　　事　　府　　詹　　事【臣】阿　林
　　皇帝御宇之十四年二月望前一日平金川露布上闻河岳腾辉旌旗焕采懽声雷动霁景云开【臣】等忝
　　列
　　宫僚兼尘侍从踊跃鼔舞尤不能自己于言伏见有事金川以来霸上真同儿戏夜郎不识天高
　　帝有明威
　　日无私照爰
　　命大学士忠勇公【臣】傅恒
　　授经略印以行年如邓禹仗策驰驱志比马援据鞍顾盼礼成推毂屯虎衞于期门忠足筹边领龙骧于
　　禁旅浩浩荡荡辚辚阗阗不介马以驰遂援桴而赴桃闗夜渡扪星斗之寒芒雪岭朝登俯岷峨之壮观韬钤决策悉协神机鈇钺宣威先收敌间兵直来从天上虏已在吾目中令适下而山摇剑将挥而石裂然后声乗破竹势等建瓴云拥飞幢火入巴郎之阻雷惊疉鼔礮凌刮耳之巅曰莎罗奔曰郎卡幕燕将焚分无完卵釜鱼正沸暂假游魂乃至仰奉
　　宸谟弥恢
　　天网谓罗刹真成鬼国而么魔具有人心是宜释彼累囚用以靖兹荒徼诸军列骑虚听指挥上相升台亲传
　　勅防二酋者约遵六事率焦头烂额以输诚感极三生指石烂海枯而説誓奉元戎之塑像幸戴光天顶化感之金仙愿依乐地从此五丁徼外更凿千盘一线天边重开八面绳桥望去静恶浪于金川铁骑归来蔼祥云于玉垒刚及五旬之顷坐收万里之功【臣】等就日倾心临风结愫敬效舆人之诵还同壮士之歌
　　粤自畨酋煽西川苦驿骚军中无号令河上等逍遥赤足巴人瘁朱颜僰妇凋何当开玉帐空与珥金貂狡谋偏出长鲸气益骄终难逃
　　睿鉴旋已伏明条白日消氛青天敞泬防元臣生间世壮志薄层霄弱岁登三事崇班冠百僚耑征陈豹略受
　　勅捧龙绡万灶纷成列千旗静不嚣冲寒升雪岭涉险度绳桥着屐危支齿行泥巧蹈橇弯弓临太乙试劒指招摇势卷深秋萚威凌半夜潮先声收猾虏大义慑羣獠絶域逾卭筰穷巢失猲獢軥辀啼木客彳亍走山魈设伏奇频出攻坚战屡挑凭空如捕鸟容易似承蜩累石轰能裂连峰火欲焦惟知芟恶草尚恐及良苗寛大承
　　新诏包防荷
　　圣朝雕题穿诘曲泥首集僬侥夹道降人拜营门寳纛飘法遵丞相约占叶大人繇匍匐瞻天表殷勤望斗杓绕坛春匼匝环防树岧嶤雨洗天边甲风清塞上熇飞章来入日防奏到中宵蛮贡通重译城笳息丽谯麟台勲业显铜柱姓名标颁爵三公贵酬庸五等超四团华衮粲双晕翠翎翘稠疉
　　君恩渥辉煌
　　钜典昭
　　慈帏忻献
　　寿
　　黼座喜鸣韶霁色依驰道祥光防绮寮上
　　陵尊
　　祖牒告
　　庙设庭燎高下台阶正阴阳协气调圣神文武颂永永
　　仰
　　唐尧

　　平定金川诗
　　詹　　事　　府　　詹　　事【臣】裘曰修神鼎奠八柱方舆安六鼇五旬成底定万里扫腥臊天外桃闗辟云中昔岭髙乌空春卷幕马放晓归槽忆昨疆塲扰逾年计画劳伊谁司挞伐枉自列旌旄大帅衔徒拥边臣职幸叨集兵尘浩浩转饷众嗷嗷拜
　　命元臣出抒忠
　　圣主褒宠行
　　临凤扆受策启龙韬上驷颁飞骑丰貂解
　　御袍前牙光猎猎大斾影颾颾风磴千盘雪星桥百尺涛寒仍教挟纩渇更与投醪击鼓军心振戈士气豪伐谋擒鼠按状斩飞猱目已无全垒身真入不毛剑芒挥紫锷弓力擘乌号絶壁人争上危梯战乍鏖须臾凌废堞倏忽蹈平臯立见铜丸溃何尝铁锁牢井蛙宁可久穴蚁讵能逃弗待施长组居然致老饕降幡来夹路卉服俨分曹
　　诏解累人缚
　　恩流大地膏贡金纷馺还赞佛听啁嘈竞敛当车臂都抛买犊刀蓬头牵騕褭花面进葡萄蛮女双丫绾畨绫独茧缫顶香焚唵叭除道翦萧蒿戢戢通驯鹿踆踆度旅獒归人齐释甲列队尽垂櫜广宴昭
　　殊锡穹碑泐
　　睿毫凤鸾文炳蔚科斗字周遭
　　大典符谟训雄词走籍翺告功陈灌鬯象德戛灵璈朶殿时多暇薰弦静每操春旂霏栁絮
　　园寝荐樱桃赤县无烽燧青畴转桔槹康衢新有咏鼔
　　腹乐陶陶


　　平定金川诗
　　侍　　　读　　　学　　　士【臣】王际华
　　帝敷文徳协寰中航海梯山玉帛同万国恬然依化
　　宇一隅蠢尔厪
　　宸衷
　　庙堂自裕平蛮略
　　神武应收不世功翼赞谊隆耑阃重峩峩英辅领元
　　戎
　　负嵎阻险已经时
　　天讨爰申特命师虎衞分兵开玉帐龙骧承
　　防建牙旂劳先士卒均甘苦勇奋风云应指麾耿耿
　　只期纾
　　帝顾酬勲三锡信相宜
　　卭筰何须辟五丁鹰万里疾如霆金川浪静鲸鲵伏雪岭春囬草木青既禀
　　庙谟锄狡党还思轻骑扫番庭从知地险终无济釡
　　底游鱼自頫听
　　壮猷人慑汉嫖姚计日妖氛看尽消秉钺但知殱小丑舞干已许赦顽苗三驱解网
　　仁恩溥六约输诚
　　圣武昭遥想壶浆迎献处番夷夹道戴
　　天朝
　　方略时时仰
　　睿裁未央前殿防书来不遗一矢肤功奏才及三旬振旅回蔼蔼祥氛凝武库悠悠伯影偃灵台神京父老迎军入麟阁沙隄取次开
　　投醪挟纩感
</div>
    <div class="pagination">
<a href="钦定平定金川方略_page32.html">上一页</a><span>...</span><a href="钦定平定金川方略_page28.html">28</a><a href="钦定平定金川方略_page29.html">29</a><a href="钦定平定金川方略_page30.html">30</a><a href="钦定平定金川方略_page31.html">31</a><a href="钦定平定金川方略_page32.html">32</a><span class="current-page">33</span><a href="钦定平定金川方略_page34.html">34</a><a href="钦定平定金川方略_page35.html">35</a><a href="钦定平定金川方略_page36.html">36</a><a href="钦定平定金川方略_page37.html">37</a><a href="钦定平定金川方略_page38.html">38</a><span>...</span><a href="钦定平定金川方略_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
