<!DOCTYPE html>
<html>
<head>
    <meta charset="UTF-8">
    <title>皇宋通鉴长编纪事本末 - 第 98 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇宋通鉴长编纪事本末 - 第 98 页/共 103 页</h1>
    <div class="content">　　崇宁三年三月甲午，尚书省言：『伏奉诏旨重别措置水磨茶场茶法。今勘会茶场在元丰，自有神宗皇帝成法。至元祐废罢以来，浸失本原，虽屡申明，终未全复，故课利不登，客贩阻节。今追述旧志，别立新额七项。』并从之（七项未见，当考）。
　　五月丁丑，尚书省札子：『京城提举茶场所准诏旨，水磨茶场追述旧制，别立新额。奉圣旨，依今具申请下项：一、元丰茶场以在京、府界、郑、澶、颍昌府为地分，近茶场申元丰年曾许客旅兴贩末茶往河北、河东、京东、京西货卖，承朝旨，依契勘元丰条例，别无许客人贩水磨末茶入京东等四路，专条令京城提举茶场所，遵依近降朝旨施行。二、陕西自来到京路分茶，并须经由京师中卖二分讫，翻引前去。契勘今承朝旨，客茶到京，十分许卖三分，数足更不收买。未审客人若自愿全于京场中卖，许与不许令买三分茶?若客人故索高价，不伏中价卖，许与不许令翻引前去?应客人贩到茶货，并于数内收买三分，如客人故索高价，不伏中价，即索元引照对元买价例，酌量地里远近、縻费上量，行添搭钱数抽买入官，不得亏损官私。五月五日，三省同奉圣旨如前者。』辛丑，罢行水磨茶。
　　四年正月乙未，尚书省言：『准诏罢水磨茶场，许客人通贩。每年息钱，令朝廷管认。勘会水磨系元丰旧法，不可罢，欲并存留，但罢官，差人动磨，召磨户六十户，承认岁课三十万缗，每月均纳。一切条禁，并依酒户纳麴钱法。磨户卖茶，并以旧茶场地分为界，水磨应均节水势，令汴河都大使臣依旧主管，任满无阻滞者，减磨勘三年；住滞者科罪。商贾贩茶入京，与籍定铺户从便交易，仍置收茶钱库，隶提举京城所，留见今茶场官吏主管。』从之。
　　五年正月癸亥，尚书省言：『奉圣旨，茶场年额课利一百二十万贯，可更不越局交纳，便拨赴平准务，充称提收买解州新法盐钞，庶得商旅通行，钞法不致停壅。所有召募民户磨茶，可至岁终住罢，却令京城所依旧用水磨变茶，其条制约束，并遵依元丰旧制施行。本所勘会元丰间茶场水磨井，本所近拨隶到供奉钱茶事务，系属汴河堤岸司所领。今欲依元丰条例，将上件应缘推行茶法、供奉钱茶等事，并并入都提举汴河堤岸司，应前后两局被朝旨等，通为一法行用。若有相妨，各依本条外，今先次条画到下项：一、勘会昨来茶场，每岁朝廷抛降下出产州军收买、起发草茶共八百万斤，变磨出卖，致得官司应副不前及在京收买客茶数少，使茶商每致词讼。今相度，欲依元丰年例，上下三场收买应副，代外料茶一百万斤，余七百万斤，并乞更不计置，庶得客贩通行，候到京，依元丰条例收买。一、勘会昨废罢茶场，自交割见在末茶八十余万。深虑再涉夏秋，别致陈次，将来转更出卖不行，枉负失陷官物。欲乞自今年七月一日，茶所推行水磨茶法，仍自六月一日，本所动磨。勘会元丰推行水磨茶法，其福建蜡茶不许通贩入水磨地分。昨崇宁元年，许客贩卖入京，本所为与茶法相妨，曾具申请旨，挎截茶令山场出引[1]，指定京场中卖。虽行约束，终是有害元丰茶政。今乞依元丰旧法，不许客贩。』并从之。
　　三月己亥[2]，专切提举京城所状：『勘会准朝旨节文，今京城所依旧用水磨茶变磨茶货。今契勘元丰、绍圣间推行水磨茶法，系朝廷借用本钱三十六万贯，给降空名度牒一千道变转营茸。今乞止将崇宁五年分钱茶库合得岁额茶息钱五十万贯权借，充本计置茶货，渐次归还。』诏许于元丰库借钱五十万贯。
　　政和二年八月乙酉，御笔：『水磨茶场课入不羡，犯法侵多，商贾滞留，官司壅塞，上下受弊，内外非便。其见行茶法，仰尚书省措置，以广课额。所有水磨茶法并罢，事归尚书省。』庚戌，尚书省言：『奉圣旨措置茶事。今勘当水磨茶，自元丰创制，除近畿外，即不曾分下诸路。昨缘分配诸路有置官之冗、般辇之劳，致妨客贩，收息减少，乃至商贾不通，内外受弊。缘水磨茶先帝建立，不可废罢，欲只行于京城，与客贩兼行。余路并令客人兴贩，可以走商贾者，寔中都惠小民之具。下项：一、京城内以水磨茶官卖，其京畿、京西、京东、河北、河东、淮南、荆浙、江南、福建、永兴、鄜延、泾原、环庆为客贩南茶地方。一、客贩茶许西至京城，水磨茶兼行。除京城水磨存留外，余路水磨并罢。一、在京见置比较铺并罢。』 
《初草》云：『条具四十一项以闻，并从之。』今略具一二于此。
四年四月甲寅，尚书省言：『契勘旧水磨茶场，一岁收息，不及百万贯。一年内有每季泛进钱数，茶务岁收钱约四百万贯。以上比旧，已及三倍以上，不系省钱别无支用，尚循旧例，只每季泛进，未有月进之数。今欲每月进五万贯，所收钱尚有余，不至阙少。』诏依所奏，仍自今月为始。

解池盐
　　元符三年二月壬戌，诏陕西转运副使兼制置解盐使马城、提举措置催促陕西河东木
筏薛嗣昌提举开修解州盐池。 
盐策修废，据史例当具载，而《寔录》阙之，今追书。
　　崇宁四年六月丙子，御紫宸殿，以修复解池，百官入贺。解池为水浸坏八年，至是始创开四千四百余畦，积成盐宝故也。甲申，诏以兴复解池，抚定西边，曲赦陕西、河东路[3]。庚寅，诏：『陕西提举盐事康评、解州通判吕潜御前处分，多不遵禀议论，偏曲沮抑种盐，不务公心，坚执己意，不欲究治，显示戒惩，可并放罢，送吏部别与差遣。以朝散大夫、权知解州李百禄同管勾措置解州，兼提举陕西路茶盐香事。』辛卯，尚书省言：『勘会解盐兴复，除已降朝旨给新钞支盐、通行陕西一路外，其自来朝廷非乏应副陕西籴本等，一例给降盐钞。窃虑与请新盐钞名色一同，别致交互，理当重行措置，具画一以闻。』从之。
　　九月辛丑，中书省奉御笔：『向因奉行沧盐法，于陕西增置都大巡捉私盐等官二员，在四十二州军，分南北路巡捉。今既兴复解盐，并可省罢，所领兵卒，亦当还元差来处。其逐州军管勾沧盐官吏，并可省罢。其解盐所至州军约束条禁，并依自来盐法施行。』壬子，诏王仲千昨往解池措置盐种，今稍已就绪，其随行人吏，特与推恩、转资、赐绢各有差。
　　十月庚午，朝奉大夫、直秘阁、熙河兰湟路经略安抚判官、权发遣熙州李忱降两官。
　　言者论忱前为陕西漕臣，诏令措置兴复解池。忱专欲推行东北盐法，曲加沮抑。今解池既兴复，忱尚云：『所产皆是消鹻，更五七年，亦未知如何。』恣行诋訾，殊无忌惮，故有是责。
十一月癸亥，诏付王仲千：『陕西钞法留滞，物重钱轻。兼秉权细民被害。应告身、度牒、交子、钱引之类，率皆亏损价直，遂致富商坐邀厚利，刍粮踊贵。职此之由，宜子细条画救弊措置先后以闻。』时遣仲千奉使陕西沿路，有目击兴利除害，监司、守臣不虔违法及未尽未便事，皆得具奏闻。 
仲千时任何官，当考。
　　五年十一月辛亥，陕西制置解盐使李百禄转一官，以措置解盐有劳也。王仲千特除遥郡团练使。
　　十二月辛巳，制置解盐李百禄乞令解州知州、通判依旧带管勾榷盐院、提点两池盐场事，并乞权奏举解州通判、安邑、解县知县及巡检使臣。从之。
　　大观二年十一月丁未，诏措置解州所种盐数过旧例，除已推恩外，提举夫役并应办官等六十人转两官，减磨勘三年、二年、一年有差。
　　三年十月庚寅[4]，引进使、耀州观察使、带御器械、专切提点陕西等路解盐王仲千言：『契勘解盐旧法，岁收盐三十四万六千九百一十五席一百八十斤为额。昨自措置，
　　后来大观二年，种收新盐三十八万一千五百八十八席二十二斤，并大观三年种收三十五万三百九十四席一百七十六斤，连并二年敷过旧额。欲乞先次通行西京、河阳、汝州，仍每岁更支盐三万席，通见支陕西等路盐数，共二十三万席为额，候将来种收大段增广，别具奏。乞通展旧法解盐地分。』从之。
　　四年七月乙丑，中书省措置财用所奏：『本所勘会京东、河北盐货，熙、丰旧法，止依本路通行。昨为水坏解池，权许通入解盐地分。今来陕西制置解盐司称：两池盐三年溢额，其东北盐已过元立期限。又称见今解盐地分与东北盐相兼货卖，欲行禁止。今先次相度，将东北盐只得于未通行解盐州军地分内货卖，其已通行解盐州军地分，更不许放人。其榷货务算计并诸场舍支，人已通行解盐地分盐，并自指挥到日住罢。所有已算出东北盐未入已通行解盐地分，许于州、县、镇任便货卖，更不得放入已通行解盐地分。其已通行解盐地分，谓陕西、川峡路州军并河东磁[5]、隰、晋、绛州、京西南路唐、邓、襄、均、金、房、随、郢八州军、京西北路西京、河阳、汝州。其客人见般到东北盐货未货易者，官为尽数拘收。未得出卖，别取指挥，算钱还客。如敢隐藏，并同私盐法断罪。』诏：『在京通行解盐，其在京合经由州县地分内，亦许通行，仰措置财用所相度，却于见行解盐地分内，据今来添展州县权住通行。及合行事件，并令本所疾速措置条画，申尚书省。余依所申。』
　　八月己巳，措置财用所措置相度条画到下项：『一、今来解盐至东京合经由州县，欲乞令郑州管下并中牟、开封府祥符、阳武县管下，并令通放解盐。一、今来既令经由州县通行解盐，却乞将昨来王仲千所乞通入京西北路陈、颍、蔡州、信阳军权住通放。一、所有添展通放解盐州县客人，已贩到东北盐约束曰限，并乞依今月一日已申事理施行。一、客人自降今来指挥到日，已算请出东北盐元指定东京未到者，今乞只令于所至州军批引。其在盐场未请出盐者，今后只就盐场批引。其已到京未货易者，限五日，令所委官就都盐院尽数依在市见卖每斤价全袋拘买，即不得解折减落。其价钱，欲乞令榷货务支还。一、在京铺户买下客人盐，且令依旧价零细出卖，候都盐院出卖日，别有指挥。一、乞令在京铺户赴都盐院请买，出盐置铺，零细出卖，每斤官收价钱四十五文，足每一百斤，支与耗盐十斤。其铺户须得依官价出卖，不得擅有增长。一、欲令户部选委榷货务监官一员，不妨本职，专切管勾买卖事件。一、乞就都盐院擗截敖屋收买客盐。一、乞就委见差提举买钞，户部郎官专切提举买卖盐一宗事务。』诏并依。
　　政和元年八月戊戌，中大夫、集贤殿修撰、陕西制置解盐使李百禄为显谟阁待制，以盐池自生红盐，及种盐及年外，增及一倍以上故也。

校勘记
[1]挎截  原本『挎』字作墨丁，据《长编拾补》卷二十六补。
[2]己亥  原本作『己巳』，据《长编拾补》卷二十六改。
[3]河东路  原本作『河东西路』。按：北宋无『河东西路』，『西』字衍，据《宋史·地理志》删。
[4]三年  原本作『二年』，据《长编拾补》卷二十八改。
[5]磁  按：此当作『慈』。北宋慈州属河东路，磁州属河北路，当正。
　　

皇宋通鉴长编纪事本末卷第一百三十八
徽宗皇帝

方田
崇宁三年七月辛卯，宰臣蔡京札子言：『臣等窃以赋调之不平久矣。自开阡陌，使民得以田私相贸易，富者贪于有余，原立价以规利；贫者迫于不足[1]，薄移税以速售，故富有跨州轶县，所管者莫非膏腴，而赋调反轻；贫者所存无几，又且瘠薄，而赋调反重，因循至今，其弊愈甚。熙宁初，神宗皇帝灼见此弊，遂诏有司讲究方田利害，作法而推行之，盖以土色肥饶别田之美恶，定赋之多寡，方为之限，而步亩高下丈尺不可隐。户给之帖，而升合尺寸无所遗，以买卖，则民不能容其巧；以推收，则吏不能措其奸，邦财自此丰，民赋自此省，其为法岂小补哉?五路州县有经方田者，至今公私以为利。遭元祐纷更，美意良法未遍于天下。今其文籍见在，可举而行。今检会《熙宁方田敕》，推广神考法意，删去重复冲改，取其应行者为方田法，计九册，以《崇宁方田敕令格式》为名，谨具进呈。如允所奏，乞付三省颁降施行。』从之。诏曰：『方田之法，均输之本，举而行之，或有谓之利，或有谓之害者，何也?盖系官之能否，吏之贪廉。若验肥瘠，必当定租赋有差，无搔扰之劳，蒙均平之惠，则岂不谓之利欤?若验肥瘠或未抚寔，定租赋或有增损，倦追呼之烦，有失当之扰，官不能振职，吏或缘为奸，里正乡胥因敢挟取，则岂不谓之害欤?如委官管勾，切在遴选廉勤公正、材敏清严、善驭吏者为之，庶几人被寔惠。』 
蔡京申请及二诏，诏旨误载于四年六月二十四日。今移初诏入此，后诏见大观元年二月己卯。
　　八月己酉，尚书省言：『方田法虽已颁降，缘其系熙宁建立，至为精密。窃虑州县未遽通晓，又四方田亩山川不同，须讲论详熟，然后行之，不致违戾。』诏令诸路提举常平官选差能干官，不拘资序、员数，看详《方田敕令格式》，务令详熟，即告谕州县官吏，随所在土俗令讲论，候满一年，已通晓，仍候本州丰熟，即依措置施行。自京西、河北每岁先行，两路内已经方田，如元祐曾更改，并依熙宁、元丰法。』
　　九月丁酉，奉议郎、知开封府太康县李百宗言：『窃见朝廷推行方田均税之法，天下莫不欣然。伏睹熙宁、元丰之政，俾州县利赋，无轻重不均之弊，而又以本县丰熟日推行，此诚甚盛之举也。然臣顷闻州县官吏有苟简怀异之人，往往以本县丰熟妄为灾伤，以避推行，或有好进之徒，以人户实被灾伤妄为丰熟，务要邀求恩赏，殊不知体朝廷良法美意，本以便民为务也。臣愚欲乞诏有司下逐路提举常平司常切觉察，如有州县敢有苟简、避免或妄觊恩赏，致推行违戾者，乞朝廷重行黜责，庶几法令之行与时适当，而下民均被德泽。』从之。
　　十月丁己，户部言：『滑州韦城县民鲁宝等称，自嘉祐二年立法，委官方田均税，至元丰八年以前，约日量及数百县，是为损有余而补不足。访闻京西、河北两路见行方田，本县税极不均，幸今丰熟，元闻伤[2]，乞早赐差官。』诏依所乞。
　　四年七月丁已，诏：『方田路分，令提举司体量税赋最不均县分，每岁逐州先方一县。如五县以上，先方二县。灾伤县权罢。』
　　九月丙午，诏诸路方田更不专差官点检，令提举司于本路见任人的委官。
　　大观元年二月己卯，御笔手诏：『农为政本。今天下承平日久，而赋役未均，富者租轻，贫者税重，殆兼并游手，豪夺恣渔故欤?乃者神考命方田，制地力土宜，而均节之，以作民职，以令地贡，其法详尽。累年于兹，未克底绩，其可怠志?可候岁丰农隙，选择能吏，推原法意。自近及远，始于一州，以及一路，布之四方，使民无偏重之患，以称朕意。』
　　三年六月王午，臣僚上言：『伏以方田之制，即《周官》土均之法也。辨五物九等，制天下之地征，盖所以均之，非所以增之也。访闻京西南路将方田十等并作五等，又欲以河南府比附轻重，地有肥瘠，田有等差，则赋有重轻，岂可一概比附而增之也?况诏书方田之意，止欲均其税赋。今乃于额外增添，多至数倍，至今民间词诉不绝，渐至逃移，非经久之策。所有今有张徽言建议，乞不施行。』诏依，仍以徽言送吏部与合入差遣。
　　四年二月癸巳，诏：『方田之法，均赋惠民。访闻近岁以来，有司推行怠惰，监司督察不严，贿赂公行，高下失实。下户受弊，有害官法。可严敕所部，仍仰监司觉察。如违，当行严断！』
　　五月己酉，诏：『去岁诸路灾伤，今春雨旸时若，农务方兴，所有方田，可遵用熙宁故事并权罢，候丰熟日别奏取旨。其已方量了毕，止是官司攒造文字去处，许依条限了当。』
　　七月辛丑，臣寮上言：『乞方田不拘已毕未毕，并权住罢。』诏：『应方田虽已经方量，而高下失当，肥瘠不均。见有词诉在官司者，自系未毕，合依已降朝旨权罢。其税赋依未方已前，各依旧送纳。』
　　十一月丁卯，勘会：『朝廷方田之法，本均税赋，使无偏轻偏重之弊，盖所以恤民，非所以厉民也。访闻天下方田官吏，多不体朝廷之意，搔扰良民，靡所不至，非特方田，以增税赋，又且兼不食之山而方之，俾出刍草之直，上户或增数百缗，下户亦不下数十缗。民户因此废业失所，饥莩者有之。仰所属监司推原均田之意改正施行，悉如旧令。』
政和二年三月丙戊。『自去年至今，外路百姓不辍经尚书省陈乞，依昨来已方过田输纳税赋，有以见方田之法，百姓安便。可先将未降大观四年五月十一日指挥已前已经方田了处，并依已方施行。其未经方处，依大观元年二月二十二日御笔手诏施行。』 
诏旨四月五日载臣寮上言，检会三月二十九日圣旨，今掇取附见，更须考详。诏旨政和二年五月二十五日，京西北路提单常平司奏：『准敕节文，奉诏，应方田已经方量未毕去处，令先次结绝，其余州县，并别听指挥。本司契勘本路大观三年方田县分，內一十县并各方量周遍。除西京偃师、陈州西华、蔡州新蔡、汝州郏城、滑州胙城五县各造帐均税了，合依已方施行外，有西京伊阳、汝州襄城、河阳王屋、郑州原武、新郑等五县，虽有方量，缘均税未了，及西京等六州府河南等十八县系未经方处，与大观元年事体颇同，未审合与不合依大观元年六月二十三日已得朝旨（此朝旨未见），将已造方田帐分先次结绝?其造帐未齐去处，候农隙造讫均税。所有未经方量去处，亦未审合与不合依大观元年闰十月二十八日朝旨（此朝旨亦未见），候将来年分，别听指挥施行?缘未有明文遵守，合取自朝廷指挥。』诏并依此。称敕节文二年三月二十九日圣旨，疑有脱文，或此是节文。大观元年二月二十二日复行方田，大观四年五月十五日，无罢方田指挥，罢方田在五月十一日。诏旨称五月十五日，恐误，今改作五月十一日。又四年七月四日，已方处并只纳旧税。
　　八月壬寅，诏：『京西、河北路监司，应已方田，并选官前去体量有无违法、不均、不实，出税有无偏轻。如不曾方量处，即且令依旧出税，别选他州县官，互行差委，前去重行方量，即不得差本州县寄居待阙等官。所委官，仰先习熟法内行遣，次节选差非本州县吏人前去，尽公施行。如违，以违制论。即因而受财乞取，以自盗论。赃轻吏人、公人，并配二千里。』
　　九月辛酉，诏：『应方田路分，见有人户论诉不均者，并依京西路八月十八日已降指挥施行。其有人户论诉，合重方。并未方路分，合差一行方量官吏，均税甲头合干人等，并差非本州县人前去尽公施行。如违，并以违制论。即因而受财乞取，以自盗论。赃轻吏人、公人，并配二千里。仍先次施行。』
　　十二月丁丑，御笔：『方田之法，本以均税。有司奉行违戾，货赂公行，豪右形势之家类蠲赋役，而移于下户，时困弊民力，致使流徙，常赋所入，因此坐亏岁额至多，殊失先帝厚民裕国之意。已降指挥权罢方量，自降指挥以前，应有诉讼不均去处，本县赋役，一切且依未方以前旧数；因方量不均流移人户，仰守令多方措置，招诱归业。见荒闲田土，疾速依条召人请佃。』
　　宣和二年六月乙酉，诏罢诸路方田。先是，中牟县民诉方田不均几四百户，指挥教官莫拟冒赏，并方量官、提举司送转运司体究，故有是诏。

马政
　　崇宁元年四月甲寅，有司言：『勘会见今请射牧地养马之数，共计养马一千七百九十七户，请射过牧地三千七顷三十一三田半，所养马一千八百二十九匹。河北东路二百七十八匹，河北西路一千四百一十三匹，京西北路一百一十五匹，京东西路一十四匹，河东路九匹，开封府界、京西南路、京东路并无之。』
　　大观元年三月乙卯，尚书省检会：『元丰中，先帝追复先王隐兵于农之意，诏人户养马。法未及广，遭元祐改革，置监放牧，马不蕃息，而费用不赀。合沙苑监最号马多[3]，本监牧地九十余顷，草料、军兵、监官衣粮俸给，以陕西今日物价，约计用钱四十余万贯，而灌啖蜜药、棚井、槽屋、皮裘之费，又一万余贯，而所养只及六千匹。元符元年至二年，抛死三千九百余匹，而马不调习，不可乘骑。以九千顷之地、四十万之费养六千余匹，而不适于用，及抛死之数如此，其利害灼然可见。见以九千顷地，以三分为率，除一分瘠薄外，良田不下六千顷。以今陕西土田中价计之，每顷可直五百余贯，若召人请地，二顷养马一匹，则十口之家，得五百贯地利，马得所养，不至抛失，人必乐趋，公私俱获其利，可以绍述先帝隐兵于农之意。欲令永兴军路提刑司并通判同州、朝奉郎张彦专一同共相度措置闻奏，候见实利，其六路新边荒田，候拘括到，六路亦依此施行。』从之。
此据平江府录到蔡京家残书，阙其首尾。今考案增入，因附春未。更详之。
　　二年四月辛巳，御笔：『追述先王寓马于农之意，募人给地免租牧马。行之期年，熙河类见就绪。凡县、镇、寨、关、堡官衙内，并带兼管勾给地牧马事，佐官同管勾，庶使人人各知任责。』
　　五月庚戌，御笔：『给地养马之法虽已推行，而地之顷亩尚多，访闻多是土豪侵冒，百不得一。今遣官括地，限一日起发，亲谊地所。如违及不实、不尽，杖一百；故隐落，以违制论。』
　　三年八月丁亥，诏：『马政近经分拨，所降指挥不相照应。今后应缘马事，可依崇宁二年正月二十四日指挥，并隶枢密院。』
　　政和二年十二月癸丑，始诏诸路给地牧马。又诏：『诸路马食，储积亦艰，沿边土旷，乘春发生，青草茂盛，应诸城寨，若使军马分番出牧，就野饱青，晚持草归，以充夜秣，每名量支草价，以省官刍。诏闻河东路见今施行，可令陕西诸路相度措置闻奏。』
　　三年七月壬辰，提举京西路给地牧马王愈言：『乞依提举陕西路给地牧马奏请已得指挥，应县、镇、城、寨，每给地牧马及三百户，管勾官与减二年磨勘；一州通管给地牧马一千户，检点官与减磨勘二年，岁终，仍委提举官取给地牧马最多处保明闻奏，乞自朝廷旌赏。臣到本路，窃见每州管牧地动辄数千顷，一县或一二千顷者，若县给地牧马三百户，州、通及一千户便行推赏，则州县惟及赏格而止。今相度每县及六百户、州及二千户减三年磨勘，如此，亦足以劝矣。』从之。余路依此。
　　七年五月癸丑，臣僚言：『神宗稽法成周，寓马于农。陛下聿追圣谟，给地增牧。法成令具，吏虔民乐。诸路告功，实武备无穷之利。乞令逐路春、秋集教，以备选用。』从之。
　　宣和二年九月壬寅，御笔：『给地牧马，议者本以蕃息国马为言。今诸路倒失，率以千计。自行法至今，即无中到出驹匹数，岁縻激赏既以浩瀚[4]，马户辄蠲租税科差，政赋役日益不均，因缘骚扰，为害不一。所有政和二年十二月已后给地牧马条法，可更不施行。民户见养官马，令枢密院相度拘收，支填见今阙马禁军。仍令逐路守臣、兵官专一钤束，如法喂养。应租佃牧马及置监去处，并如旧制。内牧地先问旧佃人，如不愿佃，即令见佃人依旧法租佃；又不愿，即依条别召人承佃。应合措置事件，令逐路提刑司措置以闻。』
　　诏旨。蔡絛《马政篇》：国朝马政，始有监牧。熙宁末，臣僚乃议废之，于是诏尽废，独留沙苑一监，其牧田听民租佃。及后数用兵，马少。元丰末，有保马者，自官户强配出马，故大扰，元祐乃罢之。其后马改益不修。崇、观间，有给地牧马于陕右，未久复止。政和二年，降诏力行之，先于畿东西、河朔，以旧牧马地募人给养，然后依次推行诸路。其制以系官逃田，若天荒，凡二顷至三四顷，度高下肥硗，募贫民受田，仍除其一顷税，令牧马一匹，牝则三岁限一驹。牧马五年，则诣官再易马牧。其后尽括泽、潞、畿西、山东、河朔等处田，因陕右布蕃羌名马以分给之。其始颇扰，人以为言。鲁公力白于上：『岂不知扰?顾听臣行之既久，百姓始忻悦。』盖田一顷，赡一马有佘。顷亩力耕，皆为良田，则家用饶足，然官未尝有刍秣、吏卒之费也。政和后，牧马至八万余匹，其后益盛，至九万未已。宣和初，群小用事，始用马，以秋冬岁一呈提刑司。小民动有劳费，因杀其令，分远近，二三岁一呈，则又曰：『郡县官皆择取良马窃乘之。』上尤切齿，数以为言。鲁公执曰：『马不使之习知衔辔，顾安用哉?人为之防足矣。』不听。二年，鲁公罢，群小争言给地为非，于是诏牧马尽给赐童贯，及遣之陕右，使补诸军之阙马者，凡九万余匹。既不知恤，道毙者十八九。其实群阉与一二幸臣利其田尔，遂尽牧民田，以赐诸苑圃及道观，若后苑作书艺局、艮岳、撷芳园、上清宝籙宫、龙德、太乙宫、佑神观，皆给千顷或八百顷，他苑囿、宫观亦不下三五百顷。始时多荒瘠地，贫民力耕既久，皆为上腴，一旦失业，远近咸苦之。然祖宗监牧又久废罢，其后北事兴，郭药师在燕山须马，而国家无监牧与给地牧马，且废久，乃又尽括河南诸军马及诸处系官马，以纲发去，听其拣择取之，于是中国马政扫地焉。及宣和末，事变浸危，阴知金人将叛盟，始悟阙马。伯氏时领枢府，亦悔前日预有短毁，乃奏白，复推行给地牧马事。时既无马以与民，又不得元田，殆有其意，而郡县间亦强民使出马以牧，徒虚文，终不克就。未久，敌人犯阙，仓卒遂不能得马。诏尽括内外公私马，又取于在都马军，不及二万，病弱在焉。且复授小阉梁方平等，使领兵扼大河于濬州，至则大败，马复尽焉。靖康之初，后进书生不知始末，至冒然给地牧马。民间虽养以充数，无复善者，又驱之燕山，悉为敌人得，此大缪矣!
　　六年四月己巳，诏：『给地牧马路分劝诱召人养马，自降指挥至今年三月中，养数多去处，干预牧马官吏，宜与旌赏。将提刑司官通本路所管州县及三千匹以上，各与转一官；六千匹以上，各减三年磨勘；州府通所管县分一千匹以上，各转一官；二千匹以上，各减三年磨勘；县官及三百匹以上，各转一官；六百匹以上，各减三年磨勘。』
十月己丑，中大夫、秘阁修撰、提点河北东路刑狱兼提举给地牧马李孝扬转一官、减三年磨勘，许回授本色本宗有官有服亲，以本路养马及七千余匹故也[5]。

校勘记
[1]贫者  原本作『贵者』，据《长编拾补》卷二十四改。
[2]元闻伤  原本作墨丁。据《长编拾补》卷二十四补。《拾补》原校：『元闻伤，文义未明。
「元」盖「未」字之误；「伤」字上下又夺一字。』
[3]沙苑监  原本作『沙院监』，据《宋史·地理志》改。
[4]激赏  原本『激』字作墨丁，据《长编拾补》卷四十一补。
[5]七千  原本作『七十』，据文意改。
　　

皇宋通鉴长编纪事本末卷第一百三十九
徽宗皇帝

收复湟州
崇宁二年正月丁未，东上閤门副使、新知岢岚军王厚权发遣河州，兼洮西沿边安抚司公事。
 此据王厚奏议。正月二十八日状云：『二十七日，奉敕授前件着遣。』今用之。去年十二月八日迁閤副。《王厚传》：『自鄯、湟之弃，畔羌多罗巴等迎陇拶之弟曰溪赊罗撒。国朝复廷赐陇拶姓名曰赵怀德，拜河西节度使，还邈川，溪赊罗撒之党谋掩杀之，怀德惧，奔河南。郎阿章及洄什罗等更挟以令众种落。议者谓诸羌连结，且生边患。朝廷方谋镇辑，而大臣有荐厚者，于是诏供职閤门，因问复故地。厚对状，命知河州，兼洮西安抚。厚请择人以自助，诏遣內客省使童贯与偕往。』按：七月五日，童贯方自供奉官转皇城使、果州刺史，初遣时，安得便为內客省使?本传盖因《王厚行状》致误。《王厚行状》：『议者以谓诸羌连结，且生边患。上方锐意绍述，愤奸谋蹙国，决策复诸郡，历选将帅，无以易公，大臣亦多论荐。是冬，诏公供职閤门。公言：「恢复故地，当以恩信招纳为本，俟其顽悖不服，乃加诛，不过破荡一二族，则皆定。以湟州旧治，人情浃洽，往则可得。鄯、廓须逾年再出，然后可定。此故地也。大河之南河源、积石之城，土广人众，隐然自成一国，亦宜以时抚有，大辟新疆。」上嘉纳之，赐对崇政殿，知河州兼洮西安抚。熙帅复异议，公请择人协力，诏遣令內客省使童贯以往，协济军谋，天威益振。公条具赏予降人冠带、金币、旂盾等，及军须妻阙，上皆亲为区处，出自御府，传置相望于道。召熙帅赴阙，以公权行帅事。附塞羌闻公来，驰书迎于境，乃分遣间牒深入谕恩信，阴送款者甚众，遂檄岷州高永年及公弟端等各令招纳。』
二月戊寅，王厚言：『熙宁间，神宗皇帝以熙河边事委任先臣韶，当时中外臣僚，凡有议论熙河事者，蒙朝廷批送先臣看详可否，议论归一，无所摇夺。今朝廷措置一方边事，已究见利害本末。欲乞自今中外臣僚言涉青唐利害者，乞依熙宁故事，并付本路经略司及所委措置官看详。』从之。诏：『青唐自神宗以来遣人绥纳，久有向汉之心。昨王赡等因其归顺朝廷，许之招怀，只缘帅司不务协心，致其疑阻，故一方功绪，终未克就。自那回兵马，后来彼土酋领向慕中国，其心不已。今差知河州王厚专切招纳，走马承受童贯往来勾当，仰本路经略安抚、都总管司公共协力济办。』 
厚二年二月二十八日奏为应接招纳事，坐此密札。诏旨不得其实日，今附此。《初草》于二月十七日载：命入内供奉官童贯重修建临平山旧塔。《初草》盖据温州报状，然王厚二十八日所被密札云：『已差走马承受童贯往来熙河路勾当。』不应此时却差至杭州，今不取，要考蔡京临平修塔事，姑存此。
　　三月癸卯，诏知河州王厚权管勾熙河兰会路经略司职事。
四月甲子，诏付王厚：『委汝以招纳青唐事，措置施设蕃中情伪如何；审量羌人诚心向化，有无端绪。已上施设方略、应酬对答语言，并仰具确实事状奏来。』己巳，童贯至熙州。
此据王厚四月二十四日奏。若据申密院功状，则云贯五月至熙州。按：此月二十四日奏又云：先遣贯往河州。五月十五日奏：贯宣谕云云。必功状误也。王厚三年六月二十四日申密院功状云：『二年三月二十四日，至熙州，体问得元符弃地之后，诸羌因我城垒聚粮整备，结集兵众，以为固守之计。又湟州境內巴金、乩当、把拶宗等处形势险扼，自来羌人负以为固，有一夫当之万众莫前之说，议者因此多言湟、鄯难复，得亦难守。然厚久已详察诸羌情状，分离不一，互相窥伺，必不能并力同心，保有其地。若奉扬国威，示以恩信，必能瓦解来降，其违命者，亦不过一二族[1]，则皆破胆矣。厚先在湟州日，镇抚境內，颇见畏怀。闻厚复来领帅，各已欣赖，间通信息，愿为中国用者甚众。于是选委通判兰州事王端、将官李忠、王亨等勾当招纳，散遣亲信人深入说谕。有禄厮结族首领巴金城主遵巴，及聂农族首领、羌贼用事者癿当、多罗巴之副结令乾等大种名豪相继出降，各补授官爵，给以财物，使其党归，广布恩威，其余深在羌中，为凶党协制不能自援者，亦往往阴送降款。奸猾强悍之徒闻，各忧惧，聚众自守。厚以为事机如此，当速用兵出塞，服畔招携，指期可集。若稍犹豫，变不可知。节次具状奏闻，及申禀朝廷去讫。厚自到熙州，计度军须粮仗之属，分委诸州通判催督，运至河州安乡关及兰州京玉关下，两月皆办。是岁五月，童贯至自京师，传语劳军，将士皆奋，遂奏请师期。诏以六月十四日出熙州。』按：厚自叙如此。然童贯以四月二十一日至熙州，方此时，厚至熙州才一月耳。既称两月，故不得不以贯五月乃至。然则厚所自叙，要不可凭，姑附注此。
　　甲戌，王厚奏：『臣体问得河南、河北诸羌，以大小陇拶争国之故，人心极不宁贴，诸族酋首互有猜忌，遂以兵革更相侵掠杀戮，其下人众缘是愈更携二。今来事机如此，正乃中国之利。臣见与童贯计议，乘此从长措置，及选委得力番部。今同使臣李德庆前去笃丁，计会缅什罗蒙送文字与大陇拶评洎事务，才候起发，别具奏闻。』又贴黄：『大陇拶虽累与郎阿章雠，赛得胜终恐为青唐吞并，及慕汉家威德，决有归顺之意。其即阿章亦以数败，内怀恐惧不安。臣今与童贯，并召高永年在此商量，乘此机便，前去措置。但臣等稍似出界，即诸处强梗酋豪当尽款服，其间或有说谕不从，即行剪戮，庶几一两月便见大定。伏乞圣慈详察。』
　　六月辛酉，王厚、童贯发熙州。初，厚与贯会诸将部分军事，诸将皆欲并兵直趋湟中，厚曰：『贼恃巴金把拶之险，挟大河之阻，分兵互守，以抗我师。若进战未克，青唐诸部之兵继至，夏贼必为之援，非小敌也。不若分兵为二，南道出安乡冲其前，北道出京玉捣其后。贼腹背受敌，势不能支，破之必矣。』贯犹未决，厚曰：『他日身到其地，计之熟矣。顾毋过疑。』遂以岷州将高永年为统制官，权知兰州姚师闵佐之，及管勾招纳王端等，率兰、岷州、通远军漠蕃兵马二万出京玉关。厚与贯亲领大军出安乡关，渡大河，上巴金岭。 
此据厚申密院《功状》修入。汪藻《青唐录》：『六月，厚、贯发总领蕃兵将官高永年、蕃兵将官李忠、熙州将卒叔詹、河州将卒叔献、兰州将卒姚师闵、刘仲武、通远军潘逢、王用及王亨、党万等，提兵分道并进。溪巴温、溪赊罗撒诱群羌旅拒我师，我师稍衂不能前。明日休士鼓行，连日大捷，遂围湟州部族漆令等二十一族。大首领钦奖等五十余人，率小首领四百令人皆来降，溪巴温、溪赊罗撒遁去，收复湟州，并通川堡、通湟寨、省章、峡口堡、安陇寨、宁洮、癿当城、宁川堡、安川堡、南宗堡城寨十余所。』
　　癸亥，王厚次河州。甲子，王厚次安乡关，童贯率统领官李忠等以前军趋巴金城，旧名安川堡，在巴金岭上。多罗巴使其三子，长曰阿令结，次曰厮铎麻令，次曰阿蒙，率众拒守。城据岗阜，四面皆天堑，深不可测，道路险狭。我师至，望见城门不关，偏将卒叔詹、安永国等争先入。贼出兵迎击，师少却，安永国堕天堑死，叔詹等驰还，几为所败。会雨，各收军而止。童贯遣其麾下来告，厚使数骑驰戒李忠曰：『日既暮矣，善自守。明日大军至，当为诸君破贼!』翌日乙丑，贼以大众背城而陈，埤间建旗鸣鼓，将决战，复有疑兵据高阜，张两翼。会厚以军至，贼望见气沮，其酋长又往来城下，部勒其众。厚乘高列大帅旗帜示之，遣人谕以恩信，开示祸福。数还，阿令结曰：『吾父今夕当至，正好相杀。』其弟亦不肯降，语益不逊。遂命诸将布阵攻城，贼力战拒险，我军不能过天堑。厚亲至阵前，督强弩射之，贼少却。别遣偏将邹胜率精骑，由间道缭出其背，贼大惊，因鼓之。诸军四面奋击，杀阿令绪、厮铎麻令于阵。其幼弟阿蒙流矢中目贯脑，遁去。多罗巴率众来援，闻败，亦遁去。日未中，大破贼众，凡斩首二百一十三，擒九十八人，降者五百余户，遂克其城。贼恃巴金之险，以一战胜负，不逾刻而败，军威大震，远近争降附。厚诛强悍首领数百人，入据其城，遣高永年引兵万余出京玉关。 
此并用厚申密院《功状》修入。十九日，王厚奏：『臣今月十四日，帅领汉、蕃将兵等起离熙州，至十八日，进兵收复矖哥堡，旧赐名安川。已于当日具状奏闻去讫。十九日，自矖哥堡前进，至瓦吹驻军止宿。昨赐名宁洮。沿路遣委归顺酋首译语，使臣等各往本族，照管抚慰部族，悉令安心住坐，不得惊疑，及推谕朝廷抚存恩意去讫。大军自入湟州界，除矖哥堡首领多罗巴男阿令结等三人据城与官军抗，再三遣人招抚说谕，并不听从。又缘多罗巴父子将向顺心白人户，擅行杀戮，诸羌悉皆怨仇，若不略行诛讨，恐不足震服桀黠之众。昨来废弃湟州并管下城寨，止缘多罗巴父子为扰之故。今来大军进复湟州，须至将此酋并余党尽行剪灭，即湟州境內，遂可一成安宁。臣等寻令将佐等顿兵矖哥城下，引致阿令结兄弟三人出城，与之接战，仍遣诸将分兵攻夺其城，阿令结等乃率众向前力斗，我军寻斩获阿令结，并其弟厮铎麻令二人首级，小弟阿蒙为流矢中目贯脑，遂窜去。初闻多罗巴自本族奔至矖哥救应，至中路逢见阿蒙，始知男阿令结等二人巳被诛戮。及闻官军占据矖哥，遂投还本族。人户见其窜败，不肯接纳。及忽都城为汉兵守御，潜伏所在，见今未知去处。臣令得力人散行根逐次。今诸羌闻汉兵既诛阿令结等，其多罗巴处巢穴，各皆为汉兵所据，莫不欣悦，多称：「自来只被多罗巴父子侵扰，致令部族不得安心住坐，男女等又不得躬亲出汉公参告。阿耶奏知东京官家与男女做主。」臣已再三说谕，令安心归族住坐，除多罗巴窜走见根迢外，阿令结等既已诛死，众心无不悦服。大军沿路经由部族地分，遂无纤亳惊虞，汉蕃并各安贴[2]。今取二十日进军癿当，抚定其余羌众，及令权知河州李忠带领本将人马，照管厢军、家丁修筑癿当，控扼险要。臣与童贯帅其余将卒前去收复湟州[3]。合行措置事件，节次别具申陈次。』六月二十二日，王厚奏：『臣契勘自奉朝旨措置招纳西蕃部族，以远近羌众相继归款，遂为青唐酋长所知，遣多罗巴等据守，并六心、溪丁等族分据要害，隔绝降羌。其多罗巴等据守，并六心、溪丁等族分据要害，隔绝降羌。其多罗巴等据守晒哥堡，在巴金岭之上，峻长三十余里。六心、溪丁等据守矖哥堡，在巴金岭之上，峻长三十余里。六心、溪丁等据守把拶宗，在湟水之南，傍有通道，却稍平易。臣遂与童贯亲帅诸将出安乡关上巴金岭，进次矖哥。其城中拒守之人五千有余众，开门尽锐，敌官军。臣与童贯鼓率士卒，亲督诸将夺险，数路并进，遂斩多罗巴男阿令结、厮铎麻令，并射申第三男阿蒙，仍斩强悍首领数百人，然后得城。今来心白羌酋悉皆降顺，即时说谕，遣令归族，安心住坐。其把拶宗路易于措置，臣止遣高永年引兵万余人，出京玉关前进招纳，而六心、溪丁等族首领部众闻臣等大军已破矖哥堡，诛阿令结等，其势大沮，不能固守把拶宗，相率遁去。今高永年一行人马已乘势进至通湟寨，见取二十一日前，进与高永年会合，所有矖哥获捷，已具奏闻去讫。』据厚所称，矖哥堡在巴金陵上，峻长三十余里。把拶宗在湟水南，傍有通道，却称平易，恐与蔡絛所记铁堠子岭相关，须细故之。
</div>
    <div class="pagination">
<a href="皇宋通鉴长编纪事本末_page97.html">上一页</a><span>...</span><a href="皇宋通鉴长编纪事本末_page93.html">93</a><a href="皇宋通鉴长编纪事本末_page94.html">94</a><a href="皇宋通鉴长编纪事本末_page95.html">95</a><a href="皇宋通鉴长编纪事本末_page96.html">96</a><a href="皇宋通鉴长编纪事本末_page97.html">97</a><span class="current-page">98</span><a href="皇宋通鉴长编纪事本末_page99.html">99</a><a href="皇宋通鉴长编纪事本末_page100.html">100</a><a href="皇宋通鉴长编纪事本末_page101.html">101</a><a href="皇宋通鉴长编纪事本末_page102.html">102</a><a href="皇宋通鉴长编纪事本末_page103.html">103</a><a href="皇宋通鉴长编纪事本末_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
