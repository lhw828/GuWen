<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 3 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 3 页/共 43 页
  </h1>
  <div class="content">
   然人但知友谅之失在轻战，而士诚之失在自守。不知轻战之弊，原于气骄，自守之私，丛于志满。急攻晋而苻秦遂困，不伐魏而蜀业亦亡，过犹不及，斯亦鲁、卫之政与？虽其后士诚颇绝粒自经，辞无挠屈，然隗嚣恚愤，公孙洞胸，游魂倔强，何足数哉！
卷五



○方国珍降元顺帝至正八年，浙东台州黄岩人方国珍起兵，劫掠沿海州县，元兵屡讨不克。
十三年十月，时青田刘基为浙东行省都事，建议谓：“方氏首乱，宜捕而斩之。”执政多受国珍金者，辄罪基擅作威福，羁管于绍兴，竟受国珍降。国珍虽受元官，实拥兵自固，不受元调发。元亦以四方多故，羁縻之不问。国珍寻叛，据温、台、庆元等路。
十八年十二月，太祖既下婺州，遣典{}刘辰使方国珍，招谕之。国珍与其弟谋曰：“今元运将终，群雄并起。惟江左号令严明，所向无敌，今又东下婺州，恐难与争锋。况与我为敌者，东有张士诚，南有陈友定，莫若姑示顺从，藉为声援，以观其变。”
十九年春三月丁巳，方国珍遣使因刘辰来奉书，献黄金五十斤、白金百斤、金织文绮百端，愿合力攻士诚。许之。以次子关为质，太祖曰：“凡质，疑也；不疑何质！”厚赐关而遣之，改关名为明完。国珍复纳温、台、庆元三郡籍，愿输金助军守土，如钱Α故事，事定，即以献。
二十一年三月戊寅，方国珍遣使以金玉饰马鞍献。先是，太祖遣博士夏煜、陈显道谕国珍曰：“福基于至诚，祸生于反复，隗嚣、公孙述可鉴也。”国珍惶惧。至是，遣其检校燕敬来献。太祖曰：“吾方有事四方，所需者文武才能，所用者[QDXD]粟布帛，其他珍玩，非所好也。”却之。
二十四年九月乙酉，方明善攻平阳，元帅胡深击败之，遂下瑞安。先是，温州土豪周宗道以平阳来附，明善率兵攻之。宗道求援于深，深击明善，败之，下瑞安，进兵温州。明善惧，与国珍谋，岁贡银二万两充军资。太祖许之，命深班师。
二十五年六月壬子，参军胡海攻乐清下之，擒方国珍镇抚周清等，送建康。九月，元复以方国珍为淮南行省左丞相，分省庆元。二十六年九月，元改方国珍为浙江行省左丞相，国璋、国瑛、
国珉及国珍子明善俱平章政事。初，国珍虽以三郡来献，实未纳土，特欲阳假借声援以拒元。及元屡加命，国珍益骄横，遂据有濒海诸郡县，不肯奉正朔。时太祖方连兵张、陈，不暇往讨，累遣博士夏煜、杨宪往谕之，国珍心持两端。太祖闻之，笑曰：“姑置之，待我克苏州后，欲奉正朔，晚矣。”
太祖吴元年元至正二十七年也。九月甲戌，命参政朱亮祖讨方国珍。初，国珍怀诈反复，云：“俟克杭州，即纳土。”及大兵克杭州，犹自据如故，乃累假贡献，来觇虚实，为叛服计。又北通扩廓帖木儿，南交陈友定，图为犄角。太祖遗书数其十二过，且征贡粮二十万石，曰：“克杭有日矣，公何负约如故？张士诚与公接壤，取公振落耳，所不敢者，以谁在耶？吾旦暮下姑苏，奄至公境。背城一战，亦丈夫矣。不然，去之入海，亦一策也。然自古未有老海上者，公审思之。”国珍惧，与其弟侄将佐谋。郎中张本仁曰：“江左方图张氏，胜负未可知，计不能越境而致于人。”刘席曰：“江左多■骑，平地用耳，奈吾海舟何！”丘楠曰：“皆非主福也。惟智可以决事，惟信可以守国，惟直可以用兵。昔者江、淮之间，豪杰并起，人人莫不欲帝，然分鼎足者，汉与二吴耳。汉人敢战不怯，尚死九江。张吴区区，如窦中鼠，败可知也。江左法严而军威，诸将所过，秋毫无犯。所得府库，还封识之，以奉其主，此乃吊伐之心，必有天下。且业已并汉，势复兼张。公经营浙东十余年矣，不能越三郡，不以此时早决，不可谓智；自居钱Α，抑又背焉，不可谓信；我之不信，彼征师焉，不可谓直，莫若与也。”国珍不能用。至是，命亮祖率马■舟师讨之。
初，台州为国珍弟国瑛窃据。己丑，亮祖驻师新昌，遣部将严德攻关岭山寨，平之。辛卯，至天台，守将汤盘以城降。进攻台州，国瑛以兵拒战，击败之，严德战死遂至台州国瑛闻亮祖至，即欲遁去。会国珍入庆元治兵，为城守计，使人谓国瑛坚守勿去。国瑛始约束将士，乘城拒守，然士卒多怀惧亡去者。亮祖等急攻之。辛丑，国瑛度力不能支，以巨舰载妻子，乘夜出兴善门，走黄岩。亮祖入城抚定之。
十月，进兵黄岩，瑛复遁海上，留其党哈儿鲁守黄岩，哈儿鲁即以城降。亮祖分兵下仙居等县，国珍闻之气沮。癸丑，命汤和为征南将军，吴祯为副将军，率常州、长兴、宜
兴、江、淮诸军讨方国珍于庆元，谕之曰：“尔等奉辞伐罪，毋纵杀戮，当如徐达下姑苏，平定安集，乃吾所愿也。”十一月，吴祯引舟师，乘潮夜入曹娥江，夷坝通道，出其不意，
抵军厩。会降卒言国珍已遁入海，祯勒兵追之。汤和兵自绍兴渡曹娥江，进次余姚，降其知州李枢及上虞县尹沈煜。遂进兵庆元城下，攻其西门，院判徐善等率父老迎降。国珍乘海舟遁，和率兵追败之，国珍率余众入海。和分徇定海、慈溪等县，得军士三千人，战船六十艘，马二百余匹，银六千九百余锭，粮三十五万四千六百石。
朱亮祖自黄岩进兵温州，陈于城南七里，国珍令其子明善引兵拒战，亮祖击败之，破其太平寨，追至城下，余兵溃，奔入城。亮祖遣部将汤克明攻西门，徐秀攻东门，柴虎将游兵策应。晡时，克其城，获员外郎刘本善，国瑛等遁去。亮祖抚其民，分兵徇瑞安，守将同佥喻伯通降。遂帅舟师会吴桢袭明善于乐清之盘屿岛，夜三鼓克之，大获其战舰士马。
国珍既遁入海岛，己丑，太祖复命廖永忠为征南副将军，率师自海道会汤和等兵讨之。其部将多来降，诸郡县相继下，国珍惶惑失措。和等复遣人持书招之，谕以朝廷威德，及陈天命所在。国珍不得已，遣郎中承广、员外郎陈永乞降，又遣其子明克、明则、从子明巩等纳省院及诸银印铜印二十六、银一万两、钱二千缗于和。丙申，朱亮祖兵至黄岩，方国珍及其兄子明善率家来降。于是国珍遣其子明完奉表谢罪。太祖始怒其反复，及览表，怜之。表出其臣詹鼎所草，词辨而恭。太祖读表曰：“孰谓方氏无人耶？”赐书曰：“吾当以投诚为诚，不以前过为过。”辛亥，国珍及其弟国珉率部属谒见汤和于军门，得士马舟楫数万计。和送国珍等于京师，太祖让之曰：“公胡反复阴阳，劳我戎师耶？顾实公左右舞小智教公，公不能自裁耳。”乃悉召其臣，以丘楠为韶州同知，又知草表出鼎手，命官之，其余尽徙濠州。浙东悉平。后太祖即位，厚遇国珍，赐第京师，宴位功臣次。未几，授广西行省左丞，奉朝请。一日侍宴，坐不能兴，舁归。太祖官其二子，曰“令国珍见”云。国珍以善终。
谷应泰曰：元至正八年，方国珍以黄岩黔赤，首弄潢池，揭竿倡乱，西据括苍，南兼瓯越。元兵屡讨，卒不能平，以致五年之内，太祖起濠城，士诚起高邮，友谅起蕲、黄，莫不南面称雄，坐拥剧郡，则国珍者，虽圣王之驱除，亦群雄之首祸也。然而国珍地小力少，不足以张国，饷匮援绝，不足以待敌。此惟识略过人，真知天命，若陈婴以兵属汉高，冯异以地归光武，则功垂刑马，名在云台，岂不善始善终哉。而国珍者，市井之徒，斗筲之器，宜其无定见也。夫国珍智昏择木，心怀首鼠，惧明之侵轶，则受抚于元，以壮其虚声；惧元之穷追，则纳款于明，以资其外卫。其效忠于陈友定也，岂非河朔之刘琨，西凉之张氏。而侍子于明太祖也，又岂非下江之王常，吴越之钱ㄈ。正所谓狺牙摇尾，荒忽无常。毋论明室鼎兴，贻羞鬼蜮，就令元兵晚振，亦斩鲸鲵。盖首尾衡决，无一而可者。而彼终恃狡谋，依违两堕，则以摄乎大国之间，迁延岁月之命耳。
然究竟友谅凶强，士诚给富，无不先期殄灭，而国珍以弹丸之地，乃更支离后亡者，非国珍之善守御，而太祖之善用兵也。太祖之意，以用兵如攻木，先其坚者，后其节目。故先平吴、汉，后议国珍，缓急之势所不得混也。而中间允其纳币者一，遣使招谕者再，又且推还质子，姑置后失。盖吴、汉者门庭之寇，赴之宜速，而国珍者樊笼之鸟，取之如寄，毋亦米成山谷，尽天水于目中，岂真兵白头须，置陇、蜀于度外也。卒之六师既加，窜奔海岛，计穷归命，传送京师。语云：“不为祸始。”又云：“无始乱。”国珍之窃据非分，适足为新主资矣。 
卷六



○太祖平闽元顺帝至正十二年，盗起海上，势且及汀。元汀州判蔡公安募吏士乘城。福清人陈友定以明溪驿卒谈军事，公安奇之，授黄土寨巡检，从讨延平、邵武诸山贼，平之，迁清流簿，寻为清流令。友
定一名有定，字安国，从福清徙居清流。少孤，病头疮，佣于富室罗氏。常与群儿樵，设队伍为戏。罗奇之，将以为胥，媪不悦，曰：“头病郎足婿耶！”因失鹅而奔于邻，邻家梦虎踞门，得友定，大喜，召饮食，乞于罗媪，竟胥之。俾习商贩，善败，大困。然其为人勇沈，喜游侠击断，不问家人有无，要以借躯徇急，行其志而已。众惮服之，争愿为之役。
十九年，陈友谅遣其将康泰取邵武，邓克明寇汀州。友定以总管御之，战于黄土，尽获其部众，克明逃去，迁行省参政。二十年二月庚申，元福建行省参政袁天禄以福宁州来归。先是，
福建义兵万户赛甫丁、阿里迷丁据泉州，陈友谅兵入杉关，攻■邵武、汀州、延平诸郡县，群盗乘势窃发，闽地骚动，天禄辈知元势不振。至是，见明师下浙东，方国珍归附，天命有在，遂遣古田县尹林文广纳款。时福清同知张希伯亦遣其属来降，太祖赐书褒嘉之。
二十一年，邓克明复寇汀州，陈友定逆战，败之，遂开省于汀州，迁左丞。二十二年夏，元以陈友定守汀州。友定兵势日盛，县仓库悉入其家，元行省平章燕只不花拥虚位而已。
二十四年，陈友定开省延平，迁行省平章政事。时元大都道绝，友定遣贡舶，多由海道取登、莱，十达三四，元主下诏褒美。方国珍来寇，击败之。
二十五年二月，陈友定侵处州，参军胡深击之，遁，复追败之。己丑，遂下浦城。四月乙丑，参军胡深进攻建宁之松溪，克之，获陈友定守将张子玉，余众败奔崇安。深请发广信、抚州、建昌三路兵并攻之，因
取八闽。太祖如深言，遣广信卫指挥朱亮祖由铅山，建昌左丞王溥由杉关，会深进兵击之。五月，胡深等进兵克浦城，遂与友定将赖元帅大战于浦城之南，
败之。六月，会朱亮祖克崇安、建阳，遂进攻建宁。大兵次城下，亮祖即欲攻之，深视氛不利，谓亮祖曰：“天时未协，将必有灾，未可与战。”亮祖曰：“参军何得以灾为解！师已至此，庸可缓乎？且
天道玄远，山泽之气，变态无时，何足征也。”迫深进兵，深犹执不可。会建宁守将阮德柔以兵四万屯锦江，逼深阵后，亮祖咎深，督战益急。深不获已，遂引兵鼓噪进击之，破其二门。德柔尽率精锐扼深军，围之数重。时日已暮，深知营垒未安，而兵围不解，难以持久，即突围出。德柔伏兵忽起，深马蹶被执。友定颇礼遇之，深为具道朝廷威德，并陈天命所在，且援窦融归汉故事谕之。友定初无害深意，会元遣使者至，督迫之，遂杀深。先是日中有一黑子，刘基奏曰：“东南当失一大将。”至是，深果败没。深有文武才，守处州五年，威惠甚著。太祖闻报，痛惜之，遣使赐祭，追封缙云郡伯。
二十六年八月，元以陈友定既败胡深，命为福建行省平章政事，兼守八闽。友定有胜兵万人，益发取诸郡县，远近瓦解。无敢角。而长汀人罗良者，故亦以散资募士，为元捕杀漳山寇，提兵解福州围，为闽将第一。良数从海道漕元，元爵良晋国公。贻友定书曰：“足下向为参政，国大臣。汀州之复，固本职。燕只平章，足下僚长也，足下迫之；郡邑之长，出自朝命，足下窜之；百司，朝廷之役，足下臣妾之。足下所收复郡邑，得其仓库，入为家资。口言为国，心实身耳。跬■之间，真伪甚明。不审足下将为郭子仪，抑为曹孟德？”友定大怒，发兵攻漳。良使三千人操弩毒矢，伏险待之。十长石古违良节制，友定兵得渡柳营江。良迎战马岐山，败绩，进围漳。良坚守旬月，死之。友定据漳，使人凿山道，城守自固。
十二月，友定建宁守将阮德柔遣使来纳款。太祖吴元年，元至正二十七年也。十月甲子，命中书平章胡廷美为征南将军，江西行省左丞何文辉为副将军，率师取福建，以湖
广参政戴德随征。谕廷美曰：“汝以陈氏丞相来归，事吾数年，忠实无过，故命汝总兵往取福建。何文辉为汝之副，湖广参政戴德从汝调发。二人皆吾亲近之人，勿以此故废军政。凡号令征战，一以军法从事。吾昔微时，在行伍中，见将帅统驭无法，心窃非之。及后握兵柄，所领一军，皆新附之士。一日驱之野战，有二人犯令，即斩以徇，众皆股栗，莫敢违吾节制。人能立志，何事不可为！闻汝往年尝攻闽中，必深知其地理险易，今总大军征进，凡攻围城邑，必择便利可否为之，进退无失机宜。克定之功，全赖于汝。”廷美拜命出。
十一月壬寅，胡廷美度杉关，略光泽县，下之。己酉，廷美克邵武，元守将李家茂以城降。丁巳，廷美克建阳，元守将曹复畴亦降。戊午，敕征南将军汤和、副将军廖永忠率舟师自海道取福州。
庚午，汤和克福州。初，友定环福州城外皆筑垒为备，每五十■更筑一台，严兵守之。闻我师入杉关，乃留同佥赖正孙、副枢谢英辅、院判邓益以众二万守福州，友定自率精锐守延平。时汤和偕廖永忠、吴祯等自明州乘东北风，不数日，奄至福州五虎门，驻师南台，遣人入城招谕，为元平章库春所杀。大兵登岸，将围城，曲出领众出南门拒战，指挥谢得成等击败之，众溃，入城拒守。是夜，参政袁仁密遣人纳款。黎明，大兵蚁附登城，遂开南门。和拥兵入，邓益拒战于水部门，击杀之。正孙、英辅自西门出走延平。曲出、塔海木儿、抗者不花、左丞邓住、中丞铁木烈思等皆怀印绶，挈妻子遁去。参军尹克仁赴水死。时佥枢柏铁木柳居官，闻大军攻城急，曰：“战守非吾得为，无以报国。”乃积薪楼下，杀其妻妾及两女，纵火焚之，遂自刎。汤和入省署，抚辑军民，获马六百余匹，海舟一百五艘，粮一十九万余石。和遣袁仁暨员外余善招谕兴化、漳、泉诸路。其福宁等州县之未附者，分兵徇之。
太祖洪武元年春正月，元兴化守将叶万户弃州遁，耆民李子成等率众诣汤和降。和遣都指挥俞良辅往守之。于是莆田等十三县皆降，和进攻延平。胡廷美、何文辉等率师至建宁，元守将同佥达里麻、参政陈子
琦集僚佐谋曰：“闻明兵骁勇，自入杉关，诸镇望风瓦解，其锋不可当。今吾城中军士，不下万余。储蓄尚富，可以拒守，不可与战。彼攻吾城不克，必将自逸。吾因而乘之，可以得志。”众皆曰：“然。”由是备御甚坚。廷美等进围之，数挑战，达里麻等固守不出。廷美督兵环其四门，昼夜急攻之。达里麻不能支，夜潜至副将军何文辉营纳款。诘旦，总管翟也先不花亦率众诣文辉降，廷美怒二人不诣已，欲屠其城。文辉曰：“与公同受命至此，为安百姓耳！城降，欲以私忿杀人，可乎！”乃止。壬辰，整军入，秋毫无犯。执参政陈子琦送京师，获将士人马银粮以万计，命指挥费子贤领兵守之。
汤和、廖永忠等进兵取延平。垂发，先遣使招谕友定。友定大会诸将，杀使者，取血置酒中盟诸将，慷慨饮之，誓以死报元。大兵遂至延平，隔水而阵。分一军渡水，攻其西门。友定战不利，归谓诸将：“敌千里远斗，气锐，慎毋战；战徒杀吏士耳。吾墉山堑壑，蓄犀器，饱士，为持久计困之。”众曰：“善。”遂乘城守。日夜勒吏士击刁斗，被甲偶立，不得更番休息，守者怨甚。会诸将欲出战，友定不许。数请不已，友定遂疑其部将萧院判、刘守仁有携贰心。收萧院判杀之，夺守仁兵。守仁降，士卒多俞城走者。围十日，城中军局火炮声发，明兵疑有内应，急击破之。友定知事已迫，乃与枢密副使谢英辅、参政文殊海牙诀曰：“公等善为计，吾为元死耳！”坐省堂，按剑仰药饮尽。英辅与达鲁花赤白哈麻具服北向拜，自经死。文殊海牙、赖正孙等开门降。
庚子，大兵入城，舆友定出。俄值大雷雨，复苏。其子海自将乐来就死，并执送京师。太祖面诘曰：“元已亡，若为谁守？杀我胡将军，又不内使者，今何惫也。”友定恚曰：“已矣，毋多谈，安得加我死乎！”遂并其子弃市。
胡廷美等进兵克兴化。遣建阳降将曹复畴招谕汀州及宁化、连城等县。元汀州守将陈国珍纳款。于是泉州、漳州、潮州郡县相继降。置延平卫，廷美以部将蔡玉守之。六月甲子，友定故将金子隆、冯谷保等复率众寇延平，玉击败之，追至沙县青云寨，子隆负险自守。会建宁指挥沭英攻铅山，上命英以兵会和。丙寅，英引兵夹攻破之，擒谷保。戊辰，命平章李文忠率兵讨金子隆等。
闰七月，李文忠帅师攻清化、宁化诸山寨，擒金子隆及其余党，诛之，闽地悉平。谷应泰曰：太祖之取闽也，尝分兵从两道入。胡廷美、何文辉由陆路，汤和、廖永忠督海师。而其时为元守封疆者，则福清人陈
友定也。友定以布衣谈兵，谒州判蔡公安，从攻延、邵诸山贼，起家巡检，历功擢行省平章，何其伟也。乃其为人勇沈，喜游侠，捐躯报仇，不问生产。又且明兵压境，义无反顾，杀使者，盟诸将，婴城固守，誓死报元，岂非荦荦尤异者欤！
方群雄割据，中原云扰之时，友定藉海舶之利，乘关门之险，北引东瓯，南襟岭表，练兵积粟，制一方，则无诸之业，闽越王之尊，可坐而致也。又不然，则如徐煜之在江南，钱ㄈ之据吴、越，持虚名以奉唐，挈土地以归宋，列爵王侯，不失富贵，亦数世之利也。乃友定计不出此，始终为元，延平垂破，慷慨就死，仰药复苏，父子骈戮，亦足愧智士之持两端，人臣之怀二心者矣。虽其间胡深之杀颇有狐疑，刘守仁之降，亦多猜刻，定之方略，要亦未称尽善。而英辅与哈麻，以自经告终，金子隆与冯谷保，又血战致毙盖若田横既死，义士悉从，李芾自裁，潭城皆尽，岂非激于忠勇，奋臂不顾者耶！
然予独怪至正之末，犹德之末也。内则判官离次，外则委印弃城一矢加遗，望风相属。乃其部落多奔溃，而闽人独为扼守，京畿多散亡，而闽地独能死守者，岂汉室将衰，边庭请附，晋家解纽，张骏称藩，荒裔绝域，固未测中朝之虚实也。 

卷七



○平定两广吴元年，元至正二十七年也。十月甲子命湖广行省平章杨、左丞周德兴、张彬率武昌、荆州、潭、岳等卫军，由湖广取广西。谕等曰：“南方之人皆入版图，惟淮北、山东尚未宁一，两广、八
闽尚未归附。已命丞相徐达、平章常遇春等北定中原，平章胡廷美分道南征，以取八闽，俟八闽既定就以其师航海取广东。故命尔等率荆、湘之众进取广西，两军合势，何征不克。尔其务靖乱止暴，使远人畏服，毋替予命！”等顿首出。
太祖洪武元年正月乙亥，杨等进兵攻永州，元全州平章阿思兰遣兵来援，逆击，败之，进逼永城。守将邓祖胜出兵南门拒战，又败之获其将王鉴。祖胜敛兵入城固守。元兵复自广西来援，驻东乡，倚湘水列七营，军容甚盛。遣指挥袁子明击败之，获其万户丁武等千余人。
二月癸卯，命平章廖永忠为征南将军参政朱亮祖为副将军，由海道取广东。上谕永忠等曰：“王者之师，顺天应人，以除暴乱。朕昔平定武昌，荆、湘诸郡望风款附。常遇春克赣州，南安、岭南数郡亦相继来归。此无他，师出以律，人心悦服故也。今两广之地远在南方，彼此割据，民困久矣。彼闻八闽不守，湖、湘已平，中心震慑。若先遣人宣布威德，以招徕之，必有归款迎降者。如其拒命，然后举兵，扼其险要，绝其声援。闻广东要地，惟在广州。广州既下，则循海诸郡可传檄而定。海南海北，以次招徕，留兵镇守。仍与平章杨合兵取广西。肃清南服，在此一举。”
癸丑，杨遣千户王廷将兵取宝庆。先是，既克宝庆，复为陈友谅将周文贵所陷至是，廷进兵茱萸滩，贼众千余，据险拒战，廷击败之，文贵遁，遂复宝庆。
壬戌，敕赣州卫指挥使陆仲亨等帅师会廖永忠征广东。上谕仲亨等曰：“近命平章杨等由湖南取广西，廖永忠等由福建取广东。今特命尔等率师由韶州直捣德庆。三方进兵，为犄角之势，举无不克。广东既下，合兵取广西先声既振，势如破竹，但当抚辑生民，毋纵杀掠。”
三月，杨遣左丞周德兴、参政张彬率兵取全州。壬申，我师克全州元平章阿思兰遁去。道州莫友逊、宁远州李文卿、蓝山县黎元帅相继降。廖永忠等率舟师自福州航海取广东，元左丞何真降
先是，岭海骚动，真固保乡里。邑人王成、陈仲玉构乱，真请于行省，举义兵除之，擒仲玉以归。成筑砦自固，围之久不下。真募人能缚成者，予钞十千。于是成仆缚成以出。真笑谓曰：“公奈何养虎自贻患！”成惭。仆求赏，真如数予之。使人具汤镬车上，成惧，以为将烹已也。真乃缚仆于上，促烹之。使数人鸣钲，督仆妻炊火。仆一号，则群应之，曰：“四境有如仆缚主者，视此！”于是人具服，以为光武待苍头子密，不能及也，竞归之。遂并有循、惠二州，授惠州路通判。寻以真为参政，迁右丞，岭表民赖以安。或陈符瑞，劝为尉佗计者，辄斥绝之。初，廖永忠驻福州，遣人以书谕元江西分省左丞何真，略曰：“乃者元君失驭，天下土崩豪杰之士，乘时而起。分剖州郡，窃据疆土。或假元号令，或自擅兵威，暴征横敛，蚕食一方。生民涂炭，可谓极矣今天子受天明命，肇造区夏，江、汉既已底定，闽、越又皆帖服，中原之地，相继削平，惟两广僻在遐方，未沾圣化。予受命南征，顺者抚绥，逆者诛殛。恐足下未悟，辄先走一介之使相告，足下其留意焉。”至是，永忠等至潮州，真遣其都事刘克佐上印章，籍所部郡县户口、甲兵、钱[QDXD]，奉表归附上嘉其保境息民，视汉、唐窦融、李绩等，特召乘传来朝。
丙戌，平章杨遣兵攻武冈州，元守将曾权举城降。四月朔辛丑，廖永忠等师至东莞，何真率官属迎见。进次虎头关，元将卢左丞、张元帅各率所部来降，遂入广州。陆仲亨率兵下
英德、清远、连江、连州、肇庆等郡县。辛丑，进克德庆路，元守将张鹏程弃城遁。按何真，东莞人，常为淡水场管勾。元末，岭南盗蜂起，剽掠真乡，真结豪民保障。及乱兵据惠州，真率众复之，以功授惠州路通判，升宣慰司都元帅。时南海寇邵宗愚陷广州，真又击走之。元立江西分省于广东，以真为参政，又升右丞，遂据有广东诸州郡。至是始降。
乙卯，廖永忠擒广州伪参政邵宗愚等，诛之。时宗愚据三山寨，遣人纳降，而迁延不至。永忠知其诈，下令往攻。夜二鼓，发兵抵其寨，诘旦破之，获宗愚，斩于市。分捕新会黄彬、河源曹文昌、汲州廖仁、南海麦康祖等，皆诛之。
何真入朝，赐宴，并白金千两，文绮纱罗绫缎各百疋，将校分赐有差。谕之曰：“天下纷纷，所谓豪杰有三：易乱为治者，上也；保民达变，识所归者，次也；负固偷安，毒流生民，身死不悔，斯不足论矣。顷者，师临闽、越，卿即输诚来归不烦一旅之力，民庶安堵，可谓识时达变。”授真江西行中书省参知政事。
杨围永州，久不下，命指挥胡海洋等筑垒困之。复造浮桥于西江上，练习军士，示以必克。至是，食尽力穷，守将邓祖胜仰药死，参政张子贤等犹率众拒守。百户夏升缒城诣降，因言祖胜死状。夜三鼓，督兵四面攻之，胡海洋等俞城入，子贤复率众巷战。天明，众溃，子贤与元帅邓思诚等俱就执，获其全城士马，调衡州卫指挥同知丁玉守之。于是来阳等州皆遣人降
五月己卯，征南将军廖永忠、参政朱亮祖等兵至梧州，元达鲁花赤拜住率官吏父老迎降。时元吏部尚书普颜帖木儿、张翔以便宜行事入广西，行次藤州，永忠兵适至，募兵欲迎战，民无应者。既而藤州守吴镛出降，乃率所部百余人走郁林。亮祖勒兵追之，普颜帖木儿战没，张翔赴水死。亮祖驻兵藤州。甲午，朱亮祖引兵至容州，同知明普化及普宁县达鲁花赤间买等迎降。朱亮祖师次贵州，元郁林州知州张那海迎降。
六月甲辰，元海南、海北道元帅罗福等及海南分府元帅陈干富等，俱遣使降。壬戌，克靖江路。先是，周德兴克全州，即分兵栅据靖江险要，绝其声援。既克永州，遂引兵抵靖江城下，屯于北关。参政张彬
屯西关。朱亮祖亦帅师自广东来会，屯于东门象鼻山下。攻城二旬不克。语诸将校曰：“彼所恃者，西城濠水耳。当先取闸口关，决其堤岸，则破之必矣。”诸将曰：“诺。”明日，遣指挥使丘广引轻兵攻闸口关，杀守堤兵，决堤，濠水涸，因筑土堤，近与城接，以通士卒。遂克其北门月城，又克其北门水隘，斩获百余人。复攻其西门，不利。相持凡两阅月，攻围益力。也儿吉尼势穷蹙，驱兵南门出战，指挥胡海击败之，获其万户皮彦高、杨天寿等。因使彦高阴构其总制张荣。荣麾下裴观以书系矢射营，期以是夜降。既二鼓，观缒城出，见，备言城中积贮空虚，人无斗志，可立取状。乃给白皮帽百余，俾归为识，约四鼓，从宾贤门入。至期，命诸将率众径进，也儿吉尼闻变，仓卒走，追至城东伏波门，执之。初，张彬始攻城，为守者所诟，恚曰：“城破，当悉屠之。”比克城，惧其纵杀，下令曰：“杀人者死！”彬乃止，众心遂安。
戊辰，廖永忠进兵南宁，元土浪屯田千户宋真执其守将平章咬住等遣使降。永忠悉收诸司印章，命真守其城，送咬住等赴京师。七月己巳，广西左江太平府土官黄英衍、右江田州府土官岑伯
颜等，遣使赍印章诣平章杨降。元平章阿思兰自全州之败，率余众退保象州。廖永忠遣指挥耿天璧等讨之。师至宾州境，阿思兰遣其部将李左丞拒战，天璧击败
之。阿思兰穷迫，乃遣其子僧保来纳款。戊子，遂自帅所部诣永忠降，献其银印三，铜印三十七，金牌五。丁酉，元彬州守将左丞杨以诚诣平章杨营降。广西悉平，杨
等自靖江振旅还。二年二月，诏改庆远府为庆远南丹军民安抚司。湖广行省臣言：“庆远地接八番溪洞，所辖南丹、宜山等处，宋、元皆用其土酋为
安抚使。大兵下广西，安抚使莫天首来款附，宜录用以统其民，则蛮情易服，守兵可减。”上从之，以天为安抚司同知。三月癸亥，置广西行省。初，广西隶湖广，至是时置行省。九
月戊午，征南将军廖永忠、副将军朱亮祖还京师。冬十一月丙午，遣中书照磨兰以权赍诏往谕广西左、右两江溪洞官民曰：“朕惟武功以定天下，文教以化远人，此古先哲王威德并
施，遐迩咸服者也。卷兹两广，地边南徼，风俗质朴，自唐、宋以来，黄、岑二氏代居其间，世乱则保境土，世治则修职贡，良由审时知几，故保世滋大。顷者朕命将南征，八闽克清，两广平定，尔等不烦师旅，奉印来归，向慕之诚，良足嘉尚。今特遣使往谕，尔其克慎乃心，益懋厥职，宣布朕意，以安居民。”
谷应泰曰：吴元年，太祖命平章杨由湖广取广西，又命征南将军廖永忠由闽之海道取广东，两路进师，克期同发，趋之如猛兽鸷鸟，迫不及待者，盖亦乘新胜之威，振发蒙之势者也。夷考其时，淮北、山东曾无经略，秦、晋、关、陕尚悬度外，止徐达一军由淮入河，长驱北伐耳。夫咸阳建瓴百二，非止珠崖、铜柱之险也；中州沃野千里，不特桂林、象郡之饶也；三晋兵马莫强，又不止尉佗之夷风，番禺之敝俗也。乃太祖不并力中原，而分兵南徼，不急争奥府，而先事蛮方，缓急之数，得毋出于下策乎？而予以为不然也。
方其时元人地大力全，虽遣王时，未窥虚实，合众叩关，计需岁月。而江南之地，汉、吴、闽三方并没，所向无前，粤服先声，畏之如虎，更若一矢加遗，即可传檄而定。兵法云：“避实击虚。”又云：“攻其瑕，则坚者瑕。”于是由武冈入者，皆长鬣之精骑，从海道入者，下楼船以济师，而又以陆仲亨一军出赣俞岭，批吭捣虚，虽淮阴之用兵出奇，岳侯之神算料敌，不是过也。究之杨战功，止全、永二州，廖永忠战绩，止三山一寨，而靖江不下，稍烦两军合围旬月耳。其余郡县，无不开门纳降，望风迎附。兵不血刃，而拱手得之者，则太祖之庙算长也。闻之孔明伐魏，先定南苗。秦国自强，首吞巴、蜀。盖正向而争天下者，殊恐人之议其后耳！况乎南方既定，兵力有余，海上坐收，军资尤盛。因而还师转战，扫灭上游，杨着唐州之功，永忠鼓夔门之捷，与徐达诸军相为犄角，克奏荡平。譬之光武悉定江、淮，然后一意陇、蜀；宋主先取两川，然后专办东南。所谓事形已济，迎刃而解者也。至若元左丞何真者，拒自王之谋，全归命之义，而太祖嘉其保境息民，与窦融、李绩辈争烈，呜呼，不诬矣！ 

卷八


○北伐中原元顺帝至正十九年九月，明太祖遣千户王时往方国珍所，附海舟至元都，侦察元政及察罕帖木儿、李思齐军马情形。时察罕克汴梁，平山西、秦、陇等处，遂分兵镇守关、陕、荆、襄、河、洛，
而重兵屯太行，日练兵积[QDXD]，谋恢复山东，军声大振，故遣时往探之。二十一年八月，复遣都事汪河使元，通好察罕帖木儿。时察罕用兵山东，招降东平田丰、乐安俞宝等，其势颇盛。上谓左右曰：
“察罕帖木儿虽假义师图恢复，乃与孛罗帖木儿兵争不解，屡格君命，此岂忠臣所为乎？又闻其好名，如田丰倾侧，亦复待以腹心，则昧于知人矣。吾今遣人往与通好，观其行事，然后议焉。”
二十三年春正月，元平章扩廓帖木儿遣使来通好。扩廓，察罕甥王保保也，察罕养为己子。先是，察罕驻汴梁，太祖尝遣使通好。既而察罕亦以书来聘，太祖以前所遣使不还，不之答。察罕寻为叛将田丰、王士诚所刺，扩廓代领父众，乃遣尹焕章送我使者自海道还。太祖复遣都事汪河与俱往报礼。河至河南，扩廓留之，拘于陕州。俞三年始得还，以为吏部侍郎。
二十六年夏四月壬戌，元徐州守将枢密同知陆聚闻徐达等已克淮安，以徐、宿二州诣达军降。太祖嘉其识天命，命为江淮行省参政，仍守徐州。于是邳、萧、宿迁、睢宁诸县皆降。
秋九月，上遣书送元宗室神保大王及黑汉等九人于元主。吴元年，元至正二十七年也。春正月，遣使以书谕元扩廓帖木儿。先是，使臣汪河为扩廓所拘留，太祖以书谕之，不报。至是，
复与之书，略曰：“予自起义以来，拓地江左。阁下之先，以兴复为名，提兵河北。古人朝聘往来，不过将道诚意。今汪河去而不返，是所拘者少，所失者大也。阁下地非不远，兵非不多，所虑者张思道操刃于潼关，李思齐抗冲于秦、陇，俞宝畜变于肘腋，王信生衅于近郊。阁下自以功成，安如泰山，坐使群雄连结，祸机一发，首尾莫救，此深为阁下惜。所以数使遣人奉书渎听者，是予欲尽一得之愚于阁下，阁下何为自矜！倘能遣使刻日将命，以汪河、钱祯等还，岂惟不失前盟，亦可取信天下。如其不然，我则命襄阳之师，经唐、邓之郊，北趋嵩、汝；以安陆、沔阳之兵，掠德安，向信、息；使安丰、濠、泗之将，自陈、汝捣汴梁，徐、邳之军取济宁；淮安之众，约王信海道舟师，会俞宝同入山东。此时阁下之境，必至土崩瓦解。是又开我南国之兵端，为彼后日之战祸。阁下其审思之，毋贻后悔！”
命傅友德守徐州。二月丁未，元扩廓帖木儿遣骁将左丞李贰来寇，兵驻陵子村。友德坚壁，俟其出掠，乃将■骑三千余溯舟至吕梁，舍舟登陆击之。李贰遣礻卑将韩乙盛兵迎战，友德跃马奋槊，刺韩乙坠马，败去。友德度李贰必益兵来斗，趋还城，开门出兵，阵于城外。令士卒皆卧钅仓以待，闻鼓声即起击。有顷，李贰果率众至，友德令鸣鼓，我师奋起，冲其前锋。李贰众大溃，溺死无算，遂生擒贰，获其将士二百余人，马五百匹。擢友德江淮行省参知政事。
十月甲子，太祖命将北取中原，谓信国公徐达等曰：“自元失其政，生民涂炭，予与诸公仗义而起，冀有奠安生民者出，岂意大难不解，为众所附，遂平陈友谅，灭张士诚，闽、广之地，将以次而定。尚念中原扰攘，山东则有王宣父子，反侧不常；河南则有王保保，上疑下叛；关、陇则有李思齐、张思道，彼此猜忌，与王保保互相嫌隙。元之将亡，其机在此。今欲命诸公北伐，计将何如？”遇春对曰：“今南方已定，兵力有余，直捣元都，以我百战之师，敌彼久逸之卒，可挺竿而胜也。都城既克，乘胜长驱，余皆建瓴而下矣。”太祖曰：“元建都百年，城守必固。若如卿言，悬师深入，顿于坚城之下，馈饷不继，援兵四集，非我利也。吾欲先取山东，撤其屏蔽；旋师河南，断其羽翼；拔潼关而守之，据其户槛。天下形势，入我掌握。然后进兵元都，则彼势孤援绝，不战可克。既克其都，鼓行而西，云中、九原以及关、陇，可席卷而下。”诸将皆曰：“善。”太祖因顾达曰：“兵法：‘庙算胜者，得算多也。’”于是命徐达为征虏大将军，常遇春为征虏副将军，率甲士二十五万，由淮入河，长驱北伐。复召诸将谕之曰：“征伐所以奉天命，平祸乱。故命将出师，必在得人。今诸将非不健斗，然能持重有纪律，战胜攻取，得为将之体者，无如大将军达。当百万之众，勇敢先登，摧锋陷阵，所向披靡，无如副将军遇春。然吾不患遇春不能战，但患其轻敌耳。吾前在武昌，亲见遇春才遇数骑挑战，即轻身赴之。彼陈氏如张定边者，何足称数，尚据城指挥。遇春为大将，顾与小校争能，甚非所望，切宜戒之！若遇大敌，遇春领前锋，当与参将冯宗异分左、右翼，各将精锐击之。右丞薛显、参政傅友德，勇略冠诸军，可使独当一面。或有孤城小敌，但遣一将有胆略者，付以总制之权，皆可成功。达则专主中军，策厉群帅，运筹决胜，不可轻动。古云：‘将在军，君不御者胜。’汝等其识之。”又谓傅友德曰：“此行汝当努力。昔汉高祖与项羽争衡，彭越宣力于山东。今用师自山东始，汝其勉之。”是日，太祖亲祭上下神祗于北门之七里山。祝毕，复召将士谕之曰：“此行非必略地攻城，要在削平祸乱，以安生民。凡遇敌则战。若所经之处，及城下之日，勿妄杀人，勿夺民财，勿毁民居，勿废农具，勿杀耕牛，勿掠人子女。或有遗弃孤幼在营，父母亲戚来求者，即还之。”
丙寅，驰檄谕齐、鲁、河、洛、燕、蓟、秦、晋之人，檄曰：“自宋祚倾移，元主中国，此岂人力，实乃天授。自是以后，元之臣子不遵祖训，废坏纲常，有如大德废长立幼，秦定以臣弑君，天历以弟鸩兄，至于弟收兄妻，子父妾，上下相习，恬不为怪。夫君人者，斯民之主；朝廷者，天下之本；礼义者，御世之防。其所为如彼，岂可为训于天下！及其后嗣，荒淫失道，加以宰相擅权，宪台报怨，有司毒虐，于是人心离叛，天下兵起。使我中国之民，死者肝脑涂地，生者骨肉不保。虽因人事所致，实天厌其德而弃之也。当此之时，天运循环，亿兆之中，当降生圣人，立纲陈纪，救济斯民。今一纪于兹，未闻有济世安民者，徒使尔等战战兢兢，处于朝秦暮楚之地，诚可矜悯。方今河、洛、关、陕虽有数雄，阻兵据险，互相吞噬，皆非人民之主也。予本淮右布衣，因天下乱，为众所推，率师渡江，居金陵形势之地，得长江天堑之险。今十有三年，西抵巴、蜀，东连沧海，南控闽、越，湖、湘、汉、沔，两淮、徐、邳，皆入版图。奄及南方，尽为我有。民稍安，食稍足，兵稍精，控弦执矢，目视我中原之民，久无所主，深用疚心。予恭承天命，罔敢自安。方欲遣兵北伐，拯生民于涂炭，复汉官之威仪。虑民人未知，反为我雠，挈家北走，陷溺尤深。故先谕告：兵至，民人勿避。予号令严肃，无秋毫之犯，尔民其体之。”
十一月壬子，克沂州。初，扬州兴化人王宣，元末为司农掾，治河有功，命为招讨使，从也速复徐州，授义兵都元帅。宣子信，从察罕帖木儿破田丰，复令宣与信还镇沂州。至是，达师至淮安，以书谕宣父子使降。信得书，遣使纳款。太祖遣徐唐臣等至沂州，授信江淮平章政事，令以兵从大将军征讨。宣父子阴持两端，乃令信密往莒、密募兵，而遣人诈犒师，以缓我军。达受而遣之。使还，宣即以兵夜劫徐唐臣，欲杀之，众乱，唐臣脱身走达军。达即日率师抵沂州，分兵急攻之。都督冯宗异令军士开坝放水，宣自度不能支，开门降。达令宣为书，遣镇抚孙惟德招降信。信不从，杀孙镇抚走山西。于是峄州赵蛮子、莒州周黼、海州马骊及沭阳、日照、赣榆诸县，并随信将士皆来降。达以宣反复，执而戮之。命韩温守沂州。太祖遣使谕达曰：“闻将军已下沂州，如向益都，当遣精锐扼黄河要冲，断其援兵，可以必克。若益都未下，即宜进取济宁、济南。二城既下，益都、山东势穷力竭，如囊中物矣。”达命平章韩政略榆行、梁城诸镇寨，继又令政分兵扼黄河以断山东援兵。政遣千户赵实略滕州，元守将杨知院遁去。达进攻益都路，宣慰使普颜不花捍城力战，不能支，城陷，还与母诀，曰：“儿不能两全忠孝矣。”达闻其贤，遣使召之，不往。被执不屈，与总管胡浚、知院张俊俱死之。不花妻阿鲁真亦抱其子女投井死。执其平章老保与白知县等，获士马兵粮以万计。
十二月丁未，都督同知汪兴祖师至东平，元平章马德弃城走。兴祖遣指挥常守道、千户许秉进至东阿，元参政陈璧以所部五万余人降。秉复以舟师趋安山镇，元右丞杜天、左丞蒋兴皆降。徐达至济南，元平章忽林台、詹同、胞因帖木儿先驱人民引军遁，平章达＊儿只进巴等以城降。得将士三千八百五十五人，马四百二十九匹。命指挥陈胜守之。庚戌，汪兴祖至济宁，元守将陈秉直弃城遁甲子，徐达遣参政傅友德取莱阳。
丙辰，上复遣使谕达、遇春曰：“闻大军下山东，所过郡县，元之省院官降者甚多，二将军皆留于军中吾虑其杂处，或昼遇敌，或夜遇盗，将变生不测，非我之利。盖此辈初绌于势力未必尽得其心，不如遣之使来，处我宦属之间，日相亲近，然后用之，方可无患。若济宁、东平诸来归将士家属亦发遣来，将厚待之。”
太祖洪武元年二月癸卯，诏汤和还明州造海舟，漕运北征军饷。都督同知康茂才率师往济南，从大将军达北征。癸丑，常遇春克东昌，元平章申荣自经死荏平等县皆降。丙寅，
徐达平乐安。初，乐安俞胜纳款，达礼而遣之。胜归，复叛。达进攻之师至土河，距乐安五里，命军士填坝以进，郎中张仲毅出降，胜遁去。达命指挥华云龙守之。戊子，命中书省给榜抚安山东郡县。时山东悉平，令所在访贤才，凡仕元者疑惧不自安，故榜谕之。
丙申，上别命征南将军邓愈帅襄阳、安陆、景陵等处兵北略地。愈遣别将王成、李廷琛攻唐州，克之进取南阳路，擒其将史国新。徐达引兵上黄河，克永城、归德、许州，师至陈桥。己亥，左
  </div>
  <div class="pagination">
   <a href="明史纪事本末_page2.html">
    上一页
   </a>
   <a href="明史纪事本末.html">
    1
   </a>
   <a href="明史纪事本末_page2.html">
    2
   </a>
   <span class="current-page">
    3
   </span>
   <a href="明史纪事本末_page4.html">
    4
   </a>
   <a href="明史纪事本末_page5.html">
    5
   </a>
   <a href="明史纪事本末_page6.html">
    6
   </a>
   <a href="明史纪事本末_page7.html">
    7
   </a>
   <a href="明史纪事本末_page8.html">
    8
   </a>
   <span>
    ...
   </span>
   <a href="明史纪事本末_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
