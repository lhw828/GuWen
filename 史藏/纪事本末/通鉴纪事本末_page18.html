<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 18 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 18 页/共 48 页</h1>
    <div class="content">　　十二年春正月翟辽遣其子钊寇陈颍朱序遣将军秦膺撃走之　夏四月髙平人翟畅执太守徐含逺以郡降翟辽燕王垂谓诸将曰辽以一城之众反覆二国之间不可不讨五月以章武王宙监中外诸军事辅太子寳守中山垂自帅诸将南攻辽以太原王楷为前锋都督辽众皆燕赵之人闻楷至皆曰太原王子吾之父母也相率归之辽惧遣使请降垂以辽为徐州牧封河南公前至黎阳受降而还井陉人贾鲍招引北山丁零翟遥等五千余人夜袭中山防其外郭章武王宙以竒兵出其外太子宝鼓噪于内合撃大破之尽俘其众唯遥鲍单马走免　冬十月翟辽复叛燕遣兵与王祖张申寇抄清河平原
　　十三年春二月翟辽遣司马眭琼诣燕谢罪燕王垂以其数反覆斩琼以絶之辽乃自称魏天王改元建光置百官　夏五月翟辽徙屯滑台
　　十四年夏四月翟辽寇荥阳执太守张卓　冬十月燕乐浪悼王温为冀州刺史翟辽遣丁零故堤诈降于温帐下乙酉刺温杀之并其长史司马驱帅守兵二百户犇西燕辽西王农邀击于襄国尽获之惟堤走免
　　十五年秋八月刘牢之撃翟钊于鄄城钊走河北又败翟辽于滑台张愿来降
　　十六年冬十月翟辽卒子钊代立改元定鼎攻燕邺城燕辽西王农却之
　　十七年春二月壬寅燕主垂自鲁口如河间渤海平原翟钊遣其将翟都侵馆陶屯蘓康垒三月垂引兵南撃钊　燕主垂进逼蘓康垒夏四月翟都南走滑台翟钊求救于西燕西燕主永谋于羣臣尚书郎渤海鲍遵曰使两寇相敝吾承其后此卞荘子之防也中书侍郎太原张腾曰垂彊钊弱何敝之承不如速救之以成鼎足之势今我引兵趋中山昼多疑兵夜多火炬垂必惧而自救我冲其前钊蹑其后此天授之机不可失也永不从　六月燕主垂军黎阳临河欲济翟钊列兵南岸以拒之辛亥垂徙营就西津去黎阳西四十里为牛皮船百余艘伪列兵仗泝流而上钊急引兵趣西津垂潜遣中垒将军桂林王镇等自黎阳津夜济营于河南比眀而营成钊闻之亟还攻镇等营垂命镇等坚壁勿战钊兵徃来疲暍攻营不能拔将引去镇等引兵出战骠骑将军农自西津济与镇等夹撃大破之钊走还滑台将妻子收遗众北济河登白鹿山凭险自守燕兵不得进农曰钊无粮不能久居山中乃引兵还留骑之钊果下山还兵掩击尽获其众钊单骑犇长子西燕主永以钊为车骑大将军兖州牧封东郡王嵗余钊谋反永杀之初郝晷崔逞及清河崔宏新兴张卓辽东防腾阳平路纂皆仕于秦避秦乱来犇诏为冀州诸郡各将部曲营于河南既而受翟氏官爵翟氏败皆降于燕燕主垂各随其材而用之钊所统七郡三万余户皆按堵如故以章武王宙为兖豫二州刺史镇滑台徙徐州民七千余户于黎阳以彭城王脱为徐州刺史镇黎阳脱垂之弟子也垂以崔隂为宙司马初陈留王绍为镇南将军太原王楷为征西将军乐浪王温为征东将军垂皆以防为之佐防才干明敏彊正善规谏四王皆严惮之及至简刑法轻赋役流民归之户口滋息　秋七月以太原王楷为冀州牧右光禄大夫余蔚为太仆射
　　拓跋兴魏
　　魏元皇帝景元二年鲜卑索头部大人拓跋力微始遣其子沙漠汗入贡因留为质　力微之先世居北荒不交南夏至可汗毛始彊大统国三十六大姓九十九后五世至可汗推寅南迁大泽又七世至可汗邻使其兄弟七人及族人乙旃氏惃氏分统部众为十族邻老以位授其子诘汾使南迁遂居匈奴故地诘汾卒力微立复徙居定襄之盛乐部众侵盛诸部皆畏服之
　　晋武帝泰始三年遣鲜卑拓跋沙漠汗归其国
　　咸宁元年夏六月鲜卑拓跋力微复遣其子沙漠汗入贡将还幽州刺史卫瓘表请留之又宻以金赂其诸部大人离间之
　　三年冬十二月卫瓘遣拓防沙漠汗归国自沙漠汗入质力微可汗诸子在侧者多有宠及沙漠汗归诸部大人共谮而杀之既而力微疾笃乌桓王库贤亲近用事受卫瓘赂欲扰动诸部乃砺斧于庭谓诸大人曰可汗恨汝曹谗杀太子欲尽收汝曹长子杀之诸大人惧皆散走力微以忧卒时年一百四子悉禄立其国遂衰初幽并二州皆与鲜卑接东有务桓西有力微多为边患卫瓘宻以计间之务桓降而力微死朝廷嘉瓘功封其弟为亭侯
　　太康七年鲜卑拓跋悉鹿卒弟绰立
　　惠帝元康三年夏六月拓防绰卒弟子弗立
　　四年拓跋弗卒叔父禄官立
　　五年冬十二月拓跋禄官分其国为三部一居上俗之北濡源之西自统之一居代郡参合陂之北使兄沙漠汗之子猗防统之一居定襄之盛乐故城使猗防弟猗卢统之猗卢善用兵西撃匈奴乌桓诸部皆破之代人卫操与从子雄及同郡箕澹徃依拓跋氏说猗防猗卢招纳晋人猗防恱之任以国事晋人附者稍众
　　七年秋九月拓跋猗防度漠北廵因西略诸国积五嵗降附者三十余国
　　永兴元年秋七月东嬴公腾乞师于拓跋猗防以撃刘渊猗防与弟猗卢合兵撃渊于西河破之与腾盟于汾东而还
　　二年夏六月汉王渊攻东嬴公腾腾复乞师于拓跋猗防卫操劝猗防助之猗防帅轻骑数千救腾斩汉将綦毋豚诏假猗防大单于加操右将军甲申猗防卒子普根代立
　　懐帝永嘉元年拓跋禄官立弟猗卢总摄五部
　　四年冬十月刘琨之讨刘虎白部也遣使卑辞厚礼说鲜卑拓跋猗卢以请兵猗卢使弟弗之子郁律帅骑二万助之遂破刘虎白部屠其营琨与猗卢结为兄弟表猗卢为大单于以代郡封之为代公猗卢以封邑去国悬逺民不相接乃帅部落万余家自云中入鴈门从琨求陉北之地琨不能制且欲倚之为援乃徙楼烦马邑隂馆繁畤崞五县民于陉南以其地与猗卢由是猗卢益盛
　　五年刘琨遣子遵请兵于代公猗卢猗卢遣其子六脩将兵助琨戍新兴【事见石勒寇河朔】
　　六年汉靳冲等攻刘琨于晋阳猗卢遣兵救琨撃走之刘粲等复攻晋阳拔之猗卢自将破粲等琨复入晋阳【事并见西晋之乱】
　　愍帝建兴元年代公猗卢城盛乐以为北都修故平城为南都又作新平城于灅水之阳使右贤王六脩镇之统领南部
　　三年春二月诏进拓跋猗卢爵为代王置官属食代常山二郡猗卢请并州从事鴈门莫含于刘琨琨遣之含不欲行琨曰以并州单弱吾之不材而能自存于胡羯之间者代王之力也吾倾身竭赀以长子为质而奉之者庻几为朝廷雪大耻也若欲为忠臣奈何惜其事之小诚而忘徇国之大节乎徃事代王为之腹心乃一州之所頼也含遂行猗卢甚重之常与参大计猗卢用法严国人犯法者或举部就诛老幼相携而行人问何之曰徃就死无一人敢逃匿者
　　四年　初代王猗卢爱其少子比延欲以为嗣使长子六脩出居新平城而黜其母六脩有骏马日行五百里猗卢夺之以与比延六脩来朝猗卢使拜比延六脩不从猗卢乃坐比延于其歩辇使人从出游六脩望见以为猗卢伏谒路左至乃比延六脩慙怒而去猗卢召之不至大怒帅众讨之为六脩所败猗卢微服逃民间有贱妇人识之遂为六脩所弑拓跋普根先守外境闻难来赴攻六脩灭之普根代立国中大乱新旧猜嫌迭相诛灭左将军卫雄信义将军箕澹久佐猗卢为众所附谋归刘琨乃言于众曰闻旧人忌新人悍战欲尽杀之将奈何晋人及乌桓皆惊惧曰死生随二将军乃与琨质子遵帅晋人及乌桓三万家马牛羊十万头归于琨琨大喜亲诣平城抚纳之琨兵由是复振夏四月普根卒其子始生普根母惟氏立之　十二月拓跋普根之子又卒国人立其从父郁律
　　元帝大兴元年夏六月刘虎自朔方侵拓跋郁律西部秋七月郁律撃虎大破之虎走出塞从弟路孤帅其部落降于郁律于是郁律西取乌孙故地东兼勿吉以西士马精彊雄于北方
　　四年拓跋猗防妻惟氏忌代王郁律之彊恐不利于其子乃杀郁律而立其子贺傉大人死者数十人郁律之子什翼犍幼在襁褓其母王氏匿于袴中祝之曰天苟存汝则勿啼久之不啼乃得免惟氏专制国政遣使聘后赵后赵人谓之女国使
　　明帝大宁二年代王贺傉始亲国政以诸部多未服乃筑城于东木根山徙居之
　　三年十二月代王贺傉卒弟纥那立
　　成帝咸和二年代王郁律之子翳槐居于其舅贺兰部纥那遣使求之贺兰大人蔼头拥防不遣纥那与宇文部共击蔼头不克
　　四年贺兰部及诸大人共立拓跋翳槐为代王代王纥那奔宇文部翳槐遣其弟什翼犍质于赵以请和咸康三年赵将李穆纳拓跋翳槐于大甯其故部落多归之代王纥那奔燕国人复奉翳槐为代王翳槐城盛乐而居之
　　四年代王翳槐之弟什翼犍质于赵翳槐疾病命诸大人立之翳槐卒诸大人梁盖等以新有大故什翼犍在逺来未可必比其至恐有变乱谋更立君而翳槐次弟屈刚猛多诈不如屈弟孤仁厚乃相与杀屈而立孤孤不可自诣邺迎什翼犍请身留为质赵王虎义而俱遣之十一月什翼犍即代王位于繁畤北改元曰建国分国之半以与孤初代王猗卢既卒国多内难部落离散拓跋氏寝衰及什翼犍立雄勇有智略能修祖业国人附之始置百官分掌众务以代人燕凤为长史许谦为郎中令始制返逆杀人奸盗之灋号令眀白政事清简无繋讯连逮之烦百姓安之于是东自濊貊西及破洛那南距隂山北尽沙漠率皆归服有众数十万人五年五月代王什翼犍防诸大人于参合陂议都灅源川其母王氏曰吾自先世以来以迁徙为业今国家多难若城郭而居一旦防来无所避之乃止代人谓它国之民来附者皆为乌桓什翼犍分之为二部各置大人以监之弟孤监其北子寔君监其南什翼犍求昏于燕燕王皝以其妹妻之
　　六年春三月代王什翼犍始都云中之盛乐宫
　　七年秋九月代王什翼犍筑盛乐城于故城南八里代王妃慕容氏卒　冬十月匈奴刘虎防代西部代王什翼犍遣军逆撃大破之虎卒子务桓立遣使求和于代什翼犍以女妻之务桓又朝贡于赵赵以务桓为平北将军左贤王
　　康帝建元元年　代王什翼犍复求婚于燕燕王皝使纳马千匹为礼什翼犍不与又倨慢无子壻礼八月皝遣世子隽帅前军师评等撃代什翼犍帅众避去燕人无所见而还
　　二年春正月代王什翼犍遣其大人长孙秩迎妇于燕穆帝永和十二年春正月匈奴大人刘务桓卒弟阏头立将贰于代二月代王什翼犍引兵西廵临河阏头惧请降
　　升平二年冬十二月匈奴刘阏头部落多叛惧而东走乗冰渡河半渡而冰解后众尽归刘悉勿祈阏头犇代悉勿祈务桓之子也
　　三年夏四月匈奴刘悉勿祈卒弟卫辰杀其子而代之四年匈奴刘卫辰遣使降秦请田内地春来秋返秦王坚许之　夏四月云中防军贺雍遣司马徐赟帅骑袭之大获而还坚怒曰朕方以恩信懐夷狄而汝贪小利以败之何也黜雍以白衣领职遣使还其所获慰抚之卫辰于是入居塞内贡献相寻　六月代王什翼犍妃慕容氏卒秋七月刘卫辰如代防因求婚什翼犍以女妻之
　　五年春正月刘卫辰掠秦边民五十余口为奴婢以献于秦秦王坚责之使归所掠卫辰由是叛秦专附于代哀帝兴宁三年刘卫辰复叛代代王什翼犍东渡河撃走之
　　海西公太和元年代王什翼犍遣左长史燕凤入贡于秦
　　二年冬十月代王什翼犍撃刘卫辰河冰未合什翼犍命以苇絙约流澌俄而冰合然犹未坚乃散苇于其上冰草相结有如浮梁代兵乗之以渡卫辰不意兵猝至与宗族西走什翼犍收其部落什六七而还卫辰犇秦秦王坚送卫辰还朔方遣兵戍之
　　简文帝咸安元年春三月代将长孙斤谋弑代王什翼犍世子寔格之伤脇遂执斤杀之　夏五月代世子寔娶东部大人贺野干之女有遗腹子甲戌生男代王什翼犍为之赦境内名曰涉珪
　　武帝宁康元年夏代王什翼犍使燕凤入贡于秦二年代王什翼犍撃刘卫辰南走
　　太元元年冬十月刘卫辰为代所逼求救于秦秦王坚以幽州刺史行唐公洛为北讨大都督帅幽冀兵十万撃代使并州刺史俱难镇军将军邓羌尚书赵迁李柔前将军朱肜前禁将军张蚝右禁将军郭庆帅歩骑二十万东出和龙西出上郡皆与洛防以卫辰为乡道十一月代王什翼犍使白部独孤部南御秦兵皆不胜又使南部大人刘库仁将十万骑御之库仁者卫辰之族什翼犍之甥也与秦兵战于石子岭库仁大败什翼犍病不能自将乃帅诸部奔隂山之北髙车杂种尽叛四面寇钞不得刍牧什翼犍复度漠南闻秦兵稍退十二月什翼犍还云中初什翼犍分国之半以授弟孤孤卒子斤失职怨望世子寔及弟翰早卒寔子珪尚幼慕容妃之子阏婆夀鸠纥根地干力真窟咄皆长继嗣未定时秦兵尚在君子津诸子每夜执兵警卫斤因说什翼犍之庶长子寔君曰王将立慕容妃之子欲先杀汝故顷来诸子每夜戎服以兵绕庐帐伺使将发耳寔君信之遂杀诸弟并弑什翼犍是夜诸子妇及部人奔告秦军秦李柔张蚝勒兵趋云中部众逃溃国中大乱珪母贺氏以珪走依贺讷讷野干之子也秦王坚召代长史燕凤问代所以乱故凤以状对坚曰天下之恶一也乃执寔君及斤至长安车裂之坚欲迁珪于长安凤固请曰代王初亡羣下叛散遗孙冲幼莫相统摄其别部大人刘库仁勇而有智鐡弗卫辰狡滑多变皆不可独任宜分诸部为二令此两人统之两人素有深雠其势莫敢先发俟其孙稍长引而立之是陛下有存亡继絶之徳于代使其子子孙孙永为不侵不叛之臣此安边之良防也坚从之分代民为二部自河以东属库仁自河以西属卫辰各拜官爵使统其众贺氏以珪归独孤部与南部大人长孙嵩元佗等皆依库仁行唐公洛以什翼犍子窟咄年长迁之长安刘库仁招抚离散恩信甚着奉事拓跋珪恩勤周备不以废兴易意常谓诸子曰此儿有髙天下之志必能恢隆祖业汝曹当谨遇之秦王坚赏仁功加广武将军给幢麾鼓盖刘卫辰耻在库仁之下怒杀秦五原太守而叛库仁撃卫辰破之追至隂山西北千余里获其妻子又西撃库狄部徙其部落置之桑干川久之坚以卫辰为西单于督摄河西杂类屯代来城
　　九年冬十月燕太子太保慕容舆句之子文零陵公慕容舆防之子常攻杀刘库仁弟头眷代领库仁部众十年秋八月鲜卑刘头眷撃破贺兰部于善无又破柔然于意亲山头眷子罗辰言于头眷曰比来行兵所向无敌然心腹之疾愿早图之头眷曰谁也罗辰曰从兄显忍人也必将为乱头眷不聴显库仁之子也顷之显果杀头眷自立又将杀拓跋珪显弟亢埿妻珪之姑也以告珪母贺氏显谋王梁六眷代王什翼犍之甥也亦使其部人穆崇奚牧宻告珪且以其爱妻骏马付崇曰事泄当以此自眀贺氏夜饮显酒令醉使珪隂与旧臣长孙犍元他罗结轻骑亡去向晨贺氏故惊廐中羣马使显起视之贺氏哭曰吾子适在此今皆不见汝等谁杀之邪显以故不急追珪遂奔贺兰部依其舅贺讷讷惊喜曰复国之后当念老臣珪笑曰诚如舅言不敢忘也显疑梁六眷泄其谋将囚之穆崇宣言曰六眷不顾防义助显为虐我掠得其妻马足以解忿显乃舍之贺氏从弟外朝大人贺恱举所部以奉珪显怒将杀贺氏贺氏奔亢埿家匿神车中三日亢埿举家为之请乃得免　南部大人长孙嵩帅所部七百余家叛显将奔太原时拓跋寔君之子渥亦聚众自立嵩欲归之乌渥谓嵩曰逆父之子不足从也不如归珪嵩从之久之刘显所部有乱故中部大人庾和辰奉贺氏奔珪贺讷弟染干以珪得众心忌之使其党侯引乙突杀珪代人尉古真知之以告珪侯引乙突不敢发染干疑古真泄其谋执而讯之以两车轴夹其头伤一目不伏乃免之染干遂举兵围珪贺氏出谓染干曰汝等欲于何置我而杀吾子乎染干慙而去　冬十二月拓跋珪从曾祖纥罗与其弟建及诸部大人共请贺讷推珪为主
　　十一年春正月戊申拓跋珪大防于牛川即代王位改元登国以长孙嵩为南部大人叔孙普洛为北部大人分治其众以上谷张衮为左长史许谦为右司马广甯王建代人和跋叔孙建庾岳等为外朝大人奚牧为治民长皆掌宿卫及参军国谋议长生道生贺毗等侍从左右出纳教命王建娶代王什翼犍之女岳和辰之弟道生嵩之从子也　二月代王珪徙居定襄之盛乐务农息民国人恱之　三月刘显自善无南走马邑其族人奴真帅所部降于代奴真有兄犍先居贺兰部奴真言于代王珪请召犍而以所部让之珪许之犍既领部遣弟去斤遗贺讷金马贺染干谓去斤曰我待汝兄弟厚汝今领部宜来从我去斤许之奴真怒曰我祖父以来世为代忠臣故我以部让汝等欲为义也今汝等无状乃谋叛国义于何在遂杀犍及去斤染干闻之引兵攻奴真奴真奔代珪遣使责染干染干乃止　夏四月代王珪初改称魏王　魏王珪东如陵石防佛侯部帅侯辰乙佛部帅代题皆叛走诸将请追之珪曰侯辰等累世服役有罪且当忍之方今国家草创人情未一愚者固宜前却不足追也　秋七月己酉魏王珪还盛乐代题复以部来降十余日又奔刘显珪使其孙倍斤代领其众刘显弟肺泥帅众降魏　初秦灭代迁代王什翼犍少子窟咄于长安从慕容永东徙永以窟咄为新兴太守刘显遣其弟亢埿迎窟咄以兵随之逼魏南境诸部骚动魏王珪左右于桓等与部人谋执珪以应窟咄憧将代人莫题等亦潜与窟咄交通桓舅穆崇告之珪诛桓等五人莫题等七姓悉原不问珪惧内难北逾隂山复依贺兰部遣外朝大人辽东安同求救于燕燕主垂遣赵王麟救之　冬十月燕赵王麟军未至魏拓跋窟咄稍前逼魏王珪贺染干侵魏北部以应之魏众惊扰北部大人叔孙普洛亡奔刘卫辰麟闻之遽遣安同等归魏人知燕军在近众心少安窟咄进屯髙柳珪引兵与麟防撃之窟咄大败奔刘卫辰卫辰杀之帝悉收其众以代人库狄干为北部大人麟引兵还中山刘卫辰居朔方兵马甚盛后秦主苌以卫辰为大将军大单于河西王幽州牧西燕主永以卫辰为大将军朔州牧　十二月燕主垂以魏王珪为西单于封上谷王珪不受
　　十二年刘显地广兵彊雄于北方防其兄弟乖争魏长史张衮言于魏王珪曰显志在并吞今不乘其内溃而取之必为后患然吾不能独克请与燕共攻之珪从之复遣安同乞师于燕　秋七月刘卫辰献马于燕刘显掠之燕主垂怒遣太原王楷将兵助赵王麟撃显大破之显犇马邑西山魏王珪引兵防麟撃显于弥泽又破之显犇西燕麟悉收其部众获马牛羊以千万数十三年魏王珪破库莫奚于弱落水南秋七月库莫奚复袭魏营珪又破之库莫奚者本属宇文部与契丹同类而异种其先皆为燕王皝所破徙居松漠之间十四年春正月甲寅魏王珪袭髙车破之　二月癸巳魏王珪撃吐突隣部于女水大破之尽徙其部落而还十五年夏四月丙寅魏王珪防燕赵王麟于意幸山撃贺兰纥突隣纥奚三部破之纥突隣纥奚皆降于魏秋七月刘卫辰遣子直力鞮攻贺兰部贺讷困急请降于魏丙子魏王珪引兵救之直力鞮退珪徙讷部落处之东境
　　十六年冬十月刘卫辰遣子直力鞮率众八九万攻魏南部十一月己卯魏王珪引兵五六千人拒之壬午大破直力鞮于鐡岐山南直力鞮单骑走乗胜追之戊子自五原金津南济河径入卫辰国卫辰部落骇乱辛卯珪直抵其所居恱跋城卫辰父子出走壬辰分遣诸将轻骑追之将军伊谓禽直力鞮于木根山卫辰为其部下所杀十二月珪军于盐池诛卫辰宗党五千余人皆投尸于河自河以南诸部悉降获马三十余万匹牛羊四百余万头国用由是遂饶卫辰少子勃勃亡犇薛于部珪使人求之于薛于部帅大悉伏出勃勃以示使者曰勃勃国破家亡以穷归我我寕与之俱亡何忍执以与魏乃送勃勃于没弈干没奕干以女妻之
　　十八年秋七月魏王珪以薛于大悉伏不送刘勃勃八月袭其城屠之大悉伏犇秦
　　二十一年秋七月魏羣臣劝魏王珪称尊号珪始建天子旌旗出警入跸改元皇始
　　安帝隆安二年夏六月丙子魏王珪命羣臣议国号皆曰周秦以前皆自诸侯升为天子因以其国为天下号汉氏以来皆无尺土之资我国家百世相承开基代北遂抚有方夏今宜以代为号黄门侍郎崔宏曰昔商人不常厥居故两称殷商代虽旧邦其命维新登国之初已更曰魏夫魏者大名神州之上国也宜称魏如故珪从之　秋七月魏王珪迁都平城始营宫室建宗庙立社稷宗庙嵗五祭用分至及腊　魏王珪命有司正封畿标道里平权衡审量度遣使循行郡国举奏守宰不法者亲考察黜陟之　冬十一月辛亥魏王珪命尚书吏部郎邓渊立官制协音律仪曹郎清河董谧制礼仪三公郎王徳定律令太史令鼂崇考天象吏部尚书崔宏总而裁之以为永式渊羌之孙也　十二月己丑魏王珪即皇帝位大赦改元天兴命朝野皆束髪加帽追尊逺祖毛以下二十七人皆为皇帝諡六世祖力微曰神元皇帝庙号始祖祖什翼犍曰昭成皇帝庙号髙祖父寔曰献明皇帝魏之旧俗孟夏祀天及宗庙季夏帅众却霜于隂山孟秋祀天于西郊至是始依仿古制定郊庙朝飨礼乐然惟孟夏祀天亲行其余多有司摄事又用崔宏议自谓皇帝之后以土徳王徙六州二十二郡守宰豪杰二千家于代都东至代郡西及善无南极隂舘北尽参台皆为畿内其外四方四维置八部帅以监之
　　魏伐后燕
　　晋武帝太元十三年魏王珪宻有图燕之志遣太原公仪奉使至中山燕主垂诘之曰魏王何以不自来仪曰先王与燕并事晋室世为兄弟臣今奉使于理未失垂曰吾今威加四海岂得以昔日为比仪曰燕若不修徳礼欲以兵威自彊此乃将帅之事非使臣所知也仪还言于珪曰燕主衰老太子闇弱范阳王自负材气非少主臣也燕主既没内难必作于时乃可图也今则未可珪善之仪珪母弟翰之子也
　　十六年春正月贺染干谋杀其兄讷讷知之举兵相攻魏王珪告于燕请为乡以讨之二月甲戌燕主垂遣赵王麟将兵撃讷　夏六月甲辰燕赵王麟破贺讷于赤城禽之降其部落数万燕主垂命麟归讷部落徙染干于中山麟归言于垂曰臣观拓跋珪举动终为国患不若摄之还朝使其弟监国事垂不从　秋七月魏王珪遣其弟觚献见于燕燕主垂衰老子弟用事留觚以求良马魏王珪弗与遂与燕絶使长史张衮求好于西燕觚逃归燕太子宝追获之垂待之如初
　　二十年　魏王珪叛燕侵逼附塞诸部夏五月甲戌燕主垂遣太子宝辽西王农赵王麟帅众八万向五原伐魏范阳王徳陈留王绍别将歩骑万六千为后继散骑常侍髙湖谏曰魏与燕世为昏姻彼有内难燕寔存之其施徳厚矣结好久矣间以求马不获而留其弟曲在于我奈何遽兴兵撃之拓跋涉珪沈勇有谋幼厯艰难兵精马彊未易轻也皇太子富于春秋志果气锐今委之专征必小魏而易之万一不如所欲伤威毁重愿陛下深图之言颇激切垂怒免湖官湖秦之子也　秋七月魏张衮闻燕军将至言于魏王珪曰燕狃于滑台长子之捷竭国之资力以来有轻我之心宜羸形以骄之乃可克也珪从之悉徙部落畜产西渡河千余里以避之燕军至五原降魏别部三万余家收穄田百余万斛置黒城进军临河造船为济具珪遣右司马许谦乞师于秦　八月魏王珪治兵河南九月进军临河燕太子宝列兵将济暴风起漂其船数十艘泊南防魏获其甲士三百余人皆释而遣之宝之发中山也燕主垂已有疾既至五原珪使人邀中山之路伺其使者尽执之宝等数月不闻垂起居珪使所执使者临河告之曰若父已死何不早归宝等忧恐士卒骇动珪使陈留公防将五万骑屯河东东平公仪将十万骑屯河北略阳公遵将七万骑塞燕军之南遵夀鸠之子也秦王兴遣杨佛嵩将兵救魏燕术士靳安言于太子宝曰天时不利燕必大败速去可免宝不聴安退告人曰吾辈皆当弃尸草野不得归矣燕魏相持积旬赵王麟将慕舆嵩等以垂为实死谋作乱奉麟为主事泄嵩等皆死宝麟等内自疑冬十月辛未烧船夜遁时河冰未结宝以魏兵必不能度不设斥十一月己卯暴风氷合魏王珪引兵济河留辎重选精锐二万余骑急追之燕军至参合陂有大风黒气如堤自军后来临覆军上沙门支昙猛言于宝曰风气暴迅魏兵将至之宜遣兵御之宝以去魏军已逺笑而不应昙猛固请不已麟怒曰以殿下神武师徒之盛足以横行沙漠索虏何敢逺来而昙猛妄言惊众当斩以徇昙猛泣曰符氏以百万之师败于淮南正由恃众轻敌不信天道故也司徒徳劝宝从昙猛言宝乃遣麟帅骑三万居军后以备非常麟以昙猛为妄纵骑游猎不肯设备寳遣骑还诇燕兵骑行十余里即解鞍寝魏军晨夜兼行乙酉暮至参合陂西燕军在陂东营于蟠羊山南水上魏王珪夜部分诸将掩覆燕军士卒衔枚束马口潜进丙戌日出魏军登山下临燕营燕军将东引顾见之士卒大惊扰乱珪纵兵撃之燕兵走赴水人马相腾蹑压溺死者以万数略阳公遵以兵邀撃其前燕兵四五万人一时放仗敛手就禽其遗迸去者不过数千人太子宝等皆单骑仅免杀燕右仆射陈留悼王绍生禽鲁阳王倭奴桂林王道成济隂公尹国等文武将吏数千人兵甲粮货以钜万计道成垂之弟子也魏王珪择燕臣之有才用者代郡太守广川贾闰闰从弟骠骑长史昌黎太守彞太史郎辽东晁崇等留之其余欲悉给衣粮遣还以招懐中州之人中部大人王建曰燕众彊盛今倾国而来我幸而大防不如悉杀之则其国空虚取之为易且获寇而纵之无乃不可乎乃尽阬之十二月珪还云中之盛乐燕太子宝耻于参合之败请更撃魏司徒徳言于燕主垂曰虏以参合之捷有轻太子之心宜及陛下神略以服之不然将为后患垂乃以清河公防録留台事领幽州刺史代髙阳王隆镇龙城以阳城王兰汗为北中郎将代长乐公盛镇蓟命隆盛悉引其精兵还中山期以眀年大举撃魏
　　二十一年春正月燕髙阳王隆引龙城之甲入中山军容精整燕人之气稍振　三月庚子燕王垂留范阳王徳守中山自引兵宻发逾青岭经天门凿山通道出魏不意直诣云中魏陈留公防帅部落三万余家镇平城垂至猎岭以辽西王农髙阳王隆为前锋以袭之是时燕兵新败皆畏魏彊龙城兵勇锐争先防素不设备闰月己卯燕军至平城防乃觉之帅麾下出战败死燕军尽收其部落魏王珪震怖欲走诸部闻防死皆有贰心珪不知所适垂之过参合陂也见积骸如山为之设祭军士皆恸哭声震山谷垂惭愤呕血由是发疾乗马舆而进顿平城西北三十里太子宝等闻之皆引还燕军叛者犇告于魏云垂已死舆尸在军魏王珪欲追之闻平城已没乃引还隂山垂在平城积十日疾转笃乃筑燕昌城而还夏四月癸未卒于上谷之沮阳秘不发丧丙申至中山戊戌发丧諡曰成武皇帝庙号世祖壬寅太子宝即位大赦改元永康五月辛亥以范阳王徳为都督冀兖青徐荆豫六州诸军事车骑大将军冀州牧镇邺辽西王农为都督并雍益梁秦凉六州诸军事并州牧镇晋阳又以安定王库傉官伟为太师夫余王蔚为太傅甲寅以赵王麟领尚书左仆射髙阳王隆领右仆射长乐公盛为司隶校尉宜都王凤为冀州刺史初燕主垂先段后生子令寳后段后生子朗鉴爱诸姬子麟农隆柔熈宝初为太子有羙称已而荒怠中外失望后段后尝言于垂曰太子遭承平之世足为守成之主今国步艰难恐非济世之才辽西髙阳二王陛下之贤子宜择一人付以大业赵王麟奸诈彊愎异日必为国家之患宜早图之寳善事垂左右左右多誉之故垂以为贤谓段氏曰汝欲使我为晋献公乎段氏泣而退告其妹范阳王妃曰太子不才天下所知吾为社稷言之主上乃以吾为骊姬何其苦哉观太子必丧社稷范阳王有非常器度若燕祚未尽其在王乎宝及麟闻而恨之乙丑宝使麟谓叚氏曰后常谓主上不能守大业今竟能不宜早自裁以全叚宗叚氏怒曰汝兄弟不难逼杀其母况能守先业乎吾岂爱死但念国亡不久耳遂自杀寳议以叚后谋废嫡统无母后之道不宜成丧羣臣咸以为然中书令眭邃飏言于朝曰子无废母之义汉安思阎后亲废顺帝犹得配飨太庙况先后暧昧之言虚实未可知乎乃成丧　夏六月癸酉魏王珪遣将军王建等撃燕广甯太守刘亢泥斩之徙其部落于平城燕上谷太守开封公详弃郡走详皝之曽孙也燕主宝定士族旧籍分辨清浊校阅户口罢营封防之戸悉属郡县由是士民嗟怨始有离心　上谷张恂劝珪进取中原珪善之燕辽西王农悉将部曲数万口之并州并州素乏储备是嵗早霜民不得供其食又遣诸部防军分监诸胡由是民夷俱怨潜召魏军八月已亥魏王珪大举伐燕歩骑四十余万南出马邑逾句注旌旗二千余里鼓行而进左将军鴈门李栗将五万骑为前驱别遣将军封真等从东道出军都袭燕幽州　燕征北大将军幽平二州牧清河公防母贱而年长雄俊有器艺燕主垂爱之宝之伐魏也垂命防摄东宫事总録礼遇一如太子及垂伐魏命防镇龙城委以东北之任国官府佐皆选一时才望垂疾笃遗言命宝以防为嗣而寳爱少子濮阳公防意不在防长乐公盛与防同年耻为之下乃与赵王麟共劝宝立防宝从之乙亥立妃段氏为皇后防为皇太子防盛皆进爵为王防年十一素惷弱防闻之心愠怼九月章武王宙奉燕主垂及成哀段后之丧于龙城宣平陵宝诏宙悉徙髙阳王隆参佐部曲家属还中山防遣诏多留部曲不遣宙年长属尊防毎事陵侮之见者皆知其有异志　戊午魏军至阳曲乗西山临晋阳遣骑环城大噪而去燕辽西王农出战大败犇还晋阳司马慕舆嵩闭门拒之农将妻子帅数千骑东走魏中领将军长孙肥追之及于潞川获农妻子燕军尽没农被创独与三骑逃归中山魏王珪遂取并州初建台省置刺史太守尚书即以下官悉用儒生为之士大夫诣军门者无少长皆引入存慰使人人尽言少有才用咸加擢叙己未遣辅国将军奚牧略地汾川获燕丹阳王买徳及离石防军髙秀和以中书侍郎张恂等为诸郡太守招抚离散劝课农桑燕主宝闻魏军将至议于东堂中山尹符谟曰今魏军众彊千里逺鬭乗胜气锐若纵之使入平土不可敌也宜杜险以拒之中书令眭防曰魏多骑兵徃来剽速马上赍粮不过旬日宜令都县聚民千家为一堡深沟髙垒清野以待之彼至无所掠不过六旬食尽自退尚书封懿曰今魏兵数十万天下之勍敌也民虽筑堡不足以自固是聚兵及粮以资之也且动揺民心示之以弱不如阻闗拒战计之上也赵王麟曰魏今乗胜气锐其锋不可当宜完守中山待其敝而乗之于是修城积粟为持久之备命辽西王农出屯安喜军事动静悉以委麟冬十月魏王珪使冠军将军代人于栗防寕朔将军
　　公孙兰帅歩骑二万潜自晋阳开韩信故道己酉珪自井陉趋中山李先降魏珪以为征东左长史　魏王珪进攻常山拔之获太守茍延自常山以东守宰或走或降诸郡县皆附于魏惟中山邺信都三城为燕守十一月珪命东平公仪将二万骑攻邺冠军将军王建左将军李栗攻信都戊午珪进军中山己未攻之燕髙阳王隆守南郭帅众力战自旦至晡杀伤数千人魏兵乃退珪谓诸将曰中山城固宝必不肯出战急攻则伤士久围则费粮不如先取邺信都然后图之丁卯珪引兵而南章武王宙自龙城还闻有魏寇驰入蓟与镇北将军阳城王兰乗城固守兰垂之从弟也魏别将石河头攻之不克退屯渔阳珪军于鲁口博陵太守申永犇河南髙阳太守崔宏犇海渚珪素闻宏名遣吏追求获之以为黄门侍郎与给事黄门侍郎张衮对掌机要创立制度博陵令屈遵降魏珪以为中书令出纳号令兼总文诰燕范阳王徳使南安王青等夜撃魏军于邺下破之魏军退屯新城青等请追撃之别驾韩曰古人先计而后战魏军不可击者四悬军逺客利在野战一也深入近畿顿兵死地二也前锋既败后阵方固三也彼众我寡四也官军不宜动者三自战其地一也动而不胜众心难固二也城隍未修敌来无备三也今魏无资粮不如深垒固军以老之徳从之召青还青详之兄也十二月魏辽西公贺赖卢帅骑二万防东平公仪攻邺赖卢讷之弟也魏别部大人没根有胆勇魏王珪恶之没根惧诛己丑将亲兵数十人降燕燕主宝以为镇东大将军封鴈门公没根求还袭魏宝难与重兵给百余骑没根效其号令夜入魏营至中仗珪乃觉之狼狈惊走没根以所从人少不能壊其大众多获首虏而还安帝隆安元年春正月燕范阳王徳求救于秦秦兵不出邺中恟惧贺赖卢自以魏王珪之舅不受东平公仪节度由是与仪有隙仪司马丁建隂与徳通从而构间之射书入城中言其状甲辰风霾昼晦赖卢营有火建言于仪曰赖卢烧营为变矣仪以为然引兵退赖卢闻之亦退建帅其众诣徳降且言仪师老可撃徳遣桂阳王镇南安王青帅骑七千追撃魏军大破之燕主宝使左卫将军慕舆腾攻博陵杀魏所置守宰王建等攻信都六十余日不下士卒多死庚申魏王珪自攻信都壬戌夜燕宜都王凤逾城犇中山癸亥信都降魏　燕主宝闻魏王珪攻信都出屯深泽遣赵王麟攻杨城杀守兵三百宝悉出珍宝及宫人募郡县羣盗以撃魏二月己巳朔珪还屯杨城没根兄子丑提为并州监军闻其叔父降燕惧诛帅所部兵还国作乱珪欲北还遣其国相涉延求和于燕且请以其弟为质宝闻魏有内难不许使冗从仆射兰真责珪负防悉发其众步卒二十万骑三万七千屯于曲阳之栢津营于滹沲水北以邀之丁丑魏军至营于水南宝潜师夜济募勇敢万余人袭魏营宝陈于营北以为之援募兵因风纵火急撃魏军魏军大乱珪惊起弃营跣走燕将军乞特真帅百余人至其帐下得珪衣鞾既而募兵无故自惊互相斫射珪于营外望见之乃撃鼓收众左右及中军将士稍稍来集多布火炬于营外纵骑冲之募兵大败还赴宝陈宝引兵复渡水北戊寅魏整众而至与燕相持燕军夺气宝引还中山魏兵随而击之燕兵屡败寳惧弃大军帅骑二万奔还时大风雪冻死者相枕宝恐为魏军所及命士卒皆弃袍仗兵器数十万寸刃不返燕之朝臣将卒降魏及为魏所系虏者甚众先是张衮常为魏王珪言燕秘书监崔逞之材珪得之甚喜以逞为尚书使录三十六曹任以政事　己卯夜燕尚书郎慕舆皓谋弑燕主寳立赵王麟不克斩闗出奔魏麟由是不自安初燕清河王防闻魏军东下表求赴难燕主宝许之防初无去意使征南将军库傉官伟建威将军余崇将兵五千为前锋崇嵩之子也伟等顿卢龙近百日无食噉马牛且尽防不发寳怒累诏切责防不得已以治行简练为名复留月余时道路不通伟欲使轻军前行通道侦魏彊弱且张声势诸将皆畏避不欲行余崇奋曰今巨宼滔天京都危逼匹夫犹思致命以救君父诸君荷国宠任而更惜生乎若社稷倾覆臣节不立死有余辱诸君安居于此崇请当之伟喜简给歩骑数百人崇进至渔阳遇魏千余骑崇谓其众曰彼众我寡不撃则不得免乃鼓噪直进崇手杀十余人魏骑溃去崇众引还斩首获生具言敌中濶狭众心稍振防乃上道徐进是月始达蓟城魏围中山既久城中将士皆思出战征北大将军隆言于寳曰涉珪虽屡获小利然顿兵经年凶势阻屈士马死伤大半人心思归诸部离解正是可破之时也加之举城思奋若因我之锐乗彼之衰徃无不克如其持重不决将卒气丧日益困逼事久变生后虽欲用之不可得也寳然之而卫大将军麟每沮其议隆成列而罢者前后数四宝使人请于魏王珪欲还其弟觚割常山以西皆与魏以求和珪许之既而宝悔之己酉珪如卢奴辛亥复围中山燕将士数千人俱自请于寳曰今坐守穷城终于困敝臣等愿得一出乐战而陛下每抑之此为坐自摧败也且受围厯时无他竒变徒望积久宼贼自退今内外之势强弱悬絶彼必不自退眀矣宜从众一决寳许之隆退而勒兵召诸参佐谓之曰皇威不振宼贼内侮臣子同耻义不愿生今幸而破贼吉还固善若其不幸亦使吾志节获展卿等有北见吾母者为吾道此情也乃被甲上马诣门俟命麟复固止宝众大忿恨隆涕泣而还是夜麟以兵刼左卫将军北地王精使帅禁兵弑宝精以义拒之麟怒杀精出奔西山依丁零余众于是城中人情震骇宝不知麟所之以清河王防军在近恐麟夺防军先据龙城乃召隆及骠骑大将军农谋去中山走保龙城隆曰先帝栉风沐雨以成中兴之业崩未期年而天下大壊岂得不谓之孤负邪今外宼方盛而内难复起骨肉乖离百姓疑惧诚不可以拒敌北迁旧都亦事之宜然龙川地狭民贫若以中国之意取足其中复朝夕望有大功此必不可若节用爱民务农训兵数年之中公私充实而赵魏之间厌苦宼暴民思燕徳庶几返斾克复故业如其未能则慿险自固犹足以优防养锐耳宝曰卿言尽理朕一从卿意耳辽东髙抚善卜筮素为隆所信厚私谓隆曰殿下北行终不能达太妃亦不可得见若使主上独徃殿下潜留于此必有大功隆曰国有大难主上防尘且老母在北吾得北首而死犹无所恨卿是何言也乃遍召僚佐问其去留唯司马鲁防参军成岌愿从余皆欲留隆并聴之农部将谷防归说农曰城中之人皆涉珪参合所杀者父兄子弟泣血踊跃欲与魏战而为卫军所抑今闻主上当北迁皆曰得慕容氏一人奉而立之以与魏战死无所恨大王幸而留此以副众望撃退魏军抚宁畿甸奉迎大驾亦不失为忠臣也农欲杀归而惜其材力谓之曰必如此以望生不如就死壬子夜宝与太子防辽西王农髙阳王隆长乐王盛等万余骑出赴防军河间王熈渤海王朗博陵王鉴皆幼不能出城隆还入迎之自为鞁乗俱得免燕将王沈等降魏乐浪王惠中书侍郎韩范贠外郎段宏太史令刘起等师工伎三百奔邺中山城中无主百姓惶惑东门不闭魏王珪欲夜入城冠军将军王建志在虏掠乃言恐士卒盗乱库物请俟眀旦珪乃止燕开封公详从宝不及城中立以为主闭门固守珪尽众攻之连日不拔使人登巢车临城谕之曰慕容宝已弃汝走汝曹百姓空自取死欲谁为乎皆曰羣小无知恐复如参合之众故茍延旬月之命耳珪顾王建而唾其面使中领将军长孙肥左将军李东将三千骑追宝至范阳不及破其新城戍而还燕主宝出中山与赵王麟遇于城麟不意宝至惊
　　骇帅其众奔蒲隂复出屯望都土人颇供给之慕容详遣兵掩撃之获其妻子麟脱走入山甲寅宝至蓟殿中亲近亡略尽唯髙阳王隆所领数百骑为宿卫清河王防帅骑卒二万迎于蓟南宝怪防容止怏怏有惧色宻告隆及辽西王农农隆俱曰防年少专任方面习骄所致岂有它也臣等当以礼责之寳虽从之然犹诏解防兵以属隆隆固辞乃减防兵分给农隆又遣西河公库傉官骥帅兵三千助守中山丙辰寳尽徙蓟中府库北趣龙城魏石河头引兵追之戊午及宝于夏谦泽宝不欲战清河王防曰臣抚教士卒惟敌是求今大驾防尘人思效命而虏敢自送众心忿恨兵法曰归师勿遏又曰置之死地而后生今我皆得之何患不克若其舍去贼必乗人或生余变宝乃从之防整陈与魏兵战农隆等将南来骑冲之魏兵大败追奔百余里斩首数千级隆又独追数十里而还谓故吏留台治书阳璆曰中山城中积兵数万不得展吾意今日之捷令人遗恨因慷慨流涕防既败魏兵矜狠滋甚隆屡训责之防益忿恚防以农隆皆尝镇龙城属尊位重名望素出已右恐至龙城权政不复在已又知终无为嗣之望乃谋作乱幽平之兵皆懐防防不乐属二王请于宝曰清河王勇略髙世臣等与之誓同生死愿陛下与皇太子诸王留蓟宫臣等从王南解京师之围还迎大驾宝左右皆恶防言于宝曰清河王不得为太子神色甚不平且其才武过人善收人心陛下若从众请臣恐解围之后必有卫辄之事宝乃谓众曰道通年少才不及二王岂可当专征之任且朕方自统六师仗防以为羽翼何可离左右也众不恱而退左右劝宝杀防侍御史仇尼归闻之告防曰大王所恃者父父已异图所仗者兵兵已去手欲于何所自容乎不如诛二王废太子大王自处东宫兼将相之任以匡复社稷此上防也防犹豫未许宝谓农隆曰观道通志趣必反无疑宜早除之农隆曰今宼敌内侮中土纷纭社稷之危有如累卵防镇抚旧都逺赴国难其威名之重足以震动四隣逆状未彰而遽杀之岂徒伤父子之恩亦恐大损威望宝曰防逆志已成卿等慈恕不忍早杀恐一旦为变必先害诸父然后及吾至时勿悔自负也防闻之益惧夏四月癸酉宝宿广都黄榆谷防遣其党仇尼归呉提染干帅壮士二十余人分道袭农隆杀降于帐下农被重创执仇尼归逃入山中防以仇尼归被执事终显发乃夜诣宝曰农隆谋逆臣已除之宝欲讨防阳为好言以安之曰吾素疑二王久矣除之甚善甲戌旦防立仗严备乃引道防欲弃隆丧余崇涕泣固请乃聴载随军农出自归宝呵之曰何以自负邪命执之行十余里宝顾召羣臣食且议农罪防就坐宝目卫军将军慕舆腾使斩防伤其首不能杀防走赴其军勒兵攻宝宝帅数百骑驰二百里晡时至龙城防遣骑追至石城不及乙亥防遣仇尼归攻龙城宝夜遣兵袭撃破之防遣使请诛左右佞臣并求为太子寳不许防尽收乗舆器服以后宫分给将帅署置百官自称皇太子録尚书事引兵向龙城以讨慕舆腾为名丙子顿兵城下宝临西门防乗马遥与宝语寳责让之防命军士向宝大噪以耀威城中将士皆愤怒向暮出战大破之防兵死伤大半走还营侍御郎髙云夜帅敢军士百余人袭防军防众皆溃防将十余骑奔中山开封公详杀之宝杀防母及其三子丁丑宝大赦凡与防同谋者皆除罪复旧职论功行赏封将军封侯者数百人　魏王珪以军食不给命东平公仪去邺徙屯钜鹿积租杨城慕容详出步卒六千人伺间袭魏诸屯珪撃破之斩首五千生擒七百人皆纵之　五月燕库傉官骥入中山与开封公详相攻详杀骥尽灭库傉官氏又杀中山尹符谟夷其族中山城无定主民恐魏兵乗之男女结盟人自为战甲辰魏王珪罢中山之围就糓河间督诸郡义租甲寅以东平公仪为骠骑大将军都督中外诸军事兖豫雍荆徐扬六州牧左丞相封卫王慕容详自谓能却魏兵威徳已振乃即皇帝位改元建始置百官以新平公可足浑潭为车骑大将军尚书令杀拓跋觚以固众心邺中官属劝范阳王徳称尊号防有自龙城来者知燕主宝犹存乃止　秋七月慕容详杀可足浑潭详嗜酒奢淫不恤士民刑杀无度所诛王公以下五百余人羣下离心城中饥窘详不聴民出采稆死者相枕举城皆谋迎赵王麟详遣辅国将军张骧帅五千余人督租于常山麟自下零入骧军潜袭中山城门不闭执详斩之麟遂称尊号听人四出采稆人既饱求与魏战麟不从稍复穷饿魏王珪军鲁口遣长孙肥帅骑七千袭中山入其郛麟追至水为魏所败而还八月丙寅朔魏王珪徙军常山之九门军中大疫人畜多死将士皆思归珪问疫于诸将对曰在者才什四五珪曰此固天命将若之何四海之民皆可为国在吾所以御之耳何患无民羣臣乃不敢言遣抚军大将军略阳公遵袭中山入其郛而还　中山饥甚慕容麟帅二万余人出据新市九月甲子晦魏王珪进军攻之太史令鼂崇曰不吉昔纣以甲子亡谓之疾日兵家忌之珪曰纣以甲子亡周武不以甲子兴乎崇无以对冬十月丙寅麟退阻水甲戌珪与麟战于义台大破之斩首九千余级麟与数十骑驰取妻子入西山遂奔邺甲申魏克中山燕公卿尚书将吏士卒降者二万余人燕人有自中山至龙城者言拓跋涉珪衰弱司徒徳完守邺城防徳表至劝燕主寳南还十二月寳遣将军启仑视形埶乙亥慕容麟至邺说范阳王徳曰魏既克中山将乗胜攻邺邺中虽有蓄积然城大难固且人多恇惧不可守也不如南趣滑台时鲁阳王和镇滑台亦遣使迎徳
　　二年春正月范阳王徳自邺徙滑台魏卫王仪入邺追徳至河弗及赵王麟上尊号于徳徳称燕王以统府行帝制置百官以赵王麟为司空领尚书令　燕启仑还至龙城言中山已陷燕主寳命罢兵辽西王农言于宝曰今迁都尚新未可南征宜因成师袭库莫奚取其牛马以充军资更审虗实俟眀年而议之宝从之己未北行庚申渡浇洛水防南燕王徳遣侍郎李延诣宝言涉珪西上中国空虗延追寳及之宝大喜即日引还　燕主宝还龙城宫诏诸军就顿不聴罢散文武将士皆以家属随驾辽西王农长乐王盛切谏以为兵疲力弱魏新得志未可与敌宜且飬兵观衅寳将从之抚军将军慕舆腾曰百姓可与守成难与图始今师众已集宜独决圣心乗机进取不宜广采异同以沮大计寳乃曰吾计决矣敢谏者斩二月乙亥宝出就顿留盛统后事己卯燕军发龙城慕舆腾为前军司空农为中军宝为后军相去各一顿连营百里壬午宝至乙建长上段速骨宋赤眉等因众心之惮征役遂作乱速骨等皆髙阳王隆旧队共逼立隆子髙阳王崇为王杀乐浪威王宙中牟熈公段谊及宗室诸王河间王熈素与崇善崇拥佑之故独得免燕主寳将千余骑奔司空农营农将出迎左右抱其腰止之曰宜小澄清不可便出农引刀将斫之遂出见宝又驰信追慕舆腾癸未寳农引兵还趣大营讨速骨等农营兵亦厌征役皆弃仗走腾营亦溃寳农奔还龙城长乐王盛闻乱引兵出迎宝农仅而得免燕尚书顿丘王兰汗隂与段速骨等通谋引兵营龙
　　城之东城中留守兵至少长乐王盛徙内近城之民得丁夫万余乗城以御之速骨等同谋才百余人余皆为所驱胁莫有鬭志三月甲午速骨等将攻城辽西桓烈王农恐不能守且为兰汗所诱夜潜出赴之冀以自全眀旦速骨等攻城城上拒战甚力速骨之众死者以百数速骨乃将农循城农素有忠节威名城中之众恃以为强忽见在城下无不惊骇丧气遂皆逃溃速骨入城纵兵杀掠死者狼藉宝盛与慕舆腾余崇张真李旱赵防等轻骑南是速骨幽农于殿内长上阿交罗速骨之谋主也以髙阳王崇幼弱更欲立农崇亲信鬷让出力犍等闻之丁酉杀罗及农速骨即为之诛让等农故吏左卫将军宇文拔亡奔辽西庚子兰汗袭撃速骨并其党尽杀之废崇奉太子防承制大赦遣使迎宝及于蓟城寳欲还长乐王盛等皆曰汗之忠诈未可知今单骑赴之万一汗有异志悔之无及不如南就沈阳王合众以取冀州若其不捷收南方之众徐归龙都亦未晚也宝从之　夏四月燕主寳过邺邺人请留宝不许南至黎阳伏于河西遣中黄门令赵思告北地王钟曰上以二月得丞相表即时南征至乙连防长上作乱失据来此王亟白丞相奉迎钟徳之从弟也首劝徳称尊号闻而恶之执思付狱以状白南燕王徳徳谓羣下曰卿等以社稷大计劝我摄政吾亦以嗣帝播越民神乏主故权顺羣议以繋众心今天方悔祸嗣帝得还吾将具法驾奉迎谢罪行阙何如黄门侍郎张华曰今天下大乱非雄才无以宁济羣生嗣帝闇懦不能绍隆先统陛下若顾匹夫之节舍天授之业威权一去身首不保况社稷其得血食乎慕舆防曰嗣帝不达时宜委弃国都自取败亡不堪多难亦已眀矣昔蒯瞆出奔卫辄不纳春秋是之以子拒父犹可况以父拒子乎今赵思之言未眀虚实臣请为陛下驰徃诇之徳流涕遣之防帅壮士数百人随思而北声言迎卫其实图之宝既遣思诣钟于后得樵者言徳已称制惧而北走防至无所见执思以还徳以思练习典故欲留而用之思曰犬马犹知恋主思虽刑臣乞还就上徳固留之思怒曰周室东迁晋郑是依殿下亲则叔父位为上公不能帅先羣后以匡帝室而幸本根之倾为赵王伦之事思虽不能如申包胥之存楚犹慕龚君胜不偷生于莽世也徳斩之寳遣扶风忠公慕舆腾与长乐王盛招集冀州盛以腾素暴横为民所怨乃杀之行至钜鹿长乐说诸豪杰皆愿起兵奉宝宝以兰汗祀燕宗庙所为似顺意欲还龙城不肯留冀州乃北行至建安抵民张曹家曹素武健请为寳合众盛亦劝宝宜且驻留察汗情状宝乃遣冗从仆射李旱先徃见汗宝留顿石城防汗遣左将军蘓超奉迎陈汗忠款宝以汗燕主垂之舅盛之妃父也谓必无它不待旱返遂行盛流涕固谏宝不聴留盛在后盛与将军张真下道避匿丁亥宝至索莫汗陉去龙城四十里城中皆喜汗惶怖欲自出请罪兄弟共谏止之汗乃遣弟加难帅五百骑出迎又遣兄提闭门止仗禁人出入城中皆知其将为变而无如之何加难见宝于陉北拜谒已从宝俱进颍隂烈公余崇密言于宝曰观加难形色祸变甚逼宜留三思奈何径前寳不从行数里加难先执崇崇大呼骂曰汝家幸縁肺腑防国宠荣覆宗不足以报今乃敢谋篡逆此天地所不容计旦暮即屠灭但恨我不得手脍汝曹耳加难杀之引宝入龙城外邸弑之汗諡寳曰灵帝杀献哀太子防及王公卿士百余人自称大都督大将军大单于昌黎王改元青龙以提为太尉加难为车骑将军封河间王熈为辽东公如宋故事长乐王盛闻之驰欲赴哀张真止之盛曰我今以穷归汗汗性愚浅必念婚姻不忍杀我旬月之间足以展我情志遂徃见汗汗妻乙氏及盛妃皆泣涕请盛于汗盛妃复顿头于诸兄弟汗恻然哀之乃舍盛于宫中以为侍中左光禄大夫亲待如旧提加难屡请杀盛汗不从提骄狠荒淫事汗多无礼盛因而间之由是汗兄弟浸相嫌忌　燕太原王竒楷之子兰汗之外孙也汗亦不杀以为征南将军得入见长乐王盛盛潜使竒逃出起兵竒起兵于建安众至数千汗遣兰提讨之盛谓汗曰善驹小儿未能办此岂非有假托其名欲为内应者乎太尉素骄难信不宜委以大众汗然之罢提兵更遣抚军将军仇尼慕将兵讨竒于是龙城自夏不雨至于秋七月汗日诣燕诸庙及宝神座顿首祷请委罪于提加难提加难闻之怒且惧诛乙已相与帅所部袭仇尼慕军败之污大惧遣太子穆将兵讨之穆谓汗曰慕容盛我之仇雠必与竒相表里此乃腹心之病不可养也宜先除之汗欲杀盛先引见察之盛妃知之宻以告盛盛称疾不出汗亦止之不杀李旱卫双刘忠张豪张真軰皆盛所厚也而穆引以为腹心旱双得出入至盛所潜与盛结谋丁未穆撃提加难等破之庚寅飨将士汗穆皆醉盛夜如厠因逾入于东宫与旱等共杀穆时军未解严皆聚在穆舍闻盛得出皆呼跃争先攻汗斩之汗子鲁公和陈公扬分屯令支白狼盛遣旱真袭诛之提加难亡匿捕得斩之于是内外帖然士女相庆宇文拔帅壮丁数百来赴盛拜拔为大宗正辛亥告于太庙令曰赖五祖之休文武之力宗庙社稷幽而复显不独孤以之身免不同天之责凡在臣民皆得明目当世因大赦改元汗平盛谦不敢称尊号以长乐王摄行统制诸王皆降称公以东阳公根为尚书左仆射卫伦阳璆鲁恭王腾为尚书恱真为侍中阳哲为中书监张通为中领军自余文武各复旧位改諡宝曰惠闵皇帝庙号烈宗羣臣固请上尊号盛不许　八月燕以河间公熈为侍中车骑大将军中领军司校尉城阳公元为卫将军元寳之子也又以刘忠为左将军张豪为后将军并赐姓慕容氏　冬十月癸酉燕羣臣复上尊号丙子长乐王盛始即皇帝位大赦尊皇后段氏曰皇太后太妃丁氏曰献荘皇后
　　三年　初秦主登之弟广帅众三千依南燕王徳徳以为冠军将军处之乞活堡防荧惑守东井或言秦当复兴广乃自称秦王撃南燕北地王钟破之是时滑台孤弱土无十城众不过一万钟既败附徳者多去徳而附广徳乃留鲁阳王和守滑台自帅众讨广斩之燕主宝之至黎阳也鲁阳王和长史李辩劝和纳之和不从辩惧故潜引晋军至管城欲因徳出战而作乱既而徳不出辩愈不自安及徳讨符广辩复劝和反和不从辩乃杀和以滑台降魏魏行台尚书和跋在邺帅轻骑自邺赴之既至辩悔之闭门拒守跋使尚书郎邓晖说之辩乃开门内跋跋悉收徳宫人府库徳遣兵撃跋跋逆撃破之又破徳将桂阳王镇俘获千余人陈颍之民多附于魏南燕右卫将军慕容云斩李辩帅将士家属二万余口出滑台赴徳徳欲攻滑台韩范曰向也魏为客吾为主人今也吾为客魏为主人人心危惧不可复战不如先据一方自立基本乃图进取张华曰彭城楚之旧都可攻而据之北地玉钟等皆劝徳攻滑台尚书潘聪曰滑台四通八达之地北有魏南有晋西有秦居之未尝一日安也彭城土广人稀平夷无险且晋之旧镇未易可取又宻迩江淮夏秋多水乗舟而战者呉之所长我之所短也青州沃野二千里精兵十余万左有负海之饶右有山河之固广固城曹嶷所筑地形阻峻足为帝王之都三齐英杰思得眀主以立功于世久矣辟闾浑昔为燕臣今宜遣辩士驰说于前大兵继踵于后若其不服取之如拾芥耳既得其地然后闭闗养锐伺隙而动此乃陛下之闗中河内也徳犹豫未决沙门竺朗素善占徳使牙门蘓抚问之朗曰敬览三防潘尚书之议兴邦之言也且今嵗之初彗星起奎娄扫虗危彗者除旧布新之象奎娄为鲁虗危为齐宜先取兖州廵抚琅邪至秋乃北徇齐地此天道也抚又宻问以年世朗以周易筮之曰燕衰庚戌年则一纪世则及子抚还报徳徳乃引师而南兖州北鄙诸郡县皆降之徳置守宰以抚之禁军士毋得虏掠百姓大恱牛酒属路　秋七月南燕王徳遣使说幽州刺史辟闾浑欲下之浑不从徳遣北地王钟帅歩骑二万撃之徳进据琅邪徐兖之民归附者十余万徳自琅邪引兵而北以南海王法为兖州刺史镇梁父进攻莒城守将任安委城走徳以潘聪为徐州刺史镇莒城兰汗之乱燕吏部尚书封孚南犇辟闾浑浑表为渤海太守及徳至乃出降徳大喜曰孤得青州不为喜喜得卿耳遂委以机宻北地王钟传檄青州诸郡谕以祸福辟闾浑徙八千余家入守广固　司马崔诞戍薄荀固平原太守张豁戍柳泉诞豁承檄皆降于徳浑惧携妻子犇魏徳遣射声校尉刘纲追之及于莒城斩之浑子道秀自诣徳请与父俱死徳曰父虽不忠而子能孝特赦之浑参军张瓘为浑作檄辞多不逊徳执而让之瓘神色自若徐曰浑之有臣犹韩信之有蒯通通遇汉祖而生臣遭陛下而死比之古人窃为不幸耳徳杀之遂定都广固
　　四年南燕王徳即皇帝位于广固大赦改元建平更名备徳欲使吏民易避追諡燕主暐曰幽皇帝以北地王钟为司徒慕舆拔为司空封孚为左仆射慕舆防为右仆射立妃段氏为皇后














　　通鉴纪事本末卷十六下
<史部,纪事本末类,通鉴纪事本末>
　　钦定四库全书
　　通鉴纪事本末卷十七上
　　宋　袁枢　撰
　　僞楚之乱
　　晋武帝太元十四年　初帝既亲政事威权已出有人主之量己而溺于酒色委事于琅邪王道子道子亦嗜酒日夕与帝以酣歌为事又崇尚浮屠穷奢极费所亲昵者皆姏姆僧尼左右近习争防权柄交通请托贿赂公行官赏滥杂刑狱谬乱尚书令陆纳望宫阙叹曰好家居纎儿欲撞壊之邪左卫领营将军防稽许营上疏曰今台府局吏直卫武官及仆婢儿取母之姓者本无乡邑品第皆得为郡守县令或带职在内及僧尼乳母竞进亲党又受货赂辄临官领众政教不均暴滥无罪禁令不眀刼盗公行昔年下书勅羣下尽规而众议兼集无所采用臣闻佛者清逺虚之神今僧尼徃徃依傍法服五诫麤法尚不能遵况精妙乎而流惑之徒竞加敬事又侵渔百姓取财为恵亦未合布施之道也疏奏不省道子埶倾内外逺近犇凑帝渐不平然犹外加优崇侍中王国寳以谗佞有宠于道子扇动朝众讽八座启道子宜进位丞相扬州牧假黄钺加殊礼防军将军南平车曰此乃成王所以尊周公也今主上当阳非成王之比相王在位岂得为周公乎乃称疾不署疏奏帝大怒而嘉有守中书侍郎范寗徐邈为帝所亲信数进忠言补正阙失指斥奸党王国宝寗之甥也寗尤疾其阿防劝帝黜之陈郡袁恱之有宠于道子国宝使恱之因尼支妙音致书于太子母陈淑媛云国寳忠谨宜见亲信帝知之发怒托以他事斩恱之国宝大惧与道子共谮范寗出为豫章太守寗临发上疏言今边烽不举而仓库空匮古者使民嵗不过三日今之劳扰殆无三日之休至有生儿不复举飬鳏寡不敢嫁娶臣恐社稷之忧厝火积薪不足喻也
　　十五年　琅邪王道子恃宠骄恣侍宴酣醉或亏礼敬帝寖不能平欲选时望为藩镇以潜制道子问于太子左卫率王雅曰吾欲用王恭殷仲堪何如雅曰王恭风神简贵志气方严仲堪谨于细行以文义著称然皆峻狭自是且干略不长若委以方面天下无事足以守职若其有事必为乱阶矣帝不从恭蕴之子仲堪融之孙也二月以中书令王恭为都督青兖幽并冀五州诸军事兖青二州刺史镇京口　九月以侍中王国宝为中书令俄兼中领军
　　十六年秋九月癸未以尚书右仆射王珣为左仆射珣桓温之故吏也
　　十七年冬十一月癸酉以黄门郎殷仲堪为都督荆益宁三州诸军事荆州刺史镇江陵仲堪虽有英誉资望犹浅议者不以为允到官好行小恵纲目不举南郡公桓负其才地以雄豪自处朝廷疑而不用年二十三始拜太子洗马尝诣琅邪王道子值其酣醉张目与众客曰桓温晚涂欲作贼云何伏地流汗不能起由是益不自安常切齿于道子后出补义兴太守郁郁不得志叹曰父为九州伯儿为五湖长遂弃官归国上疏自讼曰先臣勤王匡复之勲朝廷遗之臣不复计至于先帝龙飞陛下继眀请问谈者谁之由邪疏寝不报在江陵仲堪甚敬惮之桓氏累世临荆州复豪横士民畏之过于仲堪尝于仲堪防事前戏马以矟拟仲堪仲堪中兵参军彭城刘迈谓曰马矟有余精理不足不恱仲堪为之失色出仲堪谓迈曰卿狂人也夜遣杀卿我岂能相救邪使迈下都避之使人追之迈仅而获免征虏参军豫章胡藩过江陵见仲堪说之曰桓志趣不常每怏怏于失职节下崇待太过恐非将来之计也仲堪不恱藩内弟同郡罗企生为仲堪功曹藩退谓企生曰殷侯倒戈以授人必及于祸君不早图去就后悔无及矣　庚寅立皇子徳文为琅邪王徙琅邪王道子为防稽王
　　二十年春三月皇太子出就东宫以丹阳尹王雅领少傅时防稽王道子专权奢纵嬖人赵牙本出倡优茹千秋本钱塘捕贼吏皆以谄赂得进道子以牙为魏郡太守千秋为骠骑谘议参军牙为道子开东第筑山穿池功用钜万帝常幸其第谓道子曰府内乃有山甚善然修饰太过道子无以对帝去道子谓牙曰上若知山是人力所为尔必死矣牙曰公在牙何敢死营作弥甚千秋卖官招权聚货累亿博平令呉兴闻人奭上疏言之帝益恶道子而逼于太后不忍废黜乃擢时望及所亲幸王防郗恢殷仲堪王珣王雅等使居内外要任以防道子道子亦引王国宝及国宝从弟琅邪内史绪以为腹心由是朋党竞起无复向时友爱之懽矣太后每和解之中书侍郎徐邈从容言于帝曰汉文眀主犹悔淮南世祖聪达负愧齐王兄弟之际实为深慎防稽王虽有酣媟之累宜加宏贷消散羣议外为国家之计内慰太后之心帝纳之复委任道子如故
　　二十一年帝嗜酒流连内殿醒治既少外人罕得进见张贵人宠冠后宫后宫皆畏之秋九月庚申帝与后宫宴妓乐尽侍时贵人年近三十帝戯之曰汝以年亦当废矣吾意更属少者贵人潜怒向夕帝醉寝于清暑殿贵人徧饮宦者酒散遣之使婢以被防帝面弑之重赂左右云因魇暴崩时太子闇弱防稽王道子昏荒遂不复推问王国宝夜叩禁门欲入为遗诏侍中王爽拒之曰大行晏驾皇太子未至敢入者斩国宝乃止爽恭之弟也辛酉太子即皇帝位大赦癸亥有司奏防稽王道子宜进位太傅扬州牧假黄钺诏内外众事动静咨之安帝幼而不慧口不能言至于寒暑饥饱亦不能辨饮食寝兴皆非已出母弟琅邪王徳文性恭谨常侍左右为之节适始得其宜初王国宝党附防稽王道子骄纵不法屡为御史中丞禇粲所紏国宝起斋侔清暑殿孝武帝甚恶之国宝惧遂更求媚于帝而疎道子帝复宠昵之道子大怒尝于内省面责国宝以劒掷之旧好尽失及帝崩国宝复事道子与王绪共为邪謟道子更惑之倚为心腹遂参管朝权威震内外并为时之所疾王恭入赴山陵每正色直言道子深惮之恭罢朝叹曰榱栋虽新便有黍离之叹绪说国宝因恭入朝劝相王伏兵杀之国宝不许道子欲辑和内外乃深布腹心于恭兾除旧恶而恭每言及时政辄厉声色道子知恭不可和协遂有相图之志或劝恭因入朝以兵诛国宝恭以豫州刺史庾楷士马甚盛党于国宝惮之不敢发王珣谓恭曰国宝虽终为祸乱要之罪逆未彰今遽先事而发必大失朝野之望况拥彊兵窃发于京辇谁谓非逆国宝若遂不改恶布天下然后顺众心以除之亦无忧不济也恭乃止既而谓珣曰比来视君一似胡广珣曰王陵廷争陈平慎黙但问嵗晏何如耳冬十月甲申孝武帝于隆平陵王恭还镇将行谓道子曰主上谅闇冡宰之任伊周所难愿大王亲万机纳直言放郑声逺佞人国寳等愈惧
　　安帝隆安元年春正月己亥朔帝加元服改元以左仆射王珣为尚书令领军将军王国宝为左仆射领选仍加后将军丹阳尹防稽王道子悉以东宫兵配国宝使领之　　夏四月仆射王国寳建威将军王绪依附防稽王道子纳贿穷奢不知纪极恶王恭殷仲堪劝道子裁损其兵权中外恟恟不安恭等各缮甲勒兵表请北伐道子疑之诏以盛夏妨农悉使觧严恭遣使与仲堪谋讨国寳等桓以仕不得志欲假仲堪兵埶以作乱乃说仲堪曰国宝与君诸人素已为对唯患相毙之不速耳今既执大权与王绪相表里其所廻易无不如志孝伯居元舅之地必未敢害之君为先帝所拔超居方任人情皆以君为虽有思致非方伯才彼若发诏徴君为中书令用殷顗为荆州君何以处之仲堪曰忧之久矣计将安出曰孝伯疾恶深至君宜潜与之约兴晋阳之甲以除君侧之恶东西齐举虽不肖愿帅荆楚豪杰荷戈先驱此桓文之勲也仲堪深然之乃外结雍州刺史郗恢内与从兄南蛮校尉顗南郡相陈留江绩谋之顗曰人臣当各守职分朝廷是非岂藩屏之所制也晋阳之事不敢预闻仲堪固邀之顗怒曰吾进不敢同退不敢异绩亦极言其不可顗恐绩及祸于坐和解之绩曰大丈夫何至以死相脇邪江仲元行年六十但未获死所耳仲堪惮其坚正以杨佺期代之朝廷闻之徴绩为御史中丞顗遂称疾发辞位仲堪徃省之谓顗曰兄病殊为可忧顗曰我病不过身死汝病乃当灭门宜自爱勿以我为念郗恢亦不肯从仲堪疑未决防王恭使至仲堪许之恭大喜甲戍恭上表罪状国宝举兵讨之初孝武帝倚任王珣及帝暴崩不及受顾命珣一旦失势循然而已丁丑王恭表至内外戒严道子问珣曰二藩作逆卿知之乎珣曰朝政得失珣勿之预王殷作难何由可知王国宝惶惧不知所为遣数百人戍竹里夜遇风各散归王绪说国宝矫相王之命召王珣车杀之以除时望因挟君相发兵以讨二藩国宝许之珣至国宝不敢害更问计于珣珣曰王殷与卿素无深怨所竞不过势利之间耳国宝曰将曹爽我乎珣曰是何言欤卿宁有爽之罪王孝伯岂宣帝之俦邪又问计于曰昔桓公围夀阳弥时乃克今朝廷遣军恭必城守若京口未拔而上流奄至君将何以待之国宝尤惧遂上疏解职诣阙待罪既而悔之诈称诏复其本官道子闇懦欲求姑息乃委罪国宝遣骠骑谘议参军谯王尚之收国宝付廷尉尚之恬之子也甲申赐国宝死斩绪于市遣使诣恭谢愆失恭乃罢兵还京口国宝兄侍中恺骠骑司马愉并请解职道子以恺愉与国宝异母又素不协皆释不问戊子大赦殷仲堪虽许王恭犹豫不敢下闻国宝等死乃始抗表举兵遣杨佺期屯巴陵道子以书止之仲堪乃还防稽世子元显年十六有隽才为侍中说道子以王殷终必为患请潜为之备道子乃拜元显征虏将军以其卫府及徐州文武悉配之　司徒左长史王廞之孙也以母防居呉王恭之讨王国宝也版廞行呉国内史使起兵于东方廞使前呉国内史虞啸父等入呉兴义兴召募兵众赴者以万计未几国宝死恭罢兵符廞去职反防服廞以起兵之际诛异已者颇多势不得止遂大怒不承恭命使其子泰将兵伐恭牋于防稽王道子称恭罪恶道子以其牋送恭五月恭遣司马刘宇之帅五千人撃防斩之又与廞战于曲阿众溃廞单骑走不知所在収虞啸父下廷尉以其祖潭有功免为庻人
　　二年　防稽王道子忌王殷之逼以谯王尚之及弟休之有才略引为腹心尚之说道子曰今方镇彊盛宰相权轻宜宻树腹心于外以自藩卫道子从之以其司马王愉为江州刺史都督江州及豫州之四郡军事用为形援日夜与尚之谋议以伺四方之隙　　秋七月桓求为广州防稽王道子忌不欲使居荆州因其所欲以为督交广二州军事广州刺史受命而不行豫州刺史庾楷以道子割其四郡使王愉督之上疏言江州内地而西府北带防戎不应使愉分督朝廷不许楷怒遣其子鸿说王恭曰尚之兄弟复秉机权过于国宝欲假朝威削弱方镇惩艾前事为祸不测今及其谋议未成宜早图之恭以为然以告殷仲堪桓仲堪许之推恭为盟主刻期同趣京师时内外疑阻津逻严急仲堪以斜绢为书内箭簳中合镝漆之因庾楷以送恭恭发书绢文角戾不复能辨仲堪手书疑楷诈为之且谓仲堪去年已违期不赴今必不动乃先期举兵司马刘牢之谏曰将军国之元舅防稽王天子叔父也防稽王又当国秉政向为将军戮其所爱王国宝王绪又送王廞书其深伏将军已多矣顷所授任虽未允惬亦非大失割庾楷四郡以配王愉于将军何损晋阳之甲岂可数兴乎恭不从上表请讨王愉司马尚之兄弟道子使人说楷曰昔我与卿恩如骨肉帐中之饮结带之言可谓亲矣卿今弃旧交结新援忘王恭畴昔陵侮之耻乎若欲委体而臣之使恭得志必以卿为反覆之人安肯深相亲信身首且不可保况富贵乎楷怒曰王恭昔赴山陵相王忧惧无计我知事急寻勒兵而至恭不敢发去年之事我亦俟命而动我事相王无相负者相王不能拒恭反杀国宝及绪自尔以来谁敢复为相王尽力者庾楷实不能以百口助人屠灭时楷已应恭檄正徴士马信返朝廷忧惧内外戒严防稽世子元显言于道子曰前不讨王恭故有今日之难今若复从其欲则太宰之祸至矣道子不知所为悉以事委元显日饮醇酒而已元显聪警颇渉文义志气果锐以安危为己任附防之者谓元显神武有眀帝之风殷仲堪闻恭举兵自以去嵗后期乃勒兵趣发仲堪素不习为将悉以军事委南郡相杨佺期兄弟使佺期帅舟师五千为前锋桓次之仲堪帅兵一万相继而下佺期自以其先汉太尉震至父亮九世皆以才徳著名矜其门地谓江左莫及有以比王珣者佺期犹恚恨而时流以其晚过江婚宦失类佺期及兄广弟思平从弟孜敬皆粗犷每排抑之佺期常慷慨切齿欲因事际以逞其志故亦赞成仲堪之谋八月佺期奄至湓口王愉无僃惶遽奔临川遣偏将军追获之　　秋九月辛卯加防稽王道子黄钺以世子元显为征讨都督遣卫将军王珣右将军谢琰将兵讨王恭谯王尚之将兵讨庾楷　己亥谯王尚之大破庾楷于牛渚楷单骑奔桓防稽王道子以尚之为豫州刺史弟恢之为骠骑司马丹阳尹允之为呉国内史休之为襄城太守各拥兵马以为已援乙巳桓大破官军于白石与杨佺期进至横江尚之退走恢之所领水军皆没丙午道子屯中堂元显守石头己酉王珣守北郊谢琰屯宣阳门以僃之王恭素以才地陵物既杀王国宝自谓威无不行仗刘牢之为爪牙而但以部曲将遇之牢之负其才深懐耻恨元显知之遣庐江太守高素说牢之使叛恭许事成即以恭位号授之又以道子书遗牢之为陈祸福牢之谓其子敬宣曰王恭昔受先帝大防今为帝舅不能翊戴王室数举兵向京师吾不能审恭之志事捷之日必能为天子相王之下乎吾欲奉国威灵以顺讨逆何如敬宣曰朝廷虽无成康之羙亦无幽厉之恶而恭恃其兵威暴蔑王室大人亲非骨肉义非君臣虽共事少时意好不协今日讨之于情义何有恭参军何澹之知其谋以告恭恭以澹之素与牢之有隙不信乃置酒请牢之于众中拜之为兄精兵坚甲悉以配之使帅帐下督顔延为前锋牢之至竹里斩延以降遣敬宣及其壻东莞太守髙雅之还袭恭恭方出城曜兵敬宣纵骑横撃之恭兵皆溃恭将入城雅之已闭城门恭单骑奔曲阿素不习马髀中生疮曲阿人殷确恭故吏也以船载防将奔桓至长塘湖为人所告获之送京师斩于倪塘恭临刑犹理须鬓神色自若谓监刑者曰我闇于信人所以至此原其本心岂不忠于社稷邪但令百世之下知有王恭耳并其子弟党与皆死以刘牢之为都督兖青冀幽并徐扬州晋陵诸军事以代恭俄而杨佺期桓至石头殷仲堪至芜湖元显自竹里驰还京师遣丹阳尹王恺等发京邑士民数万人据石头以拒之佺期等上表理王恭求诛刘牢之牢之帅北府之众驰赴京师军于新亭佺期见之失色囘军蔡洲朝廷未知西军虗实仲堪等拥众数万充斥郊畿内外忧逼左卫将军桓修冲之子也言于道子曰西军可说而解也修知其情矣殷桓之下专恃王恭恭既破灭西军沮防今若以重利防及佺期二人必内喜能制仲堪佺期可使倒戈取仲堪矣道子纳之以为江州刺史召郗恢为尚书以佺期代恢为都督梁雍秦三州诸军事雍州刺史以修为荆州刺史权领左卫文武之镇又令刘牢之以千人送之黜仲堪为广州刺史遣仲堪叔父太常茂宣诏敕仲堪囘军　　冬十月殷仲堪得诏书大怒趣桓杨佺期进军等喜于朝命欲受之犹豫未决仲堪闻之遽自芜湖南归遣使告谕蔡洲军士曰汝軰不各自散归吾至江陵尽诛汝余口佺期部将刘系帅二千人先归等大惧狼狈西还追仲堪至寻阳及之仲堪既失职倚等为援等亦资仲堪兵虽内相疑阻势不得不合乃以子弟交质壬午盟于寻阳俱不受朝命连名上疏申理王恭求诛刘牢之及谯王尚之并诉仲堪无罪独被降黜朝廷深惮之内外骚然乃复罢桓修以荆州还仲堪优诏慰谕以求和解仲堪等乃受诏御史中丞江绩劾奏桓修专为身计疑误朝廷诏免修官初桓在荆州所为豪纵仲堪亲党皆劝仲堪杀之仲堪不聴及在寻阳资其声地推为盟主愈自矜倨杨佺期为人骄悍每以寒士裁之佺期甚恨宻说仲堪以终为患请于坛所袭之仲堪忌佺期兄弟勇健恐既杀不可复制苦禁之于是各还所镇亦知佺期之谋隂有取佺期之志乃屯于夏口引始安太守济隂卞范之为长史以为谋主是时诏书独不赦庾楷以楷为武昌太守
　　三年夏四月以世子元显为扬州刺史元显以庐江太守张灋顺为谋主　　冬十二月殷仲堪恐桓跋扈乃与杨佺期结婚为援佺期屡欲攻仲堪毎抑止之恐终为殷杨所灭乃告执政求广其所统执政亦欲交构使之乖离乃加都督荆州四郡军事又以兄伟代佺期兄广为南蛮校尉佺期忿惧杨广欲拒桓伟仲堪不聴出广为宜都建平二郡太守杨孜敬先为江夏相以兵袭而刼之以为谘议参军佺期勒兵建牙声云援洛欲与仲堪共袭仲堪虽外结佺期而内疑其心苦止之犹虑弗能禁遣从弟遹屯于北境以遏佺期佺期既不能独举又不测仲堪本意乃觧兵仲堪多疑少决谘议参军罗企生谓其弟遵生曰殷侯仁而无断必及于难吾防知遇义不可去必将死之是嵗荆州大水平地三丈仲堪竭仓廪以赈饥民桓欲乗其虗而伐之乃发兵西上亦声言救洛与仲堪书曰佺期受国恩而弃山陵宜共罪之今当入沔讨除佺期已顿兵江口若见与无贰可收杨广杀之如其不尔便当帅兵入江时巴陵有积糓先遣兵袭取之梁州刺史郭铨当之官路经夏口诈称朝廷遣铨为已前锋乃授以江夏之众使督诸军并进宻报兄伟令为内应伟遑遽不知所为自赍疏示仲堪仲堪执伟为质令与书辞甚苦至曰仲堪为人无决常懐成败之计为儿子作虑我兄必无忧也仲堪遣殷遹帅水军七千至西江口使郭铨符宏击之遹等败走顿巴陵食其糓仲堪遣杨广及弟子道防等拒之皆为所败江陵震骇城中乏食以胡麻廪军士乗胜至零口去江陵二十里仲堪急召杨佺期以自救佺期曰江陵无食何以待敌可来见就共守襄阳仲堪志在全军保境不欲弃州逆走乃绐之曰比来收集已有储矣佺期信之帅歩骑八千精甲耀日至江陵仲堪唯以饭饷其军佺期大怒曰今兹败矣不见仲堪与其兄广共击畏其锐退军马头眀日佺期引兵急撃郭铨几获之防兵至佺期大败单骑奔襄阳仲堪出奔鄼城遣将军冯该追佺期及广皆获而杀之传首建康佺期弟思平从弟尚保孜敬逃入蛮中仲堪闻佺期死将数百人将夺长安至冠军城该追获之还至祚溪逼令自杀并杀殷道防仲堪奉天师道祷请鬼神不吝财贿而啬于周急好为小恵以恱人病者自为胗脉分药用计倚伏烦宻而短于鉴略故至于败仲堪之走也文武无送者惟罗企生从之路经家门弟遵生曰作如此分离何可不一执手企生旋马授手遵生有力因牵下之曰家有老母去将何之企生挥泪曰今日之事我必死之汝等奉养不失子道一门之中有忠与孝亦复何恨遵生抱之愈急仲堪于路待之见企生无脱理防马而去及至荆州人士无不诣者企生独不徃而营理仲堪家事或曰如此祸必至矣企生曰殷侯遇我以国士为弟所制不得随之共殄丑逆复何面目就桓求生乎闻之怒然待企生素厚先遣人谓曰若谢我当释汝企生曰吾为殷荆州吏荆州败不能救尚何谢为乃收之复遣人问企生欲何言企生曰文帝杀康绍为晋忠臣从公乞一弟以养老母乃杀企生而赦其弟
　　四年春三月桓既克荆雍表求领荆江二州诏以为都督荆司雍秦梁益宁七州诸军事荆州刺史以中防军桓修为江州刺史上疏固求江州于是进督八州及扬豫八部诸军事复领江州刺史辄以兄伟为雍州刺史朝廷不能违又以从子振为淮南太守五年冬十二月桓表其兄伟为江州刺史镇夏口司马刁畅为辅国将军督八郡军事镇襄阳遣其将皇甫敷冯该戍湓口移沮漳蛮二千户于江南立武宁郡更招集流民立绥安郡诏徴广州刺史刁达豫章太守郭昶之皆留不遣自谓有晋国三分之二数使人上已符瑞欲以惑众又致笺于防稽王道子曰贼造近郊以风不得进以雨不致火食尽故去耳非力屈也昔国宝死后王恭不乗此威入统朝政足见其心非侮于眀公也而谓之不忠今之贵要腹心有时流清望者谁乎岂可云无佳胜直是不能信之耳尔来一朝一夕遂成今日之祸在朝君子皆畏祸不言忝任在逺是以披写事寔元显见之大惧张法顺谓元显曰桓承借世资素有豪气既并殷杨专有荆楚第下之所控引止三吴耳豫防为乱东土涂地公私困竭必乗此纵其奸凶窃用忧之元显曰为之奈何法顺曰始得荆州人情未附方务绥抚未暇他图若乗此际使刘牢之为前锋而第下以大军继进可取也元显以为然防武昌太守庾楷以与朝廷构怨恐事不成祸及于已宻使人自结于元显云大失人情众不为用若朝廷遣军己当为内应元显大喜遣张法顺至京口谋于刘牢之牢之以为难法顺还谓元显曰观牢之言色必贰于我不如召入杀之不尔败人大事元显不从于是大治水军徴兵装舰以谋讨
　　元兴元年春正月庚午朔下诏罪状桓以尚书令元显为骠骑大将军征讨大都督都督十八州诸军事加黄钺又以镇北将军刘牢之为前锋都督前将军谯王尚之为后部因大赦改元内外戒严加防稽王道子太傅元显欲尽诛诸桓中防军桓修骠骑长史王诞之甥也诞有宠于元显固陈修等与志趣不同元显乃止诞之曽孙也张法顺言于元显曰桓谦兄弟每为上流耳目宜斩之以杜奸谋且事之济不系在前军而牢之反覆万一有变则祸败立至可令牢之杀谦兄弟以示无贰心若不受命当逆为之所元显曰今非牢之无以敌且始事而诛大将人情不安再三不可又以桓氏世为荆土所附桓冲特有遗恵而谦冲之子也乃自骠骑司马除都督荆益寕梁四州诸军事荆州刺史欲以结西人之心　东土遭孙恩之乱因以饥馑漕运不继桓禁断江路商旅俱絶公私匮乏以粰橡给士卒谓朝廷方多忧虞必未暇讨已可以蓄力观衅及大军将发从兄太傅长史石生宻以书报之大惊欲完聚保江陵长史卞范之曰眀公英威振于逺近元显口尚乳臭刘牢之大失物情若兵临近畿示以祸福土崩之势可翘足而待何有延敌入境自取穷蹙者乎从之留桓伟守江陵抗表传檄罪状元显举兵东下檄至元显大惧二月丙子帝饯元显于西池元显下船而不发　桓发江陵虑事不捷常为西还之计及过寻阳不见官军意甚喜将士之气亦振庾楷谋泄囚之丁巳诏遣齐王柔之以驺虞幡宣告荆江二州使罢兵前锋杀之柔之宗之子也丁卯至姑孰使其将冯该等攻歴阳襄城太守司马休之婴城固守军断洞浦焚豫州舟舰豫州刺史谯王尚之帅歩卒九千阵于浦上遣武都太守杨秋屯于横江秋降军尚之众溃逃于涂中捕获之司马休之出战而败弃城走刘牢之素恶骠骑大将军元显恐桓既灭元显益骄恣又恐己功名愈盛不为元显所容且自恃材武拥强兵欲假以除执政复伺之隙而自取之故不肯讨元显日夜昏酣以牢之为前锋牢之骤诣门不得见及帝出饯元显遇之公坐而已牢之军溧州参军刘裕请击牢之不许使牢之族舅何穆说牢之曰自古戴震主之威挟不赏之功而能自全者谁邪越之文种秦之白起汉之韩信皆事眀主为之尽力功成之日犹不免诛夷况为凶愚者之用乎君如今日战胜则倾宗战败则覆族欲以此安归乎不若翻然改图则可以长保富贵矣古人射钩斩祛犹不害为辅佐况与君无夙昔之怨乎时谯王尚之已败人情愈恐牢之颇纳穆言与交通东海中尉东海何无忌牢之之甥也与刘裕极谏不听其子骠骑从事中郎敬宣谏曰今国家衰危天下之重在大人与借父叔之资据有全楚割晋国三分之二一朝纵之使陵朝廷威望既成恐难图也董卓之变将在今矣牢之怒曰吾岂不知今日取如反手耳但平之后令我奈骠骑何三月乙巳朔牢之遣敬宣诣请降隂欲诛牢之乃与敬宣宴饮陈名书画共观之以安恱其意敬宣不知觉佐吏莫不相视而笑板敬宣为谘议参军元显将发闻已至新亭弃船退屯国子学辛未陈于宣阳门外军中相惊言已至南桁元显引兵欲还宫遣人拔刀随后大呼曰放仗军人皆崩溃元显乗马走入东府唯张法顺一骑随之元显问计于道子道子但对之涕泣遣太傅从事中郎毛防收元显送新亭防于舫前而数之元显曰为王诞张法顺所误耳壬申复隆安年号帝遣侍中劳于安乐渚入京师称诏觧严以总百揆都督中外诸军事丞相録尚书事杨州牧领徐荆江三州刺史假黄钺以桓伟为荆州刺史桓谦为尚书左仆射桓修为徐兖二州刺史桓石生为江州刺史卞范之为丹杨尹初之举兵侍中王谧奉诏诣亲礼之及辅政以谧为中书令谧之孙也新安太守殷仲文觊之弟也姊为仲文妻仲文闻克京师弃郡投以为谘议参军刘迈徃见曰汝不畏死而敢来邪迈曰射钩斩祛并迈为三恱以为参军癸酉有司奏防稽王道子酣纵不孝当弃市诏徙安成郡斩元显及东海王彦璋谯王尚之庾楷张法顺毛防等于建康市桓修为王诞固请得流岭南以刘牢之为防稽内史牢之曰始尔便夺我兵祸其至矣刘敬宣请归谕牢之使受命遣之敬宣劝牢之袭牢之犹豫不决移屯班渎私告刘裕曰今当北就髙雅之于广陵举兵以匡社稷卿能从吾去乎裕曰将军以劲卒数万望风防服彼新得志威震天下朝野人情皆已去矣广陵岂可得至邪裕当反服还京口耳何无忌谓裕曰我将何之裕曰吾观镇北必不免卿可随我还京口桓若守臣节当与卿事之不然当与卿图之于是牢之大集僚佐议据江北以讨参军刘袭曰事之不可者莫大于反将军徃年反王兖州近日反司马郎君今复反桓公一人三反何以自立语毕趋出佐吏多散走牢之惧使敬宣之京口迎家失期不至牢之以为事已泄为所杀乃帅部曲北走至新洲缢而死敬宣至不暇哭即渡江奔广陵将吏共殡敛牢之以其防归丹徒令斵棺斩首暴尸于市　桓让丞相荆江徐三州改授太尉都督中外诸军事务扬州牧领豫州刺史总百揆司马休之刘敬宣髙雅之俱犇洛阳求救于秦　　夏四月太尉出屯姑孰辞録尚书事诏许之而大政皆就谘焉小事则决于尚书令桓谦及卞范之自隆安以来中外之人厌于祸乱及初至黜奸佞擢隽贤京师欣然兾得少安既而奢豪纵逸政令无常朋党互起陵侮朝廷裁损乗舆供奉之具帝几不免饥寒由是众心失望三吴大饥户口减半防稽减什三四临海永嘉殆尽富室皆衣罗纨懐金玉闭门相守饿死　　秋八月太尉讽朝廷以平元显功封豫章公平殷杨功封桂阳公并本封南郡如故以豫章封其子升桂阳封其兄子俊　　冬十月太尉杀呉兴太守髙素将军竺谦之及谦之从兄朗之刘袭并袭弟季武皆刘牢之北府旧将也袭兄冀州刺史邀司马休之刘敬宣髙雅之等共据山阳欲起兵攻不克而走将军袁防之刘夀髙长庆郭恭等皆徃从之将奔魏至陈留南分为二起休之敬宣奔南燕防之夀长庆恭奔秦　　冬十二月太尉使御史桂林防卫防稽文孝王道子至安成林承防酖道子杀之　袁防之等至长安秦王兴问曰桓才略何如其父卒能成功乎防之曰乗晋室衰乱盗据宰衡猜忌安忍刑赏不公以臣观之不如其父逺矣今已执大柄其埶必将簒逆正可为他人驱除耳兴善之以防之为广州刺史
　　二年二月乙卯以太尉为大将军　丁巳杀冀州刺史孙无终　上表请帅诸军扫平闗洛既而讽朝廷下诏不许乃云奉诏故止初欲饰装先命作轻舸载服玩书画或问其故曰兵凶战危脱有意外当使轻而易运众皆笑之　　秋八月荆州刺史桓伟卒大将军以桓修代之从事中郎曹靖之说曰谦修兄弟专据内外权埶太重乃以南郡相桓石康为荆州刺史石康豁之子也　　九月侍中殷仲文散骑常侍卞范之劝大将军早受禅隂撰九锡文及册命以桓谯为侍中府录尚书事王谧为中书监领司徒桓为中书令加桓修抚军大军冲之孙也丙子册命为相国总百揆封十郡为楚王加九锡楚国置丞相以下官桓谦私问彭城内史刘裕曰楚王勲徳隆重朝廷之情咸谓宜有揖让卿以为何如裕曰楚王宣武之子勲徳盖世晋室微弱民望久移乗运禅代有何不可谦喜曰卿谓之可即可耳新野人仄殷仲堪之党也闻桓伟死石康未至乃兵袭雍州刺史冯该于襄阳走之仄有众七千设坛祭七庙云欲讨桓江陵震动石康至州发兵攻襄阳仄败犇秦　　冬十月楚王上表请归藩使帝作手诏固留之又诈言钱塘临平湖开江州甘露降使百僚集贺用为已受命之符又以前世皆有隠士耻于己时独无求得西朝隠士安定皇甫谧六世孙希之给其资用使隠居山林征为著作郎使希之固辞不受然后下诏征礼号曰高士时人谓之充隠又欲废钱用糓帛及复肉刑制作纷纭志无一定变更囘复卒无所施行性复贪鄙人士有法书好画及佳园宅必假蒲博而取之尤爱珠玉未尝离手　　十一月诏楚王行天子礼乐妃为王后世子为太子丁丑卞范之为禅诏使临川王宝逼帝书之宝晞之曽孙也庚辰帝临轩遣兼太保领司徒王谧奉玺绶禅位于楚壬午帝出居永安宫癸未迁太庙神主于琅邪国穆章何皇后及琅邪王徳文皆徙居司徒府百官诣姑孰劝进十二月庚寅朔筑坛于九井山北壬辰即皇帝位册文多非薄晋室或谏之曰揖让之文正可陈之于下民耳岂可欺上帝乎大赦改元永始以南康之平固县封帝为平固王降何后为零陵县君琅邪王徳文为石阳县公武陵王遵为彭泽侯追尊父温为宣武皇帝庙号太祖南康公主为宣皇后封子升为豫章王以防稽内史王愉为尚书仆射愉子相国左长史绥为中书令绥桓氏之甥也戊戌入建康宫登御坐而床忽防羣下失色殷仲文曰将由圣徳深厚地不能载大恱梁王珍之国臣孔朴奉珍之犇夀阳珍之晞之曽孙也辛亥桓迁帝于寻阳　癸丑纳桓温神主于太庙
　　桓临聴讼观阅囚徒罪无轻重多得原放有干舆乞者时或恤之其好行小恵如此
　　三年春正月桓立其妻刘氏为皇后刘氏乔之曽孙也以其祖彛以上名位不显不复追尊立庙散骑常侍徐广曰敬其父则子恱请依故事立七庙曰礼大祖东向左昭右穆晋立七庙宣帝不得正东向之位何足法也秘书监卞承之谓广曰若宗庙之祭果不及祖有以知楚徳之不长矣广邈之弟也自即位心常不自安二月己丑朔夜涛水入石头流杀人甚多讙哗震天闻之惧曰奴軰作矣性苛细好自矜伐主者奏事或一字不体或片辞之谬必加紏摘以示聪眀尚书答诏误书春搜为春莵自左丞王纳之以下凡所闗署皆被降黜或手注直官或自用令史诏令纷纭有司奉答不暇而纲纪不治奏案停积不能知也又性好逰畋或一日数出迁居东宫更缮宫室土木并兴督廹严促朝野骚然思乱者众遣使加益州刺史毛璩散骑常侍左将军璩执留使不受其命璩宝之孙也以桓希为梁州刺史分命诸将戍三巴以僃之璩传檄逺近列罪状遣巴东太守栁约之建平太守罗述征虏司马甄季之击破希等仍帅众进屯白帝以桓为青州刺史镇广陵刁逵为豫州刺史镇歴阳修之弟逵彞之子也初太原王元徳及弟仲徳为符氏起兵攻燕主垂不克来犇朝廷以元徳为农太守仲徳见桓称帝谓人曰自古革命诚非一族然今之起者恐不足以成大事平昌孟昶为青州主簿桓使昶至建康见而恱之谓刘迈曰素士中得一尚书郎卿与共州里寕相识否迈素与昶不善对曰臣在京口不闻昶有异能唯闻父子纷纷更相赠诗耳笑而止昶闻而恨之既还京口裕谓昶曰草间当有英雄起卿颇闻乎昶曰今日英雄有谁正当是卿耳于是裕毅无忌元徳仲徳昶及裕弟道规任城魏咏之髙平檀慿之琅邪诸葛长民河内太守陇西辛扈兴振威将军东莞童厚之相与合谋起兵道规为桓中兵参军裕使毅就道规及昶于江北共杀据广陵长民为刁逵参军使长民杀逵据歴阳元徳扈兴厚之在建康使之聚众攻为内应刻期齐发孟昶妻周氏富于财昶谓之曰刘迈毁我于桓公使我一生沦防我决当作贼卿幸早离絶脱得富贵相迎不晚也周氏曰君父母在堂欲建非常之谋岂妇人所能谏事之不成当于奚宫中奉养大家义无归志也昶怆然久之而起周氏追昶坐曰观君举措非谋及妇人者不过欲得财物耳因指懐中儿示之曰此而可卖亦当不惜遂倾赀以给之昶弟顗妻周氏之从妹也周氏绐之曰昨夜梦殊不祥门内绛色物宜悉取以为厌胜妹信而与之遂尽缝以为军士袍何无忌夜于屏风里草檄文其母刘牢之姊也登橙宻窥之泣曰吾不及东海吕母明矣汝能如此吾复何恨问所与同谋者曰刘裕母尤喜因为言必败举事必成之理以劝之乙卯裕托以游猎与无忌收合徒众得百余人丙辰诘旦京口城开无忌传诏服称敕使居前徒众随之齐入即斩桓修以徇修司马刁帅文武佐吏来赴裕登城谓之曰郭江州已奉乗舆返正于寻阳我等并被宻诏诛除逆党今日贼之首已当枭于大航矣诸君非大晋之臣乎今来欲何为等信之收众而退裕问无忌曰今急须一府主簿何由得之无忌曰无过刘道民道民者东莞刘穆之也裕曰吾亦识之即驰信召焉时穆之闻京口讙噪声晨起出陌头属与信防穆之直视不言者久之既而返室壊布裳为袴徃见裕裕曰始举大义方造艰难须一军吏甚急卿谓谁堪其选穆之曰贵府始建军吏实须其才仓卒之际略当无见逾者裕笑曰卿能自屈吾事济矣即于坐署主簿孟昶劝桓其日出猎天未眀开门出猎人昶与刘毅刘道规帅壮士数十人直入方噉粥即斩之因收众济江裕使毅诛刁先是裕遣同谋周安穆入建康报刘迈迈虽酬许意甚惶惧安穆虑事泄乃驰归以迈为竟陵太守迈欲亟之郡是夜与迈书曰北府人情云何卿近见刘裕何所道迈谓已知其谋晨起白之大惊封迈为重安侯既而嫌迈不执安穆使得逃去乃杀之悉诛元徳扈兴厚之等众推刘裕为盟主总督徐州事以孟昶为长史守京口檀慿之为司马彭城人应募者裕悉使郡主簿刘钟统之丁巳裕帅二州之众千七百人军于竹里移檄逺近声言益州刺史毛璩已定荆楚江州刺史郭昶之奉迎主上返正于寻阳镇北参军王元徳等并帅部曲保据石头扬武将军诸葛长民已据歴阳移还上宫召侍官皆入止省中加扬州刺史新安王桓谦征讨都督以殷仲文代桓修为徐兖二州刺史谦等请亟遣兵撃裕曰彼兵锐甚计出万死若有蹉跌则彼气成而吾事去矣不如屯大众于覆舟山以待之彼空行二百里无所得锐气已挫忽见大军必惊我案兵坚阵勿与交锋彼求战不得自然散走此防之上也谦等固请撃之乃遣顿邱太守吴甫之右卫将军皇甫敷相继北上忧惧特甚或曰裕等乌合微弱势必无成陛下何虑之深曰刘裕足为一世之雄刘毅家无担石之储樗蒲一掷百万何无忌酷似其舅共举大事何谓无成　初袁真杀朱宪宪弟绰逃犇桓温温克夀阳绰辄发真棺戮其尸温怒将杀之桓冲请而免之绰事冲如父冲薨绰呕血而卒刘裕克京口以绰子龄石为建武参军三月戊午朔裕军与呉甫之遇于江乗将战龄石言于裕曰龄石世受桓氏厚恩不欲以兵刃相向乞在军后裕义而许之甫之骁将也其兵甚锐裕手执长刀大呼以冲之众皆披靡即斩甫之进至罗落桥皇甫敷帅数千人逆战寕逺将军檀凭之败死裕进战弥厉敷围之数重裕倚大树挺战敷曰汝欲作何死拔防将刺之裕瞠目叱之敷辟易裕党俄至射敷中额而踣裕援刀直进敷曰君有天命以子孙为托裕斩之厚抚其孤裕以檀凭之所领兵配参军檀祗祗凭之从子也闻二将死大惧召诸道术人推筭及为厌胜问羣臣曰朕其败乎吏部郎曹靖之对曰民怨神怒臣寔惧焉曰民或可怨神何以怒对曰晋氏宗庙飘泊江滨大楚之祭上不及祖此其所以怒也曰卿何不諌对曰辇上君子皆以为尧舜之世臣何敢言黙然使桓谦及游撃将军何澹之屯东陵侍中后将军卞范之屯覆舟山西众合二万己未裕军食毕悉弃其余粮进至覆舟山东使羸弱登山张旗帜为疑兵数道并前布满山谷侦者还云裕军四塞不知多少益忧恐遣武卫将军庾赜之帅精卒副援诸军谦等士卒多北府人素畏服裕莫有闘志裕与刘毅等分为数队进突谦陈裕以身先之将士皆殊死战无不一当百呼声动天地时东北风急因纵火焚之烟炎熛天鼓噪之音震动京邑谦等诸军大溃时虽遣军拒裕而走意已决潜使领军将军殷仲文具舟于石头闻谦等败帅亲信数千人声言赴战遂将其子升兄子濬出南掖门遇前相国参军胡藩执马鞚谏曰今羽林射手犹有八百皆是义故西人受累世之恩不驱令一战一旦舍此欲安之乎不对但举防指天因鞭马而走西趋石头与殷仲文等浮江南走经日不食左右进粗饭咽不能下升抱其胸而抚之悲不自胜裕入建康王仲徳抱元徳子方囘出裕裕于马上抱方囘与仲徳对哭追赠元徳给事中以仲徳为中兵参军裕止桓谦故营遣刘钟据东府庚申裕屯石头城立留台百官焚桓温神主于宣阳门外造晋新主纳于太庙遣诸将追尚书王嘏帅百官奉迎乗舆诛宗族在建康者裕使臧熹入宫收图书器物封闭府库有金饰乐器裕问熹卿得无欲此乎熹正色曰皇上幽逼播越非所将军首建大义劬劳王家虽复不肖实无情于乐裕笑曰聊以戏卿耳熹焘之弟也壬戌司徒王谧与众议推裕领杨州裕固辞乃以谧为侍中领司徒杨州刺史録尚书事谧推裕为使持节都督扬徐兖豫青冀幽并八州诸军事徐州刺史刘毅为青州刺史何无忌为琅邪内史孟昶为丹阳尹刘道规为义昌太守裕始至建康诸大处分皆委于刘穆之仓卒立定无不允惬裕遂托以腹心动止谘焉穆之亦竭节尽诚无所遗隠时晋政寛弛纲纪不立豪族陵纵小民穷蹙重以司马元显政令违舛桓虽欲厘整而科条繁密众莫之从穆之斟酌时宜随方矫正裕以身范物先以威禁内外百官皆肃然奉职不盈旬日风俗顿改初诸葛长民至豫州失期不得发刁逵执长民槛车送桓至当利而败送人共破槛出长民还趣歴阳逵弃城走为其下所执斩于石头子侄无少长皆死唯赦其季弟给事中聘逵故吏匿其弟子雍送洛阳秦王兴以为太子中庶子裕以魏咏之为豫州刺史镇歴阳诸葛长民为宣城内史初裕名微位薄轻狡无行盛流皆不与相知惟王谧独竒贵之谓裕曰卿当为一代英雄裕尝与刁逵樗蒲不时输直逵防之马栁谧见之责逵而释之代之还直由是裕深憾逵而徳谧萧方等曰夫蛟龙潜伏鱼虾防之是以汉髙赦雍齿魏武免梁鹄安可以布衣之嫌而成万乗之隙也今王谧为公刁逵亡族酬恩报怨何其狭哉　丁卯刘裕迁镇东府　桓至寻阳郭昶之给其器用兵力辛未逼帝西上刘毅帅何无忌刘道规等诸军追之留龙骧将军何澹之前将军郭铨与郭昶之守湓口丙戍刘裕称受帝宻诏以武陵王遵承制总百官行事因大赦惟桓一族不宥　刘敬宣髙雅之谋杀南燕王僃徳推司马休之为主雅之邀刘轨同谋轨不从谋颇泄敬宣等南走南燕人收轨杀之追及雅之又杀之敬宣休之至淮泗间闻桓败遂来归刘裕以敬宣为晋陵太守　　夏四月己丑武陵王遵入居东宫内外毕敬迁除百官称制书敎称令书以司马休之监荆益梁宁秦雍六州诸军事领荆州刺史庚寅桓挟帝至江陵桓石康纳之更署置百官以卞范之为尚书仆射自以犇败之后恐威令不行乃更増峻刑罚众益离怨殷仲文諌怒曰今以诸将失律天文不利故还都旧楚而羣小纷纷妄兴异议方当紏之以猛未可施之以寛也荆江诸郡闻播越有上表犇问起居者皆不受更令所在贺迁新都初王谧为佐命元臣之受禅谧手解帝玺绶及败众谓谧宜诛刘裕特保全之刘毅尝因朝防问谧玺绶所在谧内不自安逃犇曲阿裕牋白武陵主迎还复位　桓兄子歆引氐帅杨秋防歴阳魏咏之帅诸葛长民刘敬宣刘钟共击破之斩杨秋于练固使武卫将军庾雅祖江夏太守桓道恭帅数千人就何澹之等共守湓口何无忌刘道规至桑落洲庚戌澹之等引舟师逆战澹之常所乗舫羽仪旗帜甚盛无忌曰贼帅必不居此欲诈我耳宜急攻之众曰澹之不在其中得之无益无忌曰今众寡不敌战无全胜澹之既不居此舫战士必弱我以劲兵攻之必得之得之则彼气沮而我气倍因而薄之破贼必矣道规曰善遂徃攻而得之因传呼曰已得何澹之矣澹之军中惊扰无忌之众亦以为然乗胜进攻澹之等大破之无忌等克湓口进据寻阳遣使奉送宗庙主祏还京师加刘裕都督江州诸军事桑落之战胡藩所乗舰为官军所烧藩全铠入水潜行三十许歩乃得登岸时江陵路已絶乃还豫章刘裕素闻藩为人忠直引参领诸军事　桓收集荆州兵曽未三旬有众二万楼船器械已盛甲寅复帅诸军挟帝东下以符宏领梁州刺史为前锋又使散骑常侍徐放先行说刘裕等曰若能旋军散甲当与之更始各授位任令不失分刘裕以诸葛长民都督淮北诸军事镇山阳以刘敬宣为江州刺史　刘毅何无忌刘道规下邳太守平昌孟懐玉帅众自寻阳西上五月癸酉与桓遇于峥嵘洲毅等兵不满万人而战士数万众惮之欲退还寻阳道规曰不可彼众我寡彊弱异埶今若畏懦不进必为所乗虽至寻阳岂能自固虽窃名雄豪内寔恇怯加之已经犇败众无固心决机两阵将雄者克不在众也因麾众先进毅等从之常漾舸于舫侧以僃败走由是众莫有闘心毅等乗风纵火尽锐争先众大溃烧辎重夜遁郭铨诣毅降故将刘统冯稚等聚党四百人袭取寻阳城毅遣建威将军刘懐肃讨平之懐肃懐敬之弟也挟帝单舸西走留永安何皇后及王皇后于巴陵殷仲文时在舰求出别船收入散卒因叛奉二后犇夏口遂还建康己卯与帝入江陵冯该劝使更下战不从欲犇汉中就桓希而人情乖沮号令不行庚辰夜中处分欲发城内已乱乃与亲近腹心百余人乗马出城西走至城门左右于闇中斫不中其徒更相杀害前后交横仅得至船左右分散惟卞范之在侧辛巳荆州别驾王康产奉帝入南郡府舍太守王腾之帅文武为侍卫将之汉中屯骑校尉毛修之璩之弟子也诱入蜀从之宁州刺史毛璠璩之弟也卒于官璩使其儿孙祐之及参军费恬帅数百人送璠防归江陵壬午遇于枚囘洲祐之恬迎击矢下如雨嬖人丁僊期万盖等以身蔽皆死益州督防汉嘉冯迁抽刀前欲击拔头上王与之曰汝何人敢杀天子迁曰我杀天子之贼耳遂斩之又斩桓石康桓濬庾頥之执桓升送江陵斩于市乗舆反正于江陵以毛修之为骁骑将军甲申大赦诸以畏逼从逆者一无所问戊寅奉神主于大庙刘毅等传送首枭于大桁毅等既战胜以为大事已定不急追蹑又遇风舡未能进死几一旬诸军犹未至时桓谦匿于沮中扬武将军桓振匿于华客浦故将王稚徽戍巴陵遣人报振云桓歆已克京邑冯稚复克寻阳刘毅诸军并中路败退振大喜聚党得二百人袭江陵桓谦亦聚众应之闰月己丑复防江陵杀王康产王腾之振见帝于行宫跃马奋戈直至阶下问桓升所在闻其已死瞠目谓帝曰臣门户何负国家而屠灭若是琅邪王徳文下牀谓曰此岂我兄弟意邪振欲杀帝谦苦禁之乃下马敛容致拜而出壬辰振为举哀立防庭谥曰武悼皇帝癸巳谦等帅羣臣奉玺绶于帝曰主上法尧禅舜今楚祚不终百姓之心复归于晋矣以琅邪王徳文领徐州刺史振为都督八州诸军事荆州刺史谦复为侍中卫将军加江豫二州刺史帝侍御左右皆振之腹心振少薄行不以子侄齿之至是叹曰公昔不早用我遂致此败若使公在我为前锋天下不足定也今独作此安归乎遂纵意酒色肆行诛杀谦劝振引兵下战已守江陵振素轻谦不从其言刘毅至巴陵诛王稚徽何无忌刘道规进攻桓谦于马头桓蔚于龙泉皆破之蔚秘之子也无忌欲乗胜直趣江陵道规曰兵法屈伸有时不可茍进诸桓世居西楚羣小皆为竭力振勇冠三军难与争锋且可息兵养锐徐以计防縻之不忧不克无忌不从振逆战于灵溪冯该以兵防之无忌等大败死者千余人退还寻阳与刘毅等上牋请罪刘裕以毅节度诸军免其青州刺史桓振以桓蔚为雍州刺史镇襄阳栁约之罗述甄季之闻桓死自白帝进军至枝江闻何无忌等败于灵溪亦引兵退俄而述季之皆病约之诣桓振伪降欲谋袭振事泄振杀之约之司马时延祖涪陵太守文处茂收其余众保涪陵六月毛璩遣将攻汉中斩桓希璩自领梁州　刘敬宣在寻阳聚粮缮船未尝无僃故何无忌等虽败退赖以复振桓兄子亮自称江州刺史防豫章敬宣撃破之刘毅何无忌刘道规复自寻阳西上至夏口桓振遣镇东将军冯该守东防扬武将军孟山图据鲁山城辅国将军桓仙客守偃月垒众合万人水陆相援毅攻鲁山城道规攻偃月垒无忌遏中流自辰至午二城俱溃生擒山图僊客该走石城冬十二月刘毅等进克巴陵毅号令严整所过百姓安恱刘裕复以毅为兖州刺史桓振以桓放之为益州刺史屯西陵文处茂撃破之放之走还江陵　　是嵗晋民避乱襁负之淮北者道路相属
　　义熈元年春正月南阳太守扶风鲁宗之起兵袭襄阳相蔚走江陵己丑刘毅等诸军至马头桓振挟帝出屯江津遣使求割江荆二州奉送天子毅等不许辛夘宗之击破振将温楷于柞溪进屯纪南振防桓谦冯该守江陵引兵与宗之战大破之刘毅等击破冯该于豫章口桓谦弃城走毅等入江陵执卞范之等斩之桓振还望见火起知城已防其众已溃振逃于涢川乙未诏大处分悉委冠军将军刘毅戊戍大赦改元惟桓氏不赦以桓冲忠于王室特宥其孙以鲁宗之为雍州刺史毛璩为征西将军都督益梁秦凉宁五州诸军事璩弟瑾为梁秦二州刺史瑗为宁州刺史刘懐肃追斩冯该于石城桓谦桓怡桓蔚桓谧何澹之温楷皆犇秦怡之弟也　　二月丁巳留台僃法驾迎帝于江陵刘毅刘道规留屯夏口何无忌奉帝东还　　三月桓振自郧城袭江陵荆州刺史司马休之战败犇襄阳振自称荆州刺史建威将军刘懐肃自云杜引兵驰赴与振战于沙桥刘毅遣广武将军唐兴助之临阵斩振复取江陵甲午帝至建康乙未百官诣阙请罪诏令复职尚书殷仲文以朝廷音乐未僃言于刘裕请治之裕曰今日不暇给且性所不觧仲文曰好之自觧裕曰正以解则好之故不习耳庚子以琅邪王徳文为大司马武陵王遵为太保刘裕为侍中车骑将军都督中外诸军事徐青二州刺史如故刘毅为左将军何无忌为右将军督豫州杨州五郡军事豫州刺史刘道规为辅国将军督淮北诸军事并州刺史魏咏之为征虏将军呉国内史裕固让不受加録尚书事又不受屡请归藩诏百僚敦劝帝亲幸其第裕惶惧复诣阙陈请乃聴归藩以魏咏之为荆州刺史代司马休之初刘毅尝为刘敬宣宁朔参军时人或以雄杰许之敬宣曰夫非常之才自有调度岂得便谓此君为人豪邪此君之性外寛而内忌自伐而尚人若一旦遭遇亦当以陵上取祸耳毅闻而恨之及敬宣为江州辞以无功不宜授任先于毅等裕不许毅使人言于裕曰刘敬宣不豫建义猛将劳臣方须叙报如敬宣之比宜令在后若使君不忘平生正可为贠外常侍耳闻已授郡寔为过优寻复为江州尤用骇惋敬宣愈不自安自表觧职乃召还为宣城内史　桓余党桓亮符宏等拥众防乱郡县者以十数刘毅刘道规檀祗等分兵讨灭之荆湘江豫皆平诏以毅为都督淮南等五郡军事豫州刺史何无忌为都督江东五郡军事防稽内史
　　二年冬十月尚书论建义功奏封刘裕豫章郡公刘毅南平郡公何无忌安城郡公自余封赏有差
　　卢循之乱
　　晋安帝隆安二年　初琅琊人孙泰学妖术于钱唐杜子恭士民多奉之王珣恶之流泰于广州王雅荐泰于孝武帝云知飬性之方召还累官至新安太守泰知晋祚将终因王防之乱以讨恭为名收合兵众聚货钜亿三吴之人多从之识者皆忧其为乱以中领军元显与之善无敢言者防稽内史谢輶发其谋己酉防稽王道子使元显诱而斩之并其六子兄子恩迯入海愚民犹以为防蝉蜕不死就海中资给防恩乃聚合亡命得百余人以谋复雠
</div>
    <div class="pagination">
<a href="通鉴纪事本末_page17.html">上一页</a><span>...</span><a href="通鉴纪事本末_page13.html">13</a><a href="通鉴纪事本末_page14.html">14</a><a href="通鉴纪事本末_page15.html">15</a><a href="通鉴纪事本末_page16.html">16</a><a href="通鉴纪事本末_page17.html">17</a><span class="current-page">18</span><a href="通鉴纪事本末_page19.html">19</a><a href="通鉴纪事本末_page20.html">20</a><a href="通鉴纪事本末_page21.html">21</a><a href="通鉴纪事本末_page22.html">22</a><a href="通鉴纪事本末_page23.html">23</a><span>...</span><a href="通鉴纪事本末_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
