<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 7 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 7 页/共 43 页
  </h1>
  <div class="content">
   免中原田租，诏曰：“朕本淮右布衣，因天下乱，率众渡江，十有四年。命将北征，兵渡大河。齐、鲁之民，欢然馈迎。近平燕都，下晋、冀，民久被兵，困征敛。其北平、山东、山西，免今年税粮。河南诸郡，西抵潼关，北界大河，南至唐、邓、光、息，亦行蠲免。秦、陇新附之民，俱如一体，以称朕意。”
免江南田租，诏曰：“朕渡江之始，驻兵太平，继克镇江，下宣城，西征北伐，罔不底定。朕念创业之初，诸郡供亿繁重，尝深悯之。今天下十定其九，太平、应天、镇江免粮税一年，宁国、广德、无为、滁、和亦如之。”
二月丙寅，诏修《元史》。上谓廷臣曰：“近克元都，得元十三朝实录。元虽亡，史所以劝惩，不可废。”乃诏左丞相李善长、前起居注宋濂、漳州府通判王总裁，征山林遗逸之士汪克宽等十六人同纂修，取元《经世大典》诸书资参考。又遣儒士欧阳佑等往北平，采访元统、至正事迹。
壬午，上躬耕籍田于南郊。既又命皇后率内外命妇蚕于北郊，以为祭祀衣服。三月戊申，上与詹同论文章，上曰：“古人为文章，以明道德，通世务。典谟之言，皆明白易知。至如诸葛孔明《出师表》，亦何尝
雕刻为文，而诚意溢出，至今诵之，使人忠义感激。近世文士，立辞虽艰深，而意实浅近，即使相如、扬雄，何礻卑实用。自今翰林为文，但取通道理，明世务者，无事浮藻。”
夏四月癸巳，淮安、宁国、镇江、扬州、台州各献瑞麦，一茎五穗、三穗者甚众。群臣贺，上曰：“朕为生民主，惟思修德致和，使三光平，寒暑时，为国家之瑞，不以物为瑞也。汉武帝获一角兽，产九茎芝，好功生事，卒使海内空虚。其后神爵、甘露之侈，至山崩地震，而汉德于是乎衰。由此观之，嘉祥无征而灾异有验，可不戒哉！”已而礼部尚书崔亮奏：“祥瑞，国家休征。按《唐六典》四瑞，有大瑞、上瑞、中瑞、下瑞。大瑞：景星、庆云、麟、凤、龟、龙之类；上瑞：白狼、赤兔之类；中瑞：苍鸟、朱雁之类；下瑞：岐麦、嘉禾、芝草、连理枝之类。今拟祥瑞，合大瑞者，所司表奏，余瑞验实图进。”上曰：“卿等所议，但及祥瑞而不及灾异。不知灾异乃上天示戒，所系尤重。今后四方或有灾异，无论大小，皆令所司实时飞奏。”
上与侍臣论待大臣之体。刘基曰：“古者公卿有罪，盘水加剑，密室自裁，未尝鄙辱之。”詹同因取《大戴礼》、《贾谊疏》以进。六月丁卯，谕国子学官教养人才，国子生习骑射。
秋八月己巳，命吏部定内侍诸司官制。上曰：“朕观《周礼》，阉寺未及百人。后世至俞数千，卒为大患。今虽未能复古，亦当为防微之计。古时此辈所治，止于酒浆酰醢，司服守祧。今朕亦不过以备使令，可斟酌其宜，毋令过多。”又顾侍臣曰：“求善良于中涓，百无一二。用为耳目，即耳目蔽；用为腹心，即腹心病。驭之之道，但当使之畏法，不可使之有功。有功则骄恣，畏法则检束。”
监察御史睢稼请命府州县长吏月朔会民读法。诏儒臣纂修《礼书》。九月，上诏问群臣建都之地。或言关中天府之国，或言洛阳天地之中，汴梁亦宋旧京，或言北平宫室完备。上以平定之初，民未
休息，供给力役，悉资江南。建业长江天堑，足以立国。临濠前江后淮，以险可恃，以水可漕，诏以为中都。
冬十月辛巳，诏天下郡县皆立学。上谕中书省臣曰：“学校之设，名存实亡。兵革以来，人习战斗。朕谓治国之要，教化为先。教化之道，学校为本。今京师虽有大学，而天下学校未兴，宜令郡县皆立学。”于是诏府设教授一、训导四、生员四十人。州设学正一、训导三、生员三十人。县设教谕一、训导二、生员二十人。学者专治一经，以礼、乐、射、御、书、数设科分教。务求实才，顽不率者黜之。
三年春二月壬戌，上行后苑，见鹊巢卵翼之劳，喟然而叹，令群臣亲老者，许归养。召浙西、苏州富民至京师，面谕：“毋凌弱，毋贪贫，毋虐小，
毋饮老。孝敬父母，和睦亲族，周恤贫乏。”各赐酒食而遣之。戊子，诏天下有司推访贤才。三月庚寅，免应天、徽州等十三府州，河南、山东、北平税粮。
丁酉，郑州知州苏琦上言三事：“一、关辅、平凉、北平、辽右余孽未平，调兵转粟，事难卒办。请议屯田积粟，以示久长。一、选重臣才兼文武，练达边务者，分镇要害，怀之以德。其沙漠非要害处，当毁其城郭，徙人民于内地。一、垦田以实中原。自辛卯河南兵起，天下骚然。十年之间，耕桑之地变为草莽。宜责之守令，召诱流徙未入籍之民，官给牛种，及时耕耨。其守令能增户开田，从巡历御史按察司申举。”书奏，命中书省采行之。
夏四月，以危素为翰林侍读学士，已，谪素居和州。素居弘文馆，一日，上御东阁，闻履声橐橐，上问为谁，对曰：“老臣危素。”上曰：“是尔耶！朕将谓文天祥耳。”素惶惧顿首。上曰：“素元朝老臣，何不赴和州看守余阙庙去！”遂有是谪。素俞年卒。
夏五月甲午，置司农司。上以中原兵兴以来，田多荒芜，命省臣议计民授田，设官以领之。于是设司，开治所于河南。乙未，严宫阃之政，著为令，俾世守之。上以元末宫嫔女谒，
私通外臣，或番僧入宫，摄持受戒，而大臣命妇亦往来禁掖，氵渎亵乱。遂深戒前代之失，著为典：皇后止得治宫中嫔妇事，宫门之外，不得与焉。宫费奏自尚宫，内使监覆之，始支部。违者死，私书出外者罪如之。宫人疾，言其状，征药。群臣命妇，节庆朔望朝见中宫，无故不得入。人君无见外命妇礼。天子亲王后妃宫嫔，慎选良家子女，进者勿受。
己亥，诏设科取士，定科举格。初场，各经义一道，《四书》义一道。二场，论一道，诏、诰、表、笺内科一道。三场，策一道。中式者，后十日以骑、射、书、策、律五事试之。诏曰：“成周之际，取才于贡士，贤者在职，民有士君子之行。汉、唐、宋科举，但贵词章，不求德艺。前元设科取士，权家势要，结纳奔竞，贤者耻与并进，甘隐山林。自今八月为始，特设科举，务在经明行修，博古通今。其中选者，朕将亲策于廷，观其学识，第其高下而任之。非由科举者，毋得为官。许高丽、安南、占城诸国，以乡贡赴试于京师。”
丁未，诏行大射礼。令太学生及天下郡县学生员皆习射。
辛亥，诏定服色。礼部奏：“夏尚黑，殷尚白，周尚赤，秦尚黑，汉尚赤，唐服饰尚黄，旗帜尚赤。国家取法周、汉、唐、宋以为治，尚赤为宜。”上从之。
六月癸亥，诏岳镇海渎，并去前代所封名号，以山水本名称其神，禁淫祠。免苏州逋粮。诏苏、松、嘉、湖、杭五郡，民无田产者往临濠耕种，以所种田为世业，官给牛种，舟粮资遣，三年不征税。时徙
者四千余户。
秋九月，《大明集礼》书成，诏刊行之。其书以吉、凶、军、宾、嘉、冠服、车辂、仪仗、卤簿、字学、乐为纲。所该之目，吉礼十四：曰祀天，曰祀地，曰宗庙，曰社稷，曰朝日，曰夕月，曰先农，曰太岁，风、雷、云、雨师，曰岳镇海渎，天下山川，城隍，曰旗纛，曰马祖、先牧、社马步，曰祭厉，曰祀典神，曰三皇、孔子。嘉礼五：曰朝会，曰册拜，曰礼冠，曰婚，曰乡饮酒礼。宾礼二、曰朝贡，曰遣使。军礼三：曰亲征，曰遣将，曰大射。凶礼二：曰吊赙，曰丧仪。又冠服、车辂、仪仗、卤簿、字学各一。乐三：曰钟律，曰雅乐。曰俗乐。凡升降仪节、制度名数皆备具，通五十卷。
冬十月丙辰，御史袁凯言保全功臣之道，从之。敕省台延聘儒士于午门，与诸将说书。四年春二月，免太平、镇江、宁国田租。命工部遣官往广东买
耕牛，给中原屯种之民。三月，策试进士于奉天殿，始令进士释褐，行释菜礼。遣使祭历代帝王陵寝，祀帝王三十五。在河南者十：陈州祀伏羲、殷高宗，孟津祀汉光武，洛阳祀汉明帝、章帝，郑州祀周世宗，
巩县祀宋太祖、太宗、真宗、仁宗。在山西者一：荣河祀商汤。在山东者二：东平祀唐尧，曲阜祀少昊。在北平者三：内黄祀殷中宗，滑县祀颛顼、高辛。在湖广者二：酃县祀神农，宁远祀虞舜。在浙江者二：会稽祀夏禹、宋孝宗。在陕西者十五：中部祀黄帝，咸阳祀周文王、武王、成王、康王、宣王、汉高帝、文帝、景帝，兴平祀汉武帝，长安祀汉宣帝，三原祀唐高祖，醴泉祀唐太宗，蒲城祀唐宪宗，泾阳祀唐宣宗。
闰三月，命吏部定内监等官品秩，自监正令五品以下，至从七品有差。上谓侍臣曰：“古之宦坚，不过司晨昏、供使令而己。自汉邓太后以女主称制，不接公卿，乃以阍人为常侍、小黄门通命。自此以来，权倾人主。吾防之极严，犯法者必斥去之，履霜坚冰之意也。”
夏五月，免江西、浙江田租。六月戊申，吏部尚书詹同、礼部尚书陶凯作《宴享九奏乐章》：
曰《本太初》，曰《仰大明》，曰《民初生》，曰《品物亨》，曰《御六龙》，曰《泰阶平》，曰《君德成》，曰《圣道成》，曰《乐清宁》。上以协律善之，悉屏俗乐。
秋八月，免淮扬、临濠、泰、滁、无为田租。上手书问刘基曰：“近西蜀平，疆宇恢广。元以宽失天下，朕救之以猛。然小人但喜宽，遂恣诽谤。今天鸣八载，日中黑子叠见，卿宜条悉以闻。”基上言以为：“雪霜之后，必有阳春。今国威已立，宜少济以宽。”上以其书付史馆。或有言杀运三十年未除者，基曰：“若使我当国，扫除俗弊，一二年后宽政可复也。”
五年夏六月甲辰，命工部造红牌，镌戒谕后妃之辞，悬于宫中。定宦官禁令。冬十二月甲戌，敕中书，命“有司考课，必有学校农桑之绩，违者降罚”。已而，莒州日照知县马亮考满，无课农兴学之效，而长
于督运，命黜之。山西汾州考平遥主簿成乐，能恢辨商税，上曰：“恢辨，是额外取民也。主簿职在佐理县政，抚安百姓，岂以恢辨为能！州之考非是。”命吏部移文讯责。
命仍祀孟子。初，国子监请释奠，命罢孟子祀。至是，上曰：“孟子辟邪说，辨异端，发明先圣之道，其复之。”六年春正月，来朝守令陛辞，谕以慈祥岂弟，毋作伪。
甲寅，以举人张唯、王琏等为编修，入文华堂肄业，诏太子赞善宋濂、正字桂彦良为之师。上听政之暇，辄幸堂中，定其优劣，赐白金、弓矢、鞍马，宠遇甚隆。
二月甲午，诏暂罢科举，令有司察举贤才。上谕中书省臣曰：“朕设科举，求天下贤才以资任用。今所司多取文词，及试用之，不能措诸行事者甚众。朕以实心求贤，而天下以虚文应之，甚非所以称朕意也。其暂罢天下科举。有司察举贤才，必以德行为本，文艺次之。”
夏四月，命吏部访求天下贤才。修《昭鉴祖训录》成。初，上命陶凯等采摭汉、唐以来藩王可为观戒者。书成，赐名《昭鉴祖训录》。目十三：曰箴戒，曰持守，
曰严祭祀，曰谨出入，曰慎国政，曰礼义，曰法律，曰内令，曰内官，曰职制，曰兵卫，曰营缮，曰供用。上亲为之叙，颁赐诸王。
秋八月，上尝从容谘正字桂彦良以治道，彦良对曰：“道在正心，心不正则好恶颇，好恶颇则赏罚差，赏罚差则太平未有期也。”是时，上惩元氏以宽纵失天下，颇用重典。上谓彦良曰：“法数行而辄犯，奈何？”彦良曰：“用德则逸，用法则劳。”上曰：“江南大儒，惟卿一人也。”
九月庚戌，诏禁对偶文辞，命翰林院儒臣择唐、宋名儒笺表可为法者。群臣以柳宗元《代柳公绰谢表》及韩愈《贺雨表》进，令中书省颁为式。冬十月壬辰，令考究前代纠劾内官法。
十二月，令郡县止存大寺观一，僧道并居焉。禁女子四十下者为尼。七年春正月庚午，令六部官毋得轻调，有年劳者就本部升用。谕吏部曰：“古称任官惟贤才。凡郡县得一贤守令，如颍川有黄霸，
中牟有鲁恭，何忧不治。今北方郡县，有民稀事简者，而设官与繁剧同，其量减之！”八年春正月甲子，诏天下郡县访穷民无依者，给衣食屋舍。丁亥，诏天下闾里皆立社学，延师儒教子弟，有司以时程督。
上以北方丧乱之后，命御史台选国子生往各郡分教，谕曰：“致治在于善俗，善俗在于教化。教化行，虽闾阎可使为君子，教化废虽中材或坠于小人。”给廪食衣服而遣之。
山阳民，父得罪当杖，子请代。上曰：“朕为孝子屈法。”特释之。十二月，陕州人献天书，斩之。九年夏六月，诏改中书行省为承宣布政使司。秋九月，中书省奏福建参政魏鉴、瞿庄笞死奸吏。上曰：“君之
驭臣以礼，臣之驭吏以法。吏诈则政蠹，政蠹则民病。朕尝令吏卒违法，绳之以死。有司多不法，为下所持，任其纵横，莫敢谁何。今两参政能奸吏于极刑，所谓惟仁人能恶人也。”特赐玺书劳之。
闰九月庚寅，钦天监奏：“五星紊度，日月相刑。”下诏求言。山西平遥训导叶居升闻诏，谓人曰：“今天下有三事，其二事易见而患小，其一事难知而患大。此三者积于吾心久矣。虽不求，吾犹将言之，况有明诏乎！”乃上言曰：“臣观当今之事，大过者有三：曰分封太侈也，曰用刑太繁也，曰求治太速也。臣观历代开国之君，未有不以尚德缓刑而结民心，亦未有不以专事刑罚而失民心。国祚长短，悉由于此。三代、秦、汉、隋、唐享国之数，具在方册，昭然可观也。今议者曰：‘宋、元中叶之后，纪纲不振，专事姑息，以致亡灭。陛下所以痛惩其弊，而矫枉之者也。’姑以当今刑法言之，笞、杖、徒、流、死，今之五刑也。用此五刑，既无假贷，一出乎大公至正可也。而用刑之际，多出圣衷，致使治狱之吏务求深刻，以趋求上意。深刻者多获功，平允者多获罪，或至以赃罪多寡为殿最。欲求取狱之平允，岂易得哉！近者特旨：杂犯死罪，免死充军，其余以次仿流徒律。又删定旧诸律条减宥有差。此渐见宽宥全活者众，而主上好生之仁，已蔼然布乎宇内矣。然法司之治狱，犹循旧弊，虽有宽宥之名，而无宽宥之实。所谓实者，在主上不在臣下也。故必有罪疑惟轻之意，而后好生之德洽于民心，必有王三宥然后刑之政，而后有囹圄空虚之效。唐太宗曰：‘鬻棺之家，欲岁之疫。非欲害于人，欲利于棺售故耳。’今法司核理一狱，必求深以成其考，今作何法使得平允？古之为士者，以登仕版为荣，以罢职不叙为辱。今之为士者，以混迹无闻为福，以受玷不录为幸，以屯田工役为必获之罪，以鞭笞捶楚为寻常之辱。其始也，朝廷取天下之士，网罗捃摭，务无遗逸，有司催迫上道，如捕重囚。比至京师，而除官多以貌选，故所学或非其所闻，而其所用或非其所学。洎乎居官，言动一跌于法，苟免诛戮，则必屯田、工役之科。所谓‘取之尽锱铢，用之如泥沙’。率是为常，少不顾惜。然此亦岂人主乐为之事哉？欲人之惧而不敢犯也。窃见数年以来，诛杀亦可谓不细矣，而犯者日月相踵。岂下人之不惧哉？良由激浊扬清之不明，善恶贤愚之无别。议能之法既废，以致人不自厉，而为善者怠。若是，非用刑之烦者乎？汉之世，尝徙大族于山林矣，未闻实之以罪人也。今凤阳皇陵所在，龙兴之地，而率以罪人居之。以怨嗟愁苦之声，充斥园邑，朝廷非所以恭承宗庙意也。贼人伪四大王突窜山谷，如狐如鼠，无窟可追，而乃劳重兵以讨之。彼即惊骇溃散，兼之深山大壑，人迹不能追踪之地，捕之数年，既无其方，乃归咎于新附户籍之细民而迁徙之。骚动四千里之地，鸡犬不得宁息。况新附之民，日前兵难，流于他所，朝廷许之复业而来归者；今乃就附籍者，取其数而尽迁之，是法不信于民也。夫有户口而后田野辟，田野辟而后赋税增。臣恐自兹之后，北郡户口，不复得增矣。凡此皆臣所谓太过，而足以召灾异者也。臣愿自今朝廷宜录大体，赦小过，明诏天下，备举八议之法，严深刻之吏，断狱平允者则超迁之，苛刻聚敛者则罢黜之，兆民自安，天变自消矣。昔者，周自文、武至于成、康，而后教化大行。汉自高帝至于文、景，而后号称富庶。文王、武王、高帝之才，非不能使教化行，以致富庶也，盖天下之治乱，气化之转移，人心之趋向，皆非一朝一夕之故。臣谓天下趋于治也，犹坚冰之将泮也。冰之坚，非太阳一日之光能消之也。阳气发生，土脉微动，然后能使之融释。圣人之治天下，亦犹是也。求治之道，莫先于正风俗。正风俗之道，莫先于使守令知所务。使守令知所务，莫先于使风宪知所重。使风宪知所重，莫先于朝廷知所尚。则必以簿书、期会、狱讼、钱谷之不报为可恕，而流俗失世败坏为不可不问，而后正风俗之道得矣。今之守令，以户口、钱粮、簿书、狱讼为急务，至于农桑、学校，王政之本，乃视为虚文，而置之不问。以农桑言之，方春，州县下一文帖，里甲申文状而已。守令未尝亲点视种莳次第旱涝预备之具也。以学校言之，廪膳生员，国家资之以取人才之地也。守令亦鲜有礼让之实，作其成器者。朝廷首重社学，守令徒具文案，备照刷而已。及宪司分部按临，亦但循习故常，未常差一人巡行点视。兴废之实，上下视为虚文如此，小民不知孝弟忠信为何物，此守令未知所务之失也。风纪之司，所以代朝廷倡导风化，条举纲目，至于听讼谳狱，其一事耳。今专以讼狱为要务，以获赃多者为称职，以事绩少者为茸。一有不称，虽有忠臣、孝子、义夫、节妇，视为虚文末节，而不暇举。此风宪未知所重之失也。守令亲民之官，风宪亲临守令之官，未知所务如此，所以求善治而卒未能也。《王制》论乡秀士升于司徒，司徒升于太学，太学正升诸司马，司马辨论官材，论定然后官之，任官然后爵之，其考之详如此。今使天下郡县生员升于太学，或未数月，遽选入官者，间亦有之。世间奇才，罕有如颜回、耿、邓禹者，固未可拘于常法。开国以来，选举秀才不为不多，选任名位不为不重。自今数之，贤者能有几人乎？凡此皆臣所谓求治太速之过也。”书奏，逮问，瘐死狱中。
冬十月，上与侍臣论女宠、寺人、外戚、权臣、藩镇、四裔之祸，曰：“木必蠹而后风入之，体必虚而后病乘之。国家之事，亦由是矣。汉亡于外戚、阉寺，唐亡于藩镇、戎狄。然制之有道，贵贱有体，恩不掩义，女宠之祸何自而生！不牵私爱，苟犯政典，裁以至公，外戚之祸何由而作！阉寺职在使令，不假兵柄，则无寺人之祸。上下相维，大小相制，防壅蔽，谨威福，则无权臣之患。藩镇之设，本以卫民。财归有司，兵待符调，岂有跋扈之忧！至于御四裔，则修武备，谨边防，来则御之，去不穷追，岂有侵暴之虞！凡此数事，常欲著书，使后世子孙以时观省，亦社稷无穷之利也。”
十二月，谕中书省臣：“凡职官听选者，早与铨注，勿使资用乏绝，仍令有司给舟车送之。”十年春正月，工部承差张致中上言三事：其一，慎择监察御史；
二，京师各府州县设常平仓以时敛散；三，北方开垦旷土，令农民自实亩数，以定税粮，守令不得责里甲虚增额数。擢为宛平知县。二月，免仕者徭役，著为令。
夏五月，有内侍以久侍内庭，从容言及政事，上即日斥遣还乡，命终身不齿。谕群臣曰：“阉寺之人，在左右久，其小忠小信，足以固结君心。及其久也，假威窃权，势遂至于不可抑。朕立法，寺人不许预政事，今决去之，所以惩将来也。”
六月，诏天下臣民言事，得实封直达御前。秋八月庚戌，改建圜丘于南郊。先是，郊祀一如《周礼》，行之既久，风雨不时，灾异迭见。上谓“天地犹父母，父母异处，人情
有所未安”。乃命即圜丘旧址为坛，而以屋覆之，名大祀殿。癸丑，改建社稷坛于午门之右，共为一坛。十一月丁亥冬至，合祀天地奉天殿。是年，免河南、山西、广东、湖广田租。
十一年春三月，禁奏事关白中书省。十二年春三月，上退朝御便殿，召儒臣论治道。以国子学官李思迪、马懿独无言，谪之。十三年春正月，诏罢中书省，升六部官秩，如古六卿之制。
三月，命户部减苏、松、嘉、湖四府重税粮额。初，王师围姑苏，久不下，上怒其民附寇，且困于富室，而更为死守，因取诸豪族租簿佃历付有司，俾如其数为额，盖以惩一时也。至是，乃命减其额，旧一亩科七斗五升至四斗五升者，减十之二；四斗三升至三斗六升者，止征三斗。
五月，诏免天下今年田租，还山西军二万四千人为民。十四年春三月，上以北方自丧乱后，经籍残缺，命颁《五经》、《四书》于北方学校。
秋七月，举孝弟力田、贤良方正、文学之士。以何德忠、金思存等为参政、参议诸官。十五年夏四月辛巳，廉州府巡检王德亨上言取西戎水银坑，斥
之。广平府吏王允道言磁州临水镇地产铁，请如元时置铁冶都提举司辖之，岁可收铁百余万斤。上命杖之，流海外。五月，遣使求经明行修之士。广东儒士上治平策数千言，上以
其不及用贤，责之。以秀才曾泰为户部尚书。泰，江夏人，有学行，故不次擢用。上一日录囚毕，命御史袁凯送东宫覆审，■减之。凯还复命。
上问：“朕与东宫孰是？”凯顿首曰：“陛下法之正，东宫心之慈。”上大喜，悉从之。秋九月，晋府长史桂彦良上太平治要十二事：曰法天道、广地
理、顺人心、养圣德、培国脉、开经筵、精选举、审刑罚、敦教化、驭四裔、搜才俊、广咨访。上嘉纳之。十六年夏四月，刑部尚书开济议法巧密。上曰：“竭泽而渔，害
及鲲鲕；焚林而田，祸及はっ巧。密之法，百姓何堪！非朕所望也。”济强敏综核，善深文，莫能自脱。尝鬻狱，借死囚脱代。狱吏发之，棰狱吏死。冬十月，下济狱，伏诛。
十七年春三月戊戌，颁行科举成式。凡三年大比，乡试试三场。八月初九日，试《四书》义三，经义四。《四书》义主朱子《集注》。经义：《诗》主朱子《集传》，《易》主程、朱《传义》，《书》主蔡氏《传》及古《注疏》，《春秋》主左氏、公羊、梁、胡氏、张洽《传》，《礼记》主古《注疏》。十二日试论一，判语五，诏诰章表内科一。十五日，试经史策五。礼部会试以二月，与乡试同。其举人则国子学生、府州县学生，暨儒士未仕、官之未入流者应之。其学校训导专主生徒，罢闲官吏、倡优之家与居父母丧者，俱不许入试。
秋七月丁酉，敕内官毋预外事。凡诸司毋与内监文移往来。冬十月丁亥，以秀才宋矩等十七人为监察御史。十八年春正月，上谕户部：“农桑衣食之本，足食在于禁末作，
足衣在于禁华靡。申明天下，四民各守其业，不许游食庶民衣锦绣。”十九年春三月，上谕户部：“国家赋税已有定制，撙节用度，自有余饶。轻徭抑末，使得尽力农桑，自然家给人足，毋事聚敛伤国
体。”秋七月，诏举经明行修、练达时务之士，年七十以上者，送京师。八月，上与侍臣论宋太宗改封桩库为内藏库，上曰：“人君以四
海为家，何有公私之别。太宗，宋之贤君，亦复如是。他如汉灵帝西苑，唐德宗琼林、大盈库，不必深责。宋自干德、开宝以来，有司计度支所缺者，必籍其数，贷于内藏，课赋有余则偿之。是犹为商贾者，自与其家较量出入。内藏既盈，乃以牙签别其名物，参验帐籍。晚年出签示真宗曰：‘善保此足矣。’贻谋如此，何足为训！《书》曰：‘慎厥终，惟其始。’太宗首开财利之端，及其后世，困于兵革，三司财用耗竭，内藏积而不发。间有发缗钱几十万佐军需者，便以为能行其所难，皆由太宗不能善始故也。”
二十年春正月，上闻锦衣卫多以非法讯鞫罪囚，命取其刑具悉焚之，所系囚仍送刑部审理。闰六月，申养老之政于天下。秋七月，有司请立武学，祀太公，上曰：“文武非二涂也。太公
从祀帝王庙，罢其旧祀。”二十一年夏四月，庶吉士解缙上言：“陛下取天下于群盗，救生民于涂炭，此帝王之功也。绝女宠寺人之患，亡声色游畋之娱，此
帝王之略也。乃国初至今二十载，无几时不变之法，无一日无过之人。陛下尝云：‘世不绝贤。’又云：‘民不畏死，奈何以死惧之。’陛下好善而善不显，恶恶而恶日滋，良由诚信有间而用刑太繁也。尝闻陛下震怒诛锄奸逆矣，未闻诏书褒一大善，赏延于世者也。或朝赏而暮戮，或忽罪而忽赦，陛下每多自悔之时，辄有无及之叹。陛下又好观《道德》、《心经》、《说苑》、《韵府》诸书。臣窃谓刘向学不纯师，阴氏《韵府》，寒士丛说。臣愿陛下聚儒生，上溯唐、虞、夏、商、周纪之奥，下及关、闽、濂、洛之传，令臣执笔而随其后。若夫配天宜复扫地之规，尊祖宜备七庙之制。太常非俗乐可肄，官伎非人道所为。痛惩法外之刑，永革京城之役。妇女帷簿不修，方令逮系；大臣过恶当诛，且勿加戮。仿古蓝田吕氏，今义门郑氏家范，布之天下，率先以旌劝之。行授田均田之制，举常平义仓之法。古时书院学田，兴复而广益之。此化原所由始也。至律以人伦为重，而有给配妇女之条，则又何取乎义夫节妇哉！夫粢盛之洁，衣服之举，仪文之备，此畏天之末也。簿书之期，狱讼之断，钩距之巧，此治民之末也。”上手持其疏，称缙奇才。然以其言颇迂，不及行。
二十二年冬十一月，上与翰林学士刘三吾论治民之道。三吾言：“南北风俗不同，有可以德化，有当以威制。”上曰：“地有南北，民无二心。德以化君子，威以制小人，不因乎地也。”
二十三年春正月，削潮州生员陈质军籍。质父戍大宁，已死，有司取质补伍。质上书请卒业，上曰：“国家得一卒易，得一才难，朕岂少一持战之士乎！”许之，除其伍。
二十五年秋七月，岢岚州学正吴从权、山阴教谕张恒给由至京师，上问民间疾苦，皆对曰：“不知也，而非职事。”上曰：“宋儒胡瑗为苏、湖教授，其教诸生皆兼时务。圣贤之道，所以济世也。民情不知，则所教何事？其窜之极边。”命刑部榜谕天下学校。
九月，诏求通晓历数推往知来者，爵封侯。山东监生周敬上疏谏，略曰：“国祚修短，在德厚薄，非历数可定。陛下但当修德，则国祚自万世。陛下连年征伐，臣民皆以为耻不得国宝。臣闻国宝出自楚平王，秦始皇名之曰御玺。《易》曰：‘圣人之大宝曰位。何以守位曰仁。’是知仁乃人君之宝，玉玺非宝也。方今力役繁兴，户口虽多，民劳者众。赋敛过厚，仓廪虽实，民贫者多。教化博矣，而民不悦。法度严矣，而民不服。汲黯言于汉武帝曰：‘陛下内多欲而外施仁义，奈何欲效唐、虞、三代之治乎？’方今国则愿富，兵则愿强，城池则愿高深，宫室则愿壮丽，土地则愿广，人民则愿众，于是多取军士，广积税粮，征伐之功无虚日，土木之工无已时，如之何其可治也。洪武十二年钦录天下官吏，十三年大杀京民，不分臧否，岂无善人君子偶入诖误之中？方今水旱连年，未臻大稔，未必非杀戮无辜，感伤和气之所致也。”疏奏，上颇纳其言，北征之议稍息。
二十六年夏四月，诏户部谕天下有司，凡遇岁饥，先发仓廪贷民，然后奏闻。著为令。秋七月戊申，选秀才张宗浚等，随詹事府左春坊官分班直文华
殿。侍讲毕，进说民间利害，田里稼穑等事，兼陈古今孝弟忠信、文学才艺诸故事，日以为常。寻以东宫官属阙，征浦江郑、王二姓子弟三十以上者选用。九月甲子，以郑济为左春坊左庶子，王勋为右春坊右庶子。未几，擢郑沂为礼部尚书。
冬十一月，天下学官入觐，上亲询以民间政事得失。泰州训导门克新敷对亮直，绍兴府教授王俊华文辞工赡。上擢克新为左赞善，俊华为右赞善，谓之曰：“朕所以左克新而右俊华者，重直言故也。”
二十七年夏四月庚戌，上谓工部曰：“人之常情，饱则忘饥，暖则忘寒。一旦卒遇凶荒，则茫然无措。比年以来，时岁颇丰，然预防之计，不可不早。尔工部其谕民间，但有隙地，皆令种植桑枣，授以种植法。又益种绵花，蠲其税。岁终具数以闻。”
秋九月庚申，《寰宇通衢书》成。方隅之目有八，东距辽东都司，东北至三万卫，西极四川松潘卫，西南距云南金齿，南俞广东崖州，东南至福建漳州府，北暨太平、大宁卫，西北至陕西、甘肃。纵一万九百里，横一万一千五百里。四裔不与焉。
二十八年夏八月己丑，谕群臣禁黥、刺、腓、劓、阉割之刑。秋七月，有道士献书，上曰：“朕将跻天下生民于寿域，岂独一己之长生久视哉！”命却之。
二十九年春三月壬申，诏：“文庙从祀，罢扬雄，进董仲舒。”从行人司副杨砥言也。三十年夏五月甲寅，《大明律诰》成，刊布中外。上御午门，谕
群臣以祥刑之意。谕侍读张信、侍讲戴彝以论思为职，“凡国家政治得失，生民利病，当知无不言。昔唐陆贽、崔群、李绛在翰林，皆能正言谠论，
补益世道。当以古人自期，毋负擢用之意”。九月辛亥，命户部令天下人民，每乡里各置木铎，选年老者，每月六次，持铎徇于道路。又令民每时置一鼓，凡遇农桑时月，晨
起击鼓会田所。怠惰者，里老督责之。里老不劝督者罚。遇婚姻死丧吉凶等事，一里之内，互相给。
十一月，上御奉天殿，见散骑舍人衣极鲜丽，上问：“制用几何？”对曰：“五百贯。”上曰：“五百贯，农夫数口之家一岁之资也，而尔费之一衣。骄奢若此，岂不暴殄！”命切戒之。
三十一年春正月，上以山东、河南民多惰于农事，命户部遣人材分诣各郡县，督民耕种，具籍所种田地与收[QDXD]粟之数以闻。谷应泰曰：太祖以淮西布衣，仗剑讨乱，十五年之间，遂成帝
业，开明堂，礼上帝，功云烈矣。然而身在行间，手不辍书，礼致儒臣，深思治道。慨自宋叶凌迟，生民无主。西京礼乐，失自周迁；晋代风流，亡于江左；继之元人失驭，浊乱乖离。自古祸乱浸淫，圣学放废，未有若是之酷者也。非帝神灵倔起，智勇挺兴，亦乌能克勘祸乱，率由旧章，拨乱反正，若斯之速者乎！
观其惩宦寺之失而禁内官预政，惩女宠之祸而戒母后临朝，惩外戚之乱而令不封后家，惩藩镇之变而制武臣不预兵食，祸本乱阶，防维略尽。至于着律令，定典礼，置百官，立宗庙，设军卫，建学校，无不损益质文，斟酌美备。扁考百王之迹，深明治乱之故，振坠绪于秦灰，永贻谋于周历。夫沛公老死行间，汉治尽仍秦弊；光武同符高祖，三公仅参吏治；唐美贞观，内多惭德；宋推艺祖，外寡经营；求其网罗前哲，范围后王，概乎未之逮也。观其官制、典礼，律令、宝训，女诫、卧碑，木铎、《祖训》，大言炎炎，至文郁郁，义监二代，法备三千，共贯同条，金声玉振。所以吴札初来，必观周礼；武王下车，不改商旧。盖集大成者难为毁，继至善者难为功。龙门作史，不能成谤帝之书；陆机悲吴，犹能著《辨亡》之论。以视秦中父老，夸美三章；宋室子孙，侈功杯酒，方斯盛轨，风云陋矣。
而或者谓其诛戮韩、彭，广封宗室；猜疑豪杰，迁徙富民；直言庾死狱中，诗过谪戍荒徼；贾谊流涕于剑盘，绛侯摧心于牍背。所以七国之衅，实启养痈；黄巾之祸，不无食报；河北降城，竟无男子；青城仗节，独有侍郎；或亦作法之凉，遂有天道之还乎？盖汴都城陷，尽歼诸王，元季群雄，率起大盗，因而惩噎，不无吹羹。帝性沈鸷，果于屠杀，微类汉高，逊美唐、宋，或以此耳。虽然，隋文不永，谓以急亡，晋武短祚，又以宽败，矫枉之不妨过正，或亦英雄之善识时务也。《诗》云：“虽无老成人，尚有典型。”观其开国，规模弘远矣。 

卷十五



○削夺诸藩太祖洪武三十一年闰五月，建文帝即位，诏改明年为建文元年。帝，太祖之孙，懿文太子之子也。生十年而懿文卒，高祖年六十有五矣，御东角门，对群臣泣。翰林学士刘三吾进曰：“皇孙世适，富
于春秋，正位储极，四海系心，皇上无过忧。”高皇曰：“善。”九月庚寅，立为皇太孙。时诸王以叔父之尊，多不逊。一日，太孙坐东角门，召侍读太常卿黄子澄告之曰：“诸叔各拥重兵，何以制之？”子澄以汉平七国事为对。太孙喜曰：“吾获是谋无虑矣。”初，太祖建都金陵，去边塞六七千里，元裔时出没塞下，捕杀吏卒，以故命并边诸王得专制国中，拥三护卫重兵，遣将征诸路兵，必关白亲王乃发。洪武九年，五星紊度，日月相刑。训导叶居升应诏陈言，极论分封太侈，略曰：“日者，君之象也。月者，臣之象也。五星者，卿士庶人之象也。臣愚不知星术，姑以所闻于经、传，并摭前世已行之得失者论之。《诗》曰：‘彼月而食，则维其常。’今日刑于月，犹之可也。而日月相刑，则月敢抗于日者，臣敢抗于君矣。《传》曰：‘都城过百雉，国之害也。’国家惩宋、元孤立、宗室不竞之弊，秦、晋、燕、齐、梁、楚、吴、闽诸国，各尽其地而封之，都城宫室之制，广狭大小，亚于天子之都，赐之以甲兵卫士之盛，臣恐数世之后，尾大不掉。然后削之地而夺之权，则起其怨，如汉之七国，晋之诸王。否则恃险争衡，否则拥众入朝，甚则缘间而起，防之无及也。今议者曰：‘诸王皆天子亲子也，皆皇太子亲国也。’何不摭汉、晋之事以观之乎？孝景皇帝，汉高帝之孙也。七国之王，皆景帝之同宗父兄弟子孙也。当时一削其地，则构兵西向。晋之诸王，皆武帝之亲子孙也。易世之后，迭相拥兵，以危皇室，遂成四裔云扰之患。由此言之，分封俞制，祸患立生。援古证今，昭昭然矣。昔贾谊劝汉文帝早分诸国之地，空之以待诸王子孙，谓力少则易使以义，国小则无邪心。愿及诸王未国之先，节其都邑之制，减其卫兵，限其疆里，亦以待封诸王之子孙。此制一定，然后诸王有圣贤之德行者，入为辅相，其余世为藩辅，可以与国同休，世世无穷矣。”太祖怒，系死狱中，后无敢言者。至是，太祖崩，遗诏曰：“朕受皇天之命，膺大任于世，三十有一年。忧危积心，日勤不怠，专志有益于民。奈何起自寒微，无古人之博智，好善恶恶，不及多矣。今年七十有一，筋力衰微，朝夕危惧，虑恐不终。今得万物自然之理，其奚哀念之有！皇太孙允攵，仁明孝友，天下归心，宜登大位。中外文武臣僚同心辅佑，以福吾民。葬祭之仪，一如汉文帝勿异。布告天下，使知朕意。孝陵山俱因其故，勿改。诸王临国中，无得至京。王国所在，文武吏士听朝廷节制，惟护卫官军听王。诸不在令中者，推此令从事。”辛卯，皇太孙即皇帝位。葬孝陵。援遗诏止诸王会葬。诏下，诸王不悦，谓此齐尚书疏间也。
六月，户部侍郎卓敬密奏裁抑宗藩，疏入，不报。于是燕、周、齐、湘、代、岷诸王颇相煽动，有流言闻于朝。帝患之，谋诸齐泰。泰与黄子澄首建削夺议，乃以事属泰、子澄。一日罢朝，召子澄曰：“先生忆昔东角门之言乎？”对曰：“不敢忘。”子澄退，与齐泰谋之。泰曰：“燕握重兵，且素有大志，当先削之。”子澄曰：“不然。燕预备久，卒难图。宜先取周，剪燕手足，即燕可图矣。”乃命曹国公李景隆调兵猝至河南围之，执周王及其世子妃嫔送京师，削爵为庶人，迁之云南。
冬十一月，代王居藩，有贪虐状，方孝孺请以德化道之。帝遣之入蜀，使与蜀王居，时蜀王素以贤闻故也。十二月，前军都督府断事高巍上书论时政曰：“我高皇帝上法三
代之公，下洗嬴秦之陋，封建诸王，凡以护中国，屏四裔，为圣子神孙计至远也。夫何地大兵强，易以生乱。今诸藩骄逸违制，不削则废法，削之则伤恩。贾谊曰：‘欲天下之治安，莫若众建诸侯而少其力。’臣愚谓今宜师其意，勿施晁错削夺之策。效主父偃推恩之令，西北诸王子弟分封于东南，东南诸王子弟分封于西北，小其地，大其城，以分其力。如此，则藩王之权不削自弱矣。臣又愿陛下益隆亲亲之礼，岁时伏腊，使问不绝。贤如河间、东平者，下诏褒赏，不法如淮南、济北者，始犯则容，再犯则赦，三犯而不改，则告庙削地而废处之，宁有不服顺者哉！”上嘉之，然不能用。
建文元年春二月，令亲王不得节制文武吏士。更定官制。夏四月，人告岷王梗不法事，削其护卫，诛其导恶指挥宗麟，废为庶人。又以湘王柏伪造钞及擅杀人，降敕切责，仍遣使以兵迫
执之。湘王曰：“吾闻前代大臣下吏，多自引决。身高皇帝子，南面为王，岂能辱仆隶手求生活乎！”遂阖宫自焚死。又以人告齐王专阴事，诏至京，废为庶人，拘系之。幽代王桂于大同，废为庶人。未几，靖难兵起。
谷应泰曰：闻之《周南》始化，二公分陕，及其东迁，晋、郑焉依，以故众建诸侯，分王子弟，屏藩天室，拱卫京师，势綦重也。高皇帝大宝既定，剪桐论封。燕王居北平，代王居代郡，宁王居大宁，棋布星罗，屹然玄社。揣其深谋，不特维城之盘石，抑亦北门之锁钥耳。惟是并州警备，多蓄重兵，马邑防秋，得专节制，郑京城实危庄公，晋曲沃实弑孝侯，大都耦国，祸之本也。又况奏、晋四府，湘、岷六藩，莫不帝制自为，偃蹇坐大，藉神明之胄，挟肺腑之尊，《扬水》以粼粼而兴，周道以亲亲而弱，变所从来，非无故矣。况乎冲龄御极，主少国疑，强宗乱家，视同赧、献。斯时贾生抱哭，即召吴、楚之兵，主父设谋，便启晋阳之甲，将使三家尽分公室，余地悉入廪延，正所谓养虎贻患，畜必溃者也。故论者以建文之失，在于削诸藩。而予则以诸藩者，削亦反，不削亦反。论者又以建文之失，在于削强藩。而予则以不削强藩者，燕王最强最先反，宁王次强必次反。母怪齐泰、黄子澄辈，拊膺厝火，握手阁门，次第芟除，计安宗社。然而忠则竭矣，算亦稍拙焉！考其时，周王、岷王都被掩捕，齐藩、代藩并皆幽废，宁邸护卫见削，湘王阖宫自焚，数月之内，大狱屡兴，案验未明，葛ぱ不芘，必有托苍天以报仇，生皇家而勿愿者。况又中涓入燕，逮系官属，几于十王并戮，七国行诛，衅起兵端，非无口实矣。
  </div>
  <div class="pagination">
   <a href="明史纪事本末_page6.html">
    上一页
   </a>
   <span>
    ...
   </span>
   <a href="明史纪事本末_page2.html">
    2
   </a>
   <a href="明史纪事本末_page3.html">
    3
   </a>
   <a href="明史纪事本末_page4.html">
    4
   </a>
   <a href="明史纪事本末_page5.html">
    5
   </a>
   <a href="明史纪事本末_page6.html">
    6
   </a>
   <span class="current-page">
    7
   </span>
   <a href="明史纪事本末_page8.html">
    8
   </a>
   <a href="明史纪事本末_page9.html">
    9
   </a>
   <a href="明史纪事本末_page10.html">
    10
   </a>
   <a href="明史纪事本末_page11.html">
    11
   </a>
   <a href="明史纪事本末_page12.html">
    12
   </a>
   <span>
    ...
   </span>
   <a href="明史纪事本末_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
