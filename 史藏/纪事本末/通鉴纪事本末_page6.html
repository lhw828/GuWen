<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 6 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 6 页/共 48 页
  </h1>
  <div class="content">
   丁傅用事
　　汉成帝元延四年春正月中山王兴定陶王欣皆来朝中山王独从傅定陶王尽从傅相中尉上恠之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能説他日问中山王独从傅在何法令不能对令诵尚书又废及赐食于前后饱起下韈系解帝由此以为不能而贤定陶王数称其材是时诸侯王唯二人于帝为至亲定陶王祖母傅太后随王来朝私赂遗赵皇后昭仪及骠骑将军王根后昭仪根见上无子亦欲豫自结为长乆计皆更称定陶王劝帝以为嗣帝亦自美其材为加元服而遣之时年十七矣
　　绥和元年春正月上召丞相翟方进御史大夫孔光右将军亷襃后将军朱慱入禁中议中山定陶王谁宜为嗣者方进根襃博皆以为定陶王帝弟之子礼曰昆弟之子犹子也为其后者为之子也定陶王宜为嗣光独以为礼立嗣以亲以尚书盘庚殷之及王为比兄终弟及中山王先帝之子帝亲弟宜为嗣上以中山王不材又礼兄弟不得相入庙不从光议二月癸丑诏立定陶王欣为皇太子封中山王舅谏大夫冯参为宜乡侯益中山国三万户以慰其意使执金吾任宏守大鸿胪持节徴定陶王定陶王谢曰臣材质不足以假充太子之宫臣愿且得留国邸旦夕奏问起居俟有圣嗣归国守藩书奏天子报闻戊午孔光以议不合防左迁廷尉何武为御史大夫　秋八月中山孝王兴薨　冬十月上以太子既奉太宗后不得顾私亲　十一月立楚孝王孙景为定陶王以奉恭王后初太子之防也王祖母傅太后躬自养视及为太子诏傅太后与太子与丁姬自居定陶国邸不得相见顷之王太后欲令傅太后丁姬十日一至太子家帝曰太子承正统当共养陛下不得复顾私亲王太后曰太子小而傅太后抱养之今至太子家以乳母恩耳不足有所妨于是令傅太后得至太子家丁姬以不养太子独不得
　　二年三月丙戌帝崩于未央宫　夏四月丙午太子即皇帝位尊皇太后曰太皇太后太皇太后令傅太后丁姬十日一至未央宫有诏问丞相大司空定陶共王太后宜当何居丞相孔光素闻傅太后为人刚暴长于权谋自帝在襁褓而养长教道至于成人帝之立又有力光心恐傅太后与政事不欲与帝旦夕相近即议以为定陶太后宜改筑宫大司空何武曰可居北宫上从武言北宫有紫房道通未央宫傅太后果从复道朝夕至帝所求欲称尊号贵宠其亲属使上不得由直道行高昌侯董宏希指上书言秦庄襄王母本夏氏而为华阳夫人所子及即位后俱称太后宜立定陶共王后为帝太后事下有司大司马王莽左将军闗内侯领尚书事师丹劾奏宏知皇太后至尊之号天下一统而称引亡秦以为比谕诖误圣朝非所宜言大不道上新立谦让纳用莽丹言免宏为庻人傅太后大怒要上欲必称尊号上乃白太皇太后令下诏尊定陶恭王为恭皇五月丙戌立皇后傅氏傅太后从弟晏之子也诏曰春秋母以子贵宜尊定陶太后曰恭皇太后丁姬曰恭皇后各置左右詹事食邑如长信宫中官追尊傅父为崇祖侯丁父为襃德侯封舅丁明为阳安侯舅子满为平周侯皇后父晏为孔乡侯皇太后弟侍中光禄大夫赵钦为新城侯　傅太后从弟右将军喜好学问有志行众庻归望于喜初上官之爵外亲也喜独执谦称疾傅太后始与政事数谏之由是傅太后不欲令喜辅政庚午赐喜黄金百斤上右将军印授以光禄太夫养病大司空何武尚书令唐令皆上书言喜行义修洁忠诚忧国内辅之臣也今以寝病一旦遣归众庶失望皆曰傅氏贤子以论议不合于定陶太后故退百寮莫不为国恨之忠臣社稷之衞鲁以季友治乱楚以子玉轻重魏以无忌折冲项以范増存亡百万之众不如一贤故秦行千金以间亷颇汉散万金以疏亚父喜立于朝陛下之光辉傅氏之废兴也上亦自重之故寻复进用焉九月庚申地震自京师到北边郡国三十余处坏城郭凡压杀四百余人人以灾异问待诏李寻对曰夫日者众阳之长人君之表也君不修道则日失其度晻昧亡光间者日尤不精光明侵夺失色邪气珥蜺数作小臣不知内事窃以日视陛下志操衰于始初多矣唯陛下执干刚之德彊志守度母听女谒邪臣之态诸保阿乳母甘言悲辞之托断而勿听勉彊大谊絶小不忍良有不得已可赐以货财不可私以官位诚皇天之禁也臣闻月者众隂之长妃后大臣诸侯之象也闲者月数为变此为母后与政乱朝隂阳俱伤两不相便外臣不知朝事窃信天文即如此近臣已不足仗矣唯陛下亲求贤士无彊所恶以崇社稷尊彊本朝臣闻五行以水为本水为凖平王道公正脩明则百川理落脉通偏党失纲则涌溢为败今汝颍漂涌与雨水并为民害此诗所谓百川沸腾咎在皇甫卿士之属唯陛下少抑外家亲大臣臣闻地道柔静隂之常义也闲者闗东地数震宜务崇阳抑隂以救其咎固志建威闭絶私路拔进英隽退不任职以彊本朝夫本彊则精神折冲本弱则招殃致凶为邪谋所陵闻往者淮南王作谋之时其所难者独有汲黯以为公孙等不足言也汉之名相于今亡比而尚见轻何况亡之属乎故曰朝廷无人则为贼乱所轻其道自然也　冬十月癸酉以师丹为大司空丹见上多所匡改成帝之政乃上书言古者谅闇不言听于冡宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定预封父为孔乡侯出侍中王邑射声校尉王邯等诏书比下变动政事卒暴无渐臣纵不能明陈大义复曽不能牢让爵位相随空受封侯増益陛下之过闲者郡国多地动水流出杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克己立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之从化天下者陛下之家也肺附何患不富贵不宜仓卒若是其不长乆矣丹书数十上多切直之言傅太后从弟子迁在左右尤倾邪上恶之免官遣归故郡傅太后怒上不得已复留迁丞相光与大司空丹奏言诏书前后相反天下疑惑无所取信臣请归迁故郡以销奸党卒不得遣复为侍中其逼于傅太后皆此类也
　　哀帝建平元年正月丁酉光禄大夫傅喜为大司马封高武侯　秋九月郎中令泠襃黄门郎叚犹等复奏言定陶共皇太后共皇后皆不宜复引定陶藩国之名以冠大号车马衣服宜皆称皇之意置吏二千石以下各供厥职又宜为共皇立庙京师上复下其议羣下多顺指言母以子贵宜立尊号以厚孝道唯丞相光大司马喜大司空丹以为不可丹曰圣王制礼取法于天地尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊无二上之议也定陶共皇号諡已前定议不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不可复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是浸不合上意防有上书言古者以贝为货今以钱易之民以故贫宜可改弊上以问丹丹对言可改章下有司议皆以为行钱以来乆卒难变易丹老人忘其前语复从公卿议又丹使吏书奏吏私写其草丁傅子弟闻之使人上书告丹上封事行道人偏持其书上以问将军中朝臣皆对曰忠臣不显谏大臣奏事不宜漏泄宜下廷尉治事下廷尉劾丹大不敬事未决给事中博士申咸杜钦上书言丹经行无比自近世无臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌众心上贬咸钦秩各二等遂防免丹曰朕惟君位尊任重怀谖迷国进退违命反覆异言甚为君耻之以君尝托传位未忍考于理其上大司空高乐侯印绶罢归尚书令唐林上疏曰窃见免大司空策书意深痛切君子作文为贤者讳丹经为世儒宗德为国黄耉亲傅圣躬位在三公所坐者微海内未见其大过事既以往免爵太重京师识者咸以为宜复丹爵邑使奉朝请唯陛下裁览众心有以慰复师傅之臣上从林言下诏赐丹爵闗内侯二年丁傅宗族骄奢皆嫉傅喜之恭俭又傅太后欲求称尊号与成帝母齐尊喜与孔光师丹共执以为不可上重违大臣正议又内廹傅太后依违者连歳傅太后大怒上不得己先免师丹以感动喜喜终不顺朱博与孔乡侯傅晏连结共谋成尊号事数燕见奏封事毁短喜及孔光丁丑上遂策免喜以侯就第　夏四月傅太后又自诏丞相御史大夫曰高武侯附下罔上与故大司空丹同心背畔放命圯族不宜奉朝请其遣就国丞相孔光自先帝时议继嗣有持异之隙又重忤傅
　　太后指由是傅氏在位者与朱博为表里共毁谮光乙亥防免光为庶人以御史大夫朱博为丞相封阳乡侯朱博既为丞相上遂用其议下诏曰定陶共皇之号不宜复称定陶尊共皇太后曰帝太太后称永信宫共皇后曰帝太后称中安宫为共皇立寝庙于京师比宣帝父悼皇考制度于是四太后各置少府太仆秩皆中二千石傅太后既尊后尤骄与太皇太后语至谓之妪时丁傅以一二年间暴兴尤盛为公卿列侯者甚众然帝不甚假以权埶不如王氏在成帝世也　丞相博御史大夫奏言前高昌侯宏首建尊号之议而为闗内侯师丹所劾奏免为庻人时天下衰麤委政于丹丹不深惟襃广尊号之义而妄称説抑贬尊号亏损孝道不忠莫大焉陛下仁圣昭然定尊号宏以忠孝复封高昌侯丹恶逆暴着虽赦令不宜有爵邑请免为庻人奏可谏大夫杨宣上封事言孝成皇帝深惟宗庙之重称
　　述陛下至德以承天序圣防深逺恩德至厚惟念先帝之意岂不欲以陛下自代奉承东宫哉太皇太后春秋七十数更忧伤敕令亲属引领以避丁傅行道之人为之陨涕况于陛下时登高逺望独不慙于延陵乎帝深感其言复封成都侯商中子邑为成都侯　六月庚申帝太后丁氏崩诏归塟定陶共皇之园　秋七月傅太后怨傅喜不已使孔乡侯晏风丞相朱博令奏免喜侯博与御史大夫赵议之言事已前决得无不宜博曰已许孔乡侯矣匹夫相要尚相得死何况至尊博唯有死耳即许可博恶独斥奏喜以故大司空汜乡侯何武前亦坐过免就国事与喜相似即并奏喜武前在位皆无益于治虽已退免爵土之封非所当也皆请免为庻人上知傅太后素常怨喜疑博承指即召诣尚书问状辞服有诏左将军彭宣与中朝者杂问宣等奏劾博晏皆不道不敬请召诣廷尉诏狱上减死罪三等削晏户四分之一假谒者节召丞相诣廷尉博自杀国除　冬十月上欲令丁傅处爪牙官以光禄勲丁望为左将军
　　四年春正月上欲封傅太后从父弟侍中光禄大夫商尚书仆射平陵郑崇谏曰孝成皇帝封亲舅五侯天为赤黄昼昏日中有黑气孔乡侯皇后父高武侯以三公封尚有因縁今无故欲复封商坏乱制度逆天人之心非傅氏之福也臣愿以身命当国咎崇因持诏书案起傅太后大怒曰何有为天子乃反为一臣所颛制耶二月癸卯上遂下诏封商为汝昌侯　夏六月尊帝太太后为皇太太后
　　元寿元年春正月辛丑朔诏将军中二千石举明习兵法者各一人因就拜孔乡侯傅晏为大司马卫将军阳安侯丁明为大司马骠骑将军是日日有食之上诏公卿大夫悉心陈过失又令举贤良方正能直言者各一人前凉州刺史杜邺以方正对策曰臣闻阳尊隂卑天之道也是以男虽贱各为其家阳女虽贵犹为其国隂故礼明三从之仪虽有父母之德必系于子昔郑伯随姜氏之欲终有叔叚簒国之祸周襄王内廹惠后之难而遭居郑之危汉兴吕太后权私亲属几危社稷窃见陛下约俭正身欲与天下更始然嘉瑞未应而日食地震案春秋灾异以指象为言语日食明阳为隂所临坤以法地为土为母以安静为德震不隂之効也占象甚明臣敢不直言其事昔曾子问从令之义孔子曰是何言与善闵子骞守礼不茍从亲所行无非理者故无可间也今诸外家兄弟无贤不肖并侍帷幄布在列位或典兵卫或将军屯宠意并于一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者明陛下谦逊无专承指非一所言輙聼所欲輙随有罪恶者不坐辜罚无功能者毕受官爵流渐积猥过在于是欲令昭昭以觉圣朝昔诗人所刺春秋所讥指象如此殆不在他由后视前忿邑非之逮身所行不自镜见则以为可计之过者愿陛下加致精诚思承始初事稽诸古以厌下心则黎庻羣生无不説喜上帝百神收还威怒祯祥福禄何嫌不报　丁巳皇太太后傅氏崩合塟渭陵称孝元傅皇后
　　二年六月戊午帝崩于未央宫大司马王莽白太皇太后以定陶共王太后与孔乡侯晏同心合意背恩亡本专恣不轨徙孝哀皇后退就桂宫傅氏丁氏皆免官爵归故郡傅晏将妻子徙合浦独下诏襃扬傅喜曰高武侯喜资性端慤论议忠直虽与故定陶太后有属终不顺指从邪介然守节以故斥逐就国传不云乎歳寒然后知松栢之后凋也其还喜长安位特进奉朝请喜虽外见襃赏孤立忧惧后复遣就国以寿终莽又贬傅太后号为定陶共王母丁太后号曰丁姬
　　平帝元始五年莽奏言共王母丁姬前不臣妾冡高与元帝山齐怀帝太后皇太后玺绶以塟请发共王母及丁姬冡取其玺绶徙共王母归定陶塟共王冡次太后以为既已之事不须复发莽固争之太后诏因故棺改塟之莽奏共王母及丁姬棺皆名梓宫珠玉之衣非藩妾服请更以木棺代去珠玉衣塟丁姬媵妾之次奏可公卿在位皆阿莽指入钱帛遣子弟及诸生四夷凡十余万人操持作具助将作掘平共王母丁姬故冡周棘其处以为世戒云
　　董贤嬖幸
　　汉哀帝建平四年二月驸马都尉侍中云阳董贤得幸于上出则参乗入御左右赏赐累钜万贵震朝廷尝与上卧起尝昼寝偏籍上防上欲起贤未觉不欲动贤乃断防而起又诏贤妻得通引籍殿中止贤庐又召贤女弟以为昭仪位次皇后昭仪及贤与妻旦夕上下并侍左右以贤父恭为少府赐爵闗内侯诏将作大匠为贤起大第北阙下重殿洞门土木之功穷极技巧赐武库禁兵上方珍宝其选物上第尽在董氏而乗舆所服乃其副也及至东园秘器珠玉柙豫以赐贤无不备具又令将作为贤起冢茔义陵旁内为便房刚栢题凑外为徼道周垣数里门阙罘罳甚盛郑崇以贤贵宠过度谏上由是重得罪　三月上欲侯董贤而未有縁侍中傅嘉劝上定息夫躬孙宠告东平本章去宋更言因董贤以闻欲以其功侯之皆先赐爵闗内侯顷之上欲封贤等而心惮王嘉乃先使孔乡侯晏持诏书示丞相御史于是嘉与御史大夫贾延上封事言窃见董贤等三人始赐爵众庻匃匃咸曰贤贵其余并防恩至今流言未解陛下仁恩于贤等不已宜暴贤等本奏语言延问公卿大夫博士议郎考合古今明正其义然后乃加爵土不然恐大失众心海内引领而议暴评其事必有言当封者在陛下所从天下虽不説咎有所分不独在陛下上不得已且为之止　秋八月辛卯上下诏切责公卿曰昔楚有子玉得臣晋文为之侧席而坐近事汲黯折淮南之谋今东平王云等至有图弑天子逆乱之谋者是公卿股肱莫能悉心务聪明以销厌未萌故也頼宗庙之灵侍中驸马都尉贤等发觉以闻咸伏厥辜书不云乎用德章厥善其封贤为高安侯　上使中黄门发武库兵前后十辈送董贤及上乳母王阿舍执金吾毋将隆奏言武库兵器天下公用国家武备缮治造作皆度大司马钱大司农钱自乗舆不以给共养共养劳赐一出少府盖不以本蔵给末用不以民力共浮费别公私示正路也古者诸侯方伯得专征伐乃赐斧钺汉家边吏职任距寇亦赐武库兵皆任事然后防之春秋之谊家不藏甲所以抑臣威损私力也今贤等便嬖弄臣私恩防妾而以天下公用给其私门契国威器供其家备民力分于弄臣武兵设于防妾建立非宜以广骄僭非所以示四方也孔子曰奚取于三家之堂臣请收还武库上不説　谏大夫渤海鲍宣上书曰窃见孝成皇帝时外亲持权人人牵引所私以充塞朝廷妨贤人路浊乱天下奢防亡度穷困百姓是以日食且十彗星四起危亡之徴陛下所亲见矣今奈何反覆剧于前乎今民有七亡隂阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食无厌四亡也苛吏繇役失农桑时五亡也部落鼔鸣男女遮列六亡也盗贼劫略取民财物七亡也七亡尚可又有七死酷吏殴杀一死也治狱深刻二死也寃防无辜三死也盗贼横发四死也怨雠相残五死也歳恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐于细民助陛下流教化者邪志但在营私家称賔客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重高门之地哉天下乃皇天之天下也陛下上为皇天子下为黎庻父母奈何独私养外亲与幸臣董贤多赏赐以大万数使奴从賔客浆酒藿肉苍头庐儿皆用致富非天意也宣语虽刻切上以宣名儒优容之
　　元寿元年春正月丞相嘉奏封事曰陛下在国之时好诗书尚俭节徴来所过道上称诵德美此天下所以囘心也初即位易帷帐去锦绣乗舆席縁绨缯而已共皇寝庙比当作忧闵元元惟用度不足以义割恩輙且止息今始作治而驸马都尉董贤亦起官寺上林中又为贤治大第开门乡北阙引玉渠灌园池使者防作赏赐吏卒甚于治宗庙贤母病长安厨给祠具道中过者皆饮食为贤治器器成奏御乃行或物好特赐其工自贡献宗庙三宫犹不至此贤家有賔婚及见亲诸官并共赐及苍头奴婢人十万钱使者防视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕坏奢僭放纵变乱隂阳灾异众多百姓讹言持筹相惊天惑其意不能自止陛下素仁智慎事今而有此大讥孔子曰危而不持颠而不扶则将安用彼相矣臣嘉幸得备位窃内悲伤不能通愚忠之信身死有益于国不敢自惜唯陛下慎已之所独乡察众人之所共疑往者宠臣邓通韩嫣骄贵失度逸豫无厌小人不胜情欲卒防罪辜乱国亡躯不终其禄所谓爱之适足以害之者也宜深覧前世以节贤宠全安其命上由是于嘉浸不説　鲍宣上书曰陛下父事天母事地子养黎民即位已来父亏明母震动子讹言相惊恐今日食于三始诚可畏惧小民正朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人徴拜孔光为光禄大夫发觉孙宠息夫躬过恶免官遣就国众庻歙然莫不説喜天人同心人心説则天意解矣乃二月丙戌白虹干日连隂不雨此天下忧结未解民有怨望未塞者也侍中驸马都督董贤本无葭莩之亲但以令色谀言自进赏赐无度竭尽府藏并合三第尚以为小复坏室贤父子坐使天子使者将作治第行夜吏卒皆得赏赐上冢有防輙太官为供海内贡献当养一君今反尽之贤家岂天意与民意耶天不可乆负厚之如此反所以害之也诚欲哀贤宜为谢过天地解雠海内免遣就国收乘舆器物还之县官如此可以父子终其性命不者海内之所仇未有得乆安者也孙宠息夫躬不宜居国可皆免以视天下复徴师丹师丹彭宣傅喜旷然使民易视以应天心建立大政兴太平之端上感大异纳宣言徴何武彭宣拜鲍宣为司　上托傅太后遗诏令太皇太后下丞相御史益封董贤二千户及赐孔乡侯汝昌侯阳新侯国王嘉封还诏书因奏封事谏曰臣闻爵禄土地天之有也书云天命有德五服五章哉王者代天爵人尤宜慎之裂地而封不得其宜则众庻不服感动隂阳其害疾自深今圣体乆不平此臣嘉所内惧也高安侯贤佞幸之臣陛下倾爵位以贵之单货财以富之损至尊以宠之主威已黜府藏已竭唯恐不足财皆民力所为孝文皇帝欲起露台重百金之费克己不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣尝为之寒心今太皇太后以永信太后遗诏诏丞相御史益贤户赐三侯国臣嘉窃感山崩地动日食于三朝皆隂侵阳之戒也前贤已再封晏商再易邑业縁私横求恩已过厚求索自恣不知厌足甚伤尊尊之义不可以示天下为害痛矣臣骄侵罔隂阳失节气感相动害及身体陛下寝疾乆不平继嗣未立宜思正万事顺天人之心以求福祐奈何轻身肆意不念高祖之勤苦垂立制度欲传之于无穷哉臣谨封上诏书不敢露见非爱死而不自法恐天下闻之故不敢自劾初廷尉梁相治东平王云狱时冬月未尽二旬而相心疑云寃狱有饰辞奏欲传之长安更下公卿覆治尚书令鞫谭仆射宗伯凤以为可许天子以为相等皆见上体不平外内顾望操持两心幸云逾冬无讨贼疾恶主雠之意免相等皆为庻人后数月大赦嘉荐相等皆有材行圣王有计功除过臣窃为朝廷惜此三人书奏上不能平后二十余日嘉封还益董贤户事上乃发怒召嘉诣尚书责问以相等前坐不忠罪恶着闻君时輙以自劾今又称誉云为朝廷惜之何也嘉免冠谢罪事下将军朝者光禄大夫孔光等劾嘉迷国罔上不道请谒者召嘉诣廷尉诏狱议郎龚等以为嘉言事前后相违宜夺爵土免为庻人永信少府猛等以为嘉罪名虽应法大臣括发闗械祼躬就笞非所以重国襃宗庙也上不聼三月诏假谒者节召丞相诣廷尉诏狱使者既到府椽史涕泣共和药进嘉嘉不肯服主簿曰将相不对理陈寃相踵以为故事君侯宜引决使者危坐府门上主簿复前进药嘉引药柸以击地谓官属曰丞相幸得备位三公奉职负国当伏刑都市以示万众丞相岂儿女子耶何谓咀药而死嘉遂装出见使者再拜受诏乘吏小车去盖不冠随使者诣廷尉廷尉收嘉丞相新甫侯印绶缚嘉载致都船诏狱上闻嘉生自诣吏大怒使将军以下与五二千石杂治吏诘问嘉对曰案事者思得实窃见相等前治东平王狱不以云为不当死欲闗公卿示重慎诚不见其外内顾望阿附为云验复幸得大赦相等皆良善吏臣窃为国惜贤不私比三人狱吏曰茍如此则君何以为罪犹当有以负国不空入狱矣吏稍侵辱嘉嘉喟然仰天叹曰幸得充备宰相不能进贤退不肖以是负国死有余责吏问贤不肖主名嘉曰贤故丞相孔光故大司空何武不能进恶高安侯董贤父子佞邪乱朝而不能退罪当死死无所恨嘉系狱二十余日不食欧血而死　十二月庚子以侍中驸马都督董贤为大司马卫将军册曰建尔于公以为汉辅往悉尔心匡正庻事允执其中是时贤年二十二虽为三公常给事中领尚书百官因贤奏事以父卫尉恭不宜在卿位徙为光禄大夫秩中二千石弟寛信代贤为驸马都尉董氏亲属皆侍中诸曹奉朝请宠在丁傅之右矣初丞相孔光为御史大夫贤父恭为御史事光及贤为大司马与光并为三公上故令贤私过光光雅恭谨知上欲尊宠贤及闻贤当来也光警戒衣冠出门待望见贤车乃却入贤至中门光入閤既下车乃出拜谒送迎甚谨不敢以賔客钧敌之礼上闻之喜立拜光两兄子为谏大夫常侍贤由是权与人主侔矣是时成帝外家王氏衰废唯平阿侯谭子去疾为侍中弟闳为中常侍闳妻父中郎将萧咸前将军望之子也贤父恭慕之欲为子寛信求咸女为妇使闳言之咸惶恐不敢当私谓闳曰董公为大司马册文言允执其中此乃尧禅舜之文非三公故事长老见者莫不心惧此岂家人子所能堪耶闳性有知略闻咸言心亦悟乃还报恭深达咸自谦薄之意恭叹曰我家何用负天下而为人所畏如是意不説后上置酒麒麟殿贤父子亲属宴饮侍中中常侍皆在侧上在酒所从容视贤笑曰吾欲法尧禅舜何如王闳进曰天下乃高皇帝天下非陛下之有也陛下承宗庙当传子孙于无穷统业至重天子无戏言上黙然不説左右皆恐于是遣闳出归郎署乆之太皇太后为闳复召还闳还闳遂上书谏曰臣闻王者立三公法三光居之者当得贤人易曰鼎折足覆公餗喻三公非其人也昔孝文皇帝幸邓通不过中大夫武皇帝幸韩嫣赏赐而已皆不在大位今大司马卫将军董贤无功于汉朝又无肺腑之连复无名迹高行以矫世升擢数年列备鼎足典卫禁兵无功封爵父子兄弟横防拔擢赏赐空竭帑藏万民諠哗偶言道路诚不当天心也昔襃神蚖变化为人实生襃姒乱周国恐陛下有过失之讥贤有小人不知进退之祸非所以垂法后世也上虽不从闳言多其年少志彊亦不罪也
　　二年春正月匃奴单于及乌孙来朝单于宴见羣臣在前单于怪董贤年少以问译上令译报曰大司马年少以大贤居位单于乃起拜贺汉得贤臣　夏五月甲子正三公分分职大司马卫将军董贤为大司马　六月戊午帝崩于未央宫太皇太后闻帝崩召大司马贤引见东箱问以丧事调度贤内忧不能对免冠谢太后曰新都侯莽前以大司马奉送先帝大行晓习故事吾令莽佐君贤顿首幸甚太后遣使者驰召莽诏尚书诸发兵符节百官奏事中黄门期门兵皆属莽莽以太后指使尚书劾贤帝病不亲医药禁止贤不得入宫殿司马中贤不知所为诣阙免冠徒跣谢己未莽使谒者以太后诏即阙下册贤曰贤年少未更事理为大司马不合众心其收大司马印绶罢归第即日贤与妻皆自杀家惶恐夜塟莽疑其诈死有司奏请发贤棺至狱诊视因埋狱中莽又奏董贤父子骄恣奢僭请收没入财物县官诸以贤为官者皆免父恭弟寛信与家属徙合浦母别归故郡钜鹿长安中小民讙哗乡其第哭几获盗之县官斥卖董氏财凡四十三万万贤所厚吏沛朱诩自请去大司马府买棺衣收贤尸塟之莽闻之以他罪击杀诩
　　王莽簒汉
　　汉宣帝甘露三年太子所幸司马良娣死太子悲恚不乐帝乃令皇后择后宫家人子可以娱侍太子者得元城王政君送太子宫政君故绣衣御史贺之孙女也是歳生成帝于甲馆画堂为世适皇孙帝爱之自名曰骜字大孙
　　元帝初元元年夏四月丁巳立太子骜为皇太子竟宁元年初太子少好经书寛博谨慎其后幸酒乐燕乐上不以为能而山阳王康有材艺母昭仪又爱幸上以故常有意欲以山阳为嗣及上寝疾传昭仪山阳王康常在左右而皇后太子希得进见上数问尚书以景帝时立胶东王故事是时太子长舅阳平侯凤为卫尉侍中与皇后太子皆忧不知所出史丹以亲密臣得侍疾上闲独寝时丹直入卧内顿首伏青蒲上涕泣言曰皇太子以适长立积十余年名号系于百姓天下莫不归心今者道路流言为国生意以为太子有动揺之议审若此公卿以下必以死争不奉诏臣愿先赐死以示羣臣上意大感悟太子由是遂定　五月壬辰帝崩于未央宫　六月己未太子即皇帝位以元舅侍中卫尉阳平侯王凤为大司马大将军领尚书事
　　成帝建始元年春正月壬子封舅诸吏光禄大夫闗内侯王崇为安成侯赐舅谭商立根逢时爵闗内侯夏四月丁巳黄雾四塞诏博问公卿大夫无有所讳谏大夫杨兴博士驷胜等对皆以为隂盛侵阳之气也高祖之约非功臣不侯今太后诸弟皆以无功为侯外戚未曽有也故天为见异于是大将军凤惧上书乞骸骨辞职上优诏不许
　　三年上专欲委任王凤八月防免车骑将军许嘉以特进侯就朝位
　　四年夏上悉召前所举直言之士诣白虎殿对防是时上委政王凤议者多归咎焉谷永知凤方见柄用隂欲自托乃曰方今四夷賔服皆为臣妾北无薫粥冒顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为无吴楚燕梁之埶百官盘互亲疏相错骨肉大臣有申伯之忠洞洞属属小心畏忌无重合安阳博陆之乱三者无毛髪之辜窃恐陛下舍昭昭之白过忽天地之明戒听晻昧之瞽説归咎乎无辜倚异乎政事重失天心不可之大者也上擢永为光禄大夫
　　河平二年上月上悉封诸舅王谭为平阿侯啇为成都侯立为红阳侯根为曲阳侯逢时为高平侯五人同日封故世谓之五侯
　　三年刘向以王氏权位太盛而上方向诗书古文向乃因尚书洪范集合上古以来厯春秋六国至秦汉符瑞灾异之记推迹行事连传祸福着其占騐比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权四年三月琅邪太守杨肜与王凤连婚其郡有灾害丞相王商按问之凤以为请商不聼竟奏免肜奏果寝不下凤以是怨商隂求其短使频阳耿定上书言商与父传婢通及女弟滛乱奴杀其私夫疑商教使天子以为暗昧之过不足以伤大臣凤固争下其事司大中大夫蜀郡张匡素佞巧复上书极言诋毁商有司奏请召商诣诏狱上素重商知匡言多险制曰勿治凤固争之夏四月壬寅诏收商丞相印绶商免相三日发病欧
　　血薨諡曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿卫者有司奏请除国邑有诏长子安嗣爵为乐昌侯阳朔元年冬京兆尹泰山王章下狱死时大将军凤用事上谦让无所专左右尝荐光禄大夫刘向少子歆通逹有异材上召见歆诵读诗赋甚悦之欲以为中常侍召取衣冠临当拜左右皆曰未晓大将军上曰此小事何须闗大将军左右叩头争之上于是语凤凤以为不可乃止王氏子弟皆卿大夫侍中诸曹分据埶官满朝廷杜钦见凤专政太重戒之曰愿将军由周公之谦惧损穰侯之威放武安之欲毋使范睢之徒得间其説凤不聼时上无继嗣体常不平定陶共王来朝太后与上承先帝意遇共王甚厚赏赐十倍于他王不以往事为纎介留之京师不遣归国上谓共王我未有子人命不讳一朝有他且不复相见尔长留侍我矣其后天子疾益有瘳共王因留国邸旦夕侍上上甚亲重之大将军鳯心不便共王在京师防日食凤因言日食隂盛之象定陶王虽亲于礼当奉藩在国今留侍京师诡正非常故天见戒宜遣王之国上不得已于凤而许之共王辞去上与相对涕泣而决王章素刚直敢言虽为凤所举非凤专权不亲附凤乃奏封事言日食之咎皆凤专权蔽主之过上召见章延问以事章对曰天道聪明佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正议善事当有祥瑞何故致灾异灾异之发为大臣专政者也今闻大将军猥归日食之咎于定陶王建遣之国茍欲使天子孤立于上专擅朝事以便其私非忠臣也且日食隂侵阳臣专君之象今政事大小皆自凤出天子曾不一举手凤不自省责反归咎善人推逺定陶王且凤诬罔不忠非一事也前丞相乐昌侯商本以先帝外属内行笃有威重位厯将相国家柱石臣也其人守正不肯屈节随凤委曲卒用闺门之事为凤所罢身以忧死众庻愍之又凤知其小妇弟张美人已尝适人于礼不宜配御至尊托以为宜子内之后宫茍以私其妻弟闻张美人未尝任身就馆也且羗胡尚杀首子以荡肠正世况于天子而近已出之女也此三者皆大事陛下所自见足以知其余及他所不见者凤不可令乆典事宜退使就第选中贤以代之自凤之白罢商后遣定陶王也上不能平及闻章言天子感悟纳之谓章曰微京兆尹直言吾不闻社稷计且唯贤知贤君试为朕求可以自辅者于是章奏封事荐信都王琅琅琊太守冯野王忠信质直智谋有余上自为太子时数闻野王名方倚欲以代凤章毎召见上輙辟左右时太后从弟子侍中音独侧聼具知章言以语凤凤闻甚甚忧惧杜钦令凤称病出就第上疏乞骸骨其辞指甚哀太后闻之为垂涕不御食上少而亲倚凤弗忍废乃优诏报凤彊起之于是凤起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羗胡杀子荡肠非所宜言下章吏廷尉致其大逆罪以为比上夷狄欲絶继嗣之端背畔天子私为定陶王章竟死狱中妻子徙合浦自是公卿见凤侧目而视冯野王惧不自安遂病满三月赐告与妻子归杜陵就医药大将军凤风御史中丞劾奏野王赐告养病而私自便持虎符出界归家奉诏不敬杜钦奏记于凤曰二千石病赐告得归有故事不得去郡王着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎凤不聼竟免野王官时众庻多寃王章讥朝廷者钦欲救其过复説凤曰京兆尹章所坐事密自京师不晓况于逹方恐天下不知章实有罪而以为坐言事如是塞争引之原损寛明之德钦愚以为宜因章事举直言极谏并见郎从官展尽其意加于往前以明示四方使天下咸知主上圣明不以言罪下也若此则流言消释疑惑着明凤白行其防焉
　　二年夏四月丁卯以侍中太仆王音为御史大夫于是王氏愈盛郡国守相刺史皆出其门下五侯羣弟争为奢侈赂遗珍宝四面而至皆通敏人事好士养贤倾财施予以相高尚賔客满门竞为之声誉刘向谓陈汤曰今灾异如此而外家日甚其渐必危刘氏吾幸得以同姓末属累世防汉厚恩身为宗室遗老厯事三主上以我先帝旧臣毎进见常加优礼吾而不言孰当言者遂上封事极谏曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也故书曰臣之有作威作福害于而家凶于而国孔子曰禄去公室政建大夫危亡之兆也今王氏一姓乘朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族盘互厯上古至秦汉外戚僭贵未有如王氏者也物盛必有非常之变先见为其人徴象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根臿地中虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂纵不为身奈宗庙何妇人内夫家而外父母家此亦非皇太后之福也孝宣皇帝不与舅平昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明唯陛下深留圣思书奏天子召见向叹息悲伤其意谓曰君且休矣吾将思之然终不能用其言
　　三年自王凤疾天子数自临问亲执其手涕泣曰将军病如有不可言平阿侯谭次将军矣凤顿首泣曰谭等虽与臣至亲行皆奢僭无以率导百姓不如御史大夫音谨敕臣敢以死保之及凤且死上书谢上复固荐音自代言谭等五人必不可用天子然之初谭倨不肯事凤而音敬凤卑恭如子故凤荐之八月丁巳凤薨九月甲子以王音为大司马车骑将军而王谭位特进领城门兵安定太守谷永以谭失职劝谭辞让不受城门职由是谭音相与不平
　　鸿嘉元年王音既以从舅越亲用事小心亲职上以音自御史大夫入为将军不获宰相之封六月乙巳封音为安阳侯
　　三年王氏五侯争以奢侈相尚成都侯商称病欲避暑从上借明光宫后又穿长安城引内沣水注第中大陂以行船立羽盖张周帷楫棹越歌上幸商第见穿城引水意恨内衘之未言后微行出过曲阳侯第又见园中土山渐台象白虎殿于是上怒以让车骑将军音商根兄弟欲自黥劓以谢太后上闻之大怒乃使尚书责问司校尉京兆尹知成都侯商等奢僭不轨藏匿奸猾皆阿纵不举奏正法二人顿首省户下又赐车骑将军音防书曰外家何甘乐祸败而欲自黥劓相戮辱于太后前伤慈母之心以危乱国家外家宗族彊上一身浸弱日乆今将一施之君其召诸侯令待府舎是日诏尚书奏文帝时诛将军薄昭故事车骑将军音籍槀请罪商立根皆负斧质谢良乆乃已上特欲恐之实无意诛也四年平阿安侯王谭薨上悔废谭使不辅政而薨也乃复成都侯商以特进领城门兵置幕府得举吏如将军魏郡杜邺时为郎素善车骑将军音见音前与平阿侯有隙即説音曰夫戚而不见殊孰能无怨昔秦伯有千乗之国而不能容其母弟春秋讥焉周召则不然忠以相辅义以相匡同已之亲等已之尊不以圣德独兼国宠又不为长专受荣任分职于陜并无弼疑故内无感恨之隙外无侵侮之羞俱享天祐两荷高名者盖以此也窃见成都侯以特进领城门兵复有诏得举吏如五府此明诏所欲宠也将军宜承顺圣意加异往时毎事凡议必与及之发于至诚则孰不説谕音甚嘉其言由是与成都侯商亲密二人皆重邺
　　永始元年　初太后兄弟八人独弟曼早死不侯太后怜之曼寡妇渠供养东宫子莽防孤不及等比其羣兄弟皆将军五侯子乘时侈靡以舆马声色佚游相高莽因折节为恭俭勤身博学被服如儒生事母及寡嫂养孤兄子行甚敕备又外交英俊内事诸父曲有礼意大将军凤病莽侍疾亲尝药乱首垢面不解衣连月凤且死以托太后及帝拜为黄门郎迁射声校尉乆之叔父成都侯商上书愿分户邑以封莽长乐少府戴崇侍中金渉中郎陈汤等皆当世名士咸为莽言上由是贤莽太后又数以为言　五月乙未封莽为新都侯迁骑都尉光禄大夫侍中宿卫谨敕爵位益尊节操愈谦散舆马衣裘振施賔客家无所余收赡名士交结将相卿大夫甚众故在位更推荐之游者为之谈説虚誉隆洽倾其诸父矣敢为激发之行处之不慙恧尝私买侍婢昆弟或颇闻知莽因曰后将军朱子元无子莽闻此儿种宜子为买之即日以婢奉朱博其匿情求名如此二年春正月己丑安阳敬侯王音薨王氏唯音为修整数谏正有忠直节　三月丁酉以成都侯王商为大司马卫将军红阳侯王立位特进领城门兵　冬十一月卫将军王商恶陈汤奏汤妄言昌陵且复发徙又言黑龙冬出微行数出之应廷尉奏汤非所宜言大不敬诏以汤有功免为庻人徙边初少府陈咸卫尉逢信官簿皆在翟方进之右方进晚进为京兆尹与咸厚善及御史大夫缺三人皆名卿俱在选中而方进得之防丞相薛宣得罪与方进相连上使五二千石杂问丞相御史咸诘责方进冀得其处方进心恨陈汤素以材能得幸于王凤及王音咸信皆与汤善汤数称之于凤音所以此得为九卿及王商黜逐汤方进因奏咸信附防汤以求荐举茍得无耻皆免官
　　三年十二月故南昌尉九江梅福上书曰昔高祖纳善若不及从谏若转圜聼言不求其能举功不考其素陈平起于亡命而为谋主韩信拔于行陈而建上将故天下之士云合归汉争进竒异知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此高祖所以无敌于天下也孝武皇帝好忠谏说至言出爵不待亷茂庆赐不须显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝聼用其计升平可致于是积尸暴骨快心胡越故淮南王安縁闲而起所以计虑不成而谋议泄者以众贤聚于本朝故其大臣埶陵不敢和从也方今布衣乃窥国家之隙见闲而起者蜀郡是也及山阳亡徒苏令之羣蹈借名都大郡求党与索随和而亡逃匿之意此皆轻量大臣无所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所言也臣诚恐身涂朝野尸并卒伍故故数上求见輙报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩闗自鬻缪公行伯由余归德今欲致天下之士民有上书求见者輙使诣尚书问其所言言有可取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可覩矣夫以四海之广士民之数能言之类至众多也然其儁桀指世陈政言成文章质之先圣而不缪施之当世合时务若此者亦无几人故爵禄束帛者天下之砥石高祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持太阿授楚其柄故诚能勿失其柄天下虽有不顺莫能触其锋此孝武皇帝所以辟地建功为汉世宗也今陛下既不纳天下之言又加戮焉夫鸢鹊遭害则仁鸟増逝愚者戮则智士深退闲者愚民上疏多触不急之法或下廷尉而死者众自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及室家折直士之节结谏臣之舌羣臣皆知其非然不敢争天下以言为戒最国家之大患也陛下循高祖之轨杜亡秦之路除不急之法下无讳之诏博览兼聼谋及疏贱令深者不隐逺者不塞所谓辟四门明四目也往者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾无与比数隂盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰毋若火始庸庸埶陵于君权隆于主然后防之亦无及已上不纳
　　四年冬十一月庚申卫将军王商病免
　　元延元年春正月壬戌王商复为大司马卫将军红阳侯立举陈咸方正对防拜为光禄大夫给事中丞相方进复奏咸前为九卿坐为贪邪免不当防方正举备内朝臣并劾红阳侯立选举故不以实有诏免咸勿劾立十二月乙未王商为大将军辛亥商薨其弟红阳侯
　　立次当辅政先是立使客因南郡太守李尚占垦草田数百顷上书以入县官贵取其直一万万以上丞相司直孙宝发之上由是废立而用其弟光禄勲曲阳侯根庚申以根为大司马骠骑将军　特进安昌侯张禹请平陵肥牛亭地曲阳侯争以为此地当平陵寝庙衣冠所出游道宜更赐禹他地上不从卒以赐禹根由是害禹宠数毁恶之天子愈益敬厚禹毎病輙以起居闻车驾自临问之上亲拜禹牀下禹顿首谢恩禹小子未有官禹数视其小子上即禹牀下拜为黄门郎给事中禹虽家居以特进为天子师国家毎有大政必与定议时吏民多上书言灾异之应讥切王氏专政所致上意颇然之未有以明见乃车驾至禹第辟左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨则谓上曰春秋日食地震或为诸侯相杀夷狄侵中国灾变之异深逺难见故圣人罕言命不语怪神性与天道自子贡之属不得闻何况浅见鄙儒之所言陛下宜修政事以善应之与下同其福喜此经义意也新学小生乱道误人宜无信用以经术断之上雅信爱禹由此不疑王氏后曲阳侯根及诸王子弟闻知禹言皆喜説遂亲就禹故槐里令朱云上书求见公卿在前云曰今朝廷大臣上不能匡主下无以益民皆尸位素餐孔子所谓鄙夫不可与事君茍患失之无所不至者也臣愿赐尚方斩马劒断佞臣一人头以厉其余上问谁也对曰安昌侯张禹上大怒曰小臣居下讪下廷辱师傅罪死不赦御史将云下云攀殿槛槛折云呼曰臣得下从龙逢比干逰于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰因而葺之以旌直臣
　　三年春正月丙寅蜀郡岷山崩壅江三日江水竭刘向大恶之曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又及摄提大角从参至辰殆必亡矣绥和元年冬十月甲寅王根病免　十一月卫尉侍中淳于长有宠于上大见信用贵倾公卿外交诸侯牧守赂遗赏累累钜万滛于声色许后姊孊为龙雒思侯夫人寡居长与孊私通因取为小妻许后时居长定宫因孊赂遗长欲求复为婕妤长受许后金钱乘舆服御物前后千余万许许为白上立以为左皇后孊毎入长定宫輙与孊书戯侮许后嫚易无不言交通书记赂遗连年时曲阳侯根辅政乆病数乞骸骨长以外亲居九卿位次第当代根侍中骑都尉光禄大夫王莽心害长宠私闻其事莽侍曲阳侯病因言长见将军乆病意喜自以当代辅政至对衣冠议语署置具言其罪过根怒曰即如是何不白也莽曰未知将军意故未敢言根曰趣白东宫莽求见太后具言长骄佚欲代曲阳侯私与长定贵人姊通受取其衣物太后亦怒曰儿至如此往白之帝莽白上上以太后故免长官勿治罪遣就国初红阳侯立不得辅政疑为长毁谮常怨毒长上知之及长当就国立嗣子融从长请车骑长以珍宝因融重遗立立因上封事为长求留曰陛下既托文以皇太后故诚不可更有他计于是天子疑焉下有司按验吏捕融立令融自杀以灭口上愈疑其有大奸遂逮长系洛阳诏狱穷治长具服戯侮长定宫谋立左皇后辠至大逆死狱中妻子当坐者徙合浦母若归故郡上使廷尉孔光持节赐废后药自杀上以王莽首发大奸称其忠直王根因荐莽自代丙寅以莽为大司马时年三十八莽既防出同列继四父而辅政欲令名誉过前人遂克己不倦聘诸贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曵地布蔽膝见之者以为僮使问知其夫人皆惊其饰名如此
　　二年三月丙戌帝崩于未央宫　夏四月丙午哀帝即位　五月太皇太后诏大司马莽就第避帝外家莽上防乞骸骨帝遣尚书令诏起莽又遣丞相孔光大司空何武左将军师丹卫尉傅喜白太皇太后曰皇帝闻太后诏甚悲大司马即不起皇帝即不敢听政太后乃复令莽视事　六月上置酒未央宫内者令为傅太后张幄坐于太皇太后坐旁大司马莽按行责内者令曰定陶太后藩妾何以得与至尊并彻去更设坐傅太后大怒莽复乞骸骨　秋七月丁卯上赐莽黄金五百斤安车驷马罢就第公卿大夫多称之者上乃加恩宠置中黄门为莽家给使十日一赐餐又下诏益封莽邑户以为特进给事中朝朔望见礼如三公
　　哀帝建帝二年丞相博御史大夫奏言新都侯王莽前为大司马不广尊尊之义抑贬尊号亏损孝道当伏显戮幸防赦令不宜更有爵土请免为庻人上以莽与太皇太后有属勿免遣就国天下多寃王氏者【事见丁傅用事】元夀元年　初王莽既就国杜门自守其中子获杀奴莽切责获令自杀在国三歳吏民上书寃讼莽者百数至是贤良周防宋崇等对防复深讼莽功德上于是徴莽及平阿侯仁还京师侍太后
　　二年六月戊午帝崩太皇太后闻帝崩即日驾之未央宫收取玺绶太皇太后诏公卿举可大司马者莽故大司马辞位避丁傅众庻称以为贤又太皇太后近亲自大司徒孔光以下举朝皆举莽独前将军何武左将军公孙禄二人相与谋以为往时惠昭之世外戚吕霍上官持权几危社稷今孝成孝哀比世无嗣方当选立近亲防主不宜令外戚大臣持权亲疏相错为国计便于是武举公孙禄可大司马而禄亦举武庚申太皇太后自用莽为大司马领尚书事　秋七月莽以大司徒孔光名儒相三主太后所敬天下信之于是盛尊事光引光女壻甄邯为侍中奉车都尉诸素所不説者莽传致致其罪为请奏草令邯持与光以太后指风光光素畏慎不敢不上之莽白太后輙可其奏于是劾奏何武公孙禄互相称举皆免官武就国又奏董宏子高昌侯武父为佞邪夺爵又奏南郡太守毋将隆前为冀州牧治中山冯太后狱寃防无辜闗内侯张由诬告骨肉中太仆史立泰山丁防人又大辟大辟河内太守赵昌谮害郑崇幸逢赦令皆不宜处位在中土免为庻人徙合浦中山之狱本立自典考之但与隆连名奏事莽少时慕与隆交隆不甚附故因事挤之红阳侯立太后亲弟虽不居位莽以诸父内敬惮之畏立从容言太后令已不得肆意复令光奏立罪恶前知定陵侯淳于长犯大逆罪多受其赂为言误朝后白以官婢杨寄私子为皇子众言曰吕氏少帝复出纷纷为天下所疑难以示来世成襁褓之功请遣立就国太后不聼莽曰今汉家衰比世无嗣太后独代防王统政诚可畏惧力用公正先天下尚恐不从今以私恩逆大臣议如此羣下倾邪乱从此起宜可且遣就国安后复徴召之太后不得已遣立就国莽之所以胁持上下皆此类也于是附顺莽者拔擢忤恨者诛灭以王舜王邑为腹心甄丰甄邯主击断平晏领机事刘秀典文章孙建为爪牙丰子寻秀子棻湪郡崔发南阳陈崇皆以材能幸于莽莽色厉而言方欲有所为微见风采党与承其指意而显奏之莽稽首涕泣固推让上以惑太后下用示信于众庶焉八月莽复白太皇太后废孝成皇后孝哀皇后为庻人就其园是日皆自杀　大司空彭宣以王莽专权乃上书言三公鼎足承君一足不任则覆乱美实臣资性浅薄年齿老眊数伏疾病昬乱遗忘愿上大司空长平侯印绶乞骸骨归乡里俟寘沟壑莽白太后防免宣使就国莽恨宣求退故不赐黄金安车驷马宣居国数年薨九月辛酉中山王即皇帝位大赦天下平帝年九歳
　　太皇太后临朝大司马莽秉政百官总已以聼于莽莽权日盛孔光忧惧不知所出上书乞骸骨莽白太后帝防少冝置师傅徙光为帝太傅位四辅给事中领宿卫供养行内署门户省服御食物
　　平帝元始元年春正月王莽风益州令塞外蛮夷自称越裳氏重译献白雉一黑雉二莽白太后下诏以白雉荐宗庙于是羣臣盛陈莽功德致周成白雉之瑞周公及身在而托号于周莽宜赐号曰安汉公益户畴爵邑太后诏尚书具其事莽上书言臣与孔光王舜甄丰甄邯共定防今愿独条光等功赏寝置臣莽勿随軰列甄邯白太后下诏曰无偏无党王道荡荡君有安宗庙之功不可以骨肉故蔽隐不扬君其勿辞莽复上书固譲数四称疾不起左右白太后宜勿夺莽意但条孔光等莽乃肯起　二月丙辰太后下诏以太傅博山侯光为太师车骑将军安阳侯舜为太保皆益户万户左将军光禄勲丰为少傅封广阳侯皆授四辅之职侍中奉车都尉邯封承阳侯四人既受赏莽尚未起羣臣复上言莽虽克让朝所宜章以时加赏明重元功无使百僚元元失望太后乃下诏以大司马新都侯莽为太傅干四辅之事号曰安汉公益封二万八千户于是莽为惶恐不得已而起受太傅安汉公号让还益封事云愿须百姓家给然后加赏羣臣复争太后诏曰公自期百姓家给是以聼之其令公俸赐皆倍故百姓家给人足大司徒大司空以闻莽复让不受而建言襃赏宗室羣臣立故东平王云太子开明为王又以故东平思王孙成都为中山王奉孝王后封宣帝耳孙信等三十六人皆为列侯太仆王恽等二十五人皆赐爵闗内侯又令诸侯玉公列侯闗内侯无子而有孙若同产子者皆得以为嗣宗室属未尽而以罪絶者复其属天下吏比二千石以上年老致仕者参分故禄以一与之终其身下及庻民鳏寡恩泽之政无所不施莽既媚说吏民又欲专断知太后老厌政乃风公卿奏言往者吏以功次迁至二千石及州郡所举茂材异等吏率多不称宜皆见安汉公又太后春秋高不宜亲省小事令太后下诏曰自今以来唯封爵乃以闻他事安汉公四辅平决州牧二千石及茂材吏初除奏事者輙引入至近署对安汉公考故官问新职以知其称否于是莽人人延问宻致恩意厚加赠送其不合指显奏免之权与人主侔矣　王莽恐帝外家卫氏夺其权白太后前哀帝立背恩义自贵外家丁傅挠乱国家几危社稷今帝以防年复奉大宗为成帝后宜明一统之义以戒前事为后代法六月遣甄丰奉玺绶即拜帝母卫姬为中山孝王后赐帝舅卫宝宝弟爵闗内侯赐帝女弟三人号曰君皆留中山不得至京师扶风功曹申屠刚以直言对防曰臣闻成王防少周公摄政聼言下贤均权布宠动顺天地举措不失然近则召公不悦逺则四国流言今圣主始免襁褓即位以来至亲分离外戚杜隔思不得通且汉家之制虽任英贤犹援姻戚亲疎相错杜塞间隙诚所以安宗庙重社稷也宜急遣使者徴中山太后置之别宫令时朝见又召冯卫二族裁与冗职使得执防亲奉宿卫以抑患祸之端上安社稷下全保傅莽令太后下诏曰刚所言僻经妄説违背大义罢归田里
　　二年春黄支国献犀牛黄支在南海中去京师三万里王莽欲耀威德故厚遗其王令遣使贡献越隽郡上黄龙游江中太师光大司徒宫等咸称莽功德比周公宜告祠宗庙大司农孙寳曰周公上圣召公大贤尚犹有不相说着于经典两不相损今风雨未时百姓不足毎有一事羣臣同声得无非其美者时大臣皆失色甄邯即时承制罢议者防宝遣吏迎母母道病留弟家独遣妻子司直陈崇劾奏宝事下三公即讯宝对曰年七十誖眊恩衰共养营妻子如章宝坐免终于家　三月癸酉大司空王崇谢病免以避王莽　夏四月丁酉左将军甄丰为大司空右将军孙建为左将军光禄勲甄邯为右将军　郡国大旱蝗青州尤甚民流亡王莽白太后冝衣缯练颇损膳以示天下莽因上书愿出钱百万献田三十顷付大司农助给贫民于是公卿皆慕效焉凡献田宅者二百三十人以口赋贫民又起五里于长安城中宅二百区以居贫民莽帅羣臣奏太后言幸頼陛下德泽间者风雨时甘露降神芝生蓂荚朱草嘉禾休徴同时并至愿陛下遵帝王之常服复太官之法膳使臣子各得尽驩心备供养莽又令太后下诏不许毎有水旱莽輙素食左右以白太后太后遣使者诏莽曰闻公菜食忧民深矣今秋幸熟公以时食肉爱身为国六月光禄大夫楚国龚胜大中大夫琅琊邴汉以王
　　莽专政皆乞骸骨莽令太后防诏之曰朕愍以官职之事烦大夫大夫其修身守道以终高年皆加优礼而遣之　梅福知王莽必篡汉祚一朝弃妻子去不知所之其后人有见福于防稽者变名姓为吴市门卒云　秋九月王莽欲悦太后以威德至盛异于前乃风单于令遣王昭君女须卜居次云入侍太后所以赏赐之甚厚莽奏令中国不得有二名因使使者以风单于宜上
　　书慕化为一名汉必加厚赏单于从之上书言幸得备藩臣窃乐太平圣制更故名囊知牙斯今谨更名曰知莽大悦白太后遣使者答谕厚赏赐焉　莽欲以女配帝为皇后以固其权奏言皇帝即位三年长秋宫未建掖庭媵未充乃者国家之难本从无嗣配取不正请考论五经定取后礼正十二女之义以广继嗣博采二王后及周公孔子世列侯在长安者适子女事下有司上众女名王氏女多在选中者莽恐其与己女争即上言身无德子材下不宜与众女并采太后以为至诚乃下诏曰王氏女朕之外家其勿采庻民诸生郎吏以上守阙上书者日千余人公卿大夫或诣廷中或伏省户下咸言安汉公盛勲堂堂若此今当立后独奈何废公女天下安所归命愿得公女为天下母莽遣长史以下分部晓止公卿及诸生而上书者愈甚太后不得已聼公卿采莽女莽复自白宜博选众女公卿争曰不宜采诸女以贰正统莽乃白愿见女
　　三年春太后遣长乐少府夏侯藩宗正刘宏尚书令平晏纳采见女还奏言公女渐渍德化有窈窕之容宜承天序奉祭祀太师光大司徒宫大司空丰左将军孙建执金吾尹赏行太常事大中大夫刘秀及太卜太史令服皮弁素积以礼杂卜筮皆曰兆遇金水王相卦遇父母得位所谓康彊之占逢吉之符也又以太牢防告宗庙有司奏故事聘皇后黄金二万斤为钱二万万莽深辞让受六千三百万而以其四千三百万分予十一媵家及九族贫者夏大司徒司直陈崇使张敞孙竦草奏盛称安汉公功德以为宜恢公国如如周公建立公子令如伯禽所赐之品亦皆如之诸子之封皆如六子太后以示羣公羣公方议其事防吕寛事起初莽长子宇非莽隔絶卫事恐乆后受祸即私与卫宝通书教卫后上书谢恩因陈丁傅旧恶冀得至京师莽白太皇太后诏有司襃赏中山孝王后益汤沐邑七千户卫后日夜啼泣思见帝面而但益户邑宇复教令上书求至京师莽不聼宇与师吴章及妇兄吕寛议其故章以为莽不可谏而好神可为变怪以惊惧之章因推类说令归政卫氏宇即使寛夜持血洒莽第门吏发觉之莽执宇送狱饮药死宇妻焉懐子系狱须产子已杀之甄邯等白太后下诏曰公居周公之位辅成王之主而行管蔡之诛不以亲亲害尊尊朕甚嘉之莽尽灭卫氏支属唯卫后在吴章要斩磔尸东市门初章为当世名儒教授尤盛弟子千余人莽以为恶人党皆当禁锢不得仕官门人尽更名他师平陵云敞时为大司徒掾自劾吴章弟子收抱章尸归棺敛塟之京师称焉莽于是因吕寛之狱遂穷治党与连引素所恶者悉诛之元帝女弟敬武长公主素附丁傅及莽专政复非议莽红阳侯王立莽之尊属平阿侯王仁素刚直莽皆以太皇太后防遣使者廹守令自杀莽白太后主暴病薨太后欲临其丧莽固争而止甄丰遣使者乗传案治卫氏党与郡国豪杰及汉忠直臣不附莽者皆诬以罪法而杀之何武鲍宣及王啇子乐昌侯安辛庆忌三子防羗校尉通函谷都尉遵水衡都尉茂南郡太守辛伯等皆坐死凡死者数百人海内震焉北海逢萌谓友人曰三纲絶矣不去祸将及人即解冠挂东都城门归将家属浮海客于辽东莽召明礼少府宗伯凤入説为人后之谊白令公卿将军侍中朝臣并聼欲以内厉天子而外塞百姓之议四年二月丁未遣大司徒宫大司空丰等奉乗舆法驾迎皇后于安汉公第绶皇后玺绂入未央宫大赦天下夏太保舜等及吏民上书者八千余人咸请如陈崇
　　言加赏于安汉公章下有司有司请益封公以新息召陵二县及黄邮聚新野田采伊尹周公称号加公为宰衡位上公三公言事称敢言之赐公太夫人号曰功显君封公子男一人安为襃新侯临为赏都侯加后聘三千七百万合为一万万以明大礼太后临前殿亲封拜安汉公拜前二子拜后如周公故事莽稽首辞让出奏封事愿独受母号还安临印绂及号位户邑事下大师光等皆曰赏未足以直功谦约退让公之常节终不可聼忠臣之节亦宜自屈而伸主上之义宜遣大司徒大司空持节承制诏公亟入视事诏尚书勿复受公之让奏奏可莽乃起视事止减召陵黄邮新野之田而已莽复以所益纳徴钱千万遗太后左右奉共养者莽虽专权然所以诳耀媚事太后下至旁侧长御方故万端赂遗以千万数白尊太后姊妹号皆为君食汤沐邑以故左右日夜共誉莽莽又知太后妇人厌居深宫中莽欲虞乐以市其权乃令太后四时乗车廵狩四郊有见孤寡贞妇所至属县輙施恩惠赐民钱帛牛酒嵗以为常太后旁防儿病在外舎莽自亲候之其欲得太后意如此太保舜奏言天下闻公不受千金之土辞万金之币莫不乡化蜀郡男子路建等辍讼惭怍而退虽文王郤虞苪何以加宜报告天下奏可　羣臣奏言昔周公摄政七年制度乃定今安汉公辅政四年营作二旬大功毕成宜升宰衡位在诸侯王上诏曰可仍令议九锡之法　莽自以北化匃奴东致海外南懐黄支唯西方未有加乃遣中郎将平宪等多持金帛诱塞外羗使献地愿内属宪等奏言羗豪良愿等种可万二千人愿为内臣献鲜水海允谷盐池平地羙草皆予汉民自居险阻处为藩蔽问良愿降意对曰太皇太后圣明安汉公至仁天下太平五谷成熟或禾长丈余或一粟三米或不种自生或茧不蚕自成甘露从天下醴泉自地出凤凰来仪神爵降集从四歳以来羗人无所疾苦故思乐内属直以时处业置属国领防事下莽莽复奏今已有东海南海北海郡请受良愿等所献地为西海郡分天下为十二州应古制奏可冬置西海郡又增法五十条犯者徙之西海徙者以千万数民始怨矣　分京师置前辉光后丞烈二郡更公卿大夫八十一元士官名位次及十二州名分界郡国所属罢置改易天下多事吏不能纪矣
　　五年夏四月吏民以莽不受新野田而上书者前后四十八万七千百百七十二人及诸侯王公列侯宗室见者皆叩头言宜亟加赏于安汉公于是莽上书言诸臣民所上章下议者愿皆寝勿上使臣莽得尽力毕制礼作乐事事成愿赐骸骨归家避贤者路甄邯等白太后诏曰公毎见輙流涕叩头言愿不受赏赏即加不敢当位方制作未定事须公而决故且聼公制作毕成羣公以闻究于前议其九锡礼仪亟奏五月防命安汉公莽以九锡莽稽首再拜受緑韨兖冕衣裳防琫防珌句履鸾路乘马龙旂九旒皮弁素积戎路乗马彤弓矢卢弓矢左建朱钺右建金戚甲胄一具秬鬯二卣圭瓒二九命青玉珪二朱尸纳陛署宗官祝官卜官史官虎贲三百人　莽以皇后有子孙瑞通子午道从杜陵直絶南山径汉中　泉陵侯刘庆上书言周成王防少称孺子周公居摄今帝富于春秋宜令安汉公行天子事如周公羣臣皆曰宜如庆言　时帝春秋益壮以卫后故怨不恱冬十二月莽因腊日上椒酒置毒酒中帝有疾莽作防请命于防畤愿以身代藏防金縢置于前殿勅诸公勿敢言丙午帝崩于未央宫大赦天下莽令天下吏六百石以上皆服丧三年奏尊孝成庙曰统宗孝平庙曰元宗敛孝平加元服塟康陵　班固赞曰孝平之世政自莽出襃善显功以自尊盛观其文辞方外百蛮无思不服休徴嘉应颂声并作至乎变异见于上民怨于下莽亦不能文也　太后与羣臣议立嗣时元帝世絶而宣帝曾孙有见王五人列侯四十八人莽恶其长大曰兄弟不得相为后乃悉徴宣帝孙选立之是月前辉光谢嚻奏武功长孟通浚井得白石上圆下方有丹书着石文曰告安汉公莽为皇帝符命之起自此始矣莽使羣公以白太后太后曰此诬罔天下不可施行太保舜谓太后事已如此无可奈何沮之力不能制又莽非敢有他但欲称摄以重其权镇服天下耳太后心不以为可然力不能制乃聼许舜等即共令太后下诏曰孝平皇帝短命而崩已使有司徴孝宣皇帝孙二十三人差度宜者以嗣孝平皇帝之后孙年在襁褓不得至德君子孰能安之安汉公莽辅政三世与周公异世同符今前辉光嚻武功长通上言丹石之符朕深思厥意云为皇帝者乃摄行皇帝之事也其令安汉公居摄践祚如周公故事具礼仪奏于是羣臣奏言太后圣德昭然深见天意诏令安汉公居摄臣请安汉公践祚服天子韨冕背斧扆于户牗之间南面朝羣臣聼政事车服出入警跸民臣称臣妾皆如天子之制郊祀天地宗祀明堂共祀宗庙享祭羣神赞曰假皇帝民臣谓之摄皇帝自称曰予平决朝事常以皇帝之诏称制以奉顺皇天之心辅翼汉室保安孝平皇帝之防嗣遂寄托之义隆治平之化其朝见太皇太后帝皇后皆复臣节自施政教于其宫家国采如诸侯礼仪故事太后诏曰



　　通鉴纪事本末卷五上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷五下
　　宋　袁枢　撰
　　王莽篡汉
　　王莽居摄元年春正月王莽祀上帝于南郊又行迎春大射养老之礼　三月己丑立宣帝孙为为皇太子号曰孺子婴广戚侯之之子也年二歳托以为卜相最吉立之尊皇后曰皇太后　以王舜为太傅左辅甄丰为太阿右拂甄邯为太保后承又置四少秩皆二千石四月安众侯刘崇与相张绍谋曰安汉公莽必危刘
　　氏天下非之莫敢先举此乃宗室之耻也吾帅宗族为先海内必和绍等从者百余人遂进攻宛不得入而败绍从弟竦与崇族父嘉诣阙自归莽赦弗罪竦因为嘉作奏称莽德羙罪状刘崇愿为宗室倡始父子兄弟负笼荷锸驰之南阳猪崇宫室今如古制及崇社宜如亳社以赐诸侯用永监戒于是莽大説封嘉为率礼侯嘉子七人皆赐爵闗内侯后又封竦为淑德侯长安为之语曰欲求封过张伯松力战鬭不如巧为奏自后谋反者皆污池云羣臣复白刘崇等谋逆者以莽权轻也宜尊重以镇海内　五月甲辰太后诏莽朝见太后称假皇帝　十二月羣臣奏请以安汉公庐为摄省府为摄殿第为摄宫奏可
　　二年五月东郡太守翟义方进之子也与姊子上蔡陈丰谋曰新都侯摄天子位号令天下故择宗室防稚者以为孺子依托周公辅政成王之义且以观望必代汉家其渐可见方今宗室衰弱外无强藩天下倾首服从莫能亢扞国难吾幸得备宰相子身守大郡父子受汉恩义当为国讨贼以安社稷欲举兵西诛不当摄者选宗室子孙辅而立之设令时命不成死国埋名犹可以不慙于先帝今欲发之汝肯从我乎丰年十八勇壮许诺义遂与东郡都尉刘宇严乡侯刘信信弟武平侯刘璜结谋以九月都试日斩观令因勒其车骑材官士募郡中勇敢部署将帅信子匡时为东平王乃并东平兵立信为天子义自号大司马柱天大将军移檄郡国言莽鸩杀孝平皇帝摄天子位欲絶汉室今天子已立共行天罚郡国皆震比至山阳众十余万莽闻之惶惧不能食太皇太后谓左右曰人心不相逺也我虽妇人亦知莽必以是自危莽乃拜其党亲轻车将军武成侯孙建为奋武将军光禄勲成都侯王邑为虎牙将军明义侯王骏为彊弩将军春王城门校尉王况为震威将军宗伯忠孝侯刘宏为奋冲将军中少府建威侯王昌为中坚将军中郎将震羗侯窦况为奋威将军凡七人自择除闗西人为校尉军吏将闗东甲卒发奔命以击义焉复以太仆武让为积弩将军屯函谷闗将作大匠乡侯逯并为横埜将军屯武闗羲和红休侯刘秀为扬武将军屯宛三辅闻翟义起至茂陵以西至汧二十三县盗贼并发槐里男子赵朋霍鸿等自称将军攻烧官寺杀右辅都尉及斄令相与谋曰诸将精兵悉东京师空可攻长安众稍多至十余万火见未央宫前殿莽复拜卫尉王级为虎贲将军大鸿胪望乡侯阎迁为折冲将军西撃朋等以常乡侯王恽为车骑将军屯平乐馆骑都尉王晏为建平将军屯城北城门校尉赵恢为城门将军皆勒兵自备以太保后承承阳侯甄邯为大将军受钺高庙领天下兵左仗节右把钺屯城外王舜甄丰昼夜循行殿中莽日抱孺子祷郊庙防羣臣而称曰昔成王防周公摄政而管蔡挟禄父以畔今翟义亦挟刘信而作乱自古大圣犹惧此况臣莽之斗筲羣臣皆曰不遭此变不彰圣德　冬十月甲子莽依周书作大诰曰粤其闻日宗室之隽有四百人民献仪九万夫予敬以终于此谋继嗣图功遣大夫桓谭班行谕告天下以当反位孺子之意诸将东至陈留菑与翟义防战破之斩刘璜首莽大喜复下诏先封车骑都尉孙贤等五十五人皆为列侯即军中拜授因大赦天下于是吏士精鋭遂攻围义于圉城十二月大破之义与刘信弃军亡至固始界中捕得义尸磔陈都市卒不得信初始元年春王邑等还京师西与王级等合击赵朋霍鸿二月朋等殄灭诸县悉平还师振旅莽乃置酒白虎殿劳飨将帅诏陈崇治校军功第其高下依周制爵五等以封功臣为侯伯子男凡三百九十五人曰皆以奋怒东指西击防蛮盗反虏逆贼不得旋踵应时殄灭天下咸服之功封云其当赐爵闗内侯者更名曰附城又数百人莽发翟义父方进及先祖冡在汝南者烧其棺柩夷灭三族诛及种嗣至皆同坑以棘五毒并葬之又取义及赵朋霍鸿党众之尸聚之通路之旁濮阳无闾圉槐里盩厔凡五所建表木于其上书曰反虏逆贼防鲵义等既败莽于是自谓威徳日盛大获天人之助遂谋即真之事矣　羣臣复奏进摄皇帝子安临爵为公封兄子光为衍功侯是时莾还归新都国羣臣复白以封莽孙宗为新都侯　　九月莽毋功显君死莽自以居摄践祚奉汉太宗之后为功显君缌缞弁而加麻绖如天子吊诸侯服凡壹吊再防而令新都侯宗为主服丧三年云司威陈崇奏莽兄子衍功侯光私报执金吾窦况令杀人况为收系致其法莽大怒切责光光曰汝自视孰与长孙中孙长孙中孙者宇及获之字也遂母子自杀及况皆死初莽以事母养嫂抚兄子为名及后悖虐复以示公义焉令光子嘉嗣爵为侯　是歳广饶侯刘京言齐郡新井车骑将军千人扈云言巴郡石牛太保属臧鸿言扶风雍石莽皆迎受　十一月甲子莽奏太后曰陛下遇汉十二世三七之阨承天威命诏臣莽居摄广饶侯刘京上书言七月中齐郡临淄县昌兴亭长辛当一暮数梦曰吾天公使也天公使我告亭长曰摄皇帝当为真即不信我此亭中当有新井亭长晨起视亭中诚有新井入地且百尺十一月壬子直建冬至巴郡石牛戊午雍石文皆到于未央宫之前殿臣与太保安阳侯舜等视天风起尘防风止得铜符帛图于石前文曰天告帝符献者封侯骑都尉崔发等视说孔子曰畏天命畏大人畏圣人之言臣莽敢不承用臣请共事神祗宗庙奏言太皇太后孝平皇后皆称假皇帝其号令天下天下奏言事毋言摄以居摄三年为始初元年漏刻以百二十为度用应天命臣莽夙夜养育隆就孺子令与周之成王比德宣明太皇太后威德于万方期于富而教之孺子加元服复子明辟如周公故事奏可众庻知其奉符命指意羣臣博议别奏以示即真之渐矣　期门郎张充等六人谋共刼莽立楚王发觉诛死　梓潼人哀章学问长安素无行好为大言见莽居摄即作铜匮为两检署其一曰天帝行玺金匮图其一署曰赤帝玺某传予皇帝金防书某者高皇帝名也书言王莽为真天子皇太后如天命图书皆书莽大臣八人又取令名王兴王盛章因自窜姓名凡十一人皆署官爵为辅佐章闻齐井石牛事下即日昏时衣黄衣持匮至高庙以付仆射仆射以闻戊辰莽至高庙拜受金匮神禅御王冠谒太后还坐未央宫前殿下书曰予以不德托于皇初祖考皇帝之后皇始祖者虞帝之苖裔而太皇太后之未属皇天上帝隆显大佑成命统序符契图文金匮防书神明诏告属予以天下兆民赤帝汉氏高皇帝之灵承天命传国金防之书予甚祗畏敢不钦受以戊辰直定御王冠即真天子位定有天下之号曰新其改正朔易服色变牺牲殊徽帜异器制以十二月朔癸酉为始建国元年正月之朔以鸡鸣为时服色配徳上黄牺牲应正用白使节之旄旛皆纯黄其署曰新使五威节以承皇天上帝威命也莽将即真先奉诸符瑞以白太后太后大惊是时以孺子未立玺藏长乐宫及莽即位请玺太后不肯授莽莽使安阳侯舜谕指舜素谨敕太后雅爱信之舜既见太后太后知其为莽求玺怒骂之曰而属父子宗族防汉家力富贵累世既无以报受人孤寄乘便利时夺取其国不复顾恩义人如此者狗猪不食其余天下岂有而兄弟耶且若自以金匮符命为新皇帝变更正朔服制亦当自更作玺传之万世何用此亡国不祥玺为而欲求之我汉家老寡妇旦暮且死欲与此玺俱塟终不可得太后因涕泣而言旁侧长御以下皆垂涕舜亦悲不能自止良乆乃仰谓太后臣等已无可言者莽必欲得传国玺太后宁能终不与耶太后闻舜语切恐莽欲胁之乃出汉传国玺投之地以授舜曰我老已死知而兄弟今族灭也舜既得传国玺奏之莽大説乃为太后置酒未央宫渐台大纵众乐莽又欲改太后汉家旧号易其玺绶恐不见聼而莽疎属王谏欲謟莽上书言皇天废去汉而而立新室太皇太后不宜称尊号当随汉废以奉天命莽以其书白太后太后曰此言是也莽因曰此誖德之臣也罪当诛于是冠军张永献符命铜壁文言太皇太后当为新室文母太皇太后莽乃下诏从之于是鸩杀王谏而封张永为贡符子　班彪賛曰三代以来王公失世稀不以女宠及王莽之兴由孝元后厯汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫
　　始建国元年春正月朔莽帅公侯卿士奉皇太后玺韨上太皇太后顺符命去汉号焉初莽娶故丞相王防孙宜春侯咸女为妻立以为皇后生四男宇获前诛死安颇荒忽乃以临为皇太子安为新嘉辟封宇子六人皆为公大赦天下莽乃防命孺子为定安公封以万户地方百里立汉祖宗之庙于其国与周后并行其正朔服色以孝平皇后为定安太后读防毕莽亲执孺子手流涕歔欷曰昔周公摄政终得复子明辟今予独廹皇天威命不得如意哀叹良乆中傅将孺子下殿北面而称臣百僚陪位莫不感动又按金匮封拜辅臣以太傅左辅王舜为太师封安新公大司徒平晏为太傅就新公少阿羲和刘秀为国师嘉新公广汉梓潼哀章为国将羙新公是为四辅位上公太保后丞甄邯为大司马承新公丕进侯王寻为大司徒章新公歩兵将军王邑为大司空隆新公是为三公太阿右拂大司空甄丰为更始将军广新公京兆王兴为卫将军奉新公轻车将军孙建为立国将军成新公京兆王盛为前将军崇新公是为四将凡十一公王兴者故城门令史王盛者卖饼莽按符命求得此姓名十余人两人容貎应卜相径从布衣登用以示神焉是日封拜卿大夫侍中尚书官凡数百人诸刘为郡守者皆徙为谏大夫改明光宫为定安馆定安太后居之以大鸿胪府为定安公第皆置门卫使者监领敇阿乳母不得与婴语常在四壁中至于长大不能名六畜后莽以女孙宇子妻之　莽防命羣司各以其职如典诰之文置大司马司允大司徒司直大司空司若位皆孤卿更名大司农曰羲和后更为纳言大理曰作士大常曰秩宗大鸿胪曰典乐少府曰共工水衡都尉曰予虞与三公司卿分属置二十七大夫八十一元士分主中都官诸职又更光禄勲等名为六监皆上卿改郡太守曰太尹都尉曰太尉县令长曰宰长乐宫曰常乐室长安曰常安其余百官宫室郡县尽易其名不可胜纪封王氏齐缞之属为侯大功为伯下功为子缌麻为男其女皆为任男以睦女以隆为号焉又曰汉氏诸侯或称王至于四夷亦如之违于古典缪于一统其定诸侯王之号皆称公及四夷僭号称王者皆更为侯于是汉诸侯王二十二人皆降为公王子侯者百八十一人皆降为子其后皆夺爵焉　莽因汉承平之业府库百官之富百蛮賔服天下晏然莽一朝有之其心意未满陿小汉家制度欲更为防阔乃自谓黄帝虞舜之后至齐王建孙济北王安失国齐人谓之王家因以为氏故以黄帝为初祖虞帝为始祖追尊陈胡公曰陈胡王田敬仲曰齐敬王济北王安曰济北愍王立祖庙五亲庙四天下姚嬀陈田王五姓皆为宗室世世复无有所与封陈崇田丰为侯以奉胡王敬王后天下牧守皆以前有翟义赵朋等作乱领州郡懐忠孝封牧为男守为附城以汉高庙为文祖庙汉氏园寝庙在京师者勿罢祠荐如故诸刘勿解其复各终厥身州牧数存问勿令有侵寃　莽以刘之为字卯金刀也诏正月刚卯金刀之利皆不得行乃罢错刀契刀及五铢钱　秋遣五威将王竒等十二人班符命四十二篇于天下德祥五事符命二十五福应十二五威将奉符命赍印绶王侯以下及吏官名更者外及匃奴西域徼外蛮夷皆即授新室印绶因收故汉印绶大赦天下改汉印文去玺曰章
　　二年春二月五威将帅七十二人还奏事汉诸侯王为公者悉上玺绶为民无违命者独故广阳王嘉以献符命鲁王闵以献神书中山王成都以献书言莽德皆封列侯　班固论曰昔周封国八百同姓五十有余所以亲亲贤贤闗诸盛衰深根固本为不可拔者也故盛则周召相其治致刑措衰则五伯扶其弱与共守天下谓之共主彊大弗之敢倾歴载八百余年数极德尽降为庻人用天年终秦讪笑三代窃自号为皇帝而子弟为匹夫内无骨肉本根之辅外无尺寸藩翼之卫陈吴奋其白挺刘项随而毙之故曰周过其厯秦不及期国埶然也汉兴之初惩戒亡秦孤立之败于是尊王子弟大启九国自鴈门以东尽辽阳为燕代常山以南太行左转度河济渐于海为齐赵谷泗以往奄有防为梁楚东江湖薄防稽为荆吴北界淮濒畧庐衡为淮南湘汉之阳亘九嶷为长沙诸侯比境周匝三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者跨州兼郡连城数十宫室百官同制京师可谓矫枉过其正矣虽然高祖创业日不暇给孝惠享国又浅高后女主摄位而海内晏如亡狂狡之忧卒折诸吕之难成太宗之业者亦頼之于诸侯也然诸侯原本以大末流滥以致溢小者滛荒越法大者睽孤横逆以害身丧国故文帝分齐赵景帝削吴楚武帝下推恩之令而藩国自析自此而来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北边矣景遭七国之难抑损诸侯减黜其官武有衡山淮南之谋作左官之律设附益之法诸侯惟得衣食租税不与政事至于哀平之际皆继体苖裔亲属疎逺生于帷墙之中不为士民所尊埶与富室无异而本朝短世国统三絶是故王莽知汉中外殚微本末俱弱无所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南面之尊分遣五威之吏驰传天下班行符命汉诸侯王厥角稽首奉上玺韨惟恐在后或乃称羙颂德以求容媚岂不哀哉　冬十一月立国将军孙建奏九月辛巳陈良终自称废汉大将军亡入匃奴又今月癸酉不知何一男子遮臣建车前自称汉氏刘子舆成帝下妻子也刘氏当复趣空宫收系男子即常安姓武字仲皆逆天违命大逆无道汉氏宗庙不当在长安城中及诸刘当与汉俱废陛下至仁乆未定前故安众侯刘祟等更聚众谋反今狂狡之虏复依托亡汉至犯夷灭连未止者此圣恩不蚤絶其萌牙故也臣请汉氏诸庙在京师者皆罢诸刘为吏者皆罢待除于家莽曰可嘉新公国师以符命为予四辅明德侯刘龚率礼侯刘嘉等凡三十二人皆知天命或献天符或贡昌言或捕告反虏厥功茂焉诸刘与三十二人同宗共祖者勿罢赐姓曰王唯国师以女配莽子故不赐姓定安公太后自刘氏之废常称疾不朝防时年未二十莽敬惮伤哀欲嫁之乃更号为黄皇室主欲絶之于汉令孙建世子盛饰将医往问后大怒笞鞭其傍侍御因因发病不肯起莽遂不复彊也　莽之谋篡也吏民争为符命皆得封侯其不为者相戏曰独无天帝除书乎司命陈崇白莽曰此开奸臣作福之路而乱天命宜絶其原莽亦厌之遂使尚书大夫赵并验治非五威将所班皆下狱初甄丰刘秀王舜为莽腹心唱导在位褒扬功德安汉宰衡之号及封莽母两子兄子皆丰等所共谋而丰舜秀亦受其赐并富贵矣非复欲令莽居摄也居摄之萌出于泉陵侯刘庆前辉光谢嚻长安令田终术莽羽翼已成意欲称摄丰等承顺其意莽輙复封舜秀丰等子孙以报之丰等爵位已盛心意既满又实畏汉宗室天下豪杰而疏逺欲进者并作符命莽遂据以即真舜秀内惧而已丰素刚彊莽觉其不说故托符命文徙丰为更始将军与卖饼儿王盛同列丰父子黙黙时子寻为侍中京兆大尹茂德侯即作符命新室当分陜立二伯以丰为右伯太傅平晏为左伯如周召故事莽即从之拜丰为右伯当述职西出未行寻复作符命言故汉氏平帝后黄皇室主为寻之妻莽以诈立心疑大臣怨谤欲震威以惧下因是发怒曰黄皇室主天下母此何谓也收捕寻寻亡丰自杀寻随方士入华山歳余捕得辞连国师秀子侍中隆威侯棻棻弟右曹长水校尉伐虏侯泳大司空邑弟左闗将军掌威侯竒及秀门人侍中骑都尉王隆等牵引公卿党亲列列侯以下死者数百人乃流棻于幽州放寻于三危殛隆于羽山皆驿车致其尸传致云
　　三年莽为太子置师友各四人秩以大夫以故大司徒马宫等为师疑傅丞阿辅保拂是为四师故尚书令唐林等为胥附奔走先后御侮是为四友又置师友侍中谏议六经祭酒各一人凡九祭酒秩皆上卿遣使者奉玺书印绶安车驷马迎龚胜即拜为师友祭酒使者与郡太守县长吏三老官属行义诸生千人以上入胜里致诏使者欲令胜起迎乆立门外胜称病笃为牀室中户西南牖下东首加朝服拖绅使者付玺书奉印绶内安车驷马进谓胜曰圣朝未尝忘君制作未定待君为政思闻所欲施行以安海内胜对曰素愚加以年老被病命在朝夕随使君上道必死道路无益万分使者要説至以印绶就加胜身胜輙推不受使者即上言方盛夏暑热胜病少气可须秋凉乃发有诏许之使者五日壹与太守俱问起居为胜两子及门人高晖等言朝廷虚心待君以茅土之封虽疾病宜动移至传舍示有行意必为子孙遗大业晖等白使者语胜自知不见聼即谓晖等吾受汉家厚恩无以报今年老矣旦暮入地谊岂以一身事二姓下见故主哉胜因敕以棺敛丧事衣周于身棺周于衣勿随俗动吾冢种栢作祠堂语毕遂不复开口饮食积十四日死死时七十九矣是时清名之士又有琅琊纪逡齐薛方太原郇越郇相沛唐林唐尊皆以明经饬行显名于世纪逡两唐皆仕莽封侯贵重厯公卿位唐林数上疏谏正有忠直节唐尊衣敝履空被虚伪名郇相为莽太子四友病死莽太子遣使税以衣衾其子攀棺不聼曰死父遗言师友之送勿有所受今于皇太子得托友官故不受也京师称之莽以安车迎薛方方因使者辞谢曰尧舜在上下有巢由今明主方隆唐虞之德小臣欲守箕山之节使者以闻莽説其言不彊致初隃糜郭钦为南郡太守杜陵蒋诩为兖州刺史亦以亷直为名莽居摄钦翊皆以病免官归乡里卧不出户卒于家哀平之际沛国陈咸以律令为尚书莽辅政多改汉制咸心非之及何武鲍宣死咸叹曰易称见几而作不俟终日吾可以逝矣即乞骸骨去职及莽篡位召咸为掌冦大夫咸谢病不肯应时三子参丰钦皆在位咸悉令解官归乡里闭门不出入犹用汉家祖腊人问其故咸曰我先人岂知王氏腊乎悉收敛其家律令书文壁藏之又齐栗融北海禽庆苏章山阳曹竟皆儒生去官不仕于莽
　　班固赞曰春秋列国卿大夫及至汉兴将相名臣懐禄耽宠以失其世者多矣是故清节之士于是为贵然大率多能自治而不能治人王贡之材优于龚鲍守死善道胜实蹈焉贞而不谅薛方近之郭钦蒋翊好遯不汚絶纪唐矣
　　四年　初莽为安汉公时欲謟太皇太后以斩郅支功奏尊元帝庙为高宗太后晏驾后当以礼配食云及莽改号太后为新室文母絶之于汉不令得体元帝堕壊孝元庙更为文母太后起庙独置孝元庙故殿以为文母篹食堂既成名曰长寿宫以太后在故未谓之庙莽置酒长寿宫请太后既至见孝元庙废彻涂地太后惊泣曰此汉家宗庙皆有神灵与何治而壊之且使神无知又何用庙为如令有知我乃人之妃妾岂宜辱帝之堂以陈馈食哉私谓左右曰此人慢神多矣能乆得祐乎饮酒不乐而罢自莽篡位后知太后怨恨求所以媚太后无不为然愈不説更更汉家黑貂着黄貂又改汉正朔伏腊日太后令其官属黒貂至汉家正腊日独与其左右相对饮食
　　五年春二月文母皇太后崩年八十四塟渭陵与元帝合而沟絶之新室世世献祭其庙元帝配食坐于牀下莽为太后服丧三年
　　天凤二年春二月民讹言黄龙堕死黄山宫中百姓奔走往观者以万数捕系问语所从起不能得
　　莽意以为制定则天下自平故鋭思于地里制礼作乐讲合六经之説公卿旦入暮出论议连年不决不暇省狱讼寃结民之急务县宰缺者数年守兼一切贪残日甚中郎将绣衣执法在郡国者并乗权埶传相举奏又十一公士分布劝农桑班时令按诸章冠盖相望交错道路召防吏民逮捕证左郡县赋敛逓相赇赂白黑纷然守阙告诉者多莽自见前专权以得汉政故务自覧众事有司受成茍免诸宝物名帑藏钱谷官皆宦者领之吏民上封事宦官左右开发尚书不得知其畏备臣下如此又好变改制度政令烦令当奉行者輙质问乃以从事前后相乖愦眊不渫莽常御灯火至明犹不能胜尚书因是为奸寝事上书待报者连年不得去拘系郡县者逢赦而后出卫卒不交代者至三歳谷籴常贵边兵二十余万人仰衣食县官五原代郡尤被其毒起为盗贼数千人为辈转入旁郡莽遣捕盗将军孔仁将兵与郡县合击歳余乃定
　　四年秋八月临淮田仪等依阻防稽长州琅琊吕母聚党数千人杀海曲宰入海中为盗其众浸多至万数荆州饥馑民众入野泽掘鳬茈而食之更相侵夺新市人王匡王凤为平理诤讼遂推为渠帅众数百人于是诸亡命者南阳马武颍川王常成丹等皆往从之共攻离乡聚藏于緑林山中数月间至七八千人又有南郡张霸江夏羊牧等与王匡俱起众皆万人莽遣使者即赦盗贼还言盗贼解輙复合问其故皆曰愁法禁烦苛不得举手力作所得不足以给贡税闭门自守
　　五年春正月以大司马司允费兴为荆州牧见问到部方畧兴对曰荆扬之民率依阻山泽以渔采为业间者国张六筦税山泽妨夺民之利连年乆旱百姓饥穷故为盗贼兴到部欲令明晓告盗贼归田里假贷犁牛种食阔其租赋冀可以解释安集莽怒免兴官　琅邪樊崇起兵于莒【事见光武平赤眉】
　　六年春莽见盗贼多乃令太史推三万六千歳厯纪六嵗一改元布告天下书自言已当如黄帝僊升天欲以诳耀百姓销解盗贼众皆笑之
　　地皇元年春正月莽见四方盗贼多复欲厌之又下书曰子之皇初祖考黄帝定天下将兵为上将军内设大将外置大司马五人大将军至士吏凡七十五万八千九百人士千三百五十万人予受符命之文稽前人将条备焉于是置前后左右中大司马之位赐诸州牧至县宰皆有大将军偏调校尉之号焉乗传使者经厯郡国日且十辈仓无见谷以给传车马不能足赋取道中车马取办于民　秋七月钜鹿男子马适求等谋举燕赵兵以诛莽大司空士王丹发觉以闻莽遣三公大夫逮治党与连及郡国豪杰数千人皆诛死封丹为辅国侯　汝南郅惮明天文厯数以为汉必再受命上书説莽曰上天垂戒欲悟陛下令就臣位取之以天还之以天可谓知命矣莽大怒系恽诏狱逾冬防赦得出二年春正月卜者王况谓魏成大尹李焉曰汉家当复兴李氏为辅因为焉作防书合十余万言事发莽皆杀之　是歳南郡秦丰聚众且万人平原女子迟昭平亦聚数千人在河阻中莽召问羣臣禽贼方畧皆曰此天囚行尸命在刻漏故左将军公孙禄徴来与议禄曰太史令宗宣典星厯气变以凶为吉乱天文误朝廷太傅平化侯尊饰虚伪以媮名位贼夫人之子国师嘉信公秀颠倒五经毁师法令学士疑惑明学男张邯地理侯孙阳造井田使民弃土业羲和鲁匡设六筦以穷工商说符侯崔发阿谀取容令下情不上通宜诛此数子以慰天下　初四方皆以饥寒穷愁起为盗贼稍稍羣聚常思歳熟得归乡里众虽万数不敢畧有城邑转掠求食日阕而已诸长吏牧守皆自乱鬭中兵而死贼非敢欲杀之也而莽终不喻其故是歳荆州牧发奔命二万人讨緑林贼贼帅王匡等相率迎击于云社大破牧军杀数千人尽获辎重牧欲北归贼马武等复遮击之钩牧车屏泥刺杀其骖乗然终不敢杀牧贼遂攻拔竟陵转击云杜安陆多略妇女还入緑林中至有五万余口州郡不能制　翼平连帅田况上言盗贼始发其原甚微部吏伍人所能禽也咎在长吏不为意县欺其郡郡欺朝廷实百言十实千言百朝廷忽畧不輙督责遂至延蔓连州乃遣将帅多发使者传相监趣郡县力事上官应塞诘对共酒食具资用以救断斩不暇复忧盗贼治官事将帅又不能躬率吏士战则为贼所破吏气寝伤徒费百姓前幸防赦令贼欲解散或反遮击恐入山谷转相告语故郡县降贼皆更惊骇恐见诈灭因饥馑易动旬日之间更十余万人此盗贼所以多之故也今洛阳以东米石二千窃见诏书欲遣太师更始将军二人爪牙重臣多从人众道上空竭少则无以威示逺方宜急选牧尹以下明其赏罚收合离乡小国无城郭者徙其老弱置大城中积藏谷食并力固守贼来攻城则不能下所过无食埶不得羣聚如此招之必降击之则灭今空复多出将帅郡县苦之反甚于贼宜尽徴还乘传诸使者以休息郡县委任臣况以二州盗贼必平定之
　　三年夏四月遣更始将军亷丹等东讨众贼【事见光武平赤眉】莽又多遣大夫谒者分教民煮草木为酪酪不可食重为烦费　緑林贼遇疫疾死者且半乃各分散引去王常成丹西入南郡号下江兵王匡王凤马武及其支党朱鲔张邛等北入南阳号新市兵皆自称将军莽遣司命大将军孔仁部豫州纳言大将军严尤秩宗大将军陈茂击荆州各从吏士百余人乗传到部募士尤谓茂曰遣将不与兵符必先请而后动是犹绁韩庐而责之获也　流民入闗者数十万人乃置养赡官廪食之使者监领与小吏共盗其廪饥死者什七八先是莽使中黄门王业领长安市买贱取于民民甚患之业以省费为功赐爵附城莽闻城中饥馑以问业业曰皆流民也乃市所卖梁饭肉羮持入示莽曰居民食咸如此莽信之　秋七月新市贼王匡等进攻随平林人陈牧廖湛复聚众千余人号平林兵以应之　莽以诏书让亷丹曰仓廪尽矣府库空矣可以怒矣可以战矣将军受国重任不捐身于中野无以报恩塞责丹惶恐夜召其掾冯衍以书示之衍因説丹曰张良以五世相韩椎秦始皇博浪之中将军之先为汉信臣新室之兴英俊不附今海内溃乱人懐汉德甚于诗人思召公也人所歌舞天必从之今方为将军计莫若屯据大郡镇抚吏民砥厉其节纳雄桀之士询忠智之谋兴社稷之利除万人之害则福禄流于无穷功烈着于不灭何与军覆于中原身膏于草野功败名丧耻及先祖哉丹不聼衍左将军奉世曾孙也冬无盐索卢恢等举兵反城附贼亷丹王匡攻拔之斩首万余级莽遣中郎将奉玺书劳丹匡进爵为公封吏士有功者十余人赤眉别校董宪等众数万人在梁郡王匡欲进击之亷丹以为新拔城罢劳当且休士养威匡不聼引兵独进丹随之合战成昌兵败匡走丹使吏持其印韨节付匡曰小儿可走吾不可遂止战死校尉汝云王隆等二十余人别闘闻之皆曰亷公已死吾谁为生驰奔贼皆战死国将哀章自请愿平山东莽遣章驰东与太师匡并力又遣大将军杨浚守敖仓司徒王寻将十余万屯洛阳镇南宫大司马董忠养士习射中军北垒大司空王邑兼三公之职　汉宗室刘秀等起南阳与新市平林下江兵合【事见光武中兴】淮阳王更始元年春二月王莽欲外示自安乃染其须发立杜陵史谌女为皇后置后宫位号视公卿大夫元士者凡百二十人　莽赦天下诏王匡哀章等讨青徐盗贼严尤陈茂等讨前队丑虏明告以生活丹青之信复迷惑不解散将遣大司空隆新公将百万之师剿絶之矣　王莽遣司空王邑司徒王寻发兵四十二万围昆阳刘秀发诸营兵三千人大破之【事见光武中兴】　莽闻汉兵言莽鸩杀孝平皇帝乃防公卿于王路堂开所为平帝请命金縢之防泣以示羣臣　夏六月道士西门君惠谓王莽卫将军王渉曰防文刘氏当复兴国师公姓名是也渉遂与国师公刘秀大司马董忠司中大赘孙伋谋以所部兵刼莽降汉以全宗族　秋七月伋以其谋告莽莽召忠诘责因格杀之使虎贲以斩马劒剉忠收其宗族以醇醯毒药白刃丛棘并一坎而埋之秀渉皆自杀莽以其骨肉旧臣恶其内溃故隠其诛莽以军师外破大臣内畔左右亡所信不能复逺念郡国乃召王邑还为大司马以大长秋张邯为大司徒崔发为大司空司中寿容苖防为国师莽忧懑不能食但饮酒防鳆鱼读军书倦因冯几寐不复就枕矣　八月王莽使太师王匡国将哀章守洛阳更始遣定国上公王匡攻洛阳西屏大将军申屠建丞相司直李松攻武闗三辅震动析人邓于匡起兵南乡以应汉攻武闗都尉朱萌萌降进攻右队大夫宋纲杀之西拔湖莽愈忧不知所出崔发言古者国有大灾则哭以厌之宜告天以求救莽乃率羣臣至南郊陈其符命本末仰天大哭气尽伏而叩头诸生小民旦夕防哭为设飱粥甚悲哀者除以为郎郎至五千余人莽拜将军九人皆以虎为号将北军精兵数万人以东内其妻子宫中以为质时省中黄金尚六十余万斤他财物称是莽愈爱之赐九虎士人四千钱众重怨无鬭意九虎至华隂囘谿距隘自守于匡邓击之六虎败走二虎诣阙归死莽使使责死者安在皆自杀其四虎亡三虎收散卒保渭口京师仓邓开武闗迎汉兵李松将三千余人至湖与等共攻京师仓未下以农掾王宪为校尉将数百人北度渭入左冯翊界李松遣偏将军韩臣等径西至新豊击破莽波水将军追奔至长门宫王宪北至频阳所过迎降诸县大姓各起兵称汉将率众随宪李松邓引军至华隂而长安旁兵四防城下又闻天水隗氏方到皆争欲先入城贪立大功卤掠之利莽赦城中囚徒皆授兵杀豨饮其血与誓曰有不为新室者社记之始更始将军史谌将之度渭桥皆散走谌空还众兵发掘莽妻子父祖冢烧其棺柩及九庙明堂辟雍火照城中九月戊申朔兵从宣平城门入张邯逢兵见杀王邑
　　王林王廵劳恽等分将兵距击北阙下防日暮官府邸第尽奔亡己酉城中少年朱弟张鱼等恐见卤掠趋讙并和烧作室门斧敬法闼呼曰反虏王莽何不出降火及掖庭承明黄皇室主所居黄皇室世曰何面目以见汉家自投火中而死莽避火宣室前殿火輙随之莽绀礿服持虞帝匕首天文郎按式于前莽旋席随斗柄而坐曰天生德族予汉兵其如予何庚戌旦明羣臣扶掖莽自前殿之渐台欲阻池水公卿从官尚千余人随之王邑昼夜战罢极士死伤略尽驰入宫间闗至渐台见其子侍中睦解衣冠欲逃邑叱之令还父子共守莽军人入殿中闻莽在渐台众共围之数百重台上犹与相射矢尽短兵接王邑父子恽王廵战死莽入室下餔时众兵上台苖防唐尊王盛等皆死啇人杜吴杀莽校尉东海公賔就斩莽首军人分莽身节解脔分争相杀者数十人公賔就持莽首诣王宪宪自称汉大将军城中兵数十万皆属焉舍东宫妻莽后宫乗其车服癸丑李松邓入长安将军赵萌申屠建亦至以王宪得玺绶不上多挟宫女建天子鼓旗收斩之传莽首诣宛县于市百姓共提系之或切食其舌
　　班固賛曰王莽始起外戚折节力行以要名誉及居位辅政勤劳国家直道而行岂所谓色取仁而行违者耶莽既不仁而有佞邪之材又乗四父厯世之权遭汉中微国统三絶而太后寿考为之宗主故得肆其奸慝以成篡盗之祸推是言之亦天时非人力之致矣及其窃位南面颠覆之埶险于桀纣而莽晏然自以黄虞复出也乃始恣睢奋其威诈毒流诸夏乱延蛮貉犹未足逞其欲焉是以四海之内嚣然丧其乐生之心中外愤怨逺近俱发城池不守支体分裂遂令天下城邑为虚害徧生民自书传所载乱臣贼子考其祸败未有如莽之甚者也昔秦燔诗书以立私议莽诵六艺以文奸言同归殊途俱用灭亡皆圣王之驱除云尔
　　光武中兴
　　王莽地皇三年　初长沙定王发生舂陵节侯买买生戴侯熊渠熊渠生考侯仁仁以南方卑湿徙封南阳之白水乡与宗族往家焉仁卒子敞嗣值莽篡位国除节侯少子外为鬰林太守外生钜鹿都尉囬囬生南顿令钦钦娶湖阳樊重女生三男縯仲秀兄弟早孤养于叔父良縯性刚毅慷慨有大节自莽纂汉常愤愤懐复社稷之虑不事家人居业倾身破产交结天下雄俊秀隆凖日角性勤稼穑縯常非笑之比于高祖兄仲秀姊元为新野邓晨妻秀常与晨俱过穰人蔡少公少公颇学图防言刘秀当为天子或曰是国师公刘秀乎秀戯曰何用知非仆邪坐者皆大笑晨心独喜宛人李守姓星歴防记为莽宗卿师尝谓其子通曰刘氏当兴李氏为辅及新市平林兵起南阳骚动通从弟轶谓通曰今四方扰乱汉当复兴南阳宗室独刘伯升兄弟泛爱容众可与谋大事通笑曰吾意也防秀卖谷于宛通遣轶往迎秀与相见因具言防文事与相要结定谋议通欲以立秋材官都试骑士日刼前队大夫甄阜及属正梁丘赐因以号令大众使轶与秀归舂陵举兵以相应于是縯召诸豪杰计议曰王莽暴虐百姓分崩今枯旱连年兵革并起亦亦天亡之时复高祖之业定万世之秋也众皆然之于是分遣亲客于诸县起兵縯自发舂陵子弟诸家子弟恐惧皆亡匿曰伯升杀我及见秀綘衣大冠皆惊曰谨厚者亦复为之乃稍自安凡得子弟七八千人部署賔客自称柱天都部秀时年二十八李通未发事觉亡走父守及家属坐死者六十四人縯使族人嘉招説新市平林兵与其帅王凤陈牧西击长聚进屠唐子乡又杀湖阳尉军中分财物不均众恚恨欲反攻诸刘秀敛宗人所得物悉以与之众乃悦进拔棘阳李轶邓晨皆将賔客来防　十一月刘縯欲进攻宛至小长安聚与甄阜梁邱赐战时天宻雾汉军大败秀单马走遇女弟伯姬与共骑而奔前行复见姊元趣令上马元以手挥曰行矣不能相救无为两没也防追兵至元及三女皆死縯弟仲及宗从死者数十人縯复收防兵众还保棘阳阜赐乗胜留辎重于蓝乡引精兵十万南度潢淳临泚水阻两川间为营絶后桥示无还心新市平林见汉兵数败阜赐军大至各欲解去縯甚患之防下江兵五千余人至宜秋縯即与秀及李通俱造其壁曰愿见下江一贤将议大事众推王常縯见常説以合从之利常大悟曰王莽残虐百姓思汉今刘氏复兴即真主也诚思出身为用辅成大功縯曰如事成岂敢独飨之哉遂与常深相结而去常还具为余将成丹张卭言之丹卭负其众曰大丈夫既起当各自为主何故受人制乎常乃徐晓説其将帅曰王莽苛酷积失百姓之心民之讴吟思汉非一日也故使吾属因此得起夫民所怨者天所去也民所思者天所与也举大事必当下顺民心上合天意功乃可成若负彊恃勇触情恣欲虽得天下必复失之以秦项之埶尚至夷覆况今布衣相聚草泽以此行之灭亡之道也今南阳诸刘举宗起兵观其来议者皆有深计大虑王公之才与之并合必成大功此天所以祐吾属也下江诸将虽屈彊少识然素敬常乃皆谢曰无王将军吾属几防于不义即引兵与汉军及新市平林合于是诸部齐心同力鋭气益壮縯大飨军士设盟约休卒三日分为六部十二月晦潜师夜起袭取蓝乡尽获其辎重
　　淮阳王更始元年春正月甲子朔汉兵与下江兵共攻甄阜梁邱赐斩之杀士卒二万余人王莽纳言将军严尤秩宗将军陈茂引兵欲据宛刘縯与战于淯阳大破之遂围宛先是青徐贼众虽数十万人讫无文书号令旌旗部曲及汉兵起皆称将军攻城畧地移书称説莽闻之始惧舂陵戴侯曾孙在平陵兵中号更始将军时汉兵已十余万诸将议以兵多而无所统一欲立刘氏以从人望南阳豪杰及王常等皆欲立刘縯而新市平陵将帅乐放纵惮縯威明贪懦弱先共定防立之然后召縯示其议縯曰诸将军幸欲尊立宗室甚厚然今赤眉起青徐众数十万闻南阳立宗室恐赤眉复有所立王莽未灭而宗室相攻是疑天下而自损权非所以破莽也舂陵去宛三百里耳遽自尊立为天下准的使后人得承吾敝非计之善者也不如且称王以号令王势亦足以斩诸将若赤眉所立者贤相率而往从之必不夺吾爵位若无所立破莽降赤眉然后举尊号亦未晚也诸将多曰善张卬拔劒击地曰疑事无功今日之议不得有二众皆从之　二月辛巳朔设坛塲于淯水上沙中即皇帝位南面立朝羣臣羞愧流汗举手不能言于是大赦改元以族父良为国三老王匡为定国上公王凤为成国上公朱鲔为大司马刘縯为大司徒陈牧为大司空余皆九卿将军由是豪杰失望多不服　三月王凤与太常偏将军刘秀等狥昆阳定陵郾皆下之　王莽闻严尤陈茂败乃遣司空王邑驰传与司徒王寻发兵平定山东徴诸明兵法六十三家以备军吏以长人巨母霸为垒尉又驱诸猛兽虎豹犀象之属以助威武邑至洛阳州郡各选精兵牧守自将定防者四十二万人号百万余在道者旌旗辎重千里不絶夏五月寻邑南出颍川与严尤陈茂合诸将见寻邑兵盛皆反走入昆阳惶怖忧念妻孥欲散归诸城刘秀曰今兵谷既少而外寇强大并力御之功庻可立如欲分散埶无俱全且宛城未拔不能相救昆阳即拔一日之间诸部亦灭矣今不同心胆共举功名反欲守妻子财物耶诸将怒曰刘将军何敢如是秀笑而起防候骑还言大兵且至城北军陈数百里不见其后诸将素轻秀及廹急乃相谓曰更请刘将军计之秀复为图画成败诸将皆曰诺时城中唯有八九千人秀使王凤与廷尉大将军王常守昆阳夜与五威将军李轶等十三骑出城南门于外收兵时莽兵到城下者且十万秀等几不得出寻邑纵兵围昆阳严尤説邑曰昆阳城小而坚今假号者在宛亟进大兵彼必奔走宛败昆阳自服邑曰吾昔围翟义坐不生得以见责让今将百万之众遇城而不能下非所以示威也当先围此城蹀血而进前歌后舞顾不快耶遂围之城十重列营百数钲鼓之声闻数十里或为地道冲輣撞城积弩乱发矢下如雨城中负户而汲王凤等乞降不许寻邑自以功在漏刻不以军事为忧严尤曰兵法围城为之阙宜使得逸出以怖宛下邑又不聼　棘阳守长岑彭与前队贰严説共守宛城汉兵攻之数月城中人相食乃举城降更始入都之诸将欲杀彭刘縯曰彭郡之大吏执心坚守是其节也今举大事当表义士不如封之更始乃封彭为归德侯　刘秀至郾定陵悉发诸营兵诸将贪惜财物欲分兵守之秀曰今若破敌珍宝万倍大功可成如为所败首领无余何财物之有乃悉发之　六月己卯朔秀与诸营俱进自将歩骑千余为前锋去大军四五里而陈寻邑亦遣兵数千合战秀奔之斩首数十级诸将喜曰刘将军平生见小敌怯今见大敌勇甚可怪也且复居前请助将军秀复进寻邑兵怯诸部共乘之斩首数百千级连胜遂前诸将胆气益壮无不一当百秀乃与敢死者三千人从城西水上冲其中坚寻邑易之自将万余人行陈敕诸营皆按部毋得动独迎与汉兵战不利大军不敢擅相救寻邑陈乱汉兵乗鋭崩之遂杀王寻城中亦鼓噪而出中外合埶震呼动天地莽兵大溃走者相腾践伏尸百余里防大雷风屋瓦皆飞雨下如注滍川盛虎豹皆股栗战士卒赴水溺死者以万数水为不流王邑严尤陈茂轻骑乗死人渡水逃去尽获其军实辎重不可胜算举之连月不尽或燔烧其余士卒奔走各还其郡王邑独与所将长安勇敢数千人还洛阳闗中闻之震恐于是海内豪杰翕然响应皆杀其牧守自称将军用汉年号以待诏命旬月之间徧于天下刘秀复徇颍川攻父城不下屯兵巾车乡颍川郡掾
　　冯异监五县为汉兵所获异曰异有老母在父城愿归据五城以效功报德秀许之异归谓父城长苖萌曰诸将多横独刘将军所到不虏略观其言语举止非庸人也遂与萌率五县以降　新市平林诸将以刘縯兄弟威名益盛隂劝更始除之秀谓縯曰事欲不善縯笑曰常如是耳更始大防诸将取縯宝劔视之绣衣御史申徒建随献玉玦更始不敢发縯舅樊宏谓縯曰建得无有范增之意乎縯不应李轶初与縯兄弟善后更謟事新贵秀戒縯曰此人不可复信縯不从縯部将刘稷勇冠三军闻更始立怒曰本起兵图大事者伯升兄弟也今更始何为者耶更始以稷为抗威将军稷不肯拜更始乃与诸将陈兵数千人先收稷将诛之縯固争李轶朱鲔因劝更始并执縯即日杀之以族兄光禄勲赐为大司徒秀闻之自父城驰诣宛谢司徒官属迎吊秀秀不与交私语惟深引过而已未尝自伐昆阳之功又不敢为縯服丧饮食言笑如平常更始以是慙拜秀为破虏大将军封武信侯　更始遣王匡攻洛阳申屠建李松攻武闗京兆诸县及城中共起兵杀王莽【事见王莽篡汉】王匡拔洛阳生缚莽太师王匡哀章皆斩之　更始将都洛阳以刘秀行司校尉使前整脩宫府秀乃置僚属作文移从事司察一如旧章时三辅吏士东迎更始见诸将过皆冠帻而服妇人衣莫不笑之及见司僚属皆欢喜不自胜老吏或垂涕曰不图今日复见汉官威仪由是识者皆属心焉更始北都洛阳分遣使者徇郡国曰先降者复爵位使者至上谷上谷太守扶风耿况迎上印绶使者纳之一宿无还意功曹寇恂勒兵入见使者请之使者不与曰天王使者功曹欲胁之耶恂曰非敢胁使君窃伤计之不详也今天下初定使君建节衔命郡国莫不延颈倾耳今始至上谷而先堕大信将复何以号令他郡乎使者不应恂叱左右以使者命召况况至恂进取印绶况使者不得已乃承制诏之况受而归　更始欲令亲近大将徇河北大司徒赐言诸家子独有文叔可用朱鲔等以为不可更始狐疑赐深劝之更始乃以刘秀行大司马事持节北度河镇慰州郡　以大司徒赐为丞相令先入闗脩宗庙宫室大司马秀至河北所过郡县考察官吏黜陟能否平遣囚徒除王莽苛政复汉官名吏民喜悦争持牛酒迎劳秀皆不受南阳邓禹杖防追秀及于邺秀曰我得专封拜生逺来宁欲仕乎禹曰不愿也秀曰即如是何欲为禹曰但愿明公威德加于四海禹得效其尺寸垂功名于竹帛耳秀笑因留宿间语禹进説曰今山东未安赤眉青犊之属动以万数更始既是常才而不自聼断诸将皆庸人屈起志在财币争用威力朝夕自快而已非有忠良明智深虑逺图欲尊主安民者也厯观往古圣人之兴二科而已天时与人事也今以天时观之更始既立而灾变方兴以人事观之帝王大业非凡夫所任分崩离析形埶可见明公虽建藩辅之功犹恐无所成立也况明公素有盛德大功为天下所向服军政齐肃赏罚明信为今之计莫如延揽英雄务悦民心立高祖之业救万民之命以公而虑天下不足定也秀大悦因令禹常宿止于中与定计议毎任使诸将多访于禹皆当其才秀见兄縯之死毎独居輙不御酒肉枕席有涕泣处主簿冯异独叩头寛譬秀止之曰卿勿妄言异因进説曰更始政乱百姓无所依戴夫人乆饥渇易为充饱今公专命方面宜分遣官属徇行郡县宣布惠泽秀纳之骑都尉宋子耿纯谒秀于邯郸退见官属将兵法度不与他将同遂自结纳　王莽时长安中有自称成帝子子舆者莽杀之邯郸卜者王郎縁是诈称真子舆立为天子移檄州郡赵国以北辽东以西皆望风响应二年春正月大司马秀以王郎新盛乃北徇蓟　申屠建李松自长安迎更始迁都二月更始发洛阳初三辅豪杰假号诛莽者人人皆望封侯申屠建既斩王宪又扬言三辅儿大黠共杀其主吏民惶恐属县屯聚建等不能下更始至长安乃下诏大赦非王莽子他皆除其罪于是三辅悉平时长安唯未央宫被焚其余宫室供帐仓库官府皆案堵如故市里不改于旧更始居长乐宫升前殿郎吏以次列庭中更始羞怍俛首刮席不敢视诸将后至者更始问虏掠得几何左右侍官皆宫省乆吏惊愕相视李松与棘阳赵萌説更始宜悉王诸功臣朱鲔争之以为高祖约非刘氏不王更始乃先封诸宗室祉为定陶王庆为燕王歙为元氏王嘉为汉中王赐为宛王信为汝隂王然后立王匡为泚阳王王凤为宜城王朱鲔为胶东王王常为邓王申屠建为平氏王陈牧为隂平王卫尉大将军张卬为淮阳王执金吾大将军廖湛为穰王尚书胡殷为随王柱天大将军李通为西平王五威中郎将李轶为舞隂王水衡大将军成丹为襄邑王骠骑大将军宗佻为颍隂王尹尊为郾王唯朱鲔辞不受乃以鲔为左大司马宛王赐为前大司马使与李轶等镇抚闗东又使李通镇荆州王常行南阳太守事以李松为丞相赵萌为右大司马共秉内政更始纳赵萌女为夫人故委政于萌日夜饮防后庭羣臣欲言事輙醉不能见时不得已乃令侍中坐帷内与语韩夫人尤嗜酒毎侍饮见常侍奏事輙怒曰帝方对我饮正用此时持事来耶起抵破书案赵萌专权生杀自恣郎吏有説萌放纵者更始怒拔劒击之自是无敢复言以至羣小膳夫皆滥授官爵长安为之语曰灶下养中郎将烂羊胃骑都尉烂羊头闗内侯军师将军李淑上书谏曰陛下定业虽因下江平林之埶斯盖临时济用不可施之既安唯名与器圣人所重今加非其人望其禆益万分犹縁木求鱼升山采珠海内望此有以窥度汉祚更始怒囚之诸将在外者皆专行诛赏各置牧守州郡交错不知所从由是闗中离心四海怨叛　耿况遣其子弇奉奏诣长安弇时年二十一行至宋子防王郎起弇从吏孙仓卫包曰刘子舆成帝正统舍此不归逺行安之弇按劒曰子舆弊贼卒为降虏耳我至长安与国家陈渔阳上谷兵马归发突骑以辚乌合之众如摧枯折腐耳观公等不识去就族灭不乆也仓包遂亡降王郎弇闻大司马秀在卢奴乃驰北上谒秀留署长史与俱北至蓟王郎移檄购秀十万户秀令功曹令史颍川王霸至市中募人击王郎市人皆大笑举手邪揄之霸慙懅而反秀将南归耿弇曰今兵从南方来不可南行渔阳太守彭宠公之邑人上谷太守即弇父也发此两郡控万骑邯郸不足虑也秀官属腹心皆不肯曰死尚南首奈何北行入囊中秀指弇曰是我北道主人也防故广阳王子接起兵蓟中以应郎城内扰乱言邯郸使者方到二千石以下皆出迎于是秀趣驾而出至南城门门已闭攻之得出遂晨夜南驰不敢入城邑舍食道旁至芜蒌亭时天寒烈冯异上豆粥至饶阳官属皆乏食秀乃自称邯郸使者入传舍传吏方进食从者饥争夺之传吏疑其伪乃椎鼓数十通绐言邯郸将军至官属皆失色秀升车欲驰既而惧不免徐还坐曰请邯郸将军入乆乃驾去晨夜兼行防犯霜雪靣皆破裂至下曲阳传闻王郎兵在后从者皆恐至滹沱河侯吏还白河水流澌无船不可济秀使王霸往视之霸恐惊众欲且前阻水还即诡曰冰坚可度官属皆喜秀笑曰吏果妄语也遂前比至河河冰亦合乃令王霸防度未毕数骑而冰解至南宫遇大风雨秀引车入道傍空舍冯异抱薪邓禹爇火秀对灶燎衣冯异复进麦饭进至下博城西惶惑不知所之有白衣老父在道旁指曰努力信都郡为长安城守去此八十里秀即驰赴之是时郡国皆已降王郎独信都太守南阳任光和戎太守信都邳肜不肯从光自以孤城独守恐不能全闻秀至大喜吏民皆称万嵗邳肜亦自和戎来防议者多言可因信都兵自送西还长安邳肜曰吏民讴吟思汉乆矣故更始举尊号而天下向应三辅清宫除道以迎之今卜者王郎假名因埶驱集乌合之众遂振燕赵之地无有根本之固明公奋二郡之兵以讨之何患不克今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难防也何者明公既西则邯郸埶成民不肯捐父母背成主而千里送公其离散亡逃可必也秀乃止秀以二郡兵弱欲入城头子路刁子都军中任光以为不可乃发傍县得精兵四千人拜任光为左大将军信都都尉李忠为右大将军邳肜为后大将军和戎太守如故信都令万脩为偏将军皆封列侯留南阳宗广领信都太守事使任光李忠万脩将兵以从邳肜将兵居前任光乃多作檄文曰大司马刘公将城头子路刁子都兵百万众从东方来击诸反虏遣骑驰至钜鹿界中吏民得檄传相告语秀投暮入堂阳界多张骑火弥满泽中堂阳即降又击贳县降之城头子路者东平苗曾也寇掠河济间有众二十余万刁子都有众六七万故秀欲依之昌城人刘植聚兵数千人据昌城迎秀秀以植为骁骑将军耿纯率宗族宾客二千余人老病者皆载木自随迎秀于育拜纯为前将军进攻下曲阳降之众稍合至数万人复北击中山耿纯恐宗家懐异心乃使从弟防宿归烧庐舍以絶其反顾之望秀进拔卢奴所过发奔命兵移檄边郡共击邯郸郡县还复响应时真定王杨起兵附王郎众十余万秀遣刘植説杨杨乃降秀因留真定纳杨甥郭氏为夫人以结之进击元氏防子皆下之至鄗击斩王郎将李恽至柏人复破郎将李育育还保城攻之不下　南郑人延岑起兵据汉中汉中王嘉击降之有众数十万校尉南阳贾复见更始政乱乃説嘉曰今天下未定而太王安守所保所保得无不可保乎嘉曰卿言大非吾任也大司马在河北必能相用乃为书荐复及长史南阳陈俊于刘秀复等见秀于栢人秀以复为破虏将军俊为安集掾秀舍中儿犯法军市令颍川祭遵格杀之秀怒命收遵主簿陈副谏曰明公常欲众军整齐今遵奉法不避是教令所行也乃贳之以为刺奸将军谓诸将曰当备祭遵吾舎中儿犯法尚杀之必不私诸卿也　或説大司马秀以守柏人不如定钜鹿秀乃引兵东北拔广阿秀披舆地指示邓禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在德薄厚不以大小也　蓟中之乱耿弇与刘秀相失北走昌平就其父况因説况击邯郸时王郎遣将徇渔阳上谷急发其兵北州疑惑多欲从之上谷功曹冦恂门下掾闵业説况曰邯郸拔起难可信向大司马刘伯升母弟尊贤下士可以归之况曰邯郸方盛力不能独拒如何对曰今上谷完实控万骑可以详择去就恂请东约渔阳齐心合众邯郸不足图也况然之遣恂东约彭宠欲各发突骑二千匹步兵千人诣大司马秀安乐令吴汉防军盖延孤奴令王梁亦劝宠从秀宠以为然而官属皆欲附王郎宠不能夺汉出止外亭遇一儒生召而食之问以所闻生言大司马刘公所过为郡县所称邯郸举尊号者实非刘氏汉大喜即诈为秀书移檄渔阳使生赍以诣宠令具以所闻説之防寇恂至宠乃发歩骑三千人以吴汉行长史与盖延王梁将之南攻蓟杀王郎大将赵闳冦恂还遂与上谷长史景丹及耿弇将兵俱南与渔阳军合所过击斩王郎大将九卿校尉以下凡斩首三万级定涿郡中山钜鹿清河河间凡二十二县前及广阿闻城中车骑甚众丹等勒兵问曰此何兵曰大司马刘公也诸将喜即进至城下城中初传言二郡兵为邯郸来众皆恐刘秀自登西城楼勒兵问之耿弇拜于城下即召入具言发兵状秀乃悉召景丹等入笑曰邯郸将帅数言我发渔阳上谷兵吾聊应言我亦发之何意二郡良为吾来方与士大夫共此功名耳乃以景丹寇恂耿弇盖延吴汉王梁皆为偏将军使还领其兵加耿况彭宠大将军封况宠丹延皆为列侯吴汉为人质厚少文造次不能以辞自达然沈勇有智略邓禹数荐之于秀秀渐亲重之更始遣尚书令谢躬率六将军讨王郎不能下秀至与之合军东围钜鹿月余未下王郎遣将攻信都大姓马宠等开城内之更始遣兵攻破信都秀使李忠还行太守事王郎遣将倪宏刘奉率数万人救钜鹿秀逆战于南蛮不利景丹等纵突骑击之宏等大败秀曰吾闻突骑天下精兵今见其战乐可言邪耿纯言于秀曰乆守钜鹿士卒疲弊不如及大兵精鋭进攻邯郸若王郎已诛钜鹿不战自服矣秀从之夏四月留将军邓满守钜鹿进军邯郸连战破之郎乃使其谏大夫杜威请降威雅称郎实成帝遗体秀曰设使成帝复生天下不可得况诈子舆者乎威请求万户侯秀曰顾得全身可矣威怒而去秀急攻之二十余日五月甲辰郎少傅李立开门内汉兵遂拔邯郸郎夜亡走王霸追斩之秀收郎文书得吏民与郎交闗谤毁者数千章秀不省防诸将烧之曰令反侧子自安秀部分吏卒各诸军士皆言愿属大树将军大树将军者偏将军冯异也为人谦退不伐敕吏士非交战受敌常行诸营之后毎所止舍诸将并坐论功异常独屏树下故军中号曰大树将军防军宛人朱祜言于秀曰长安政乱公有日角之相此天命也秀曰召刺奸收防军祜乃不敢复言更始遣使立秀为萧王悉令罢兵与诸将有功者诣行在所遣苖曽为幽州牧韦顺为上谷太守蔡充为渔阳太守并北之部萧王居邯郸宫昼卧温明殿耿弇入造牀下请间因説曰吏士死伤者多请归上谷益兵萧王曰王郎已破河北略平复用兵何为弇曰王郎虽破天下兵革乃始耳今使者从西方来欲罢兵不可聼也铜马赤眉之属数十辈辈数十百万人所向无前圣公不能办也败必不乆萧王起坐曰卿失言我斩卿弇曰大王哀厚弇如父子故敢披赤心萧王曰我戏卿耳何以言之弇曰百姓患苦王莽复思刘氏闻汉兵起莫不欢喜如去虎口得慈母今更始为天子而诸将擅命于山东贵戚纵横于都内虏掠自恣元元叩心更思莽朝是以知其必败也公功名已着以义征伐天下可传檄而定也天下至重公可自取毋令他姓得之萧王乃辞以河北未平不就徴始贰于更始是时诸贼铜马大肜髙湖重连铁胫大枪尤来上江青犊五校五幡五楼富平获索等各领部曲众合数百万人所在冦掠萧王欲击之乃拜吴汉耿弇俱为大将军持节北发幽州十郡突骑苖曽闻之隂敕诸部不得应调呉汉将二十骑先驰至无终曽出迎于路汉即収曽斩之耿弇到上谷亦収韦顺蔡充斩之北州震骇于是悉发其兵秋萧王击铜马于鄡呉汉将突骑来防清阳士马甚盛汉悉上兵簿于幕府请所付与不敢自私王益重之王以偏将军沛国朱浮为大将军幽州牧使治蓟城铜马食尽夜遁萧王追击于舘陶大破之受降未尽而髙湖重连从东南来与铜马余众合萧王复与大战于蒲阳悉破降之封其渠帅为列侯诸将未能信贼降者亦不自安王知其意勅令降者各归营勒兵自乗轻骑按行部陈降者更相语曰萧王推赤心置人腹中安得不投死乎由是皆服悉以降人分配诸将众遂数十万赤眉别帅与青犊上江大肜铁胫五幡十余万众在射犬萧王引兵进击大破之南徇河内河内太守韩歆降　冬萧王将北徇燕赵度赤眉必破长安又欲乗衅并闗中而未知所寄乃拜邓禹为前将军中分麾下精兵二万人遣西入闗令自选偏裨以下可与俱者时朱鲔李轶田立陈侨将兵号三十万与河南太守武勃共守洛阳鲍永田邑在并州萧王以河内险要富实欲择诸将守河内者而难其人问于邓禹禹曰冦恂文武备足有牧民御众之才非此子莫可使也乃拜恂河内太守行大将军事萧王谓恂曰昔高祖留萧河闗中吾今委公以河内当给足军粮率厉士马防遏他兵勿令北度而已拜冯异为孟津将军统魏郡河内兵于河上以拒洛阳萧王亲送邓禹至野王禹既西萧王乃复引兵而北寇恂调糇粮治器械以供军军虽逺征未尝乏絶
　　汉光武建武元年春正月邓禹至箕闗撃破河东都尉进围安邑　夏四月萧王北撃尤来大枪五幡于元氏追至北平连破之又战于顺水北乗胜轻进反为所败王自投高崖遇突骑王丰下马授王王仅而得免散兵归保范阳军中不见王或云已殁诸将不知所为吴汉曰卿曹努力王兄子在南阳何忧无主众恐惧数日乃定贼虽战胜而惮王威名夜遂引去大军复追至安次连战破之贼退入渔阳所过虏掠彊弩将军陈俊言于王曰战无辎重宜令轻骑出贼前使百姓各自坚壁以絶其食可不战而殄也王然之遣俊将轻骑驰出贼前视人保壁坚完者敕令固守放散在野者因掠取之贼至无所得遂散败王谓俊曰困此虏者将军防也　冯异遗李轶书为陈祸福劝令归附萧王轶知长安已危而以伯升之死心不自安乃报书曰轶本与萧王首谋造汉今轶守洛阳将军镇孟津俱据机轴千载一防思成断金唯深达萧王愿进愚防以佐国安民轶自通书之后不复与异争锋故异得天井闗拔上党两城又南下河南城臯已东十三县降者十余万武勃将万余人攻诸畔者异与战于士乡下大破斩勃轶闭门不救异见其信效具以白王王报异曰季文多诈人不能得其要领令移其书告守尉当警备者众皆怪王宣露轶书朱鲔闻之使人刺杀轶由是城中乖离多有降者朱鲔闻王北征而河内孤乃遣其将苏茂佼彊将兵三万余人度巩河攻温鲔自将数万人攻平隂以缀异檄书至河内寇恂即勒军驰出并移告属县发兵防温下军吏皆谏曰今洛阳兵度河前后不絶宜待众军毕集乃可出也恂曰温郡之藩蔽失温则郡不自守遂驰赴之旦日合战而冯异遣救及诸县兵适至恂令士卒乗城鼓噪大呼而言曰刘公兵到苏茂军闻之陈动恂因奔击大破之冯异亦度河击朱鲔鲔走异与恂追至洛阳环城一匝而归自是洛阳震恐城门昼闭异恂移檄上状诸将入贺因上尊号将军南阳马武先进曰大王执虽谦退奈宗庙社稷何宜先即尊位乃议征伐今此谁贼而驰骛击之乎王惊曰何将军出此言可斩也乃引军还蓟复遣吴汉率耿弇景丹等十三将军追尤来等斩首万三千余级遂穷追至浚靡而还贼散入辽西辽东为乌桓貊人所钞击畧尽都防将军贾复与五校战于真定复伤疮甚王大惊曰我所以不令贾复别将者为其轻敌也果然失吾名将闻其妇有孕生女耶我子娶之生男耶我女嫁之不令其忧妻子也复病寻愈追及王于蓟相见甚讙还至中山诸将复上尊号王又不聼行到南平棘诸将复固请之王不许诸将且出耿纯进曰天下士大夫捐亲戚弃土壤从大王于矢石之间者其计固望攀龙鳞附凤翼以成其所志耳今大王留时逆众不正号位纯恐士大夫望絶计穷则有去归之思无为乆自苦也大众一散难可复合纯言甚诚切王深感曰吾将思之行至鄗召冯异诣鄗问四方动静异曰更始必败宗庙之忧在于大王宜从众议防儒生彊华自闗中奉赤伏符来诣王曰刘秀发兵捕不道四夷云集龙鬭野四七之际火为主羣臣因复奏请　六月己未王即皇帝位于鄗南改元大赦　秋七月己亥帝使吴汉率建义大将军朱祐等十一将围朱鲔于洛阳诸将围洛阳数月朱鲔坚守不下帝以廷尉岑彭尝
　　为鲔校尉令往説之鲔在城上彭在城下为陈成败鲔曰大司徒被害时鲔与其谋又谏更始无遣萧王北征诚自知罪深不敢降彭还具言于帝帝曰举大事者不忌小怨鲔今若降官爵可保况诛罚乎河水在此吾不食言彭复往告鲔鲔从城上下索曰必信可乘此上彭趣索欲上鲔见其诚即许降辛卯朱鲔面防与岑彭俱诣河阳帝解其缚召见之复令彭夜送鲔归城明旦与苏茂等悉其众出降拜鲔为平狄将军封扶沟侯　冬十月癸丑车驾入洛阳幸南宫遂定都焉
　　二年春正月庚辰悉封诸功臣为列侯梁侯邓禹广平侯吴汉皆食四县博士丁恭议曰古者封诸侯不过百里彊干弱枝所以为治也今封四县不合法制帝曰古之亡国皆以无道未尝闻功臣地多而灭亡者也　起高庙于洛阳四时合祀高祖太宗世宗建社稷于宗庙之右立郊兆于城南
　　通鉴纪事本末卷五下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷六上
　　宋　袁枢　撰
　　光武平赤眉
　　王莽始建国二年春二月下诏曰周礼有賖贷乐语有五均传记各有筦焉今开賖贷张五均设诸筦者所以齐众庶抑并兼也遂于长安及洛阳邯郸临菑宛成都立五均司市钱府官
　　天鳯四年秋八月莽置羲和命士以督五均六筦郡有数人皆用富贾为之乘传求利交错天下因与郡县通奸多张空簿府藏不实百姓愈病是嵗莽复下诏申明六筦每一筦为设科条防禁犯者罪至死奸吏猾民并侵众庻各不安生又一切调上公以下诸有奴婢者率一口出钱三千六百天下愈愁纳言冯常以六筦谏莽大怒免常官灋令烦苛民揺手触禁不得耕桑繇役烦剧而枯旱蝗虫相因狱讼不决吏用苛暴立威旁縁莽禁侵刻小民富者不自保贫者无以自存于是并起为盗贼依阻山泽吏不能禽而覆蔽之浸滛日广
　　五年春琅邪樊崇起兵于莒众百余人转入太山群盗以崇勇猛皆附之一歳间至万余人崇同郡人逢平东海人徐宣谢禄杨音各起兵合数万人复引从崇共还攻莒不能下转掠青徐间
　　地皇三年夏四月遣太师王匡更始将军廉丹东讨众贼初樊崇等众既防盛乃相与为约杀人者死伤人者偿创其中最尊号三老次从事次卒史及闻太师更始将讨之恐其众与莽兵乱乃皆朱其眉以相识别由是号曰赤眉匡丹合将鋭士十余万人所过放纵东方为之语曰宁逢赤眉不逢太师太师尚可更始杀我淮阳王更始元年冬十月更始遣使降赤眉樊崇等闻汉室复兴即畱其兵自将渠帅二十余人随使者至洛阳更始皆封为列侯崇等既未有国邑而畱众稍有离叛者乃复亡归其营
　　二年冬赤眉樊崇等将兵入頴川分其众为二部崇与逢安为一部徐宣谢禄杨音为一部赤眉虽数战胜而疲敝厌兵皆日夜愁泣思欲东归崇等计议虑众东向必散不如西攻长安于是崇安自武关宣等从陆浑关两道俱入更始使王匡成丹与抗威将军刘均等分据河东农以拒之　萧王度赤眉必破长安乃拜邓禹为前将军中分麾下精兵二万人遣西入关
　　汉光武建武元年春正月赤眉二部俱防农更始遣讨难将军苏茂拒之茂军大败赤眉众遂大集乃分万人为一营凡三十营三月更始遣丞相松与赤眉战于蓩乡松等大败死者三万余人赤眉遂转北至湖六月张卬王匡叛更始入长安　赤眉进至华隂军中有齐巫常鼓舞祠城阳景王巫狂言景王大怒曰当为县官何故为贼有笑巫者輙病军中惊动方望弟阳説樊崇等曰今将军拥百万之众西向帝城而无称号名为群贼不可以久不如立宗室挟议诛伐以此号令谁敢不从崇等以为然而巫言益甚前至郑乃相与议曰今廹近长安而鬼神若此当求刘氏共尊立之先是赤眉过式掠故式侯萌之子恭茂盆子三人自随恭少习尚书随樊崇等降更始于洛阳复封式侯为侍中在长安茂与盆子畱军中属右校卒史刘侠卿主牧牛及崇等欲立帝求军中景王后得七十余人惟茂盆子及前西安侯孝最为近属崇等曰闻古者天子将兵称上将军乃书札为符曰上将军又以两空札置笥中于郑北设坛埸祠城阳景王诸三老从事皆大防列盆子等三人居中立以年次探札盆子最幼后探得符诸将皆称臣拜盆子时年十五被髪徒跣敝衣赭汗见众拜恐畏欲啼茂谓曰善藏符盆子即齧折弃之以徐宣为丞相樊崇为御史大夫逢安为左大司马谢禄为右大司马其余皆列卿将军盆子虽立犹朝夕拜刘侠卿时欲出从牧儿戱侠卿怒止之崇等亦不复视也　秋八月赤眉至髙陵张卬等降之九月赤眉入长安更始单骑走从厨城门出式侯恭以赤眉立其弟自系诏狱闻更始败走乃出见定陶王祉祉为之除械相与从更始于渭濵右辅都尉严本恐失更始为赤眉所诛即将更始至髙陵本将兵宿衞其实围之更始将相皆降赤眉独丞相曹竟不降手劔格死　冬十月赤眉下书曰圣公降者封为长沙王过二十日勿受更始遣刘恭请降赤眉使其将谢禄往受之更始随禄肉上玺绶于盆子赤眉坐更始置庭中将杀之刘恭谢禄为请不能得遂引更始出刘恭追呼曰臣诚力极请得先死防劔欲自刎樊崇等遽共救止之乃赦更始封为畏威侯刘恭复为固请竟得封长沙王更始常依谢禄居刘恭亦拥防之刘盆子居长乐宫三辅郡县营长遣使贡献兵士輙剽夺之又数暴掠吏民由是皆复固守百姓不知所归闻邓禹乘胜独克而师行有纪皆望风相携负以迎诸降者日以千数众号百万禹所止輙停车拄节以劳来之父老童穉埀髪戴白满其车下莫不感悦于是名震关西诸将豪桀皆劝禹径攻长安禹曰不然今吾众虽多能战者少前无可仰之积后无转馈之资赤眉新防长安财谷充实锋鋭未可当也夫盗贼群居无终日之计财谷虽多变故万端宁能坚守者也上郡北地安定三郡土广人稀饶谷多畜吾且休兵北道就粮养士以观其敝乃可图也于是引军北至枸邑所到诸营保郡邑皆开门归附　三辅苦赤眉暴虐皆怜更始欲盗出之张卬等深以为虑使谢禄缢杀之刘恭夜往收藏其尸帝诏邓禹葬之于霸陵　帝以关中未定而邓禹久不进兵赐书责之曰司徒尧也亡贼桀也长安吏民遑遑无所依归宜以时进讨镇慰西京繋百姓之心禹犹执前意别攻上郡诸县更徴兵引谷归至大要积弩将军冯愔车骑将军宗歆守栒邑二人争权相攻愔遂杀歆因反撃禹禹遣使以闻帝问使人愔所亲爱为谁对曰防军黄防帝度愔防不能久和执必相忤因报禹曰缚冯愔者必黄防也乃遣尚书宗广持节往降之后月余防果执愔将其众归罪更始诸将王匡胡殷成丹等皆诣广降　腊日赤眉设乐大防酒未行群臣更相辨鬭而兵众遂各逾宫斩关入掠酒肉互相杀伤衞尉诸葛穉闻之勒兵入格杀百余人乃定刘盆子惶恐日夜啼泣从官皆怜之
　　二年春正月刘恭知赤眉必败宻教弟盆子归玺绶习为辞让之言及正旦大防恭先曰诸君共立恭弟为帝德诚深厚立且一年殽乱日甚诚不足以相成恐死而无益愿得退为庻人更求贤知唯诸君省察樊崇等谢曰此皆崇等罪也恭复固请或曰此宁式侯事邪恭惶恐起去盆子乃下牀解玺绶叩头曰今设置县官而为贼如故四方怨恨不复信向此皆立非其人所致愿乞骸骨避贤圣路必欲杀盆子以塞责者无所离死因涕泣嘘唏崇等及防者数百人莫不哀怜之乃皆避席顿首曰臣无状负陛下请自今已后不敢复放纵因共抱持盆子带以玺绶盆子号呼不得已既罢出各闭营自守三辅翕然称天子聪明百姓争还长安市里且满后二十余日复出大掠如故　长安城中粮尽赤眉收载珍寳大纵火烧宫室市里恣行杀掠长安城中无复人行乃引兵而西众号百万自南山转掠城邑遂入安定北地邓禹引兵南至长安军昆明池谒祠髙庙收十一帝神主送诣洛阳因廵行园陵为置吏士奉守焉　九月赤眉引兵欲西上陇隗嚣遣将军杨广迎撃破之又追败之于乌氏泾阳间赤眉至阳城番须中逢大雪坑谷皆满士多冻死乃复还发掘诸陵取其寳货凡有玉匣殓者率皆如生贼遂污辱吕后尸邓禹遣兵撃之于郁夷反为所败禹乃出之云阳赤眉复入长安延岑屯杜陵赤眉将逢安撃之邓禹以安精兵在外引兵袭长安防谢禄救至禹兵败走延岑撃逢安大破之死者十余万人廖湛将赤眉十八万攻汉中王嘉嘉与战于谷口大破之嘉手杀湛遂到云阳就谷嘉妻兄新野来歙帝之姑子也帝令邓禹招嘉嘉因歙诣禹降　邓禹自冯愔叛后威名稍损又乏粮食战数不利归附者日益离散赤眉延岑暴乱三辅郡县大姓各拥兵众禹不能定帝乃遣偏将军冯异代禹讨之车驾送至河南敇异曰三辅遭王莽更始之乱重以赤眉延岑之丑元元涂炭无所依诉将军今奉辞讨诸不轨营堡降者遣其渠帅诣京师散其小民令就农桑壊其营壁无使复聚征伐非必畧地屠城要在平定安集之耳诸将非不徤鬬然好虏掠卿本能御吏士念自脩敕无为郡县所苦异顿首受命引而西所至布威信羣盗多降
　　臣光曰昔周人颂武王之德曰敷时绎思我徂惟求定言王者之兵志在布陈威德安民而已观光武之所以取关中用是道也岂不美哉
　　又诏征邓禹还曰慎毋与穷冦争锋赤眉无谷自当来东吾以饱待饥以逸待劳折棰笞之非诸将忧也无得复妄进兵三辅大饥人相食城郭皆空白骨蔽野遗民往往聚为营
　　保各坚壁清野赤眉虏掠无所得乃引而东归众尚二十余万随道复散帝遣破奸将军侯进等屯新安建威大将军耿弇等屯宜阳以要其还路敕诸将曰贼若东走可引宜阳兵防新安贼若南走可引新安兵防宜阳冯异与赤眉遇于华隂相拒六十余日战数十合降其将卒五千余人
　　三年春正月甲子以冯异为征西大将军邓禹慙于受任无功数以饥卒徼赤眉战輙不利乃率车骑将军邓等自河北度至湖要冯异共攻赤眉异曰异与贼相拒数十日虽虏获雄将余众尚多可稍以恩信倾诱难卒用兵破也上今使诸将屯渑池要其东而异撃其西一举取之此万成计也禹不从遂大战移日赤眉阳败弃辎重走车皆载土以豆覆其上兵士饥争取之赤眉引还撃军溃乱异与禹合兵救之赤眉小郤异以士卒饥倦可且休禹不聴复战大为所败死伤者三千余人禹以二十四骑脱归宜阳异弃马步走上回谿阪与麾下数人归营收其散卒复坚壁自守　閠月冯异与赤眉约期防战使壮士变服与赤眉同伏于道侧旦日赤眉使万人攻异前部异少出兵以救之贼见埶弱遂悉众攻异异乃纵兵大战日昃贼气衰伏兵卒起衣服相乱赤眉不复识别众遂惊溃追撃大破之于崤底降男女八万人帝降玺书劳异曰始虽垂翅回谿终能奋翼渑池可谓失之东隅收之桑榆方论功赏以答大勲赤眉余众东向宜阳甲辰帝亲勒六军严陈以待之赤眉忽遇大军惊震不知所谓乃遣刘恭乞降曰盆子将百万众降陛下何以待之帝曰待汝以不死耳丙午盆子及丞相徐宣以下三十余人肉袒降上所得传国玺绶积兵甲宜阳城西与熊耳山齐赤眉众尚十余万人帝令县厨皆赐食明日大陈兵马临雒水令盆子君臣列而观之帝谓樊崇等曰得毋悔降乎朕今遣卿归营勒兵鸣鼓相攻决其胜负不欲彊相服也徐宣等叩头曰臣等出长安东都门君臣计议归命圣德百姓可与乐成难与图始故不告众耳今日得降犹去虎口归慈母诚欢诚喜无所恨也帝曰卿所谓鐡中铮铮佣中佼佼者也戊申还自宜阳帝令樊崇等各与妻子居雒阳赐之田宅其后樊崇逢安反诛杨音徐宣卒于乡里帝怜盆子以为赵王郎中后病失明赐荣阳均输官地使食其税终身刘恭为更始报仇杀谢禄自繋狱帝赦不诛
　　光武平渔阳
　　淮阳王更始元年　宛人彭宠呉汉亡命在渔阳乡人韩鸿为更始使徇北州承制拜宠偏将军行渔阳太守事以汉为安乐令
　　二年邯郸王郎遣将狥渔阳上谷上谷太守耿况约宠俱归大司马秀【事见光武中兴】
　　汉光武建武二年　帝之讨王郎也彭宠发突骑以助军转粮食前后不絶及帝追铜马至蓟宠自负其功意望甚髙帝接之不能满以此懐不平及即位呉汉王梁宠之所遣并为三公而宠独无所加愈怏怏不得志叹曰如此我当为王但尔者陛下忘我邪是时北州破散而渔阳差完有旧鐡官宠转以贸谷积珍寳益富彊幽州牧朱浮年少有俊才欲厉风迹收士心辟召州中名宿及王莽时故吏二千石皆引置幕府多发诸郡仓谷禀赡其妻子宠以为天下未定师旅方起不宜多置官属以损军实不从其令浮性矜急自多宠亦狠彊嫌怨转积浮数谮构之密奏宠多聚兵谷意计难量上輙漏泄令宠闻以胁恐之至是有诏徴宠宠上诉愿与浮俱徴帝不许宠益以自疑其妻素刚不堪抑屈固劝无受徴曰天下未定四方各自为雄渔阳大郡兵马最精何故为人所奏而弃此去乎宠又与所亲信吏计议皆懐怨于浮莫有劝行者帝遣宠从弟子后兰卿喻之宠因畱子后兰卿遂发兵反拜署将帅自将二万余人攻朱浮于蓟又以与耿况俱有重功而恩赏并薄数遣使要诱况况不受斩其使　八月帝遣游撃将军邓隆助朱浮讨彭宠隆军潞南浮军雍奴遣吏奏状帝读檄怒谓使吏曰营相去百里其埶岂可得相及比若还北军必败矣彭宠果遣轻兵撃隆军大破之浮逺遂不能救三年三月涿郡太守张丰反自称无上大将军与彭宠连兵朱浮以帝不自征彭宠上防求救诏报曰往年赤眉防扈长安吾防其无谷必东果来归附今度此反虏势无久全其中必有内相斩者今军资未充故须后麦耳浮城中粮尽人相食防耿况遣骑来救浮乃得脱身走蓟城遂降于彭宠宠自称燕王攻防右北平上谷数县赂遗匈奴借兵为助又南结张步及冨平获索诸贼皆与交通
  </div>
  <div class="pagination">
   <a href="通鉴纪事本末_page5.html">
    上一页
   </a>
   <a href="通鉴纪事本末.html">
    1
   </a>
   <a href="通鉴纪事本末_page2.html">
    2
   </a>
   <a href="通鉴纪事本末_page3.html">
    3
   </a>
   <a href="通鉴纪事本末_page4.html">
    4
   </a>
   <a href="通鉴纪事本末_page5.html">
    5
   </a>
   <span class="current-page">
    6
   </span>
   <a href="通鉴纪事本末_page7.html">
    7
   </a>
   <a href="通鉴纪事本末_page8.html">
    8
   </a>
   <a href="通鉴纪事本末_page9.html">
    9
   </a>
   <a href="通鉴纪事本末_page10.html">
    10
   </a>
   <a href="通鉴纪事本末_page11.html">
    11
   </a>
   <span>
    ...
   </span>
   <a href="通鉴纪事本末_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
