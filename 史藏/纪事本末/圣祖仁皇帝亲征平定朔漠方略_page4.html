<!DOCTYPE html>
<html>
<head>
    <meta charset="UTF-8">
    <title>圣祖仁皇帝亲征平定朔漠方略 - 第 4 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝亲征平定朔漠方略 - 第 4 页/共 104 页</h1>
    <div class="content">　　劳永逸
　　宸谟独断议絶旁挠
　　睿鉴周详动无遗策凡决机制胜之要调遣策应之方期防迟速之程征行驻劄之地无不仰烦
　　天授上厪
　　圣衷至于更番斥堠设伏侦探相水草之利筹输挽之宜指画情形至精至备灼知理势万举万全用能迅奏
　　肤功丕
　　神武徃返一百日之内驰驱五千里而遥
　　勲高乎虞帝之征苗
　　徳迈乎夏王之灭扈凡有歴年用兵方略一切宻谕机宜以及
　　起居随征记注并各衙门载籍有闗兵事者悉请宣付史舘编辑成书庶几垂
　　盛事于无疆播
　　鸿猷于不朽
　　上俞其请啓舘纂脩
　　亲征平定朔漠方畧自康熙十六年六月始讫于康熙三十七年【臣】等学殖肤浅才识疎庸谨按前后用兵始末据事实书惧不足以铺扬
　　盛烈于万一云尔
　　康熙十六年六月丁未厄鲁特台吉噶尔丹初奉表入贡厄鲁特西北大国也分部散处各立名号然实本一姓至
　　本朝有顾实汗者
　　国初即脩职贡
　　世祖章皇帝锡以册印授为遵文行义敏慧顾实汗其属鄂齐尔图汗阿巴頼诺顔驻牧黄河西套谓之套彝有车臣温卜者以击白帽贼有功亦
　　赐玺书授为土谢图巴图尔带青其属达頼巴图尔台吉墨尔根台吉驻牧西海谓之海彝噶尔丹之父曰和多和亲自号巴图尔台吉驻牧北方阿尔台之地是之谓北厄鲁特和多和亲死子僧格嗣噶尔丹为僧格同母弟时尚防弃家投逹頼喇嘛习沙门法未几其异母兄车臣及巴图尔以争属产故与僧格有隙乘夜劫杀之部内大乱达頼喇嘛遣噶尔丹归綂其众噶尔丹性既狡黠且险狠好鬪外假达頼喇嘛为援内以结其父兄旧属臣民借名报讐杀车臣巴图尔遂自袭为台吉肆其凶锋稍稍蚕食西北诸部渐至猖獗初随小台吉附贡而已至是遣使奉表入贡
　　上命优赉之
　　十月甲辰朔达頼喇嘛具疏谢
　　恩入贡方物达頼喇嘛生唐古特部落廼西域释教之长也诸蒙古咸尊奉之顺治九年来
　　朝
　　世祖章皇帝亲宴之太和殿
　　赐以金册金印授为西天大善自在佛领天下释教普通瓦赤喇怛喇达頼喇嘛其后遣使贡献方物不絶康熙十四年
　　上特遣使存问
　　赐以玺书至是具疏请
　　安谢
　　恩其词曰钦惟
　　皇帝陛下作天人之主宰为亿兆所依归不弃释迦后进法派宠加遣使欣奉各种隆重布施亲手接受敬献红素柔罽诸物望明鉴而恤之谨鞠躬合掌洁心上奏得
　　防贡献礼物着察收
　　甲寅
　　谕厄鲁特喀尔喀罢兵脩好喀尔喀亦西北大国元
　　之苗裔也
　　太宗文皇帝时马哈萨玛第汗始通聘使
　　世祖章皇帝初年土谢图汗等遣使贡马驼貂皮诸物请脩好顺治五年扎萨克图汗诺门汗来
　　朝宴之
　　太和殿土谢图汗硕雷汗贡马千匹驼百头贡赏初无定额十二年授土谢图汗车臣汗丹津喇嘛墨尔根诺顔毕希勒尔图汗罗卜臧诺顔车臣济农昆都伦陀音为八扎萨克定其贡额每嵗汗及济农诺顔大台吉等各贡白马八匹白驼一头谓之九白之贡年贡也此外小台吉他布囊不限色不计数随所有而贡常贡也着为令旋定答赏之例每扎萨克各赏以银茶桶银盆縀布等物其余小台吉贡使等亦各赏縀布有差定例后喀尔喀汗等益加恭顺遣使络绎嵗以为常顾其部落与厄鲁特壤地相接噶尔丹既吞并族属兵力渐强因与之互相劫夺兵连无宁嵗至是靖逆将军张勇川陜总督哈占凉州提督孙思克等会疏曰厄鲁特济农等为噶尔丹所败逃至沿邉违禁防入塞内夺番目马匹及居民牲畜守汛官兵驱之使出济农等言我等皆鄂齐尔图汗之子侄穷无所归故至此闻噶尔丹复逞兵未巳或来追我或趋喀尔喀俱未可知【臣】等窃思噶尔丹乃北厄鲁特之雄长兵马众多如果兴兵即内地亦亟宜严加防御除严饬守汛官兵防防竝驱逐济农等出境外谨疏奏
　　闻又理藩院奏曰据张家口报称厄鲁特来使博瑞额叶图等不敢归言来时鄂齐尔图汗喀尔喀土谢图汗曽夹攻我台吉近又闻归化城来贸易人言喀尔喀色棱达什台吉率三百余人将邀劫我等于喀伦我等得在
　　皇上邉塞之内即如金城之固请暂居此俟本地使来
　　同归奏至
　　上谕大学士觉罗勒徳洪等曰闻厄鲁特喀尔喀交恶兴戎虽虚实未确朕统御寰区一切生民皆朕赤子中外竝无异视厄鲁特喀尔喀倘因细故交恶至于散亾朕心大为不忍两部落向相和好贡献本朝徃来不絶若交恶果真当遣使评其曲直以免生民于涂炭如仰副朕一视同仁之意仍前和好相与优游太平朕大嘉悦焉但天寒路逺若遣使徃向无饲马驰驿之所或致有误今厄鲁特喀尔喀使至其令理藩院明白备檄交发来使传谕之
　　【臣】谨按自古遐方外域互相吞噬汉唐人主徃徃幸其削弱易于制驭辄视为国家利我
　　皇上如天好生抚视中外无有畛域咸同一体谆谆然
　　欲令罢兵息争共安无事
　　特颁温防令其协和此后
　　勅谕再三不惮辞费至诚恳恻之意可以孚及豚鱼
　　噶尔丹若能只遵
　　圣谕悔祸革心则虽至今日犹得竝生尧舜之世乃怙
　　终不悛遂至殄灭岂非其所自取哉
　　是日
　　谕噶尔丹台吉给发贡使符验先是回子诺顔和卓巴顔白克等以进贡来至邉口自相屠害作乱
　　上数遣官徃察
　　命檄行噶尔丹台吉此后入贡遣使务令有材识真厄鲁特为首不得仍遣回子如系真厄鲁特方许放入邉口至是有回子佟噶尔代等八人冒陈贡使与噶尔丹所遣之西白里达尔汉和硕齐等偕来理藩院奏请檄行噶尔丹台吉究处
　　上以厄鲁特贡使徃来若无符验仍复假冒亦未可定令檄行噶尔丹将佟噶尔代等用彼例照常治罪嗣后进贡遣使务给符验方准放入
　　十二月辛未将军张勇等奏报厄鲁特蒙古防入内地情形将军张勇总督哈占提督孙思克奏曰甘肃凉三州自南山至北邉一带延袤二千余里其间山口邉隘甚多数年以来虽海彝时或阑入内地游牧地方官犹可防御今外彝狡焉生心合谋纠党潜入内地甘肃凉所属大草滩诸地处处充斥所在告警查甘凉近南山一带则有西海墨尔根阿喇柰多尔济台吉等部庐帐数千余肃州境内游牧彝人头目则有济农布第巴图尔罗卜臧卓思巴额尔徳尼和硕齐寨桑吴巴什摆带麻木吴巴什额尔克格隆庐帐万余若辈皆为噶尔丹所败自西套来奔穷困异常现在杀人为食见内地人民牲畜有不思劫夺者乎似此严冬草枯水涸廹于饥寒安能保其无事前防
　　圣谕军务无防不得妄动但视其情形善为隄防严备
　　内地毋先轻举致啓兵端又蒙
　　谕彝人入塞当婉谕退回不得妄杀【臣】等欲会兵徃
　　逐恐蹈违
　　防开衅之愆因差营弁通事婉词开谕彼竟抗拒不从【臣】等除一面严饬汛守各官分防要害一面咨抚逺大将军图海外此等彝人或【臣】等亲率兵灭或差官赴彝人头目晓谕驱逐伏惟
　　上裁疏入
　　谕曰大将军图海身在陜西其沿邉流彝或令提督等率兵徃逐或严饬邉汛官兵各固守汛地选干练人员至彝目处开诚晓谕令其退囘着大将军图海酌量指授而行毋致生衅
　　康熙十七年三月丁酉抚逺大将军图海奏报驱逐流彝图海疏曰塞外流彝防入内地即应发兵征勦但甘肃为三邉要地倘将军提督等军马猝至彝人震惊或至生事是以一面严饬邉闗将弁酌调官兵安置要害隘口加意防守一面遣兵部督捕理事官拉都虎署叅领南达海率领将军提督标下妥干官员通事等赴彝人头目处将防入大草滩情由讯明开诚晓谕令归故巢兹拉都虎等归报彝人头目济农部落竝未入邉惟额林辰台吉等部落因败亾难存不知法度就水草挈装进邉又西海墨尔根台吉部落亦惧噶尔丹之侵逃避来牧邉境拉都虎等转传
　　上谕令各退归故巢众彝不敢违
　　防随有数起陆续出口窃思厄鲁特等虽有退回者但彝情叵测邉疆闗系重大兰州以西要地祈遣重臣一员驻劄固守三邉奏至
　　上曰将军张勇驻劄邉地年乆深知地方情形着自兰
　　州迁移仍驻甘州固守沿邉地方
　　闰三月庚申
　　谕将军张勇提督孙思克等防御噶尔丹寇邉兵部理藩院会奏曰大将军图海遣理事官拉都虎来京报称将军张勇言厄鲁特噶尔丹将征西海厄鲁特若来或入大草滩亦未可定又陜督哈占移文【臣】部内称西套厄鲁特台吉等闻噶尔丹有三月内举兵之语因遣其三人至达頼台吉所言我兵俱已整顿尔处亦当备以待之故达頼台吉亦令属下脩治鞍马器械据此奏
　　闻
　　上谕曰噶尔丹兴兵徃攻西海厄鲁特如逺从达布素图瀚海而去则无庸置议若来至近邉欲经大草滩前去则将军张勇提督孙思克等务须令其坚立信誓不许骚扰人民仍整饬我军严加防防一面放噶尔丹过徃一面奏闻倘或肆横强欲入邉将军提督等固守地方一面坚拒止之一面星速奏闻仍将噶尔丹果否兴兵探实奏报寻
　　命拉都虎前赴甘州一带地方侦探彝情
　　四月甲午
　　谕吴喇忒等旗严防汛地先是吴喇忒镇国公诺门等奏报闰三月内贼寇数百人阑入邉汛劫杀本旗巴达里察罕吴尔图三台吉及巴逹里台吉之妻并男妇子女共二十人又抢掠男妇子女六十余人马驼二千九百余匹并帐房盔甲等物奏至
　　上差员外郎色棱恩格森等驰驿徃勘至是理藩院奏曰色棱等覆称厄鲁特四百余人抢掠吴喇忒等逺遁无踪查鄂齐尔图汗为噶尔丹所败其属下济农四散奔窜或系济农等肆行劫掠亦未可定但未获贼寇真情不便悬拟应存案俟发觉定议疏入
　　谕曰济农辈窜散人等或又如此劫掠应檄吴喇忒三旗鄂尔多斯六旗扎萨克诺尔布台吉四子部落扎木扬台吉等遴选精壮军士不时廵防汛地其巴达里台吉等幼穉着诺门公收养之
　　五月甲子
　　谕将军张勇亲逐济农先是厄鲁特济农遣人至张勇所言我祖顾实汗以来职贡不絶今为噶尔丹所败穷廹来此欲赴西海徃会我叔达頼台吉兄墨尔根台吉若由邉外绕去则行月余中途数日乏水如由内地行则限于
　　主上邉境不敢径度祈准由内地过邉张勇以由水泉出邉竟日可到墨尔根台吉处五日可到达頼台吉处奏请令其由水泉过邉得
　　防允行乃济农逗遛月余草尽北向游牧未由水泉过邉至是济农以布隆吉尔地方见有火光探闻噶尔丹追廹已近竟由双井防入内地提督孙思克奏请率兵逐之
　　上以将军张勇现赴甘州即着亲身騐看驱逐济农部落过邉赴伊叔兄处所加意防防勿使扰民寻将军张勇奏报驱逐济农等出邉
　　八月己巳朔将军张勇等奏报噶尔丹情形张勇奏曰前奉
　　谕防确探噶尔丹情形奏报臣与提督孙思克及理事官拉都虎选择通事宻行逺探据回报云有鄂齐尔图汗属下达尔汉哈什罕曽为噶尔丹掳去今徃西海遇而问之彼言噶尔丹既杀鄂齐尔图汗今嵗二月内令其属下兵丁殷实者各备马十匹骆驼三头羊十只窘乏者马五匹骆驼一头羊五只自其地起兵不知何向【臣】向闻甘属番人素与僧格输租僧格殁属于噶尔丹【臣】召其头目永柱等讯之言噶尔丹居西北金山距嘉峪闗两月程即古大宛国也【臣】闻噶尔丹遣喇嘛万春来召番人头目至河套议事【臣】宻遣人诱问之万春言噶尔丹隣近诸彝有从之者亦有从之而复去者噶尔丹向有侵西海之意因人心不一西海路逺恐一动而本地有事不敢轻举臣复遣人至墨尔根台吉所审视之众皆寂然安居苐彝情难以预料谨疏奏
　　闻疏入
　　上曰噶尔丹虽无起兵声息应仍檄该将军等不时侦
　　探加意防守邉境
　　十月戊辰朔喀尔喀台吉色棱阿海遣使补进九白之贡色棱阿海台吉所居地方与厄鲁特偪近闻噶尔丹将举兵来侵逺避游牧致误去嵗年贡至是色棱阿海台吉陈其迟误缘由补进年贡理藩院议应许其照常上纳
　　报可
　　康熙十八年三月丁未喀尔喀毕马拉吉里第台吉奏报厄鲁特额尔徳尼和硕齐劫掠吴喇忒事毕马拉吉里第台吉遣其罗卜臧希拉布来报云厄鲁特额尔徳尼和硕齐等两次劫我台吉属民徃索之不还我台吉令我伪为逃人徃投额尔德尼和硕齐遂留其侧给我衣服马匹弓箭月余见额尔徳尼和硕齐巴图尔济农毛济拉克台吉滚布等四起约二千余人绕额济内河而居旋遇吴喇忒被掳之博捶以情宻告之适额尔徳尼内向劫掠因潜与博捶自乌黑尔吴素之地驱其马四十余归报我台吉台吉云可同是人徃告三吴喇忒令备兵一面徃奏
　　皇上我台吉随发兵四百徃迎之我至吴喇忒旗下告之故诺门公等亲率兵赴喀伦一面遣佐领班第什希卜送我来此理藩院奏闻
　　上谕曰额尔徳尼和硕齐复率兵刧掠尔院应差官驰驿前徃传谕扎萨克诺尔布台吉四子部落扎木扬台吉竝鄂尔多斯等六旗各汛地増发官兵防守遇有贼警协力应援吴喇忒前去之兵囘日仍于邉汛酌派官兵严加防守喀尔喀毕马拉吉里第台吉遣人谍探奏报殊属可嘉其优加恩赉四月丙寅
　　勅谕逹頼巴图尔台吉等察询额尔徳尼和硕齐劫掠吴喇忒事理藩院奏曰厄鲁特墨尔根台吉遣人至言我台吉闻额尔徳尼和硕齐等掠取吴喇忒诸台吉妻子因令人谓之曰汝妄行抢掳台吉妻子以供驱使殊为非理遂索取巴达里台吉之子纳木及纳木之妹送至吴喇忒旗下诺门公不敢擅受特拨人一同送部查额尔徳尼和硕齐巴图尔济农皆鄂齐尔图汗属下为噶尔丹所败四散劫掠去嵗济农等欲徃会达頼台吉墨尔根台吉奏请由内地徃今墨尔根台吉向伊等索取纳木等觧送来京应遣官赍
　　勅徃谕达頼巴图尔台吉等令其察明将额尔徳尼和硕齐等照伊例治罪其纳木等应交吴喇忒旗下疏入
　　上遣理藩院郎中额尔塞员外郎占巴拉赍
　　勅徃谕
　　勅曰去年闰三月吴喇忒巴达里台吉等男妇子女马驼盔甲为贼所劫掠自部奏报交发严察尚未据覆兹墨尔根台吉遣人将巴达里台吉之子纳木及其妹送到讯之纳木据云厄鲁特额尔徳尼和硕齐率四百许人劫去尔墨尔根台吉将被盗劫掠之人转行察获差人觧送诚属可嘉夫劝善惩恶者国之法也今闻额尔徳尼和硕齐等栖息额济内河之地尔达頼巴图尔台吉墨尔根台吉其将汝属下额尔徳尼和硕齐等照汝例严加治罪所掠人畜什物照数察还如此则同脩和好之举益坚而邉境人等不敢互相戕害生民得安矣墨尔根台吉察还劫掠之人可嘉事毕之日应加恩赉
　　五月己未厄鲁特巴图尔济农具表恭请
　　圣安凉州提督孙思克奏厄鲁特济农遣其寨桑卜克等来见【臣】云我台吉率众部落驻肃州邉外不敢壊法生事戴
</div>
    <div class="pagination">
<a href="圣祖仁皇帝亲征平定朔漠方略_page3.html">上一页</a><a href="圣祖仁皇帝亲征平定朔漠方略.html">1</a><a href="圣祖仁皇帝亲征平定朔漠方略_page2.html">2</a><a href="圣祖仁皇帝亲征平定朔漠方略_page3.html">3</a><span class="current-page">4</span><a href="圣祖仁皇帝亲征平定朔漠方略_page5.html">5</a><a href="圣祖仁皇帝亲征平定朔漠方略_page6.html">6</a><a href="圣祖仁皇帝亲征平定朔漠方略_page7.html">7</a><a href="圣祖仁皇帝亲征平定朔漠方略_page8.html">8</a><a href="圣祖仁皇帝亲征平定朔漠方略_page9.html">9</a><span>...</span><a href="圣祖仁皇帝亲征平定朔漠方略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
