<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 12 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 12 页/共 76 页
  </h1>
  <div class="content">
   越絶书殷汤遭夏桀无道残贼天下于是汤用伊尹行至圣之心见桀无道虐行故伐夏放桀而王道兴跃革乱补弊移风易俗改制作新海内毕贡天下承风汤以文圣此之谓也
　　史记汤乃改正朔易服色上白朝会以昼　孔子曰殷路车为善而色尚白
　　吕氏春秋汤之时天先见金刃生于水汤曰金气胜金气胜故其色尚白其事则金
　　帝王世纪汤令未命之为士者车不得朱轩及有飞轸不得乗饰车骈马衣文绣命然后得以顺其徳
　　管子殷人之王立帛牢服牛马以为民利而天下化之泛胜之书汤有旱灾伊尹作为区田教民粪种负水浇稼收至畞百石【○大纪云伊尹言于王发庄山之金铸币通有无于四方以赈救之民是以不困】
　　说苑汤之时大旱七年雒圻川竭煎沙烂石于是使人持三足鼎祝山川教之祝曰政不节邪使人疾邪苞苴行邪防夫昌邪宫室崇邪女谒盛邪何不雨之极也盖言未已而天大雨【荀子汤旱而祷曰政不节与使民疾与何以不雨至斯极也宫室荣与妇谒盛与何以不雨至斯极也苞苴行与防夫兴与何以不雨至斯极也】
　　吕氏春秋汤克夏而正天下天大旱五年不收汤乃以身祷于桑林曰余一人有罪无及万夫万夫有罪在余一人无以一人之不敏使上帝鬼神伤民之命于是翦其发其手以身为牺牲用祈福于上帝民乃甚说雨乃大至【○诸书多言七年则此云五年者误也　帝王世纪汤自伐桀后大旱七年殷史卜曰当以人祷汤曰吾所为请雨者民也若必以人祷吾请自当遂斋戒翦发断爪以已为牲祷于桑林之社言未已而大雨方数千里　淮南子汤之时七年旱以身祷于桑林之际而四海之云凑千里之雨至　尸子汤之救旱也乗素车白马着布衣婴白茅以身为牲祷于桑林之野当此时也歌鼔舞者禁之○按以身为牲之说前编不取】
　　淮南子殷人之礼其社用石祀门葬树松其乐大濩晨露其服尚白
　　吕氏春秋殷汤即位夏为无道暴虐万民侵削诸侯不用轨度天下患之汤于是率六州以讨桀罪功名大成黔首安宁汤乃命伊尹作为大濩歌晨露修九招六列以见其善【春秋元命苞汤之时其民大乐其救之于患害故乐名大濩濩者救也】
　　韩诗外传汤作濩闻其宫声使人温良而寛大闻其商声使人方廉而好义闻其角声使人恻隠而爱仁闻其徴声使人乐养而好施闻其羽声使人恭敬而好礼诗曰汤降不迟圣敬日跻
　　淮南子汤之初作囿也以奉宗庙鲜犞之具简士防习射御以戒不虞　伊尹之兴土功也修胫者使之跖镢强脊者使之负土眇者使之准伛者使之涂各有所宜而人性齐矣
　　鬻子汤之治天下也得庆誧伊尹湟里且东门虚南门蝡西门疵北门侧得七大夫佐以治天下而天下治二十七世积岁五百七十六岁至纣
　　周书汤问伊尹曰诸侯来献或无牛马之所生而献远方之物事实相反不利今吾欲因其地势所有献之必易得而不贵其为四方献令伊尹受命于是为四方令曰臣请正东符娄仇州伊虑沤深九夷十蛮越沤鬋发文身请令以鱼支之鞞□鲗之酱鲛瞂利劒为献正南瓯邓桂国损子产里百濮九菌请令以珠玑瑇瑁象齿文犀翠羽菌鸖短狗为献正西昆仑狗国鬼亲枳已闟耳贯胸雕题离丘漆齿请令以丹青白旄纰江歴龙角神为献正北空同大夏莎车姑他旦略貌胡戎翟匈奴楼烦月氏孅犁其龙东胡请令以橐駞白玉野马騊駼駃騠良弓为献汤曰善【博物志竒肱民善为拭扛以杀百禽能为飞车从风远行汤时西风至吹其车至豫州汤破其车不以视民十年东风至乃复作车遣返而其国去玉门闗四万里】说苑汤问伊尹曰三公九卿二十七大夫八十一元士知之有道乎伊尹对曰昔者尧见人而知舜任人然后知禹以成功举之夫三君之举贤皆异道而成功然尚有失者况无法度而任已直意用人必大失矣故君使臣自贡其能则万一之不失矣王者何以选贤夫王者得贤材以自辅然后治也虽有尧舜之明而股肱不备则主恩不流化泽不行故明君在上慎于择士务于求贤设四佐以自辅有英俊以治官尊其爵重其禄贤者进以显荣罢者退而劳力是以主无遗爱下无邪慝百官能治臣下乐职恩流羣生润泽草木昔者虞舜左禹右臯陶不下堂而天下治此使能之効也　汤问伊尹曰三公九卿大夫列士其相去何如伊尹对曰三公者知通于大道应变而不竆辨于万物之情通于天道者也其言足以调阴阳正四时节风雨如是者举以为三公故三公之事常在于道也九卿者不失四时通于沟渠修隄防树五谷通于地理者也能通不能通能利不能利如此者举以为九卿故九卿之事常在于徳也大夫者出入与民同众取去与民同利通于人事行犹举绳不伤于言言之于世不害于身通于闗梁实于府库如是者举以为大夫故大夫之事常在于仁也列士者知义而不失其心事功而不独专其赏忠政强谏而无有奸诈去私立公而言有法度如是者举以为列士故列士之事常在于义也故道徳仁义定而天下正凡此四者明王臣而不臣汤曰何谓臣而不臣伊尹对曰君之所不名臣者四诸父臣而不名诸兄臣而不名先王之臣臣而不名盛徳之士臣而不名是谓大顺也　汤问伊尹曰古者所以立三公九卿大夫列士者何也伊尹对曰三公者所以参五事也九卿者所以参三公也大夫者所以参九卿也列士者所以参大夫也故参而有参是谓事宗事宗不失外内若一【汉书道家伊尹五十二篇　小说家伊尹说二十七篇】
　　新书汤曰学圣王之道者譬其如日静思而独居譬其若火夫舍学圣之道而静思独居譬其若去日之明于庭而就火之光于室也然可以小见而不可以大知是故明君而君子贵尚学道而贱下独思也故诸君得贤而举之得贤而与之譬其若登山乎得不肖而举之得不肖而与之譬其若下渊乎故登山而望其何不临而何不见陵迟而入渊其孰不防溺是以明君愼其举而君子愼于得举然后细福可必细葘可去矣　汤曰药食尝于卑然后至于贵药言献于贵然后闻于卑故药食尝于卑然后至于贵教也药言献于贵然后闻于卑道也故使人味食然后食者其得味也多使人味言然后闻者其得言也少故以是明上之于言也必自也聼之必自也择之必自也聚之必自也藏之必自也行之故道以数取之为明以数行之为章以数施之万姓为藏是故求道者不以目而以心取道者不以手而以耳致道者以言入道者以忠积道者以信树道者以人故人主有欲治安之心而无治安之故者虽欲治显荣也弗得矣故治安不可以虚成也显荣不可以虚得也故明君敬士察吏爱民以参其极非此者则四美不附矣【○说苑自也之也俱作他而无致道者以下汉书小说家天乙三篇天乙谓汤其言依托】
　　吕氏春秋成汤之时有谷生于庭昏而生比旦其大拱其吏请卜其故汤退卜者曰吾闻祥者福之先者也见祥而不为善则福不至妖者祸之先者也见妖而为善则祸不至于是早朝晏退问疾吊丧务鎭抚百姓三日而谷亡【○经史惟称太戊时桑谷生于朝而吕览韩诗皆云汤时生之说苑又两记于太戊武丁之世其事皆相类殆多舛误　易干凿度孔子曰自成汤至帝乙帝乙汤孙之孙也此帝乙即汤也殷録质以生日为名顺天性也孙之孙外恩絶矣同以乙日生疏可同名汤以乙生嫁妹本天地正夫妇夫妇正则王教兴矣故曰易之帝乙为成汤书之帝乙六世王同名不害以明功　京房易传汤嫁妹之辞曰无以天子之尊而乗诸侯无以天子之富而骄诸侯阴之从阳女之顺夫本天地之义也往事尔夫必以礼义　归藏有人将来遗我货贝以至有求则得有喜将至　良人得其玉君子得其粟　有凫鸳鸯有鴈鹔鷞　鼎有黄耳利取防鲤　瞿有瞿有防宵梁为酒尊于两壶两羭饮之三日然后稣士有泽我取其鱼　君子戒车小人戒徒有白云出自苍梧入于大梁　上有髙台下有雝池若以贾市其富如河海○周礼大史掌三易近师以归藏为殷易之名也其繇辞诸书引用多古质録之以存三代遗文　皇览汤冢在济阴亳县北东郭去县三里冢四方方各十步髙七尺上平处平地】
　　诗猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼔有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将【诗序那祀成汤也微子至于戴公其间礼乐废壊有正考甫者得商颂十二篇于周之太师以那为首】　嗟嗟烈祖有秩斯祜申锡无疆及尔斯所既载清酤赉我思成亦有和羮既戒既平鬷假无言时靡有争绥我眉寿黄耉无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将【诗序烈祖祀中宗也○朱子曰详此诗未见其为祀中宗而末言汤孙亦祭成汤之诗耳○按那烈祖二诗章法同其称烈祖汤孙亦同则俱为祀成汤之诗无疑】天生民而树之君俾司牧之古昔帝王禅继不同神农以上不可得而闻已黄帝革命实用干戈谓尧以前尽禅让与则鸿轩后之世及可数也谓禅授昉于尧与则五帝官天下又何以称焉窃谓圣人之兴因乎时会顺天应人古今一揆五帝圣君代出顼喾起于族属姚姒拔自侧微揖逊而天下治矣夏后传子禹之徳及民者远卜年有永虽有中主享国保世其后孔甲淫乱夏政始衰传及后癸昏暴纵恣任威信防陵铄诸侯武伤百姓而天下始离畔矣汤之代夏政也迫而后起不得已而后取之然有慙徳何也曰始汤未有取天下之心无取心而得之汤之慙汤之所以为圣乎自司徒敷教功业着于唐虞赐姓胙土作基于商诗称相土烈烈记称冥勤水官世有明徳天所祚也汤之笃生当夏后之末造大命固有攸属矣初征自葛而四海归心民情既有攸系矣汤方币聘伊尹于畎亩之中举而进之于桀桀不能用尹既丑夏复归于亳汤以事桀为心故尹亦以汤之心为心五就五去冀幸君之一悟政之一改也若是则夏不亡商不兴民免涂炭汤守臣节又何憾焉及其不可训谏语以迁善则不从告以危亡则不聼哑然而笑曰吾有天下如天之有日矣伊尹曰是不可以救矣吾其舍此而归尔汤亦曰是必割正不可以须矣吾惟取此以救吾民尔故汤之事桀四海归心而不贰身拘重泉而无怼迟之二十年桀已耄矣谏臣诛戮防邪日昌韦顾昆吾之属播恶助虐而不可止是始出师鸣条为南巢之放岂非迫而后起不得已而后取之然汤犹以为慙此圣人之用心异乎后世之利天下者矣至夫千金阴谋往视旷夏诸子之杂说无足深辩惟是义师吊伐而亳众有不恤之怨者何也盖自亳众观之知商邑之安不知夏民之危知己之有穑事不知夏民之在水火中也常人狃于便安圣心公于天下故陈师誓众喻以天命民心动以赏罚威劝一战而吊伐之义申兵已辑民已安矣号曰武汤不亦宜乎










　　绎史卷十四
　　钦定四库全书
　　绎史卷十五　　　　　灵壁县知县马骕撰伊尹辅太甲
　　史记汤崩太子太丁未立而防于是乃立太丁之弟外丙是为帝外丙帝外丙即位三年崩立外丙之弟仲壬是为帝仲壬帝仲壬即位四年崩伊尹乃立太丁之子太甲太甲成汤适长孙也是为帝太甲【纪年外丙名胜三年陟　仲壬名庸四年陟　太甲名至元年辛巳王即位居亳命卿士伊尹○书序云成汤既没太甲元年是无外丙仲壬之年也邵子经世亦无二君之年程子曰汤崩时外丙方二岁仲壬方四岁太甲差长故立之未知是否】书惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以聼冢宰伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以寛兆民允懐今王嗣厥徳罔不在初立爱惟亲立敬惟长始于家邦终于四海呜呼先王肇修人纪从谏弗咈先民时若居上克明为下克忠与人不求偹检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直远耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【书序成汤既没太甲元年伊尹作伊训肆命徂后○后二篇亡】史记帝太甲既立三年不明暴虐不遵汤法乱徳于是伊尹放之于桐宫三年伊尹摄行政当国以朝诸侯【○据太甲居桐即在元年史三年字皆误　纪年伊尹放太甲于桐乃自立○沈约曰盖误以摄政为眞耳】书惟嗣王不惠于阿衡伊尹作书曰先王顾諟天之明命以承上下神祗社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖王惟庸罔念闻伊尹乃言曰先王昧爽丕显坐以待旦旁求俊彦啓迪后人无越厥命以自覆愼乃俭徳惟懐永图若虞机张往省括于度则释钦厥止率乃祖攸行惟朕以怿万世有辞王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允徳　惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休王拜手稽首曰予小子不明于徳自底不类欲败度纵败礼以速戾于厥躬天作孼犹可违自作孼不可逭既往背师保之训弗克于厥初尚頼匡救之徳图惟厥终伊尹拜手稽首曰修厥身允徳恊于下惟明后先王子惠困竆民服厥命罔有不说竝其有邦厥邻乃曰徯我后后来无罚王懋乃徳视乃烈祖无时豫怠奉先思孝接下思恭视远惟明聼徳惟聪朕承王之休无斁　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉徳惟治否徳乱与治同道罔不兴与乱同事罔不亡终始愼厥与惟明明后先王惟时懋敬厥徳克配上帝今王嗣有令绪尚监兹哉若升髙必自下若陟遐必自迩无轻民事惟难无安厥位惟危愼终于始有言逆于汝心必求诸道有言逊于汝志必求诸非道呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休【书序太甲既立不明伊尹放诸桐三年复归于亳思庸伊尹作太甲三篇】
　　史记帝太甲居桐宫三年悔过自责反善于是伊尹乃迎帝太甲而授之政帝太甲修徳诸侯咸归殷百姓以宁伊尹嘉之乃作太甲训三篇襃帝太甲称太宗【刀劒録殷太甲四年岁次甲子铸一劒长二尺文曰定光古文篆书○前编云太甲十七年甲子　纪年伊尹即位于太甲七年太甲潜出自桐杀伊尹乃立其子伊陟伊奋命复其父之田宅而中分之○杜预曰此当时杂记未足以取审也】
　　书伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳靡常九有以亡夏王弗克庸徳慢神虐民皇天弗保监于万方啓迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正非天私我有商惟天佑于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳今嗣王新服厥命惟新厥徳终始惟一时乃日新任官惟贤才左右惟其人臣为上为徳为下为民其难其愼惟和惟一徳无常师主善为师善无常主协于克一俾万姓咸曰大哉王言又曰一哉王心克绥先王之禄永底烝民之生呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功【书序伊尹作咸有一徳】
　　史记太宗崩子沃丁立帝沃丁之时伊尹防既葬伊尹于亳咎单遂训伊尹事作沃丁【纪年沃丁名绚元年命卿士咎单　八年祠保衡】
　　帝王世纪沃丁八年伊尹防百有余岁大雾三日沃丁葬之以天子之礼祀以大牢亲自临丧三年以报大徳【○孔氏曰以三公礼葬　书序沃丁既葬伊尹于亳咎单遂训伊尹事作沃丁○篇亡】
　　书序曰太甲既立不明伊尹放诸桐三年复归于亳思庸公孙丑曰贤者之为人臣也其君不贤则固可放与孟子曰有伊尹之志则可无伊尹之志则簒也昔伊尹佐汤以有天下经营缔造之艰难也亲见夏所以亡商所以兴嗣王不令丕基将覆故使之去深宫而亲丘墓焄蒿凄怆以发其哀慕之思歠粥服衰以消其骄溢之气久之怨艾自悔夫是以克终允徳焉第桐宫之放事属创闻其志诚公而其名则弗顺元圣忠爱出自至诚不得已而为之既而冕服奉归复政厥辟主臣一心绵祚永世然后伊尹之志天下后世无不共见矣人臣有其志而无其徳且不可效伊尹之事茍无其志而懐觊觎以窥神器当主少危疑之际操弄国柄如莽操懿裕辈借伊尹为口实此簒夺之患不絶于史策孟子固已灼见而遏絶之矣抑尝考罗泌之论曰周公之抱冲子太甲之居桐皆在谅阴时也古者君薨太子谅阴百官总已以聼冢宰三年滕之父兄曰吾先君莫之行鲁先君亦莫之行则此礼之废已久太甲之事宜后世弗及知也元祀十二月王始居阴百官聼于冢宰此丧之常纪非摄也嗣王不明故因其谅阴处之于桐谓之放者自内而外之辞抗世子之谓云尔非废也三年奉归于亳是起复之时尔非再立也废立之说盖起于汉霍光将废昌邑告田延年曰古有之乎对曰有之昔伊尹废太甲以安社稷后世称为忠臣将军诚能行之亦汉室之伊尹也光计遂决夫以光之不学而投以延年循俗无稽之言使后世信之以为伊尹尝擅废立矣考太甲三篇曷尝有废立之一言哉前有伊训以始事后有咸有一徳以终义且其复甲也曰惟王克终厥徳实万世无疆之休其喜至矣及其告归也曰臣罔以宠利居成功岂亦将因以为利哉故曰废立之说本无其事惟概以舜禹君臣之义则有愧尔罗氏之言如此窃以为伊尹之在当日于志无愧则于义亦无愧方唐虞夏后之世君明臣良奚由用放三圣授受安事征诛尹之事商也伐暴君以救民辅闇主以允徳匹夫不内于沟中厥后克俾为尧舜适如其莘野之所乐见诸亲身而止因时会以变通舜禹君臣之义易地皆然又何愧哉故有假禅受以为簒夺者非尧舜之过也有托征诛以行叛乱者非汤武之过也有擅废立以危社稷者亦非伊尹之过也



　　绎史卷十五
　　钦定四库全书
　　绎史卷十六　　　　　灵壁县知县马骕撰太戊盘庚之贤
　　史记沃丁崩弟太庚立是为帝太庚【纪年小庚名辨五年陟】　帝太庚崩子帝小甲立【○世表小甲太庚弟　纪年小甲名髙元年丁巳十七年陟】帝小甲崩弟雍已立是为帝雍已殷道衰诸侯或不至【纪年雍已名伷十七年陟】　帝雍已崩弟太戊立是为帝太戊【纪年太戊名密元年丙戌○前编元年甲辰孔氏曰太戊小甲之弟太庚之子】　帝太戊立伊陟为相亳有祥桑谷共生于朝一暮大拱帝大戊惧问伊陟伊陟曰臣闻妖不胜徳帝之政其有阙与帝其修徳太戊从之而祥桑枯死而去伊陟赞言于巫咸巫咸治王家有成作咸艾作太戊帝太戊赞伊陟于庙言弗臣伊陟让作原命殷复兴诸侯归之故称中宗【书序伊陟相太戊亳有祥桑谷共生于朝伊陟赞于巫咸作咸乂四篇太戊赞于伊陟作伊陟原命○篇俱亡】
　　帝王世纪桑谷共生于朝太戊问于伊陟伊陟曰臣闻妖不胜徳帝之政事有阙帝修徳太戊退而占之曰桑谷野木不合生于朝意者朝亡乎太戊惧修先王之政明养老之礼三年而远方重译而至者七十六国史记中宗崩子帝仲丁立帝仲丁迁于隞仲丁书阙不具【纪年仲丁名庄九年陟　书序仲丁迁于嚻作仲丁○篇亡　后汉书仲丁之世蓝夷作寇自是或服或叛三百有余年】　帝仲丁崩弟外壬立是为帝外壬【纪年外壬名发元年邳人侁人服十年陟】　帝外壬崩弟河亶甲立是为帝河亶甲河亶甲居相河亶甲时殷复衰【书序河亶甲居相作河亶甲○篇亡　纪年河亶甲名整三年彭伯克邳　四年征蓝夷　五年彭伯韦伯伐班方侁人来賔　九年陟】　河亶甲崩子帝祖乙立帝祖乙立殷复兴巫咸任职祖乙迁于邢【书序祖乙圯于耿作祖乙○篇亡　纪年祖乙名滕元年己巳自相迁于耿　二年圯于耿自耿迁于庇十九年陟○史巫咸宜作巫贤】　祖乙崩子帝祖辛立【纪年祖辛名旦十四年陟】帝祖辛崩弟沃甲立是为帝沃甲【纪年开甲名逾　五年陟】　帝
　　沃甲崩立沃甲兄祖辛之子祖丁是为帝祖丁【纪年祖丁名新九年陟】　帝祖丁崩立帝沃甲之子南庚是为帝南庚【纪年】
　　【南庚名更　三年迁于奄　六年陟】　帝南庚崩立帝祖丁之子阳甲是为帝阳甲帝阳甲之时殷衰自中丁以来废适而更立诸弟子弟子或争相代立比九世乱于是诸侯莫朝【纪年阳甲名和四年陟】　帝阳甲崩弟盘庚立是为帝盘庚帝盘庚之时殷已都河北盘庚渡河南复居成汤之故居乃五迁无定处殷民咨胥皆怨不欲徙盘庚乃告谕诸侯大臣曰昔髙后成汤与尔之先祖俱定天下法则可修舍而弗勉何以成徳乃遂涉河南治亳行汤之政然后百姓由宁殷道复兴诸侯来朝以其遵成汤之徳也【纪年盘庚名旬元年丙寅　十四年自奄迁于北蒙曰殷○前编庚子盘庚元祀迁都于殷改国号曰殷按纪年近代人伪作固非汲冢原本而所载殷王之名及年数不知何据也】
　　书盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业底绥四方盘庚斆于民由乃在位以常旧服正法度曰无或敢伏小人之攸箴王命众悉至于庭王若曰格汝众予告汝训汝猷黜乃心无傲从康古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸若网在纲有条而不紊若农服田力穑乃亦有秋汝克黜乃心施实徳于民至于婚友丕乃敢大言汝有积徳乃不畏戎毒于远迩惰农自安不昏作劳不服田亩越其罔有黍稷汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳予告汝于难若射之有志汝无侮老成人无弱孤有幼各长于厥居勉出乃力聼予一人之作猷无有远迩用罪伐厥死用徳彰厥善邦之臧惟汝众邦之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民曰明聼朕言无荒失朕命呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚予若吁懐兹新邑亦惟汝故以丕从厥志今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乗舟汝弗济臭厥载尔忱不属惟胥以沈不其或稽自怒曷瘳汝不谋长以思乃灾汝诞劝忧今其有今罔后汝何生在上今予命汝一无起秽以自臭恐人倚乃身迂乃心予迓续乃命于天予岂汝威用奉畜汝众予念我先神后之劳尔先予丕克羞尔用懐尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥呜呼今予告汝不易永敬大恤无胥絶远汝分猷念以相从各设中于乃心乃有不吉不迪颠越不恭暂遇奸宄我乃劓殄灭之无遗育无俾易种于兹新邑往哉生生今予将试以汝迁永建乃家　盘庚既迁奠厥攸居乃正厥位绥爰有众曰无戏怠懋建大命今予其敷心腹肾肠歴告尔百姓于朕志罔罪尔众尔无共怒恊比防言予一人古我先王将多于前功适于山用降我凶徳嘉绩于朕邦今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地于新邑肆予冲人非废厥谋吊由灵各非敢违卜用宏兹贲呜呼邦伯师长百执事之人尚皆隠哉予其懋简相尔念敬我众朕不肩好货敢恭生生鞠人谋人之保居叙钦今我既羞告尔于朕志若否罔有弗钦无总于货宝生生自庸式敷民徳永肩一心【书序盘庚五迁将治亳殷民咨胥怨作盘庚三篇】
　　帝王世纪耿在河北迫近山川自祖辛以来民皆奢侈故盘庚迁于殷【○郑康成云祖乙居耿以后奢侈逾礼土地迫近山川常圮焉至阳甲立盘庚为之臣乃谋徙居汤旧都民居耿久奢淫成俗故不乐徙王肃云自祖乙五世至盘庚元兄阳甲宫室奢侈下民邑居垫隘水泉泻卤不可以行政化故徙都于殷○金仁山曰郑氏当必有据至谓上篇作于阳甲之世则误尔】
　　史记帝盘庚崩弟小辛立是为帝小辛帝小辛立殷复衰百姓思盘庚乃作盘庚三篇【纪年小辛名颂三年陟○索隠云此以盘庚崩小辛立百姓思之乃作盘庚由不见古文也】
　　殷商之时代有令辟史称雍已立殷道衰太戊复兴故称中宗河亶甲时殷复衰祖乙立复兴阳甲之时殷又衰盘庚迁都殷道复兴小辛立殷复衰武丁复兴庙号髙宗传帝甲淫乱复衰帝乙益衰至纣而亡轶衰轶兴是之谓作故曰贤圣之君六七作六七云者汤也太甲也太戊也祖乙也盘庚也武丁也而帝甲一君史以为淫乱书又以为保惠者也书称无逸之主曰自殷王中宗及髙宗及祖甲而不及盘庚庚不幸而享国未久也君奭曰成汤受命时则有若伊尹太甲有保衡太戊有伊陟臣扈巫咸祖乙有巫贤武丁有甘盘而亦不及盘庚庚不幸而无贤佐也故自贤贤也用贤亦贤也太戊有桑谷之妖盖初政有阙焉感伊陟之言侧身修行远方慕义重译而至商人作颂以祀之庙号中宗由太戊见妖而惧又有陟扈巫咸羣贤以辅之也至于盘庚则极难矣自仲丁以来诸弟子争立比九世乱诸侯莫朝且祖乙圯耿至阳甲君民奢侈邑居垫隘水泉泻卤不可以行政化庚欲迁都于殷亳复汤故居而世家大族各有党与嗜利忘患胥动浮言以蛊惑百姓百姓恣怨盘庚于此不挟尊髙之威无震怒迫急之意反覆开谕蔼然温厚之言沦浃肺腑臣民咸悦浮言息胥怨解涉河治亳复行汤政岂不善哉昔汤之兴也八迁而后都亳以七十里王天下此本根之地弗可去也子孙无远虑往往轻徙若嚻若相若耿若邢皆际河数遭水患为政者以厚利夺其避患之心自盘庚迁殷以来不独民奠厥居而理以祖制参以新民化行党消传之十世无复争夺之祸矣其后世去殷迁沬国内衰弊比至于亡百姓犹思盘庚之政于戏可谓贤矣




　　绎史卷十六
　　钦定四库全书
　　绎史卷十七　　　　　灵壁县知县马骕撰武丁中兴
　　史记帝小辛崩弟小乙立是为帝小乙【纪年小乙名敛十年陟○前编二十八祀】　帝小乙崩子帝武丁立【纪年武丁名昭元年丁未命卿士甘盘】帝武丁即位思复兴殷而未得其佐三年不言政事决定于冢宰以观国风武丁夜梦得圣人名曰说以梦所见视羣臣百吏皆非也于是乃使百工营求之野得说于傅险中是时说为胥靡筑于傅险见于武丁武丁曰是也得而与之语果圣人举以为相殷国大治故遂以傅险姓之号曰傅说【水经注沙涧水北虞山南经傅岩傅说隠室前俗名圣人窟　荀子傅说之状身如植鳍韩非子传说转鬻】
　　帝王世纪髙宗梦天赐贤人胥靡之衣蒙而来曰我徒也姓傅名说武丁寤而推之曰傅者相也说者欢说也天下岂有傅我而说民者哉乃使百工写其形像求诸天下果见筑者胥靡衣褐带索执役于虞虢之间傅岩之野名说以其得之傅岩谓之傅说【墨子傅说居北海之洲圜土之上衣褐带索庸筑于傅岩之城武丁得而举之立为三公拾遗记傅说赁为赭衣者舂于深岩以自给梦乗云绕日而行筮得利建侯之卦岁余汤以玉帛聘为阿衡也○此舛误伊尹之事何无稽之甚】
　　书王宅忧亮阴三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令王庸作书以诰曰以台正于四方台恐徳弗类兹故弗言恭默思道梦帝赉予良弼其代予言乃审厥象俾以形旁求于天下说筑傅岩之野惟肖爰立作相王置诸其左右命之曰朝夕纳诲以辅台徳若金用汝作砺若济巨川用汝作舟楫若岁大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤惟暨乃僚罔不同心以匡乃辟俾率先王迪我髙后以康兆民呜呼钦予时命其惟有终说复于王曰惟木从绳则正后从谏则圣后克圣臣不命其承畴敢不祗若王之休命　惟说命总百官乃进于王曰呜呼明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休惟治乱在庶官官不及私昵惟其能爵罔及恶徳惟其贤虑善以动动惟厥时有其善丧厥善矜其能丧厥功惟事事乃其有备有备无患无啓宠纳侮无耻过作非惟厥攸居政事惟醇黩于祭祀时谓弗钦礼烦则乱事神则难王曰防哉说乃言惟服乃不良于言予罔闻于行说拜稽首曰非知之艰行之维艰王忱不艰允协于先王成徳惟说不言有厥咎　王曰来汝说台小子旧学于甘盘既乃遯于荒野入宅于河自河徂亳暨厥终罔显尔惟训于朕志若作酒醴尔惟麴蘖若作和羮尔惟盐梅尔交修予罔予弃予惟克迈乃训说曰王人求多闻时惟建事学于古训乃有获事不师古以克永世匪说攸闻惟学逊志务时敏厥修乃来允懐于兹道积于厥躬惟斆学半念终始典于学厥徳修罔觉监于先王成宪其永无愆惟说式克钦承旁招俊乂列于庶位王曰呜呼说四海之内咸仰朕徳时乃风股肱惟人良臣惟圣昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商惟后非贤不乂惟贤非后不食其尔克绍乃辟于先王永绥民说拜稽首曰敢对天子之休命【书序髙宗梦得说使百工营求诸野得诸傅岩作説命三篇○序意未尽】
　　说苑成汤之后先王道缺刑法违犯桑谷俱生乎朝七日而大拱武丁召其相而问焉其相曰吾虽知之吾弗得言也问诸祖已桑谷者野草也而生于朝意者国亡乎武丁恐骇饬身修行思先王之政兴灭国继絶世举逸民明养老三年之后蛮夷重译而朝者七国【尚书大传汤之后武丁之前王道不振桑谷俱生于朝七日而大拱武丁惧侧身修行三年之后重译而朝者六国○刘向云髙宗承商敝而起尽谅阴之哀天下应之既获安定而怠于政乃有桑谷之异○按桑谷见于太戊时矣岂又复见于武丁之时事语相类其舛误必矣】
　　书髙宗肜日越有雊雉祖已曰惟先格王正厥事乃训于王曰惟天监下民典厥义降年有永有不永非天夭民民中絶命民有不若徳不聼罪天既孚命正厥徳乃曰其如台呜呼王司敬民罔非天典祀无丰于昵【书序髙宗祭成汤有飞雉升鼎耳而雊祖已训诸王作髙宗肜日髙宗之训○后篇亡】
　　史记帝武丁祭成汤明日有飞雉登鼎耳而呴武丁惧祖已曰王勿忧先修政事武丁修政行徳天下咸驩殷道复兴
　　尚书大传武丁祭成汤有雉飞升鼎耳而雊祖已曰雉者野鸟升于鼎者欲为用也无则远方将有来朝者故武丁内反诸已以思先王之道三年编发重译来朝者六国孔子曰吾于髙宗肜日见徳之有报之疾也【古今注雉尾扇起于殷世髙宗时有雊雉之祥服章多用翟羽】
　　诗挞彼殷武奋伐荆楚冞入其阻裒荆之旅有截其所汤孙之绪维女荆楚居国南乡昔有成汤自彼氐羌莫敢不来享莫敢不来王曰商是常天命多辟设都于禹之绩岁事来辟勿予祸适稼穑匪解天命降监下民有严不僭不滥不敢怠遑命于下国封建厥福商邑翼翼四方之极赫赫厥声濯濯厥灵寿考且宁以保我后生陟彼景山松栢丸丸是断是迁方斵是防松桷有梴旅楹有闲寝成孔安【诗序殷武祀髙宗也　易干凿度孔子曰既济九三髙宗伐鬼方三年克之殷道中衰王道陵迟至于髙宗内理其国以得民心扶救衰微伐征远方三年而恶消灭王道成殷人髙而宗之文王挺以校易劝徳也○朱子疑鬼方即荆楚也帝王世纪武丁有贤子孝己其母蚤死髙宗惑后妻之言放之而死天下哀之】
　　史记帝武丁崩子帝祖庚立祖巳嘉武丁之以祥雉为徳立其庙为髙宗遂作髙宗肜日及训【○前编据此以为髙宗肜日祖庚祭髙宗也　纪年祖庚名曜十一年陟】
　　礼记书曰髙宗谅闇三年不言善之也王者莫不行此礼何以独善之也曰髙宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而髙之故谓之髙宗三年之丧君不言书曰髙宗谅闇三年不言此之谓也然而曰言不文者谓臣下也【丧服四制】
　　诗天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乗大糦是承邦畿千里维民所止肇域彼四海四海来假来假祈祈景员维河殷受命咸宜百禄是何【诗序鸟祀髙宗也】
　　史记帝祖庚崩弟祖甲立是为帝甲帝甲淫乱殷复衰【纪年祖甲名载元年丁巳　三十三年陟○书无逸称祖甲为迪哲之王而史谓其淫乱必史之误也国语云王勤商十有四世帝甲乱之七世而陨盖据此为言耳】　帝甲崩子帝廪辛立【纪年冯辛名先四年陟○古今人表帝王世纪俱作凭辛】　帝廪辛崩弟庚丁立是为帝庚丁【纪年庚丁名嚣　八年陟】　帝庚丁崩子帝武乙立殷复去亳徙河北帝武乙无道为偶人谓之天神与之博令人为行天神不胜乃僇辱之为革囊盛血仰而射之命曰射天武乙猎于河渭之间暴雷武乙震死【纪年武乙名瞿三十五年大雷震死】　子帝太丁立纪【年文丁名托十三年陟】　帝太丁崩子帝乙立【纪年帝乙名羡　九年陟】
　　盘庚没而殷衰及武丁之为太子也旧劳于外具明哲之资即位之初甘盘为相王居亮阴百官总已以聼冢宰三年免丧而犹弗言是时甘盘告老归政以髙宗之贤可以言而不言敬畏慎重必求圣佐以隆殷道至诚所动梦得良弼总百官资斆学用能兴起礼乐嘉靖殷邦朝诸侯而有天下也夫惟傅说之相业比于阿衡故武丁之君徳光于烈祖商人尊而髙之是谓髙宗书载说命以纪其始易系鬼方以志其功诗録鸟殷武以歌咏称颂其徳盖商自中叶衰微戎狄交侵荆楚之梗化尤甚髙宗奋伐有截勲莫隆焉岂楚俗家为巫祝神民杂糅是所谓鬼方者邪抑獯鬻方为西北患古公犹迁都避之是即髙宗所伐而诗易各载其事与非髙宗修徳行政刚以用师则不能三年胜此劳故既济之九三髙宗以之非傅说柔而能刚贞固不桡则不能三年终此役故未济之九四傅说以之用以表极商邑肇域四海成中兴之业而祔享祖庙也讵不宜哉若夫惑后妻而杀孝已丰昵庙而致雉异岂耄荒之年亦有失徳乎然肜日之篇据书序以为祖已为髙宗作也史记以为为祖庚作也目君而称庙号果若追书之辞宁知非祖庚绎于髙宗而有此祥乎史必别有所考而又牵于书序故两存之而无所择云









　　绎史卷十七
&lt;史部,纪事本末类,绎史&gt;
　　钦定四库全书
　　绎史卷十八　　　　　灵壁县知县马骕撰周室始兴
　　史记周后稷名弃其母有邰氏女曰姜原姜原为帝喾元妃姜原岀野见巨人迹心欣然说欲践之践之而身动如孕者居期而生子以为不祥弃之隘巷马牛过者皆辟不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养长之初欲弃之因名曰弃弃为儿时屹如巨人之志其防戱好种树麻菽麻菽美及为成人遂好耕农相地之宜宜谷者稼穑焉民皆法则之帝尧闻之举弃为农师天下得其利有功帝舜曰弃黎民始饥尔后稷播时百谷封弃于邰号曰后稷别姓姬氏【吴越春秋弃为儿时好种树禾黍桑麻五谷相五土之宜青赤黄黒陵水髙下粢稷黍禾蕖麦豆稻各得其理尧遭洪水人民泛滥逐髙而居尧聘弃使教民山居随地造区妍营树之术三年余行人无饥乏之色乃拜弃为农师封之台　春秋元命苞稷岐颐自求是谓好农盖象角亢载土食谷】
　　诗厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷诞弥厥月先生如达不拆不副无菑无害以赫厥灵上帝不宁不康禋祀居然生子诞置之隘巷牛羊腓字之诞寘之平林防伐平林诞寘之寒氷鸟覆翼之鸟乃去矣后稷呱矣实覃实訏厥声载路诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓞唪唪诞后稷之穑有相之道茀厥丰草种之黄茂实方实苞实种实褎实发实秀实坚实好实颖实栗即有邰家室诞降嘉种维秬维秠维穈维芑恒之秬秠是获是畞恒之穈芑是任是负以归肇祀诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗卬盛于豆于豆于豋其香始升上帝居歆胡臭亶时后稷肇祀庶无罪悔以迄于今【诗序生民尊祖也后稷生于姜嫄文武之功起于后稷故推以配天焉○诗作于后王之世而所述者后稷之功徳故録于此以证其事余仿此】
　　史记后稷之兴在陶唐虞夏之际皆有令徳后稷防子不窋立【山海经西南黒水之间有广都之野后稷葬焉爰有膏菽膏稻膏黍膏稷百谷自生冬夏播琴鸾鸟自歌凤鸟自儛灵夀实华草木所聚爰有百兽相羣爰处此草也冬夏不死　后稷是播百谷稷之孙曰叔均是始作牛耕　稷之弟曰台蠒生叔均叔均是代其父及稷播百谷始作耕　帝王世纪后稷纳姞氏生不窋】不窋末年夏后氏政衰去稷不务不窋以失其官而犇戎狄之间不窋卒子鞠立鞠卒子公刘立【○谯周案国语云世后稷以服事虞夏言世稷官是失其世数也若以不窋亲弃之子至文王千余嵗惟十五代实不合事情又欧阳公洪容斋罗长源皆辨其非】
　　吴越春秋公刘慈仁行不履生草运车以避葭苇公刘避夏桀于戎狄变易风俗民化其政【汉书周之先自后稷尧封之邰积徳累善十余世公刘避桀居豳○十余世是】
　　诗笃公刘匪居匪康乃埸乃疆乃积乃仓乃裹糇粮于橐于囊思辑用光弓矢斯张干戈戚扬爰方啓行笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞞琫容刀笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃宻芮鞠之即【诗序公刘召康公戒成王也成王将涖政戒以民事羙公刘之厚于民而献是诗也】史记公刘虽在戎狄之间复修后稷之业务耕种行地宜自漆沮度渭取材用行者有资居者有畜积民赖其庆百姓懐之多徙而保归焉周道之兴自此始故诗人歌乐思其徳公刘防子庆节立国于豳庆节防子皇仆立皇仆防子差弗立差弗防子毁隃立毁隃防子公非立公非防子髙圉立髙圉防子亚圉立亚圉防子公叔祖类立公叔祖类防子古公亶父立【世本公刘庆节皇防差弗伪隃公非辟方髙圉侯牟亚圉云都太公组绀诸盩亶父　汉书云都亚圉弟　纪年殷祖乙十五年命邠侯髙圉　盘庚十九年命邠侯亚圉　祖甲十三年命邠侯组绀○宋忠云髙圉能率稷者也周人报之】古公亶父复修后稷公刘之业积徳行义国人皆戴之薫育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去豳渡漆沮逾梁山止于岐下豳人举国扶老携弱尽复归古公于岐下及他旁国闻古公仁亦多归之于是古公乃贬戎狄之俗而营筑城郭室屋而邑别居之作五官有司民皆歌乐之颂其徳
　　庄子太王亶父居邠狄人攻之事之以皮币而不受事之以犬马而不受事之以珠玉而不受狄人之所求者土地也太王亶父曰与人之兄居而杀其弟与人之父居而杀其子吾不忍也子皆勉居矣为吾臣与为狄人臣奚以异且吾闻之不以所用养害所养因杖防而去之民相连而从之遂成国于岐山之下
　　吴越春秋古公杖防去邠逾梁山而处岐周曰彼君与我何异邠人父子兄弟相率负老携幼掲釜甑而归古公居三月成城郭一年成邑二年成都而民五倍其初【琴苑要録岐山操周太王之所作也曰狄戎侵兮土地迁移邦邑适于岐山烝民不忧兮谁者知嗟嗟柰何兮予命遭斯】
　　诗緜緜瓜瓞民之初生自土沮漆古公亶父陶复陶穴未有家室古公亶父来朝走马率西水浒至于岐下爰及姜女聿来胥宇周原膴膴堇荼如饴爰始爰谋爰契我曰止曰时筑室于兹乃慰乃止乃左乃右乃疆乃理乃宣乃畞自西徂东周爰执事乃召司空乃召司徒俾立室家其绳则直缩版以载作庙翼翼捄之陾陾度之薨薨筑之登登削屡冯冯百堵皆兴鼛鼔弗胜乃立臯门臯门有伉乃立应门应门将将乃立冢土戎丑攸行肆不殄厥愠亦不陨厥问柞棫拔矣行道兑矣混夷駾矣维其喙矣【诗序緜文王之兴本由大王也】　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅作之屏之其菑其翳修之平之其灌其栵啓之辟之其柽其椐攘之剔之其檿其柘帝迁眀徳串夷载路天立厥配受命既固【○皇矣前二章　列女传太姜者有吕氏之女太王娶以为妃生太伯仲雍王季贞顺率道靡有过失太王谋事迁徙必与太姜】
　　史记古公有长子曰太伯次曰虞仲太姜生少子季歴季厯娶太任皆贤妇人生昌有圣瑞古公曰我世当有兴者其在昌乎长子太伯虞仲知古公欲立季厯以传昌乃二人亡如荆蛮文身断髪以让季歴古公防季厯立是为公季【论衡太王薨太伯还王季避之太伯再让王季不聴三让曰吾之吴越吴越之俗断髪文身吾刑余之人不可为宗庙社稷之主王季知不可权而受之　韩诗外传太王贤昌而欲季为后也太伯去之吴太王将死谓曰我死汝徃让两兄彼即不来汝有义而安太王薨季之吴告伯仲伯仲从季而归羣臣欲伯之立季季又让伯谓仲曰何以处之仲曰刑有所谓矣要于扶微者可以立季季遂立而养文王文王果受命而王孔子曰太伯独见王季独知伯见父志季知父心故太王太伯王季可谓见始知终而能承志矣】公季修古公遗道笃行仁义诸侯顺之
　　诗帝省其山柞棫斯拔松柏斯兑帝作邦作对自大伯王季维此王季因心则友则友其兄则笃其庆载锡之光受禄无丧奄有四方维此王季帝度其心貊其徳音其徳克眀克眀克类克长克君王此大邦克顺克比比于文王其徳靡悔既受帝祉施于孙子【○皇矣三章四章】后汉书武乙暴虐犬戎宼边周古公逾梁山而避于岐下及子季厯遂伐西落鬼戎太丁之时季厯复伐燕京之戎戎人大败周师后二年周人克余无之戎于是太丁命季歴为牧师自是之后更伐始呼翳徒之戎皆克之【纪年武乙三十四年周公季厯来朝王赐地三十里玉十瑴马十匹　三十五年周王季伐西落鬼戎俘二十翟王　文丁二年周人伐燕京之戎周师大败四年周人伐余无之戎克之周王季命为殷牧师　七年周人伐始呼之戎克之　十一年周人伐翳徒之戎防其三大夫　王嘉季厯之功赐之圭瓒秬鬯九命为伯既而执诸塞库季厯困而死　孔丛子羊容问子思曰古之帝王中分天下使二公治之谓之二伯周自后稷封为王者后子孙据国至太王王季文王此固世为诸侯矣焉得为西伯乎子思曰吾闻诸子夏殷王帝乙之时王季以功九命作伯受圭瓒秬鬯之赐故文王因之得専征伐此以诸侯为伯犹周召之君为伯也】周室以仁厚始基开国承家世有令徳歴夏商千有余载王业始成祚年八百本固者其枝茂原深者其流长也后稷在陶唐虞夏之际播时百谷受封有邰功诚伟矣使其世嗣农官守土保邦俾无废先人之业宜足以报其厚徳矣顾不数传而不窋失官窜于戎翟公刘际夏桀之虐亶父遭獯鬻之偪转徙播迁如是其艰难也曰非忧患无以啓贤圣非积累无以基崇髙史称公刘修后稷之业生聚再繁邦家再盛周道之兴自此故诗人歌思其徳当其相宜取材行有资而居有积可想其度地建国和辑人民之规焉笃公刘之所以列于大雅也务勤耕桑占天时察物候可想其重农力本孝慈忠爱之俗焉七月之所以録于豳风也传曰厉山氏有子曰柱能殖百谷故祀以为稷周弃亦为稷自商以来祀之盖商有天下变置社稷以周弃之功多废柱立弃以报有徳而豳侯亦承公刘新造之国防业而安者十有余世逮殷衰而狄人内讧豳于是不遑宁处矣方獯鬻之来侵也太王曰狄人之所求者土地也吾不忍以所用养害所养遂杖策而去之夫国之所以为国者以有土土之所以为土者以有人也弃人与土宁必其有以立吾国者惟太王弗欲以土地之故残民于锋镝国之存亡不计焉于是豳人相帅负老携幼而从之遂居于岐山之下一年成邑二年成都旁国亦多归之其民五倍诗所谓爰契我憎其式廓者也惟时太王之少子季歴生昌实有圣瑞太王曰兴吾世者其在昌乎长子泰伯及弟仲雍望风知指相率而逃荆蛮泰伯让国于季歴季歴传文王文王传武王终有天下是所让者国而所以让者天下也故曰三以天下让民无得而称焉传曰太王有翦商之志泰伯不从是以不嗣说诗者可谓以文害辞矣诗称至于太王实始翦商谓太王避狄迁岐百姓归其仁周家代商之业实始基于此云尔文王犹勤服事之节岂太王遽有图商之志且是时受辛未作商命未改太王方弃国于可御之狄乃欲取天下于未乱之商岂不厚诬哉至如泰伯不过一亡公子采药荆蛮而人心归之遂啓吴国假令因岐山之旧邦他日商周之际宁不足以朝诸侯而有天下则谓之以天下让也其谁曰不然
  </div>
  <div class="pagination">
   <a href="绎史_page11.html">
    上一页
   </a>
   <span>
    ...
   </span>
   <a href="绎史_page7.html">
    7
   </a>
   <a href="绎史_page8.html">
    8
   </a>
   <a href="绎史_page9.html">
    9
   </a>
   <a href="绎史_page10.html">
    10
   </a>
   <a href="绎史_page11.html">
    11
   </a>
   <span class="current-page">
    12
   </span>
   <a href="绎史_page13.html">
    13
   </a>
   <a href="绎史_page14.html">
    14
   </a>
   <a href="绎史_page15.html">
    15
   </a>
   <a href="绎史_page16.html">
    16
   </a>
   <a href="绎史_page17.html">
    17
   </a>
   <span>
    ...
   </span>
   <a href="绎史_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
