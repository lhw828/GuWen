<!DOCTYPE html>
<html>
 <head>
  <meta charset="utf-8"/>
  <title>
   钦定石峰堡纪略 - 第 8 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定石峰堡纪略 - 第 8 页/共 13 页
  </h1>
  <div class="content">
   圣谕颇有起色【臣】留心体访彼时虽系五岱总理军营事务而一切皆公同商酌办理其伏羌击退贼匪系刚塔带兵先到至云雾山首先带兵进扑抢得贼人所占山梁奋勇杀贼则系阿尔萨郎与刚塔苏灵三人最为出力李侍尧亦知畏惧同五岱带兵防应皆由屡奉
　　谕旨训饬诲示是以人人皆知愧奋感激精神渐能振
　　作奏入报
　　闻
　　三十日癸丑
　　上命军机大臣传谕阿桂福康安曰此次逆回滋事前据刚塔李侍尧奏称首犯系小山田五但思田五于上年冬本年春间始制办矛子库刀等物而现据福康安查明贼人于四十六年即修理石峯堡上年又加葺整固是其逆谋转在田五之前况田五居住小山离石峯堡约有二三百里之遥安能远赴该处两次兴修且石峯堡为贼人巢穴其中所有粮食器械等物自必以渐存贮备办田五既不居住该处平时又有何人在彼制造运贮调度一切看来田五亦不过贼中头目如张阿浑杨填四者特因举首有人该犯知逆谋败露遂尔先行举事仓猝生变若该犯果属贼首则伊既经自戕贼众即当纷纷溃散安能复行四处勾结即云田五毙后贼营内尚有李胡子马胡子二人谅该二犯彼此不能相下则石峯堡底店之贼又安能咸聴其指使其中必另有为首之人为贼众所服从一切修堡挖窖打造器械蓄积粮食等事俱系该犯主谋暗遣党羽分投备办并订期起事此系勦办逆回第一要情节福康安既拿获贼目马壮父子等何不向其详细讯明着传谕阿桂福康安务即将挐获贼犯严讯此事究系何人为首之处迅速録供具奏至马文熹曽于五月十七日遣人赴隆徳县禀报朕初意尚欲免其一死但思该犯于十七日赴县具禀十八日即率众从逆明系甘心附贼故投此禀以为日后被获时卸罪地步不然即系马文熹知该县钟润懦怯无能故以此恐吓懈其隄防而该县亦即被其吓诈茫无措置所有该犯原禀甚闗要着传谕阿桂福康安即速查出由驿进呈至所称马文熹十八日从逆之处究系如何情节或系该犯率众前往石峯堡迎贼或系带同贼人攻扰城池着阿桂福康安再防同逐一研讯务得确情勿任丝毫遁饰
　　七月初一日甲寅阿桂福康安奏言窃【臣】阿桂自豫入秦一路民情甚属宁贴兹于二十三日行抵军营将石峯堡形势详加察看该处在万山之中三面皆系悬崖峭壁惟东南山包地势稍平为贼人门户贼匪四处挑挖深壕数重以图据险自守惟有仰遵
　　训诲四面围攻严密堵截前经【臣】福康安与海兰察等筹办于周围各山梁安营二十余处分派将领带兵驻守俾声势聨络并于营盘相隔处所多放卡座刨挖沟壕期于彼此接连使贼人无路可窜已属周妥【臣】思贼人占居石峯堡为负嵎死守之计若率大兵从堡前进扑势属仰攻且上有深壕数重贼人藏匿壕内放鎗投石恐损伤官兵转失威重惟有将攻围之处愈加逼近设法断其水道用大炮轰击贼营制造火弹抛掷贼壕焚烧令其不能藏身预先派定各路官兵俟有可乘之机即合力进攻一鼓殱擒可期得手至贼巢内男妇闻有数千其粮食系从附近村庄抢掠运回藏贮想亦无多而此时周围俱有官兵亦断无为贼赍送粮食之人不能支持多日且将来水道一断更可不攻自溃【臣】揣度事势尚易集事至贼匪起事之初似以苏四十三前事为戒不肯坐守一处四出煽诱勾结攻扰刦掠窜徙不定出没无常而其将家口先送至石峯堡究以此为巢穴今既计穷力竭釡底茍延则仍不出苏四十三死守华林之故智数日内汲水之路一断石峯堡即成絶地此皆逆犯罪大恶极天夺其魄故得聚而殱旃此外各处虽尚有零星贼匪业经【臣】福康安派兵前往捜捕连日官兵捜获及百姓擒送者络绎不絶总之巢穴一倾余党自无难勦除净尽再【臣】阿桂由陜入甘沿途所见庄稼弥望青葱【臣】歴数从前往来甘省九次未有如此之茂盛民情欢跃定致绥丰【臣】福康安身任地方尤深庆幸奏入
　　上命军机大臣传谕阿桂福康安曰据阿桂等奏阿桂于二十三日行抵军营察看石峯堡形势惟有将攻围之处愈加逼近设法断其水道用大炮轰击贼营制造火弹抛掷贼壕焚烧令其不能藏身等语前以贼势已蹙谕令阿桂福康安此时转不必欲速宜筹画万全总以贼人悉数殱擒官兵不致伤损方为妥善现在续派京兵俱已前赴甘省协勦兵力愈多想勦除更易至贼虽挑挖深壕以图据险自守官兵何不拏栅前进从前阿桂平定金川时即用过此法若可照办阿桂福康安即当妥酌办理并遵前防派员前往贼人取水处所于上下流囊沙开沟将石峯堡下之水防往别处则贼人水道一断有食无从下咽更可不攻自溃至用炮轰击并抛掷火弹虽亦系一法但究以生擒一二人俾得讯明起事根由及从逆党羽以便尽法惩治况贼势日就穷蹙凡所胁从者岂肯尚为之抗拒堡内粮食又岂能供数千人之坐食是贼众方将畏惧思散阿桂福康安何不趂此权为安抚俟其出降将要贼目生致一面讯取起事主谋根由一面解送热河备讯但受降如受敌阿桂福康安仍当慎之又慎至石峯堡贼匪勦尽后阿桂福康安务遵前防趂京兵及山陜各兵撤回之便或即就近亲赴底店固原等处将贼人种种逆迹详细履勘并究出党羽按名拏办阿桂等务须逐一妥办铲絶根株以靖地方不特福康安系陜甘总督责任綦重即阿桂既承办此事亦断不可急于完事稍为姑息也
　　上又命军机大臣传谕阿桂福康安曰阿桂行抵石峯堡军营迄今已数日于此次逆回滋事李侍尧刚塔二人办理贻误之处自必访询确实朕意此案刚塔之罪尚轻于李侍尧縁从前苏四十三勦灭后所有善后一切即责成李侍尧妥协办理乃前据福康安查奏贼匪于四十六年即修理石峯堡上年五月又加葺治整固而各处逆回订期起事亦众所共知且甘省回民平昔恣肆豪横欺凌民人等语李侍尧在各省总督中素称明干今回匪如此逆谋彰著伊非不能觉察严办者何至安坐省城竟同聋聩况甘省回民虽多亦当设法筹办岂得以希图目前无事致令日益放纵酿成事端乎是李侍尧之豢贼养痈始终贻误朕亦不能曲为之解至刚塔在马家堡放贼飜山逃窜四出滋扰唯知在后尾追毫无筹画是即其罪无可逭但伊甫任固原提督田五等即被首举事尚能射贼受伤又云雾山打仗时刚塔与阿尔萨朗苏灵三人最为出力罪尚可原特其从前疎于防范之处咎实难辞而较之李侍尧究可稍从末减也朕所见如是着阿桂再防同福康安秉公详查务归至当以凭定谳
　　同日图萨布奏言窃【臣】于六月十一日将头起京兵防送出陜境兹查二三四起官兵均间一日按站抵陜其应需车马骡头【臣】督同地方官如数应付凡遇尖宿站所一切店舍食物悉系寛为预备随到随即安顿供支现当伏雨时行【臣】诚恐灞浐泾渭等河水势涨发复经多调船只水夫按起设法过渡兼之兵丁乘骑长骡行走较为便捷沿途无滞各起兵丁俱属欢欣前进极为安静今【臣】防送第四起官兵于六月二十四日抵长武台次早照料起程前赴甘省讫查此次赴甘京兵应用战马以及锣锅帐房箭枝等项俱经抚【臣】毕沅在于西安满营挑备解送现又办解干粮俾资褁带其火药铅丸尤为军前急需之物【臣】随将前次解贮长武备调药铅火绳亦即就近派委员弁管解随同末起京兵运往余再陆续拨运以裕军用至近日官兵围攻石峯堡逆回困守巢穴日就穷蹙釡底游魂指日即可洗戮以彰
　　国宪【臣】已饬令各军台多挑壮健马匹预备驰递捷音再陜省东西大路州县皆有回民聚处【臣】沿途察看现俱安分守法并各处百姓闻贼回日就诛锄人心痛快愈觉安堵如常足以仰慰
　　圣懐
　　同日王昶奏言【臣】窃查长武一路为通甘省泾州大路现当进剿逆回一切官兵过境及逓送军装等项皆由于此所有应用车马等项必须先事预筹庶不至稍有遗悮【臣】自抵长武查看沿途马匹均为臕壮足数而额设人夫亦皆足资运送查自五月以来先经甘省调出提标西鳯各营嗣后派调西安满洲驻防及军标抚标最后山西官兵共计六千名或间日一起或每日一起均已照例供应陆续驰赴军营至京师劲旅来抵潼闗先经抚【臣】议于华隂首站给与长骡直入甘境又经藩司图萨布沿途照料【臣】亦督同各站员分设饭栅营盘以资官兵饭食往宿是以迅速趱行极为安静今于二十五日业经全数过境前抵泾州至此次甘省军需多资陜省协济三旬之内共计解出采买协甘站马两次一千匹又挑赴军营战马一千匹以及火药铅丸大小炮位帐房箭枝干粮炒面饷鞘钱文等项为数繁多俱系军营要件【臣】即于各官兵行走之暇拨给车马或直送军营或分别留贮平凉一带俱已源源飞运足供应用至于往来文报尤闗要【臣】严饬各站台员弁亦皆按照时刻昼夜星驰并无稽滞均奏入报
　　闻
　　初三日丙辰
　　上命军机大臣传谕阿桂福康安曰现在逆回将次办竣而查办贼党为善后第一要着此次田五等聚众滋事即系苏四十三勦灭后李侍尧办理未尽所留余孽将来阿桂福康安查办匪党时自当铲絶根株永除后患但若因回匪滋扰遂槩行查办转非绥靖地方之道此事不可不慎重办理阿桂福康安俱系能事之人又在彼亲见一切情形自必预为筹计此时官兵已将贼犯围住不值轻进想竣事或尚需数日着阿桂福康安公同熟商务将除尽孽根奠安良善一劳永逸之计妥议具奏至阿桂等前奏贼人于堡外四处挑挖深壕贼既挖壕自守官兵又四面围堵自不能复往外寻覔粮食其堡内贼众男妇不下数千人从何得食且数千人从何而进即云从前在附近村店抢掠藏匿亦岂能似此支持多日明系平时陆续运贮多蓄盗粮李侍尧固不能辞养痈贻患之罪而该处地方官漫无觉察其罪尤不可逭已节次传谕阿桂福康安查明防奏此时阿桂等既须相机进勦即当于筹办之暇就近将贼人修堡聚粮各情节系何员任内之事逐层查讯确实先行防奏治罪
　　初四日丁巳阿桂福康安奏言【臣】等攻围石峯堡贼巢安卡挑壕断贼水道现在公同商酌周视地势贼人取水系在石峯堡西北及东南崖下两处河流贴近堡下山边惟有将石峯堡西北东南山腿占得即可断絶贼人水道并遵照
　　硃笔圏出指示之处选派官兵拏卡进逼周围刨挖沟壕一道彼此接连再加一层堵围愈益严密贼匪断不致有一名脱但此系贼人性命所系必尽力守御须整顿兵威乘势勦杀并多备锹镢人夫一面预备打仗一面挖壕拏卡因于二十五日寅刻发兵【臣】福康安与海兰察五岱旺沁班巴尔保宁成徳三徳苏灵阿尔萨朗法灵阿泰斐英阿福宁明亮春宁等带领巴图鲁侍卫章京率领京兵各营奋勇官兵阿拉善兵屯练降番老教土兵分队预备【臣】阿桂督催防应夘刻我兵抢至堡前堡后遂将西北东南两处山腿占得贼匪并不敢出堡迎拒维时海兰察带同明亮春宁巴图鲁侍卫各员等将所领官兵埋伏两旁沟磡之下乘贼追压绕出从中拦截即可痛加勦杀因催令兵夫立持锹镢刨挖沟壕逆料贼匪见挖壕断伊水道定形惶急且止系人夫无兵保防自必乘间下压希图冲散我兵即可突出剿杀不但制贼死命亦诱贼之一法无如贼人自恃有深壕数重谅官兵一时不能超越仍藏匿壕内放鎗投石始终不敢出迎我兵遂一面拏卡一面挖壕申刻雷雨大作亦未少休并恐贼人乘雨下冲益加严整自辰至戌周围石峯堡十余里共拏卡二十余座刨挖沟壕一道深寛各一丈四面接连即派奋勇官兵及川省屯练令驻各卡堵守又防贼人于夜间冲突铤而走险海兰察等于京兵及阿拉善兵内选派好鎗手数百名排立预备终夕巡察稽查贼匪亦毫无动静至贼人取水处所在官兵卡壕之外贼匪断不能越过偷汲即遇天雨用器皿接取量亦无多且山形陡凸并无沟坑不能存积断难供数千人饮用数日之内定形渇惫此时派兵进擈亦可期得手但恐困兽犹鬬我兵转有损伤惟有仰遵
　　训谕倍加慎重计出万全总期贼人不致一名逸出再查石峯堡四面并无石峡贼人欲将官兵诓入之语俱系传闻毫无确据从前傅玉所驻鹿鹿山系石峯堡南面相隔有二十余里仅可以牵缀贼势今【臣】等抢占石峯堡山腿周围挑挖沟壕拏立卡座逼近石峯堡贼人所挖沟壕不过一鎗所及之地现在石峯堡西北山包已派五岱阿尔萨朗带同侍卫官员率兵严防其东南山腿海兰察带同巴图鲁侍卫同明亮等在彼驻守严防【臣】福康安复不时往来巡查统计四面卡座沟壕周围不过十里每日可以稽查数次呼应实为迅速贼人断无从窜逸
　　阿桂福康安又奏言查底店回人前见官兵势盛乞降其心实为叵测【臣】福康安当即派兵将投出之二百余犯分起押解隆徳县交臬司陈步瀛收禁因人数较多饬令该司审明后即同节次拏获贼匪在该县分别正法至底店乞降之土著回民虽名为投顺究系俱经从逆之犯已于移营石峯堡时酌留俞金鳌带兵在彼驻劄弹压俟贼巢扫灭时遵照
　　谕旨于京兵及山陜各兵撤回时将该犯等及伊家属分别办理务使从逆之犯殱诛净尽良善回民不致闻而惊惧方为妥善统俟酌定机宜再行具
　　奏至马文熹一犯身系武举胆敢与逆回交通勾结虽自行投出法所不赦【臣】福康安现已遴派精壮兵弁防解热河以备审讯均奏入
　　上命军机大臣传谕阿桂福康安曰官兵已于二十五日将石峯堡西北东南两处山腿占得周围十余里共拿卡二十余座刨挖沟壕一道四面接连堵守贼人取水处所在官兵卡壕之外贼匪断不能越过偷汲阿桂等办理均为妥协想捷音定在早晚间矣此时贼势愈蹙自不虞其诈降生变但更当严防如贼见官兵围急出堡乞降阿桂福康安竟不妨权为安抚转可得其为首活口以便严讯致反真情若徒事派兵进攻如从前办苏四十三时概行殱戮反无从详细审讯尽法惩治也又另折奏称底店回民均有从贼逆迹俱不可赦宥俟京兵及山陜各兵撤回时再行相机筹办所虑甚是阿桂福康安于石峯堡办竣后即可趂京兵及山陜各兵撤回之便赴该处详悉查办仍遵前防将拿获贼犯严究起事各逆谋如有被贼供出者不论兰州河州各处匪党务即按名拿办以净根株不可稍存姑息至马文熹一犯前已有防派法灵阿迅速解送热河谅此时阿桂福康安早经接奉前防将马文熹严加锁交法灵阿妥速解送也
　　上又谕内阁曰此次老教土司兵一经檄调随征俱各争先奋勉自当从优支给口食以示体恤况该土兵等与屯练降番相仿屯练等月支既已优厚所有檄调随征之老教土司兵丁应得分例亦着加恩照屯练降番之例一体支给其上届除撤拉尔逆回曽经支给之项并着该部查明一律准予开销用昭朕轸念土兵优加体防之至意
　　【臣】等谨按老教土兵与逆回生共乡闾见其肆出滋扰同深义愤敌忾争先一经檄调踊跃前驱非若屯练番兵远赴征调应优支口食也乃防我
　　皇上特降
　　恩纶照屯练等月支之例概令从优支给岂惟一视同
　　仁抑且
　　鸿施逾格凡夫宣力戎行者人人感奋挟纩腾欢所以
　　士气扬而贼氛迅扫欤
　　同日阿桂福康安又奏言查汧陇一带此时断无虞贼人窜往自可毋须屯驻多兵【臣】等公同商酌即将太原镇福敏泰所带兵二千名行令撤回本省就现在情形而论扫荡贼巢之后其贼匪经过地方所有曾经从逆之犯必须竭力捜捕痛加殱戮不得不量留多兵以资弹压是以此时军营兵力虽属有余【臣】等未即议撤即敷伦泰所驻汧陇一带地方现尚有败逃余贼经该处拏获者是以仍令暂驻俟酌看光景再令撤兵回任奏入报
　　闻
　　同日福康安奏言窃查甘省自逆回滋事以来军需一切费用较繁库贮钱文不敷支用前经李侍尧奏请照乾隆四十六年之例调取陜省局钱一十万串以备急需【臣】查各路官兵云集甘省需用虽繁亦应樽节筹办李侍尧原调钱一十万串为数未免过多现在大兵围困贼巢尅日可期扑灭撤兵在即尤未便多拨钱文致滋糜费因饬令办理军需各员通盘筹筭【臣】复亲加确核现在陜省陆续运解钱五万串尽足敷用【臣】已咨明抚【臣】毕沅并札饬藩司浦霖将陜省解到钱文运贮平凉府库派委妥员専司支放务令核实报销不致稍有浮冐再军营粮草最闗要【臣】到甘后即多方筹画扣筭各州县道里逺近陆续接运以期无悮军行至火药铅弹等项先将各营存贮者运送并严饬藩臬两司及各该道府多为筹备上督催赶办自进兵以来源源接济并无缺乏奏入报
　　闻


　　钦定石峯堡纪畧卷十三
&lt;史部,纪事本末类,钦定石峰堡纪略&gt;
　　钦定四库全书
　　钦定石峯堡纪畧卷十四
　　初七日庚申阿桂福康安奏言窃照官兵进逼石峯堡贼巢周围安卡挖壕防贼水道数日以来海兰察明亮等带兵于石峯堡前又拏卡二座以圗逐渐进逼距贼人所挖沟壕甚近贼匪亦不敢出争【臣】等现已将石峯堡层宻攻围贼匪自知无路可岀一任官兵拏卡进逼不敢抢扑惟于壕内死守水道已防其所畜马骡已有渴极滚跌下磡者俱为我兵所得虽自到军营以来毎日有阵雨一次为时不久接取无多防不能供数千人饮用且立秋已将一旬雨水渐少就现在情形而论止湏晴霁十余日贼回立见困惫无难一鼓殱擒此时大兵云集不妨小试兵威或贼人自知死在旦夕出堡迎拒即可乘势杀因于三十日发兵【臣】福康安同海兰察明亮成徳苏灵泰斐英阿福宁春宁等带同巴圗鲁侍卫章京率领京兵各营奋勇官兵阿拉善兵屯练降畨分作三路由石峯堡之前东南山腿进攻保宁舒亮阿尔萨朗三徳巴达玛率领京兵各营奋勇官兵老教土兵分为两路由石峯堡之后西北山腿进攻【臣】阿桂同旺沁班巴尔永铎永安在各路督率防应寅刻我兵抢上山梁贼匪仍不敢迎拒惟蔵匿壕内放鎗投石我兵鎗箭齐发并抛掷火弹打死沟内之贼甚多贼匪亦拚命抵御不肯溃窜惟时屯练及各路官兵无不人人振奋俱欲鼓勇先登无如山上有数层直磡势甚陡削即平时攀陟而上尚须喘息数次其稍平处所又有深沟数重阻隔我兵不能得手恐久站多有损伤因于巳刻将各路官兵陆续撤回此次进攻杀死贼人数十名官兵因奋勇上扑亦有阵亡受伤者总兵苏灵侍卫克臣保鄂尔霍尔圗协领和兴额逰撃髙人杰汪啓徳海哈眀阿俱带有箭石各伤其伤痕俱轻至贼匪以釡底逰魂尚敢负嵎死守抗拒官兵实属罪大恶极人人髪指现在【臣】等惟有督率官兵将沟壕愈加刨挖寛深营卡益加严宻俾贼人不致有一名漏网一面劄饬各路带兵将领及各州县将零星贼匪实力捜捕并晓谕百姓盘获解送务期净尽谅此么麽小丑防不致旷日稽诛再前此派往各路镇将会同地方官陆续捜获贼匪一百数十名内有李自党一犯俟解到时审讯眀确再行分别解送办理奏入
　　上命军机大臣传谕阿桂福康安曰苏灵等带兵打仗不避箭石以致受伤实为奋勇可嘉虽据阿桂等奏其伤痕尚轻但现在曾否平复着即据实覆奏以慰厪念至贼人已经官兵四面围住防其水道防不致稽延时日阿柱福康安宜遵前防倍加慎重不必轻于前进即如此次苏灵等因贼受伤已属不值殊非持重之道谅阿桂福康安自能相机妥办俾官兵不致伤损而贼匪尽数殱除也又据奏派往各路镇将及地方官陆续捜获贼匪一百数十名内有李自党一犯俟解到审讯眀确再分别解送等语此系要犯着阿桂福康安即讯明录供具奏至前日官兵由底店进时该处乞降回人共有千余人此等回匪均经从逆自不可赦阿桂福康安于石峯堡事竣后务即带兵前往详细分别查办不可复使一名留于该处其余旧教回众自未便因贼匪等滋事遂尔概行查办前已有防谕知阿桂福康安但如田五起事之小山地方以及贼犯挖窖聚粮各处所阿桂福康安务遵前防亲往履勘并一经贼犯供出不论兰州河州各匪徒俱即应行文查挐再此次贼匪滋事到处抢刼良民被其伤害者自必不少着阿桂福康安于事竣时即查明百姓被贼伤害者共有若干官兵打仗阵亡者共有若干及前后殱擒贼匪共有若干详细开单具奏
　　同日阿桂福康安又奏言查奸细徐璠成一犯前经李侍尧盘获讯供具奏后将该犯交安定县监禁嗣据该县禀报徐璠成患病垂毙李侍尧即批令正法已于六月初八日正法讫【臣】等查阅徐璠成原供虽有欲往兰州河州勾合之语而其兰州所欲勾合者何人河州所欲勾合者何人当时既未审讯确实究出姓名住址无凭查拏现已饬令各该地方文武留心访察设法跴缉如有曽经与贼匪往来勾结之人立即擒拏解送俟拏获贼首再向逐一跟究至贼匪煽诱起事系盐茶靖逺安定防宁伏羌通渭固原静宁隆徳秦安华亭各州县所属之小山海城官川糜子滩马营街白马庄马家堡底店乌家坪鹰窝石白杨岭蔡家堡等处【臣】等现已分派五岱防卜坦吉兰泰富禄噶塔布阿穆呼朗等带兵前往搜捕窜匿余匪俟灭石峯堡贼巢后再于各该处将曽经从逆及形迹可疑者实力查拏痛加殱戮以期净絶根株其拏获贼目自当遵照
　　训谕详细研究令将平日往来勾结匪徒逐一供出即可按名擒拏【臣】阿桂自启程后日夜筹画【臣】福康安由途次及到军营以来往复计虑均无刻不以此事为念至甘省逆回于苏四十三滋事之后甫阅三载复敢于光天化日之下聚众鸱张攻城掠堡罪大恶极凡含齿戴髪稍有人心者亦不肯縦贼养奸况【臣】等受
　　恩深重筹办善后事宜无论【臣】福康安身任总督责成綦重防不敢少存姑息复留余孽自蹈重愆即【臣】阿桂既防委任倘殱除不尽芽蘖复萌亦无可卸责惟是甘省各属回民居其大半此次逆回起事纠合勾连大概总以欲洗回民为词肆行煽鼓以致愚蠢无知各懐疑惧日聚日众毋论新教回民相率成羣即旧教亦多有聴从入党而其中守法良回不肯从贼并协同民人守御者亦复不少若事后查办持之太急或奉行官吏办理不善株连蔓引波及无辜尤属不成事体【臣】等惟有仰体
　　训谕核实稽查严加惩创俾囘民知所儆惧并酌量事势于可以完局撤兵时即行奏明撤兵万不敢少存姑息俾孽种漏网稽诛
　　阿桂福康安又奏言查黒矻防井白杨岭二处匪徒滋扰前经【臣】福康安查明以署副将玉柱在彼捕不能得力令总兵防卜坦带兵一千名前往督率查拏兹遵奉
　　谕防已派五岱选带弁兵迅赴该二处实力捜捕令将窜逸余贼悉数殱擒勿任一人漏网其所管石峯堡西北山包营卡舒亮现已到营即令同阿尔萨朗三徳在彼驻守严宻防堵至底店从逆投降之人共有千余该处距省城尚有六百余里长途解送难免疎虞即分寄各州县监禁亦须多兵押送若中途窜逸又滋事端是以暂示寛容令于本处居住酌留俞金鳌带兵在彼驻劄弹压【臣】等现在设法筹酌于可办时即行办理均奏入报
　　闻
　　同日甘肃布政使浦霖奏言窃【臣】仰沐
　　殊恩擢授甘肃布政使【臣】自入陜境以后一路留心察看民情俱极宁贴十七十八等日抵甘省之泾州平凉一带嵗稔时和居民亦俱安堵无恐及至隆徳静宁等处渐近贼营城外村庄不无被贼滋扰之所仰防
　　皇上蠲租加赈叠沛
　　恩膏并经督【臣】委员确勘按戸酌加抚防其被难流离者亦已复还故土且现在官兵大集贼势渐蹙民气倍増【臣】于途次目睹该处民人协力捜擒无复有畏怖张皇之态【臣】即于二十日驰抵石峯堡军营随同督【臣】福康安亲探贼巢山势陡隘尚犹负险自固我兵四面紥营攻围甚属周宻贼匪已如釡底逰魂现在大学士公阿桂带领八旗劲旅亦已陆续到营统兵防定可尽数殱除无虞窜逸【臣】奉督【臣】面谕省城地方要将一切应行筹办事宜详细告知饬令赴省任事【臣】即于二十一日自军营起身经过防宁安定等县居民安贴行旅无虞但县属官川马营等处俱系贼回出没之所恐有逸匪窜匿滋扰情事【臣】严饬文武员弁督率兵夫分头堵截务令尽行擒获不使一名漏网【臣】于二十七日抵省任事查军需粮饷系【臣】専责先据各州县报到粮数【臣】按册稽查仓贮均属充裕足敷派拨惟是甘省山路﨑岖运送稍为费力【臣】饬令车骡并运赶遄行以资接济至应需银两现值行军之际万难拘泥所有东路一带州县【臣】已面嘱臬司陈步瀛在于沿途截留兵饷银内酌量动支其西路一帯【臣】即于库贮银内按照各州县差务繁简随时酌给以期无悮要差仍令实用实销不得稍有浮冒至省城内外要隘各处业经原任藩司冯光熊安设堆卡并派拨兵丁民夫分地防守布置尚属周宻【臣】惟督率在省文武各员时时亲厯稽查分别勤惰予以劝惩总不使贼匪窜逸致逃
　　国宪再城关所住囘民十居三四【臣】于抵省之日约有囘民二百余人在于闗外迎接【臣】即宣
　　圣谕此次查办止诛叛逆之犯其余均属良民概无波及尔等各安生业无庸疑虑等语该囘民等俱感激
　　皇仁鼓舞欢欣见于形色现在耕市无惊民情宁谧奏
　　入
　　上命军机大臣传谕福康安曰据浦霖奏沿途察看并省城防御情形一折尚为眀白妥恊此时安徽无事而汪新到甘尚需时日着传谕福康安酌量情形如该处需员办事或暂留浦霖在甘肃省城办理藩司事务陈步瀛仍办臬司事务庶不致又易生手俟汪新到后再各赴本任可也
　　初八日辛酉
　　上命军机大臣传谕阿桂福康安曰此次逆囘滋事敢于攻扰城池伤害官兵实属罪大恶极其遗孽即予以寸磔亦所应得但朕心究有所不忍且首从各犯一律办理亦未免无所区别前据福康安奏贼人眷属俱蔵匿石峯堡内又向各处褁胁囘民入伙令其男口随同打仗妇女留于堡内作当是贼人巢穴之内老弱男妇正复不少着传谕阿桂福康安于查办时所有石峯堡底店贼犯如张阿浑大通阿浑马阿浑杨填四等为贼营中阿浑者自不应复留孽种其名下幼孩即年未及嵗俱当概予骈诛其余各犯以及被贼掳掠入伙之犯凡男口年在十五歳以下者着从寛免其一死仍遵前防赏给别省官兵及降畨屯练为奴至贼众妇女如阿浑妻妾亦不可赦宥其余贼犯名下眷口并贼所掳掠妇女虽已从贼者亦着免其一死仍遵前防分赏为奴再前降谕防令阿桂等于挐获贼目后使其指明供出始行挐究则查办有因良善囘民不致疑惧今思若辗转跟追未免人数太多牵引株连将来阿桂等办理善后时止向现获贼犯隔别研鞫如有供出党羽即指名出示拘挐治罪不必又向续拏之犯再令辗转指供其中倘有被贼供出到案后审眀实系贼人仇扳者亦当分别办理不可波及无辜如此则匪徒党羽仍不漏网而安分回民亦可不致连累着阿桂福康安即悉心妥商据实覆奏至贼人现经官兵四面围住水道又已防絶万无生路何以尚敢负嵎死守竟无投出乞降者况贼营人众不下数千若非有主谋为首之人当此穷蹙之时贼众岂不立时涣散乃石峯堡内阿浑又有如许之多而贼众何以仍前齐心死拒其故殊不可解着阿桂福康安讯访确实一并具奏初十日癸亥阿桂福康安奏言窃照官兵自六月三十日分路进攻杀贼匪后数日以来【臣】等督率官兵将周围沟濠加挖寛过一丈深至一丈四五尺各处营卡加添官兵严宻防守用大炮轰撃贼营【臣】等公同商酌自防水以来晴霁数日贼匪定形惶急必于黒夜希冀我兵备御稍懈拚命下扑或能越过沟濠盗取河水因严饬守卡官兵慎宻严防并派巴圗鲁侍卫章京周围巡逻不时侦察又派屯练土兵分投埋伏海兰察明亮等周厯各卡往来稽查初一日夜间果有贼匪数十执持器械负桶携罐于石峯堡之后潜行下磡未至沟边即被我兵赶上鎗箭齐发杀死甚多割取首级三颗生擒二名余俱受伤窜囘讯据供称一名马伏保系狄道州囘民一名马八四系伏羌县囘民堡内打防的有一千多人眷口有数千系张阿浑大通阿浑马营马胡子阿浑为头三十日打仗马营马胡子阿浑虎狼口大石沟小马阿浑俱受鎗伤死了堡上有三个水窖遇下雨才积些水这几日天晴剩得不多大众怕没有水吃甚是着急所以下来取水至粮食从前在各村庄抢掠运至堡内存积甚多还可吃两个月等语随将该二犯正法讫初二日夜间又有数贼偷下山磡俱被我兵杀死割取首级初三日贼营内甚露慌乱时闻妇女号哭之声随有陆续投出贼回共三十一名讯据供称俱系静宁州杨家洼一带囘民被贼褁去其堡内打仗系马营海城两处回民居多他们同两个阿浑毎日尚有口水吃系从前积下的再天晴两三日也就没得吃了至我们有渴至四日三日者实受不得有数百戸商量投出两个阿浑不许前后俱有人把守出去即要杀死我们无柰従两旁陡磡滚下家眷尚留在堡内也顾不得各等语【臣】等审眀后将各犯即行处斩讫伏思贼匪层宻围定水道防絶已成釡底游魂防不至有一名脱诚如
　　圣谕官兵转不必轻于前进以致或有损伤况贼首数名除李自党现已拏获其子李可魁即李胡子已于底店被官兵杀死马营马胡子阿浑于三十日打防中鎗身死现在首逆止有张阿浑大通阿浑该二犯如此残忍不法或者再渇数日众贼怨极内溃将首逆缚献即可解送热河尽法处治以伸
　　国宪而快人心此即生致之一法【臣】等惟有督饬官兵愈加严宻防范不肯因贼匪窘蹙稍存大意再查要犯李自党已经解至军营【臣】等严加究讯现就所供情节先行录呈
　　御覧至伊供词有与他犯不甚符合之处因系应解要犯未便加以重刑现有拏获各犯已饬令解赴军营俟讯明后择其眀悉贼中情形者与李自党一并解送热河预备审讯再李自党所供勾合各犯【臣】等查对姓名业经正法者有十余人其余虽据供打仗被杀究难凭信仍饬文武各员按名缉拏奏入报
　　闻
　　十一日甲子阿桂福康安奏言查石峯堡贼人自防水以来晴霁数日情形惶急屡于黒夜下磡盗水俱被我兵擒杀初三日有陆续投出贼囘三十一名俱因渇极困惫私従山磡滚下至初四日投出男妇愈多自早至晚已有一千五百余名【臣】等察看情形其投出人数内妇女幼稚居多男丁内亦少精壮者且従石峯堡正门行走并未见贼人拦阻逆料贼人诡谲伎俩自知死在旦夕不能照管多人任聴受渇困惫之男妇老防纷纷投出既可节省粮食且希冀我兵见贼众投出防范稍懈即乗势扑出以圗窜逸亦未可定且时已日暮尤应戒备不虞【臣】阿桂等令各营卡施放鎗炮将投出贼匪打囘【臣】福康安同海兰察泰斐英阿福寜阿满泰明亮春宁苏灵及巴圗鲁侍卫章京率领各营奋勇官兵阿拉善兵屯练降畨于石峯堡周围各卡要隘之外层层分布埋伏预备并恐投出之逆囘五百余名留在营中仓猝生变因设法于粮台附近处所办理沿路派兵弹压将贼匪分作十人为一起陆续送至该处一面防名一面正法以絶他患至子刻贼首张阿浑果同杨填四等带领贼匪甚众寂不作声一至壕边将妇女牲畜包褁推入壕内向外直扑大通阿浑带领贼人在后催促接应思欲舍命夺路窜逃其地正在兴奎永铎永安额尔登保一带而舒亮三徳阿尔萨朗处营卡亦有贼匪扑出我兵鎗箭如雨尽力截杀维时海兰察即带同泰斐英阿福寕阿满泰春宁巴圗鲁侍卫及满汉屯土奋勇各兵驰往该处自外层层围褁痛加殱戮【臣】福康安于各路督催照料明亮保宁成徳圗桑阿额尔恒额法灵阿苏灵各于防守处周宻巡逻见贼截杀贼人扑下处所系石峯堡南面陡磡地本险峻我兵所挖沟濠又极寛深贼匪自相践踏黒夜力战直至寅刻杀贼共有千余贼尸积满壕内河滩山下遍地縦横张阿浑被我兵射伤仍与大通阿浑等窜回堡内其时天色黎明【臣】福康安同海兰察明亮等带领各路官兵一涌而上复兴旺沁班巴尔传玉等亦督率官兵进堡捜捕擒杀将首逆张阿浑即张文庆大通阿浑即马四娃及贼目杨填四黄阿浑即黄明马建成马良茂马金玉杨存义马建几马建业马保全数擒获此外又生擒余贼七百余名割取首级八百余颗其壕内河中贼尸层积未及割取者尚多计两日内打仗殱戮及生擒投出正法贼囘共二千余名挐获首从逆犯及各贼眷属孩稚共三千余口得获牲畜粮食器械帐房无筭此次灭贼巢满汉官兵俱各振奋巴圗鲁侍卫等皆倍加出力俟查明再行分晰具
　　奏我兵因贼人冒死迎扑间有受伤者容查明造册咨部
　　乾清门侍卫哲森保永徳俱受石伤尚轻查逆囘自其祖先以来食毛践土防
　　国家豢养深恩者已百数十年与民人同隶编氓毫无区别乃敢聚众鸱张攻城掠堡伤害官兵罪大恶极虽寸磔不足蔽辜是该犯等恶贯满盈揆之情理必当生擒解送尽法处治以正
　　国宪而快人心但【臣】等将贼巢四靣攻围原无虞其窜逸而率兵攻扑该贼首或临阵被杀或情急自戕均难预定今竟悉数擒获并眷口俱全行就防此皆仰頼
　　皇上洪福
　　上天嘉佑故能蒇功如此之完善俟将首逆各要犯严切
　　审讯再行分起派
　　乾清门侍卫巴圗鲁侍卫章京等迅速解送热河以备审讯再贼匪夤夜扑出官兵奋勇杀贼尸积满沟壕难保无贼人自相践踏乘隙窜出者现在首逆及各要犯虽已全数擒获【臣】等不敢稍存大意派舒亮阿尔萨朗阿满泰等带同巴圗鲁侍卫章京率领马兵分路捜拏并饬从前派出之各带兵将领及各该县一体堵截缉拏务期浄尽不致一名漏网至底店降囘千余人臣等现拟设法辨理俟一靣查办一面即将马文熹严加锁交法灵阿解送热河再石峯堡内【臣】等派员逐细捜查除牲畜粮食破烂衣服外余无别物其堡上形势实属险峻但止有土墙一道沟壕三层并无别项备御奏入
　　上谕内阁曰据阿桂福康安奏初四日石峯堡内投出老弱贼匪一千五百余名阿桂福康安恐贼人诡谲伎俩希冀官兵见贼众投出防范稍懈即乘势扑出窜逸预派官兵层层分布埋伏预备初五日子刻贼首张阿浑果同杨填四等带领贼众向外直扑思欲夺路窜逃官兵鎗箭如雨尽力截杀戮贼千余张阿浑等窜回堡内其时天色黎明福康安同海兰察等带领各官兵一涌而上进堡捜捕将首逆张阿浑即张文庆大通阿浑即马四娃并贼目杨填四黄阿浑即黄明马建成马良茂马金玉杨存义马建几马建业马保全数擒获两日打仗殱擒贼囘共二千余名拏获首从逆犯及各贼眷属孩稚共三千余口等语覧奏实深欣慰国家爱养黎元凡直省编氓遇有水旱灾荒无不立时蠲赈至甘省回民久隶帡幪食毛践土便与齐民无异该省地方硗瘠间有不登即行蠲免赈济较他省为尤多回民等同在编氓之中百数十年仰沐膏泽家给人足伊等同有天良岂不当稍知感激且地方官并无苛求酷派激变事端乃逆回等敢于光天化日之下肆行逆谋实为国法不容神人共愤而前此李侍尧刚防等办理不善致贼四出勾结蚁聚滋蔓猖獗鸱张经朕特派大学士阿桂陜甘总督福康安先后带领巴圗鲁侍卫等前往督办并谕以底店系贼匪门戸当先由该处以次进福康安先抵甘省数日之内即将底店贼匪办浄尽肃清后路俾贼众闻风胆落萌蘗潜消阿桂抵石峯堡后复防同福康安遵照朕硃笔圈示之处安营设卡将贼匪严宻围堵并防其水道办理均为妥协且办甫经一月即能将贼匪迅速殱除而贼首张文庆等俱悉数生擒并拏获活口三千余名不使有一人脱此皆仰荷
　　上天嘉佑是以军士用命俾该犯等恶贯满盈按名生致尽法惩治而诸臣之蒇功完善不可不特沛殊恩以昭懋赏阿桂前于平定金川时已封头等公爵现为大学士恩施无可复加着再予轻车都尉世职即令阿桂于伊子孙内防选一人奏闻承袭福康安筹办底店贼匪先得机宜较为出力前于平定金川时已封为嘉勇男着再晋封嘉勇侯海兰察前在金川超众奋勉已封侯爵今在甘省节次打仗复能首先帯领官兵奋勇杀贼前已加恩将伊子安禄擢授二等侍卫在乾清门行走着再给予骑都尉世职即令安禄承袭五岱系塔尔巴哈台班满囘京之人路过甘省即自奏留该处协且于福康安未到之先在伏等处击退贼匪颇为奋勉着授为都统亦予骑都尉世职其余巴圗鲁侍卫章京等及领兵各员分投杀兼有能不避矢石杀贼受伤者均属奋勇可嘉所有此次贼受伤出力之帯兵大小各员弁着阿桂福康安查明出众特等者及其余出力之侍卫章京官弁兵丁等分别等第奏闻交部议叙以示奨励至此次办囘匪三月以来朕批览奏章指示机宜和珅首承谕防缮写寄发巨细无遗一体宣劳和珅本身现袭轻车都尉着再给予轻车都尉世职归并前职照例议袭其余在事庆成之军机大臣梁国治董诰福长安并军机章京之勤劳出力者着一并交部议叙所有此次赏给各世职俱着世袭防替其应如何议袭之处俱着该部查例具奏将此通谕中外知之
　　【臣】等谨案逆回世处陇右久编氓践土食毛帡幪乐利百数十年仰防
　　国家厚泽深仁涵濡沦浃懐旧徳而服先畴理宜耕凿自安勉为良善乃敢于光天化日之下自外生成跳梁不靖竟至附和邪教纠合匪徒蚁聚鸱张攻城掠堡实属罪恶贯盈神人共愤必当骈首寸磔尽法处治方足以正刑章而昭
　　国宪兹者
　　天戈所指未及浃旬而贼首按名生致眷口悉数就
　　擒良由秉承
　　睿算事事洞烛几先扫底店则门戸先摧捣石峯则腹心自溃严围堵而窜逸无虞防水道而困惫益甚故办甫经一月而奏防若是其迅速蒇功若是其完善洵乎
　　神谟逺烛胜握万全凡军营经画所及早定算于圣明指掌中矣若乃邮章宣防
　　颁尺酬庸大小将弁固已荣膺
　　懋赏至【臣】等夙邀
　　渥眷分应驰驱或身在行间或亲承
　　筹笔凡皆仰仗
　　天威故克肤功迅奏何有微劳曲防
　　优叙敬诵
　　丹纶弥増感悚惟有与在事诸【臣】共深庆幸云
　　阿桂福康安又奏言查石峯堡系巩昌府通渭县所管地方【臣】福康安到军营后即询据附近石峯堡居住之监生马文逺称石峯堡原系昔年旧有的堡子从前并无人居住乾隆四十六年三月有囘民马正芳马壮等至堡内修理筑墙挖窖随有民人董有赴通渭县知县赵元徳处控告差役查勘审讯不许回民修理将囘民占去地土审明分为三分一分防给回民两分防给百姓后来县官换了王慺董有等又去告过王知县説此事已经前任防过何故又告就没有准此事就沉搁下了等语【臣】福康安即飞饬署通渭县知县黄恩查送前后控告呈词及防过案卷嗣据该县禀称此案卷宗已被贼烧燬无存查前任知县赵元徳已于控灾冒赈案内正法接任王慺失防城池又复蔵匿仓房偷生无耻奉
　　防即于该处正法以示惩儆因该犯已解至省城监禁随即提至军营【臣】等公同审讯据供四十七年八月有县民董有控告回民马正芳马壮等在石峯堡筑墙挖窖霸占地畆彼时我因此案已经前任知县赵元徳审讯将石峯堡及附近地土防作董李马三姓公业不许马姓独占滋事各具甘结息讼已久就没有准他后来董有因他的地土卖与回民马正芳止剰场园意欲一并契卖马正芳等扣勒不要又将前次修堡并向卖场园扣勒情节控告我委典史温模前往查勘据称回民筑墙挖窖属实我因回民安静无事修理旧堡想不过要住家就未亲往查勘亦未押令平铲止防令董有下剰场园着马正芳承买完结各上宪处亦未禀详这就是我昏愦糊涂该受重罪等语反覆究诘矢口如一【臣】等伏思王慺虽坚供未经禀报伊系身犯重辟之人焉知非自知必死以一身担承为各上司卸责应将该犯暂留监禁有湏讯问之处即将该犯同经手胥吏原告等解赴热河质对俟审眀后再正法示众至通渭县向未设有专泛员弁嗣于四十八年十二月始议驻额外外委一员兵丁十五名咨部覆准在案所有应叅之文武各上司【臣】等现在详查俟查讯眀确即令一面严叅一靣遵
　　防拏问解赴热河治罪奏入
　　上又命军机大臣传谕阿桂福康安曰阿桂等奏官兵洗石峯堡贼巢一折已明降谕防交部议叙矣至张阿浑等敢于到处勾结匪徒肆行滋扰杀害官民实为罪大恶极前节次传谕阿桂福康安将拏获贼目详悉严讯有供出党羽即行指名出示拘拏治罪今贼首张阿浑等既全数擒获着阿桂福康安即速向其详悉跟究并隔别研鞫将供出匪党指名出示拏获严办仍即将张阿浑等选派妥干大员分起押解沿途严宻防范迅送热河严鞫治罪以伸国法而快人心又昨据奏到拏获贼犯李自党供称田五是马明心的徒弟要替马明心报仇所以造反等语田五縦欲为马眀心报仇遂思谋反而张阿浑大通阿浑等并非马明心之徒何以亦敢四出勾煽匪党安心作逆况底店石峯堡等处贼众滋扰俱在田五自戕之后田五虽自戕即应查其縁坐亦不可漏其张阿浑等仍敢煽诱多人肆行扰害地方尤属可恶现在贼目贼伙俱经拏获着传谕阿桂福康安将张阿浑等因何又思谋逆之处详细严讯务令供出实情勿致得有狡展至阿桂等奏贼匪夤夜扑出保无有乘隙窜逸者现派舒亮等分路捜拏及各州县一体堵截缉拏等语所办甚是要犯既全数捜获即有一二窜出之犯经官兵分路捜捕及各州县分投截堵自当陆续就擒不致漏网况各处村庒被贼抢刼杀害懐恨已深如有余贼潜逃到彼亦必当即时擒献也又据奏四十六年三月有回民马正芳马壮等将石峯堡修理民人董有赴通渭县知县赵元徳处控告该县查明回民占去地土将一分防给囘民后来王慺到任董有又行控告王慺説此事已经前任防结遂行批驳现将王慺及经手胥吏原告等觧赴热河等语赵元徳已于前年监粮案内正法将来王慺解到审明后亦自当明正典刑但该犯等敢肆行无忌公然修理城堡逆迹昭然李侍尧系该省总督毫无见闻养痈贻患其罪固无可逭而该管之道府各员所司何事乃竟亦身同聋聩茫无觉察岂此等重大事件竟诿为该县未经禀报伊等遂得卸罪耶着传谕阿桂福康安查明该管道府系属何人任内之事仍遵前防解赴热河审明治罪又前降谕防令阿桂福康安于事竣后趂京兵及山陜各兵撤回之便就近亲赴底店等处将贼人种种逆迹详细履勘并究出党羽按名拏办以浄孽种此时办贼业经完竣阿桂福康安自能遵照前防亲往妥协办理也
　　上又命军机大臣传谕阿桂福康安曰此次甘省逆回滋事军报往还最关要迩来正值伏暑大雨时行沿途驲站驰送文报并无迟悮今贼匪业经办竣所有自热河以至甘省驲站官员着该督抚等查明咨部并兵部防报处章京一并议叙驰逓之弁兵人等并着酌予赏赉又京兵前往军营协经过各省照料妥协俾得耑进无悮均属可嘉其派出防送之官员等亦着该督抚等查明具奏交部议叙
　　同日阿桂福康安又奏言查伏县之白马庄马家坡等处前据该县禀报有贼匪潜匿滋扰经【臣】福康安派令宁夏镇吉兰泰带兵前往捜捕并续派川北镇富禄带兵一千名协同吉兰泰分路查拏嗣据该镇等陆续禀报于六月二十日带领弁兵率同回民千总职衔白重炜前往白马庄逐戸稽查拏获自底店逃回之六指阿浑白重友伊子白双喜二犯家属男妇大小七名口并刀矛号衣等物二十四日在马家坡各山僻处所捜获随贼打仗及被贼褁去逃回之马士元等十六名家属二十四名口二十五日捜获贼匪马伏得等四十八名家属一百三十六名口除贼匪家属就近交伏羌县监禁外其余各犯节经解赴军营当将从逆之犯审明即行正法其并未从贼逃匿被获者俱交臬司严行监禁于事竣后再行研审办理仍饬该镇等再行实力捜查务期浄尽至靖逺县白杨岭等处窜匿贼匪猝将守备福泰等杀害一案系六月初九日午刻之事彼时玉柱带兵在荒草岭一带捜拏贼匪于酉刻行抵白杨岭系属两路是以未及捄援但玉柱帯兵五百余名捕贼匪四路追赶并未擒获一贼【臣】等已令策卜坦查明该署副将玩悮縁由据实掲报俟查明后再行叅
　　奏再李世杰所奏请赴军营効力之原任总兵许世亨已于本日前至军营现在饬令聴差委俟川兵撤回时即令该员一同回川奏入报
　　闻
　　同日福康安又奏言查浦霖于前月二十日驰抵军营【臣】福康安以省防地方关系要将应行筹办军需事宜详悉告知令其赴省接印任事兹奉
　　谕防浦霖着调补安徽布政使其甘肃布政使员缺着陈步瀛补授汪新着调补甘肃按察使等因钦此查汪新到任尚需时日陞任臬司陈步瀛现驰赴静宁督催各路粮运审办贼犯事务较繁未便令其回省道员中又无堪以委署臬篆之人应请令浦霖暂缓起程陈步瀛仍管理臬司事务奏入
  </div>
  <div class="pagination">
   <a href="钦定石峰堡纪略_page7.html">
    上一页
   </a>
   <span>
    ...
   </span>
   <a href="钦定石峰堡纪略_page3.html">
    3
   </a>
   <a href="钦定石峰堡纪略_page4.html">
    4
   </a>
   <a href="钦定石峰堡纪略_page5.html">
    5
   </a>
   <a href="钦定石峰堡纪略_page6.html">
    6
   </a>
   <a href="钦定石峰堡纪略_page7.html">
    7
   </a>
   <span class="current-page">
    8
   </span>
   <a href="钦定石峰堡纪略_page9.html">
    9
   </a>
   <a href="钦定石峰堡纪略_page10.html">
    10
   </a>
   <a href="钦定石峰堡纪略_page11.html">
    11
   </a>
   <a href="钦定石峰堡纪略_page12.html">
    12
   </a>
   <a href="钦定石峰堡纪略_page13.html">
    13
   </a>
   <a href="钦定石峰堡纪略_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
