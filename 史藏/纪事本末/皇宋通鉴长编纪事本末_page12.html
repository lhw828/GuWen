<!DOCTYPE html>
<html>
 <head>
  <meta charset="utf-8"/>
  <title>
   皇宋通鉴长编纪事本末 - 第 12 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇宋通鉴长编纪事本末 - 第 12 页/共 103 页
  </h1>
  <div class="content">
   七月戊戌，上谓赵普曰：『卿耆年触热，固应不易。自今长春殿对罢，宜即归私第颐养，俟稍凉，乃赴中书视事。』普顿首谢。
　　二年四月辛未，幸宰相赵普第视疾。
　　淳化元年正月，太保兼侍中赵普自去秋以病免朝谒，止日赴中书视事，有大政则召对。及冬，病益甚，乃请告。车驾屡幸其第省问，赐予加等。普遂称疾笃，三上表致仕。上不得已，戊子，以普为西京留守兼中书令。
　　《普传》云：『普建议以赵保忠复领夏州，使图李继迁。保忠反与继迁同谋，为边患。时论归咎于普，颇为同列所窥，不得专决，因称疾，遂罢相。』按：保忠卒与继迁相□，此时未也，论者何咎普太早耶?又并言为同列所窥，当是吕蒙正及辛仲甫、王沔等也。按，普去后，沔始专政，此时抑亦未敢疑普，直以病自求免耳。今并削传语，更俟考之。
　　三月，赵普既除西京留守，被病不任朝谒，三上表恳辞。上手诏答曰：『开国旧勋，惟卿一人，不同他等。无烦固辞，俟首途有日，当就与卿别。』普奉诏泣涕，因力疾请对，赐坐移晷，颇言及国家事。上嘉纳之。乙未，车贺幸普第，普将发故也。
　　三年二月，赵普三上表乞致仕。
　　三月乙未朔，以普为太师，封魏国公，给宰相俸料，令养疾，俟愈日赴阙。仍遣其弟宗正少卿安易持诏赐之。
　　四月丁丑，遣使赐太师赵普羊酒，手诏问劳之。
　　七月乙巳，太师、赠尚书令真定忠献王赵普卒。前一岁，普生辰，上特遣其子右羽林大将军承宗赍器币、鞍马就赐之。承宗复命，未几卒，普疾遂增。是岁，普已罢中书令，故事无生辰之赐，特遣普姪婿左正言、直昭文馆新安张秉赐礼物。普闻之，因追悼承宗。秉未至而普疾笃。先是，普遣亲吏甄潜诣上清太平宫致祷，神为降语曰：『赵普开国忠臣，久被病，亦有冤累耳。』冤累，盖指涪陵悼王也。潜还，普力疾冠带，出庭中受神语，涕泗感咽，且言：『涪陵自作不靖，故抵罪，岂当咎余?但愿速死！』血面论于幽冥以直之[2]。是夕卒。己酉，上闻讣悲悼，谓近臣曰：『普事先帝与朕，最为故旧，能断大事。向与朕尝不足众人所知。朕君临以来，每待以殊礼，普亦倾竭自效，尽忠国家，真社稷臣也。闻其丧逝，凄怆之怀，不能自已。』因出涕。左右皆感动。遣右谏议大夫范杲摄鸿胪卿，护丧事。葬日，设卤簿、鼓吹如式。二女皆笄，普妻和氏言愿使为尼。上再三谕之，不能夺，皆赐以名号。又亲撰神道碑，书以赐焉。
按：《神道碑》：普以七月十四日卒。十四日，乙巳也。己酉十八日，上始闻讣耳。

寇准参政
　　淳化二年三月。先是，上召近臣问时政得失，枢密直学士寇准对曰：『《洪范》天人之际，其证若影响。大旱之证，盖刑有所不平。顷者祖吉、王淮皆侮法受赇，赃数万计。吉既受诛，家且籍没；而淮以参知政事沔之母弟，止杖于私室，仍领定远主簿。用法轻重如是，亢暵之灾，殆不虚发也。』上大悟。明日见沔，切责之。
　　四月辛巳，以枢密直学士寇为枢密副使。
　　九月，参知政事王沔以弟淮故，数为寇准所诋。丁丑，罢守本官。翰林学士宋白女弟适王沔。沔既罢政，寇准欲并白去之，复言白家用金器，盖举子所赂，其实奉诏撰钱惟濬碑，得涂金器耳。是日，白出为保大行军司马。枢密使王显居位十年，方蕃戎寇边，河决近郡，机务繁急，朝夕咨访。显无术略，不任职。及寇准、温仲舒为副使，皆锐锋气，多慢显。显护短，苟有误失，终不肯改。上面诘之。癸卯，罢为崇信节度使，遣之任。甲辰，以枢密副使温仲舒、寇准同知枢密院事，张逊知枢密院事。知院之名自此始。
　　四年六月壬申，宣徽北院使、知枢密院事张逊责授右领军卫将军，左谏议大夫、同知院事寇准罢守本官。逊素与准不协，数争事上前，上将罢之。他日，准与温仲舒同出禁中归私第，道逢狂人，迎马首呼『万岁』。右羽林大将军判官、左金吾王宾故与逊俱事晋邸，逊尝保举宾，雅相厚善，又知逊与准有隙，因奏言：『民迎准马首呼万岁。』既而逊等奏事，上诘之。准自辩云：『实与仲舒同行，而逊令宾独奏臣。』逊执宾奏斥准，辞意甚厉，因互发其私。上怒，故贬逊而罢准。
　　十月壬申，以左谏议大夫寇准知青州。上顾准厚，既行，念之，常不乐，语左右曰：寇准在青州乐否?』对曰：『准得善藩，当以为乐也。』累数日，辄复问，左右对如初。其后有揣帝且复召用准者，因对曰：『陛下思准不少忌。闻准日置酒纵饮，未知亦念陛下否?』上默然。
　　五年十月乙亥，以左谏议大夫寇准参知政事。上因谓宰相吕蒙正曰：『寇准临事明敏，今再擢用，想益尽心。朕尝谕之以同德者，事君之大节也。倘事皆从长而行，则上下鲜不济矣。』吕端为右谏议大夫，请居准下。丙子，命端为左谏议大夫，立准上。
　　至道元年四月癸未，翰林学士张洎为给事中、参知政事。初，寇准知吏部选事，洎掌考功，为吏部官属。准年少新进，气锐，思欲老儒附己。洎夙夜坐曹视事，每冠带候准出入于省门，揖而退，不交一谈，准益重焉，因延与语。洎捷给，善持论，多为准心伏，乃兄事之，极口荐洎于上。上亦欲用洎，又知其在江表日多谗毁良善。李煜杀潘佑，洎尝预谋，心疑焉。翰林待诏尹熙古等皆江表人，洎尝善待之。上一夕召熙古等侍书禁中[3]，因从容问以佑得罪之故。熙古言：『李煜忿佑谏说太直耳，非洎谋也。』自是遂洗然，而准又数荐洎不已。既同执政，洎奉准愈谨，事一决于准，无所预，专修时政记，甘言善柔而已。戊子，诏自今参知政事宜与宰相分日知印，押正衙班。其位砖先异位，宜合而为一。遇宰相、使相视事及议军国大政，并得升都堂。先是，赵普独相，太祖特置参知政事以佐之。其后普恩替，始均其任，既而复有厘革。吕端初与寇准同列，及先任宰相，虑准不平，乃上言：『臣兄余庆任参政日，悉与宰相同。愿复故事。』上特从其请，亦以慰准意云。
　　二年七月丙寅，参知政事寇准罢为给事中。先是，郊社行庆，中外官吏皆进秩，准遂率意轻重，其素所喜者，多得台省清秩；所恶者及不知者，即叙进焉。广州左通判、右正言冯拯转虞部员外郎[4]，右通判、太常博士彭惟节乃转屯田员外郎。拯尝与准有隙，故准益抑之。惟节自以素居拯下，章奏列衔，皆如旧不易。准怒，以中书札子升惟节于拯上，切责拯，仍特免勘罪。拯忿曰：『上日阅万机[5]，宁察此细事?盖寇准弄权耳。』因上疏极言，并及岭南官吏除拜不均，凡数事。又封中书札子以进，而岭南东路转运使康戬亦具奏，且言：『吕端、张洎、李昌龄皆准所引。端心德之，洎曲奉准，昌龄畏懦。皆不敢与准抗，故得以任胸臆，乱经制，皆准所为也。』上大怒。准适祀太庙，摄行事，召端等责之。端曰：『臣等皆陛下擢用，待罪相府，至于除拜专恣，实准所为也。准性刚强自任。臣等忝备大臣，不欲忿争，虑伤国体。』因再拜请罪。上又曰：『前代中书有堂帖指挥公事，乃是权臣假此名以威服天下。太祖朝，赵普在中书，其堂帖势力重于敕命，寻亦令削去。今何为却置札子?札子与堂帖，乃大同小异耳！』张洎对曰：『札子盖中书行遣小事，亦犹京百司有符帖关刺[6]，若废之，别无公式文字可以指挥。』上曰：『自今大事，须降敕命，合用札子，亦当奏裁，方可施行也。』既而准入对前殿，上语及冯拯所诉事。准抗言与端等同议除拜。上曰：『若廷辨是非，又深失执政之体矣。』准犹力争不已。上先已厌准，因叹曰：『雀鼠尚知人意，况人乎?』翌日，准又抱中书簿领，论曲直于上前，上益不悦，遂罢之，寻出知郑州。
　　十一月。参知政事张洎始因寇准得进，奉之唯谨。及议事不称旨，恐惧欲固权位。时上已嫉准专恣，恩宠衰替，洎虑一旦同绌免，因奏事，大言寇准退多谤言。准色变，不敢自辨。上由是大怒。准旬日果罢政。未几，洎被病家居，满百日，癸巳，力疾赴朝谒。方就列，踣于上前。左右掖起之，因上表求解职，优诏不允。
　　三年正月，参政张洎罢为刑部侍郎。奖用贤臣田锡
　　太平兴国六年九月壬寅，以左拾遗、直史馆田锡为河北南路转运副使，因入辞，直进封事，言军国要机者三、朝廷大体者四。即赐诏书，因赐钱五十万。或谓锡曰：『今日之事鲜矣，宜少远谗忌。』锡曰：『事君之诚，惟恐不竭。且天植其性，岂一赏可夺耶?』至河北，复驿书言边事。
　　八年十二月，权知相州。上疏言：『筦榷货财，纲利太密；躬亲机务，纶旨稍频。』
　　雍熙元年八月[7]，知睦州。上疏言日近朝令夕改，舍近谋远之事。
　　四年，为起居舍人，献乾明节祝寿诗。上览之，谓宰相曰：『锡有文行，敢言事，真可赏也。』因和而赐之。又上书请东封太山，即命锡守本官知制诰。锡好直言，上或时不能堪，锡从容奏曰：『陛下日往月来，养成圣性。』上悦，益重焉。
　　端拱二年正月癸巳，知制诰田锡奏疏，言选将、辨边事、用间谍、发兵、备粮等事。
　　八月癸亥，开宝寺浮屠工毕，巨丽精巧。锡尝上疏谏，其言切直者则曰：『众以谓金碧荧煌，臣以谓涂膏衅血。』上亦不怒。
　　十月，田锡因旱降诏引咎责躬等事疏奏，上不悦，宰相亦怒。锡疏有『燮调倒置』等语。寻罢知制诰，以户部郎中出知陈州。
　　淳化五年八月，兵部员外郎田锡奏疏，言制科、乡饮及建储后、正官名等事。
　　至道三年七月丙寅，直集贤院田锡应诏言舍灵武，安关辅。翌日，又言务广大、图几微等事。上他日谓宰相吕端曰：『群臣奏对，惟田锡、康戬陈词不繁，指事尤切。』
　　咸平元年二月，先是，吏部郎中、直集贤院田锡出知泰州，未之任，会星变，上疏言：『去年灵州之役，关西民之死者十五万，此政化湮郁之大者。』疏奏，即日召对移晷。将行，又贡封事，复召对，谓曰：『卿第去，不半岁，召卿归矣。事有当面论者，听乘传赴阙。』再遣中使，所锡予甚厚（锡论彗星本三月七日。）
　　三年三月，知泰州田锡奏疏，言选择武臣、旌奖助谷救民之家、放税赋、免徭役等事。
　　五年，田锡权干当通进银台司兼门下封驳事。后三日，锡奏请访宰相、枢密以决胜千里之筹。锡再掌银台，每览天下章疏，有言民饥盗起及诏敕不便者，悉条奏其事。上对宰相称锡得争臣之体。丙寅，田锡言民有饿死者，乞引咎罪己，然后振廪给贷，以救其死。
　　五年十月，侍御史知杂事田锡言，令中书检寻转对，与奖谕或改官。
　　六年二月，田锡言建储事。
　　三月，田锡言曹、单等州点集强壮事。
　　五年乙未，以兼侍御史知杂事田锡为右谏议大夫，仍遣中使谕锡曰：『第安心著述，必无差出。』欲升殿听先奏，寻又命锡兼史馆修撰。
　　六年十二月辛未，右谏议大夫、史馆修撰田锡卒。锡耿介寡合，严恭好礼。居公廷，必危坐终日，未尝有懈容。慕魏征、李绛之为人。及居谏署，连上八疏，皆直言时政得失。尝曰：『吾立朝以来，封疏五十二奏，皆谏臣任职之常也。言苟获从，吾幸大矣，岂可藏副，示后谤时卖直耶?』悉取焚之。临终，自作遗表，犹劝上以慈俭守位，以清净化人，居安思危，居理思乱。上览之恻然，谓宰相李沆曰：『田锡直臣也，天何夺之速耶!婴疾以来，朕日遣太医诊疗，卒不能起。尽心匪懈，终始如一。若此谏官，诚不易得。朝廷少有阙失，方在思虑，锡之章奏已至矣。不顾其身，惟国家是忧，孰肯如此?朕每览其章，必特召与语，以奖激之。锡尝虑奏疏不得速达，遂令每季具所上事目及月日以闻，而所修二书，竟弗克就，深可悯也。』壬申，优诏赠工部侍郎，赙赗加等。以其子将作监主簿庆远、庆余并为大理评事，给俸终丧。命有司录其事布告天下。其后锡妻亡，亦诏二子不绝廪给。苏易简
　　淳化二年十月辛巳，翰林学士承旨苏易简续《翰林志》二卷以献，上嘉之，赐诗二章，纸尾批云：『诗意美卿居清华之地也。』易简愿以所赐诗刻石，昭示无穷，上复为真、草、行三体书书其诗，命待诏吴文赏刻之，因遍赐群臣；以飞白书『玉堂之署』四大字，令中书召易简，付之，榜于厅额。上曰：『此永为翰林中美事。』易简曰：『自有翰林以来，未有如今日之荣也。』
　　三年正月辛丑，命翰林学士承旨苏易简等同知贡举。既受诏，径赴贡院，以避请求。后遂为常制。
　　四年七月丙辰朔，上草书宋玉《大言赋》赐翰林学士承旨苏易简，易简因拟作《大言赋》以献。上览赋嘉赏，手诏褒之。易简直禁中，以水试欹器，属小黄门宣事密奏而不识其名。及晚朝，上曰：『卿所玩，得非欹器耶?』易简曰：『然，乃江南徐邈所作。』即取至便坐。上亲较试，再三嗟赏。易简进曰：『臣闻日中则昃，月满则亏，器盈则覆，物盛则衰。愿陛下持盈守成，谨终如始，固万世基业，则天下幸甚！』
　　十月，翰林学士苏易简为给事中、参知政事。易简外若坦率，中有城府。由知制诰为学士，年未满三十。在翰林八年，特受人主之遇，复绝伦等，或一日至三召见。李沆后入，在易简下。及先参政，乃以易简为承旨，赐赉与参政等。上意欲遵旧制，遂正台席，且俟稔其名望，而易简以亲老急于进用，因召见，颇言时政阙失。沆等罢，即命易简代之。易简母薛氏入禁中，上命之坐，问：『何以教子，遂成令器?』对曰：『幼则束以礼让，长则训以《诗》《书》。』上顾左右曰：『今之孟母也。非此母，不生此子矣!』
　　十一月，参知政事苏易简数振举翰林中故事。前为承旨时，上待若宾友，及参大政，每见上不复有款接之意，但严颜色、责吏事而已。易简乃悔其求进之速也。
　　至道元年，参知政事苏易简罢为礼部侍郎，以张洎多攻其失也。
　　二年，礼部侍郎苏易简嗜酒，初入翰林告谢日，饮已半酣，其后沈湎不已。上尝因接见，诫约深切。易简垂涕再拜。翌日，复具表称谢。上亲批答，以申奖励，又草书《劝酒》、《戒酒》二诗赐易简，令对其母读之，自是每入直，不敢饮。或休暇在第，宾客候之，则已醉矣。
十二月，易简卒。上曰：『易简竟以酒败，深可惜也！』

吕蒙正
淳化五年正月，上元观灯。上御乾元门楼，赐从臣宴，语吕蒙正曰：『夫否极则泰，物之常理。晋、汉兵乱，生灵凋丧殆尽。周祖自邺南归京城，士庶罹掠夺，下则火光，上则彗孛，观者恐慄，当时谓无复见太平之日矣。朕躬览庶政，万事粗理，每念上天之贶，致此繁盛，乃知理乱在人。』蒙正避席曰：『乘舆所在，士庶走集，故繁盛如此。臣常见都城外不数里，饥寒而死者甚众，不必尽然。愿陛下视近以及远，苍生之幸也！』上变色不言，蒙正侃然复位。同列咸多其伉直。他日，上欲遣人使朔方，谕中书选才而可责以事者。蒙正退，以名上，上不许。他日又问，复以前所选对，上亦不许。他日又问益急，蒙正终不肯易其人。上怒，投其奏书于地曰：『何太执耶?必为我易之！』蒙正徐对曰：『臣非执，盖陛下未谅耳。』因固称其人可使，余不及。『臣不欲用媚道妄随人主意，以害国事。』同府皆惕息不敢动，蒙正措笏俛首，拾其书，徐怀之而下。上退，谓亲信曰：『是翁气量，我不如。』既而卒用蒙正所选，复命，大称旨。上于是益重蒙正能任人，而嘉其有不可夺之志。蒙正初为相时，金部员外郎张绅知蔡州，坐赃免。或言于上曰：『绅洛中豪家，安肯受赇?乃蒙正未第时丐索于绅，不能如意，致其罪耳。』上即命复绅官，蒙正终不自辨。未几罢相，会考课院得绅旧事实状，乃黜之，于是蒙正复为相。上谓曰：『张绅果实犯赃。』蒙正亦不谢。

钱若水
　　至道三年六月乙巳，工部侍郎、同知枢密院事钱若水罢为集贤院学士、判院事。先是，太宗为若水言：『士之学古入官，遭时得位，纡朱拖紫，跃马食肉，前呼后拥，延赏宗族，此足以为荣矣，岂得不竭诚报国乎?』若水对曰：『高尚之士，不以名位为光宠；忠正之士，亦不以穷达易志操。其或以爵禄荣遇之故而效忠于上，中人以下者之所为也。』太宗然其言。及刘昌言罢，太宗谓赵镕等曰：『见昌言否?』镕对曰：『屡见之。』上曰：『涕泣否?』对曰：『与臣等言，多至流涕。』太宗曰：『太率如此，当进用时，不能悉心补职，一旦斥去，即澜汍涕泗。』若水曰：『昌言实未尝涕泗，盖镕等迎合上意耳。』吕蒙正罢，太宗又谓若水曰：『人臣当竭节以保富贵。蒙正前日布衣，朕擢为宰相。今退在班列，想其目穿望复位矣。』若水曰：『蒙正虽登显贵，然其夙望，亦不为忝冒。仆射师长百僚，资品崇重，又非寂寞之地。且蒙正固未尝以退罢郁悒。当今岩穴高士，不求荣爵者甚多，如臣等辈，苟贪官禄，诚不足以自重。』太宗默然。若水因自念：上待辅臣如此，盖未尝有秉节高迈，不贪名势，能全进退之道，以感人主。将俟满岁即移疾，会春旱，太宗焦劳甚，若水不敢言。既而西边用兵，越明年，太宗宴驾，章不果上。上即位，若水以母老，请解机务。章再上，乃得请。占谢便殿，命坐慰劳。入对苑中，从容数刻。上问近臣谁可大用者，若水言中书舍人王旦有德望，宜任大事。上曰：『此固朕心之所属也。』若水好汲引后进，推贤重士，胸中豁如也。
《谈苑》载若水辞位事甚美，但颇颠倒，又误以对吕蒙正寂寞事为刘昌言。按：昌言罢枢密在蒙正罢相前三月，蒙正罢相时，昌言已在襄州矣。今皆□正之。又田书记若水事云：『王曾罢相，章圣语若水，若水愤而出，被道士服归嵩山。』此尤误，今不敢【杰按：敢，“取”之误。】。

贬斥邪佞

卢多逊
　　开宝六年十一月，少府监致仕卢亿恶其子参知政事多逊所为，尝曰：『赵普，元勋也，而小子毁之，祸必及我!』
太平兴国七年，赵普复相，卢多逊益不自安。普屡讽多逊令引退，多逊贪权固位，不能自决。会普廉得多逊与秦王廷美交通事，遂以闻。上怒，戊辰，责授多逊兵部尚书，下御史狱（见《秦王阴谋》）。丙子，诏文武常参官集议朝堂，太子太师王溥等七十四人奏多逊及廷美顾望咒咀，大逆不道，宜行诛灭，以正刑章。丁丑，诏削夺多逊官爵，并家属流崖州。多逊累世坟墓在河内，未败前一夕，震雷焚其林木皆尽，闻者异之。及赴贬所，食于道旁逆旅，有妪颇能言京邑旧事，多逊因与语。妪不知其为多逊也。多逊曰：『妪自何来此?』妪曰：『我本中原士大夫家，有子任某官。卢某作相衔之，中以危法，尽室窜南荒，未周岁，骨肉相继沦没，惟老身流落山谷。彼卢相者，蠹贤怙势，恣行不法，无所避忌，终当南窜。幸未死间，或可见之耳！』多逊默然，趣驾去。

弥德超
　　太平兴国八年正月。先是，上念征戍劳苦，月赐缘边士卒白金，军中谓之『月头银』。镇州驻泊都监、酒坊使弥德超因乘间，以急变闻于上云：『枢使密曹彬秉政岁久，能得士众心。臣适从塞上来，戍卒皆言月头银皆曹公所致，微曹公，我辈当馁死矣！』又巧诬以他事，上颇疑之。参知政事郭贽极言救解，上不听。戊寅，彬罢为天平节度使兼侍中。己卯，以德超为宣徽北院使兼枢密副使。初，德超谮曹彬事成，期得枢密使。及为副使，大失望。时东上閤门使开封王显同日为宣徽南院使，并兼枢密副使，官与柴禹锡同。禹锡班在上，故德超常怏怏。  一日，诟王显及禹锡曰：『我言国家大事，有安社稷功，止得线许大名位。汝辈何人，反居我上?更令我效汝辈所为，我实耻之。』又大骂曰：『汝辈当断头，我度上无执守，都为汝辈所眩惑。』显等告其事。上怒，命膳部郎中、知杂御史滕中正即讯之，德超具伏。
四月壬子，德超除名，并亲属流琼州。右拾遗、直史馆开封李韶，德超婿也，亦坐责为殿中丞、知丹徒县。德超既败，上悟曹彬无他，待之逾厚。临朝累日不怿，从容谓赵普等曰：『朕以听断不明，几败大事。夙夜循省，内愧于心。』普对曰：『陛下知德超才干而任用之，察曹彬无罪而昭雪之。有劳者进，有罪者诛。物无遁情，事至立断，此所以彰陛下圣明也。虽尧舜何以过此?』上由是释然。

王延范
　　雍熙二年十二月丙辰，宰相宋琪罢守本官，枢密使柴禹锡授左骁卫上将军。初，上令琪娶马仁瑀寡妻、高继冲之女，厚加赐予，以助纳采。而广南转运使王延范者，高氏之疏属也，时知广州。鄄城徐休复密奏延范谋不轨，且言依附大臣，无敢摇动。上将遣使案鞫，会琪与禹锡入对，上问延范何如人。琪未知其端，盛称延范强明忠干。禹锡素与琪相结，旁奏与同。上意琪等交通，不欲暴其状，止以琪素好诙谐，无大臣体；禹锡不能输诚奉公，故罢其政柄。
三年三月，广南转运使、司门员外郎王延范性豪率尚气，尤好术数。先为梓州通判日，有妖人称杜先生，以左道惑众，语延范曰：『汝意有所如，我当阴为助。』延范心喜，铸黄金为杜象，常顶戴焉，自是所为益恣横。后为江南转运使，有刘昂者卖卜于吉州市，谓延范曰：『公当偏霸一方。』又仝日，有徐肇推九宫算法，得八少一[7]，肇惊起曰：『君侯大贵不可言，当如江南李国主。』前戎城主簿田辨自言善相，谓延范曰：『君是坐天王形，仙人眼，龙耳虎头，有大威德，猛烈富贵之相也。即日当乘四明辇。』及至岭南，愈骄蹇自任，不守法度。又按部诸州，遇猛兽伏于路，从吏皆恐惧不敢进，延范独拔戟，逐而刺杀之，益以此自负。与广州掌务殿直赵延贵、将作监丞雷说会宿，共观天文，延贵指西方一星曰：『所谓火星入南斗，天子下殿走者。』延贵实不知星入南斗者乃太白也，说因出《南斗经》证之。延范久与监市舶、秘书丞陆坦计议，会坦代归，延范寓书左拾遗韦务升为隐语，侦朝廷机事。怀勇小将张霸给使于转运司，延范因事杖之。霸素知延范与知广州徐休复不协，诣休复，告延范将谋不轨及诸不法等事。休复驰奏之。上遣高品阎承翰乘传会转运副使李琯暨休复杂治，考掠过苦，延范具伏，于是与坦等俱弃市，广州籍入延范家财。务升除名配商州，延贵等皆决杖。赐张霸钱十万。延范家富，状貌奇伟，喜任侠骄傲，部内官吏，常奴仆视之。复峻于刑，责其下多怨。惑日者邪说，以冀非望，故及于戮。

马周
端拱元年三月，枢密副使、工部侍郎赵昌言与盐铁副使陈象舆厚善。度支副使董俨、知制诰胡旦皆昌言同年生，右正言梁颢尝在大名幕下，故四人者日夕会昌言第。京师语曰：『陈三更，董半夜。』有佣书人翟颖者，奸险诞妄，素与旦亲狎。旦知颖可使，乃为作大言狂怪之辞，使颖出之，仍为颖改名马周，以为唐马周复出也。其言多排毁时政，自荐可为天子大臣，及力举十数人，皆公辅之器。昌言内为之助。人多识其辞气，知旦所为也。李昉既坐黜，赵普秉政，深疾之。先是，有翟马周者击登闻鼓，讼中书侍郎兼工部尚书、平章事李昉位居元宰，属北兵入寇，不忧边思职，但赋诗饮酒，并置女乐等事。是年二月庚子，昉罢为右仆射。开封府尹许王元僖使亲吏仪赞廉得其事，白上捕马周系狱，开封府判官张去华亲穷治之，马周具伏。上怒，诏决杖流海岛。甲戌，责昌言为崇信节度行军司马，象舆复州团练副使，俨海州，旦坊州，颢虢州司户参军。

侯莫陈利用
端拱元年三月。太平兴国初，侯莫陈利用卖药京城，多变幻之术，眩惑闾里。枢密承旨陈从信得之，亟闻于上，即日召见，试其术颇验，即授殿直，骤加恩遇，累迁至郑州团练使，前后赐与，宠泽莫二，遂恣横无复忌惮，至于居处服玩，皆僭乘舆宫殿之制，依附者颇获荐用。士君子畏其党而不敢言。于是赵普使人廉得其专杀人及他不法事，力于上前发言之，乃遣近臣就案，利用具伏。乙亥，诏除名，流商州，仍籍其家。俄诏还之。普恐其再用，有殿中丞窦諲者，仪子也，尝监郑州榷酤，于是与班列言利用每独南向坐，以接京使。犀玉带用红黄罗，袋澶州黄河清。郑州将用作诗题试解举人。利用判试官状，言甚不逊。普闻之，召至中书，诘得其实，复令上疏告之。又京西转运使宋沆初籍利用家，获书数纸，言皆指斥切害，悉以闻。普因劝上曰：『利用罪大责轻，未塞天下望，有之何益?』上曰：『岂有万乘之主，不能庇一人乎?』普曰：『此巨蠹犯天下死罪十数，陛下不诛，则乱天下法。法可惜，一竖子何足惜哉!』上不得已，命赐死商州。既而悔之，遽使驰传贷其死。使者至新安，马旋泞而踣，掀于淖而出，换他马。及至，磔于市矣。闻者快之。

陈廷山
端拱元年闰五月[9]。初，右领军卫大将军陈廷山出护冀州屯兵，知州石熙古诬奏廷山纵部下卒刘福等放火焚民家。诏诛福等，徙廷山知平戎军。自是廷山日夕忧惧，心怀怨望，与亲吏□筠、翟赞、马梦正等谋，为帛书置蜡凡【杰按：凡，“丸”之误。】中，遣部曲田勍赍入契丹，召其大将于越令入寇，廷山内为之应。知霸州太原石曦察知之，会契丹亦遣谍者以蜡书报廷山，约入寇之日。谍者至霸州，反以其事报曦，即遣战棹都监侯廷济捕廷山至阙下。筠、梦正闻捕，皆自杀。廷山至，上亲问得实。诏左谏议大夫李巨源、判大理寺虞部郎中张佖杂治之。狱具，大理正李润之赍按就中书刑房堂后官李文议廷山谋叛，未上道发觉，当绞，遣小吏就大理寺印用之。佖初不预其议，因上疏言廷山具伏，使棣、筠等四人作文字，田勍送入契丹，请发兵三五千人，于某处应接驻泊于越阵于某县。今轻骑自瀛州纵□，以诱崔翰。既败，引兵南来，廷山将所部同入幽州。据此，即与谋叛无异。廷山当斩。上大怒，责宰相吕蒙正等，并召佖、巨源与宰相廷议。吕蒙正固执润之所定为允。佖曰：『臣只能尽心于陛下，不能苟容于宰相，以曲法也。』诏从佖议。六月丙辰，廷山伏诛，磔于市。三日，赞等皆腰斩，缘坐者免死，籍没其家。

王淮
　　淳化元年三月，崇仪副使王维德、殿中丞王淮、宦者怀志同掌香药榷易院，为部下所告，犯赃钱二百七十六万。淮，参知政事沔之同母弟也。事发，自度当死，遂亡命，匿于青州别墅。有司名捕，逾月不获。沔方得幸，颇惭愤，因上表待罪。狱已具，惟德等皆坐弃市。上以沔故，尽贷其死。甲子，黜惟德为殿前承旨，淮为定远县主簿，怀志杖脊，配隶忠靖。后数月，淮乃自归，沔以闻。诏令沔就私第杖淮一百，遣之任。
　　二年三月，上以岁旱，尝召近臣问时政得失。枢密直学士寇准对曰：『顷者祖吉、王淮皆侮法受赇数万计。吉既伏诛，家且籍没，而淮以参知政事沔之弟，止杖于私室，仍领定远主簿。用法轻重如是，亢暵之咎，殆不虚也。』上大悟。明日见沔，切责之。初，赵普出守西京，吕蒙正以宽简自任。至沔怙恩招权，政事多决于沔。沔聪察敏办，善敷奏，有适时材用，然性苛刻，不以至诚待人，群官谒见，必甘言以啖之，皆喜过望，既而进退非允，人胥怨矣。
　　二年九月丁丑，参知政事王沔罢。沔以弟淮故，数为枢密副使寇准所诋，上亦寤沔任数好作，非廊庙器，故罢其政事。沔奉诏见上，涕泣不愿离左右，不数日，须发尽白。
　　
赵昌言
　　淳化五年八月，王小波、李顺之初作乱也，朝议欲遣大臣慰抚，给事中、参知政事赵昌言独请发兵捕斩，无使滋蔓。贼连陷邛、蜀等州，始命王继恩等分路进讨。继恩握重兵，久留成都，专以宴饮为务，每出入，前后奏音乐。又令骑兵持博局棋枰自随，威振郡县。仆使辈用事恣横，纵所部剽掠子女金帛，坐食玩寇，轩饷稍不给，军士亦无斗志。余贼屏伏山谷间，郡县有复陷者。上屡遣使督战，意颇厌兵。会昌言摄祭太庙，宿斋中书，因召对滋福殿。上谓之曰：『西川本自一国，太祖平之，迄今三十年矣。』昌言揣知上意，遂言：『国家士马精强，所乡无不克。顾此草窃，不足仰烦宸虑。』即于上前指画攻取之策，上甚喜。癸卯，命昌言为川、峡两路都部署，自继恩以下并受节度。昌言恳辞，上不许，厚赐遣行，别赐手札数幅，亲授方略焉。
　　九月。先是，有峨眉山僧茂贞者以术得幸，尝言于上曰：『赵昌言鼻折山根，此反相也。不宜委以蜀事。』于是昌言行既旬余，或又奏昌言素有重名，又无嗣息，今握兵入蜀，恐后难制。上亟幸北苑门，召宰相，谓曰：『昨遣昌言入蜀，朕徐思之，有所未便。盖蜀贼小丑，昌言大臣，不可轻动。宜令且驻凤翔，为诸军声援，但遣内侍押班卫绍钦赍手书往指挥军事，亦可济矣。』昌言已至凤州，诏追及之，因留候馆。
　　至道元年正月，赵昌言之出使也，意气甚盛。王旦与昌言外弟光禄寺丞石中立追饯于路，昌言一揖而去。旦语中立曰：『妇翁此行得免祸，幸矣，敢望成功耶?』既而有诏止昌言，不听入蜀。留凤翔百余日。或又告昌言夜抵凤翔，官吏迎谒不及，遂斩关而入。上不喜，癸亥，以昌言为户部侍郎、知凤翔府，罢知政事。始昌言在中书，与苏易简不协，多忿争上前，上颇优容之。昌言既罢八十日，易简亦罢。
按：本传所载如此，则去年谓昌言不可入蜀者，决非寇准，或易简也，故详录之。传云□昌言逾年，易简亦罢，误矣，其实八十日，通出使才二百余日也。

赵赞
　　至道元年正月。初，赵赞自京北罢官，归才数月，上复令赞钩校三司簿领。赞自选置吏十数人为耳目，专伺察中书、枢密院及三司事，乘间白于上，上以为忠实无他肠，未察也。会改创三司官属，以赞为西京作坊副使、度支都监。有郑昌嗣者，亦起三司走吏，稍迁侍禁。尝奉使西川，奏在官不治者数十人，上颇嘉其直。会官市物，吏多因缘为奸，列肆累诣开封诉之，乃特置杂买务，使昌嗣监领。昌嗣因乞著籍便殿门，许非时入奏，与赞亲比，互相表里。累迁至西上閤门副使、盐铁都监。二人既得联职，由是益恣横，所为皆不法。上颇知之，问左右。左右畏赞等，无敢言其过者。时上清宫成，车驾初临视，尚未许众游观。宫中玉皇阁尤严邃，他人不得至。会上元张灯，赞与昌嗣率其党数人，携妓乐登阁饮宴，至夜分，掌舍官不能禁止，因以其事闻。上怒，已先知其恣横，犹疑之，至是愈信。丁卯，诏削夺赞官爵，并一家配隶房州；昌嗣责授唐州团练副使。既行数日，并于所在赐死，中外莫不称快。上因谓近臣曰：『君子小人如芝兰荆棘，不能绝其类，在人甄别耳。苟尽君子，则何用刑罚焉?』参知政事寇准对曰：『帝尧之时，四凶在庭，则三代以前，世质民淳，已有小人矣。今之衣儒服、居清列者，亦颇朋附小人，为自安之计。如昌嗣辈，奔走贱吏，不足言也。』始赞复用，势益盛，怨张齐贤，切欲报之，齐贤殊不屑意，及是人始称伏焉。右谏议大夫、同知枢密院事刘昌言与赞素厚善，前在河南，尝保任之。赞被罪，昌言心不自安。上因言：『近侍中亦有与赞交通者。』昌言蹶然出位，顿首称死罪。上曰：『卿勿忧也。』然颇恶其为人。戊辰，昌言罢为给事中。
《玉壶野史》载刘昌言眷衰，上谓左右：『刘昌言奏对，皆操南音，朕一句理会不得。』遂出守。盖不知昌言所以得罪故云尔。

校勘记
[1]德骧固请不已壬子罢知京朝官考课  此三句原本作『德骧固（下阙）京普官考课』，据《长编》卷二十九补足，并改『京普」为『京朝』。
[2]血面  原本『血』字为墨丁，据《长编》卷三十三补。
[3]召熙古等  原本作『诏熙等』，据《长编》卷三十七改补。
[4]右正言  《长编》卷四十作『左正言』。
[5]万机  原本作『万畿』，据《长编》卷四十改。
[6]关刺  原本作『□敕』，据《长编》卷四十改补。
  </div>
  <div class="pagination">
   <a href="皇宋通鉴长编纪事本末_page11.html">
    上一页
   </a>
   <span>
    ...
   </span>
   <a href="皇宋通鉴长编纪事本末_page7.html">
    7
   </a>
   <a href="皇宋通鉴长编纪事本末_page8.html">
    8
   </a>
   <a href="皇宋通鉴长编纪事本末_page9.html">
    9
   </a>
   <a href="皇宋通鉴长编纪事本末_page10.html">
    10
   </a>
   <a href="皇宋通鉴长编纪事本末_page11.html">
    11
   </a>
   <span class="current-page">
    12
   </span>
   <a href="皇宋通鉴长编纪事本末_page13.html">
    13
   </a>
   <a href="皇宋通鉴长编纪事本末_page14.html">
    14
   </a>
   <a href="皇宋通鉴长编纪事本末_page15.html">
    15
   </a>
   <a href="皇宋通鉴长编纪事本末_page16.html">
    16
   </a>
   <a href="皇宋通鉴长编纪事本末_page17.html">
    17
   </a>
   <span>
    ...
   </span>
   <a href="皇宋通鉴长编纪事本末_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
