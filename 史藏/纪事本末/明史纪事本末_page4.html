<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 4 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 4 页/共 43 页
  </h1>
  <div class="content">
   君弼、竹昌以汴梁降。先是，君弼自唐州走安丰，复走汴梁，元汴梁守将李克彝使守陈州。上遣使谕以书曰：“曩者兵连祸结，非一人之失。予劳师暑月，与足下从事，足下乃舍其亲而奔异国，是皆轻信群下之言，以至于此。今足下奉异国之命与予接壤，若欲兴师侵境，其中轻重自可量也。且予之国，乃足下父母之国，合肥乃足下丘陇之乡。天下兵兴，豪杰并起，岂惟乘时以就功名，亦欲保全父母妻子于乱世足下以身为质而求安于人，既已失策，复使垂白之母，糟糠之妻，天各一方，以日为岁，足下纵不以妻子为念，何忍忘情于老母哉！功名富贵，可以再图生身之亲，不可复得。足下能留意于是，幡然而来，予当弃前非，仍复待以故。”君弼得书，犹豫不能决上乃归其母于陈州，君弼感泣。至是，大兵下山东，西指汴、洛，克彝夜驱军民遁入河南，君弼与竹昌等率所部兵诣达降。达命都督佥事陈德守汴梁率■骑自中湾进取河南。
彗星出昴北。夏四月，徐达率大军自虎牢关进至河南塔儿湾，元将脱目帖木儿以兵五万迎战，列阵于洛水之北。我军既成列，常遇春单骑执弓矢冲入其阵敌发二十骑攒槊刺遇春。遇春发一矢，毙其前锋，大呼
杀入。达指挥乘之，俘斩无算。脱目帖木儿将散卒走陕州，达遂进营于河南城北门。李克彝复走陕西。元河南行省平章梁王阿鲁温送款军门。戊申，河南平，达命左丞赵庸守之。壬子，副将军常遇春率兵至嵩州，守将李知院迎降。甲寅，入其城，分兵下未附诸山寨。戊子，元巩县孟夏寨参政李成降。庚申，元福昌知院张兴、钧州守将哈刺鲁、许州右丞谢李、陈州知院杨崇，各遣人诣大将军降。辛酉，参政傅友德分兵取福昌山寨，元右丞潘玛勒降。副将军常遇春下汝州，留兵守之，遂徇下郏县。
壬戌，都督同知冯宗异克陕州，元守将脱目帖木儿复弃城遁，以都督同知康茂才守之。大军克裕州，执元守将平章郭云。云勇敢有谋略，时河南诸郡皆下，独云守裕州，累战不克，招之不从，后以孤军败被执上嘉其忠义，释而用之。
诏免山东夏税秋粮。中原兵难之后，流离失业者多，遣使赈恤。甲子，车驾发京师，幸汴梁。时言者谓君天下宜居中土，汴梁宋故都，劝帝往视之，且会大将军谋取元都。
五月庚午，大将军徐达遣指挥王臻帅兵往虢州，取毛葫芦山寨。甲申，登封、巩县鸡翎山并天堂山寨复叛，徐达遣指挥丰谅率兵讨平之。指挥任亮克露豹、王山等寨，参政傅友德取凌青、黑山二寨。
庚寅，车驾至汴梁。辛卯，常遇春、冯宗异至行在谒见，徐达寻自河南至，上皆慰劳之，达等顿首谢。既退，上复召问达取元都计，达对曰：“臣自平齐、鲁，下河、洛，王保保逡巡太原，观望不进。今潼关又为我有，张良弼、李思齐失势西窜，元之声援已绝。臣等乘势搏其孤城，必克无疑。”上据图指示曰：“卿言固是。然北土平旷，利骑战，不可无备。宜选礻卑将提兵为先锋，将军督水陆之师继其后，下山东之粟以给馈饷，由秦趋赵，转临清而北，直捣元都。彼外援不及，内自惊溃，可不战而下。”达受命退。
丁酉，以江西行省左丞何文辉守河南，任亮守嵩州。都督同知康茂才兵至河北，安邑、夏邑皆降。七月，邓愈进兵克随州，元守将右丞王诚降。壬午，新寨麻张
展等叛，愈遣指挥吴复讨平之。时潼关以东悉平，上命诸将还师进取元都。上将发汴梁，大将军徐达等自陈桥入辞。谕之曰：“朕与公等率众渡江，誓除祸乱，以
安天下。士卒舍父母妻子，战斗于矢石之间，百死一生，久未休息，朕每念之，惕然于中，非得已也。今中原之民久为群雄所苦，死亡流离，扁于道路，天监在兹，朕不敢忘，故命尔等帅师北征，拯民水火。昔元祖入主中国，子孙怠荒，罔恤民艰，天厌弃之。君则有罪，民复何辜！前代革命之际，兵戈相加，视如仇雠，朕实不忍。尔诸将帅克城之日，毋掳掠，毋焚荡，毋妄杀人。必使市不易肆，民安其生。凡元之宗戚，皆善待之。庶几上答天心，下慰人望，以成朕伐罪救民之志。有不恭命，必罚无赦。”
丙申，车驾发汴梁，还京师，以副将军冯宗异留守。徐达遂檄都督同知张兴祖、平章韩政、都督副使孙兴祖、指挥高显等将益都、济宁、徐州之师，会于东昌。元大都红雾及黑风起。闰七月，徐达等分布士马，规取河北，遂自中滦渡河。庚子，右丞薛显、参政傅友德兵至卫辉，元守将平章龙二弃城走彰德。辛丑，徐达等师至淇门镇。傅友德获嘉县尹胡仲信，达命从镇抚王处仁守卫辉。癸卯，师至彰德，龙二复出走，陈同知等诣军门降。达令左丞杨思祖守之。明日，龙二部将杨义卿以船八十艘来归。遂下磁州，进攻广平，元平章周昱弃城遁，邯郸尹都文玉率父老降。克赵州，获元将候佥院等。己酉，进次临清，遣人诣东昌，趋都督同知张兴祖以师来会，又檄守乐安指挥华云龙将兵从征。庚戌，傅友德游骑获元将李宝臣、都事张处仁，以为乡道。达因遣友德开道通■骑，都督副使顾时浚闸通舟师。时诸将驻临清久，知府方克勤筹应刍粮无匮乏。朱亮祖勒民夫五千浚河，克勤不忍劳民，泣祷于天，天大雨，水涨，舟遂行。
癸丑，平章韩政、都督副使孙兴祖俱以师会临清。于是大将军徐达率马■舟师北发，命韩政守东昌，并镇抚临清。达师至德州，常遇春、张兴祖及指挥高显、毛让、程华等皆会。戊午，达等师至长芦，元守将左佥院遁去，达命指挥费子贤守之，分兵徇下青州。师至直沽，获其海舟七艘，造浮桥济师。常遇春、张兴祖各率舟师，并河东西以进，■骑遵陆而前。元丞相也速等捍御海口，望风奔溃，元都大震。
癸亥，大将军徐达等师至河西务，大败元平章俺普达■儿只进巴，擒其知院哈喇孙等三百余人。达进兵至通州，营于河东岸，常遇春营于河西岸。众欲速攻之，指挥郭英曰：“吾师远来，敌以逸待劳，攻城非我利也，宜出其不意攻之。”翼日大雾，英以千人伏道旁，率精骑三千直抵城下。元将五十八国公率敢死士万余，张两翼而出。战良久，英佯败，敌乘胜来追，伏兵起，截其军为二，斩首数千级，擒其将卜颜帖木儿。
丙寅，达率诸将入通州，是月二十七日也。元主闻报大惧，集后妃太子议避兵北行。迟明，召群臣会议端明殿。时元都再遭孛罗、扩廓之变，民生丧乱，守备多不设，元主徘徊叹息曰：“今日岂可复作徽、钦！”遂决计北徙。左丞相失烈门、知枢密院事黑厮等，皆劝固守京城，不听，命淮王帖木儿不花监国，丞相强通留守。是夜三鼓，元主及后妃太子开建德门，由居庸北走，如上都。
八月二日庚午，徐达等进师取元都，至齐化门，将士填壕登城而入。达登齐化门楼，执其监门宗室淮王帖木儿不花及太尉中书左丞相庆童、平章迭必失朴、赛不、右丞相张康伯、御史中丞满川等，戮之。并获宣府、镇南、威顺诸王子六人，及玉印二，成宗玉玺一。封府库图籍宝物及故宫殿门，以兵守之。宫人妃主，令其宦寺护视。号令士卒无侵暴，人民安堵。达下令：“凡元朝大小诸臣，皆令送告身于官，署民籍中，违者有罚。”元翰林待制黄殷仕欲投井，为其仆所守，乃绐仆曰：“吾甚愧，何从得酒？醉而出见可也。”其仆喜，入市取酒，殷仕遂投井死。左丞丁敬可、总管郭允中皆死之。学士危素寓僧寺，亦欲赴井，一僧止之曰：“公死，亡国史也。”遂往见达。明日，顺德守将吉右丞、胡参政、郑参政皆自西山来降。武德卫军校获前乐安逃将俞胜及南参政、张郎中等。达遣将赴京献捷，仍命薛显、傅友德、曹良臣、顾时等，将兵侦逻古北诸隘口。
甲戌，徐达遣人诣东昌，令韩政分兵守广平。徐达遣指挥华云龙经理故元都，新筑城垣。张兴祖徇永平路，下之。癸未，诏大将军徐达，改飞熊卫为大兴左卫，淮安为大兴右卫，
乐安卫为燕山左卫，济宁卫为燕山右卫，青州卫为永清左卫，徐州五所为永清右卫，留兵三万人，分隶六卫。命都督副使孙兴祖、佥事华云龙守北平，大将军徐达、副将军常遇春等率大军往取山西。
二年二月庚辰，元丞相也速侵通州。时城中守兵仅千人，也速万骑营于白河。守将曹良臣谓其部下曰：“吾兵少，不可与战。彼众虽多，然亡国之后，屡挫之兵，可以计破也。”乃密遣指挥许勇等于沿河舟中各树赤帜，亘三十余里，钲鼓之声相闻。也速望之，惊遁。
大将军达承制遣杨等还征唐州。先是，邓愈下唐州，以宋指挥守之。寻唐州兵乱，贼将老马刘及南阳郡县皆相应。事闻，故有是命。至南阳，攻唐州，一鼓破之，戮其首恶，南阳复平。
六月，元也速复侵通州，上命常遇春以所部军自凤翔还御之。复命李文忠为偏将军副遇春，自北平往开平，道三河，经鹿儿岭，过会州，败元将江文清于锦川，得士马以千数。次全宁，也速复以兵迎战，又败之，也速遁。进攻大兴州，文忠策其必走，乃分兵千余为八屯，伏其归路。也速果夜遁，遇伏，大败走，擒其丞相脱大赤。遂帅兵道新开岭，进攻开平。元主先已北走，追奔数百里，俘其宗王庆生、平章鼎住等，斩之。凡得将士万人，车万辆，马三万匹，牛五万头。蓟北悉平，改元都为北平府。
谷应泰曰：高帝起淮右布衣，定鼎金陵，削平吴、汉，奄有荆、楚，开拓闽、越，固已志清中原之民，气吞大河之北矣。吴元年，遂命徐达、常遇春大举六师，奉辞伐罪。乃不鼓我朝锐，直捣幽、燕，而先取山东，撤其屏蔽，转战河南，断其羽翼，再取潼关，据其户槛，然后弹丸孤城，所向必克，犹之郦生说汉，首下陈留，光武灭新，先收宛、雒，盖论事者动言高皇之英武，而不知平生之谨慎也。至若虎之臣，貔貅之佐，莫不汗马功高，风云气壮。以故塔儿湾之捷，河西务之捷，通州开平之捷，比之垓下合围，悲歌四起，昆阳大战，屋瓦皆飞，固宜开国承家，勒铭钟鼎者矣。
然夷考其时，大军戡定者犹少，先声归命者更多。于凡青、徐各郡，千里扶携；兖、豫诸司，百城分溃；东河、茌平，小邑也而降；济南、汴梁，岩城也而亦降；马德、陈秉，汉人也而遁；忽林、脱目，元种也而亦遁。盖以其时干纲废弛，群情窜散，柄臣尾大既诛，帝后东宫脑满，擅讨忄佥邪，以至开河起大业之愁，鼓戢有海山之戏。又且列图素女，拱手望夷，日肆忄舀淫，坐视瓦裂，太祖之兴，岂非天之所启乎！况乎牙北出，伐乱救民，屡诏军中，勿妄诛戮，破都之日，市不易肆。彼以暴，吾以仁，彼以昏，吾以义，克纣都而去殷弊政，入咸阳而除秦苛法，从知天命之有归，乃在人心之豫附矣。若乃会议端明，弃同瓯脱，叔宝全无心肝，纪侯大去其国，审德量力，吾何责焉。独是伯颜入宋，妃后皆俘，明室破元，嫔嫱不御，忠厚开基，又何必天道之好还也。 

卷九



○略定秦晋太祖洪武元年，元将李思齐、张良弼闻王师下河南，即驻兵潼关以拒。既而火焚良弼营，思齐仍移军退守葫芦滩，遣其部将张德钦、穆薛飞守关。五月，都督同知冯宗异抵潼关，思齐弃辎重走凤
翔，良弼奔麟城。丙寅，宗异遂入潼关，引兵西至华州，元守将望风奔溃。先是，宗异下陕州，上遣使谕之曰：“若克潼关，勿遽乘胜而西。今大将军方有事北方，宜选将守关，以遏其援兵，尔且率师回汴梁。”至是，五月庚午，徐达调佥事郭兴将庆阳卫指挥于光、威武卫指挥金兴旺守之。丙子，宗异回军至陕州，与徐达俱还河南。
八月，大将军徐达、副将军常遇春既定元都，受命帅师取山西。副将军冯宗异、偏将军汤和、平章杨俱从大将军徐达征讨。九月乙丑，副将军常遇春等下保定，留指挥李杰守之。丁卯，
下中山，以指挥董勋守之，遂帅师趋真定，元守将孙平章弃城走。十月戊辰，大将军徐达遣广武卫镇抚刘聚守河间，兼领府事。副将军冯宗异、偏将军汤和由河南渡河，克武陟，下怀庆，元平章
白索珠弃城遁。兵至太行山碗子城，破其关，元兵奔溃。进取泽州，元平章贺宗哲弃城遁。破磨盘寨，获参政俞仁，戮之。进克潞州。分兵克雄州，以镇抚程信守之。
十一月癸丑，徐达克赵州，以参随王成守之。右丞薛显败元脱脱帖木儿于石州，扩廓帖木儿遣其将韩札儿来攻泽州，杨、张彬往援之，遇元兵于韩店，大战，失利。
十二月，大将军徐达率诸军进取太原，扩廓帖木儿败走。扩廓帖木儿者，察罕帖木儿甥也。先是，察罕与罗山人李思齐起兵击贼，元授察罕汝宁达鲁花赤。察罕死，诏扩廓领父兵，封河
南王，而李思齐亦在节制中。思齐自谓父行，与他将张良弼、孔兴、脱列伯等皆欲异军，思齐遂据，良弼据麻台。扩廓遣关保、虎林赤攻麻台，李思齐、孔兴、脱列伯皆与良弼合。元数趣扩廓出师，扩廓遣其弟脱因帖木儿及部将完哲、貊高往山东，而自与思齐、良弼相攻一岁余。元下诏与和解，扩廓杀诏使拒命，遣兵据太原。元太子与关保、思齐、良弼诸军合，夹攻泽。复削夺扩廓爵邑，令思齐等诛之。扩廓退守平阳关，保据泽、潞二州，与貊高合战，而明兵已及河南。思齐、良弼乃自诣扩廓与结好，因解兵西归。扩廓与貊高、关保战，擒之，上疏陈罪。元赦扩廓帖木儿，复其官，使出兵御明。命右丞也速趋山东，秃鲁出潼关，李思齐出七盘、金、商，图复汴梁。然大将军已至通，入北平。
顺帝夜开建德门北走，仍命扩廓率兵出雁门关，由保安州经居庸关以攻北平。达闻之，谓诸将曰：“王保保率师远出，太原必虚。北平孙都督总六卫之师，足以镇御。我与汝等乘其不备，直抵太原，倾其巢穴，彼进不得战，退无所依，此兵法所谓批吭捣虚也。若彼还军救太原，则已为我牵制，进退失利，必成擒矣。”遂引兵径进。扩廓既至保安州，闻之，果还军。前锋万骑突至，傅友德、薛显率敢死士数十骑冲却之。扩廓军于城西，压明军而阵。指挥郭英凭高望之，谓常遇春曰：“彼兵多而不整，营大而无备，请夜劫之。”遇春然其计，与徐达谋曰：“我骑兵虽集，而■兵未至，何以能战？莫若遣精骑夜劫其营，其众可乱。众乱，主将可缚也。”会扩廓部将豁鼻马潜遣人约降，且请为内应，达大喜，遂乘夜袭之。先遣五十骑伏城东十里，以举火鸣炮为期。至夜，郭英率十余骑潜入其营，举火鸣炮，伏兵应之，遇春等兵大至，鼓噪相接。军大溃，自相蹂躏。扩廓方燃烛坐帐中，使两童子执书侍，仓卒不知所出，亟纳靴，未竟，跣一足，俞帐后出，得骣马，从十八骑遁去。达等勒兵进营城西，豁鼻马以其将校降，得兵四万人，马四万余匹。扩廓奔大同，遇春率兵追至忻州，不及，得行人汪河还。扩廓走甘肃。
庚午，徐达遣傅友德、薛显将■骑邀击贺宗哲于石州，败之。以戴复初署霍州，丁玉明署忻州，蒋应宗署崞州，翁子奇守大石。副将军冯宗异西至猗氏，擒元右丞贾成。甲戌，进攻平阳，擒元右丞李茂，下之。参政陆聚率兵攻车子寨及凤山、成山、帖山三寨，降之，复取故关山寨、承天寨。宗异进攻绛州，克之，擒元右丞田保、徐伯昌，获将士五百人。阳曲、皮皮等十寨头目，各以其众诣大将军徐达营降。
二年春正月，诏免北平、燕南、山东、山西、河东、河南、潼关、唐、邓、光、息等处税粮。甲寅，副将军常遇春帅师攻大同。庚申，兵至大同，元守将竹
贞弃城走，擒知院于陈等八十余人。参政傅友德将兵屯朔州。右丞薛显攻下潞州桃花寨。大将军徐达遣参政陆聚分兵守井陉、散关。聚进攻承天寨，克之。
癸亥，遣使赍敕往山西谕诸将曰：“近者大夫汤和定浙左，平闽中，平章杨靖湖湘，定广西，班师还朝，未有定赏，以大将军等灭元未还故也。于是遣诸偏将，从大将军征进。杨兵出泽、潞，中道与贼相拒。虽少算以累军，此亦兵家常事。且太原得此为犄缀，以分其势。今定左副将军冯宗异居遇春之下，偏将军汤和居宗异之下，偏将军杨居和之下。协力同心，剪除余寇。”
二月，大将军徐达师次河中，副将军常遇春、冯宗异先渡河趋陕西。三月乙未，元城守将副枢施成诣军门降，徐达仍令成守之。庚子，徐达师至鹿台，遂入奉元路。先是，李思齐据凤翔，副将张
德钦、穆薛飞等守关中，张思道与孔兴、脱列伯、金牌张、龙济民、李景春等驻鹿台以卫奉元。至是，大兵入关，思道等先三日由野口遁去。达遣都督佥事郭兴将轻骑捣奉元，而自率大军继进，渡泾、渭至三陵坡，父老千余迎降。达按兵，遣左丞周凯入城抚谕。明日，整兵入。改奉元路为西安府，以夏德署府事，留耿炳文守之。炳文在长安，修筑泾阳洪渠诸堰十万一千余丈，民便利之。大军西征，供亿繁急，炳文输饷五千石赴巩昌，军食赖以足。达师之至鹿台也，元陕西行省平章哈麻图弃奉元走，为民兵所杀。平章歪头、西台治书侍御史王武遁去，复降，斩之。西台御史桑哥失里守关家洞，达遣攻之，势穷促不屈，与妻子俱投崖死。左丞拜秦古逃入终南山，郎中王可仰药死，检校阿失不花自缢死，三原尹朱春与其妻亦俱投崖死。时关中饥，上闻，命户赐米一石，继又命赴孟津仓，户给米二石，民大悦。
癸卯，常遇春、冯宗异等帅师发陕西，进克凤翔。初，李思齐之奔凤翔也，上以书谕之曰：“前者遣使通问，至今未还。岂所使非人，忤足下而留之与？抑元使适至，不能隐而杀之？若然，亦时势之常。大丈夫当磊磊落落，岂以小嫌介意哉！夫坚甲利兵，深沟高垒，必欲竭力抗我军，不知竟欲何为？昔足下在秦中，兵众地险，虽有张思道专尚诈力，孔兴等自为保守，扩廓以兵出没其间，然皆非敌。足下此时不能图秦自王，已失此机。今中原全为我有，向与足下相为犄角者，皆披靡窜伏，足下以孤军相持，徒伤物命，终无所益，厚德者岂为是哉！朕知足下凤翔不守，则必深入沙漠，以图后举。然非我族类，其心必异，倘中原相从之
众，以塞地荒凉，一旦变生肘腋，妻孥不能相保矣。且足下本汝南之英，祖宗坟墓所在，深思远虑，独不及此乎？诚能以信相许，翻然来归，当以汉窦融之礼相报；否则，非朕所知也。”思齐得书，有降意。其麾下诱之与西入吐番，思齐惑之。至是，大兵至凤翔，思齐惧，遂帅所部奔临洮。参政傅友德克凤州，以指挥张能守之。
夏四月丙寅，大将军徐达会诸将于凤翔，议所向。诸将咸以张思道之才不如李思齐，庆阳易于临洮，欲先由豳州取庆阳，然后从陇西攻临洮。达曰：“不然。思道城险而兵悍，未易猝拔。临洮之地，西通番戎，北界河、湟。取之，其人足以备战斗，其土地所产足以供军储。今以大军蹙之，思齐不西走胡，则束手就缚矣。临洮既克，则旁郡自下。”诸将然之。达乃留御史大夫汤和守营垒辎重，令指挥金兴旺、余思明等守凤翔，遂移师趋陇州，克之。寻至秦州马跑泉，元守将吕德、张义遁去，遣都督佥事陈德追获之。以合肥卫千户王宏将兵五百守陇州，张规鲁将兵千人守秦州。达进师至巩昌，元守将梁子中、汪灵、真保等出降，以都督佥事郭兴守之。遣冯宗异攻临洮，顾时、戴德攻兰州。丁丑，顾时等克兰州，以指挥韩温守之。冯宗异师至临洮，李思齐穷迫，举城降。宗异遣人送徐达营，达遣指挥韦正等守之。临洮捷奏至，上览毕，即遣使谕徐达曰：“李思齐既降，宜进攻庆阳、宁夏。张思道兄弟多诈，若来降，当审处之，勿堕其计也。”李思齐入见，命为江西行省左丞。不之官，食禄于京师。
己卯，徐达师入安定州，以降将陈宗聚署州事，调青州右卫官军守之。克会州，以参随黎宗文署州事，指挥陈寿守之。乙酉，徐达师入靖宁州，遂徇下隆德县。
五月丁酉，大将军徐达师至萧关，下平凉。指挥朱明克延安，以明守之。辛丑，元将张良臣以庆阳降。初，张思道在庆阳，闻王师克临洮，惧走宁夏，而使其弟张良臣、平章姚晖守庆阳。思道至宁夏，与金牌张等俱为扩廓帖木儿所执。徐达既下平凉，即谋取庆阳，令汤和遣兵往泾州，别遣指挥张焕将骑兵侦逻庆阳，遣人招良臣。良臣以其兄被执，遂以城降。良臣骁勇善战，军中呼为“小平章”。戊申，良臣复据庆阳叛。初，良臣之降也，遣其花参政诣徐达献军民数目，寻又遣知院李克仁、葛八来献马数。达遣右丞薛显将骑兵五千人同克仁等赴庆阳。比良臣出迎，匍伏道左，佯为卑下，以示归顺。薄暮，即以兵劫营。显等不意其叛，为所冲溃。指挥张焕被执，显被伤走还。达闻，语诸将曰：“帝明见万里外，今日之事，果如前言。然良臣之叛，祗取灭亡耳，当与诸公戮力剪之。”于是冯宗异、傅友德闻良臣叛，帅师自临洮至泾州，汤和亦帅所部来会。达恐其党相扇为声援，乃先遣兵抄其出入，俞通源将精骑略其西，顾时略其北，傅友德略其东，陈德略其南，达帅诸将趋庆阳，以兵四面围其城。良臣出兵挑战，达麾兵击败之。六月辛巳，达督诸军攻庆阳，张良臣遣竹苛往宁夏求援于王保保，获斩之。仍以参随王敬祖将兵守彭原。
秋七月甲午，徐达遣降将李茂等将骑兵千人往隆德、秦安等处，收捕未附头目杜伯不花、罗左丞相等。辛亥，王保保部将韩札儿陷原州，指挥陈寿死之。徐达闻报，
与冯宗异、傅友德议，以驿马关当其冲，遣右丞徐礼将兵据之。又遣指挥叶石真守彭原，调指挥韦正守州，傅友德、薛显驻灵州扼之。宗异复与徐达谋曰：“今大军围庆阳，张良臣虽困，未能遽下。王保保欲为良臣声援，故令札儿攻原州，欲以救庆阳。请得移军逼关，以扼原州，彼无所施矣。”达然之，宗异遂以其军西临驿马关，去庆阳三十里而军。是夜，札儿复攻陷泾州，丁千户退保灵台县。宗异自驿马关引兵赴之，扎儿走，追至州，又走宜禄，遁去。宗异还屯驿马关。
八月丙寅，庆阳小元帅谋纳款，为张良臣所囚。城中降者夜劫小元帅出诣大将军营，达受之，令军中无虐降者。先是，七月己亥，常遇春还次柳河川，得疾卒，上令偏将军李
文忠代领其众。至是，诏文忠自北平会师攻庆阳，行至太原，会元将脱列伯等攻大同甚急，文忠谓左丞赵庸等曰：“吾与公等受命而来，阃外之事，有利于国，专之可也。今大同被攻甚急，若候进止，岂不失机！”众皆诺，遂由代出雁门。至马邑，适游骑数千奄至，猝遇我师，与战败之，擒其平章刘帖木儿。进至白杨门，又擒黠寇四大王。时天雨雪，文忠疑有伏，乃身引数骑，入山察视之。前军已驻营，去敌五十里，文忠至，遽令迁之，复前至五里，营于漫地，阻水。先遣由间道达大同，使知之。元将脱列伯悉锐来攻，文忠令将士秣马蓐食，闭营不出。先以两营诱敌，督令死战。自寅至辰，前营报数至，文忠不为动。良久，度其饥疲，乃分军为左右翼，身当前锋，奋击大败之，生擒脱列伯，降其众万余，获马匹辎重甚众。缚脱列伯诣军门，文忠解其缚，与之共食。遂进兵东胜州，至莽哥仓而还。先是，元主北走，屯盖里，命脱列伯、孔兴以重兵攻大同，欲图恢复。至是，脱列伯被擒，孔兴走绥德，其部将复斩之来降，元主知事不济，无复南向矣。脱列伯至京师，上曰：“彼各为其主耳！”释之，赐冠带衣服。
癸未，徐达克庆阳。先是，徐达率诸将四面围其城，张良臣出战东门，顾时击败之。复自西门出战，冯宗异御之。走还。良臣登城呼吕德约降，达不听。初，良臣之叛也，自以其城险而下有井泉，可据以守，其兵精悍，养子七人皆善战，军中语曰：“不怕金牌张，惟怕七条钅仓。”又其兄思道与王保保为声援，贺宗哲、韩扎儿为羽翼，姚晖、葛行为爪牙，故欲拒守以图大功。及明师列营城下困之，良臣不得逞，数出战俱不利，遣人赴宁夏求援辄被获，内外音问不通，粮饷乏绝，至煮人汁和泥咽之。姚军、熊左丞、胡知院知事不济，开门纳降。达勒兵自北门入，良臣父子俱投井中，引出斩之。明日，诛良臣党柴知院等二百余人，以都督佥事陈德守之。先是，贺宗哲攻凤翔，或隧地，或突至瓮城，凡十五日，指挥金兴旺、周兴婴城固守。至是，庆阳下，宗哲乃引去。徐达闻宗哲由六盘山遁，遣顾时、薛显、傅友德将万骑追之。宗哲以其众掠兰州，达遣冯宗异率■骑一万七千，道靖宁击之。宗哲由迭烈孙渡河遁去，宗异乃率所部还。
九月，大将军徐达、御史大夫汤和发平凉，还京师，以右副将军冯宗异总制军事。十二月，王保保知大将军南还，自甘肃以兵袭兰州，奄至城下。守将指挥张温会诸将校曰：“彼悉众袭我，我兵寡，难与为敌。然彼
远来，未知我众寡，乘暮击之，可挫其锋。彼不退，则固守以待援。”于是整兵出战，保保兵少却。温敛兵入城，保保进围之，温坚守不与战。鹰扬卫指挥于光守巩昌，将兵来援，至兰州之马兰滩，卒遇保保兵，战败被执。至兰州城下，使呼张将军出降。光大呼曰：“我不幸被执，公等但坚守，徐总兵将大军至矣。”敌怒，批其颊，遂遇害。城中闻光言，守益坚。夜二鼓，保保以兵登城，千户朱醉不能起，巡卒击却之。温屡设方略，乘怠破其兵，保保围数月不利，且闻大军至，遂引去。温执朱数其罪，将杀之，知事朱友文谏曰：“当其时斩以徇，所谓军法从事也。今贼已退，诛之无及，徒有专杀罪。”温杖而释之。事闻，升温都督佥事，赠恤于光。
谷应泰曰：初，太祖之北伐也，直趋青、济者，正兵，而西扼潼关者，疑兵也。故以徐中山大军捣彼胸腹，而以冯宗异孤军缀彼声援，原未尝命其仰关而攻，跃马而入也。此时元将之守晋者为扩廓帖木，其守秦者为李思齐、张思道，皆庸才耳。扩廓之应诏入援，出雁门，经居庸，其算神矣。而太原根本，空国而去，一军奄至，巢覆穴倾，此晋之所以亡也。李思齐负百二之险，藉建瓴之势，乃不卷甲出关以断河南要路，而反徘徊关内，风鹤惊奔，使宗异拱手而取河西，安驱而入华阳，此秦之所以亡也。假令扩廓留守，如孟德之保三城，思齐出关，如赵奢之争阏与，则明之重兵深入，云、代既压其前，韩、魏又议其后，妥欢未去，也速重来，安危之机正未可必也。奈何徐、常诸将，由豫入晋，自晋达秦，扩廓不战于北平而战于晋阳，思齐不战于河津而战于崤底，譬之腐鼠孤雏，直坐受人缚耳。然又不特此也，思齐以父行倔强，扩廓以私衅称兵，大敌在前，而两虎自斗，遂使明兵直入河南，迅扫上谷，方始解甲西归，输诚结好，忧卞庄之刺，讲廉、蔺之欢，呜呼，晚矣。
以予观之，唐起冀方，混一区宇，秦据雍州，蚕食六国，而元末武臣坐失事机，怯于公战，正所谓倔强蓁莽之间，迁延岁月之命，岂真伏义勤王，有深图远算之概哉！至于韩扎儿之河、隍剽掠，张良臣之庆阳复叛，而明师乃能西临驿马，东叩大同，出奇无穷，料敌制胜，则晋室之表里山河，秦地之奥区陆海，安得不为新主资也。 

卷十



○故元遗兵太祖洪武三年春正月癸巳，上以王保保为西北边患，命右丞相信国公徐达为征虏大将军，浙江行省平章李文忠为左副将军，都督冯胜为右副将军，御史大夫邓愈为左副将军，汤和为右副将军，往
征沙漠。上问诸将曰：“元主迟留塞外，王保保近以孤军犯我兰州，其志欲侥幸尺寸之利，不灭不已。卿等出师，当何先？”诸将皆曰：“保保之寇边者，以元主之犹在也。若以师直取元主，则保保失势，可不战而降。”上曰：“王保保方以兵临边，今舍彼而取元主，是忘近而趋远，失缓急之宜，非计之善。吾意欲分兵二道：一令大将军自潼关出西安，捣定西，以取王保保；一令左副将军出居庸，入沙漠，以追元主，使彼此自救，不暇应援。元主远居沙漠，不意吾师之至，如狐豚之遇猛虎，取之必矣。事有一举而两得者，此是也。”诸将皆曰：“善。”遂受命而行。
二月，北平守御华云龙克云州，获元平章火儿忽答、右丞哈海等。大同指挥金朝兴克东胜州，获元平章荆麟等。大同都督同知汪兴祖克武州、朔州，获元知院马广等。
夏四月，大将军徐达率师出安定。初，达师至平西，王保保退屯车道岘，达遣左副将军邓愈立栅逼之。至是，出安定，驻沈儿峪口，与王保保隔深沟而垒，一日数战。王保保发兵千余人，出间道，从东山下，潜劫东南垒，一军皆惊。左丞胡德济仓卒不知所出，达率亲兵击之，斩东南垒赵指挥及将校数人以徇，军中股栗。明日，整众出战，诸军争奋，遂大败保保兵于川北乱冢间，擒元郯王、文济王及国公阎思孝、平章韩札儿、虎林赤、严奉先、李景昌、察罕不花等官一千八百六十五人，将校士卒八万四千五百余人，获马万五千二百八十余匹，骆驼驴骡杂畜称是。保保仅与其妻子数人从古城北遁去，至黄河，得流木以渡，遂由宁夏奔和林。都督郭英追至宁夏，不及而还。保保至和林，元嗣主爱猷识理达腊复任以事。徐达以胡德济失律，械送京师，上念其旧劳，特赦之。仍遣使谕达曰：“将军欲效卫青不斩苏建，独不见穰苴之待庄贾乎？胡左丞失律，正当就军中戮之。今归之朝廷，朝廷必议其功过。彼常守信州，救诸全，皆有功，不忍即加诛。惧将军缘此缓其军法，是用遣使即军中谕意。”
五月丁酉，左副将军李文忠、左丞赵庸师出野狐岭，擒元平章祝真，进败元太尉蛮子、平章沙不丁朵耳只八刺等于白海之骆驼山。遂次开平，元平章尚都罕等降。都督孙兴祖率燕山右卫指挥平定、大兴左卫指挥庞，兵次三不刺川，遇元兵力战，皆没于五郎口。海宁卫指挥副使孙虎率兵至落马河，及元太尉买驴战，死之。
癸卯，李文忠克应昌。文忠率师趋应昌，未至百余里，获元骑问之，知四月二十八日庚申君已殂。文忠督兵兼程而进，遇元兵，一战败之。追至应昌，围其城，获元主孙买的里八刺并后、妃、宫人、诸王、省院达官、士卒等，宋代玉玺、金宝一十五，宣和殿玉图书一、玉册二，镇国玉带、玉斧各一，及驼马牛羊无算，惟太子爱猷识理达腊与数十骑遁去。文忠率精骑追之，至北庆州，不及而还。道兴州，降其兵民三万七千人，至红罗山，又降其兵民万六千余人。捷闻至京师，百官称贺，上命礼部榜示，凡经仕元者不与。又以庚申君不战而奔，克知天命，谥曰顺帝。上又自为祭文曰：“生死废兴，非一时之偶然，乃天地之定数。古之圣贤，于是四者一或临之，不为之变，何也？盖知天命而不惑者也。君之祖宗，昔起沙漠，弯弓矢，入我中国，横行天下，九彝八蛮，尽皆归之，非天命不至此。及君之父子，正当垂衣守成之时，而盗生汝、颍，华夏骚然，号令不行，以致失国。此人事欤？天道欤？朕于其时，非有三军六师以威天下，乃代君家而为民主，亦莫非天命也。曩者，君王沙漠，朕主中国。君与群臣乃固执不移，致边警数兴。今闻君没于沙漠，朕用恻然。特遣人致吊，奠以牲醴，以享尔灵，尔其鉴之！”
六月，李文忠遣人送俘获元诸王买的里八刺等及其宝册至京师，省臣杨宪等请以买的里八刺献俘于庙，宝册令百官具朝服进。上曰：“宝册贮之库，不必进也。古者虽有献俘之礼，武王伐殷，曾用之乎？”宪对曰：“武王事殆不可知，唐太宗尝行之。”上曰：“太宗是待王世充，若遇隋之子孙，恐不行此礼。元人入主中国，百年之内，生齿甚繁，家给人足，朕之祖先亦预享其太平。虽古有献俘之礼，不忍加之，只令服本俗衣以朝。朝毕，赐以中国衣冠，就令谢恩。”复谓宪曰：“故国之妃，朝于君者，元有此礼，不必效之，亦令衣本俗衣，于中宫朝见。见毕，赐中国之服，亦令谢恩。”乙亥，买的里八刺朝见奉天殿，其母及妃朝见坤宁宫，俱赐以中国服，及赐第宅于龙山，封买的里八刺为崇礼侯。丁丑，颁平定沙漠诏于天下，仍遣使赍诏谕安南、高丽、占城。是日，百官表贺，上谕之曰：“当元之季，君则晏安，臣则■扈，国用不经，征敛日促，天怒人怨，盗贼蜂起，天下己非元有矣。朕取天下于群雄，非取天下于元氏。向使元君克畏天命，不自暇逸，其臣各尽乃职，罔敢骄奢，天下豪杰其得乘隙而起耶！”遣使诏谕元宗室部落臣民。
元宗室四大王初遁入静乐岢岚山中，结寨自固。至是，率众寇武州，太原指挥程桂等击败之。追至龙尾庄，四大王遁走，获其三大王脱忽的帖木儿送京师。
乙酉，左副将军邓愈招谕吐番，元陕西行省吐番宣慰使何锁南普诣军门降，镇西武靖王卜纳刺亦以吐番诸部来降。追元豫王至西黄河，抵黑松林，杀阿撒秃干。于是河州以西，甘朵、乌思藏等部皆来归，征哨极甘肃西北数千里始还。九月，命指挥韦正守河州。正初至河州，城邑空虚，人骨山积，将士见之，咸欲弃去。正语之曰：“正受命率公等出镇边陲，当不避艰险，报国恩。今既至此，无故弃去，一旦遂生戎心，其谁御之？吾与若等死亡无地，妻孥不得相保，毋宁死于王事乎！”于是众感激如命。正日夜抚循军民，河州遂为乐土。
冬十一月壬辰，大将军徐达、左副将军李文忠等还至龙江，车驾出劳于江上。四年春正月，命魏国公徐达往北平训练军士，缮治城池，给守边将士衣。
二月甲戌，元辽阳守将平章刘益降。先是，遣断事黄俦诏谕辽阳诸处官民帅众归附，益遂以辽东州郡地图并籍兵马钱粮之数，遣右丞董遵、佥院杨贤奉表来降。诏置辽东卫指挥使司，以益为指挥同知。未几，元平章洪保保、马彦共谋杀益。张良佐、房复擒彦杀之，保保走纳哈出营，辽东之众因推良佐、权卫事。至是，良佐以闻，并遣使贡马，上元所授印章、宣敕、金牌，献贼杀刘益逆党，仍上其事于中书省曰：“本卫地方辽远，僻处海隅。肘腋之间，皆为敌境。元平章高家奴固守辽阳山寨，知院哈刺张屯驻沈阳古城。开元则有丞相也速之兵，金山则有太尉纳哈出之众，彼此相依，互为声援。今洪保保逃往其营，必有构兵之衅。乞留断事吴立镇抚军民，先将逆党八丹、知院僧儿械送京师。”诏以良佐、为辽东卫指挥佥事。
魏国公徐达徙北平山后之民三万五千八百户散处卫府，籍为军者给衣食，籍为民者给田以耕，凡已降而内徙者三万四千五十六户。寻命达自北平往山西操练士马。
秋七月，辽东卫奏元纳哈出据金山为边患，遣黄俦赍书谕之曰：“比者元纲解纽，红巾起于汝、颍，群盗扁于中原，僭名号者继出。小明王称帝于亳，徐真一称帝于蕲，陈友谅称帝于九江，张士诚称王于姑苏，明玉珍称帝于西蜀。拥兵数万，割据中原，垂二十年。朕本淮民，为群雄所逼，集众渡江，与将军会于太平，比待他俘，特加礼遇。且知将军为名家，特释北归，今又十七年矣。朕见群雄无成，遣兵四出，北平中原，南定闽、粤，东取方氏，西收巴蜀，四帝一王，皆为俘馘，元君奔亡，华夏悉定，此天命非人力也。近闻将军居金山，大张威令。吾兵亦守辽左，与将军旌旗相望。将军若能遣使通问贡献，姑容就彼顺其水草，自守一方。不然，大厦将倾，非一木可支，衅之后先，惟将军自思之。”俦至金山，纳哈出拘留不还。
置辽东都指挥使司，以马云、叶旺为都指挥使，吴泉、冯祥为同知，王德为佥事，总辖辽东诸卫军马。上以刘益之变，纳哈出未附，特命云等镇之。云等由登莱渡海，驻兵金州，招降元参政叶廷秀，攻走平章高家奴，遂进至辽东，完城缮兵，一方遂安。命靖海侯吴祯帅舟师运饷辽东。
淮安侯华云龙统兵至云州，谍知元平章僧家奴营于牙头，夜遣精兵袭之，突入其营，擒僧家奴，尽俘其众，获驼马四百余匹。进至上都大石岸，攻破刘学士寨，击败驴儿国公于高州武平，悉众北奔。又遣指挥孙恭等帅兵口北，招谕惠王伯都不花、储王伯颜不花、宗王子蛮伯帖木儿等。冬十二月丙戌，遣人送伯都不花等至京，上命赐第宅、袭衣、什器等物，仍月给钱米有差。
五年春正月乙丑，诏赐魏国公徐达、曹国公李文忠、宋国公冯胜交趾弓五十、彤弓百。庚午，命达为征虏大将军，出中路，文忠为左副将军，出东路，胜为右副将军，出西路，三道并进，以清沙漠。中路由雁门趋和林，东路由居庸出应昌，西路由金兰趋甘肃。
三月，徐达抵山西境，都督蓝玉为前锋，败保保游骑于野马川。丁卯，复败保保于土刺河，保保遁，与贺宗哲合，而拒我师于岭北。时师数发，■而心轻敌，骤与之战，不利，死者万余人。达固垒而救之，故彻侯功臣无死者，保保亦不敢入塞。偏将军汤和遇别部于断头山，亦败。
冯胜师次兰州，傅友德率骁骑五千为前锋，直趋西凉，遇元沙实罕兵，击败之。追至永昌，又败元太尉朵儿只巴于忽刺罕口，大获其辎重牛马。进至扫林山，胜等师亦至，共击元兵，走之。友德手射死其平章卜花，追斩四百余人，降太尉锁纳儿加、平章管著等。
夏六月戊寅，元将上都驴知大军至，率所部吏民八百三十余户迎降。胜抚辑其民，留兵守之。进至亦集乃路，守将卜颜帖木儿全城降。师至别驾山，元岐王朵儿只班遁去，追获其平章长家奴等二十七人及马驼牛羊十余万。友德复引兵至瓜沙州，又败其兵，获金银印、马驼牛羊二万而还。
李文忠率都督何文辉等兵至口温，敌闻之，夜弃营遁，获其牛马辎重无算。遂进至合刺莽来，敌部落惊溃。复进至胪朐河，文忠下令曰：“兵贵神速，千里袭人，难以负重。”乃留辎重胪朐河，令部将韩政等守之，士卒人持二十日粮，兼程而进。至土刺河，元太师合刺章蛮子悉众渡河，留其妻子北向，而严骑以待。文忠督兵力战，战数合，敌稍却。复进至阿鲁浑河，敌兵益众，搏战不已。文忠马中流矢，急下马持短兵接战。从者刘义直前奋击，以身蔽文忠。指挥李荣见事急，以所乘马授文忠，自夺敌骑乘之。文忠得马，气益厉，据鞍横槊，麾众更进。于是士卒鼓勇，皆殊死战，敌败走。逐北至骋海，敌兵益大集，文忠乃勒兵据险自固，而多张疑兵，纵所获马畜于野，示以闲暇。居三日，敌疑有伏，不敢逼，稍稍引去，文忠亦解而归。迷失道，至桑哥儿麻，乏水，渴死者甚众，文忠患之。忽所乘马跑地长鸣，泉水涌出，士马赖以俱济。是役也，顾时与文忠分道入沙漠，粮且尽，遇元兵，士卒疲乏不能战。时奋勇独引麾下数百人，跃马大呼，击败之，掠其辎重牛马还，军复大振。曹良臣至阿鲁浑河，孤军深入，败没，骁骑卫指挥使周显、振武卫指挥同知常荣、神策卫指挥使张耀俱死焉。秋七月乙未，文忠以所获故元官属子孙及军士家属一千八百四十余人送至京师。
九月丁巳，吴祯遣送辽东元平章高家奴，知枢密院高大方，同佥高世举、张海马，辽阳路总管高赋等至京师。冬十一月壬申，命赏甘肃京卫军士。时冯胜等以匿所获马骡牛
羊不赏，上曰：“祭遵为将，忧国奉公，曹彬平江南，所载惟图书。汝等当法古人，省躬以补过。”诸将叩头谢。十二月壬寅，遣使赍书与元幼主。又与元臣刘仲德、朱彦德书
曰：“人臣致身于君，贵有终始。至正之君，蒙尘而崩，幼主初立，朝之大臣无不叛去，独二生竭力事之，诚可嘉尚。今特遣使者谕君数事，且令取其子买的里八刺拉归。二生宜察之，母教人以倔强绝父子之道，尔君宗祀不绝，二生家族亦可长保。如其不然，六军出讨，旌旗蔽塞于阴山，二生身膏草野，固奇男子事也，或不能徇国，偷生免死，何面目与朕相见！惟熟虑之。”
六年春正月壬子，命魏国公徐达、曹国公李文忠往山西、北平练兵防边。夏四月，华云龙奏上诸关防守事宜：“东自永平、蓟州、密云西至五灰岭外隘口，通一百二十一处，相去约二千二百里。其王平口
至官坐岭关隘有九，约去五百余里，俱冲要之地，并宜设兵守之。紫荆关及芦花山岭尤为要路，宜设千户所御守。”从之。六月甲申，武、朔等州边警。时大将军徐达驻师临清，报至，
遣临江侯陈德、巩昌侯郭兴将兵击之。秋八月丙子，河州土门峡边警，千户王才战死。陈德、郭兴兵至达答刺海子口遇敌骑，击败之，生擒其同佥实
都等，斩首六百级，获驼马牛羊千头，余众溃去。冬十月，凉州屡有边患，都指挥宋晟率兵讨之，追至亦集之地，斩其渠帅也速儿，杀获甚众，又招降其国公吴把都等。
十一月壬子，徐达等击元兵于怀柔三角村，擒其平章康同佥。李文忠出朔州，擒元太尉伯颜不花。七年春正月，曹国公李文忠败敌于白登，俘其国公孛罗帖木儿。
文忠驻代县，遣将各出，擒平章陈安礼、木厝飞于三不刺，斩其将珍珠骡于顺宁阳门。二月癸亥，临江侯陈德获鞑靼秃鲁迷失等九十七人于会宁诸处，
六安侯王志获鞑靼一百余人于朔州诸处，俱送京。三月丁卯，敕大将军徐达分布六安侯王志、南雄侯赵庸驻山西，荣阳侯杨、汝南侯梅思祖驻北平屯种。达与李文忠、冯胜还京师。
乙亥，兰州八里麻民郭买的叛，诱番兵入寇，诏立赏格购捕之。兰州卫遣其兄着沙与其弟火石歹往招之，郭买的不从，着沙、火石歹夜斩其首以归。事闻，上曰：“买的罪固当死，然为兄弟者，告之不从，执之而已，手自刃之，有乖大伦，若赏之，非所以令天下也。但以所获牛马给之。”
夏四月己亥，都督佥事蓝玉率兵攻兴和，元将脱因帖木儿弃城走。丙辰，命宋国公冯胜、卫国公邓愈、中山侯汤和、巩昌侯郭兴复镇北边。戊午，都督佥事金朝兴等获元太尉卢伯颜不花、平章帖木儿不花等于黑城子等处。河南都指挥使缪道获元参政等官于圣山儿等处而还。
秋七月，曹国公李文忠督兵攻大宁高州火石崖，克之，斩元宗王朵朵失里，擒承旨百家奴。八月丙辰，追击之于丰州，擒其帅十二人，部众百余人，马驼牛羊万计。鲁王败走，追斩之，获其妃蒙哥及其印，并斩其司徒答俊海、平章把都、知院忽都等。
九月丁丑，遣崇礼侯买的里八刺北还。上谓廷臣曰：“崇礼侯买的里八刺南来五载，能无父母乡土之情！”于是厚礼而归之，选老成宦者二人送行。复遗其父爱猷识理达腊织文金绮锦衣各一袭。辞行，上谕之曰：“尔本元君子孙，国亡就俘。曩即欲遣归，以尔年幼，道里辽远，恐不能达。今既长成，朕不忍令尔久客于此，故特遣归，见尔父母，以全骨肉之恩。”又谕二宦者曰：“此尔君之嗣也，不幸至此，长途跋涉，尔善视之。”因遗书谕元主爱猷识理达腊。
八年夏五月，诏永嘉侯朱亮祖同颍川侯傅友德率师往北平备边。八月，故元王保保卒。保保自定西之败走和林，元嗣主复任以政，后从徙金山之北。至是，卒于合刺那海之衙庭，其妻毛氏亦自
缢死。上一日宴，谓群臣曰：“天下谁为男子者？”皆对曰：“无如常国公，所将不过万人，而横行无留阵。”上乃拊髀叹曰：“是遇春耶！我得而臣之。我竟无以臣王保保，真男子也。”竟册其妹为秦王妃。
冬十二月癸巳，元太尉纳哈出寇辽东，守将马云、叶旺击败之。先是，上敕辽东都司曰：“今天寒冰结，敌必乘时入寇，宜坚壁清野以待之，慎勿与战，使其进无可得，退有后虑。伏兵险阻，扼其归路，可坐而致也。”至是，果入寇。都指挥使马云等探知纳哈出将至，命盖州卫指挥吴立、张良佐等严兵城守，敌至，坚壁勿战。及纳哈出至，见城中备御严，不敢攻，乃越盖州城径趋金州。时金州城垣未完，军士寡少，指挥韦富、王胜等闻寇至，督励士卒，分守诸城门，选精锐登城以御之。纳哈出礻卑将乃刺吾自恃其骁勇，率数百骑径至城下挑战。城上发弩射之，乃刺吾被伤闷绝，遂获之，寇势大阻。富等复纵兵出击，纳哈出不利，虑援兵且至，引兵退走。以盖州有备，不敢经其城，乃由城南十里外沿祚河道归。都指挥叶旺策其将退，先引兵趋祚河。自连云岛至窟驼塞十余里，缘河叠冰为墙，以水淋之，经宿，皆凝冱，隐然如城。藏钉板于沙中，设■马于平地，伏兵以待之。命老弱卷旗登两山间，戒以闻炮即■旗。马云于城中亦立大旗。令定辽前卫指挥周鹗及吴立等各严兵以候，四顾寂若无人。已而敌骑至，旺等俟其过城南，炮发，伏兵四起，两山旌旗蔽空，鼓声雷动，矢石雨下。纳哈出仓皇北奔，趋连云岛，遇冰城，马不能前，皆■入中，遂大溃。云于城中亦出兵追击，至将军山必栗河，斩戮及冻死者甚众。旺等复乘胜追至猪儿峪，获其士马无算，纳哈出仅以身免。
九年春正月，擢马云、叶旺都督佥事。命中山侯汤和、颍川侯傅友德帅师往延安防边，谕曰：“自古重边防，边安则中国无事，而四裔可以坐制。今延安地控西北，元骑聚散不常，若待其入寇而后防之，则塞上之民必将受害。卿等至边上，当严为之备，虽不见敌，常若临敌。”三月，汤和等至延安，元伯颜帖木儿遣人请和。上闻之，召诸将悉还，独留傅友德屯边以备之。敕谕友德曰：“无事而请降，兵法所戒，尔其慎之！”四月，伯颜帖木儿果乘间犯边，傅友德设伏大败之，俘其众，获马畜辎重无算，元平章兀纳歹遂执伯颜帖木儿以降。
十一月，吐番所部川藏邀阻乌思藏使者，掠其辎重。命卫国公邓愈为征西将军，都督沐英为副将军，率兵讨之。十年夏四月，邓愈、沐英等至西番，分兵为三道，并力齐入番
  </div>
  <div class="pagination">
   <a href="明史纪事本末_page3.html">
    上一页
   </a>
   <a href="明史纪事本末.html">
    1
   </a>
   <a href="明史纪事本末_page2.html">
    2
   </a>
   <a href="明史纪事本末_page3.html">
    3
   </a>
   <span class="current-page">
    4
   </span>
   <a href="明史纪事本末_page5.html">
    5
   </a>
   <a href="明史纪事本末_page6.html">
    6
   </a>
   <a href="明史纪事本末_page7.html">
    7
   </a>
   <a href="明史纪事本末_page8.html">
    8
   </a>
   <a href="明史纪事本末_page9.html">
    9
   </a>
   <span>
    ...
   </span>
   <a href="明史纪事本末_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
