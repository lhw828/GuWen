<!DOCTYPE html>
<html>
<head>
    <meta charset="UTF-8">
    <title>绎史 - 第 18 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 18 页/共 76 页</h1>
    <div class="content">　　王制
　　礼记王者之制爵禄公侯伯子男凡五等诸侯之上大夫卿下大夫上士中士下士凡五等　天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人　制三公一命卷若有加则赐也不过九命次国之君不过七命小国之君不过五命大国之卿不过三命下卿命小国之卿与下大夫一命　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士者数各居其上之三分　天子之田方千里公侯田方百里伯七十里子男五十里不能五十里者不合于天子附于诸侯曰附庸天子三公之田视公侯天子之卿视伯天子之大夫视子男天子之元士视附庸　制农田百畆百畆之分上农夫食九人其次食八人其次食七人其次食六人下农夫食五人庶人在官者其禄以是为差也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄古者公田借而不税市廛而不税关讥而不征林麓川泽以时入而不禁夫圭田无征用民之力嵗不过三日田里不粥墓地不请　凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田凡九州千七百七十三国天子之元士诸侯之附庸不与　天子百里之内以共官千里之内以为御千里之外设方伯五国以为属属有长十国以为连连有帅三十国以为防防有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯千里之内曰甸千里之外曰采曰流　天子之县内诸侯禄也外诸侯嗣也　方一里者为田九百畞方十里者为方一里者百为田九万畞方百里者为方十里者百为田九十亿畞方千里者为方百里者百为田九万亿畞自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿畞方百里者为田九十亿畞山陵林麓川泽沟渎城郭宫室涂巷三分去一其余六十亿畞古者以周尺八尺为歩今以周尺六尺四寸为歩古者百畞当今东田百四十六畞三十歩古者百里当今百二十一里六十歩四尺二寸二分　方千里者为方百里者百封方百里者三十国其余方百里者七十又封方七十里者六十为方百里者二十九方十里者四十其余方百里者四十方十里者六十又封方五十里者百二十为方百里者三十其余方百里者十方十里者六十名山大泽不以封其余以为附庸闲田诸侯之有功者取于闲田以禄之其有削地者归之闲田天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命于其君者如小国之卿　天子使其大夫为三监监于方伯之国国三人　天子之大夫为三监监于诸侯之国者其禄视诸侯之卿其爵视次国之君其禄取之于方伯之地方伯为朝天子皆有汤沐之邑于天子之县内视元士　诸侯世子世国大夫不世爵使以徳爵以功未赐爵视天子之元士以君其国诸侯之大夫不世爵禄【○王制】
　　乐记
　　礼记【乐记】凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以防其怒心感者其声粗以厉其敬心感者其声直以廉其爱心感者其声和以柔六者非性也感于物而后动是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫为君商为臣角为民徴为事羽为物五者不乱则无怗懘之音矣宫乱则荒其君骄商乱则陂其臣壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑衞之音乱世之音也比于慢矣桑闲濮上之音亡国之音也其政防则民流诬上行私而不可止也凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也是故乐之隆非极音也食飨之礼非致味也清庙之瑟朱弦而疏越壹倡而三叹有遗音者矣大飨之礼尚酒而俎腥鱼大不和有遗味者矣是故先王之制礼乐也非以极口腹耳目之欲也将以教民平好恶而反人道之正也人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无竆而人之好恶无节则是物至而人化物也人化物也者灭天理而竆人欲者也于是有悖逆诈伪之心有淫泆作乱之事是故彊者胁弱众者暴寡知者诈愚勇者苦怯疾病不飬老幼孤独不得其所此大乱之道也是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠筓所以别男女也射乡食飨所以正交接也礼节民心乐和民声政以行之刑以防之礼乐刑政四逹而不悖则王道备矣　乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯賔服兵革不试五刑不用百姓无患天子不怒如此则乐逹矣合父子之亲明长幼之序以敬四海之内天子如此则礼行矣大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时竝名与功偕故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也论伦无患乐之情也欣喜欢爱乐之官也中正无邪礼之质也荘敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也　王者功成作乐治定制礼其功大者其乐备其治辩者其礼具干戚之舞非备乐也孰亨而祀非逹礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎天髙地下万物防殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也化不时则不生男女无辨则乱升天地之情也及夫礼乐之极乎天而蟠乎地行乎隂阳而通乎鬼神竆髙极逺而测深厚乐着太始而礼居成物着不息者天也着不动者地也一动一静者天地之间也故圣人曰礼乐云　昔者舜作五弦之琴以歌南风防始制乐以赏诸侯故天子之为乐也以赏诸侯之有徳者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短故观其舞知其徳闻其諡知其行也大章章之也咸池备矣韶继也夏大也殷周之乐尽矣天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所以乐也而可以善民心其感人深其移风易俗故先王着其教焉　夫民有血气心知之性而无哀乐喜怒之常应感起物而动然后心术形焉是故志防噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅亷直劲正荘诚之音作而民肃敬寛裕肉好顺成和动之音作而民慈爱流辟邪防狄成涤滥之音作而民淫乱是故先王本之情性稽之度数制之礼义合生气之和道五常之行使之阳而不防隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以防徳厚律小大之称比终始之序以象事行使亲疏贵贱长幼男女之理皆形见于乐故曰乐观其深矣土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不荘乐而不安慢易以犯节流湎以忘本广则容奸狭则思欲感条畅之气灭平和之徳是以君子贱之也　凢奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应囘邪曲直各归其分而万物之理各以类相动也是故君子反情以和其志比类以成其行奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义然后发以声音而文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其教乐行而民乡方可以观徳矣徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外惟乐不可以为伪乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三歩以见方始以着往复乱以饬归奋疾而不拔极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聼过故曰生民之道乐为大焉乐也者施也礼也者报也乐乐其所自生礼反其所自始乐章徳礼报情反始也所谓大辂者天子之车也龙旂九旒天子之旌也青黒缘者天子之寳也从之以牛羊之羣则所以赠诸侯也　乐也者情之不可变者也礼也者理之不可易者也乐统同礼辨异礼乐之説管乎人情矣竆本知变乐之情也着诚去伪礼之经也礼乐偩天地之情逹神明之徳降兴上下之神而凝是精粗之体领父子君臣之节是故大人举礼乐则天地将为昭焉天地防合隂阳相得煦妪覆育万物然后草木茂区萌逹羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉耳乐者非谓黄钟大吕弦歌干也乐之末节也故童者舞之铺筵席陈尊俎列笾豆以升降为礼者礼之未节也故有司掌之乐师辨乎声诗故北靣而弦宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则荘敬荘敬则严威心中斯须不和不乐而鄙诈之心入之矣外貌斯须不荘不敬而易慢之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳辉动于内而民莫不承聼理发诸外而民莫不承顺故曰致礼乐之道举而错之天下无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也是故乐在宗庙之中君臣上下同聼之则莫不和敬在族长乡里之中长幼同聼之则莫不和顺在闺门之内父子兄弟同聼之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣




　　绎史卷二十四之六
<史部,纪事本末类,绎史>
　　钦定四库全书
　　绎史卷二十五　　　　灵壁县知县马骕撰成康继治
　　新书周成王年六嵗即位享国亲以其身见于粥子之家而问焉曰昔者先王与帝修道而道修寡人之望也亦愿以教敢问兴国之道奈何粥子对曰唯疑请以上世之政诏于君王政曰兴国之道君思善则行之君闻善则行之君知善则行之位敬而常之行信而长之则兴国之道也周成王曰受命矣　周成王曰敢问于道之要奈何粥子对曰唯疑请以上世之道诏于君王政曰为人下者敬而肃为人上者恭而仁为人君者敬士爱民以终其身此道之要也周成王曰受命矣　周成王曰敢问治国之道若何粥子曰唯疑请以上世之政诏于君王政曰治国之道上忠于主而中敬其士而下爱其民故上忠其主者非以道义则无以入忠也而中敬其士则不以礼节无以谕敬也下爱其民非以忠信则无以谕爱也故忠信行于民礼节谕于士道义入于上则治国之道也虽治天下者由此而已周成王曰受命矣　周成王曰寡人闻之有上人者有下人者有贤人者有不肖人者有智人者有愚人者敢问上下之人何以为异粥子对曰唯疑请以上世之政诏于君王政曰凡人者若贱若贵若幼若老闻道志而藏之知道善而行之上人矣闻道而弗取藏也知道而弗取行也则谓之下人也故夫行者善则谓之贤人矣行者恶则谓之不肖矣故夫言者善则谓之智矣言者不善则谓之愚矣故智愚之人有其辞矣贤不肖之人别其行矣上下之人等其志矣周成王曰受命矣　周成王曰寡人闻之圣人在上位使民富且夀云若夫富则可为也若夫夀则不在于天乎粥子曰唯疑请以上世之政诏于君王政曰圣王在上位则天下不死军兵之事故诸侯不私相攻而民不私相鬬阋不私相杀也故圣王在上则民免于一死而得一生矣圣王在上则臣积于道而吏积于徳而民积于用力故妇为其所衣丈夫为其所食则民无冻馁矣圣王在上则民免于二死而得二生矣圣王在上则君积于仁而吏积于爱而民积于顺则刑罚废矣而民无大过之诛故圣王在上则民免于三死而得三生矣故圣王在上则使民有时而用之有节则民无厉疾故圣王在上则民免于四死而得四生矣故圣王在上则使盈境内兴贤良以禁邪恶故贤人必用而不肖人不作则已得其命矣故夫富且夀者圣王之功也周成王曰受命矣【○新书所载当在鬻子书而今本无之盖阙亡矣贾传去古犹近应及见全书也】
　　説苑成王问政于尹逸曰吾何徳之行而民亲其上对曰使之以时而敬顺之忠而爱之布令信而不食言王曰其度安至对曰如临深渊如履薄氷王曰惧哉对曰天地之闲四海之内善之则畜也不善则雠也夏殷之臣反雠桀纣而臣汤武夙沙之民自攻其主而归神农氏此君之所明知也若何其无惧也【○尹逸即史逸亦曰史佚汉书墨家尹佚二篇】
　　诗闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身　敬之敬之天维显思命不易哉无曰髙髙在上陟降厥士日监在兹惟予小子不聪敬止日就月将学有缉熙于光明佛时仔肩示我显徳行　予其惩而毖后患莫予筓蜂自求辛螫肇允彼桃虫拚飞维鸟未堪家多难予又集于蓼【诗序闵予小子嗣王朝于庙也　访落嗣王谋于庙也　敬之羣臣进戒嗣王也　小毖嗣王求助也】　思文后稷克配彼天立我烝民莫匪尔极贻我来牟帝命率育无此疆尔界陈常于时夏【诗序思文后稷配天也○韦昭云纳夏一名渠吕叔玉曰渠思文也】　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人痔我钱镈奄观铚艾　噫嘻成王既昭假尔率时农夫播厥百糓骏发尔私终三十里亦服尔耕十千维耦　丰年多黍多稌亦有髙廪万亿及秭为酒为醴烝畀祖妣以洽百礼降福孔皆　载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南畆播厥百糓实函斯活驿驿其达有厌其杰厌厌其苗緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹　畟畟良耜俶载南畆播厥百糓实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人【诗序臣工诸侯助祭遣于庙也○朱子曰序误此戒农官之诗　噫嘻春夏祈糓于上帝也○朱子曰序误此亦戒农官之诗　丰年秋冬报也○朱子曰序误　载芟春借田而祈社稷也　良耜秋报社稷也○朱子曰两篇未见其有祈报之意或疑思文臣工噫嘻丰年载芟良耜即所谓豳颂者】
　　史记既绌殷命袭淮夷归在丰作周官兴王礼乐度制于是改而民和睦颂声兴　【周官见前卷】　成王作颂推已惩艾悲彼家难可不谓战战恐惧善守善终哉【○正义曰言成王作颂悲文王战战恐惧推已戒励为治是善守善终也】
　　吕氏春秋成王立殷人反王命周公践伐之商人服象为虐于东夷周公遂以师逐之至于江南乃为三象以嘉其徳
　　诗于穆清庙肃雝显相济济多士秉文之徳对越在天骏奔走在庙不显不承无射于人斯【诗序清庙祀文王也周公既成洛邑朝诸侯率以祀文王焉】　维天之命于穆不已于乎不显文王之徳之纯假以溢我我其收之骏恵我文王曾孙笃之【诗序维天之命太平告文王也】　维清缉熙文王之典肇禋迄用有成维周之祯【诗序维清奏象舞也】烈文辟公锡兹祉福恵我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于乎前王不忘【诗序烈文成王即政诸侯助祭也○朱子曰诗中未见即政之意】　天作髙山大王荒之彼作矣文王康之彼徂矣岐有夷之行子孙保之【诗序天作祀先王先公也】　昊天有成命二后受之成王不敢康夙夜基命宥密于缉熙单厥心肆其靖之【诗序昊天有成命郊祀天地也○朱子曰此康王以后祀成王之诗】　我将我享维羊维牛维天其右之仪式刑文王之典日靖四方伊嘏文王既右享之我其夙夜畏天之威于时保之【诗序我将祀文王于明堂也】　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反【诗序执竞祀武王也○朱子曰此昭王以后之诗】振鹭于飞于彼西雝我客戾止亦有斯容在彼无恶在此无斁庶防夙夜以永终誉【诗序振鹭二王之后来助祭也】　有瞽有瞽在周之庭设业设虡崇牙树羽应田县鼔鞉磬柷圉既备乃奏箫管备举喤喤厥声肃雝和鸣先祖是聼我客戾止永观厥成【诗序有瞽始作乐而合乎祖也】　猗与漆沮潜有多鱼有鳣有鲔鲦鲿鰋鲤以享以祀以介景福【诗序潜季冬荐鱼春荐鲔也】有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉夀介以繁祉既右烈考亦右文母【诗序雝禘大祖也】载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉夀永言保之思皇多祜烈文辟公绥以多福俾缉熙于纯嘏【诗序载见诸侯始见乎武王庙也】丝衣其紑载弁俅俅自堂徂基自羊徂牛鼐鼎及鼒兕觥其觩防酒思柔不呉不敖胡考之休【诗序丝衣绎賔尸也髙子曰灵星之尸也○朱子曰此亦祭而饮酒之诗序误髙子尤误按毛郑旧説定以颂为成王时周公所作故颂中有成王及成康字皆曲为之説欧阳公着时世论以斥之朱子论之详矣】
　　史记成王既伐东夷息慎来贺王赐荣伯作贿息慎之命【书序成王既伐东夷肃慎来贺王俾荣伯作贿肃慎之命○其篇亡】
　　説苑成王时有三苗贯桑而生同为一秀大防盈车民得而上之成王成王问周公此何也周公曰三苗同秀为一意天下其和而为一乎后三年则越裳氏重译而朝曰道路悠逺山川阻深恐一使之不通故重三译而来朝也周公曰徳泽不加则君子不飨其贡政令不施则君子不臣其人译曰吾受命于吾国之黄发久矣天之无烈风淫雨意中国有圣人邪有则盍朝之然后周公敬受其所以来矣【韩诗外传越裳氏重九译而至献白雉于周公译曰吾受命国之黄发日久矣天之不迅风疾雨也海不波溢也三年于兹矣意者中国殆有圣人盍徃朝之于是来也　琴操越尝操周公所作也周公辅成王越尝重九译而来献白雉周公乃援琴而歌之曰于戏嗟嗟非旦之力也乃文王之徳也遂受之献于文王之庙　新语周公躬行礼义郊祀后稷越裳奉贡重译而臻麟鳯草木縁化而应】古今注周公治致太平越裳氏重译来贡白雉一黑雉二象牙一使者迷其归路周公锡以文锦二疋軿车五乘皆为司南之制使越裳氏载之以南縁扶南林邑海际朞年而至其国使大夫宴将送至国而还亦乘司南而背其所指亦朞年而后至始制车辖轊皆以铁还至铁亦销尽以属巾车氏收而藏之常为先导示服逺人而正四方【宋符瑞志越裳周公时来献白雉象牙】
　　论衡周时天下太平越裳献白雉倭人贡鬯草
　　説文鸾亦神灵之精也赤色五采鸡形鸣中五音颂声作则至周成王时氐羌献鸾鸟【尚书中候周公归政于成王太平制礼鸾鸟见】述异记周成王时东夷进六角牛
　　周书周室既宁八方防同各以其职来献欲垂法厥后作王防成周之防墠上张赤奕隂羽天子南靣立絻无繁露朝服八十物搢挺唐叔荀叔周公在左太公望在右皆絻亦无繁露朝服七十物搢笏旁天子而立于堂上堂下之右唐公虞公立焉堂下之左殷公夏公立焉皆南靣絻有繁露朝服五十物皆搢笏为诸侯之有疾病者阼阶之南祝淮氏荣氏次之皆西南弥宗旁之为诸侯有疾病者之医药所居相者太史鱼大行人皆朝服有繁露堂下之东靣郭叔掌为天子菉币焉絻有繁露内台西面者正北方应侯曹叔伯舅中舅比服次之要服次之荒服次之西方东面正北方伯父中子次之方千里之外为比服方千里之内为要服三千里之内为荒服是皆朝于内者堂后东北为赤奕焉浴盆在其中其西天子车立马乘亦青隂羽鳬旌中台之外其右泰士台右弥士受贽者八人东面者四人陈币当外台天宗马十二王缭碧基十二参方缭璧豹虎皮十二四方缭璧琰十二外台之四隅张赤弈为诸侯欲息者皆息焉命之曰爻闾周公旦主东方所之青马黑谓之母儿其守营墙者衣青操弓执矛西靣者正北方稷慎大麈秽人前儿前儿若狝猴立行声似小儿良夷在子在子□身人首脂其腹炙之霍则鸣曰在子扬州禺禺鱼名解隃防发人鹿鹿者若鹿迅走俞人虽马青丘狐九尾周头煇煇者羊也黑齿白鹿白马白民乘黄乘黄者似麒皆有两角东越海蛤欧人蝉蛇蝉蛇顺食之美姑于越纳口姑妺珍且欧文蜃若人贝海阳大蠏自深桂防稽以皆西向正北方义渠以兹白兹白者若白马锯牙食虎豹史林以尊耳尊耳者身若虎豹尾长三尺其身食虎豹北唐戎以闾阎以隃冠渠叟以防犬防犬者露犬也能飞食虎豹楼烦以星施星施者珥旄十卢以牛牛者牛之小者也区阳以鼈封鼈封者若彘前后有首规矩以麟麟者兽也西申以鳯鸟鳯鸟者戴仁抱义掖信归有徳丘羌鸾鸟巴人以比翼鸟方扬以皇鸟蜀人以文翰文翰者若臯鸡方人以孔鸟卜人以丹沙夷用閵采康民以桴苡桴苡者其实如李食之宜子州靡费费其形人身枝踵自笑笑则上唇翕其目食人北方谓之吐喽都郭生生若黄狗人靣能言竒干善芳善芳者头若雄鸡佩之令人不昩皆东向北方台正东髙夷嗛羊嗛羊者羊而四角独鹿卭卭距虚善走也孤竹距虚不令支模不屠何青能东胡黄罴山戎菽其西般吾白虎屠州黑豹禺氏騊駼大夏兹白牛犬戎文马而赤鬛缟身目若黄金名古黄之乘数楚每牛每牛者牛之小者也匃戎狡犬狡犬者巨身四尺果皆北向权扶三目白州北闾北闾者其革若干伐其木以为车终行不败禽人管路人大竹长沙鼈其西鱼复鼔钟钟牛蛮扬之翟仓吾翡翠翡翠者所以取羽其余皆可知自古之政南人至众皆北向【○西旅贡獒而太保进诫成周王防乃如此斥大哉逸周书失实居然可知　拾遗记成王即政三年有泥离之国来朝其人称自发其国尝从云里而行闻雷霆之声在下或入潜穴又闻波澜之声在上视日月以知方国所向计寒暑以知年月考国之正朔则序厯与中国相符王接以外賔礼也　四年旃涂国献鳯雏载以瑶华之车饰以五色之玉驾以赤象至于京师育于灵禽之苑饮以琼浆饴以云实二物皆出上元仙方鳯初至之时毛色文彩彪发及成王封泰山禅社首之后文彩炳燿中国飞走之类不复喧鸣咸服神禽之逺至也及成王崩冲飞而去　六年燃丘之国献比翼鸟雌雄各一以玉为樊其国使者皆拳头尖鼻衣云霞之布如今朝霞也经歴百有余国方至京师其中路山川不可记越铁岘泛沸海蛇洲蜂岑经涂十五余年乃至洛邑成王封泰山禅社首使发其国之时并童稚至京师须皆白及还至燃丘容貎还复少壮比翼鸟多力状如鹊衔南海之丹泥巢昆岑之木遇圣则来集以表周公辅圣之祥异也○此等迂诞之甚】
　　史记诗云纣在位文王受命政不及泰山武王克殷二年天下未宁而崩爰周徳之洽维成王成王之封禅则近之矣
　　诗常棣之华鄂不韡韡凡今之人莫如兄弟死丧之威兄弟孔懐原隰裒矣兄弟求矣脊令在原兄弟急难每有良朋况也永叹兄弟阋于墙外御其务每有良朋烝也无戎丧乱既平既安且宁虽有兄弟不如友生傧尔笾豆饮酒之饫兄弟既具和乐且孺妻子好合如鼓瑟琴兄弟既翕和乐且湛宜尔室家乐尔妻帑是究是圗亶其然乎【诗序棠棣燕兄弟也闵管蔡之失道故作常棣焉　韩诗序失移燕兄弟也闵管蔡之失道也○郑谱云文王时诗闵其失兄弟相承之道此曲説也按国语周公所作左传召穆公作韩诗作夫移文异】　南有嘉鱼烝然罩罩君子有酒嘉賔式燕以乐南有嘉鱼烝然汕汕君子有酒嘉賔式燕以衎南有樛木甘瓠累之君子有酒嘉賔式燕绥之翩翩者鵻烝然来思君子有酒嘉賔式燕又思　南山有台北山有莱乐只君子邦家之基乐只君子万夀无期南山有桑北山有杨乐只君子邦家之光乐只君子万夀无疆南山有杞北山有李乐只君子民之父母乐只君子徳音不已南山有栲北山有杻乐只君子遐不眉夀乐只君子徳音是茂南山有枸北山有楰乐只君子遐不黄耉乐只君子保艾尔后【诗序南有嘉鱼乐与贤也太平之君子至诚乐与贤者共之也　南山有台乐得贤也得贤则能为邦家立太平之基也　由庚万物得由其道也　崇丘万物得极其髙大也　由仪万物之生各得其宜也有其义而亡其辞○朱子曰按仪礼乡饮酒及燕礼歌鹿鸣四牡皇皇者华然后奏南陔白华华黍南陔以下不言歌则有声无词明矣前乐既毕皆闲歌鱼丽笙由庚歌南有嘉鱼笙崇丘歌南山有台笙由仪闲代也言一歌一吹也然则此六者盖一时之诗而皆为燕飨通用之乐毛公分鱼丽以足前什而説者不察遂分鱼丽以上为文武诗嘉鱼以下为成王诗其失甚矣】蓼彼萧斯零露湑兮既见君子我心写兮燕笑语兮是以有誉处兮蓼彼萧斯零露瀼瀼既见君子为龙为光其徳不爽夀考不忘蓼彼萧斯零露泥泥既见君子孔燕岂弟宜兄宜弟令徳夀岂蓼彼萧斯零露浓浓既见君子鞗革冲冲和鸾雝雝万福攸同　湛湛露斯匪阳不晞厌厌夜饮不醉无归湛湛露斯在彼丰草厌厌夜饮在宗载考湛湛露斯在彼杞棘显允君子莫不令徳其桐其椅其实离离岂弟君子莫不令仪　彤弓弨兮受言藏之我有嘉賔中心贶之钟鼓既设一朝飨之彤弓弨兮受言载之我有嘉賔中心喜之钟鼓既设一朝右之彤弓弨兮受言櫜之我有嘉賔中心好之钟鼓既设一朝醻之　菁菁者莪在彼中阿既见君子乐且有仪菁菁者莪在彼中沚既见君子我心则喜菁菁者莪在彼中陵既见君子锡我百朋泛泛杨舟载沈载浮既见君子我心则休【诗序蓼萧泽及四海也　湛露天子燕诸侯也　彤弓天子锡有功诸侯也　菁菁者莪乐育材也君子能长育人材则天下喜乐之矣○朱子説四诗皆燕乐诸侯賔客之诗蓼萧菁莪序非　薛君章句夫饮酒之礼不脱屦而即序者谓之礼跣而上坐者谓之宴能饮者饮之不能饮者已谓之醧齐顔色均众寡谓之沈闭门不出者谓之湎故君子可以宴可以醧不可以沈不可以湎】　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几肆筵设席授几有缉御或献或酢洗爵奠斝醓醢以荐或燔或炙嘉殽脾臄或歌或咢敦弓既坚四鍭既钧舍矢既均序賔以贤敦弓既句既挟四鍭四鍭如树序賔以不侮曾孙维主酒醴维醹酌以大斗以祈黄耉黄耉台背以引以翼夀考维祺以介景福　既醉以酒既饱以徳君子万年介尔景福既醉以酒尔殽既将君子万年介尔昭明昭明有融髙朗令终令终有俶公尸嘉告其告维何笾豆静嘉朋友攸摄摄以威仪威仪孔时君子有孝子孝子不匮永锡尔类其类维何室家之壸君子万年永锡祚其维何天被尔禄君子万年景命有仆其仆维何厘尔女士厘尔女士从以孙子鳬鹥在泾公尸来燕来宁尔酒既清尔殽既馨公尸燕饮福禄来成鳬鹥在沙公尸来燕来宜尔酒既多尔殽既嘉公尸燕饮福禄来为鳬鹥在渚公尸来燕来处尔酒既湑尔殽伊脯公尸燕饮福禄来下鳬鹥在潨公尸来燕来宗既燕于宗福禄攸降公尸燕饮福禄来崇鳬鹥在亹公尸来止熏熏防酒欣欣燔炙芬芬公尸燕饮无有后艰　假乐君子显显令徳宜民宜人受禄于天保右命之自天申之干禄百福子孙千亿穆穆皇皇宜君宜王不愆不忘率由旧章威仪抑抑徳音秩秩无怨无恶率由羣匹受福无疆四方之纲之纲之纪燕及朋友百辟卿士媚于天子不解于位民之攸塈【诗序行苇忠厚也周家忠厚仁及草木故能内睦九族外尊事黄耉飬老乞言以成其福禄焉　既醉太平也醉酒饱徳人有士君子之行焉　鳬鹥守成也太平之君子能持盈守成神祗祖考安乐之也　假乐嘉成王也○朱子説行苇疑祭毕而燕父兄耆老之诗既醉父兄所以答行苇之诗鳬鹥祭之明日绎而賔尸之乐假乐疑即公尸之所以答鳬鹥者也序皆失之】　泂酌彼行潦挹彼注兹可以餴饎岂弟君子民之父母泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈　有卷者阿飘风自南岂弟君子来游来歌以矢其音伴奂尔游矣优游尔休矣岂弟君子俾尔弥尔性似先公酋矣尔土宇昄章亦孔之厚矣岂弟君子俾尔弥尔性百神尔主矣尔受命长矣茀禄尔康矣岂弟君子俾尔弥尔性纯嘏尔常矣有冯有翼有孝有徳以引以翼岂弟君子四方为则颙颙卬卬如圭如璋令闻令望岂弟君子四方为纲鳯凰于飞翽翽其羽亦集爰止蔼蔼王多吉士维君子使媚于天子鳯凰于飞翽翽其羽亦傅于天蔼蔼王多吉人维君子命媚于庶人鳯凰鸣矣于彼髙冈梧桐生矣于彼朝阳菶菶萋萋雝雝喈喈君子之车既庶且多君子之马既闲且驰矢诗不多维以遂歌【诗序泂酌召康公戒成王也言皇天亲有徳飨有道也　卷阿召康公戒成王也言求贤用吉士也○朱子曰疑公从成王游歌于卷阿之上因王之歌而作此以为戒】书王若曰君陈惟尔令徳孝恭惟孝友于兄弟克施有政命汝尹兹东郊敬哉昔周公师保万民民懐其徳往慎乃司兹率厥常懋昭周公之训惟民其乂我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草圗厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉王曰君陈尔惟周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世【书序周公既没命君陈分正东郊成周作君陈○或言君陈周公子】
　　史记成王将崩惧太子钊之不任乃命召公毕公率诸侯以相太子而立之成王既崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命太子钊遂立是为康王【○成王在位三十七年】
　　书惟四月哉生魄王不怿甲子王乃洮颒水相被冕服慿玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟防病日臻既弥留恐不获誓言嗣兹予审训命汝昔君文王武王宣重光奠丽陈教则肄肄不违用克逹殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊济于艰难柔逺能迩安劝大小庶邦思夫人自乱于威仪尔无以钊冒贡于非防兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁夘命作册度越七日癸酉伯相命士湏材狄设黼扆缀衣牖闲南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席粉纯漆仍几越玉五重陈寳赤刀大训璧琬琰在西序大玉夷玉天球河圗在东序之舞衣大贝鼖鼓在西房兑之戈和之弓垂之竹矢在东房大辂在賔阶靣缀辂在阼阶靣先辂在左垫之前次辂在右塾之前二人雀弁执恵立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后慿玉几道扬末命命汝嗣训临君周邦率循大卞爕和天下用答扬文武之光训王再拜兴答曰予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟【书序成王将崩命召公毕公率诸侯相康王作顾命】　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣衞敢执壤奠皆再拜稽首王义嗣徳答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑告克恤西土惟新陟王毕协赏罚勘定厥功用敷遗后人休今王敬之哉张皇六师无壊我髙祖寡命王若曰庶邦侯甸男衞惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聼命相揖趋出王释冕反丧服【书序康王既尸天子遂诰诸侯作康王之诰】
　　史记康王即位徧告诸侯宣告以文武之业以申之作康诰故成康之际天下安宁刑错四十余年不用【春秋命厯序成康之隆醴泉涌出　诗説大武康王大禘报祀成王奏大武六成既毕受厘陈戒之诗　昊天有成命康王禘成王于明堂之诗　噫嘻康王孟春祈谷于东郊以成王配享之诗】
　　书惟十有二年六月庚午朏越三日壬申王朝歩自宗周至于丰以成周之众命毕公保厘东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁道有升降政由俗革不臧厥臧民罔攸劝惟公懋徳克勤小物弼亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训王曰呜呼父师邦之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政【书序康王命作册毕分居里成周郊作毕命纪年十六年王南廵狩至九江庐山二十四年召康公薨】
　　后汉书康王晚朝闗雎作讽　昔周王承文王之盛一朝晏起夫人不鸣璜宫门不击柝闗雎之人见防而作【韩诗薛君章句诗人言雎鸠贞洁慎匹以声相求隠蔽乎无人之处故人君退朝入于私宫后妃御见有度应门击柝鼓人上堂退反燕处体安志明今时夫人内倾于色贤人见其萌故咏关雎説淑女正容仪以刺时○汉书云佩玉晏鸣关雎叹之臣瓒曰此鲁诗也韩诗序云关雎刺时也史记云周道缺诗人本之祍席关雎作又曰周室衰而关雎作扬子云周康之时颂声作乎下关雎作乎上习治也故习治则伤始乱也列女传云康王晏出朝关雎预见按关雎正风之首篇韩诗以为刺时之作鲁诗以为在康王之世自毛诗后出定为文王之诗而诸家之説始废矣】
　　史记康王卒子昭王瑕立【○康王在位二十六年】
　　成王之初立盖以太公为师周公为傅召公为保史佚为少师贾谊书所记是也既而周公为师召公为保书序所称是也周公摄位恐王徳之不正抗世子法于伯禽俾王观而习焉遭流言之变犹陈王业述豳风又作文王大明緜诸诗述先王之徳进无逸之书以警戒而召公亦有公刘卷阿之篇故成王盛徳由天资之善而大臣夹辅之功尤多也四国既平营洛定鼎制作明备礼乐兴而颂声作周公云没遵成法而施之晏如也故史称太平封禅周徳之洽维成王及成王崩召公毕公皆四世耆老受顾命以辅新君观末命济之训鞠子恤若之言父子同一心也成王有以正其终康王有以正其始大纪曰康王恭敬神人四夷賔服民尚礼义是时殷民胥化命毕公保厘东都犹兢兢安危之虑是以成康之际天下安宁刑错四十年不用于戏美哉









　　绎史卷二十五
　　钦定四库全书
　　绎史卷二十六　　　　灵壁县知县马骕撰穆王命官训刑【廵游并载】
　　史记昭王之时王道微缺昭王南廵狩不返卒于江上其卒不赴告讳之也【纪年昭王十四年夏四月恒星不见　十六年伐楚渉汉遇大兕昭王末年有星孛见光五色贯于紫微荆人卑辞致于王曰愿献白雉乃密使汉濵之人胶船以待王遂南廵狩将抵于汉天大曀雉兔皆震丧六师于汉时王至中流胶液船解王及祭公辛余靡皆溺　楚辞注昭王背成王之制而出游南至于楚楚人沈之而遂不还此为越裳氏献白雉昭王徳不能致欲亲徃逄迎之乎】帝王世纪昭王徳衰南征济于汉船人恶之以胶船进王王御船至中流胶液船解王及祭公俱没于水中而崩其右辛游靡长臂且多力游振得王周人讳之【吕氏春秋周昭王亲将征荆辛余靡长且多力为王右还反渉汉梁败王及蔡公抎于汉中辛余靡振王北济又反振蔡公周公乃侯之于西翟实为长公殷整甲徙宅西河犹思故处实始作为西音长公继是音以处西山秦穆公取风焉实始作为秦音○此以船解为梁败又辛余靡以振王得侯是昭王不死矣所闻駮异　刀劒録周昭王瑕在位五十一年以二年嵗次壬午铸五劒各投五岳铭曰镇岳尚方古文篆书长五尺　尚书中昭王之时鼔钟之诗所为作】
　　史记立昭王子满是为穆王穆王即位春秋已五十矣【纪年自武王至穆王享国百年穆王以下都于南郑○晋书云非穆王夀百嵗也】王道衰微穆王闵文武之道缺乃命伯臩申诫太仆国之政作臩命复宁
　　书王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春氷今命尔予翼作股肱心膂缵乃旧服无沗祖考敷五典式和民则尔身克正罔敢弗正民心罔中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以圗其易民乃宁呜呼丕显哉文王谟丕承哉武王烈启佑我后人咸以正罔缺尔惟敬明乃训用奉若于先王对扬文武之光命追配于前人王若曰君牙乃惟由先正旧典时式民之治乱在兹率乃祖考之攸行昭乃辟之有乂【书序穆王命君牙为周大司徒作君牙】　王若曰伯冏惟予弗克于徳嗣前人宅丕后怵惕惟厉中夜以兴思免厥愆昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实赖左右前后有位之士匡其不及绳愆纠缪格其非心俾克绍先烈今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官廸上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜呼钦哉永弼乃后于彛宪【书序穆王命伯冏为周大仆正作冏命○吕氏曰君牙冏命穆王初年之书也大纪系之三年若史记则冏命是其初即位之年矣金仁山曰君牙初年方新之书也冏命中年自克之书也吕刑晚年之书也】
　　史记恶来弟曰季胜季胜生孟增孟增幸于周成王是为宅臯狼臯狼生衡父衡父生造父造父幸于周缪王造父取骥之乘匹与桃林盗骊骅骝騄耳献之缪王缪王使造父御西廵狩见西王母乐之忘归而徐偃王反缪王日驰千里马攻徐偃王大破之乃赐造父以赵城由此为赵氏【纪年北唐之君来见以一骝马是生緑耳述异记东海岛龙川穆天子养八骏处也岛中有草名龙刍马食之一日千里古语云一株龙刍化为龙驹　拾遗记穆王廵行天下驭黄金碧玉之车傍云乘风起朝阳之岳自明及晦穷防县之表有书史十人记其所行之地又副以瑶华之轮一乘随王之后以载其书也王驭八龙之骏一名絶地足不践土二名翻羽行越飞禽三名奔霄夜行万里四召超影逐日而行五名逾辉毛色炳燿六名超光一形十影七名腾雾乘云而奔八名挟翼身生肉趐递而驾焉按辔徐行以匝天地之域王神智逺谋使迹毂徧于四海故絶异之物不期而自服焉○八骏之名与穆传异不知子年何据】
　　列子造父之师曰泰豆氏造父之始从习御也执礼甚卑泰豆三年不告造父执礼愈谨乃告之曰古诗言良弓之子必先为箕良冶之子必先为裘汝先观吾趣趣如吾然后六辔可持六马可御造父曰唯命所从泰豆乃立木为涂仅可容足计歩而置履之而行趣走徃还无跌失也造父学之三日尽其巧泰豆叹曰子何其敏也得之捷乎凡所御者亦如此也曩汝之行得之于足应之于心推于御也齐辑乎辔衔之际而急缓乎唇吻之和正度乎胸臆之中而执节乎掌握之闲内得于中心而外合于马志是故能进退履绳而旋曲中规矩取道致逺而气力有余诚得其术也得之于衔应之于辔得之于辔应之于手得之于手应之于心则不以目视不以策驱心闲体正六辔不乱而二十四蹄所投无差廻旋进退莫不中节然后舆轮之外可使无余辙马蹄之外可使无余地未尝觉山谷之崄原隰之夷视之一也吾术穷矣汝其识之　周穆王时西极之国有化人来入水火贯金石反山川移城邑乘虚不坠触石不硋千变万化不可穷极既已变物之形又且易人之虑穆王敬之若神事之若君推露寝以居之引三牲以进之选女乐以娯之化人以为王之宫室卑陋而不可处王之厨馔腥蝼而不可飨王之嫔御膻恶而不可亲穆王乃为之改筑土木之功赭垩之色无遗巧焉五府为虚而台始成其髙千仭临终南之上号曰中天之台简郑卫之处子娥媌靡曼者施芳泽正蛾眉设笄珥衣阿锡曵齐纨粉白黛黑佩玉环杂芷若以满之奏承云六莹九韶晨露以乐之月月献玉衣旦旦荐玉食化人犹不舍然不得已而临之居亡防何谒王同游王执化人之袪腾而上者中天廼止暨及化人之宫化人之宫构以金银络以珠玉出云雨之上而不知下之据望之若屯云焉耳目所观聼鼻口所纳尝皆非人间之有王实以为清都紫微钧天广乐帝之所居王俯而视之其宫榭若累块积苏焉王自以居数十年不思其国也化人复谒王同游所及之处仰不见日月俯不见河海光影所照王目不能得视音响所来王耳乱不能得聼百骸六藏悸而不凝意迷精丧请化人求还化人移之王若磒虚焉既寤所坐犹向者之处侍御犹向者之人视其前则酒未清肴未昲王问所从来左右曰王默存耳由此穆王自失者三月而复更问化人化人曰吾与王神游也形奚动哉且曩之所居奚异王之宫曩之所游奚异王之圃王闲恒疑蹔亡变化之极疾徐之闲可尽模哉王大説不恤国事不乐臣妾肆意逺游命驾八骏之乘右服骝而左緑耳右骖赤骥而左白主车则造父为御□□为右次车之乘右服渠黄而左逾轮左骖盗骊而右山子栢天主车参百为御奔戎为右驰驱千里至于巨搜氏之国巨搜氏乃献白鹄之血以饮王具牛马之湩以洗王之足及二乘之人已饮而行遂宿于昆仑之阿赤水之阳别日升昆仑之丘以观黄帝之宫而封之以诒后世遂賔于西王母觞于瑶池之上西王母为王谣王和之其辞哀焉廼观日之所入一日行万里王乃叹曰于乎予一人不盈于徳而谐于乐后世其追数吾过乎穆王防神人哉能穷当身之乐犹百年乃徂世以为登假焉【○前编曰列子多寓言而穆天子传又多附会难信今以其未有自悔之辞姑存之】
　　穆天子传饮天子蠲山之上戊寅天子北征乃絶漳水庚辰至于□觞天子于盘石之上天子乃奏广乐载立不舍至于钘山之下癸未雨雪天子猎于钘山之西阿于是得絶钘山之队北循虖沱之阳乙酉天子北升于□天子北征于犬戎犬戎□胡觞天子于当水之阳天子乃乐□赐七萃之士战庚寅北风雨雪天子以寒之故命王属休甲午天子西征乃絶隃之关隥己亥至于焉居禺知之平辛丑天子西征至于防人河宗之子孙防柏絮且逆天子于智之□先豹皮十良马二六天子使井利受之癸酉天子舍于漆滜乃西钓于河以观□智之□甲辰天子猎于渗泽于是得白狐狢焉以祭于河宗丙午天子饮于河水之阿天子属六师之人于防邦之南渗泽之上戊寅天子西征鹜行至于阳纡之山河伯无夷之所都居是惟河宗氏河宗伯夭逆天子燕然之山劳用束帛加璧先白□天子使父受之癸丑天子大朝于燕□之山河水之阿乃命井利梁固聿将六师天子命吉日戊午天子大服冕祎帗带搢曶夹佩奉璧南靣立于寒下曾祝佐之官人陈牲全五□具天子授河宗璧河宗伯夭受璧西向沈璧于河再拜稽首祝陈牛马豕羊河宗□命于皇天子河伯号之帝曰穆满女当永致用旹事南向再拜河宗又号之帝曰穆满示女舂山之珤诏女昆仑□舍四平泉七十乃至于昆仑之丘以观舂山之珤赐语晦天子受命南向再拜己未天子大朝于黄之山乃披圗视典用观天子之珤器曰天子之珤玉果璿珠烛银黄金之膏天子之珤万金□珤百金士之珤五十金鹿人之珤十金天子之弓射人歩劒牛马犀□器千金天子之马走千里胜人猛兽天子之狗走百里执虎豹伯夭曰征鸟使翼曰□乌鸢鹳鸡飞八百里名兽使足□走千里狻猊□野马走五百里卭卭距虚走百里麋□二十里曰伯夭皆致河典乃乘渠黄之乘为天子先以极西土乙丑天子西济于河□爰有温谷乐都河宗氏之所游居丙寅天子属官效器乃命正公郊父受敕宪用伸□八骏之乘以饮于枝洔之中积石之南河天子之骏赤骥盗骊白义逾轮山子渠黄华骝緑耳狗重工彻止雚猳□黄南□来白天子之御造父三百耿翛芍及曰天子是与出□入薮田猎钓弋天子曰于乎予一人不盈于徳而辨于乐后世亦追数吾过乎七萃之士□天子曰后世所望无失天常农工既得男女衣食百姓珤富官人执事故天有旹民□氏响口何谋于乐何意之忘与民共利世以为常也天子嘉之赐以左佩华也乃再拜顿首【博物志周穆王有犬名毛白】　□伯夭曰□封膜昼于河水之阳以为殷人主丁巳天子西南升□之所主居爰有大本硕草爰有野兽可以畋猎戊午寻□之人居虑献酒百□于天子天子已饮而行遂宿于昆仑之阿赤水之阳爰有鸟之山天子三日舍于鸟之山□吉日辛酉天子升于昆仑之丘以观黄帝之宫而丰□隆之葬以诏后世癸亥天子具蠲齐牲全以禋□昆仑之丘甲子天子北征舍于珠泽以钓于流水曰珠泽之薮方三十里爰有雚苇莞蒲茅萯蒹葽乃献白玉□只□角之一□三可以□沐乃进食□酒十□姑劓九□亓味中糜胃而滑因献食马三百牛羊三千天子□昆仑以守黄帝之宫南司赤水而北守春山之寳天子乃□之人□吾黄金之环三五珠带贝饰三十工布之四□吾乃膜拜而受天子又与之黄牛二六以三十□人于昆仑丘季夏丁夘天子北升于舂山之上以望四野曰舂山是唯天下之髙山也孳木□华畏雪天子于是取孳木华之实曰舂山之泽清水出泉温和无风飞鸟百兽之所饮食先王所谓县圃天子于是得玉策枝斯之英曰舂山百兽之所聚也飞鸟之所栖也爰有□兽食虎豹如麋而载骨盘□始如麕小头大鼻爰有赤豹白虎熊罴豺狼野马野牛山羊野豕爰有白鸟青雕执犬羊食豕鹿曰天子五日观于舂山之上乃为铭迹于舂山之上以诏后世壬申天子西征甲戌至于赤乌之人其献酒千斛于天子食马九百羊牛三千穄麦百载天子使祭父受之曰赤乌氏先出自周宗太王亶父之始作西上封其元子呉太伯于东呉诏以金刃之刑贿用周室之璧封丌璧臣长季绰于舂山之虱妻以元女诏以玉石之刑以为周室主天子乃赐赤乌之人□其墨乘四黄金四十镒贝带五千朱三百裹丌乃膜拜而受曰□山是唯天下之良山也寳玉之所在嘉糓生之草木硕美天子于是取嘉禾以归树于中国曰天子五日休于□山之下乃奏广乐赤乌之人丌好献女于天子女聼女列为嬖人曰赤乌氏美人之地也寳玉之所在也己夘天子北征赵行□舍庚辰济于洋水辛巳入于曹奴之人戏觞天子于洋水之上乃献食马九百牛羊七千穄米百车天子使逄固受之天子乃赐曹奴之人戏□黄金之鹿银□贝带四十朱四百裹戏乃膜拜而受壬午天子北征东还甲申至于黑水西膜之所谓鸿鹭于是降雨七日天子留骨六师之属天子乃封长肱于黑水之西河是惟鸿鹭之上以为周室主是曰留骨之邦辛夘天子北征东还乃循黑水癸巳至于羣玉之山容□氏之所守曰羣玉田山□知阿平无险四彻中绳先王之所谓策府寡草木而无鸟兽爰有□木西膜之所谓□天子于是取玉三乘玉器服物于是载玉万防天子四日休羣玉之山乃命邢侯待攻玉者孟秋丁酉天子北征□之人潜时觞天子于羽陵之上乃献良马牛羊天子以其邦之攻玉石也不受其牢伯夭曰□氏槛□之后也天子乃赐之黄金之罂三六朱三百裹潜时乃膜拜而受戊戌天子西征辛丑至于剞闾氏天子乃命剞闾氏供食六师之人于防山之下壬寅天子登于防山乃彻祭器于剞闾之人温归乃膜拜而受天子已祭而行乃遂西征丙午至于韩氏爰有乐野温和穄麦之所草犬马牛羊之所昌寳玉之所□丁未天子大朝于平衍之中乃命六师之属休己酉天子大飨正公诸侯王吏七萃之士于平衍之中韩之人无鳬乃献良马百匹用牛三百良犬七千牥牛二百野马三百牛羊二千穄麦三百车天子乃赐之黄金银罂四七贝带五十朱三百裹变□雕官无鳬上下乃膜拜而受庚戌天子西征至于池天子三日休于池之上乃奏广乐三日而终是曰乐池天子乃树之竹是曰竹林癸丑乃遂西征丙辰至于苦山西膜之所谓茂苑天子于是休猎于是食苦丁巳天子西征己未宿于黄鼠之山西□乃遂西征癸亥至于西王母之邦　吉日甲子天子賔于西王母乃执白圭璧以见西王母好献锦组百纯□组三百纯西王母再拜受之□乙丑天子觞西王母于瑶池之上西王母为天子谣曰白云在天山防自出道里悠逺山川闲之将子无死尚能复来天子答之曰予归东土和治诸夏万民平均吾顾见汝比及三年将复而野天子遂驱升于弇山乃纪丌迹于弇山之石而树之槐眉曰西王母之山西王母之山还归丌□世民作忧以吟曰比徂西土爰居其野虎豹为羣于鹊与处嘉命不迁我惟帝天子大命而不可称顾世民之恩流涕芔陨吹笙鼓簧中心翔翔世民之子唯天之望丁未天子饮于温山□考鸟己酉天子饮于溽水之上乃发宪命诏六师之人□其羽爰有□薮水泽爰有陵衍平陆硕鸟解羽六师之人毕至于旷原曰天子三月舍于旷原□天子大飨正公诸侯王勒七萃之士于羽琌之上乃奏广乐□六师之人翔畋于旷原得获无疆鸟兽絶羣六师之人大畋九日乃驻于羽之□收皮效物债车受载天子于是载羽百车己亥天子东归六师□起庚子至于□之山而休以待六师之人庚辰天子东征癸未至于戊□之山智氏之所处□智□徃天子于戊□之山劳用白骖二疋野马野牛四十守犬七十乃献食马四百牛羊三千曰智氏□天子北游于□子之泽智氏之夫献酒百□于天子天子赐之狗璅采黄金之罂二九贝带四十朱丹三百裹桂姜百□乃膜拜而受乙酉天子南征东还己丒至于献水乃遂东征饮而行乃遂东南己亥至于瓜纑之山三周若城阏氏胡氏之所保天子乃遂东征南絶沙衍辛丑天子渴于沙衍求饮未至七萃之士髙奔戎刺其左骖之颈取其青血以饮天子天子美之乃赐奔戎佩玉一只奔戎再拜防首天子乃遂南征甲辰至于积山之□爰有蔓栢曰余之人命懐献酒于天子天子赐之黄金之罂贝带朱丹七十裹命懐乃膜拜而受乙巳□诸飦献酒于天子天子赐之黄金之罂贝带朱丹七十裹诸飦乃膜拜而受之【纪年穆王十三年西征于青鸟之所憩十七年西征昆仑丘见西王母其年西王母来见賔于昭宫　穆王北征行积羽千里　拾遗记王东廵大骑之谷指春宵宫集诸方士仙术之要而螭鹄龙蛇之类竒种慿空而出时已将夜王设常生之灯以自照一名恒辉又列璠膏之烛徧于宫内又有凤脑之灯又有冰荷者出冰壑之中取此花以覆灯七八尺不欲使明逺也西王母乘翠凤之辇而来前导以文虎文豹后歴雕麟紫麏曵丹玉之履敷碧蒲之席黄莞之荐□玉帐髙防荐清澄琬琰之膏以为酒又进洞渊红蘤嵰州甜雪昆流素莲隂岐黑枣万嵗冰桃千常碧藕青花白橘奏环天之和乐列以重霄之寳器器则有岑华镂管□泽雕钟员山静瑟浮瀛羽磬抚节按歌万灵皆聚西王母与穆王欢歌既毕乃命驾升云而去】庚辰至于滔水浊繇氏之所食辛巳天子东征癸未至于蘓谷骨飦氏之所衣被乃遂南征东还丙戌至于长□重□氏之西疆丁亥天子升于长□乃遂东征庚寅至于重□氏黑水之阿爰有野麦爰有荅菫西膜之所谓木禾重□氏之所食爰有采石之山重□氏之所守曰枝斯璿瑰□瑶琅玕玲璅□玗琪□尾凡好石之器于是出孟秋癸巳天子命重□氏共食天子之属五日丁酉天子升于采石之山于是取采石焉天子使重□之民铸以成器于黑水之上器服物佩好无疆曰天子一月休秋癸亥天子觞重□之人乃赐之黄金之罂二九银乌一只贝带五十朱七百裹□箭桂姜百□丝□雕官乃膜拜而受乙丑天子东征送天子至于长沙之山□只天子使栢夭受之栢夭曰重□氏之先三苗氏之□处以黄木□银采□乃膜拜而受丙寅天子东征南还己巳至于文山西膜之所谓□觞天子于文山西膜之人乃献食马三百牛羊二千穄米千车天子使毕矩受之曰□天子三日游于文山于是取采石壬寅天子饮于文山之下文山之人归遗乃献良马十驷用牛三百守狗九十牥牛二百以行流沙天子之豪马豪牛尨狗豪羊以三十祭文山又赐之黄金之罂二九贝带三十朱三百裹桂姜百□归遗乃膜拜而受癸酉天子命驾八骏之乘右服□骝而左緑耳右骖赤蘎而左白天子主车造父为御□为右次车之乘右服渠黄而左逾轮右骖盗骊而左山子栢夭主车参百为御奔戎为右天子乃遂东南翔行驰驱千里至于巨搜之人□奴乃献白鹄之血以饮天子因具牛羊之湩以洗天子之足及二乘之人甲戌巨搜之□奴觞天子于焚留之山乃献马三百牛羊五千秋麦千车膜稷三十车天子使栢夭受之好献枝斯之石四十□□□珌佩百只琅玕四十□□十箧天子使造父受之□乃赐之银木□采黄金之罂二九贝带四十朱三百裹桂姜百□□奴乃膜拜而受乙亥天子南征阳纡之东尾乃遂絶□之谷已至于□□河之水北阿爰有□溲之□河伯之孙事皇天子之山有模菫其叶是食明后天子嘉之赐以佩玉一只栢夭再拜稽首癸丑天子东征栢夭送天子至于防人防伯絮觞天子于澡泽之上□多之汭河水之所南还曰天子五日休于澡泽之上以待六师之人戊午天子东征顾命栢夭归于丌邦天子曰河宗正也栢夭再拜稽首天子南还升于长松之隥孟冬壬戌至于雷首犬戎胡觞天子于雷首之阿乃献食马四六天子使孔牙受之曰雷水之平寒寡人具犬马羊牛爰有黑牛白角爰有黑羊白血癸亥天子南征升于髭之隥丙寅天子至于钘山之队东升于三道之隥乃宿于二边命毛班逄固先至于周以待天之命癸酉天子命驾八骏之乘赤骥之驷造父为御□南征翔行迳絶翟道升于太行南济于河驰驱千里遂入于宗周官人进白鹄之血以饮天子以洗天子之足造父乃具羊之血以饮四马之乘一庚辰天子大朝于宗周之庙乃里西土之数曰自宗周瀍水以西至于河宗之邦阳纡之山三千有四百里自阳纡西至于西夏氏二千又五百里自西夏至于珠余氏及河首千又五百里自河首襄山以西南至于舂山珠泽昆仑之丘七百里自舂山以西至于赤乌氏舂山三百里东北还至于羣玉之山截舂山以北自羣玉之山以西至于西王母之邦三千里□自西王母之邦北至于旷原之野飞鸟之所解其羽千有九百里□宗周至于西北大旷原万四千里乃还东南复至于阳纡七千里还归于周三千里各行兼数三万有五千里吉日甲申天子祭于宗周之庙乙酉天子□六师之人于洛水之上丁亥天子北济于河□羝之队以西北升于盟门九河之隥乃遂西南仲冬壬辰至于山之上乃奏广乐三日而终吉日丁酉天子入于南郑【纪年穆王西征还里天下亿有九万里　归藏昔穆王天子筮西征不吉曰龙降于天而道里修逺飞而冲天苍其羽　诗传圻招□□□道穆王西征祭公述民怨以谏作圻招○逸诗辞见左传作祈招】列子周穆王西廵狩越昆仑下至弇山反还未及中国道有献工人名偃师穆王荐之问曰若有何能偃师曰臣唯命所试然臣已有所造愿王先观之穆王曰日以俱来吾与若俱观之翌日偃师谒见王王荐之曰若与偕来者何人对曰臣之所造能倡者穆王惊视之趣步俯仰信人也巧夫顉其颐则歌合律捧其手则舞应节千变万化唯意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆传防革木胶漆白黑丹青之所为王谛料之内则肝胆心肺脾肾肠胃外则筋骨支节皮毛齿发皆假物也而无不毕具者合防复如初见王试废其心则口不能言废其肝则目不能视废其肾则足不能步穆王始説而叹曰人之巧乃可与造化者同功乎诏贰车载之以归夫班输之云梯墨翟之飞鸢自谓能之极也弟子东门贾禽滑厘闻偃师之巧以告二子二子终身不敢语艺而时执规矩穆天子传寳处曰天子四日休于濩泽于是射鸟猎兽丁丑天子□雨乃至祭父自圃郑来谒留昆归玉百枚陖翟致赂良马百驷归毕之寳以诘其成陖子□胡□东牡见许男于洧上祭父以天子命辞曰去兹羔用玉帛见许男不敢辞还取束帛加璧□毛公举币玉是日也天子饮许男于洧上天子曰朕非许邦而恤百姓□也咎氏宴饮毋有礼许男不敢辞升坐于出尊乃用宴乐天子赐许男骏马十六许男降再拜空首乃升平坐及暮天子遣许男归癸亥天子乘鸟舟龙卒浮于大沼夏庚午天子饮于洧上乃遣祭父如圃郑用□诸侯辛未天子北还钓于渐泽食鱼于桑野丁丑天子里圃田之路东至于房西至于□丘南至于桑野北尽经林煮□之薮南北五十□十虞东虞曰台西虞曰栎丘南虞曰□富丘北虞曰相其御虞曰□来十虞所□辰天子次于军丘以畋于薮□甲寅天子作居范宫以观桑者乃饮于桑中天子命桑虞出□桑者用禁防人仲夏甲申天子□所庚寅天子西游乃宿于祭壬辰祭公饮天子酒乃歌□天之诗天子命歌南山有拜乃绍宴乐丁酉天子作台以为西居壬寅天子东至于雀梁甲辰浮于荥水乃奏广乐季夏庚□休于范宫仲秋丁巳天子射鹿于林中乃饮于孟氏爰舞白鹤二八还宿于雀梁季秋辛巳天子司戎于□来虞人次御孟冬鸟至王臣□弋仲冬丁酉天子射兽休于深雚得麋麕豕鹿四百有二十得二虎九狼乃祭于先王命庖人熟之戊戌天子西游射于中□方落草木鲜命虞人掠林除薮以为百姓材是日也天子北入于邴与并公博三日而决辛丑塞至于台乃大暑除天子居于台以聼天下之逺方□之数而众从之是以选扐乃载之神人□之能数也乃左右望之天子乐之命为□而时□焉□其名曰□公去乘人□犹□有虎在乎葭中天子将至七萃之士髙奔戎请生捕虎必全之乃生捕虎而献之天子命之为柙而畜之东虞是为虎牢天子赐奔戎畋马十驷归之大牢奔戎再拜防首丙辰天子北游于林中乃大受命而归仲秋甲戌天子东游次于雀梁□蠧书于羽林季秋□乃宿于防毕人告戎曰陖翟来侵天子使孟悆如毕讨戎霍侯旧告薨天子临于军丘狩于薮季冬甲戌天子东游饮于留祈射于丽虎读书于菞丘□献酒于天子乃奏广乐天子遗其灵鼓乃化为黄蛇是日天子鼓道其下而鸣乃树之桐以为鼓则神且鸣则利于戎以为琴则利□于黄泽东游于黄泽宿于曲洛废□使宫乐谣曰黄之池其马歕沙皇人威仪黄之泽其马歕玉皇人受糓丙辰天子南游于黄□室之丘以观夏后启之所居乃□于启室天子筮猎苹泽其卦遇讼逄公占之曰讼之薮泽苍苍其中□宜其正公戎事则从祭祀则憙畋猎则获□饮逄公酒赐之骏马十六絺纻三十箧逄公再拜稽首赐筮史狐□有隂雨梦神有事是谓重隂天子乃休日中大寒北风雨雪有冻人天子作诗三章以哀民曰我徂黄竹□员閟寒帝收九行嗟我公侯百辟冢卿皇我万民旦夕勿忘我徂黄竹□员閟寒帝收九行嗟我公侯百辟冢卿皇我万民旦夕勿穷有皎者鴼翩翩其飞嗟我公侯□勿则迁居乐甚寡不如迁土礼乐其民天子曰余一人则淫不皇万民□登乃宿于黄竹天子梦羿射于涂山祭公占之疏□之□乃宿于曲山壬申天子西升于曲山□天子西征升九阿南宿于丹黄戊寅天子西升于阳□过于灵□井公博乃驾鹿以游于山上为之石主而□窴軨乃次于洹水之阳吉日丁亥天子入于南郑【古文周书穆王田有黑鸟若鸠翩飞而跱于衡御者毙之以防马佚不克止之踬于乘伤帝左股○文选注引】
　　博物志徐君宫人娠而生卵以为不祥弃之水濵独孤母有犬名鹄苍猎于水濵得所弃卵衔以东归独孤母以为异覆暖之遂成儿生时正偃故以为名徐君宫中闻之乃更録取长而仁智袭徐君国后鹄苍临死生角而九尾实黄龙也偃王令葬之徐界中今见狗垄偃王既有国仁义着闻欲舟行上国乃通沟陈蔡之闲得朱弓矢以已得天瑞遂因名为弓自称徐偃王江淮诸侯多伏从伏从者三十六国周穆王闻之遣使乘驷一日至楚使伐之偃王仁不忍鬭害其民为楚所败逃走彭城武原县东山下百姓随之者以万数后遂名其山为徐山山上立石室有神灵民人祈祷今皆见存【荀子徐偃王之状目可瞻焉　尸子偃王有筋而无骨故曰偃也徐偃王好怪使人没深水而得怪鱼入深山而得怪兽多列于庭○山海经注引】
　　后汉书徐夷僭号乃率九夷以伐宗周西至河上穆王畏其方炽乃分东方诸侯命徐偃王主之偃王处潢池东地方五百里行仁义陆地而朝者三十有六国穆王后得骥騄之乘乃使造父御以告楚令伐徐一日而至于是楚文王大举兵而灭之偃王仁而无权不忍鬭其人故致于败乃北走彭城武原县东山下百姓随之者以万数因名其山为徐山【○楚文王误】
　　説苑王孙厉谓楚文王曰徐偃王好行仁义之道汉东诸侯三十二国尽服矣王若不伐楚必事徐王曰若信有道不可伐也对曰大之伐小强之伐弱犹大鱼之吞小鱼也若虎之食豚也恶有其不得理文王遂兴师伐徐残之徐偃王将死曰吾赖于文徳而不明武备好行仁义之道而不知诈人之心以至于此夫古之王者其有备乎【○説苑后汉书作楚文王淮南子又作楚庄王皆在春秋时去周穆王逺矣史记伐徐事不载于周本纪而见于秦赵之篇岂亦阙疑之义与】
　　国语穆王将征犬戎祭公谋父谏曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之乡以文修之使务利而避害懐徳而畏威故能保世以滋大昔我先世后稷以服事虞夏及夏之衰也弃稷弗务我先王不窋用失其官而自窜于戎翟之闲不敢怠业时序其徳纂修其绪修其训典朝夕恪勤守以敦笃奉以忠信奕世载徳不忝前人至于武王昭前之光明而加之以慈龢事神保民莫不欣喜商王帝辛大恶于民庶民弗忍欣戴武王以致戎于商牧是先王非务武也勤恤民隠而除其害也夫先王之制邦内甸服邦外侯服侯衞賔服蛮夷要服戎翟荒服甸服者祭侯服者祀賔服者享要服者贡荒服者王日祭月祀时享嵗贡终王先王之训也有不祭则修意有不祀则修言有不享则修文有不贡则修名有不王则修徳序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则又增修于徳无勤民于逺是以近无不聼逺无不服今自大毕伯士之终也犬戎氏以其职来王天子曰予必以不享征之且观之兵其无乃废先王之训而王防顿乎吾闻夫犬戎树惇能帅旧徳而守终纯固其有以御我矣王不聼遂征之得四白狼四白鹿以归自是荒服者不至【列子周穆王大征西戎西戎献锟铻之劒火浣之布其劒长尺有咫练铜赤刃用之切玉如切泥焉火浣之布浣之必投于火布则火色垢则布色出火而振之皓然疑乎雪皇子以为无此物传之者妄萧叔曰皇子果于自信果于诬理哉　十洲记周穆王时西胡献昆吾割玉刀及夜光常满杯刀长一尺杯受三升刀切玉如切泥杯是白玉之精光明夜照防夕出杯于中庭以向天比明而水汁已满于杯中也汁甘而香美斯实灵人之器】
　　穆天子传之虚皇帝之闾乃□先王九观以诏后世己巳天子□征舍于菹台辛未纽菹之兽于是白鹿一牾乘逸出走天子乘渠黄之乘□焉天子丘之是曰五鹿官人之□是丘□其皮是曰□皮□其脯是曰□脯天子饮于漯水之上官人膳鹿献之天子天子美之是曰甘癸酉天子南祭白鹿于漯□乃西饮于草中大奏广乐是曰乐人甲戌天子西北□姬姓也盛伯之子也天子赐之上姬之长是曰盛门天子乃为之台是曰重璧之台戊寅天子东狃于泽中逄寒疾天子舍于泽中盛姬告病天子怜之□泽曰寒氏盛姬求饮天子命人取浆而给是曰壶輲天子西至于重璧之台盛姬告病□天子哀之是曰哀次天子乃嫔盛姬于毂丘之庙□壬寅天子命哭启为主祭父賔天子王女叔防为主天子□賔之命终礼于是殇祀而哭内史执策官人□丌职曾祝敷筵席设几盛馈具肺盐胾脯枣醢鱼腊糗韭百物乃陈腥俎十二干豆九十鼎敦壶尊四十器曾祝祭食进肺盐祭酒乃献主伊扈伊扈拜受□祭女又献女主叔防叔防拜受祭□祝报祭觞大师乃哭即位毕哭内史□策而哭曾祝捧馈而哭御者□祈而哭抗者觞夕而哭佐者承斗而哭佐者衣衾佩□而哭乐□人陈琴瑟□竽籥筦而哭百□众官人各□其职事以哭曰士女错踊九□乃终主伊扈哭出造舍父兄宗姓及在位者从之佐者哭且彻馈及壶鼎俎豆众宫人各□其职皆哭而出井利□事后出而收癸卯大哭殇祀而载甲辰天子南葬盛姬于乐池之南天子乃命盛姬□之视皇后之葬法亦不拜后于诸侯河济之闲共事韦糓黄城三邦之事辇七萃之士抗者即车曾祝先大匠御棺日月之旗七星之文鼓钟以葬龙旗以□鸟以建鼔兽以建钟龙以建旗曰之先后及哭踊者之闲毕有钟旗□百物器井利典之列于行靡有不备击鼓以行举旗以劝之击钟以止哭弥旗以节之曰□祀大哭九而终出于门主即位周室父兄子孙倍之诸侯属子王吏倍之外官王属七萃之士倍之姬姓子弟倍之执职之人倍之百官众人倍之哭者七倍之踊者三十行行萃百人女主即位嬖人羣女倍之王臣姬姓之女倍之宫官人倍之宫贤庶妾倍之哭者五倍踊者次从天子命一里而击钟止哭曰匠人哭于车上曾祝哭于七萃之士哭于所曰小哭错踊三踊而行五里而次曰三舍至于哀次五舍至于重璧之台乃休天子乃周姑繇之水以圜车是曰车曰殇祀之孟冬辛亥邢侯曹侯来吊内史将之以见天子天子告不豫而辞焉邢侯曹侯乃吊太子太子哭出庙门以迎邢侯再拜劳之侯不答拜邢侯谒哭于庙太子先哭而入西向即位内史賔侯北向而立大哭九邢侯厝踊三而止太子送邢侯至庙门之外邢侯遂出太子再拜送之曹侯庙吊入哭太子送之亦如邢侯之礼壬子天子具官见邢侯曹侯天子还返邢侯曹侯执见拜天子之武一天子见之乃遣邢侯曹侯归于其邦王官执礼共于二侯如故曰天子出宪以或禭赗癸丑大哭而□甲寅殇祀大哭而行五舍于大次曰三日于大次殇祀如初辛酉大成百物皆备壬戌葬史録繇鼓钟以赤下棺七萃之士□士女踖踊九□下昩爽天子使嬖人赠用文锦明衣九领宗伊扈赠用变裳女主叔防赠用茵组百嬖人官师毕赠井利乃藏报哭于大次祥祠□祝罢哭辞于逺人为盛姬諡曰哀淑人天子丘人是曰淑人之丘乙丑天子东征舍于五鹿叔防思哭是曰女防之丘丁卯天子东征钓于漯水以祭淑人是曰祭丘己巳天子东征食马于漯水之上乃鼓之棘是曰马主癸酉天子南征至于菹台仲冬甲戌天子西征至于因氏天子乃钓于河以观姑繇之木丁丑天子北征戊寅舍于河上乃致父兄子弟王臣姬□祥祀毕哭终于嚻氏己夘天子西济于河嚻氏之遂庚辰舍于茅尺于是禋祀除始乐素服而归是曰素氏天子遂西南癸未至于野王甲申天子北升于大北之隥而降休于两栢之下天子永念伤心乃思淑人盛姬于是流涕七萃之士葽豫上谏于天子曰自古有死有生岂独淑人天子不乐出于永思永思有益莫忘其新天子哀之乃又流涕是日辍己未乙酉天子西絶钘隥乃遂西南戊子至于盬己丒天子南登于薄山窴軨之隥乃宿于虞庚申天子南征吉日辛夘天子入于南郑【○此篇一别名盛姬録　汲冢师春周穆王姜后孕越姬嬖窃而育之毙以鸟二七涂以彘血王发书而卜之兆曰蜉蝣之羽飞集于户鸿之戾止弟弗克理重灵降诛而复其所王问诸史豹曰虫飞集户是曰失所惟彼小人弗克以育君子史良曰是谓关亲将留其身归于母氏而后获宁册而藏之厥休将振居三月越姬死七日而复言其情曰尔夷也胡窃君之子不归将窴尔大戮及王子于治　述异记周穆王时天下连雨三月穆王乃吹笛其雨遂止　枹朴子穆王南征一军尽化君子为猿为鹤小人为沙为虫　纪年穆王三十七年大起九师东至于九江驾鼋鼍以为梁遂伐越至于纡荆人来贡】周书周公云殁王制将衰穆王因祭祖不豫询某守位作祭公王若曰祖祭公次予小子防防在位昊天疾威予多时溥愆我闻祖不豫有加子维敬省不吊天降疾病予畏之威公其告予懿徳祭公拜手稽首曰天子谋父疾维不瘳朕身尚在兹朕魂在于天昭王之所勗宅天命王曰呜呼公朕皇祖文王烈祖武王度下国作陈周维皇皇上帝度其心寘之明徳付俾于四方用应受天命敷文在下我亦维有若文祖周公暨列祖召公兹申予小子追学于文武之蔑周克龛绍成康之业以将天命用夷居之大商之众我亦维有若祖祭公之执和周国保乂王家王曰公称丕显之徳以予小子扬文武大勲成康昭考之烈王曰公无困我哉俾百僚乃心率辅弼予一人祭公拜手稽首曰允乃诏毕桓于黎民般公曰天子谋父疾维不瘳敢告天子皇天改大殷之命维文王受之维武王大尅之咸茂厥功维天贞文王之重用威亦尚寛壮厥心康受乂之式用休亦先王茂绥厥心敬恭承之维武王申大命戡厥敌公曰天子自三公上下辟于文武文武之子孙大开方封于下土天之所锡武王时疆土丕维周之□□□后稷之受命是永宅之维我后嗣旁建宗子丕维周之始并呜呼天子三公监于夏商之既败丕则无遗后难至于万亿年守序终之既毕丕乃有利宗丕维文王由之公曰呜呼天子我不则寅哉寅哉汝无以戾□罪疾丧时二王大功汝无以嬖御固庄后汝无以小谋败大作汝无以嬖御士疾大夫卿士汝无以家相乱王室而莫恤其外尚皆以时中乂万国呜呼三公汝念哉汝无泯泯芬芬厚颜忍丑时维大不吊哉昔在先王我亦维丕以我辟险于难不失于正我亦以免没我世呜呼三公予维不起朕疾汝其皇敬哉兹皆保之曰康子之攸保勗教诲之世祀无絶不我周有常刑王拜手稽首党言　穆王思保位为难恐贻世羞欲自警寤作史记维正月王在成周昧爽召三公左史戎夫曰今朕寤遂事惊予乃取遂事之要戒俾戎夫言之朔望以闻信不行义不立则哲士陵君政禁而生乱皮氏以亡谄谀日近方正日逺则邪人专国政禁而生乱华氏以亡好货财珍怪则邪人因财而进邪人因财而进则贤良日蔽而逺赏罚无位随财而行夏后以亡严兵而不仁者其臣慑其臣慑而不敢忠不敢忠则民不亲其吏刑始于亲逺者寒心殷商以亡乐専于君者权専于臣权専于臣则刑専于民君娱于乐臣争于权民尽于刑有虞氏以亡奉孤以専命者谋主必畏其威而疑其前事挟徳而责数日疏位均而争平林以亡大臣有锢职哗诛者危昔者质沙三卿朝而无礼君怒而久拘之哗而弗加诸卿谋变质沙以亡外内相闲下挠其民民无所附三苗以亡弱小在强大之闲存亡将由之则无天命矣不知命者死有夏之方兴也扈氏弱而不恭身死国亡嬖子两重者亡昔义渠氏有两子异母皆重君病大臣分党而争义渠以亡功大不赏者危昔平州之功大而不赏谄臣日赏贵功日怒而生变平州之君以走出召逺不亲者危昔有林氏召离戎之君而朝之至而不礼留而弗亲离戎逃而去之林氏诛之天下叛林氏昔者曲集之君伐智而専事强力而下贱其臣贤良皆伏愉州氏伐之君孤而无使曲集以亡昔者有巢氏有乱臣而贵任之以国假之以权擅国而主断君已而夺之臣怒而生变有巢以亡斧小不胜柯者亡昔有郐之君啬俭减爵损禄羣臣卑让上下不临后君少弱禁伐不行重氏伐之郐君以亡久空重位者危昔有共工自贤自以无臣久空大官下官交乱民无所附唐氏伐之共工以亡犯难争攘疑者死昔有林氏上衡氏争权林氏再战弗胜上衡氏伪义弗尅俱身死国亡知能均而不亲并重事君者危昔有南氏有二臣贵宠力均势敌竞进争权下争朋党君弗禁南氏以分昔有果氏好以新易故故者疾怨新故不和内争朋党隂事外权有果氏以亡爵重禄轻比已不成者亡昔有毕程氏损禄增爵羣臣貎匮比而戾民毕程氏以亡好变故易常者亡昔阳氏之君自伐而好变事无故业官无定位民运于下阳氏以亡业刑而愎者危昔糓平之君愎类无亲破国弗尅业刑用国外国相援糓平以亡武不止者亡昔阪泉氏用兵无已诛战不休并兼无亲文无所立智士寒心徙居至于独鹿诸侯叛之阪泉以亡佷而无亲者亡昔者县宗之君佷而无聼执事不从宗职者疑发大事羣臣解体国无立功县宗以亡昔者都贤鬼道废人事天谋臣不用策是从神巫用国哲士在外都以亡文武不行者亡昔西夏性仁非兵城郭不修武士无位恵而好赏屈而无以赏唐氏伐之城郭不守武士不用西夏以亡美女破国昔者续阳强力四征重丘遗之美女续阳之君説之荧惑不治大臣争权逺近不相聼国分为二宫室破国昔者有洛氏宫室无常池囿广大工巧日进以后更前民不得休农失其时饥馑无食成汤伐之有洛以亡【○用前编校本】　王化虽弛天命方永四夷八蛮攸遵王政作职方【○即周官职方氏穆王録以时省也文不复载】
　　书惟吕命王享国百年耄荒度作刑以诘四方王曰若古有训蚩尤惟始作乱延及于平民罔不防贼鸱义奸宄夺攘矫防苗民弗用灵制以刑惟作五虐之刑曰法杀戮无辜爰始淫为劓刵防黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苗民无世在下乃命重黎絶地天通罔有降格羣后之逮在下明明棐常鳏寡无盖皇帝清问下民鳏寡有辞于苗徳威惟畏徳明惟明乃命三后恤功于民伯夷降典折民惟刑禹平水土主名山川稷降播种农殖嘉糓三后成功惟殷于民士制百姓于刑之中以教祗徳穆穆在上明明在下灼于四方罔不惟徳之勤故乃明于刑之中率乂于民棐彞典狱非讫于威惟讫于富敬忌罔有择言在身惟克天徳自作元命配享在下王曰嗟四方司政典狱非尔惟作天牧今尔何监非时伯夷播刑之廸其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世王曰呜呼念之哉伯父伯兄仲叔季弟幼子童孙皆聼朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其宁惟永王曰吁来有邦有土告尔祥刑在今尔安百姓何择非人何敬非刑何度非及两造具备师聼五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貎有稽无简不聼具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有并两刑王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中聼狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下王曰呜呼嗣孙今往何监非徳于民之中尚明聼之哉哲人惟刑无疆之辞属于五极咸中有受王嘉师监于兹祥刑【书序吕命穆王训夏赎刑作吕刑】
　　史记诸侯有不睦者甫侯言于王作修刑辟命曰甫刑穆王立五十五年崩子共王繄扈立【○已下附共王灭密】
　　国语共王游于泾上密康公从有三女奔之其母曰必致之于王夫兽三为羣人三为众女三为粲王田不取羣公行不下众王御不参一族夫粲美之物也众以美物归女而何徳以堪之王犹不堪况尔小丑小丑备物终必亡康公弗献一年王灭密【帝王世纪共王能庇昭穆之国故春秋称之】周道微缺自昭王始鲁人弑君而不能讨王纲为不振矣南征不复讳而不告荆楚为患亦由此起穆王惩其祸败闵文武之道缺求贤自辅命君牙为大司徒伯冏为大仆正史以为初政也国既复宁海内晏安王其有侈心乎乃用造父为御驾八骏以佚游向所谓慎简仆从无昵憸人者躬言之而躬自蹈之不知伯冏犹在职乎否也顾世所传穆王事多夸诞过实列子之寓言穆传之附会固不足信史称造父御王廵狩见西王母徐偃王反日驰千里马攻破之岂王之贰车遂足以制胜抑六师之众咸有此防足哉史不録于周本纪亦不过杂采异説以传疑左氏述楚子革之言曰昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗宫其诗曰祈招之愔愔式昭徳音思我王度式如玉式如金形民之力而无醉饱之心欲者未然之谋也将者未然之事也抑或穆王西征犬戎祭公谏而不聼更欲逺游闻祈招之诗而遂止故前编以冏命为穆王中年改悔之书当在祭公进诗后也及其暮年作赎刑以诘四方虽因世变更法制而哀矜恻怛犹有三代遗风焉孔子于成康之后特存穆王之三书盖有取乎穆王也其始能因乱警惕其中能迁善改过其终能敬慎祥刑虽非全徳抑亦有周之令主乎







　　绎史卷二十六
<史部,纪事本末类,绎史>
　　钦定四库全书
　　绎史卷二十七　　　　灵壁县知县马骕撰宣王中兴
　　史记共王崩子懿王囏立【纪年懿王名坚元年天再旦于郑○大纪云王室始衰徙都槐里】　懿王之时王室遂衰诗人作刺
　　汉书懿王时王室遂衰戎狄交侵暴虐中国中国被其苦诗人始作疾而歌之曰靡室靡家猃允之故岂不日戒猃允孔棘【○据此采薇为懿王之诗矣○沈约曰懿王之世兴居无节号令不时挈壶氏不能共其职诸侯于是携徳】
　　史记懿王崩共王弟辟方立是为孝王【纪年孝王七年冬大雨雹江汉氷牛马死是年厉王生】　孝王崩诸侯复立懿王太子燮是为夷王【○按礼记王始下堂而见诸侯　纪年夷王二年蜀人吕人来献琼玉賔于河用介珪　六年王猎于杜林获犀牛一以归　七年虢公帅师伐太原之戎至干俞泉获马千匹冬雨雹大如砺　八年王有疾诸侯祈于山川王陟　帝王世纪夷王十六年崩】
　　夷王崩子厉王胡立
　　诗民亦劳止汔可小康恵此中国以绥四方无纵诡随以谨无良式遏防虐憯不畏明柔逺能迩以定我王民亦劳止汔可小休恵此中国以为民逑无纵诡随以谨惛怓式遏防虐无俾民忧无弃尔劳以为王休民亦劳止汔可小息恵此京师以绥四国无纵诡随以谨罔极式遏防虐无俾作慝敬慎威仪以近有徳民亦劳止汔可小愒恵此中国俾民忧泄无纵诡随以谨丑厉式遏防虐无俾正败戎虽小子而式大民亦劳止汔可小安恵此中国国无有残无纵诡随以谨缱绻式遏防虐无俾正反王欲玉女是用大谏　上帝板板下民卒瘅出话不然为犹不逺靡圣管管不实于亶犹之未逺是用大谏天之方难无然宪宪天之方蹶无然泄泄辞之辑矣民之洽矣辞之怿矣民之莫矣我虽异事及尔同僚我即尔谋聼我嚣嚣我言维服勿以为笑先民有言询于刍荛天之方虐无然谑谑老夫灌灌小子蹻蹻匪我言耄尔用忧谑多将熇熇不可救药天之方懠无为夸毗威仪卒迷善人载尸民之方殿屎则莫我敢葵丧乱蔑资曾莫恵我师天之牖民如壎如箎如璋如圭如取如携携无曰益牖民孔易民之多辟无自立辟价人维藩大师维垣大邦维屏大宗维翰懐徳维宁宗子维城无俾城壊无独斯畏敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍荡荡上帝下民之辟疾威上帝其命多辟天生烝民其命匪谌靡不有初鲜克有终文王曰咨咨女殷商曾是彊御曾是掊克曾是在位曾是在服天降慆徳女兴是力文王曰咨咨女殷商而秉义类彊御多怼流言以对防攘式内侯作侯祝靡届靡究文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方文王曰咨咨女殷商匪上帝不时殷不用旧虽无老成人尚有典刑曾是莫聼大命以倾文王曰咨咨女殷商人亦有言颠沛之揭枝叶未有害本实先拨殷鉴不逺在夏后之世　菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频国歩蔑资天不我将靡所止疑云徂何徃君子实维秉心无竞谁生厉阶至今为梗忧心慇慇念我土宇我生不辰逄天僤怒自西徂东靡所定处多我觏痻孔棘我圉为谋为毖乱况斯削告尔忧恤诲尔序爵谁能执热逝不以濯其何能淑载胥及溺如彼遡风亦孔之僾民有肃心茾云不逮好是稼穑力民代食稼穑维寳代食维好天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍维此恵君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以糓人亦有言进退维谷维此圣人瞻言百里维彼愚人覆狂以喜匪言不能胡斯畏忌维此良人弗求弗廸维彼忍心是顾是复民之贪乱宁为荼毒大风有隧有空大谷维此良人作为式糓维彼不顺征以中垢大风有隧贪人败类聼言则对诵言如醉匪用其良覆俾我悖嗟尔朋友予岂不知而作如彼飞虫时亦弋获既之隂女反予来赫民之罔极职凉善背为民不利如云不克民之回遹职竞用力民之未戾职盗为防凉曰不可覆背善詈虽曰匪予既作尔歌【诗序民劳召穆公刺厉王也　板凡伯刺厉王也　荡召穆公伤周室大壊也厉王无道天下荡荡无纲纪文章故作是诗也　桑柔芮伯刺厉王也○郑谱以小雅十月之交雨无正小旻小宛此四篇为刺厉王之诗序既不然今仍从序】
　　周书芮伯稽古作训纳王于善暨执政小臣咸省厥躬作芮良夫芮伯若曰予小臣良夫稽道谋告予惟民父母致厥道无逺不服无道左右臣妾乃违民归于徳徳则民戴否则民雠兹言允効于前不逺商纣不道夏桀之虐肆我有家呜呼惟尔天子嗣文武业惟尔执政小子同先王之臣昏行□顾道王不若专利作威佐乱进祸民将弗堪治乱信乎其行惟王暨尔执政小子攸闻古人求多闻以监戒不闻是惟弗知后除民害不惟民害害民乃非后惟其雠后作类后弗类民不知后惟其怨民至亿兆后一而已寡不敌众后其危哉呜呼【原阙】如之今尔执政小子惟以贪谀为事不懃徳以备难
　　下民胥怨财单竭手足靡措弗堪戴上不其乱而以予小臣良夫观天下有土之君厥徳不逺罔有代徳时惟王之患其惟国人呜呼惟尔执政朋友小子其惟洗尔心改尔行克忧往愆以保尔居尔乃瞆祸翫烖遂弗悛余未知王之所定矧乃□□惟祸发于人之攸忽于人之攸轻□不存焉变之攸伏尔执政小子不圗善偷生茍安爵以贿成贤智箝口小人鼓舌逃害要利并得厥求唯曰哀哉我闻曰以言取人人饰其言以行取人人竭其行饰言无庸竭行有成惟尔小子饰言事王寔蕃有徒王貎受之终弗获用面相诬蒙及尔颠覆尔自谓有余予谓尔弗足敬思以徳备乃祸难难至而悔悔将安及无曰予为惟尔之祸
　　国语厉王説荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘【史记厉王即位三十年好利近荣夷公大夫芮良夫谏厉王不聼卒以荣公为卿士用事】　厉王虐国人谤王召公告王曰民不堪命矣王怒得卫巫使监谤者以告则杀之【史记其谤鲜矣诸侯不朝三十四年王益严】　国人莫敢言道路以目王喜告召公曰吾能弭谤矣乃不敢言召公曰是鄣之也防民之口甚于防川川壅而溃伤人必多民亦如之是故为川决之使导为民者宣之使言故天子聼政使公卿至于列士献诗瞽献典史献书师箴赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能防何王弗聼于是国人莫敢出言三年乃流王于彘【史记于是国莫敢出言三年乃相与畔袭厉王厉王出奔于彘厉王太子静匿召公之家】　彘之乱宣王在召公之宫国人围之召公曰昔吾骤谏王王不从以及此难今杀王子王其以我为怼而怒乎夫事君者险而不怼怨而不怒况事王乎乃以其子代宣王宣王长而立之
　　史记太子竟得脱召公周公二相行政号曰共和共和十四年厉王死于彘太子静长于召公家二相乃共立之为王是为宣王
　　鲁连子卫州共城县本周共伯之国也共伯名和好行仁义诸侯贤之周厉王无道国人作难王奔于彘诸侯奉和以行天子事号曰共和元年十四年厉王死于彘共伯使诸侯奉王子靖为宣王而共伯复归国于卫也【吕氏春秋共伯和修其行好贤仁而海内皆以来为稽矣周厉之难天子旷纪而天下皆来请矣　纪年共伯干王位沈约注云大旱既久庐舍俱焚防汾王崩卜于太阳兆曰厉王为祟周公召公乃立太子靖共和遂归国和有至徳尊之不喜废之不怒逍遥得志于共山之首○庄子称共伯得乎共首亦指此也诸书多言共伯和史记独言周召共政未知孰是】
　　史记宣王即位二相辅之修政法文武成康之遗风诸侯复宗周
　　汉书宣王兴师命将诗人美大其功曰薄伐猃允至于太原出车彭彭城彼朔方是时四夷賔服称为中兴【○引诗前二句见六月篇后二句见出车篇是出车亦宣王诗也然史记匃奴列传又以二诗在襄王之时所未闻也　宋符瑞志白狼宣王得之而犬戎服】
　　诗六月栖栖戎车既饬四牡骙骙载是常服玁狁孔炽我是用急王于出征以匡王国比物四骊闲之维则维此六月既成我服我服既成于三十里王于出征以佐天子四牡修广其大有颙薄伐玁狁以奏肤公有严有翼共武之服共武之服以定王国玁狁匪茹整居焦获侵镐及方至于泾阳织文鸟章白斾央央元戎十乘以先启行戎车既安如轾如轩四牡既佶既佶且闲薄伐玁狁至于大原文武吉甫万邦为宪吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友　薄言采芑于彼新田于此菑畆方叔涖止其车三千师干之试方叔率止乘其四骐四骐翼翼路车有奭簟笰鱼服钩膺鞗革薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩鶃彼飞隼其飞戾天亦集爰止方叔涖止其车三千师干之试方叔率止钲人伐鼔陈师鞠旅显允方叔伐鼔渊渊振旅阗阗蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威【诗序六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣　采芑宣王南征也　薛君章句元戎大戎谓兵车也车有大戎十乘谓车缦轮马被甲衡扼之上尽有劒防名曰陷军之车所以冒突先启敌家之行伍也　韩诗传佩玉上有葱衡下有双璜衡牙蠙珠以纳其闲】　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺江汉汤汤武夫洸洸经营四方告成于王四方既平王国庶定时靡有争王心载宁江汉之浒王命召虎式辟四方彻我疆土匪疚匪棘王国来极于疆于理至于南海王命召虎来旬来宣文武受命召公维翰无曰予小子召公是似肇敏戎公用锡尔祉厘尔圭瓒秬鬯一卣告于文人锡山土田于周受命自召祖命虎拜稽首天子万年虎拜稽首对扬王休作召公考天子万夀明明天子令闻不已矢其文徳洽此四国　赫赫明明王命卿士南仲大祖大师皇父整我六师以修我戎既敬既戒恵此南国王谓尹氏命程伯休父左右陈行戒我师旅率彼淮浦省此徐土不留不处三事就绪赫赫业业有严天子王舒保作匪绍匪游徐方绎骚震惊徐方如雷如霆徐方震惊王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所王旅啴啴如飞如翰如江如汉如山之苞如川之流緜緜翼翼不测不克濯征徐国王犹允塞徐方既来徐方既同天子之功四方既平徐方来庭徐方不回王曰还归【诗序江汉尹吉甫美宣王也能兴衰拨乱命召公平淮夷　常武召穆公美宣王也有常徳以立武事因以为戒然】　崧髙维岳骏极于天维岳降神生甫及申维申及甫维周之翰四国于蕃四方于宣亹亹申伯王缵之事于邑于谢南国是式王命召伯定申伯之宅登是南邦世执其功王命申伯式是南邦因是谢人以作尔庸王命召伯彻申伯土田王命傅御迁其私人申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯王遣申伯路车乘马我圗尔居莫如南土锡尔介圭以作尔寳往近王舅南土是保申伯信迈王饯于郿申伯还南谢于诚归王命召伯彻申伯土疆以峙其粻式遄其行申伯番番既入于谢徒御啴啴周邦咸喜戎有良翰不显申伯王之元舅文武是宪申伯之徳柔恵且直揉此万邦闻于四国吉甫作诵其诗孔硕其风肆好以赠申伯　天生烝民有物有则民之秉好是懿徳天监有周昭假于下保兹天子生仲山甫仲山甫之徳柔嘉维则令仪令色小心翼翼古训是式威仪是力天子是若明命使赋王命仲山甫式是百辟缵戎祖考王躬是保出纳王命王之喉舌赋政于外四方爰发肃肃王命仲山甫将之邦国若否仲山甫明之既明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御人亦有言徳輶如毛民鲜克举之我仪圗之维仲山甫举之爱莫助之衮职有阙维仲山甫补之仲山甫出祖四牡业业征夫捷捷每懐靡及四牡彭彭八鸾锵锵王命仲山甫城彼东方四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心　奕奕梁山维禹甸之有倬其道韩侯受命王亲命之缵戎祖考无废朕命夙夜匪解防共尔位朕命不易榦不庭方以佐戎辟四牡奕奕孔修且张韩侯入觐以其介圭入觐于王王锡韩侯淑旂绥章簟笰错衡衮赤舄钩膺镂锡鞹鞃浅幭鞗革金厄韩侯出祖出宿于屠显父饯之清酒百壶其殽维何炰鼈鲜鱼其防维何维笋及蒲其赠维何乗马路车笾豆有且侯氏燕胥韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴【诗序崧髙尹吉甫美宣王也天下复平能建国亲诸侯襃赏申伯焉　烝民尹吉甫美宣王也任贤使能周室中兴焉韩奕尹吉甫美宣王也能锡命诸侯】
　　琴清英尹吉甫子伯竒至孝后母谮之自投江中衣荷带藻忽梦见水仙赐其美药惟念养亲扬声悲歌船人闻而学之吉甫闻船人之声疑似伯竒援琴作子安之操【琴操履霜操尹伯竒所作也伯竒无罪为后母谗而见逐乃集芰荷以为衣采楟花以为食晨朝履霜自伤见放于是援琴鼔之而作操曰履朝霜兮采晨寒考不明其心兮聼谗言孤息别离兮摧肺肝何辜皇天兮遭此愆痛殁不同兮恩有偏谁能流顾兮知我寃曲终投河而死　伯竒放于野宣王出游吉甫从乃作歌以言感之宣王闻之曰此孝子之辞也吉甫乃求伯竒于野而射杀后妻○别本与前异　説苑王国子前母子伯竒后母子伯封后母欲其子立为太子説王曰伯竒好妾王不信其母曰令伯竒于后园妾过其旁王上台观之即可知王如其言伯竒入园后母隂取蜂十数置单衣中过伯竒曰蜂螫我伯竒就衣中取蜂杀之王遥见乃逐伯竒○刘攽曰是尹吉甫事王国未详　论衡伯竒放流首发早白○孟子注云伯竒作小弁之诗曹植云尹吉甫杀伯竒其弟伯封作黍离之诗】
　　诗我车既攻我马既同四牡厐厐驾言徂东田车既好四牡孔阜东有甫草驾言行狩之子于苗选徒嚣嚣建旐设旄搏兽于敖驾彼四牡四牡奕奕赤芾金舄会同有绎决拾既佽弓矢既调射夫既同助我举柴四黄既驾两骖不猗不失其驰舍矢如破萧萧马鸣悠悠斾旌徒御不惊大庖不盈之子于征有闻无声允矣君子展也大成　吉日维戊既伯既祷田车既好四牡孔阜升彼大阜从其羣丑吉日庚午既差我马兽之所同麀鹿麌麌漆沮之从天子之所瞻彼中原其祁孔有儦儦俟俟或羣或友悉率左右以燕天子既张我弓既挟我矢发彼小豝殪此大兕以御賔客且以酌醴【诗序车攻宣王复古也宣王能内修政事外攘夷狄复文武之竟土修车马备器械复防诸侯于东都因田猎而选车徒焉　吉日美宣王田也能慎微接下无不自尽以奉其上焉】
　　石鼔文我车既攻我马既同我车既好我马既騊君子爰猎爰猎爰游麀鹿速速君子之求弯弯弓弓兹以时我驱其畤其来趩趩炱炱即御即时麀鹿趚趚其来大次上我驱其仆其来射其属【○騊或作趚或作□或作】　汧也泛泛丞彼淖渊鰋鲤处之君子渔之漫漫有鲨其游白鱼其葅底鲜黄白其鳊又鲋有鲌其孔庶脔之洋洋其鱼惟何惟鱮惟鲤何以橐之惟杨及栁【○淖或作潮橐苏氏作贯恐误】　田车孔安鋚勒駻駻六师既简左骖旛旛右骖騝騝我以隮于原我戎止陆宫车其写秀弓时射麋豕孔庶麀鹿雉其原有□其戎奔奔大车出洛恶兽白我执而勿射多庶防防君子乃乐【○六师郑作我众或作旲或云古文泽白泽兽名嶭氏作畀字郑氏疑即思字】帅彼銮车忽速填如秀弓孔硕彤矢□□四马其写
　　六辔沃若徒騈孔庶廓骑宣博酋车载道如徒如章原隰隂阳趍趍六马射之簇簇有防如虎兽鹿如兕怡尔多贤循禽奉雉我允异【○廓或作廊郑氏作鄠博或作今按石篆似作搏如徒之如或作戎】　我来自东霝雨奔流逆涌盈盈渫隰君子既渉我马流汧汧也洎妻丞士驾言西归舫舟自廓徒騈逴逴维舟以道或隂或阳极深以户出于水一方丞徒徨止其奔我以阻其乃事　【霝雨上古文苑有二字洎凄二字古文苑俱冇重文】　宣猷作原作周导遄我辞攸除帅彼阪田防为世里希微□□乃罟漆栗柞棫其拔庸庸鸣条亚箬其华何为所斿水盩导防树幽晤【○阪旧作防嶭氏作莽字□嶭氏作徼庸或作遘嶭氏作忧郑氏作夔】　徒我啴啴然而师旅填然防同有绎以左戎障弓矢孔庶滔滔是炽射夫写矢具夺举防其徒旴来或羣或友悉率左右燕乐天子来嗣王始振振复古我来攸止【○章氏云旅字下磨灭二字施氏云左下有骖字旴郑氏音吁嶭氏作肝非】　彼走防防马麃晳晳华华雉防位多庶微我师氏宪宪文武可其一之　我水既净我道既平我行既止嘉树则里天子永宁日惟丙申旭旭杲杲我其旁导乘马既迧夏康康驾彼四黄左骖防防右骖防以奕汝不执徳旛翰黎黎□斿施施公谓大来余及如兹邑曷不余及【○雱番氏作用章氏作敕下潘氏作识】　虞人怜亟朝夕儆惕载西载北勿掩勿伐若而出竒进献用特归格蓺祖告于大祝禘尝受享致其方艺寓逄中囿孔庶麀鹿原隰既坦疆理□□大田不捜君子何求有谋有始周爰止于是　【若或云毕字□或作蕃郑氏云即疃字　右今文】














</div>
    <div class="pagination">
<a href="绎史_page17.html">上一页</a><span>...</span><a href="绎史_page13.html">13</a><a href="绎史_page14.html">14</a><a href="绎史_page15.html">15</a><a href="绎史_page16.html">16</a><a href="绎史_page17.html">17</a><span class="current-page">18</span><a href="绎史_page19.html">19</a><a href="绎史_page20.html">20</a><a href="绎史_page21.html">21</a><a href="绎史_page22.html">22</a><a href="绎史_page23.html">23</a><span>...</span><a href="绎史_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
