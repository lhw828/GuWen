<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 19 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 19 页/共 48 页</h1>
    <div class="content">
　　有胡奇者，尽以其谋告；养甲不之信。赣州来求救，养甲使成栋往；彭年故吝其军佽，又苛索之，军士皆怒。成栋阴使花山盗纵火掠，以内外急恐养甲，宜用权复为明；且杀其亲吏凡数人，养甲解辫发以媚之。成栋已去其纛、立己帜，养甲请降；耿献中以巡抚驻梧州，亦降：广东悉为明。成栋使洪天擢、李绮诣广西，奉表谢罪，请迓乘舆。时南宁危迫，得成栋疏，上下相庆。

　　闰四月（明四月），遣使劳广东军；封李成栋惠国公、养甲襄平伯；其部杜永和江宁伯、罗成耀宝丰伯、董方策宣平伯、郝尚久新泰伯、张月博兴伯、闫可义武陟伯；进黄应杰、张大瀛、杨大福官秩有差。使吴贞毓奉敕如广州，慰劳之。群盗闻之，皆入贡请命；永历帝尽官之。陈邦傅闻之，忽揭旗称己所招抚，上疏侈绩；成栋大憎，马吉翔为弭之。瞿式耜虑永历帝之广东，遂制于成栋；上疏争之。成栋使沈清源再至，刘远生说之；请奉永历帝跸端州（详「永历奔亡」）。

　　是月，陈邦傅谋要驾；事泄于杜永和，不敢动，自称「世守广西」如沐氏。

　　五月，孔有德益募耙手于全州，凡二千人；驱之战，水陆攻注。赵印选、吴朝兴斩其将黄尚贤，裹创不肯退；腾蛟以军济，纵而棒其两翼兵，尽诸耙手杀之，有德又大败。腾蛟为云梯以攻，焦琏发炮无不中。诸将为排栅遏西北，而专攻其东南；有德突之，众几溃。何腾蛟单骑殿，得不败；乃购先登者予千金，卒不克。腾蛟以五将兵出东安，绝湖南援；使林某遏黄沙、六塘，绝有德食，皆克捷。已命赵印选宵攻其北、焦琏攻其南、蒲缨攻其西，有德大惧；诘旦，弃城遁，遂克全州及灌阳。

　　六月，瞿式耜劳军于全州，皆帕首弓刀伏马前；曰：『微公，无有今日』。

　　秋八月，永历筑台于肇庆，拜李成栋为大将军，出援江西。成栋尝侈言南雄以上，诸臣共之；庾关以上，己独战守。至是，又言：『天下事在人为之』。以兵数万出南安；至赣州，诳于降将高进库，还军岭上（详「江西之兵」）。其在广州，有无赖子歉大姓酒薄，谮诸成栋欲屠之；广州文武皆跪请，犹使逻者肆杀人。保康知县不赂，其圉谮之曰：『知县谓公但杀民耳』！立执杀之。其无状，率类此。

　　冬十月，永历帝再命李成栋援赣州；兵号百万，不战而溃（详「江西之兵」）。耻入肇庆，因至广州。上疏陈计，定期再出；实利俘掠。

　　时广州十府制于李成栋，南宁、浔州据于陈邦傅，桂林、平乐隶瞿式耜，柳州、庆远隶焦琏；军食嬴绌、士马升降，永历帝不能问。式耜所恃运盐、鼓铸以饲诸军；琏地最瘠，故军劲而不能多；成栋拥多军，无一健士，比金声桓尤劣；陈邦傅惟私斗，赵台被围，急弃城走土司。

　　顺治六年（永历三年）春正月，李成栋败死于信丰。时何腾蛟、金声桓皆死，人心骇震。李赤心将逼桂林，旋走横州；高必正屯浔州。使刘远生抚李成栋军于广东；给事中金堡方注籍，亟上疏：『闫可义军南雄、李栖鹏军韶州，势分而孤；则杜永和当移镇。董方策以全师归，气未堕；宜使军清远，应南、韶。广州文武势不相下，刘远生已着诚信，请使节制。三水以上必集舟师；今千人耳，宜增。闻王兴材可用，请使连城璧往；崇阳王军可用，请使朱盛浓往。怀集之途实通德庆，轻骑突至，东西径断；叶承恩守之兵少，宜檄助。京营不饬，盖马吉翔、李元允之过；岂有天子所在，无精兵万人可供一战者乎？宝庆告陷，粤西剥床，胡一青孤而无援，焦琏力不能顾；粤东刘才鼎有众三千、马五百，请敕使备缓急。瞿式耜已出全州，粤西抚臣宜急推定』。时不能用。

　　二月，李成栋军之还广东也，杜永和挈其印归。因贿诸将请以为「留后」，许之；以为广东总督，统成栋军。以罗成耀为巡抚，守南雄。

　　堵允锡自镇峡关走富川之猺岗（详前）；监军佥事何复图导之，走梧州。复图方散赀抚猺寨，思有为；曹志建执而磔之。瞿式耜使吴其雷诘志建：『奈何迫大臣』？允锡乃免。

　　李赤心自湖南将犯桂林，抚之；走宾州（详「遗乱」）。

　　夏五月，以兵部侍郎张同敞总督军务；用瞿式耜荐也。同敞，居正之曾孙；有文武才，敢战冠诸军。往往独坐胡床，不避敌；败军见之，因反斗。持身坚苦，四十丧其偶不复娶，萧然一榻；惟笃军事，士卒人人服之。

　　赵印选遁，而遇胡一青；曰：『何督部亡，吾侪欲死封疆，非其职；降，则如出滇之志何？瞿留守仁慈爱士，曷往从之』？收诸溃卒，宵走桂林。式耜郊迎之，为请于朝；封印选开国公、胡一青新宁侯、王永祚伯，谓之滇营。印选兵尤无律，缘道淫掠，阑入平乐；焦琏将赵兴性刚直，恶之，杀数人，几大哄。式耜语焦琏：『国家危在旦夕，惟赖诸将一心；而私斗乎』？琏按杀赵兴以悦之。每与式耜语及兴，辄泪下；印选兵截其拏贿于封川。

　　赤心掠德庆，称入清侧（详「遗乱」）。

　　六月，堵允锡自梧州入朝，以为督师大学士（详前）。有劾丧师失地者，乃命总军于梧州，节制忠武（马进忠、王进才、张光璧、牛万才诸军名）、忠开（于大海、李占春、袁韬、武大定、王光恩、王友才、王昌、王祥等）、忠贞（李赤心十营）营诸将，分屯川、楚。湖南、广东西境，亦非允锡所能令。

　　赤心党分掠湖南、广西，至于南宁（详「遗乱」）。

　　秋七月，命杜永和以广东军攻江西。

　　杨大福闻李赤心至，烧营走，大掠四会、怀集诸县。诸军思溃，行在大震。闫可义断指自矢，乃定；永历使内侍赍敕奖之。大福至肇庆，李元允斩之。

　　杜永和甫至江西，败归；总兵杨国治等被擒。

　　胡一青闻孔有德兵至，惧；弃永宁走，有德入之。一青走桂林，瞿式耜使屯于榕江，一青呼饷。时军籍冗猥，月食不赀，公私罄竭；永历帝至废食，诏群臣计会，出慈宁宫金万两给之。

　　八月，瞿式耜使赵印选出全州，杨国栋、焦琏军截海洋埠。琏至兴安，病不能兴；其将刘起蛟奋兵出，急趋而前，遇伏而败，琏诛之。起蛟善战冠诸将；自白贵阵没、起蛟及赵兴以诛死，琏遂弱。瞿式耜疏：『兵骄将悍，有身先士卒、一往不顾者，忠义可嘉。请以其子嗣军职』。从之。

　　九月，陈邦傅将曾海虎劫监军御史毛寿登，丧其册印；瞿式耜捕海虎，斩之。

　　冬十月，以刘远生为兵部尚书，总理戎政；以金堡监羽林军。节用储饷，厚募亲军，将以亲征；事旋罢。

　　是月，尚可喜自江西瞷广东。至梅岭，高进库先至枯树屯，焚之；降将柯永盛以六骑达广东，军四百皆奔迸还，曰：『南雄，即日可下也』。进库索其贿，不应；攻亦罢。肇庆大震，使罗成耀戍南雄以备之。成耀止于韶州，不敢进；可喜屯中寨。

　　堵允锡自如梧州招其军，稍稍集；期忠贞营不至，允锡郁郁卒。遗疏请恢复，永历帝不省；多命广东、四川总督巡抚，而视湖广总督如具文。忠贞营自广东，西走黔、川（详「遗乱」）。

　　十一月，王永祚等败绩于永州。张同敞急使杨国栋趋全州卫广西，有德解去。一青走严关，军士采菽而食。

　　十二月，郝尚久自潮州乞降于尚可喜，导入庾关。除夕，趋南雄。

　　李建捷自信丰还，入肇庆；封安肃伯，使助守广东（建捷，亦成栋养子也）。

　　顺治七年（永历四年）春正月朔，尚可喜陷南雄；守将江起然遁，副将杨伋三十余人皆被杀。可喜使班志富趋韶州，罗成耀尽弃辎重遁；将走高州，缘道劫掠，夺及饷金，且谋取肇庆降。永历帝使李元允数其弃地失律罪，即席斩之。总兵吴六奇以韶州降；可喜兵东及于潮州。

　　潮州固有流贼，张达、苏利皆是也。绍武立，皆降；为总兵。又降于李成栋；成栋使车重任往镇之，凶虐无礼。知县岳桂以事挞其卒，重任怒，伪为山贼，执桂及守道李光坦、知府凌犀渠，皆杀之。成栋使郝尚久代之，杀重任；而虐如故。杀掠所至，兵贼不别，惠、潮、嘉应至于南澳咸被其祸，民无所诉。朱成功自福建来攻，破惠州；击张达于美濠，走之。成功去，达等复纠众掠。既而皆降于可喜，官都督总兵而不去发，杀夺自如；可喜羁縻之。

　　夏国祥闻广东状，日促永历帝西行；李元允曰：『百官皆去，将以空城予敌耶？上自西来，今更西归。独广东一块土，臣父立功、陨命皆以此。若上念东土，留臣肇庆，与杜永和共守广声势，则臣之职也』。永历帝手诏，以元允督诸军；擢马吉翔兵部尚书，共守肇庆。使刘远生、金堡谕诸镇，督杜永和出师。永和在广州，闻梅岭失，即与三司江槱等遁入舟。李元允檄责之，不应。月余兵不至，乃复入。可喜使降将许尔显、江定国以舟师趣清远；自与耿继茂徐行至广州，无一卒拒，乃围广州。尔显入水南，永和告急；命马吉翔、陈邦傅援之，止于肇庆不进。罗守诚谋叛，元允计杀之。

　　二月，尚可喜攻广州，总兵吴文献以舟师营东门及南门，可喜不敢逼。张月、李建捷屡击之西南驿，建捷战尤力，多所斩获；捷书往来不绝。可喜强市籴于广州龙眼洞人，炮拒之；许尔显怒，屠之，凡五百户。乡民惧，可喜乃得籴。总兵邹文光以侦敌死。降人李士琏导可喜兵陷惠州；已及总兵黄应杰、知府林宗京执赵王由棪及郡王十三人以献，皆被杀。江右宗室止其地者，士琏尽杀之而有其孥贿。

　　曹志建将刘成玉肆掠及丁忧总督鲁可藻舟，焦琏讨之；志建怒，两军几斗。瞿式耜曰：『今天子蒙尘，强敌西逼；忘大仇而修小怨，其谓之何』！志建乃杖杀玉；主将嫌释，而军士益水火。孔有德攻之，志建奔灌阳，溃兵阑入恭城、阳朔；瞿式耜犒之，乃止。式耜以桂林瘠薄，正赋苦不足；请募兵屯田，格不行。陈邦傅、郝永忠又掠之。焦琏请分军一守全州、一出战，余众屯田；赵印选梗其议，且忌琏军，整日构之。式耜不得已，使守平乐；驯至于亡。

　　夏五月，李元允自肇庆入朝还，以兵救广州，遂入守；降将张大奎至，立斩之。广州两面皆拒水，舟师守之；西山之麓，栅而为木城，又重沟之，海潮以达。可喜不能逼，暑雨郁蒸，弓弦胶解，将退师。而陈邦傅将马宝、马维兴攻清远者皆败，马吉翔不敢进，何吾驺受命督三水军亦不进，清远参将郦文龙、东莞总兵张道瀛、参将张善、南雄副将覃养志皆叛降；可喜以兵陷三水。高必正再受命援广州；陈邦傅恶之，又恶李元允，使姚春登结土司以自固，因击必正。必正俄去（详「遗乱」）。

　　朱成功击苏利于潮州，亦不克。

　　张月、李元允犹疾战，尝大破可喜军，获其战舰逾三百、赀械无算。杜永和运矢石，陈金银、缎玉于城上励士卒，故相持不失。

　　大学士王化澄等闻警无一策，万翔、鲁可藻等惟思结诸镇（见「党祸」），乃封永和诸人侯伯以慰之；又晋焦琏宣国公、胡一青卫国公、曹志建保国公，而置败绩丧地者罪于不问。瞿式耜以兵定南宁，化澄等反恶之，并及张同敞（详「党祸」）；先后以于元煜、来嗣敏督广西军。元煜至，以女妻王永祚子，使戴己；促赵印选等无受督师令。式耜、同敞疏解兵柄，亦不报。印选复夺元煜女，永祚忿，将攻之；胡一青寝其事。印选又与一青争总统，大哄；一青军出防。印选居桂林恣酒色，一青衔之。

　　秋，瞿式耜遗书大学士严起恒曰：『东疆危矣！天下事殆不可为。吾与公徒以一死塞责，何面目以对天下士』？起恒奉书而泣。

　　九月，孔有德入灌阳，曹志建奔恭城；焦琏曰：『灌阳，浔、贺、柳、梧之障也』！亲往救之；资以马仗，视其军立，乃还。有德军益前，马进忠战，败绩；再战于瓜里，又败，走城步山中；桂林大震。有德益兵攻广西，民苦抄掠者争导之；胡一青、赵印选、王永祚皆先遁，全州复没。

　　十月，降寇苏利陷惠来，朱成功入南澳。

　　瞿式耜使其孙文昌告急行在，莫或为计。集诸镇议搜劫以悬赏，亦莫应；惟以忠义激将士。马进忠战于西延，败绩，走贵州。诸将相顾不一救，于元煜亦不问。焦琏将以兵守桂林，赵印选恶之；乃以总统令止琏曰：『平乐失，谁执其咎』？琏不得出。

　　十一月，尚可喜、耿仲明围广州久不去。其城虽坚，水师总兵梁清标叛，出降；降将吴六奇更为可喜招徐安，降之。可喜因大治水师；永和惧，阴乞师于苏利，不应。张月等犹击败可喜军，烧其铁甲去；又以炮碎可喜及耿继茂案，二人方共食，幸不死。可喜以兵攻西门，月以大炮击之，杀其兵千人。西城守将范承恩，故皂隶；杜永和以「草包」呼之。承恩大恨，阴约降；夜决炮台水涸，可喜兵填淖进，遂焚木城，移其炮以内击。永和、建捷突围出，及张月、殷之荣、吴文献以舟师走廉、琼；建捷旋入朝于南宁。可喜屠广州，孑遗无留；逸出城者，挤之海中。马宝攻清远垂破，闻之遁。陈邦傅亦遁；遂掠藤州，烧民舍千椽，走南宁。可喜使班志富及降将徐成功等以兵西；降将郭虎略肇庆，马吉翔先遁，李元允走南宁，守将马裕昆降。

　　是月，孔有德自全州陷兴安，直攻桂林。胡一青、王永祚托征饷，走榕江、再走甘棠渡，遂入桂林。焦琏在平乐，猝不能至；榕江上下无一壁，式耜无如何。有德从容济，至于严关，复无一卒；有德长驱入桂林。瞿式耜使赵印选出战，不应；再促之，则尽室行。王永祚迎降，胡一青、杨国栋、蒲缨遁，诸军大溃；烧掠内外，烟焰障天，而城守无一卒。张同敞适自灵川至，式耜留；共死。明日，有德陷桂林，靖江王、杨国栋、马养麟皆降。

　　十一月，胡一青、赵印选走宾州，再走南宁，两广省治皆没。

　　十二月（永历闰十一月），永历帝以张孝起巡抚南宁、兼高、雷、廉、琼四府军门。宣国公焦琏在平乐，谋恢复；故留守瞿式耜仆奉其遗书至，勉使为力。琏遂三分其军攻全州、永州、沅州，皆不胜；及勒克德浑自灌阳至，琏以军防梧州。征西将军朱旻如守平乐，高必正走贵州（详「遗乱」）。

　　朱成功以舟师援广东，不克而归（详前）。

　　顺治八年（永历四年冬十二月。自二月后，为永历五年）春二月，徐成功、高进库攻高州，至于盱口，李明忠自溃。进库追至电白；遂攻海丰，都督薛进拒守，死。

　　有德自桂林陷梧州，焦琏走浔州；有德使马蛟麟陷柳州。

　　三月，徐成功、高进库陷高州，巡道郭光祖、吴人龙、知县文振义、副将王邦友皆纳降。
</div>
    <div class="pagination">
<a href="续明纪事本末_page18.html">上一页</a><span>...</span><a href="续明纪事本末_page14.html">14</a><a href="续明纪事本末_page15.html">15</a><a href="续明纪事本末_page16.html">16</a><a href="续明纪事本末_page17.html">17</a><a href="续明纪事本末_page18.html">18</a><span class="current-page">19</span><a href="续明纪事本末_page20.html">20</a><a href="续明纪事本末_page21.html">21</a><a href="续明纪事本末_page22.html">22</a><a href="续明纪事本末_page23.html">23</a><a href="续明纪事本末_page24.html">24</a><span>...</span><a href="续明纪事本末_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
