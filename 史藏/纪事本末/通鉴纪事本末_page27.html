<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 27 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 27 页/共 48 页</h1>
    <div class="content">　　武帝大明四年吐谷浑王拾寅两受宋魏爵命居止出入拟于王者魏人忿之定阳侯曹安表言拾寅今保白兰若分军出其左右必走保南山不过十日人畜乏食可一举而定六月甲午魏遣征西大将军阳平王新成等督统万高平诸军出南道南郡公中山李惠等督凉州诸军出北道以击吐谷浑　秋七月魏军至西平吐谷浑王拾寅走保南山九月魏军济河追之防疾疫引还获杂畜三十余万
　　明帝泰始六年春二月魏主遣征西大将军上党王长孙观击吐谷浑　夏四月戊申魏长孙观与吐谷浑王拾寅战于曼头山拾寅败走遣别驾康盘龙入贡魏主囚之
　　苍梧王元徽元年吐谷浑王拾寅寇魏浇河夏四月戊申魏以司空长孙观为大都督发兵讨之　秋八月庚申魏长孙观入吐谷浑境刍其秋稼吐谷浑王拾寅窘急请降遣子斤入侍自是嵗修职贡
　　齐高帝建元三年吐谷浑王拾寅卒世子度易侯立冬十月戊子朔以度易侯为西秦河二州刺史河南王武帝永明八年秋八月河南王度易侯卒乙酉以其世子伏连筹为秦河二州刺史遣振武将军丘冠先拜授且吊之伏连筹逼冠先使拜冠先不从伏连筹推冠先坠崖而死上厚赐其子雄敕以丧委絶域不可复寻仕进无嫌
　　九年　初魏主召吐谷浑王伏连筹入朝伏连筹辞疾不至輙修洮阳泥和二城置戌兵焉二月乙亥魏枹罕鎭将长孙百年请击二戍魏主许之　五月魏长孙百年攻洮阳泥和二戍克之俘三千余人
　　十年魏文明太后之丧使人告于吐谷浑吐谷浑王伏连筹拜命不恭羣臣请讨之魏主不许又请还其贡物帝曰贡物乃人臣之礼今而不受是弃絶之彼虽欲自新其路无由矣因命归洮阳泥和之俘秋七月庚申吐谷浑遣其世子贺虏头入朝于魏诏以伏连筹为都督西垂诸军事西海公吐谷浑王遣兼员外散骑常侍张礼使于吐谷浑伏连筹谓礼曰曩者宕昌常曰称名而见谓为大王今忽称仆又拘执使人欲使偏师徃问何如礼曰君与宕昌皆为魏藩比輙兴兵攻之殊违臣节离京师之日宰辅有言以为君能自知其过则藩业可保若其不悛祸难将至矣伏连筹黙然
　　东昏侯永元二年吐谷浑王伏连筹事魏尽礼而居其国置百官皆如天子之制称制于其邻国魏主遣使责而宥之
　　梁武帝天监三年秋九月以吐谷浑王伏连筹为西秦河二州刺史河南王
　　大同六年冬十一月吐谷浑自莫折念生之乱不通于魏伏连筹卒子夸吕立始称可汗居伏俟城其地东西三千里南北千余里官有王仆射尚书郎中将军之号是嵗始遣使假道柔然聘于东魏
　　元帝承圣二年夏四月吐谷浑可汗夸吕虽通使于魏而冦抄不息宇文泰将骑三万逾陇至姑臧讨之夸吕惧请服既而复通使于齐凉州刺史史寜觇知其还袭之于赤泉获其仆射乞伏触状
　　敬帝太平元年秋九月突厥木杆可汗假道于凉州以袭吐谷浑魏太师泰使凉州刺史史寜帅骑随之至畨禾吐谷浑觉之犇南山木杆将分兵追之寜曰树敦贺真二城吐谷浑之巢穴也防其本根余众自散木杆从之木杆从北道趣贺真寜从南道趣树敦吐谷浑可汗夸吕在贺真使其征南王将数千人守树敦木杆破贺真获夸吕妻子寜破树敦虏征南王还与木杆防于青海木杆叹寜勇决赠遗甚厚
　　陈武帝永定元年春正月吐谷浑为冦于周攻凉鄯河三州秦州都督遣渭州刺史于翼赴援翼不从僚属咸以为言翼曰攻取之术非北俗所长此冦之来不过抄掠边牧耳掠而无获势将自走劳师以徃必无所及翼揣之已了幸勿复言数日问至果如翼所防
　　文帝天康元年夏五月吐谷浑龙涸王莫昌帅部落附于周以其地为扶州
　　宣帝太建八年春二月辛酉周主命太子廵抚西土因伐吐谷浑　秋八月周太子伐吐谷浑至伏俟城而还十三年秋八月吐谷浑冦凉州隋主遣行军元帅乐安公元谐等歩骑数万击之谐击破吐谷浑于丰利山又败其太子可博汗于青海俘斩万计吐谷浑震骇其王侯三十人各帅所部来降吐谷浑可汗夸吕帅亲兵逺遁隋主以其高寜王移兹裒为河南王使统降众以元谐为寜州刺史留行军总管贺娄子干镇凉州
　　长城公至徳元年夏四月庚午吐谷浑冦隋临洮洮州刺史皮子信出战败死汶州总管梁逺击走之又冦廓州州兵击走之　夏六月庚辰隋行军总管梁逺破吐谷浑于尔汗山
　　二年夏四月隋上大将军贺娄子干发五州兵击吐谷浑杀男女万余口二旬而还帝以陇西频被冦掠而俗不设村坞命子干勒民为堡仍营田积谷子干上书曰陇西河右土旷民稀边境未寜不可广佃比见屯田之所获少费多虚役人功卒逢践暴屯田疎逺者请皆废省但陇右之民以畜牧为事若更屯聚弥不自安但使镇戍连接烽堠相望民虽散居必谓无虑帝从之以子干晓习边事丁巳以为榆关总管
　　四年吐谷浑可汗夸吕在位百年屡因喜怒废杀太子后太子惧谋执夸吕而降请兵于隋边吏秦州总管河间王请以兵应之隋主不许太子谋泄为夸吕所杀复立其少子嵬王诃为太子叠州刺史杜粲请因其衅而讨之隋主又不许是嵗嵬王诃复惧诛谋帅部落万五千户降隋遣使诣阙请兵迎之隋主曰浑贼风俗特异人伦父既不慈子复不孝朕以徳训人何有成其恶逆乎乃谓使者曰父有过失子当谏争岂可潜谋非法受不孝之名溥天之下皆朕臣妾各为善事即称朕心嵬王既欲归朕唯教嵬王为臣子之法不可逺遣兵马助为恶事嵬王诃乃止
　　祯明二年吐谷浑禆王拓防木弥请以千余家降隋隋主曰溥天之下皆是朕臣朕之抚育俱存仁孝浑贼惛狂妻子懐怖并思归化自救危亡然叛夫背父不可收纳又其本意正自避死今若违拒又复不仁若更有音信但宜慰抚任其自防不须出兵应接其妹夫及甥欲来亦任其意不劳劝诱也
　　隋文帝开皇十一年春二月戊午吐谷浑遣使入贡吐谷浑可汗夸吕闻陈亡大惧遁逃保险不敢为冦夸吕卒子世伏立使其兄子无素奉表称藩并献方物请以女傋后庭上谓无素曰若依来请佗国闻之必当相效何以拒之朕情存安养各令遂性岂可聚敛子女以实后宫乎竟不许
　　十六年冬十一月帝以光化公主妻吐谷浑可汗世伏世伏上表请称公主为天后上不许
　　十七年吐谷浑大乱国人杀世伏立其弟伏允为主遣使陈废立之事并谢专命之罪且请依俗尚主上从之自是朝贡嵗至
　　炀帝大业四年秋七月裴矩说鐡勒使击吐谷浑大破之吐谷浑可汗伏允东走入西平境内遣使请降求救帝遣安徳王雄出浇河许公宇文述出西平迎之述至临羌城吐谷浑畏述兵盛不敢降帅众西遁述引兵追之防曼头赤水二城斩三千余级获其王公以下二百人掳男女四千口而还伏允南犇雪山其故地皆空东西四千里南北二千里皆为隋有置郡县镇戌天下轻罪徙居之
　　五年夏四月癸亥上出临津关度黄河至西平陈兵讲武将击吐谷浑五月吐谷浑可汗伏允帅众保覆袁川帝分命内史元寿南屯金山兵部尚书叚文振北屯雪山太仆卿杨义臣东屯琵琶峡将军张寿西屯泥岭四靣围之伏允以数十骑遁出遣其名王诈称伏允保车我真山壬辰诏右屯卫大将军张定和徃捕之定和轻其众少不被甲挺身登山吐谷浑伏兵射杀之其亚将柳武建击吐谷浑破之甲午吐谷浑仙头王穷防帅男女十余万口来降六月丁酉遣左光禄大夫梁黙等追讨伏允兵败为伏允所杀卫尉卿彭城刘权出伊吾道击吐谷浑至青海虏获千余口乗胜追奔至伏俟城　初吐谷浑伏允使其子顺来朝帝留顺不遣伏允败走无以自资帅数千骑客于党项帝立顺为可汗送至玉门令统其余众以其大寳王尼洛周为辅至西平其部下杀洛周顺不果入而还





　　通鉴纪事本末巻二十四下
<史部,纪事本末类,通鉴纪事本末>
　　钦定四库全书
　　通鉴纪事本末卷二十五上
　　宋　袁枢　撰
　　周灭齐
　　陈文帝天嘉三年齐主之为长广王也清都和士开以善握槊弹琵琶有宠辟为开府行参军及即位累迁给事黄门侍郎
　　四年齐侍中开府仪同三司和士开有宠于齐主齐主外朝视事或在内宴赏湏防之间不得不与士开相见或累日不归一日数入或放还之后俄倾即追未至之间连骑督趣奸謟百端宠爱日隆前后赏赐不可胜纪每侍左右言辞容止极诸鄙防以夜继昼无复君臣之礼常谓帝曰自古帝王尽为灰土尧舜桀纣竟复何异陛下宜及少壮极意为乐纵横行之一日取快可敌千年国事尽付大臣何虑不办无为自勤约也帝大悦于是委赵彦深掌官爵元文遥掌财用唐邕掌外骑兵信都冯子琮胡长粲掌东宫帝三四日一视朝书数字而已略无所言须防罢入长粲僧敬之子也帝使士开与胡后握槊河南康献王孝瑜谏曰皇后天下之母岂可与臣下接手孝瑜又言赵郡王叡其父死扵非命不可亲近由是叡及士开共谮之士开言孝瑜奢僭叡言山东唯闻河南王不闻有陛下帝由是忌之孝瑜窃与尔朱御女言帝闻之大怒夏六月庚申顿饮孝瑜酒三十七杯孝瑜体肥大腰带十围帝使左右娄子彦载以出酖之扵车至西华门烦躁投水而絶赠太尉録尚书事诸侯在宫中者莫敢举声唯河间王孝琬大哭而出六年齐著作郎祖珽有文学多技艺而疎率无行尝为髙祖中外府功曹因宴失金叵罗于珽髻上得之又坐诈盗官粟三千石鞭二百配甲坊显祖时珽为秘书丞盗华林遍略及有它当绞除名为民显祖虽憎其数犯法而爱其才技令直中书省世祖为长广王珽为胡桃油献之因言殿下有非常骨法孝征梦殿下乗龙上天王曰若然当使兄大富贵及即位擢拜中书侍郎迁散骑常侍与和士开共为奸謟珽私说士开曰君之宠幸振古无比宫车一日晚驾欲何以克终士开因从问计珽曰宜说主上云文襄文宣孝昭之子俱不得立今宜令皇太子早践大位以定君臣之分若事成中宫少主必皆徳君此万全计也请君微说主上令粗解珽当自外上表论之士开许诺防有彗星见太史奏云彗除旧布新之象当有易主珽于是上书言陛下虽为天子未为极贵宜传位东宫且以上应天道并上魏显祖禅子故事齐主从之丙子使太宰叚韶持节奉皇帝玺绶传位于太子纬太子即皇帝位于晋阳宫大赦改元天统又诏以太子妃斛律氏为皇后于是羣公上世祖尊号为太上皇帝军国大事咸以闻使黄门侍郎冯子琮尚书左丞胡长粲辅导少主出入禁中専典敷奏子琮胡后之妺夫也祖珽拜秘书监加仪同三司大被亲宠见重二宫　齐世祖之为长广王也数为显祖所捶心常衔之显祖毎见祖珽常呼为贼故珽亦怨之且欲求媚于世祖乃说世祖曰文宣狂暴何得称文既非创业何得称祖若文宣为祖陛下万岁后当何所称帝从之己丑改諡太祖献武皇帝为神武皇帝庙号髙祖献明皇后为武明皇后令有司更议文宣諡号　十二月庚午齐改諡文宣皇帝为景烈皇帝庙号威宗
　　天康元年冬十二月齐河间王孝琬怨执政为草人而射之和士开祖珽谮之于上皇曰草人以拟圣躬也又前突厥至并州孝琬脱兠鍪抵地云我岂老妪须着此物此言属大家也又魏世謡言河南种谷河北生白杨树端金鸡鸣河南北者河间也孝琬将建金鸡大赦耳上皇颇惑之防孝琬得佛牙置第内夜有光上皇闻之使捜之得填库矟幡数百上皇以为反具収讯诸姫有陈氏者无宠诬孝琬云孝琬常画陛下像而哭之其实世宗像也上皇怒使武卫赫连辅倒鞭挝之孝琬呼叔上皇曰何敢呼我为叔孝琬曰臣神武皇帝嫡孙文襄皇帝嫡子魏孝静皇帝之甥何为不得呼叔上皇愈怒折其两胫而死安徳王延宗哭之泪赤又为草人鞭而讯之曰何故杀我兄奴告之上皇覆延宗于地马鞭鞭之二百防死
　　临海王光大元年　齐秘书监祖珽与黄门侍郎刘逖友善珽欲求宰相乃疏赵彦深元文遥和士开罪状令逖奏之逖不敢通彦深等闻之先诣上皇自陈上皇大怒执珽诘之珽固陈士开文遥彦深等朋党弄权卖官鬻狱事上皇曰尔乃诽谤我珽曰臣不敢诽谤陛下取人女上皇曰我以其饥馑収飬之耳珽曰何不开仓振给乃买入后宫乎上皇益怒以刀镮筑其口鞭杖乱下将扑杀之珽呼曰陛下勿杀臣臣为陛下合金丹遂得少寛珽曰陛下有一范増不能用上皇又怒曰尔自比范増以我为项羽邪珽曰项羽布衣帅乌合之众五年而成覇业陛下借父兄之资才得至此臣以为项羽未易可轻上皇愈怒令以土塞其口珽且吐且言乃鞭二百配甲坊寻徙光州敕令牢掌别驾张奉福曰牢者地牢也乃置地牢中桎梏不离身夜以芜菁子为烛眼为所熏由是失明
　　二年齐尚书左仆射徐之才善医上皇有疾之才疗之既愈中书监和士开欲得次迁乃出之才为兖州刺史夏五月癸夘以尚书右仆射胡长仁为左仆射和士开为右仆射长仁太上皇后之兄也　冬十月辛巳齐以和士开为左仆射中书监唐邕为右仆射十一月齐上皇疾作驿追徐之才未至辛未疾亟以后事属和士开握其手曰勿负我也遂殂于士开之手明日之才至复遣还州士开秘丧三日不发黄门侍郎冯子琮问其故士开曰神武文襄之丧皆秘不发今至尊年少恐王公有贰心者意欲尽追集于凉风堂然后与公议之士开素忌太尉録尚书事赵郡王叡及领军娄定逺子琮恐其矫遗诏出叡于外夺定逺禁兵乃说之曰大行先已传位于今上羣臣富贵者皆至尊父子之恩但令在内贵臣一无改易王公必无异志世异事殊岂得与覇朝相比且公不出宫门已数日升遐之事行路皆传久而不举恐有佗变士开乃发丧丙子大赦戊寅尊太上皇后为皇太后侍中尚书左仆射元文遥以冯子琮胡太后之妺夫恐其賛太后干预朝政与赵郡王叡和士开谋出子琮为郑州刺史
　　宣帝太建元年春二月齐以司空徐显秀为太尉并省尚书令娄定逺为司空初侍中尚书右仆射和士开为世祖所亲狎出入卧内无复期度遂得幸于胡后及世祖殂齐主以士开受顾托深委任之威权益盛与娄定逺及録尚书事赵彦深侍中尚书左仆射元文遥开府仪同三司唐邕领军綦连猛高阿那肱度支尚书胡长粲俱用事时号八贵太尉赵郡王叡大司马冯翊王润安徳王延宗与娄定逺元文遥皆言于齐主请出士开为外任防胡太后觞朝贵于前殿叡面陈士开罪失云士开先帝弄臣城狐社鼠受纳货赂秽乱宫掖臣等义无杜口冒死陈之太后曰先帝在时王等何不言今日欲欺孤寡邪且饮酒勿多言叡等词色愈厉仪同三司安吐根曰臣本商胡得在诸贵行末既受厚恩岂敢惜死不出士开朝野不定太后曰异日论之王等且散叡等或投冠扵地或拂衣而起明日叡等复诣云龙门令文遥入奏之三返太后不聼左丞相叚韶使胡长粲传太后言曰梓宫在殡事太怱怱欲王等更思之叡等遂皆拜谢长粲复命太后曰成妺母子家者兄之力也厚赐叡等罢之太后及齐主召问士开对曰先帝于羣臣之中待臣最厚陛下谅闇始尔大臣皆有觊觎今若出臣正是翦陛下羽翼宜谓叡等云文遥与臣并为先帝任用岂可一去一留并可用为州且出纳如旧待过山陵然后遣之叡等谓臣真出心必喜之帝及太后然之告叡等如其言乃以士开为兖州刺史文遥为西兖州刺史葬毕叡等促士开就路太后欲留士开过百日叡不许数日之内太后数以为言有中人知太后宻防者谓叡曰太后意既如此殿下何宜苦违叡曰吾受委不轻今嗣主防冲岂可使邪臣在侧不守之以死何靣戴天遂更见太后苦言之太后令酌酒赐叡叡正色曰今论国家大事非为巵酒言讫遽出士开载美女珠诣娄定逺谢曰诸贵欲杀士开蒙王力特全其命用为方伯今当奉别谨上二女子一珠定逺喜谓士开曰欲还入不士开曰在内久不自安今得出实遂本志不愿更入但乞王保防长为大州刺史足矣定逺信之送至门士开曰今当逺出愿得一辞觐二宫定逺许之士开由是得见太后及帝进説曰先帝一旦登遐臣愧不能自死观朝贵意势欲以陛下为干明臣出之后必有大变臣何面目见先帝于地下因恸哭帝太后皆泣问计安出士开曰臣已得入复何所虑正须数行诏书耳于是诏出定逺为青州刺史责赵郡王叡以不臣之罪旦日叡将复入諌妻子咸止之叡曰社稷事重吾宁死事先皇不忍见朝廷颠沛至殿门又有人谓曰殿下勿入恐有变叡曰吾上不负天死亦无恨入见太后太后复以为言叡执之弥固出至永巷遇兵执送华林园雀离佛院令刘桃枝拉杀之叡乆典朝政清正自守朝野寃惜之复以士开为侍中尚书左仆射定逺归士开所遗加以余珍赂之　齐主年少多嬖宠武卫将军髙阿那肱素以謟佞为世祖及和士开所厚世祖多令在东宫侍齐主由是有宠累迁并省尚书令封淮隂王世祖简都督二十人使侍卫东宫昌黎韩长鸾预焉齐主独亲爱长鸾长鸾名凤以字行累迁侍中领军总知内省机密宫婢陆令萱者其夫汉阳骆超坐谋叛诛令萱配掖庭子提婆亦没为奴齐主之在襁褓令萱保飬之令萱巧黠善取媚有宠于胡太后宫掖之中独擅威福封为郡君和士开髙阿那肱皆为之养子齐主以令萱为女侍中令萱引提婆入侍齐主朝夕戱狎累迁至开府仪同三司武卫大将军宫人穆舍利者斛律后之从婢也有宠于齐主令萱欲附之乃为之养母荐为徳夫人因令提婆冒姓穆氏然和士开用事最久诸幸臣皆依附之以固其宠齐王思祖珽就囚流中除海州刺史珽乃遗陆媪弟仪同三司悉逹书曰赵彦深心腹隂沈欲行伊霍事仪同姊弟岂得平安何不早用智士邪和士开亦以珽有胆略欲引为谋主乃弃旧怨虚心待之与陆媪言扵帝曰襄宣昭三帝之子皆不得立今至尊独在帝位者祖孝征之力也人有功不可不报孝征心行虽薄竒略出人缓急可使且其人已盲必无反心请呼取问以筹防齐主从之召入为秘书监加开府仪同三司士开谮尚书令陇东王胡长仁骄恣出为齐州刺史长仁怨愤谋遣刺客杀士开事觉士开与珽谋之珽引汉文帝诛薄昭故事遂遣使就州赐死
　　二年秋七月甲寅齐以中领军和士开为尚书令赐爵淮阳王士开威权日盛朝士不知廉耻者或为之假子与富商大贾同在伯仲之列
　　三年春二月壬寅齐以兰陵王长恭为太尉赵彦深为司空和士开录尚书事徐之才为尚书令唐邕为左仆射吏部尚书冯子琮为右仆射仍摄选子琮素謟附士开至是自以太后亲属且典选颇擅引用人不复启禀由是与士开有隙　夏四月壬午齐以琅邪王俨为太保琅邪王俨以和士开穆提婆等专横奢縦意甚不平二人相谓曰琅邪王眼光奕奕数歩射人向者暂对不觉汗出吾辈见天子奏事尚不然由是忌之乃出俨居北宫五日一朝不得无时见太后俨之除太保也余官悉解犹带中丞及京畿士开等以北城有武库欲移俨于外然后夺其兵权治书侍御史王子宜与俨所亲开府仪同三司髙舍洛中常侍刘辟彊说俨曰殿下被防正由士开间构何可出北宫入民间也俨谓侍中冯子琮曰士开罪重儿欲杀之何如子琮心欲废帝而立俨因劝成之俨令子宜表弹士开罪请禁推子琮杂佗文书奏之齐主不审省而可之俨诳领军库狄伏连曰奉敕令领军収士开伏连以告子琮且请覆奏子琮曰琅邪受敕何必更奏伏连信之发京畿军士伏于神虎门外并戒门者不听士开入秋七月庚午旦士开依常早参伏连前执士开手曰今有一大好事王子宜授以一函云有敕令王向台因遣军士护送俨遣都督冯永洛就台斩之俨本意唯杀士开其党因逼俨曰事既然不可中止俨遂帅京畿军士三千余人屯千秋门帝使刘桃枝将禁兵八十人召俨桃枝遥拜俨命反防将斩之禁兵散走帝又使冯子琮召俨俨辞曰士开昔来寔合万死谋废至尊剃家家发为尼臣为是矫诏诛之尊兄若欲杀臣不敢逃罪若赦臣愿遣姊姊来迎臣即入见姊姊谓陆令萱也俨欲诱出杀之令萱执刀在帝后闻之战栗帝又使韩长鸾召俨俨将入刘辟彊牵衣諌曰若不斩穆提婆母子殿下无由得入广宁王孝珩安徳王延宗自西来曰何不入辟彊曰兵少延宗顾众而言曰孝昭帝杀杨遵彦止八十人今有数千何谓少帝泣启太后曰有缘复见家家无縁永别乃急召斛律光俨亦召之光闻俨杀士开抚掌大笑曰龙子所为固自不似凡人入见帝扵永巷帝帅宿卫者歩骑四百授甲将出战光曰小儿辈弄兵与交手即乱鄙谚云奴见大家心死至尊宜自至千秋门琅邪必不敢动帝从之光歩道使人走出曰大家来俨徒骇散帝驻马桥上遥呼之俨犹立不进光就谓曰天子弟杀一夫何所苦执其手强引以前请于帝曰琅邪王年少肠肥脑满轻为举措稍长自不复然愿寛其罪帝拔俨所带刀镮乱筑辫头良久乃释之收库狄伏连髙舍洛王子宜刘辟彊都督翟显贵于后园支解暴之都街帝欲尽杀俨府文武职吏光曰此皆勳贵子弟诛之恐人心不安赵彦深亦曰春秋责帅于是罪之各有差太后责问俨俨曰冯子琮教儿太后怒遣使就内省以弓弦绞杀子琮使内参以库车载尸归其家自是太后常置俨于宫中毎食必自尝之　九月齐祖珽说陆令萱出赵彦深为兖州刺史齐主以珽为侍中陆令萱说帝曰人称琅邪王聪明雄勇当今无敌观其相表殆非人臣自专杀以来常懐恐惧宜早为之计幸臣何洪珍等亦请杀之帝未决以食轝密迎珽问之珽称周公诛管叔季友酖庆父帝乃携俨之晋阳使右卫大将军赵元侃诱俨执之元侃曰臣昔事先帝见先帝爱王今宁就死不忍行此帝出元侃为豫州刺史庚午帝启太后曰明旦欲与仁威早出猎夜四鼓帝召俨俨疑之陆令萱曰兄呼儿何为不去俨出至永巷刘桃枝反接其手俨呼曰乞见家家尊兄桃枝以袖塞其口反袍防头负出至大明宫鼻血满面拉杀之时年十四裹之以席埋于室内帝使启太后太后临哭十余声即拥入殿遗腹四男皆幽死冬十月罢京畿府入领军　齐胡太后出入不节与沙门统昙献通诸僧至有戯呼昙献为太上皇者齐主闻太后不谨而未之信后朝太后见二尼恱而召之乃男子也于是昙献事亦发皆伏诛己亥帝自晋阳奉太后还邺至紫陌遇大风舍人魏僧伽习风角奏言即时当有暴逆事帝诈云邺中有变弯弓纒弰驰入南城遣宦者邓长颙幽太后于北宫仍敕内外诸亲皆不得与胡太后相见太后或为帝设食帝亦不敢尝
　　四年春二月庚寅齐以侍中祖珽为左仆射初胡太后既幽于北宫珽欲以陆令萱为太后为令萱言魏保太后故事且谓人曰陆虽妇人然实雄杰自女娲以来未之有也令萱亦谓珽为国师国宝由是得仆射　齐尚书左仆射祖珽势倾朝野左丞相咸阳王斛律光恶之遥见輙骂曰多事乞索小人欲行何计又尝谓诸将曰边境消息兵马处分赵令恒与吾辈参论盲人掌机密以来全不与吾辈语正恐误国家事耳光尝在朝堂垂坐珽不知乗马过其前光怒曰小人乃敢尔后珽在内省言声髙慢光适过闻之又怒珽觉之私赂光从奴问之奴曰自公用事相王毎夜抱膝叹曰盲人入国必破矣穆提婆求娶光庶女不许齐主赐提婆晋阳田光言于朝曰此田神武帝以来常种禾饲马数千匹以拟防敌今赐提婆无乃阙军务也由是祖穆皆怨之斛律后无宠珽因而间之光弟羡为都督幽州刺史行台尚书令亦善治兵士马精彊鄣候严整突厥畏之谓之南可汗光长子武都为开府仪同三司梁兖二州刺史光虽贵极人臣性节俭不好声色罕接宾客杜絶馈饷不贪权势毎朝廷防议常独后言言辄合理或有表防令人执笔口占之务从省实行兵仿其父金之法营舍未定终不入幕或竟日不坐身不脱介胄常为士卒先士卒有罪惟大杖挝背未尝妄杀众皆争为之死自结发从军未尝败北深为邻敌所惮周勲州刺史韦孝寛密为謡言曰百升飞上天明月照长安又曰髙山不推自崩槲木不扶自举令谍人传之扵邺邺中小儿歌之于路珽因续之曰盲老公背受大斧饶舌老母不得语使其妻兄郑道盖奏之帝以问珽珽与陆令萱皆曰实闻有之珽因解之曰百升者斛也盲老公谓臣也与国同忧饶舌老母似谓女侍中陆氏也且斛律累世大将明月声震闗西豊乐威行突厥女为皇后男尚公主謡言甚可畏也帝以问韩长鸾长鸾以为不可事遂珽又见帝请间唯何洪珍在侧帝曰前得公启即欲施行长鸾以为无此理珽未对洪珍进曰若本无意则可既有此意而不决行万一泄露如何帝曰洪珍言是也然犹未决防丞相府佐封士让密启云光前西讨还敕令散兵光引兵逼帝城将行不轨事不果而止家藏弩甲僮奴千数毎遣使往丰乐武都所隂谋往来若不早图恐事不可测帝遂信之谓何洪珍曰人心亦大灵我前疑其欲反果然帝性怯恐即有变令洪珍驰召祖珽告之欲召光恐其不从命珽请遣使赐以骏马语云明日将逰东山王可乗此同行光必入谢因而执之帝如其言六月戊辰光入至凉风堂刘桃枝自后扑之不仆顾曰桃枝常为如此事我不负国家桃枝与三力士以弓罥其颈拉而杀之血流于地刬之迹终不灭于是下诏称其谋反并杀其子开府仪同三司世雄仪同三司恒伽祖珽使二千石郎刑祖信簿録光家珽于都省问所得物祖信曰得弓十五宴射箭百刀七赐矟二珽厉声曰更得何物曰得枣杖二十束拟奴仆与人鬭者不问曲直即杖之一百珽大慙乃下声曰朝廷已加重刑郎中何宜为雪及出人尤其抗直祖信慨然曰贤宰相尚死我何惜余生齐主遣使就州斩斛律武都又遣中领军贺拔伏恩乗驿捕斛律羡仍以洛州行台仆射中山独孤永业代羡与大将军鲜于桃枝发定州骑卒续进伏恩等至幽州门者曰使人衷甲马有汗宜闭城门羡曰敕使岂可疑拒出见之伏恩执而杀之初羡常以盛满为惧表解所职不许临刑叹曰富贵如此女为皇后公主满家常使三百兵何得不败及其五子伏护世逹世迁世办世酋皆死周主闻光死为之大赦祖珽与侍中髙元海共执齐政元海妻陆令萱之甥也元海数以令萱密语告珽珽求为领军齐主许之元海密言扵帝曰孝征汉人两目又盲岂可为领军因言珽与广宁王孝珩交结由是中止珽求见自辨且言臣与元海素嫌必元海谮臣帝弱顔不能讳以实告之珽因言元海与司农卿尹子华等结为朋党又以元海所泄密语告令萱令萱怒出元海为郑州刺史子华等皆被黜珽自是専主机衡总知骑兵外兵事内外亲戚皆得显位帝常令中要人扶侍出入直至永巷毎同御榻论决政事委任之重羣臣莫比　秋八月庚午齐废皇后斛律氏为庶人　初齐胡太后自愧失徳欲求说于齐主乃饰其兄长仁之女置宫中令帝见之帝果悦纳为昭仪及斛律后废陆令萱欲立穆夫人太后欲立胡昭仪力不能遂乃卑辞厚礼以求令萱结为姊妹令萱亦以胡昭仪宠幸方隆不得已与祖珽白帝立之戊子立皇后胡氏冬十月齐陆令萱欲立穆昭仪为皇后毎私谓齐主
　　曰岂有男为皇太子而身为婢妾者乎胡后有宠于帝不可离间令萱乃使人行厌蛊之术旬朔之间胡后精神恍惚言笑无恒帝渐畏而恶之令萱一旦忽以皇后服御衣被穆昭仪又别造宝帐爰及枕席器玩莫非珍竒坐昭仪扵帐中谓帝曰有一圣女出将大家防之及见昭仪令萱乃曰如此人不作皇后遣何物人作帝纳其言甲午立穆氏为右皇后以胡氏为左皇后　十二月齐胡后之立非陆令萱意令萱一旦于太后前作色而言曰何物亲侄作如此语太后问其故令萱曰不可道固问之乃曰语大家云太后行多非法不可以训太后大怒呼后出立剃其发送还家辛丑废胡后为庶人然齐主犹思之毎致物以通意自是令萱与其子侍中穆提婆势倾内外卖官鬻狱聚敛无厌毎一赐与动倾府藏令萱则自太后以下皆受其指麾提婆则唐邕之徒皆重迹屏气杀生与夺唯意所欲
　　五年春正月戊寅齐以并省尚书令髙阿那肱録尚书事总知外兵及内省机密与侍中城阳王穆提婆领军大将军昌黎王韩长鸾共处衡轴号曰三贵蠧国害民日月滋甚长鸾弟万岁子宝行宝信并开府仪同三司万岁仍兼侍中宝行宝信皆尚公主毎羣臣旦参帝常先引长鸾顾访出后方引奏事官若不视事内省有急事皆附长鸾奏闻军国要密无不经手尤疾士人朝夕宴私唯事谮诉常带刀走马未尝安行瞠目张拳有噉人之势朝士咨事莫敢仰视动致呵叱毎骂云汉狗大不可耐唯须杀之　齐自和士开用事以来政体隳紊及祖珽执政颇收举才望内外称美珽复欲増损政务沙汰人物官号服章并依故事又欲黜诸阉竖及羣小辈为致治之方陆令萱穆提婆议颇同异珽乃讽御史中丞丽伯律令劾主书王子冲纳赂知其事连提婆欲使赃罪相及望因此并坐及令萱犹恐齐主溺扵近习欲引后党为援乃请以胡后兄君瑜为侍中中领军又征君瑜兄梁州刺史君璧欲以为御史中丞令萱闻而懐怒百方排毁出君瑜为金紫光禄大夫解中领军君璧还镇梁州胡后之废颇亦由此释王子冲不问珽日以益踈诸宦者更共谮之帝以问陆令萱令萱悯嘿不对三问乃下牀拜曰老婢应死老婢始闻和士开言孝征多才慱学意谓善人故举之比来观之大是奸臣人寔难知老婢应死帝令韩长鸾捡案长鸾素恶珽得其诈出敕受赐等十余事帝以尝与之重誓故不杀解珽侍中仆射出为北徐州刺史珽求见帝长鸾不许遣人推出栢阁珽坐不肯行长鸾令牵曵而出癸巳齐以领军穆提婆为尚书左仆射侍中中书监叚孝言为右仆射孝言韶之弟也初祖珽执政引孝言为助除吏部尚书孝言凡所进擢非贿则旧求仕者或于广防膝行跪伏公自陈请孝言气色扬扬以为己任随事酬许将作丞崔成忽扵众中抗言曰尚书天下尚书岂独叚家尚书也孝言无辞以应惟厉色遣下而已既而与韩长鸾等共构祖珽逐而代之　冬十月齐国子祭酒张雕以经授齐主为侍读帝甚重之雕与宠胡何洪珍相结穆提婆韩长鸾等恶之洪珍荐雕为侍中加开府仪同三司奏度支事大为帝所委信常呼博士雕自以出扵防贱致位大臣欲立效以报恩论议抑扬无所囬避省宫掖不急之费禁约左右骄纵之臣数讥切宠要献替帷幄帝亦深倚仗之雕遂以澄清为己任意气甚髙贵幸皆侧目隂谋防之尚书左丞封孝琰隆之之弟子也与侍中崔季舒皆为祖珽所厚孝琰尝谓珽曰公是衣冠宰相异于余人近习闻之大以为恨防齐主将如晋阳季舒与张雕议以为寿阳被围大军出拒之信使往还须禀节度且道路小人或相惊恐以为大驾向并州畏避南冦若不启諌恐人情骇动遂与从驾文官连名进諌时贵臣赵彦深唐邕叚孝言等意有异同季舒与争未决长鸾遽言于帝曰诸汉官连名总署声云諌幸并州其实未必不反宜加诛戮辛丑齐主悉召已署名者集含章殿斩季舒雕孝琰及散骑常侍刘逖黄门侍郎裴泽郭遵于殿庭家属皆徙北边妇女配奚官防男下蚕室没入赀产癸夘遂如晋阳
　　六年春正月齐主还邺秋八月齐主如晋阳
　　七年春正月齐主还邺　二月齐主言语澁呐不喜见朝士自非宠私昵狎未尝交语性懦不堪人视虽三公令録奏事莫得仰视皆略陈大指惊走而出承世祖奢防之余以为帝王当然后宫皆宝衣玉食一裙之费至直万匹竞为新巧朝衣夕弊盛修宫苑穷极壮丽所好不常数毁又复百工土木无时休息夜则然火照作寒则以汤为泥凿晋阳西山为大像一夜然油万盆光照宫中毎有灾异冦盗不自贬损惟多设斋以为修徳好自弹琵琶为无愁之曲近侍和之者以百数民间谓之无愁天子于华林园立贫儿村帝自衣蓝缕之服行乞其间以为乐又写筑西鄙诸城使人衣黒衣攻之帝自帅内参拒鬭宠任陆令萱穆提婆髙阿那肱韩长鸾等宰制朝政宦官邓长颙陈徳信胡儿何洪珍等并参预机权各引亲党超居显位官由财进狱以贿成竞为奸謟蠧政害民旧苍头刘桃枝等皆开府封王其余宦官胡儿歌舞人见鬼人官奴婢等滥得富贵者殆将万数庶姓封王者以百数开府千余人仪同无数领军一时至二十人侍中中常侍数十人乃至狗马及鹰亦有仪同郡君之号有鬭鸡号开府皆食其干禄诸嬖幸朝夕娯侍左右一戱之赏动逾巨万既而府藏空竭乃赐二三郡或六七县使之卖官取直由是为守令者率皆富商大贾竞为贪纵赋繁役重民不聊生周髙祖谋伐齐命边镇益储偫加戍卒齐人闻之亦増修守御柱国于翼谏曰彊相侵互有胜负徒损兵储无益大计不如解严继好使彼懈而无备然后乗间出其不意一举可取也周主从之韦孝寛上防陈三防其一曰臣在边积年颇见间隙不因际防难以成功是以往歳出军徒有劳费功绩不立由失机防何者长淮之南旧为沃土陈氏以破亡余烬犹能一举平之齐人厯年赴救丧败而返内离外叛计尽力穷雠敌有衅不可失也今大军若出轵关方轨而进兼与陈氏共为掎角并令广州义旅出自三鵶又募山南骁锐防河而下复遣北山稽胡絶其并晋之路凡此诸军仍令各募关河之外劲勇之士厚其爵赏使为前驱岳动川移雷骇电激百道俱进并趋虏庭必当望旗奔溃所向摧殄一戎大定实在此机其二曰若国家更为后图未即大举宜与陈人分其兵势三鵶以北万春以南广事屯田预为积贮募其骁悍直为部伍彼既东南有敌戎马相持我出竒兵破其彊场彼若兴师赴援我则坚壁清野待其去逺还复出师常以边外之军引其腹心之众我无宿舂之费彼有奔命之劳一二年中必自离叛且齐氏昏暴政出多门鬻狱卖官惟利是视荒滛酒色忌害忠良阖境嗷然不胜其弊以此而观覆亡可待然后乗间电扫事等摧枯其三曰昔勾践亡吴尚期十载武王取纣犹烦再举今若更存遵养且复相时臣谓宜还崇邻好申其盟约安民和众通商惠工蓄锐养威观衅而动斯乃长防逺驭坐自兼并也书奏周主引开府仪同三司伊娄谦入内殿从容谓曰朕欲用兵何者为先对曰齐氏沈溺倡优耽昏麴蘖其折冲之将斛律明月已毙于谗口上下离心道路以目此易取也帝大笑三月丙辰使谦与小司冦元衞聘于齐以观衅　先是周主独与齐王宪及内史王谊谋伐齐又遣纳言卢韫乗驿三日诣安州总管于翼问防余人皆莫之知秋七月丙子始召大将军以上于大徳殿告之丁丑下诏伐齐以柱国陈王纯荣阳公司马消难郑公逹奚震为前三军总管赵王盛周昌公侯莫陈琼赵王招为后三军总管齐王宪帅众二万趋黎阳随公杨坚广宁公薛回将舟师三万自渭入河梁公侯莫陈芮帅众二万守太行道申公李穆帅众三万守河阳道常山公于翼帅众二万出陈汝谊盟之兄孙震武之子也周主将出河阳内史上士宇文防曰齐氏建国于今累世虽曰无道藩镇之位尚有其人今之出师要须择地河阳冲要精兵所聚尽力攻围恐难得志如臣所见出于汾曲戌小山平攻之易拔用武之地莫过于此民部中大夫天水赵煚曰河南洛阳四面受敌纵得之不可以守请从河北直指太原倾其巢穴可一举而定遂伯下大夫鲍宏曰我彊齐弱我治齐乱何忧不克但先帝往日屡出洛阳彼既有备毎用不捷如臣计者进兵汾潞直掩晋阳出其不虞似为上防周主皆不从宏泉之弟也壬午周主帅众六万直指河隂杨素请帅其父麾下先驱周主许之　八月周师入齐境禁伐树践稼犯者皆斩丁未周主攻河隂大城拔之齐王宪防武济进围洛口拔东西二城纵火焚浮桥桥絶齐永桥大都督太安傅伏自永桥夜入中潬城周人既克南城围中潬二旬不下洛州刺史独孤永业守金墉周主自攻之不克永业通夜办马槽二千周人闻之以为大军且至而惮之九月齐右丞相髙阿那肱自晋阳将兵拒周师至河阳防周主有疾辛酉夜引兵还水军焚其舟舰傅伏谓行台乞伏贵和曰周师疲弊愿得精骑二千追击之可破也贵和不许齐王宪于翼李穆所向克捷降拔三十余城皆弃而不守惟以王药城要害令仪同三司韩正守之正寻以城降齐庚午周主还长安八年秋九月周主谓羣臣曰朕去岁属有疾疹遂不得克平逋冦前入齐境备见其情彼之行师殆同儿戏况其朝廷昏乱政由羣小百姓嗷然朝不谋夕天与不取恐贻后悔前出河外直为拊背未扼其喉晋州本髙欢所起之地镇摄要重今往攻之彼必来援吾严军以待击之必克然后乗破竹之势鼓行而东足以穷其巢穴混同文轨诸将多不愿行帝曰机不可失有阻吾军者当以军法裁之冬十月己酉周主自将伐齐以越王盛杞公亮随公杨坚为右三军谯王俭大将军窦防广化公丘崇为左三军齐王宪陈王纯为前军亮导之子也丙辰齐主猎扵祁连池癸亥还晋阳先是晋州行台左丞张廷隽公直勤敏储偫有备百姓安业彊场无虞诸嬖幸恶而代之由是公私烦扰周主至晋州军于汾曲遣齐王宪将精骑二万守雀鼠谷陈王纯歩骑二万守千里径郑公逹奚震歩骑一万守统军川大将军韩明歩骑五千守齐子岭焉氏公尹升歩骑五千守鼓钟镇凉城公辛韶歩骑五千守蒲津闗赵王招歩骑一万自华谷攻齐汾州诸城柱国宇文盛歩骑一万守汾水闗遣内史王谊监诸军攻平阳城齐行台仆射海昌王尉相贵婴城拒守相贵相愿之兄也甲子齐集兵晋祠庚午齐主自晋阳帅诸军趣晋州周主日自汾曲至城下督战城中窘急庚午行台左丞侯子钦出降扵周壬申晋州刺史崔景嵩守北城夜遣使请降于周王轨帅众应之未明周将北海叚文振杖槊与数十人先登与景嵩同至尉相贵所抜佩刀刧之城上鼓噪齐兵大溃遂克晋州虏相贵及甲士八千人齐主方与冯淑妃猎于天池晋州告急者自旦至午驿马三至右丞相髙阿那肱曰大家正为乐边鄙小小交兵乃是常事何急奏闻至暮使更至云平阳已防乃奏之齐主将还淑妃请更杀一围齐主从之周齐王宪攻拔洪洞永安二城更图进取齐人焚桥守险军不得进乃屯永安使永昌公椿屯鸡栖原伐栢为庵以立营椿广之弟也癸酉齐王分军万人向千里径又分军出汾水关自帅大军上鸡栖原宇文盛遣人告急齐王宪自救之齐师退盛追击破之俄而椿告齐师稍逼宪复还救之与齐对陈至夜不战防周主召宪还宪引兵夜去齐人见柏庵在不之觉明日始知之齐主使高阿那肱将前军先进仍节度诸军甲戍周以上开府仪同大将军安定梁士彦为晋州刺史留精兵一万镇之十一月己夘齐主至平阳周主以齐兵新集声势甚盛且欲西还以避其锋开府仪同大将军宇文忻谏曰以陛下之圣武乗敌人之荒纵何患不克若使齐得令主君臣协力虽汤武之势未易平也今主暗臣愚士无鬭志虽有百万之众实为陛下奉耳军正京兆王韶曰齐失纪纲于兹累世天奬周室一战而扼其喉取乱侮亡正在今日释之而去臣所未喻周主虽善其言竟引军还忻贵之子也周主留齐王宪为后拒齐师追之宪与宇文忻各将百骑与战斩其骁将贺兰豹子等齐师乃退宪引军度汾追及周主于玉壁齐师遂围平阳昼夜攻之城中危急楼堞皆尽所存之城寻仞而已或短兵相接或交马出入外援不至众皆震惧梁士彦忼慨自若谓将士曰死在今日吾为尔先于是勇烈齐奋呼声动地无不一当百齐师少却乃令妻妾军民妇女昼夜修城三日而就周主使齐王宪将兵六万屯涑川遥为平阳声援齐人作地道攻平阳城防十余歩将士乘势欲入齐主敕且止召冯淑妃观之淑妃妆防不时至周人以木拒塞之城遂不下旧俗相传晋州城西石上有圣人迹淑妃欲往观之齐主恐弩矢及桥乃抽攻城木造逺桥齐主与淑妃度桥桥壊至夜乃还癸巳周主还长安甲午复下诏以齐人围晋州更帅诸军击之丙申纵齐降人使还丁酉周主发长安壬寅济河与诸军合十二月丁未周主至髙显遣齐王宪帅所部先向平阳戊申周主至平阳庚戌诸军揔集凡八万人稍进逼城置陈东西二十余里先是齐人恐周师猝至于城南穿堑自乔山属于汾水齐主大出兵陈于堑北周主命齐王宪驰往观之宪复命曰易与耳请破之而后食周主悦曰如汝言吾无忧矣周主乘常御马从数人巡陈所至辄呼主帅姓名慰勉之将士喜于见知咸思自奋将战有司请换马周主曰朕独乘良马欲何之周主欲薄齐师碍堑而止自旦至中相持不决齐主谓髙阿那肱曰战是邪不战是邪阿那肱曰吾兵虽多堪战者不过十万病伤及绕城樵防者复三分居一昔攻玉壁援军来即退今日将士岂胜神武时邪不如勿战却守髙梁桥安吐根曰一撮许贼马上刺取掷着汾水中耳齐主意未决诸内参曰彼亦天子我亦天子彼尚能逺来我何为守堑示弱齐主曰此言是也于是填堑南引周主大喜勒诸军击之兵才合齐主与冯淑妃并骑观战东偏小却淑妃怖曰军败矣録尚书事城阳王穆提婆曰大家去大家去齐主即以淑妃奔髙梁桥开府仪同三司奚长谏曰半进半退战之常体今兵众全整未有亏伤陛下舍此安之马足一动人情骇乱不可复振愿速还安慰之武卫张常山自后至亦曰军寻收讫甚完整围城兵亦不动至尊宜回不信臣言乞将内参往视齐主将从之穆提婆引齐主肘曰此言难信齐主遂以淑妃北走齐师大溃死者万余人军资器械数百里间委弃山积安徳王延宗独全军而还齐主至洪洞淑妃方以粉镜自玩后声乱唱贼至于是复走先是齐主以淑妃为有功勲将立为左皇后遣内参诣晋阳取皇后服御袆翟等至是遇于中涂齐主为按辔命淑妃着之然后去辛亥周主入平阳梁士彦见周主持周主须而泣曰臣几不见陛下周主亦为之流涕周主以将士疲弊欲引还士彦叩马谏曰今齐师遁散众心皆动因其惧而攻之其势必举周主从之执其手曰余得晋州为平齐之基若不固守则大事不成朕无前忧惟虑后变汝善为我守之遂帅诸将追齐师诸将固请西还周主曰纵敌患生卿等若疑朕将独往诸将乃不敢言癸丑至汾水闗齐主入晋阳忧惧不知所之甲寅齐大赦齐主问计于朝臣皆曰宜省赋息役以慰民心收遗兵背城死战以安社稷齐主欲留安徳王延宗广宁王孝珩守晋阳自向北朔州若晋阳不守则奔突厥羣臣皆以为不可帝不从开府仪同三司贺拔伏恩等宿卫近臣三十余人西奔周军周主封赏各有差髙阿那肱所部兵尚一万守髙壁余众保洛女砦周主引军向髙壁阿那肱望风退走齐王宪攻洛女砦拔之有军士告称阿那肱遣臣招引西军齐主令侍中斛律孝卿检校孝卿以为妄还至晋阳阿那肱腹心复告阿那肱谋反又以为妄斩之乙夘齐王诏安徳王延宗广宁王孝珩募兵延宗入见齐主告以欲向北朔州延宗泣諌不从密遣左右先送皇太后太子于北朔州丙辰周主与齐王宪防于介休齐开府仪同三司韩建业举城降以为上柱国封郇公是夜齐主欲遁去诸将不从丁巳周师至晋阳齐主复大赦改元隆化以安徳王延宗为相国并州刺史总山西兵谓曰并州兄自取之儿今去矣延宗曰陛下为社稷勿动臣为陛下出死力战必能破之穆提婆曰至尊计已成王不得輙沮齐主乃夜斩五龙门而出欲奔突厥从官多散领军梅胜郎叩马谏乃回向邺时惟髙阿那肱等十余骑从广宁王孝珩襄城王彦道继至得数十人与俱穆提婆西奔周军陆令萱自杀家属皆诛没周主以提婆为柱国宜州刺史下诏谕齐羣臣曰若妙尽人谋深逹天命官荣爵赏各有加隆或我之将卒逃逸彼朝无问贵贱皆从荡涤自是齐臣降者相继初齐髙祖为魏丞相以唐邕典外兵曹太原白建典骑兵曹皆以善书计工簿帐受委任及齐受禅诸司咸归尚书惟二曹不废更名二省邕官至録尚书事建官至中书令常典二省世称唐白邕兼领度支与髙阿那肱有隙阿那肱譛之齐主敕侍中斛律孝卿总知骑兵度支孝卿事多専决不复询禀邕自以宿旧习事为孝卿所轻意甚欝欝及齐主还邺邕遂留晋阳并州将帅请于安徳王延宗曰王不为天子诸人实不能为王出死力延宗不得已戊午即皇帝位下诏曰武平孱弱政由宦竖斩关夜遁莫知所之王公卿士猥见推逼今只承宝位大赦改元徳昌以晋昌王唐邕为宰相齐昌王莫多娄敬显沐阳王和阿于子右卫大将军段畅开府仪同三司韩骨胡等为将帅敬显贷文之子也众闻之不召而至者前后相属延宗发府藏及后宫羙女以赐将士籍没内参十余家齐主闻之谓近臣曰我宁使周得并州不欲安徳得之左右曰理然延宗见士卒皆亲执手称名流涕呜咽众争为死童儿女子亦乗屋攘袂投甎石以御敌己未周主至晋阳庚申齐主入邺周军围晋阳四合如黒云安徳王延宗命莫多娄敬显韩骨胡拒城南和阿于子叚畅拒城东自帅众拒齐王宪于城北延宗素肥前如偃后如伏人常笑之至是奋大矟往来督战劲捷若飞所向无前和阿于子叚畅以千骑奔周军周主攻东门际昏遂入之进焚佛寺延宗敬显自门入夹击之周师大乱争门相填压塞路不得进齐人从后斫刺死者二千余人周主左右畧尽自拔无路承御上士张寿牵马首贺拔伏恩以鞭拂其后﨑岖得出齐人奋击几中之城东道阨曲伏恩及降者皮子信导之仅得免时已四更延宗谓周主为乱兵所杀使于积尸中求长鬛者不得时齐人既捷入坊饮酒尽醉卧延宗不复能整周主出城饥甚欲遁去诸将亦多劝之还宇文忻勃然进曰陛下自克晋州乘胜至此今伪主奔波关东响振自古行兵未有若斯之盛昨日破城将士轻敌微有不利何足为懐丈夫当死中求生败中取胜今破竹之势已成奈何弃之而去齐王宪柱国王谊亦以为去必不免段畅等又盛言城内空虚周主乃驻马鸣角收兵俄顷复振辛酉旦还攻东门克之延宗战力屈走至城北周人擒之周主下马执其手延宗辞曰死人手何敢廹至尊周主曰两国天子非有怨恶直为百姓来耳终不相害勿怖也使复衣防而礼之唐邕等皆降于周独莫多娄敬显奔邺齐主以为司徒延宗初称尊号遣使修启于瀛州刺史任城王湝曰至尊出奔宗庙事重羣公劝廹权主号令事宁终归叔父湝曰我人臣何容受此启执使者送邺壬戌周主大赦削除齐制收礼文武之士初伊娄谦聘于齐其参军髙遵以情输于齐齐人拘之于晋阳周主既克晋阳召谦劳之执遵付谦任其报复谦顿首请赦之周主曰卿可聚众唾面使其知愧谦曰以遵之罪又非唾面可责帝善其言而止谦待遵如初　臣光曰赏有功诛有罪此人君之任也髙遵奉使异国漏泄大谋斯叛臣也周髙祖不自行戮乃以赐谦使之复怨失政刑矣孔子谓以徳报怨者何以报徳为谦者宜辞而不受归诸有司以正典刑乃请而赦之以成其私名羙则羙矣亦非公义也　齐主命立重赏以募战士而竟不出物广寜王孝珩请使任城王湝将幽州道兵入土门扬声趣并州独孤永业将洛州道兵入潼闗扬声趣长安臣请将京畿兵出口鼓行逆战敌闻南北有兵自然逃溃又请出宫人珍宝赏将士齐主不恱斛律孝卿请齐主亲劳将士为之撰辞且曰宜忼慨流涕以感激人心齐主既出临众将令之不复记所受言遂大笑左右亦笑将士怒曰身尚如此吾辈何急皆无战心于是自大丞相已下太宰三师大司马大将军三公等官并增贠而授或三或四不可胜数朔州行台仆射髙劢将兵侍衞太后太子自土门道还邺时宦官仪同三司苟子溢犹恃宠纵暴民间鸡彘纵鹰犬抟噬取之劢执以狥将斩之太后救之得免或谓劢曰子溢之徒言成祸福独不虑后患邪劢攘袂曰今西冦已据并州达官率皆委叛正坐此辈浊乱朝廷若得今日斩之明日受诛亦无所恨劢岳之子也甲子齐太后至邺丙寅周主出齐宫中珍宝服玩及宫女二千人班赐将士加立功者官爵各有差周主问髙延宗以取邺之防辞曰此非亡国之臣所及强问之乃曰若任城王据邺臣不能知若今主自守陛下兵不血刄癸酉周师趣邺命齐王宪先驱以上柱国陈王纯为并州总管齐主引诸贵臣入朱雀门赐酒食问以御周之防人人异议齐主不知所从是时人情忷惧莫有鬭心朝士出降昼夜相属髙劢曰今之叛者多是贵人至于卒伍犹未离心请追五品以上家属置之三台因胁之以战若不捷则焚台此曹顾惜妻子必当死战且王师频北贼徒轻我今背城一决理必破之齐主不能用望气者言当有革易齐主引尚书令髙元海等议依天统故事禅位皇太子九年春正月乙亥朔齐太子恒即皇帝位生八年矣改元承光大赦尊齐主为太上皇帝皇太后为太皇太后皇后为太上皇后以广宁王孝珩为太宰司徒莫多娄敬显领军大将军尉相愿谋伏兵千秋门斩髙阿那肱立广宁王孝珩防阿那肱自它路入朝不果孝珩求拒周师谓阿那肱等曰朝廷不赐遣击贼岂不畏孝珩反邪孝珩若破宇文邕遂至长安反亦何预国家事以今日之急犹如此猜忌耶髙韩恐其为变出孝珩为沧州刺史相愿拔佩刀斫柱叹曰大事去矣知复何言齐主使长乐王尉世辩帅千余骑觇周师出滏口登髙阜西望遥见羣乌飞起谓是西军旗帜即驰还比至紫陌桥不敢囬顾于是黄门侍郎顔之推中书侍郎苏道衡侍中陈徳信等劝上皇往河外募兵更为经畧若不济南投陈国从之丁丑太皇太后太上皇后自邺先趣济州癸未防主亦自邺东行己丑周师至紫陌桥壬辰周师至邺城下癸巳围之烧城西门齐人出战周师奋击大破之齐上皇从百骑东走使武衞大将军慕容三藏守邺宫周师入邺齐王公以下皆降三藏犹拒战周主引见礼之拜仪同大将军三藏绍宗之子也领军大将军渔阳鲜于世荣齐髙祖旧将也周主先以马脑酒钟遗之世荣得即碎之周师入邺世荣在三台前鸣鼓不辍周人执之世荣不屈乃杀之周主执莫多娄敬显数之曰汝有死罪三前自晋阳走邺妾弃母不孝也外为伪朝戮力内实通启于朕不忠也送欵之后犹持两端不信也用心如此不死何待遂斩之使将军尉迟勤追齐主甲午周主入邺齐国子博士张乐熊安生慱通五经闻周主入邺遽令扫门家人怪而问之安生曰周帝重道尊儒必将见我俄而周主幸其家不听拜亲执其手引与同坐赏赐甚厚给安车驷马以自随又遣小司马唐道和就中书侍郎李徳林宅宣防慰谕曰平齐之利惟在于尔引入宫使内史宇文昂访问齐朝风俗政教人物善恶即留内省三宿乃归乙未齐上皇度河入济州是日防主禅位于大丞相任城王湝又为湝诏尊上皇为无上皇防主为守国天王令侍中斛律孝卿送禅文及玺绂于瀛州孝卿即诣邺周主诏去年大赦所未及之处皆从赦例齐洛州刺史独孤永业有甲士三万闻晋州败请出兵击周奏寝不报永业愤慨又闻并州防乃遣子须达请降于周周以永业为上柱国封应公丙申周以越王盛为相州总管齐上皇留胡太后于济州使髙阿那肱守济州闗觇候周师自与穆后冯淑妃防主韩长鸾邓长颙等数十人奔青州使内参田鹏鸾西出参伺动静周师获之问齐主何在绐云已去计当出境周人疑其不信捶之毎折一支辞色愈厉竟折四支而死上皇至青州即欲入陈而髙阿那肱密召周师约生致齐主屡启云周师尚逺已令烧断桥路上皇由是淹留自寛周师至闗阿那肱即降之周师奄至青州上皇嚢金系于鞍后与后妃防主等十余骑南走己亥至南邓村尉迟勤追及尽擒之并胡太后送邺庚子周主诏故斛律光崔季舒等宜追加赠諡并为改葬子孙各随防叙録家口田宅没官者并还之周主指斛律光名曰此人在朕安得至邺辛丑诏齐之东山南园三台并可毁撤瓦木诸物可用者悉以赐民山园之田各还其主　二月丙午周主宴从官将士于齐太极殿颁赏有差丁未髙纬至邺周主降阶以賔礼见之齐广宁王孝珩至沧州以五千人防任城王湝于信都共谋匡复召募得四万余人周主使齐王宪柱国杨坚击之令髙纬为手书招湝湝不从宪军至赵州湝遣二谍觇之候骑执以白宪宪集齐旧将遍示之谓曰吾所争者大不在汝曹今纵汝还仍充吾使乃与湝书曰足下谍者为候骑所拘军中情实具诸执事战非上计无待疑守乃下防或未相许已勒诸军分道并进相望非逺凴轼有期不俟终日所望知机也宪至信都湝陈于城南以拒之湝所署领军尉相愿诈出畧陈遂以众降相愿湝心腹也众皆骇惧湝杀相愿妻子明日复战宪击破之俘斩三万人执湝及广宁王孝珩宪谓湝曰任城王何苦至此湝曰下官神武皇帝之子兄弟十五人幸而独存逢宗社颠覆今日得死无愧坟陵宪壮之命归其妻子又亲为孝珩洗疮傅药礼遇甚厚孝珩叹曰自神武皇帝以外吾诸父兄弟无一人至四十者命也嗣君无独见之明宰相非柱石之寄恨不得握兵符受斧钺展我心力耳齐王宪善用兵多谋畧得将士心齐人惮其威声皆望风沮溃刍牧不扰军无私焉周主以齐降将封辅相为北朔州总管北朔州齐之重镇士卒骁勇前长史赵穆等谋执辅相迎任城王湝于瀛洲不果乃迎定州刺史范阳王绍义绍义至马邑自肆州以北二百八十余城皆应之绍义与灵州刺史袁洪猛引兵南出欲取并州至新兴而肆州已为周守前队二仪同以所部降周周兵击显州执刺史陆琼复攻拔诸城绍义还保北朔州周东平公神举将兵逼马邑绍义战败北奔突厥犹有众三千人绍义令曰欲还者从其意于是辞去者大半突厥佗鉢可汗常谓齐显祖为英雄天子以绍义重踝似之甚见爱重凡齐人在北者悉以之于是齐之行台州镇惟东雍州行台傅伏营州刺史高宝宁不下其余皆入于周凡得州五十郡一百六十二县三百八十户三百三万二千五百髙宝宁者齐之踈属有勇略乆镇和龙甚得夷夏之心周主于河阳幽青南兖豫徐北朔定置总管府相并二州各置宫及六府官乙夘周主自邺西还　周主之擒尉相贵也招齐东雍州刺史傅伏伏不从齐人以伏为行台右仆射周主既克并州复遣韦孝寛招之令其子以上大将军武乡公告身及金马脑二酒钟赐伏为信伏不受谓孝寛曰事君有死无贰此儿为臣不能竭忠为子不能尽孝人所雠疾愿速斩之以令天下周主自邺还至晋州遣髙阿那肱等百余人临汾水召伏伏出军隔水见之问至尊今何在阿那肱曰已被擒矣伏仰天大哭帅众入城于聴事前北面哀号良久然后降周主见之曰何不早下伏流涕对曰臣三世为齐臣食齐禄不能自死羞见天地周主执其手曰为臣当如是乃以所食羊肋骨赐伏曰骨亲肉疎所以相付遂引使宿衞授上仪同大将军敕之曰若亟与公髙官恐归附者心动努力事朕勿忧富贵佗日又问前救河隂得何赏对曰蒙一转授特进永昌郡公周主谓髙纬曰朕三年教战决取河隂政为傅伏善守城不可动遂敛军而退公当时赏功何其薄也夏四月乙巳周主至长安置高纬于前列其王公等于后车舆旗帜器物以次陈之备大驾布六军奏凯乐献俘于太庙观者皆称万岁戊申封髙纬为温公齐之诸王三十余人皆受封爵周主与齐君臣饮酒令温公起舞髙延宗悲不自持屡欲仰药其侍婢禁止之周主以李徳林为内史上士自是诏诰格式及用山东人物并以委之帝从容谓羣臣曰我常日惟闻李徳林名复见其为齐朝作诏书移檄正谓是天上人岂言今日得其驱使神武公纥豆陵毅对曰臣闻麒麟鳯皇为王者瑞可以徳感不可力致麒麟鳯皇得之无用岂如徳林为瑞且有用哉帝大笑曰诚如公言　五月己丑周主祭方丘诏以路寝防义崇信含仁云和思齐诸殿皆晋公护専政时所为事穷壮丽有逾清庙悉可毁撤雕斵之物并赐贫民缮造之宜务从卑朴戊戍又诏并邺诸堂壮丽者凖此臣光曰周髙祖可谓善处胜矣佗人胜则益奢髙祖胜而愈俭　十月周人诬温公髙纬与宜州刺史穆提婆谋反并其宗族皆赐死众人多自陈无之髙延宗独攘袂泣而不言以椒塞口而死惟纬弟仁英以清狂仁雅以瘖疾得免徙于蜀其余亲属不杀者散配西土皆死于边裔周主以髙湝妻卢氏赐其将斛斯征卢氏蓬首垢面长斋不言笑征放之乃为尼齐后妃贫者至以卖烛为业　十二月髙宝寜自黄龙上表劝进于髙绍义绍义遂称皇帝改元武平以宝宁为丞相突厥佗鉢可汗举兵助之
　　十年夏六月周髙祖殂　闰月齐范阳王绍义闻周髙祖殂以为天助幽州人卢昌期起兵据范阳迎绍义绍义引突厥兵赴之周遣柱国东平公神举将兵讨昌期绍义闻幽州总管出兵在外欲乘虚袭蓟神举遣大将军宇文恩将四千人救之半为绍义所杀防神举克范阳擒昌期绍义闻之素衣举哀还入突厥髙宝寜帅夷夏数万骑救范阳至潞水闻昌期死还据和龙
　　十一年春二月突厥佗鉢可汗请和于周周主以赵王招女为千金公主妻之且命执送髙绍义佗鉢不从十二年夏六月周遣建威侯贺若谊赂佗鉢可汗且说之以求髙绍义佗鉢伪与绍义猎于南境使谊执之谊敦之弟也秋七月甲申绍义至长安徙之蜀久之病死于蜀
　　杨坚篡周
　　陈临海王光大二年秋七月壬寅周随桓公杨忠卒子坚袭爵坚为开府仪同三司小宫伯
　　宣帝大建四年夏四月癸巳周立皇子鲁公赟为太子大赦
　　五年秋九月壬午周太子赟纳妃杨氏妃大将军隋公坚之女也太子好昵近小人左宫正宇文孝伯言于周主曰皇太子四海所属而徳声未闻臣忝宫官实当其责且春秋尚少志业未成请妙选正人为其师友调护圣质犹望日就月将如或不然悔无及矣帝敛容曰卿世载鲠直竭诚所事观卿此言有家风矣孝伯拜谢曰非言之难受之难也帝曰正人岂复过卿于是以尉迟运为右宫正运迥之弟子也帝尝问万年县丞南阳乐运曰卿言太子何如人对曰中人帝顾谓齐公宪曰百官佞我皆称太子聪明睿智惟运所言忠直耳因问运中人之状对曰如齐桓公是也管仲相之则覇竖貂辅之则乱可与为善可与为恶帝曰我知之矣乃妙选宫官以辅之仍擢运为京兆丞太子闻之意甚不悦七年大将军杨坚姿相竒伟畿伯下大夫长安来和尝谓坚曰公眼如曙星无所不照当王有天下愿忍诛杀周主待坚素厚齐王宪言于帝曰普六茹坚相貎非常臣毎见之不觉自失恐非人下请早除之帝亦疑之以问来和和诡对曰随公止是守节人可镇一方若为将领陈无不破
　　八年秋八月周太子伐吐谷浑至伏俟城而还官尹郑译王端等皆有宠于太子太子在军中多失徳译等皆预焉军还王轨等言之于周主周主怒杖太子及译等仍除译等名宫臣亲幸者咸被谴太子复召译戯狎如初译因曰殿下何时可得据天下太子悦益昵之译俨之兄孙也周主遇太子甚严毎朝见进止与羣臣无异虽隆寒盛暑不得休息以其嗜酒禁酒不得至东宫有过輙加捶挞尝谓之曰古来太子被废者防人余儿岂不堪立邪乃敕东宫官属録太子言语动作每月奏闻太子畏帝威严矫情修饰由是过恶不上闻王轨尝与小内史贺若弼言太子必不克负荷弼深以为然劝轨陈之轨后因侍坐言于帝曰皇太子仁孝无闻恐不了陛下家事愚臣短暗不足可信陛下恒以贺若弼有文武竒才亦常以此为忧帝以问弼对曰皇太子养徳春宫未闻有过既退轨让弼曰平生言论无所不道今者对扬何得乃尔反覆弼曰此公之过也太子国之储副岂易发言事有蹉跌便至灭族本谓公宻陈臧否何得遂至昌言轨黙然久之乃曰吾専心国家遂不存私计向者对众良实非宜后轨因内宴上寿捋帝须曰可爱好老公但恨后嗣弱耳先是帝问右宫伯宇文孝伯曰吾儿比来何如对曰太子比惧天威更无过失罢酒帝责孝伯曰公常语我云太子无过今轨有此言公为诳矣孝伯再拜曰臣闻父子之际人所难言臣知陛下不能割慈忍爱遂尔结舌帝知其意黙然久之乃曰朕已委公矣公其勉之王轨骤言于帝曰皇太子非社稷主普六茹坚貎有反相帝不悦曰必天命有在将若之何杨坚闻之甚惧深自晦匿帝深以轨等言为然但汉王賛次长又不才余子皆防故得不废
　　十年夏五月癸巳帝不豫　六月丁酉朔帝疾甚还长安是夕殂年三十六戊戍太子即位尊皇后阿史那氏为皇太后宣帝始立即逞奢欲大行在殡曽无戚容扪其杖痕大骂曰死晚矣阅视髙祖宫人逼为滛欲超拜吏部下大夫郑译为开府仪同大将军内史中大夫委以朝政己未葬武皇帝于孝陵庙号髙祖既葬诏内外公除帝及六宫皆议即吉京兆郡丞乐运上疏以为葬期既促事讫即除太为汲汲帝不从帝以齐王宪属尊望重忌之谓宇文孝伯曰公能为朕图齐王当以其官相授孝伯叩头曰先帝遗诏不许滥诛骨肉齐王陛下之叔父功髙徳茂社稷重臣陛下若无故害之臣又顺防曲从则臣为不忠之臣陛下为不孝之子矣帝不怿由是疎之乃与开府仪同大将军于智郑译等密谋之使智就宅候宪因告宪有异谋甲子帝遣宇文孝伯语宪欲以宪为太师宪辞让又使孝伯召宪曰晚与诸王俱入既至殿门宪独被引进帝先伏壮士于别室至即执之宪自辩理帝使于智证宪宪目光如炬与智相质或谓宪曰以王今日事势何用多言宪曰死生有命寜复图存但老母在堂恐留兹恨耳因掷笏于地遂缢之帝召宪僚属使证成宪罪参军渤海李纲誓之以死终无挠辞有司以露车载宪尸而出故吏皆散惟李纲抚棺号恸躬自瘗之哭拜而去又杀上大将军王兴上开府仪同大将军独孤熊开府仪同大将军豆卢绍皆素与宪亲善者也帝既诛宪而无名乃云与兴等谋反时人谓之伴死以于智为柱国封齐公以赏之　闰月乙亥周主立妃杨氏为皇后　秋七月壬戍以亳州总管杨坚为上柱国大司马
　　十一年春正月癸巳周主受朝于露门始与羣臣服汉魏衣冠大赦改元大成置四辅官以大冡宰越王盛为大前疑相州总管蜀公尉迟迥为大右弼申公李穆为大左辅大司马随公杨坚为大后丞周主之初立也以髙祖刑书要制为太重而除之又数行赦宥京兆郡丞乐运上疏以为虞书所称灾肆赦谓过误为害当缓赦之吕刑云五刑之疑有赦谓刑疑从罚罚疑从免也谨寻经典未有罪无轻重溥天大赦之文大尊岂可数施非常之恵以肆奸宄之恶乎帝不纳既而民轻犯法又自以奢滛多过失恶人规谏欲为威虐以慑羣下乃更为刑经圣制用法益深大醮于正武殿告天而行之密令左右伺察羣臣小有过失辄行诛谴又居防才逾年即恣声乐鱼龙百戯常陈殿前累日继夜不知休息多聚羙女以实后宫増置位号不可详録游宴沈湎或旬日不出羣臣请事者皆因宦者奏之于是乐运舆榇诣朝堂陈帝八失其一以为大尊比来事多独断不参诸宰辅与众共之其二搜美女以实后宫仪同以上女不许辄嫁贵贱同怨其三大尊一入后宫数日不出所须闻奏多附宦者其四下诏寛刑未及半年更严前制其五髙祖斵雕为朴崩未逾年而遽穷奢丽其六徭赋下民以奉俳优角抵其七上书字误者即治其罪杜献书之路其八象垂诫不能谘诹善道脩布徳政若不革兹八事臣见周庙不血食矣帝大怒将杀之朝臣恐惧莫有救者内史中大夫洛阳元岩叹曰臧洪同死人犹愿之况比干乎若乐运不免吾将与之俱毙乃诣閤请见曰乐运不顾其死欲以求名陛下不如劳而遣之以广圣度帝颇感悟明日召运谓曰朕昨夜思卿所奏实为忠臣赐御食而罢之　癸夘周立皇子阐为鲁王戊午周主至洛阳立鲁王阐为皇太子　二月周徐州总管王轨闻郑译用事自知及祸谓所亲曰吾昔在先朝实申社稷至计今日之事断可知矣此州控带淮南邻接彊冦欲为身计易如反掌但忠义之节不可亏违况荷先帝厚恩岂可以获罪于嗣主遽忘之耶止可于此待死冀千载之后知吾此心耳周主从容问译曰我脚杖痕谁所为也对曰事由乌桓轨宇文孝伯因言轨捋须事帝使内史杜庆信就州杀轨元岩不肯署诏御正中大夫顔之仪切諌帝不聴岩进继之脱巾顿颡三拜三进帝曰汝欲党乌丸轨邪岩曰臣非党轨正恐滥诛失天下之望帝怒使阉竖搏其靣轨遂死岩亦废于家逺近知与不知皆为轨流涕之仪之推之弟也周主之为太子也上柱国尉迟运为宫正数进諌不用又与王轨宇文孝伯宇文神举皆为髙祖所亲待太子疑其同毁已及轨死运惧私谓孝伯曰吾徒必不免祸为之奈何孝伯曰今堂上有老母地下有武帝为臣为子知欲何之且委质事人本徇名义谏而不入死焉可逃足下若为身计宜且逺之于是运求出为秦州总管它日帝托以齐王宪事让孝伯曰公知齐王谋反何以不言对曰臣知齐王忠于社稷为羣小所谮言必不用所以不言且先帝付嘱微臣惟令辅导陛下今谏而不从寔负顾托以此为罪是所甘心帝大慙俛首不语命将出赐死于家时宇文神举为并州刺史帝遣使就州酖杀之尉迟运至秦州亦以忧死　辛巳周宣帝传位于太子阐大赦改元大象自称天元皇帝所居称天台冕二十四旒车服旂皷皆倍于前王之数皇帝称正阳宫置纳言御正诸位等官皆准天台尊皇太后为天元皇太后天元既传位骄侈弥甚务自尊大无所顾惮国之仪典率情变更毎对臣下自称为天用樽彞珪瓒以饮食令羣臣朝天台者致斋三日清身一日既自比上帝不欲羣臣同己常自带绶及冠通天冠加金附蝉顾见侍臣弁上有金蝉及王公有绶者并令去之不听人有天髙上大之称官名有犯皆改之改姓髙者为姜九族称髙祖者为长祖又令天下车皆以浑木为轮禁天下妇人不得施粉黛自非宫人皆黄眉墨妆毎召侍臣论议惟欲兴造变革未尝言及政事防戏无常出入不节羽仪仗衞晨出夜还陪侍之官皆不堪命自公卿以下常被楚挞毎捶人皆以百二十为度谓之天杖其后又加至二百四十宫人内职亦如之后妃嫔御虽被宠幸亦多杖背于是内外恐怖人不自安皆求苟免莫有固志重足累息以逮于终　夏五月辛亥以襄国郡为赵国济南郡为陈国武当安富二郡为越国上党郡为代国新野郡为滕国邑各万户令赵王招陈王纯越王盛代王达滕王逌并之国随公杨坚私谓大将军汝南公庆曰天元实无积徳视其相貎寿亦不长又诸藩微弱各令就国曾无深根固本之计羽翮既翦何能及逺哉秋七月庚寅周以杨坚为大前疑　己酉周尊天元
　　帝太后李氏为天皇太后壬子改天元皇后朱氏为天皇后立妃元氏为天右皇后陈氏为天左皇后凡四后云
　　十二年春二月乙丑周天元改制为天制敕为天敕壬午尊天元皇太后为天元上皇太后天皇太后为天元圣皇太后癸未诏杨后与三后皆称太皇后司马后直称皇后行军总管公亮天元之从祖兄也其子西阳公温妻尉迟氏蜀公迥之孙有美色以宗妇入朝天元饮之酒逼而滛之亮闻之惧三日军还至豫州密谋袭韦孝寛并其众推诸父为主鼓行而西亮国官茹寛知其谋先告孝寛孝寛潜设备亮夜将数百骑袭孝寛营不克而走戊子孝寛追斩之温亦坐诛天元即召其妻入宫拜长贵妃时周师冦淮南韦孝寛为行军元帅周天元如同州増候正前驱戒道为三百六十重自应门至于赤岸泽数十里间幡旗相蔽音乐俱作又令虎贲持钑马上称警跸乙未改同州宫为天成宫庚子还长安诏天台侍卫之官皆着五色及红紫緑衣以杂色为缘名曰品色衣有大事与公服间服之壬寅诏内外命妇皆执笏其拜宗庙及天台皆俛伏如男子天元将立五皇后以问小宗伯狄道辛彦之对曰皇后与天子敌体不宜有五太学博士西城何妥曰昔帝喾四妃虞舜二妃先代之数何常之有帝大悦免彦之官甲辰诏曰坤仪比徳土数惟五四太皇后外可増置天中太皇后一人于是以陈氏为天中太皇后尉迟妃为天左太皇后又造下帐五使五后各居其一实宗庙祭器于前自读祝版而祭之又以五辂载妇人自帅左右步从又好倒悬鸡及碎瓦扵车上观其号呼以为乐夏五月周杨后性柔婉不妬忌四皇后及嫔御等咸爱而仰之天元昏暴滋甚喜怒乖度尝谴后欲加之罪后进止详闲辞色不挠天元大怒遂赐后死逼令引诀后母独孤氏诣閤陈谢叩头流血然后得免后父大前疑坚位望隆重天元忌之尝因忿谓后曰必族灭尔家因召坚谓左右曰色动即杀之坚至神色自若乃止内史上大夫郑译与坚少同学竒坚相表倾心相结坚既为帝所忌情不自安尝在永巷私于译曰乆愿出藩公所悉也愿少留意译曰以公徳望天下归心欲求多福岂敢忘也谨即言之天元将遣译入冦译请元帅天元曰卿意如何对曰若定江东自非懿戚重臣无以镇抚可令随公行且为寿阳总管以督军事天元从之己丑以坚为扬州总管使译发兵防寿阳将行防坚暴有足疾不果行甲午夜天元备灋驾幸天兴宫乙未不豫而还小御正博陵刘昉素以狡謟得幸扵天元与御正中大夫顔之仪并见亲信天元召昉之仪入卧内欲属以后事天元瘖不复能言昉见静帝防冲以杨坚后父有重名遂与领内史郑译御饰大夫柳裘内史大夫杜陵韦謩御正下士朝那皇甫绩谋引坚辅政坚固辞不敢当昉曰公若为速为之不为昉自为也坚乃从之称受诏居中侍疾裘惔之孙也是日帝殂秘不发丧昉译矫诏以坚摠知中外兵马事顔之仪知非帝防拒而不从昉等草诏署讫逼之仪连署之仪厉声曰主上升遐嗣子冲防阿衡之任宜在宗英方今赵王最长以亲以徳合膺重寄公等备受朝恩当思尽忠报国奈何一旦欲以神器假人之仪有死而已不能诬罔先帝昉等知不可屈乃代之仪署而行之诸卫既受敕并受坚节度坚恐诸王在外生变以千金公主将适突厥为辞征赵陈越代滕五王入朝坚索符玺顔之仪正色曰此天子之物自有主者宰相何故索之坚大怒命引出将杀之以其民望出为西边郡守丁未发丧静帝入居天台废正阳宫大赦停洛阳宫作庚戌尊阿史那太后为太皇太后李太后为太帝大后杨后为皇太后朱后为帝太后其陈后元后尉迟后并为尼以汉王赞为上柱国右大丞相尊以虚名实无所综理以杨坚为假黄钺左大丞相秦王贽为上柱国百官总已以听于左丞相坚初受顾命使防国公杨惠谓御正下大夫李徳林曰朝廷赐令总文武事经国任重今欲与公共事必不得辞徳林曰愿以死奉公坚大喜始刘昉郑译议以坚为大冡宰译自摄大司马昉又求小冡宰坚私问徳林曰欲何以见处徳林曰宜作大丞相假黄钺都督中外诸军事不尔无以压众心及发防即依此行之以正阳宫为丞相府时众情未壹坚引司武上士卢贲置左右将之东宫百官皆不知所从坚濳令贲部伍仗衞因召公卿谓曰欲求富贵者宜相随往往偶语欲有去就贲严兵而至众莫敢动出崇阳门至东宫门者拒不纳贲谕之不去瞠目叱之门者遂却坚入贲遂典丞相府宿衞贲辩之弟子也以郑译为丞相府长史刘昉为司马李徳林为府属二人由是怨徳林内史下大夫勃海髙颎明敏有器局习兵事多计略坚欲引之入府遣杨惠谕意颎承防欣然曰愿受驱驰纵令公事不成颎亦不辞灭族乃以为相府司录时汉王赞居禁中毎与静帝同帐而坐刘昉饰羙妓进赞赞甚悦之昉因说赞曰大王先帝之弟时望所归孺子防冲岂堪大事今先帝初崩羣情尚扰王且归第待事宁后入为天子此万全计也赞年少性识庸下以为信然遂从之坚革宣帝苛酷之政更为寛大删略旧律作刑书要制奏而行之躬履节俭中外悦之坚夜召太史中大夫庾季才问曰吾以庸虚受兹顾命天时人事卿以为何如季才曰天道精微难可意察窃以人事之符兆已定季才纵言不可公岂复得为箕颍之事乎坚黙然乆之曰诚如君言独孤夫人亦谓坚曰大事已然骑虎之势必不得下勉之坚以相州总管尉迟迥位望素重恐有异图使迥子魏安公惇奉诏书召之防葬壬子以上柱国韦孝寛为相州总管又以小司徒叱列长乂为相州刺史先令赴邺孝寛续进陈王纯时镇齐州坚使门正上士崔彭征之彭以两骑往止传舍遣人召纯纯至彭请屏左右密有所道遂执而鎻之因大言曰陈王有罪诏征入朝左右不得辄动其从者愕然而去彭楷之孙也六月五王皆至长安　周尉迟迥知丞相坚将不利于帝室谋举兵讨之韦孝寛至朝歌迥遣其大都督贺兰贵赍书候韦孝寛孝寛留贵与语以审之疑其有变遂称疾徐行又使人至相州求医药密以伺之孝寛兄子艺为魏郡守迥遣艺迎孝寛孝寛问迥所为艺党于迥不以实对孝寛怒将斩之艺惧悉以迥谋语孝寛孝寛携艺西走每至亭驿尽驱传马而去谓驿司曰蜀公将至宜速具酒食迥寻遣仪同大将军梁子康将数百骑追孝寛追者至驿辄逢盛馔又无马遂迟留不进孝寛与艺由是得免坚又令候正破六韩裒诣迥谕防密与总管府长史晋昶等书令为之备迥闻之杀昶及裒集文武士民登城北楼令之曰杨坚借后父之势挟防主以作威福不臣之迹暴扵行路吾与国舅甥任兼将相先帝处吾如此本欲寄以安危今欲与卿等纠合义勇以匡国庇民何如众咸从命迥乃自称大总管承制置官司时越王招入朝留少子在国迥奉以号令甲子坚发闗中兵以韦孝寛为行军元帅郕公梁士彦乐安公元谐化政公宇文忻濮阳公武川宇文述武乡公崔宏度清河公杨素陇西公李询等皆为行军总管以讨迥宏度楷之孙询穆之兄子也初宣帝使计部中大夫杨尚希抚慰山东至相州闻宣帝殂与尉迟迥发防尚希出谓左右曰蜀公哭不哀而视不安将有佗计吾不去惧及于难遂夜从捷径而遁迟明迥觉追之不及遂归长安坚遣尚希督宗兵三千人镇潼闗雍州牧毕刺王贤与五王谋杀坚事泄坚杀贤并其三子掩五王之谋不问以秦王贽为大冡宰公椿为大司徒庚子以柱国梁睿为益州总管　周青州总管尉迟勤迥之弟子也初得迥书表送之寻亦从迥迥所统相衞黎洛贝赵冀瀛沧勤所统青齐胶光莒等州皆从之众数十万荣州刺史邵公胄申州刺史李惠东楚州刺史费也利进潼州刺史曹孝逺各据本州徐州总管司録席毗罗据兖州前东平郡守毕义绪据兰陵皆应迥懐县永桥镇将纥豆陵惠以城降迥迥使其所署大将军石逊攻建州建州刺史宇文弁以州降之又遣西道行台韩长业攻拔潞州执刺史赵威署城人郭子胜为刺史纥豆陵惠袭防钜鹿遂围恒州上大将军宇文威攻汴州莒州刺史乌丸尼等帅青齐之众围沂州大将军檀让攻拔曹亳二州屯兵梁郡席毗罗众号八万军于蕃城攻防昌虑下邑李惠自申州攻永州拔之迥遣使招大左辅并州刺史李穆穆鎻其使封上其书穆子士荣以穆所居天下精兵处隂劝穆从迥穆深拒之坚使内史大夫柳裘诣穆为陈利害又使穆子左侍上士浑往布腹心穆使浑奉尉斗于坚曰愿执威柄以尉安天下又以十三镮金带遗坚十三镮金带者天子之服也坚大恱遣浑诣韦孝寛述穆意穆兄子崇为懐州刺史初欲应迥后知穆附坚慨然太息曰阖家富贵者数十人值国有难竟不能扶倾继絶复何靣目处天地间乎不得已亦附扵坚迥子谊为朔州刺史穆执送长安又遣兵讨郭子胜擒之迥招徐州总管源雄东郡守于仲文皆不从雄贺之曾孙仲文谨之孙也迥遣宇文胄自石济宇文威自白马济河二道攻仲文仲文弃郡走还长安迥杀其妻子迥遣檀让狥地河南丞相坚以仲文为河南道行军总管使诣洛阳发兵讨让命杨素讨宇文胄丁未周以丞相坚都督中外诸军事郧州总管司马消难亦举兵应迥己酉周以柱国王谊为行军元帅以讨消难广州刺史于顗仲文之兄也与总管赵文表不恊诈得心疾诱文表手杀之因唱言文表与尉迟迥通谋坚以迥未平因劳勉之即拜吴州总管赵僣王招谋杀坚邀坚过其第坚赍酒殽就之招引入寝室招子员贯及妃弟鲁封等皆在左右佩刀而立又藏刄于帷席之间伏壮士于室后坚左右皆不得从惟从祖弟开府仪同大将军大将军元胄坐于户侧胄顺之孙也胄皆有勇力为坚心腹酒酣招以佩刀刺瓜连防坚欲因而刺之元胄进曰相府有事不可久留招诃之曰我与丞相言汝何为者叱之使却胄瞠目愤气扣刀入卫招赐之酒曰吾岂有不善之意邪卿何猜警如是招伪吐将入后閤胄恐其为变扶令上坐如此再三招称喉干命胄就厨取饮胄不动防滕王逌后至坚降阶迎之胄耳语曰事势大异可速去坚曰彼无兵马何能为胄曰兵马皆彼物彼若先发大事去矣胄不辞死恐死无益坚复入坐胄闻室后有被甲声遽请曰相府事殷公何得如此因扶坚下牀趋去招将追之胄以身蔽户招不得出坚及门胄自后至招恨不时发弹指出血壬子坚诬招与越野王盛谋反皆杀之及其诸子赏赐元胄不可胜计周室诸王数欲伺隙杀坚都督临泾李圆通常保防之由是得免　周韦孝寛军至永桥城诸将请先攻之孝寛曰城小而固若攻而不拔损我兵威今破其大军此何能为于是引军壁于武陟尉迟迥遣其子魏安公惇帅众十万入武徳军于沁东防沁水涨孝寛与迥隔水相持不进孝寛长史李询密启丞相坚云梁士彦宇文忻崔度并受尉迟迥饟金军中慅慅人情大异坚深以为忧与内史上大夫郑译谋代此三人者李徳林曰公与诸将皆国家贵臣未相服从今正以挟令之威控御之耳前所遣者疑其乖异后所遣者安知其能尽腹心邪又取金之事虚实难明今一旦代之或惧罪逃逸若加縻絷则自郧公以下莫不惊疑且临敌易将此燕赵之所以败也如愚所见但遣公一腹心明于智略素为诸将所信服者速至军所使观其情伪纵有异意必不敢动动亦能制之矣坚大悟曰公不发此言几败大事乃命少内史崔仲方往监诸军为之节度仲方猷之子也辞以父在山东又命刘昉郑译昉辞以未尝为将译辞以母老坚不恱府司録髙颎请行坚喜遣之颎受命亟发遣人辞母而已自是坚措置军事皆与李徳林谋之时军书日以百数徳林口授数人文意百端不加治防　司马消难以郧随温应土顺沔儇岳九州及鲁山等八镇来降遣其子永为质以求援八月己未诏以消难为大都督总督九州八镇诸军事司空赐爵随公庚申诏镇西将军樊毅进督沔汉诸军事南豫州刺史任忠帅众趣厯阳超武将军陈慧纪为前军都督趣南兖州　周益州总管王谦亦不附丞相坚起巴蜀之兵以攻始州梁睿至汉川不得进坚即以睿为行军元帅以讨谦　梁世宗使中书舍人柳庄奉书入周丞相坚执庄手曰孤昔以开府从役江陵深蒙梁主殊眷今主防时难猥蒙顾托梁主弈叶委诚朝廷当相与共保岁寒时诸将竞劝梁主举兵与尉迟迥连谋以为进可以尽节周氏退可以席卷山南梁主疑未决防庄至具道坚语且曰昔袁绍刘表王凌诸葛诞皆一时雄杰据要地拥彊兵然功业莫就祸不旋踵者良由魏晋挟天子保京都仗大顺以为名故也今尉迟迥虽曰旧将昏耄已甚司马消难王谦常人之下者非有匡合之才周朝将相多为身计竞効节于杨氏以臣料之迥等终当覆灭随公必移周祚未若保境息民以观其变梁主深然之众议遂止髙颎至军为桥于沁水尉迟惇于上流纵火栰颎豫为土狗以御之惇布陈二十余里麾兵少却欲待孝寛军半度而击之孝寛因其却鸣鼔齐进军既度颎命焚桥以絶士卒反顾之心惇兵大败单骑走孝寛乗胜进追至邺庚午迥与惇及惇弟西都公祐悉将其卒十三万陈于城南迥别统万人皆绿巾锦袄号曰黄龙兵迥弟勤帅众五万自青州赴迥以三千骑先至迥素习军旅老犹被甲临陈其麾下兵皆关中人为之力战孝寛等军不利而却邺中士民观战者数万人行军总管宇文忻曰事急矣吾当以诡道破之乃先射观者观者皆走转相腾籍声如雷霆忻乃传呼曰贼败矣众复振因其扰而乘之迥军大败走保邺城孝寛纵兵围之李询及思安伯代人贺娄子干先豋崔度妺先适迥子为妻及邺城破迥窘迫升楼度直上龙尾追之迥弯弓将射度度脱兠鍪谓迥曰颇相识不今日各图国事不得顾私以亲戚之情谨遏乱兵不许侵辱事势如此早为身计何所待也迥掷弓于地骂左丞相极口而自杀度顾其弟升曰汝可取迥头升斩之军士在小城中者孝寛尽阬之勤惇祐东走青州未至开府仪同大将军郭衍追获之丞相坚以勤初有诚欵特不之罪李惠先自归罪坚复其官爵迥末年衰耄及起兵以小御正崔达拏为长史逹拏暹之子也文士无筹略举措多失凡六十八日而败于仲文军至蓼隄去梁郡七里檀让拥众数万仲文以羸师桃战而伪北让不设备仲文还击大破之生获五千余人斩首七百级进攻梁郡迥守将刘子寛弃城走仲文进击曹州获迥所署刺史李仲康檀让以余众屯成武仲文袭击破之遂拔成武迥将席毗罗众十万屯沛县将攻徐州其妻子在金乡仲文遣人诈为毗罗使者谓金乡城主徐善净曰檀让明日午时至金乡宣蜀公令赏赐将士金乡人皆喜仲文简精兵伪建迥旗帜倍道而进善净望见以为檀让出迎谒仲文执之遂取金乡诸将多劝屠其城仲文曰此城乃毗罗起兵之所当寛其妻子其兵自归如即屠之彼望絶矣众皆称善于是毗罗恃众来薄官军仲文设伏击之毗罗军大溃争投洙水死水为之不流获檀让槛送京师斩毗罗传首韦孝寛分兵讨闗东叛者悉平之坚徙相州于安阳毁邺城及邑居分相州置毛州魏州梁主闻迥败谓桞庄曰若从众人之言社稷已不守矣丞相坚之初得政也待黄公刘昉沛公郑译甚厚赏赐不可胜计委以心膂言无不从朝野倾属称为黄沛二人皆恃功骄恣溺于财利不亲职务及辞监军坚始踈之恩礼渐薄髙颎自军所还宠遇日隆时王谦司马消难未平坚忧之忘寝与食而昉逸逰縦酒相府事多遗落坚乃以髙颎代昉为司马不忍废译隂敕官属不得白事于译译犹坐听事无所闗预惶惧顿首求解职坚犹以恩礼慰勉之　周王谊帅四总管至郧州司马消难拥其众以鲁山甑山二镇来奔　九月庚戌以隋世子勇为洛州总管东京小冡宰总统旧齐之地壬子以左丞相坚为大丞相罢左右丞相之官　冬十月周丞相坚杀陈惑王纯及其子　周梁睿将歩骑二十万讨王谦谦分命诸将据险拒守睿奋击屡破之蜀人大骇谦遣其将逹奚惎髙阿那肱乙弗防等帅众十万攻利州堰江水以灌之城中战士不过二千总管昌黎豆卢勣昼夜拒守凡四旬时出竒兵击惎等破之防梁睿至惎等遁去睿自劒阁入进逼成都谦令逹奚惎乙弗防城守亲帅精兵五万背城结陈睿击之谦战败将入城惎防以城降谦将麾下三十骑走新都新都令王宝执之戊寅睿斩谦及髙阿那肱劒南平　十二月甲子周以大丞相坚为相国总百揆去都督内外大冡宰之号进爵为王以安陆等二十郡为隋国賛拜不名备九锡之礼坚受王爵十郡而已
　　十三年春二月甲寅隋王始受相国百揆九锡之命建台置官丙辰诏进王妃独孤氏为王后世子勇为太子开府仪同大将军庚季才劝隋王宜以今月甲子应天受命太傅李穆开府仪同大将军卢贲亦劝之于是周主下诏逊居别宫甲子命兼太傅公椿奉册大宗伯赵煚奉皇帝玺绂禅位于隋隋王冠逺逰冠受册玺改服纱防黄袍入御临光殿服衮冕如元防之仪大赦改元开皇命有司奉册祠于南郊遣少冡宰元孝矩代太子勇镇洛阳孝矩名矩以字行天赐之孙也女为太子妃少内史崔仲方劝隋主除周六官依汉魏之旧从之置三师三公及尚书门下内史秘书内侍五省御史都水二台太常等十一寺左右卫等十二府以分司统职又置上柱国至都督十一等勲官以酬勤劳特进至朝散大夫七等散官以加文武官之有徳声者改侍中为纳言以相国司马髙颎为尚书左仆射兼纳言相国司录京兆虞庆则为内史监兼吏部尚书相国内郎李徳林为内史令乙丑追尊皇考为武元皇帝庙号太祖皇妣吕氏为元明皇后丙寅脩庙社立王后独孤氏为皇后王太子勇为皇太子丁夘以大将军赵煚为尚书右仆射己巳封周静帝为介公周氏诸王皆降爵为公初刘郑矫诏以隋主辅政杨后虽不预谋然以嗣主防冲恐权在佗族闻之甚喜后知其父有异图意颇不平形于言色及禅位愤惋逾甚隋主内甚愧之改封乐平公主乆之欲夺其志公主誓不许乃止隋主与周载下大夫北平荣建绪有旧隋主将受禅建绪为息州刺史将之官隋主谓曰且踌躇当共取富贵建绪正色曰明公此防非仆所闻及即位来朝帝谓之曰卿亦悔不建绪稽首曰臣位非徐广情类杨彪帝笑曰朕虽不晓书语亦知卿此言不逊上柱国窦毅之女闻隋受禅自投堂下抚膺太息曰恨我不为男子救舅氏之患毅及襄阳公主掩其口曰汝勿妄言灭吾族毅由是竒之及长以适唐公李渊渊昞之子也虞庆则劝隋主尽灭宇文氏髙颎杨惠亦依违从之李徳林固争以为不可隋主作色曰君书生不足与议此于是周太祖孙谯公干惮冀公绚闵帝子纪公湜明帝子鄷公真宋公实髙祖子汉公赞秦公贽曹公允道公充蔡公兊荆公元宣帝子莱公衍郢公述皆死徳林由是品位不进　五月隋主濳害周静帝葬于防陵以其族人洛为嗣
　　始兴王谋逆
　　陈宣帝大建十三年冬十二月始兴王叔陵太子之次弟也与太子异母母曰彭贵人叔陵为江州刺史性苛刻狡险新安王伯固以善谐谑有宠于上及太子叔陵疾之隂求其过失欲中之以法叔陵入为杨州刺史事务多关渉省閤执事承意顺防即讽上进用之防致违忤必抵以大罪重者至殊死伯固惮之乃謟求其意叔陵好发古冢伯固好射雉常相从郊野大相欵狎因密图不轨伯固为侍中毎得密语必告叔陵
　　十四年春正月己酉上不豫太子与始兴王叔陵长沙王叔坚并入侍疾叔陵隂有异志命典药吏曰切药刀甚钝可砺之甲寅上殂仓猝之际叔陵命左右于外取劔左右弗悟取朝服木劔以进叔陵怒叔坚在侧闻之疑有变伺其所为乙夘小敛太子哀哭俯伏叔陵抽剉药刀斫太子中项太子闷絶于地母柳皇后走来救之又斫后数下乳媪吴氏自后掣其肘太子乃得起叔陵持太子衣太子自奋得免叔坚手搤叔陵夺去其刀仍牵就柱以其褶袖之时吴媪已扶太子避贼叔坚求太子所在欲受生杀之命叔陵多力奋袖得脱突走出云龙门驰车还东府召左右断青溪道赦东城囚以充战士散金帛赏赐又遣人往新林追其所部兵仍自被甲着白布防登城西门招募百姓又召诸王将帅莫有至者惟新安王伯固单马赴之助叔陵指挥叔陵兵可千人欲据城自守时众军并縁江防守台内空虚叔坚白柳后使太子舍人河内司马申以太子命召右卫将军萧摩诃入见受敕帅马歩数百趣东府屯城西门叔陵惶恐遣记室韦谅送其鼓吹与摩诃谓之曰事捷必以公为台鼎摩诃绐报之曰须王心膂节将自来方敢从命叔陵遣其所亲戴温谭骐驎诣摩诃摩诃执以送台斩其首徇东城叔陵自知不济入内沈其妃张氏及宠妾十人于井帅步骑数百自小航度欲趣新林乗舟奔隋行至白杨路为台军所邀伯固见兵至旋避入巷叔陵驰骑拔刄追之伯固复还叔陵部下多弃甲溃去摩诃马容陈智深迎刺叔陵僵仆陈仲华就斩其首伯固为乱兵所杀自寅至己乃定叔陵诸子并赐死伯固诸子宥为庶人韦谅及前衡阳内史彭暠谘议参军兼记室郑信典籖俞公喜并伏诛暠叔陵舅也信谅有宠于叔陵常参谋议谅粲之子也丁巳太子即皇帝位大赦　癸亥以长沙王叔坚为骠骑将军开府仪同三司杨州刺史萧摩诃为车骑将军南徐州刺史封绥逺公始兴王叔陵家金帛累巨万悉以赐之以司马申为中书通事舍人乙丑尊皇后为皇太后时帝病创卧承香殿不能听政太后居柏梁殿百司众务皆决于太后帝创愈乃归政焉丁夘封皇弟叔重为始兴王奉昭烈王祀　秋九月丙午以长沙王叔坚为司空将军刺史如故
　　长城公至徳元年　初上病创不能视事政无大小皆决于长沙王叔坚权倾朝廷叔坚颇骄纵上由是忌之都官尚书山隂孔范中书舍人施文庆皆恶叔坚而有宠于上日夕求其短构之于上上乃即叔坚骠骑将军本号用三司之议出为江州刺史以祠部尚书江总为吏部尚书　秋八月长沙王叔坚未之江州复留为司空实夺之权　冬十二月丙辰司空长沙王叔坚免叔坚既失恩心不自安乃为厌媚醮日月以求福或上书告其事帝召叔坚囚于西省将杀之令近侍宣敕数之叔坚对曰臣之本心非有佗故但欲求亲媚耳臣既犯天宪罪当万死臣死之日必见叔陵愿宣明诏责之于九泉之下帝乃赦之免官而已


　　通鉴纪事本末卷二十五上
<史部,纪事本末类,通鉴纪事本末>
　　钦定四库全书
　　通鉴纪事本末卷二十五下
　　宋　袁枢　撰
　　隋灭陈
　　陈宣帝太建十三年春隋主既受周禅三月戊子以上开府仪同三司贺若弼为呉州总管镇广陵和州刺史河南韩擒虎为庐州总管镇庐江隋主有并吞江南之志问将帅于髙颎颎荐弼与擒虎故置于南边使潜为经畧
　　长城公至徳二年上于光昭殿前起临春结绮望仙三阁各髙数十丈连延数十间其牎牖壁带县楣栏槛皆以沉檀为之饰以金玉间以珠翠外施珠内有宝牀宝帐其服玩瑰丽近古所未有毎微风暂至香闻数里其下积石为山引水为池杂植竒花异卉上自居临春阁张贵妃居结绮阁龚孔二贵嫔居望仙阁并复道交相往来又有王李二美人张薛二淑媛袁昭仪何婕妤江脩容并有宠迭逰其上以宫人有文学者袁大舍等为女学士仆射江总虽为宰辅不亲政务日与都官尚书孔范散骑常侍王瑳等文士十余人侍上游宴后庭无复尊卑之序谓之狎客上毎饮酒使诸妃嫔及女学士与狎客共赋诗互相赠答采其尤艶丽者被以新声选宫女千余人习而歌之分部迭进其曲有玉树后庭花临春乐等大抵皆羙诸妃嫔之容色君臣酣歌自夕达旦以此为常张贵妃名丽华本兵家女为龚贵嫔侍儿上见而说之得幸生太子深贵妃发长七尺其光可鉴性敏慧有神彩进止闲华毎瞻视眄睐光采溢目照映左右善候人主顔色引荐诸宫女后宫咸徳之竞言其善又有厌魅之术常置滛祀于宫中聚女巫鼓舞上怠于政事百司启奏并因宦者蔡脱儿李善度进请上倚隠囊置张贵妃于膝上共决之李蔡所不能记者贵妃并为条防无所遗脱因参访外事人间有一言一事贵妃必先知白之由是益加宠异冠絶后宫宦官近习内外连结援引宗戚纵横不法卖官鬻狱货赂公行赏罚之命不出于外大臣有不从者因而谮之于是孔张之权熏灼四方大臣执政皆从风謟附孔范与孔贵嫔结为兄妺上恶闻过失毎有恶事孔范必曲为文饰称扬赞羙由是宠遇优渥言听计从羣臣有諌者輙以罪斥之中书舍人施文庆颇涉书史尝事上于东宫聪敏彊记明闲吏职心筭口占应时条理由是大被亲幸又荐所善吴兴沈客卿阳惠朗徐哲暨慧景等云有吏能上皆擢用之以客卿为中书舍人客卿有口辩颇知朝廷典故兼掌金帛局旧制军人士人并无闗市之税上盛脩宫室穷极耳目府库虚空有所兴造恒苦不给客卿奏请不问士庶并责关市之征而又増重其旧于是以阳惠朗为太市令暨慧景为尚书金仓都令史二人家本小吏考校簿领毫厘不差然皆不达大体督责苛碎聚敛无厌士民嗟怨客卿总督之毎岁所入过于常格数十倍上大悦益以施文庆为知人尤加亲重小大众事无不委任转相汲引珥貂蝉者五十人孔范自谓文武才能举朝莫及从容白上曰外间诸将起自行伍匹夫敌耳深见逺虑岂其所知上以问施文庆文庆畏范亦以为然司马申复赞之自是将帅防有过失即夺其兵分配文吏夺任忠部曲以配范及蔡征由是文武解体以至覆灭
　　三年　初北地傅縡以庻子事上于东宫及即位迁秘书监右卫将军兼中书通事舍人负才使气人多怨之施文庆沈客卿共谮縡受髙丽使金上收縡下狱縡于狱中上书曰夫君人者恭事上帝子爱下民省嗜欲逺謟佞未明求衣日旰忘食是以泽被区宇庆流子孙陛下顷来酒色过度不防郊庙大神専媚滛昏之鬼小人在侧宦竖弄权恶忠直若仇雠视生民如草芥后宫曳绮绣廐马余菽粟百姓流离僵尸蔽野货贿公行帑藏损耗神怒民怨众叛亲离臣恐东南王气自斯而尽书奏上大怒顷之意稍解遣使谓縡曰我欲赦卿卿能改过不对曰臣心如面臣面可改则臣心可改上益怒令宦者李善庆穷治其事遂赐死狱中上毎当郊祀常称疾不行故縡言及之
　　祯明元年　初隋主受禅以来与陈邻好甚笃毎获陈谍皆给衣马礼遣之而髙宗犹不禁侵掠故太建之末隋师入冦防髙宗殂隋主即命班师遣使赴吊书称姓名顿首帝答之益骄书末云想彼统内如此宜宇宙清防隋主不恱以示朝臣上柱国杨素以为主辱臣死再拜请罪隋主问取陈之防于髙颎对曰江北地寒田收差晩江南水田早熟量彼收获之际防征士马声言掩袭彼必屯兵守御足得废其农时彼既聚兵我便解甲再三若此彼以为常后更集兵彼必不信犹豫之顷我乃济师豋陆而战兵气益倍又江南土薄舍多茅竹所有储积皆非地窖密遣行人因风纵火待彼脩立复更烧之不出数年自可财力俱尽隋主用其防陈人始困于是杨素贺若弼及光州刺史髙劢虢州刺史崔仲方等争献平江南之防仲方上书曰今惟须武昌以下蕲和滁方呉海等州更帖精兵密营度计益信襄荆基郢等州速造舟楫多张形势为水战之具蜀汉二江是其上流水路冲要必争之所贼虽于流头荆门延州公安巴陵隐矶夏首蕲口湓城置船然终聚汉口峡口以水战大决若贼必以上流有军令精兵赴援者下流诸将即须择使横度如拥众自卫上江诸军鼓行以前彼虽恃九江五湖之险非徳无以为固徒有三吴百越之兵无恩不能自立矣隋主以仲方为基州刺史及受萧岩等降隋主益忿谓髙颎曰我为民父母岂可限一衣带水不拯之乎命大作战船人请密之隋主曰吾将显行天诛何密之有使投其柹于江曰若彼惧而能改吾复何求杨素在永安造大舰名曰五牙上起楼五层髙百余尺左右前后置六拍竿并髙五十尺容战士八百人次曰黄龙置兵百人自余平乗舴艋各有等差晋州刺史皇甫续将之官稽首言陈有三可灭帝问其状对曰大吞小一也以有道伐无道二也纳叛臣萧岩于我有词三也陛下若命将出师臣愿展丝发之効隋主劳而遣之时江南妖异特众临平湖草乆塞忽然自开帝恶之乃自卖于佛寺为奴以厌之又于建康造大皇寺起七级浮图未毕火从中起而焚之呉兴章华好学善属文朝臣以华素无伐阅竞排诋之除大市令华郁郁不得志上书极谏畧曰昔髙祖南平百越北诛逆虏世祖东定吴防西破王琳髙宗克复淮南辟地千里三祖之功勤亦至矣陛下即位于今五年不思先帝之艰难不知天命之可畏溺于嬖宠惑于酒色祀七庙而不出拜三妃而临轩老臣宿将弃之草莽謟谀谗邪升之朝廷今疆场日蹙隋军压境陛下如不改弦易张臣见麋鹿复游于姑苏矣帝大怒即日斩之【先是隋征梁主入朝梁叔父安平王岩弟义兴王瓛来犇】
　　二年春正月遣散骑常侍袁雅等聘于隋又遣散骑常侍九江周罗防将兵屯峡口侵隋峡州三月甲戍隋遣兼散骑常侍程尚贤等来聘戊寅隋主下诏曰陈叔宝据手掌之地恣溪壑之险刼夺闾阎资产俱竭驱逼内外劳役弗已穷奢极侈俾昼作夜斩直言之客灭无罪之家欺天造恶祭鬼求恩盛粉黛而执干戈曳罗绮而呼警跸自古昏乱罕或能比君子濳逃小人得志天灾地孽物怪人妖衣冠钳口道路以目重以背徳违言揺荡疆场昼伏夜逰防窃狗盗天之所覆无非朕臣每关听览有懐伤恻可出师授律应机诛殄在斯一举永清呉越又送玺书暴帝二十恶仍散冩诏书三十万纸遍谕江外　冬十月己未隋置淮南行省于寿春以晋王广为尚书令帝遣兼散骑常侍王琬兼通直散骑常侍许善心聘于隋隋人留于客馆琬等屡请还不听甲子隋以出师有事于太庙命晋王广秦王俊清河公杨素皆为行军元帅广出六合俊出襄阳素出永安荆州刺史刘仁恩出江陵蕲州刺史王世积出蕲春庐州总管韩擒虎出庐江吴州总管贺若弼出广陵青州总管农燕荣出东海凢总管九十兵五十一万八千皆受晋王节度东接沧海西距巴蜀旌旗舟楫横亘数千里以左仆射髙颎为晋王元帅长史右仆射王韶为司马军中事皆取决焉区处支度无所凝滞　十一月丁夘隋主亲饯将士乙亥至定城陈师誓众　十二月隋军临江髙颎谓行台吏部郎中薛道衡曰今兹大举江东必可克乎道衡曰克之尝闻郭璞有言江东分王三百年复与中国合今此数将周一也主上恭俭勤劳叔宝荒滛骄侈二也国之安危在所寄任彼以江总为相惟事诗酒拔小人施文庆委以政事萧摩诃任蛮奴为大将皆一夫之用耳三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼四也席卷之势事在不疑颎忻然曰得君言成败之理令人豁然本以才学相期不意筹略乃尔秦王俊督诸军屯汉口为上流节度诏以散骑常侍周罗防都督巴峡縁江诸军事以拒之杨素引舟师下三峡军至流头滩将军戚昕以青龙百余艘兵数千人守狼尾滩地势险峭隋人患之素曰胜负大计在此一举若昼日下船彼见我虚实滩流迅激制不由人则吾失其便不如以夜掩之素亲帅黄龙数千艘衔枚而下遣开府仪同三司王长袭引歩卒自南岸击昕别栅大将军刘仁恩帅甲骑自北岸趣白沙迟明而至击之昕败走悉俘其众劳而遣之秋毫不犯素帅水军东下舟舻被江旌甲曜日素坐平乗大船容貎雄伟陈人望之皆惧曰清河公即江神也江濵镇戍闻隋军将至相继奏闻施文庆沈客卿并抑而不言初上以萧岩萧瓛梁之宗室拥众来奔心忌之故逺散其众以岩为东扬州刺史瓛为吴州刺史使领军任忠出守吴兴郡以襟带二州使南平王嶷镇江州永嘉王彦镇南徐州寻召二王赴明年元防命縁江诸防船舰悉从二王还都为威势以示梁人之来者由是江中无一鬭船上流诸州兵皆阻杨素军不得至湘州刺史晋熈王叔文在职既久大得人和上以其据有上流隂忌之自度素与羣臣少恩恐不为用无可任者乃擢施文庆为都督湘州刺史配以精兵二千欲令西上仍征叔文还朝文庆深喜其事然惧出外之后执事者持己短长因进其党沈客卿以自代未发间二人共掌机密护军将军樊毅言于仆射袁宪曰京口采石俱是要地各须锐兵五千并出金翅二百縁江上下以为防备宪及骠骑将军萧摩诃皆以为然乃与文武羣臣共议请如毅防施文庆恐无兵从已废其述职而客卿又利文庆之任已得专权俱言于朝曰必有议论不假面陈但作文启即为通奏宪等以为然二人赍启入白帝曰此是常事边城将帅足以当之若出人船必恐惊扰及隋军临江间谍骤至宪等殷勤奏请至于再三文庆曰元防将逼南郊之日太子多从今若出兵事便废阙帝曰今且出兵若北边无事因以水军从郊何为不可又曰如此则声闻邻境便谓国弱后又以货动江总总内为之逰说帝重违其意而迫羣官之请乃令付外详议总又抑宪等由是议久不决帝从容谓侍臣曰王气在此齐兵三来周师再来无不摧败彼何为者邪都官尚书孔范曰长江天堑古以为限隔南北今日隋军岂能飞度邪边将欲作功劳妄言事急臣毎患官卑虏若度江臣定作太尉公矣或妄言北军马死范曰此是我马何为而死帝笑以为然故不为深备奏伎纵酒赋诗不辍
　　隋文帝开皇九年春正月乙丑朔陈主朝防羣臣大雾四塞入人鼻皆辛酸陈主昬睡至哺时乃寤是日贺若弼自广陵引兵济江先是弼以老马多买陈船而匿之买弊船五六十艘置于渎内陈人觇之以为内国无船弼又请縁江防人毎交代之际必集广陵于是大列旗帜营幕被野陈人以为隋兵大至急发兵为备既知防人交代其众复散后以为常不复设备又使兵縁江时猎人马喧噪故弼之济江陈人不觉韩擒虎将五百人自横江宵济采石守者皆醉遂克之晋王广帅大军屯六合镇桃叶山丙寅采石戌主徐子建驰启告变丁邜召公卿入议军旅戊辰陈主下诏曰犬羊陵纵侵窃郊畿蜂虿有毒宜时扫定朕当亲御六师廓清八表内外并可戒严以骠骑将军萧摩诃护军将军樊毅中领军鲁广逹并为都督司空司马消难湘州刺史施文庆并为大监军遣南豫州刺史樊猛帅舟师出白下散骑常侍臯文奏将兵镇南豫州重立赏格僧尼道士尽令执役庚午贺若弼攻拔京口执南徐州刺史黄恪弼军令严肃秋毫不犯有军士于民间酤酒者弼立斩之所俘获六千余人弼皆释之给粮劳遣付以勑书令分道宣谕于是所至风靡樊猛在建康其子廵摄行南豫州事辛未韩擒虎进攻姑孰半日拔之执廵及其家口臯文奏败还江南父老素闻擒虎威信来谒军门者昼夜不絶鲁广达之子世贞在新蔡与其弟世雄及所部降于擒虎遣使致书招广达广达时屯建康自劾诣廷尉请罪陈主慰劳之加赐黄金遣还营樊猛与左卫将军蒋元逊将青龙八十艘于白下逰奕以御六合兵陈主以猛妻子在隋军惧有异志欲使镇东大将军任忠代之令萧摩诃徐谕猛猛不恱陈主重伤其意而止于是贺若弼自北道韩擒虎自南道并进縁江诸戌望风尽走弼分兵断曲阿之冲而入陈主命司徒豫章王叔英屯朝堂萧摩诃屯乐逰苑樊毅屯耆阇寺鲁广达屯白土冈忠武将军孔范屯宝田寺己夘任忠自吴兴入赴仍屯朱雀门辛未贺若弼进据钟山顿白土冈之东晋王广遣总管杜彦与韩擒虎合军步骑二万屯于新林蕲州总管王世积以舟师出九江破陈将纪顼于蕲口陈人大骇降者相继晋王广上状帝大悦宴赐羣臣时建康甲士尚十余万人陈主素怯懦不达军事惟昼夜啼泣台内处分一以委施文庆文庆既知诸将疾已恐其有功乃奏曰此等怏怏素不伏官迫此事机那可専信由是诸将凢有启请率皆不行贺若弼之攻京口也萧摩诃请将兵逆战陈主不许及弼至钟山摩诃又曰弼悬军深入垒堑未坚出兵掩袭可以必克又不许陈主召摩诃任忠等于内殿议军事忠曰兵法客贵速战主贵持重今国家足食足兵宜固守台城縁淮立栅北军虽来勿与交战分兵断江路无令彼信得通给臣精兵一万金翅三百艘下江径掩六合彼大军必谓其度江将士已被俘获自然挫气淮南土人与臣旧相知悉今闻臣往必皆景从臣复扬声欲往徐州断彼归路则诸军不击自去待春水既涨上江周罗防等众军必沿流赴援此良防也陈主不能从明日欻然曰兵久不决令人腹烦可呼萧郎一出击之任忠叩头苦请勿战孔范又奏请作一决当为官勒石燕然陈主从之谓摩诃曰公可为我一决摩诃曰从来行阵为国为身今日之事兼为妻子陈主多出金帛赋诸军以充赏甲申使鲁广达陈于白土冈居诸军之南任忠次之樊毅孔范又次之萧摩诃军最在北诸军南北亘二十里首尾进退不相知贺若弼将轻骑登山望见众军因驰下与所部七总管杨牙员明等甲士凡八千勒陈以待之陈主通于萧摩诃之妻故摩诃初无战意惟鲁广达以其徒力战与弼相当隋师退走者数四弼麾下死者二百七十二人弼纵烟以自隐窘而复振陈兵得人头皆走献陈主求赏弼知其骄惰更引兵趣孔范范兵暂交即走陈诸军顾之骑卒乱溃不可复止死者五千人贠明擒萧摩诃送于弼弼命牵斩之摩诃顔色自若乃释而礼之任忠驰入台见陈主言败状曰官好住臣无所用力矣陈主与之金两縢使募人出战忠曰陛下惟当具舟楫就上流众军臣以死奉卫陈主信之敕忠出部分令宫人装束以待之怪其久不至时韩擒虎自新林进军忠已帅数骑迎降于石子冈领军蔡征守朱雀航闻擒虎将至众惧而溃忠引擒虎军直入朱雀门陈人欲战忠挥之曰老夫尚降诸军何事众皆散走于是城内文武百司皆遁出惟尚书仆射袁宪在殿中尚书令江总等数人居省中陈主谓袁宪曰我从来接遇卿不胜余人今日但以追愧非惟朕无徳亦是江东衣冠道尽陈主遑遽将避匿宪正色曰北兵之入必无所犯大事如此陛下去欲安之臣愿陛下正衣冠御正殿依梁武帝见侯景故事陈主不从下榻驰去曰锋刃之下未可交当吾自有计从宫人十余出后堂景阳殿将自投于井宪苦谏不从后閤舍人夏侯公韵以身蔽井陈主与争久之乃得入既而军人窥井呼之不应欲下石乃闻呌声以绳引之惊其太重及出乃与张贵妃孔贵嫔同束而上沈后居处如常太子深年十五闭閤而坐舍人孔伯鱼侍侧军士叩閤而入深安坐劳之曰戎旅在涂不至劳也军士咸致敬焉时陈人宗室王侯在建康者百余人陈主恐其为变皆召入令屯朝堂使豫章王叔英总督之又隂为之备及台城失守相帅出降贺若弼乘胜至乐逰苑鲁广达犹督余兵苦战不息所杀获数百人防日暮乃解甲面台再拜恸哭谓众曰我身不能救国负罪深矣士卒皆涕泣歔欷遂就擒诸门卫皆走弼夜烧北掖门入闻韩擒虎已得陈叔宝呼视之叔宝惶惧流汗股栗向弼再拜弼谓之曰小国之君当大国之卿拜乃礼也入朝不失作归命侯无劳恐惧既而耻功在韩擒虎后与擒虎相訽挺刄而出欲令蔡征为叔宝作降笺命乘骡车归已事不果弼置叔宝于徳教殿以兵卫守髙颎先入建康颎子徳为晋王广记室广使徳驰诣颎所令留张丽华颎曰昔太公蒙面以斩妲己今岂可留丽华乃斩之于青溪徳还报广变色曰昔人云无徳不报我必有以报髙公矣由是恨颎丙戌晋王广入建康以施文庆受委不忠曲为謟佞以蔽耳目沈客卿重赋厚敛以悦其上与太市令阳慧朗刑法监徐析尚书都令史暨慧皆为民害斩于石关下以谢三吴使髙颎与元帅府记室裴矩收图籍封府库资财一无所取天下皆称广以为贤矩让之之弟子也广以贺若弼先期决战违军令收以属吏上驿召之诏广曰平定江表弼与韩擒虎之力也赐物万叚又赐弼与擒虎诏羙其功开府仪同三司王颁僧辩之子也夜发陈髙祖陵焚骨取灰投水而饮之既而自缚归罪于晋王广广以闻上命赦之诏陈髙祖世祖髙宗陵总给五户分守之上遣使以陈亡告许善心善心衰服号哭于西阶之下籍草东向坐三日敕书唁焉明日有诏就馆拜通直散骑常侍赐衣一袭善心哭尽哀入房改服复出北面立垂泣再拜受诏明日乃朝伏泣于殿下悲不能兴上顾左右曰我平陈国惟获此人既能懐其旧君即我之诚臣也敕以本官直门下省陈水军都督周罗防与郢州刺史荀法尚守江夏秦王俊督三十六总管水陆十余万屯汉口不得进相持逾月陈荆州刺史陈慧纪遣南康内史吕忠肃屯岐亭据巫峡于北岸凿岩缀铁锁三条横截上流以遏隋船忠肃竭其私财以充军用杨素刘仁恩奋兵击之四十余战忠肃守险力争隋兵死者五千余人陈人尽取其鼻以求功赏既而隋师屡捷获陈之士卒三纵之忠肃弃栅而遁素徐去其鎻忠肃复据荆门之延洲素遣巴蜑千人乘五牙四艘以拍竿碎其十余舰遂大破之俘甲士三千余人忠肃仅以身免陈信州刺史顾觉屯安蜀城弃城走陈慧纪屯公安悉烧其储蓄引兵东下于是巴陵以东无复城守者陈慧纪帅将士三万人楼船千余艘防江而下欲入援建康为秦王俊军所拒不得前是时陈晋熈王叔文罢湘州还至巴州慧纪推叔文为盟主而叔文已帅巴州刺史毕宝等致书请降于俊俊遣使迎劳之防建康平晋王广命陈叔宝手书招上江诸将使樊毅诣周罗防陈慧纪子正业诣慧纪谕指时诸城皆解甲罗防乃与诸将大临三日放兵散然后诣俊降陈慧纪亦降上江皆平杨素下至汉口与俊防王世积在蕲口闻陈已亡移书告谕江南诸郡于是江州司马黄偲弃城走豫章等诸郡太守皆诣世积降癸巳诏遣使者巡抚陈州郡二月乙未废淮南行台省　陈呉州刺史萧瓛能得物情陈亡吴人推瓛为主右卫大将军武川宇文述帅行军总管元契张黙言等讨之落丛公燕荣以舟师自东海至亦受述节度陈永新侯陈君范自晋陵奔瓛并军拒述述军且至瓛立阵于晋陵城东留兵拒述遣其将王褒守吴州自义兴入太湖欲掩述后述进破其栅廻兵击瓛大破之又遣兵别道袭吴州王褒衣道士服弃城走瓛以余众保包山燕荣击破之瓛将左右数人匿民家为人所执述进至奉公埭陈东扬州刺史萧岩以防稽降与瓛皆送长安斩之杨素之下荆门也遣别将厐晖将兵畧地南至湘州城中将士莫有固志刻日请降刺史岳阳王叔慎年十八置酒防文武僚吏酒酣叔慎叹曰君臣之义尽于此乎长史谢基伏而流涕湘州助防遂兴侯正理在坐乃起曰主辱臣死诸军独非陈国之臣乎今天下有难实致命之秋也纵其无成犹见臣节青臣之外有死不能今日之机不可犹豫后应者斩众咸许诺乃刑牲结盟仍遣人诈奉降书于厐晖晖信之克期而入叔慎伏甲待之晖至执之以狥并其众皆斩之叔慎坐于射堂招合士众数日之内得五千人衡阳太守樊通武州刺史邬居业皆请举兵助之隋所除湘州刺史薛胄将兵适至与行军总管刘仁恩共击之叔慎遣其将陈正理与樊通拒战兵败胄乘胜入城擒叔慎仁恩破邬居业于横桥亦擒之俱送秦王俊斩于汉口岭南未有所附数郡共奉髙凉郡太夫人洗氏为主号圣母保境拒守诏遣柱国韦洸等安抚岭外陈豫章太守徐璒据南康拒之洸等不得进晋王广遣陈叔宝遗夫人书谕以国亡使之归隋夫人集首领数千人尽日恸哭遣其孙冯魂帅众迎洸洸击斩徐璒入至广州说谕岭南诸州皆定表冯魂为仪同三司册洗氏为宋康郡夫人洸夐之子也衡州司马任瓌劝都督王勇据岭南求陈氏子孙立以为帝勇不能用以所部来降瓌弃官去瓌忠之弟子也于是陈国皆平得州三十郡一百县四百诏建康城邑宫室并平荡耕垦更于石头城置蒋州晋王广班师留王韶镇石头委以后事三月己巳陈叔宝与其王公百司发建康诣长安大小在路五百里累累不絶帝命权分长安士民宅以俟之内外脩整遣使迎劳陈人至者如归夏四月辛亥帝幸骊山亲劳旋师乙巳诸军凯入献俘于太庙陈叔宝及诸王侯将相并乗舆服御天文图籍等以次行列仍以铁骑围之从晋王广秦王俊入列于殿庭拜广为太尉赐辂车乗马衮冕之服圭白璧丙午帝坐广阳门观引陈叔宝于前及太子诸王二十八人司空司马消难以下至尚书郎凡二百余人帝使纳言宣诏劳之次使内史令宣诏责以君臣不能相辅乃至灭亡叔宝及其羣臣并愧惧伏地屏息不能对既而宥之初武元帝迎司马消难与消难结为兄弟情好甚笃帝毎以叔父礼事之及平陈消难至特免死配为乐戸二旬而免犹以旧恩引见寻卒于家鲁广逹追伤本朝沦覆得疾不疗愤慨而卒庚戌帝御广阳门宴将士自门外夹道列布帛之积逹于南郭班赐各有差凡用三百余万段故陈之境内给复十年余州免其年租赋乐安公元谐进曰陛下威徳逺被臣前请以突厥可汗为候正陈叔宝为令史今可用臣言矣帝曰朕平陈国本以除逆非欲夸诞公之所奏殊非朕心突厥不知山川何能警候叔宝昬醉宁堪驱使谐黙然而退辛酉进杨素爵为越公以其子元感为仪同三司元奬为清河郡公赐物万段粟万石命贺若弼登御坐赐物八千段加位上柱国进爵宋公仍各加赐金宝及陈叔宝妹为妾贺若弼韩擒虎争功于帝前弼曰臣在蒋山死战破其锐卒擒其骁将震扬威武遂平陈国韩擒虎略不交陈岂臣之比擒虎曰本奉明防令臣与弼同时合势以取伪都弼乃敢先期逢贼遂战致令将士伤死甚多臣以轻骑五百兵不血刄直取金陵降任蛮奴执陈叔宝据其府库倾其巢穴弼至夕方扣北掖门臣启关而纳之斯乃救罪不暇安得与臣相比帝曰二将俱为上勲于是进擒虎位上柱国赐物八千叚有司劾擒虎放纵士卒滛污陈宫坐此不加爵邑加髙颎上柱国进爵齐公赐物九千段帝劳之曰公伐陈后人言公反朕已斩之君臣道合非青蝇所能间也帝从容命颎与贺若弼论平陈事颎曰贺若弼先献十防后于蒋山苦战破贼臣文吏耳焉敢与大将论功帝大笑嘉其有让帝之伐陈也使髙颎问方畧于上仪同三司李徳林以授晋王广至是帝赏其功授柱国封郡公赏物三千段已宣敕讫或说髙颎曰今归功于李徳林诸将必当愤惋且后世观公有若虚行颎入言之乃止以秦王后为扬州总管四十四州诸军事镇广陵晋王广还并州晋王广之戮陈五佞也未知都官尚书孔范散骑常侍王瑳王仪御史中丞沈瓘之罪故得免及至长安事并露乙未帝暴其过恶投之边裔以谢吴越之人瑳刻薄贪鄙忌害才能仪倾巧侧媚献二女以求亲昵瓘险惨苛酷发言邪謟故同罪焉帝给赐陈叔宝甚厚数得引见班同三品毎预宴恐致伤心为不奏呉音后监守者奏言叔宝云既无秩位毎预朝集愿得一官号帝曰叔宝全无心肝监者又言叔宝常醉罕有醒时帝问饮酒防何对曰与其子弟日饮一石帝大惊使节其酒既而曰任其性不尔何以过日帝以陈氏子弟既多恐其在京城为非乃分置边州给田业使为生嵗时赐衣服以安全之诏以陈尚书令江总为上开府仪同三司仆射袁宪骠骑萧摩诃领军任忠皆为开府仪同三司吏部尚书呉兴姚察为秘书丞上嘉袁宪雅操下诏以为江表称首授昌州刺史闻陈散骑常侍袁元友数直言于陈叔宝擢拜主爵侍郎谓羣臣曰平陈之初我悔不杀任蛮奴受人荣禄兼当重寄不能横尸狥国乃云无所用力与宏演纳肝何其逺也帝见周罗防慰谕之许以富贵罗防垂泣对曰臣荷陈氏厚遇本朝沦亡无节可纪得免于死陛下之赐也何富贵之敢望贺若弼谓罗防曰闻公郢汉捉兵即知扬州可得王师利渉果如所量罗防曰若得与公周旋胜负未可知也顷之拜上仪同三司先是陈禆将羊翔来降伐陈之役使为乡导位至上开府仪同三司班在罗防上韩擒虎于朝堂戏之曰不知机变乃立在羊翔之下能无愧乎罗防曰昔在江南乆承令问谓公天下节士今日所言殊非所望擒虎有愧色帝之责陈君臣也陈叔文独欣然有得色既而复上表自陈昔在巴州已先送款乞知此情望异常例帝虽嫌其不忠而欲懐柔江表乃授叔文开府仪同三司拜宜州刺史初陈散骑常侍韦鼎聘于周遇帝而异之谓帝曰公当大贵贵则天下一家岁一周天老夫当委质于公及至徳之初鼎为太府卿尽卖田宅大匠卿毛彪问其故鼎曰江东王气尽于此矣吾与尔当葬长安及陈平上召鼎为上仪同三司鼎叡之孙也壬戍诏曰今率土大同含生遂性太平之法方可流行凡我臣民澡身浴徳家家自脩人人克念兵可立威不可不戢刑可助化不可专行禁卫九重之余镇守四方之外戎旅军器皆宜停罢世路既夷羣方无事武力之子俱可学经民间甲仗悉皆除毁颁告天下咸悉此意贺若弼撰其所画防上之谓为御授平陈七防帝弗省曰公欲发扬我名我不求名公宜自载家傅弼位望隆重兄弟并封郡公为刺史列将家之珍玩不可胜计婢妾曵罗绮者数百时人荣之其后突厥来朝上谓之曰汝闻江南有陈国天子乎对曰闻之上命左右引突厥诣韩擒虎前曰此是执得陈国天子者擒虎厉色顾之突厥惶恐不敢仰视右卫将军厐晃等短髙颎于上上怒皆黜之亲礼逾密因谓颎曰独孤公犹镜也毎被磨莹皎然益明初颎父賔为独孤信僚佐赐姓独孤氏故上常呼为独孤而不名
　　十四年冬闰十月甲寅诏以齐梁陈宗祀废絶命髙仁英萧琮陈叔寳以时脩祭所须器物有司给之陈叔宝从帝豋邙山侍饮赋诗曰日月光天徳山河北帝居太平无以报愿上东封书拜表请封禅帝优诏答之它日复侍宴及出帝目之曰此败岂不由酒以作诗之功何如思安时事当贺若弼度京口彼人密启告急叔宝饮酒遂不之省髙颎至日犹见启在床下未开封此诚可笑盖天亡之也昔苻氏征伐所得国皆荣贵其主茍欲求名不知违天命与之官乃违天也
　　仁寿四年冬十一月壬子陈叔宝卒赠大将军长城县公諡曰炀
　　隋易太子
　　陈宣帝大建十三年春二月甲子周禅位于隋王隋王以太子勇为皇太子封子鴈门公广为晋王俊为秦王秀为越王谅为汉王
　　隋文帝开皇二十年　初上使太子勇参决军国政事时有损益上皆纳之勇性寛厚率意任情无矫饰之行上性节俭勇尝文饰蜀铠上见而不悦戒之曰自古帝王未有好奢侈而能乆长者汝为储后当以俭约为先乃能奉承宗庙吾昔日衣服各留一物时复观之以自警戒恐汝以今日皇太子之心亡昔时之事故赐汝以我旧所带刀子一枚并葅酱一合汝昔作上士时常所食也若存记前事应知我心后遇冬至百官皆诣勇勇张乐受贺上知之问朝臣曰近闻至日内外百官相帅朝东宫此何礼也太常少卿辛亶对曰于东宫乃贺也不得言朝上曰贺者正可三数十人随情各去何乃有司征召一时普集太子法服设乐以待之可乎因下诏曰礼有等差君臣不杂皇太子虽居上嗣义兼臣子而诸方岳牧正冬朝贺任土作贡别上东宫事非典则宜悉停断自是恩宠始衰渐生猜阻勇多内宠昭训云氏尤幸其妃元氏无宠遇心疾二日而薨独孤后意有佗故甚责望勇自是云昭训専内政生长宁王俨平原王裕安成王筠髙良娣生安平王嶷襄城王恪王良媛生髙阳王该建安王韶成姬生頴川王煚后宫生孝实孝范后弥不平颇遣人伺察求勇过恶晋王广知之弥自矫饰惟与萧妃居处后庭有子皆不育后由是数称广贤大臣用事者广皆倾心与交上及后毎遣左右至广所无贵贱广必与萧妃迎门接引为设羙馔申以厚礼婢仆往来者无不称其仁孝上与后尝幸其第广悉屏匿羙姬于别室惟留老丑者衣以缦防给事左右屏帐改用缣素故絶乐器之弦不令拂去尘埃上见之以为不好声色还宫以语侍臣意甚喜侍臣皆称庆由是爱之特异诸子上宻令善相者来和徧视诸子对曰晋王眉上双眉隆起贵不可言上又问上仪同三司韦鼎我诸儿谁得嗣位对曰至尊皇后所最爱者当与之非臣敢预知也上笑曰卿不肯显言邪晋王广羙姿仪性敏慧沈深严重好学善属文敬接朝士礼极卑屈由是声名籍甚冠于诸王广为扬州总管入朝将还镇入宫辞后伏地流涕后亦然泣下广曰臣性识愚下常守平生昆弟之意不知何罪失爱东宫恒蓄盛怒欲加屠防毎恐谗谮生于投杼鸩毒遇于杯勺是用勤忧积念惧履危亡后忿然曰睍地伐渐不可耐我为之娶元氏女竟不以夫妇礼待之专宠阿云使有如许豚犬前新妇遇毒而夭我亦不能穷治何故复于汝发如此意我在尚尔我死后当鱼肉汝乎每思东宫竟无正嫡至尊千秋万岁之后遣汝等兄弟向阿云儿前再拜问讯此是几许苦痛耶广又拜呜咽不能止后亦悲不自胜自是后决意欲废勇立广矣广与安相总管宇文述素善欲述近已奏为寿州刺史广尤亲任总管司马张衡衡为广画夺宗之防广问计于述述曰皇太子失爱已乆令徳不闻于天下大王仁孝著称才能盖世数经将领频有大功主上之与内宫咸所钟爱四海之望实归大王然废立者国家大事处人父子骨肉之间诚未易谋也然能移主上意者惟杨素耳素所与谋者惟其弟约述雅知约请朝京师与约相见共图之广大恱多赍金宝资述入关约时为大理少卿素凡有所为皆先筹于约而行之述请约盛陈器玩与之酣畅因而共毎阳不胜所赍金宝尽输之约约所得既多稍以谢述述因曰此晋王之赐令述与公为欢乐耳约大惊曰何为尔述因通广意说之曰夫守正履道固人臣之常致反经合义亦逹者之令图自古贤人君子莫不与时消息以避祸患公之兄弟功名盖世当涂用事有年矣朝臣为足下家所屈辱者可胜数哉又储后以所欲不行毎切齿于执政公虽自结于人主而欲危公者固亦多矣主上一旦弃群臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必永铭骨髓斯则去累卵之危成太山之安也约然之因以白素素闻之大喜抚掌曰吾之智思殊不及此赖汝起予约知其计行复谓素曰今皇后之言上无不用因机防早自结托则长保荣禄传祚子孙兄若迟疑一旦有变令太子用事恐祸至无日矣素从之后数日素入侍宴防称晋王孝悌恭俭有类至尊用此揣后意后泣曰公言是也吾儿大孝爱毎闻至尊及我遣内使到必迎于境首言及违离未尝不泣又其新妇亦大可怜我使婢去常与之同寝共食岂若睍地伐与阿云对坐终日酣宴昵近小人疑阻骨肉我所以益怜阿者常恐其濳杀之素既知后意因盛言太子不才后遂遗素金使赞上废立勇颇知其谋忧惧计无所出使新丰人王辅贤造诸厌胜又于后园作庶人村室屋卑陋勇时于中寝息布衣草褥冀以当之上知勇不自安在仁寿宫使杨素观勇所为素至东宫偃息未入勇束带待之素故乆不进以激怒勇勇衔之形于言色素还言勇怨望恐有佗变愿深防察上闻素谮毁甚疑之后又遣人伺觇东宫纎介事皆闻奏因加诬饰以成其罪上遂踈忌勇廼于武门达至徳门量置候人以伺动静皆随事奏闻又东宫宿卫之人侍官以上名籍悉令属诸卫府有勇健者咸屏去之出左卫率苏孝慈为浙州刺史勇愈不悦太史令袁充言于上曰臣观天文皇太子当废上曰象久见羣臣不敢言耳充君正之子也晋王广又令督王府军事姑臧段达私赂东宫幸臣威令伺太子动静密告杨素于是内外諠谤过失日闻叚达因胁威曰东宫过失主上皆知之矣已奉密诏定当废立君能告之则大富贵威许诺即上书告之秋九月壬子上至自仁寿宫翌日御大兴殿谓侍臣曰我新还京师应开懐欢乐不知何意飜邑然愁苦吏部尚书牛宏对曰臣等不称职故至尊忧劳上既数闻谮毁疑朝臣悉知之故于众中发问冀闻太子之过宏对既失防上因作色谓东宫官属曰仁寿宫去此不逺而令我毎还京师严备仗卫如入敌国我为下利不解衣卧昨夜欲近厠故在后房恐有警急还移就前殿岂非尔辈欲壊我家国耶于是执太子左庶子唐令则等数人付所司讯鞠命杨素陈东宫事状以告近臣素乃显言之曰臣奉敕向京令皇太子检校刘居士余党太子奉诏作色奋厉骨肉飞腾语臣云居士党尽伏法遣我何处穷讨尔作右仆射委寄不轻自检校之何关我事又云若大事不遂我先被诛今作天子竟乃令我不如诸弟一事以上不得自遂因长叹回视云我大觉身妨上曰此儿不堪承嗣乆矣皇后恒劝我废之我以布衣时所生地复居长望其渐改隠忍至今勇尝指皇后侍儿谓人曰是皆我物此言几许异事其妇初亡我深疑其遇毒尝责之勇即怼曰防杀元孝矩此欲害我而迁怒耳长寜初生朕与皇后共抱养之自懐彼此连遣来索且云定兴女在外私合而生想此由来何必是其体昔晋太子取屠家女其儿即好屠割今傥非类便乱宗祏我虽徳慙尧舜终不以万姓付不肖子我恒畏其加害如防大敌今欲废之以安天下左卫大将军五原公元旻谏曰废立大事诏防若行后悔无及谗言罔极惟陛下察之上不应命姬威悉陈太子罪恶威对曰太子由来与臣语惟意在骄奢且云若有諌者正当斩之不过杀百许人自然永息营起台殿四时不辍前苏孝慈解左卫率太子奋髯扬肘曰大丈夫防当有一日终不忘之决当快意又宫内所须尚书多执法不与辄怒曰仆射以下吾防戮一二人使知慢我之祸毎云至尊恶我多侧庶髙纬陈叔宝岂孽子乎常令师姥卜吉凶语臣云至尊忌在十八年此期促矣上然曰谁非父母生乃至于此朕近览齐书见高欢纵其儿子不胜忿愤安可效尤邪于是禁勇及诸子部分收其党与杨素舞文巧诋鍜链以成其狱居数日有司承素意奏元旻尝曲事于勇情存附托在仁寿宫勇使所亲裴宏以书与旻题云勿令人见上曰朕在仁寿宫有纎介事东宫必知疾于驿马怪之甚乆岂非此徒邪遣武士执旻于仗右卫大将军元胄时当下直不去因奏曰臣向不下直者为防元旻耳上以旻及裴宏付狱先是勇见老枯槐问此堪何用或对曰古槐尤宜取火时卫士皆佩火燧勇命工造数千枝欲以分赐左右至是获于库又药藏局贮艾数斛索得之大以为怪以问姬威威曰太子此意别有所在至尊在仁寿宫太子常饲马千匹云径往守城门自然饿死素以威言诘勇勇不服曰窃闻公家马数万匹勇忝备太子马千匹乃是反乎素又发东宫服翫似加雕饰者悉陈之于庭以示文武羣臣为太子之罪上及皇后迭遣使责问勇勇不服冬十月乙丑上使人召勇勇见使者警曰得无杀我邪上戎服陈兵御武徳殿集百官立于东面诸亲立于西面引勇及诸子列于殿庭命内史侍薛道衡宣诏废勇及其男女为王公主者竝为庶人勇再拜言曰臣当伏尸都市为将来鉴戒幸防哀怜得全性命言毕泣下流襟既而舞蹈而去左右莫不闵黙长宁王俨上表乞宿卫辞情哀切上览之闵然杨素进曰伏愿圣心同于螫手不宜复留意己巳诏元旻唐令则及太子家令邹文腾左卫率司马夏侯福典膳监元淹前吏部侍郎萧子宝前主玺下士何竦并处斩妻妾子孙皆没官车骑将军榆林阎毗东郡公崔君绰游骑尉沈福宝瀛州术士章仇太翼特免死各杖一百身及妻子资财田宅皆没官副将作大匠髙龙乂率更令晋文建通直散骑侍郎元衡皆处尽于是集羣官于广阳门外宣诏戮之乃移勇于内史省给五品料食赐杨素物三千叚元胄杨约并千段赏鞠勇之功也文林郎杨孝政上书谏曰皇太子为小人所误宜加训诲不宜废黜上怒挞其胷初云昭训父定兴出入东宫无节数进其竒服异器以求恱媚左庶子裴政屡谏勇不听政谓定兴曰公所为不合法度又元妃暴薨道路籍籍此于太子非令名也公宜自引退不然将及祸定兴以告勇勇益踈政由是出为襄州总管唐令则为勇所昵狎毎令以歌教内人右庶子刘行本责之曰庶子当辅太子以正道何有取媚于房帷之间哉令则甚慙而不能改时沛国刘臻平原明克让魏郡陆爽并以文学为勇所亲行本怒其不能调护毎谓三人曰卿等止解读书耳夏侯福尝于閤内与勇戯福大笑声闻于外行本闻之待其出数之曰殿下寛容赐汝顔色汝何物小人敢为防慢因付执法者治之数日勇为福致请乃释之勇尝得良马欲令行本乗而观之行本正色曰至尊置臣于庶子欲令辅导殿下非为殿下作弄臣也勇慙而止及勇败二人已卒上叹曰向使裴政刘行本在勇不至此勇甞宴宫臣唐令则自弹琵琶歌娬媚娘洗马李纲起白勇曰令则身为宫卿职当调护乃于广座自比倡优进滛声秽视听事若上闻令则罪在不测岂不为殿下之累邪臣请速治其罪勇曰我欲为乐耳君勿多事纲遂趋出及勇废上召东宫官属切责之皆惶惧无敢对者纲独曰废立大事今文武大臣皆知其不可而莫肯发言臣何敢畏死不一为陛下别白言之乎太子性本中人可与为善可与为恶向使陛下择正人辅之足以嗣守鸿基今乃以唐令则为左庶子邹文腾为家令二人惟知以歌鹰犬娱悦太子安得不至于是邪此乃陛下之过非太子之罪也因伏地流涕呜咽上惨然良久曰李纲责我非为无理然徒知其一未知其二我择汝为宫臣而勇不亲任虽更得正人何益哉对曰臣之所以不被亲任者良由奸臣在侧故也陛下但斩令则文腾更选贤才以辅太子安知臣之终见踈弃也自古国家废立冡嫡鲜不倾危愿陛下深留圣思无贻后悔上不悦罢朝左右皆为之股栗防尚书右丞缺有司请人上指纲曰此佳右丞也即用之十一月戊子立晋王广为皇太子天下地震太子请降章服宫官不称臣十二月戊午诏从之以宇文述为左卫率始太子之谋夺宗也洪州总管郭衍预焉由是征衍为左监门率帝囚故太子勇于东宫付太子广掌之勇自以废非其罪频请见上申寃而广遏之不得闻勇于是升树大呌声闻帝所冀得引见杨素因言勇情志昏乱为癫鬼所着不可复收帝以为然卒不得见初帝之克陈也天下皆以为将太平监察御史房彦谦私谓所亲曰主上忌刻而苛酷太子卑弱诸王擅权天下虽安方忧危乱其子元龄亦密言于彦谦曰主上本无功徳以诈取天下诸子皆骄奢不仁必自相诛夷今虽承平其亡可翘足待
　　仁寿二年益州总管蜀王秀容貎瓌伟有胆气好武艺帝毎谓独孤后曰秀必以恶终我在当无虑至兄弟必反矣大将军刘哙之讨西爨也帝令上开府仪同三司杨武通将兵继进秀以嬖人万智光为武通行军司马帝以秀任非其人谴责之因谓羣臣曰壊我法者子孙也譬如猛虎物不能害反为毛间蛊所损食耳遂分秀所统自长史元岩卒后秀渐奢僭造浑天仪多捕山獠充宦者车马被服拟于乗舆及太子勇以谗废晋王广为太子秀意甚不平太子恐秀终为后患隂令杨素求其罪而谮之上遂征秀秀犹豫欲谢病不行总管司马源师谏秀作色曰此自我家事何豫卿也师垂涕对曰师忝参府幕敢不尽忠圣上有敕追王已淹时月今乃迁延未去百姓不识王心傥生异议内外疑骇发雷霆之诏降一介之使王何以自明愿王熟计之朝廷恐秀生变戊子以原州总管独孤楷为益州总管驰传代之楷至秀犹未肯行楷讽谕乆之乃就路楷察秀有悔色因勒兵为备秀行四十余里将还袭楷觇知有备乃止八月甲子皇后独孤氏崩太子对上及宫人哀恸絶
　　气若不胜丧者其处私室饮食言笑如平常又毎朝令进二镒米而私令外取肥肉脯鲊置竹筩中以蜡闭口衣襆裹而纳之　冬闰十月蜀王秀至长安上见之不与语明日使使切让之秀谢罪太子诸王流涕庭谢上曰顷者秦王糜费财物我以父道训之今秀蠧害生民当以君道防之于是付执法者开府仪同三司庆整谏曰庶人勇既废秦王已薨陛下见子无多何至如是蜀王性甚耿介今被重责恐不自全上大怒欲断其舌因谓羣臣曰当斩秀于市以谢百姓乃令杨素等推治之太子隂作偶人缚手钉心枷鎻杻械书上及汉王姓名仍云请西岳慈父圣母神兵收杨坚杨谅神魂如此形状勿令散荡宻埋之华山下杨素发之又云秀妄述图防称京师妖异造蜀地征祥并作檄文云指期问罪置秀集中俱以闻奏上曰天下寜有是邪十二月癸巳废秀为庶人幽之内侍省不听与妻子相见惟给獠婢二人驱使连坐者百余人秀上表摧谢且曰伏愿慈恩赐垂矜愍残息未尽之间希与子相见请赐一穴令骸骨有所子其爱子也上因下诏数其十罪且曰我今不知杨坚杨谅是汝何亲后乃听与其子同处初杨素尝以少谴敕送南台命治书侍御史桞彧治之素恃贵坐彧牀彧从外来见之于阶下端笏整容谓素曰奉敕治公之罪素遽下彧据案而坐立素于庭辩诘事状素由是衔之蜀王秀尝从彧求李文博所撰治道集彧与之秀遗彧奴婢十口及秀得罪素奏彧以内臣交通诸侯除名为民配戍懐逺镇帝使司农卿赵仲卿往益州穷案秀事秀之賔客经过之处仲卿必深文致法州县长吏坐者太半上以为能赏赐甚厚久之贝州长史裴肃遣使上书称髙颎以天挺良才元勲佐命为众所疾以至废弃愿陛下録其大功忘其小过又二庶人得罪已久寜无革心愿陛下宏君父之慈顾天性之义各封小国观其所为若能迁善渐更増益如或不悛贬削非晚今者自新之路永絶愧悔之心莫见岂不哀哉书奏上谓杨素曰裴肃忧我家事此亦至诚也于是征肃入朝太子闻之谓左庶子张衡曰使勇自新欲何为也衡曰观肃之意欲令如吴太伯汉东海王耳肃至上面谕以勇不可复收之意而罢遣之肃侠之子也杨素弟约及从父文思文纪族父忌并为尚书列卿诸子无汗马之劳位至柱国刺史广营资产自京师及诸方都防邸店碾硙便利田宅不可胜数家僮千数后庭妓妾曳绮罗者以千数第宅华侈制拟宫禁亲故吏布列清显既废一太子及一王威权愈盛朝臣有违忤者或至诛夷有附防及亲戚虽无才用必加进擢朝廷靡然莫不畏附敢与素抗而不挠者独栁彧及尚书右丞李纲大理卿梁毗而已毗见杨素专权恐为国患乃上封事曰臣闻臣无有作威作福其害于而家凶于而国窃见左仆射越国公素幸遇愈重权势日隆搢绅之徒属其视听忤意者严霜夏零阿防者膏雨冬防荣枯由其唇吻废兴候其指麾所私皆非忠谠所进咸是亲戚子弟布列兼州连县天下无事容息异图四海有虞必为祸始夫奸臣擅命有渐而来王莾资之于积年桓元基之于易世而卒殄汉祀终倾晋祚陛下若以素为阿衡臣恐其心未必伊尹也伏愿揆鉴古今量为处置俾鸿基永固率土幸甚书奏上大怒收毗系狱亲诘之毗极言素擅宠弄权将领之处杀戮无道又太子及蜀王罪废之日百僚无不震悚惟素扬眉奋肘喜见容色利国家有事以为身幸上无以屈乃释之其后上亦寖踈忌素乃下敕曰仆射国之宰辅不可躬亲细务但三五日一向省评论大事外示优崇实夺之权也素由是终仁寿之末不复通判省事出杨约为伊州刺史素既被踈吏部尚书柳述益用事摄兵部尚书参掌机宻素由是恶之四年春正月甲子帝幸仁寿宫乙丑诏赏赐支度事无巨细并付皇太子夏四月乙卯上不豫六月庚申赦天下秋七月甲辰上疾甚卧与百僚辞诀并握手歔欷丁未崩于大宝殿　初文献皇后既崩宣华夫人陈氏容华夫人蔡氏皆有宠陈氏陈髙宗之女蔡氏丹阳人也上寝疾于仁寿宫尚书左仆射杨素兵部尚书柳述黄门侍郎元岩皆入閤侍疾召皇太子入居大宝殿太子虑上有不讳须预防拟手自为书封出问素素条录事状以报太子宫人误送上所上览而大恚陈夫人平旦出更衣为太子所逼夫人拒之得免归于上所上怪其神色有异问其故夫人然曰太子无礼上恚抵牀曰畜生何足付大事独孤误我乃呼柳述元岩曰召我儿述等将呼太子上曰勇也述岩出閤为敕书杨素闻之以白太子矫诏执述岩系大理狱追东宫兵士帖上台宿卫门禁出入并取宇文述郭衍节度令右庶子张衡入寝殿侍疾尽遣后宫出就别室俄而上崩故中外颇有异论陈夫人与后宫闻变相顾战栗失色晡后太子遣使者赍小金合帖纸于际亲署封字以赐夫人夫人见之惶惧以为鸩毒不敢发使者促之乃发合中有同心结数枚宫人咸悦相谓曰得免死矣陈氏恚而却坐不肯致谢诸宫人共逼之乃拜使者其夜太子蒸焉乙卯发丧太子即皇帝位防伊州刺史杨约来朝太子遣约入长安易留守者矫称髙祖之诏赐故太子勇死缢杀之然后陈兵集众发髙祖防问炀帝闻之曰令兄之弟果堪大任追封勇为房陵王不为置嗣汉王谅有宠于髙祖为幷州总管自山以东至于沧海南距黄河五十二州皆焉特许以便宜从事不拘律令谅自以所居天下精兵处见太子勇以谗废居常怏怏及蜀王秀得罪尤不自安隂蓄异图言于髙祖以突厥方彊宜脩武备于是大发工役缮治器械招集亡命左右私人殆将数万突厥尝冦边髙祖使谅御之为突厥所败其所领将帅坐除解者八十余人皆配防岭表谅以其宿旧奏请留之髙祖怒曰尔为藩王惟当敬依朝命何得私论宿旧废国家宪法邪嗟呼小子尔一旦无我或欲妄动彼取尔如笼内鸡鶵耳何用腹心为王頍者僧辩之子倜傥好竒略为谅谘议参军萧摩诃陈氏旧将二人俱不得志毎郁郁思乱皆为谅所亲善赞成其隂谋防荧惑守东井仪曹邺人傅弈晓星厯谅问之曰是何祥也对曰天上东井黄道所经荧惑过之乃其常理若入地上井则可怪耳谅不恱及髙祖崩炀帝遣车骑将军屈突通以髙祖玺书征之先是髙祖与谅宻约若玺书召汝敕字傍别加一防又与玉麟符合者当就征及发书无騐谅知有变诘通通占对不屈乃遣归长安谅遂发兵反总管司马安定皇甫诞切谏谅不纳诞流涕曰窃料大王兵资非京师之敌加以君臣位定逆顺势殊士马虽精难以取胜一旦防于叛逆絓于刑书虽欲为布衣不可得也谅怒囚之岚州刺史乔钟葵将赴谅其司马京兆陶模拒之曰汉王所图不轨公荷国厚恩位为方伯当竭诚效命岂得身为厉阶乎钟葵失色曰司马反邪临之以兵辞气不挠钟葵义而释之军吏曰若不斩模无以压众心乃囚之于是从谅反者凡十九州王頍说谅曰王所部将吏家属尽在关西若用此等则宜长驱深入直据京都所谓疾雷不及掩耳若但欲割据旧齐之地宜任东人谅不能决乃兼用二防唱言杨素反将诛之总管府兵曹闻喜裴文安说谅曰井陉以西在王掌握之内山东士马亦为我有宜悉发之分遣羸兵屯守要害仍令随方略地帅其精锐直入蒲津文安请为前锋王以大军继后风行雷击顿于覇上咸阳以东可指麾而定京师震扰兵不暇集上下相疑羣情离骇我陈兵号令谁敢不从旬日之间事可定矣谅大恱于是遣所署大将军余公理出大谷趣河阳大将军綦良出口趣黎阳大将军刘建出井陉略燕赵柱国乔钟葵出鴈门署文安为柱国与柱国纥单贵王等直指京师帝以右武卫将军洛阳丘和为蒲州刺史镇蒲津谅简精锐数百骑戴羃防诈称谅宫人还长安门司弗觉径入蒲州城中豪杰亦有应之者丘和觉其变逾城逃归长安蒲州长史勃海髙义明司马北平荣毗皆为反者所执裴文安等未至蒲津百余里谅忽改图令纥单贵断河桥守蒲州而召文安还文安至谓谅曰兵机诡速本欲出其不意王既不行文安又返使彼计成大事去矣谅不对以王聃为蒲州刺史裴文安为晋州刺史薛粹为绛州刺史梁菩萨为潞州刺史韦道正为韩州刺史张伯英为泽州刺史代州总管天水李景发兵拒谅谅遣其将刘暠袭景景击斩之谅复遣乔钟葵帅劲勇三万攻之景战士不过数千加以城池不固为钟葵所攻崩毁相继景且战且筑士卒皆殊死鬭钟葵屡败司马冯孝慈司法吕玉竝骁勇善战仪同三司侯莫陈乂多谋画工拒守之术景知三人可用推诚任之已无所关预惟在閤持重时抚循而已杨素将轻骑五千袭王聃纥单贵于蒲州夜至河际收商贾船得数百艘船内多置草践之无声遂衔枚而济迟明击之纥单贵败走聃惧以城降有诏征素还初素将行计日破贼皆如所量于是以素为并州道行军总管河北道安抚大使帅众数万以讨谅谅之初起兵也妃兄豆卢毓为府主簿苦谏不从私谓其弟懿曰吾匹马归朝自得免祸此乃身计非为国也不若且伪从之徐伺其便毓勣之子也毓兄显州刺史贤言于帝曰臣弟毓素懐志节必不从乱但逼凶威不能自遂臣请从军与毓为表里谅不足图也帝许之贤密遣家人赍敕书至毓所与之计议谅出城将往介州令毓与总管属朱涛留守毓谓涛曰汉王构逆败不旋踵吾属岂可坐受夷灭孤负家国邪当与卿出兵拒之涛惊曰王以大事相付何得有是语因拂衣而去毓追斩之出皇甫诞于狱与之恊计及开府仪同三司宿勤武等闭城拒谅部分未定有人告谅谅袭击之毓见谅至绐其众曰此贼军也谅攻城南门稽胡守南城不识谅射之矢下如雨谅移攻西门守兵识谅即开门纳之毓诞皆死綦良攻慈州刺史上官政不克引兵攻行相州事薛胄又不克遂自滏口攻黎州塞白马津余公理自大行下河内帝以右卫将军史祥为行军总管军于河隂祥谓军吏曰余公理轻而无谋恃众而骄不足破也公理屯河阳祥具舟南岸公理聚兵当之详简精锐于下流濳济公理闻之引兵拒之战于须水公理未成列祥击之公理大败祥东趣黎阳綦良军不战而溃祥宁之子也帝将发幽州兵疑幽州总管窦抗有贰心问可使取抗者于杨素素荐前江州刺史勃海李子雄授上大将军拜广州刺史又以左领军将军长孙晟为相州刺史发山东兵与李子雄共经畧之晟辞以男行布在谅所部帝曰公体国之深终不以儿害义朕今相委公其勿辞李子雄驰至幽州止传舍召募得千余人抗来诣子雄子雄伏甲擒之抗荣定之子也子雄遂发幽州兵歩骑三万自井陉西击谅时刘建围戍将京兆张祥于井陉子雄破建于抱犊山下建遁去李景被围月余诏朔州刺史代人杨义臣救之义臣帅马歩二万夜出西陉乔钟葵悉众拒之义臣自以兵少悉取军中牛驴得数千头复令兵数百人人持一鼓濳驱之匿于涧谷间晡后义臣复与钟葵战兵初合命驱牛驴者疾进一时鸣鼔尘埃涨天钟葵军不知以为伏兵发因而奔溃义臣纵击大破之晋绛吕三州皆为谅城守杨素各以二千人縻之而去谅遣其将赵子开拥众十余万栅絶径路屯据髙壁布陈五十里素令诸将以兵临之自引竒兵濳入霍山縁崖谷而进素营于谷口自坐营外使军司入营简留三百人守营军士惮北军之彊不欲出战多愿守营因尔致迟素责所由军司具对素即召所留三百人出营悉斩之更令简留人皆无愿留者素乃引军驰进出北军之北直指其营鸣鼓纵火北军不知所为自相蹂践杀伤数万谅所署介州刺史梁脩罗屯介休闻素至弃城走谅闻赵子开败大惧自将众且十万拒素于蒿泽防天大雨谅欲引军还王頍谏曰杨素悬军深入士马疲弊王以锐卒自将击之其势必克今望敌而退示人以怯沮战士之心益西军之气愿王勿还谅不从退守清源王頍谓其子曰气候殊不佳兵必败汝可随我杨素进击谅大破之擒萧摩诃谅退保晋阳素进兵围之谅穷蹙请降余党悉平帝遣杨约赍手诏劳素王頍将奔突厥至山中径路断絶知必不免谓其子曰吾之计数不减杨素但坐言不见从遂至于此不能坐受擒获以成竖子名吾死之后汝慎勿过亲故于是自杀瘗之石窟中其子数日不得食遂过其故人竟为所擒并获頍尸枭于晋阳群臣奏汉王谅当死帝不许除名为民絶其属籍竟以幽死谅所部吏民坐谅死徙者二十余万家初髙祖与独孤后甚相爱重誓无异生之子尝谓羣臣曰前世天子溺于嬖幸嫡庶分争遂有废立或至亡国朕旁无姬侍五子同母可谓真兄弟也岂有此忧耶帝又惩周室诸王微弱故使诸子分据大镇専制方靣权侔帝室及其晚节父子兄弟迭相猜忌五子皆不以寿终臣光曰昔辛伯谂周桓公曰内宠竝后外宠贰政嬖子配嫡大都偶国乱之本也人主诚能慎此四者乱何自生哉隋髙祖徒知嫡庶之多争孤弱之易揺曽不知势钧位逼虽同产至亲不能无相倾夺考诸辛伯之言得其一而失其三乎













　　通鉴纪事本末卷二十五下
　　钦定四库全书
　　通鉴纪事本末卷二十六上
</div>
    <div class="pagination">
<a href="通鉴纪事本末_page26.html">上一页</a><span>...</span><a href="通鉴纪事本末_page22.html">22</a><a href="通鉴纪事本末_page23.html">23</a><a href="通鉴纪事本末_page24.html">24</a><a href="通鉴纪事本末_page25.html">25</a><a href="通鉴纪事本末_page26.html">26</a><span class="current-page">27</span><a href="通鉴纪事本末_page28.html">28</a><a href="通鉴纪事本末_page29.html">29</a><a href="通鉴纪事本末_page30.html">30</a><a href="通鉴纪事本末_page31.html">31</a><a href="通鉴纪事本末_page32.html">32</a><span>...</span><a href="通鉴纪事本末_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
