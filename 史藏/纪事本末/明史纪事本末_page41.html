<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 41 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 41 页/共 43 页</h1>
    <div class="content">丙午，贼渡河，遂入巴西。督师嗣昌命监军万元吉监诸军西行，尾击贼。十月壬戌，献忠、汝才陷剑州。甲子，过剑阁，趋广元，直走阳平关。从间道别出百丈山，将入汉中。总兵赵光远守阳平甚严，
贺人龙、李国奇复整兵而东。贼乃俞昭化走西川。丙寅，川兵追贼于剑州，败绩，贼擒四将以去。官军转战于绵州，逐北至城下，贼渡绵河而西。
十一月庚辰，督师监军元吉大飨将士于保宁。以诸军进止不一，立大帅以统之。以总兵猛如虎为正总统，张应元为副总统。癸未，发保宁，趋绵州，诸将分屯要害，元吉督诸军自间道趋射洪，扼蓬溪以待之。癸卯，贼屯安岳，知大兵且至，宵遁走内江。乙巳，猛如虎至安岳，选骁骑逐贼。元吉与应元屯于安岳城下，以遏贼归路。
十二月己酉，贼走泸州，贺人龙等以兵蹑之。辛亥，贼陷泸州。泸州三隅皆陡绝临江，止立石站一路可北走。贼既走绝地，元吉谋以大兵自南捣其老营，伏兵旁塞险要，蹙贼北窜永州，逆而击之，可以尽歼也。乙卯，元吉兵至立石站，贼营先移渡南溪，官军隔水追之不及。癸亥，贼越成都，走汉州德阳，复至绵河。
十四年正月丁丑，献忠、汝才入巴州。己卯，走达州。甲申，贼渡违河而东，往新开焚毁驿道，人烟断绝者七百里。初，贼南窜，元吉欲从间道出梓潼，扼归路以待贼。嗣昌檄诸
军蹑贼急追，不得距贼远，令他逸。诸将皆尽向泸州，贼折而东返，归路尽空，不可复遏。贺人龙顿兵广元不进。己丑，猛如虎率诸将及贼于开县，日暮雨作，诸将咸以人马乏，请诘朝战。参将刘士杰曰：“自泸州逐贼，驰骛四旬。仅而及之，惟敌是求。今遇贼不战，纵敌失贼，谁执其咎乎？请为诸君先！”挥戈而进。如虎亦率亲兵从之。士杰奋勇前抟贼阵，连胜之。献忠凭高而望，见后军无继，左军皆前却不进，因以精锐绕谷中，出官军后，驰而下。左军先溃，士杰及游击郭开、如虎子猛先捷皆战死。前军已覆，如虎突战溃围出，马仗军符尽失。贼东走巫山、大昌。监军元吉赴开县收召残兵，祭阵亡诸将，哀动三军。嗣昌在云阳闻开县失利，始悔不用诸将扼归路之谋矣。
初，贼之西渡违河也，嗣昌策其必入秦，令左良玉自兴、归趣汉中。及贼东走，嗣昌复檄良玉自夷、夔进剿。使者惮行，中道返命，曰：“平贼已入汉中矣。”既虑其言不售也，更使人绐良玉曰：“贼向汉中矣。”良玉不至，嗣昌之使十九返，良玉曰：“向依督师令，玛瑙山安得功乎？”遂撤兴、房兵趋汉中。贼下夔门，无一人拦截者。贼既度巫山，昼夜疾走兴、房山中。
二月，献忠、汝才走当阳，郧抚袁继咸悉兵扼贼于房、竹。贼走宣城，侦襄阳无备，简二十骑持符，伪为官兵。己酉夜，至城下，守者验符信启关。贼既入，即挥刀大呼杀门者，城中先伏贼百余俱起应之，纵火，光烛天。贼大队疾驰至，城中大乱，门洞开。庚戌昧爽，贼尽入城。知府王承曾突围走，兵备副使张克俭、推官郦曰广死之。贼焚襄王府，执襄王。献忠据坐王宫，坐王堂下，劝之以卮酒，曰：“吾欲断杨嗣昌头，而嗣昌远在蜀，今当借王头，使嗣昌以陷藩伏法。王其努力，尽此一杯酒！”因缚王杀之，投尸火中。福清王常澄逃免，潜遣人索王尸，已烬，仅拾颅骨数寸以归。贼杀宫眷，并贵阳王常法，尽掠宫女，发银十五万以赈饥民。襄阳守兵数千，军资器械山积，尽为贼有。
初，左良玉屡破贼，掠其辎重，尽蓄之许州，为献忠袭取。良玉在郧，厝家口赀蓄于襄阳，至是复尽为献忠有。良玉闻之，同郧抚袁继咸发兵驰援，已不及。癸丑，贼渡江破樊城。己未，陷当阳、郏县。乙丑，陷光州、新野。
三月丙子，督师大学士杨嗣昌自缢于军。时李自成已陷河南，福王遇害。嗣昌以连失二郡，丧两亲藩，度不免，遂自尽。监军元吉部署行营，命猛如虎驻蕲、黄，防献忠东逞。上以襄阳失陷，左良玉违制避贼，削职戴罪平贼。逮郧抚袁继咸入京。
四月，献忠焚掠襄阳既空，闻左兵渐逼，以兵三万犯应山，知县章日辉击却之。北至随州，掠汝宁县。难民逸归，见献忠面带刀瘢二，箭创一，方令群盗备干Я为半月粮，往攻固始，陷光州，渐逼麻城。
革、左诸贼在皖、桐，闻献忠东来，自潜、太至麻城勾合之。将谋渡江，巡抚宋一鹤擒贼谍，焚其舟。庚午，献忠、汝才合兵陷随州，知州徐世淳死之，合户被杀，
吏民屠﹃不遗，血流成沟浍。六月，左良玉败献忠于南阳之西山。献忠西走，与汝才合兵攻南阳，昼夜穴城，知府颜日愉力拒之。贼去，陷信阳，获左兵旗帜，
令群盗袭以入泌阳，陷之。癸亥，走随州。七月丁丑，献忠围郧阳，郧兵御之多杀伤。己卯，献忠宵遁。总兵黄得功戏下兵叛，西走投献忠。献忠陷郧西。
罗汝才忤于献忠，北走合自成，左良玉败之于邓州，再败之于浙川。辛卯，郧兵与献忠战，败绩。献忠以所擒郧兵人断一手，纵归以辱官军。督师丁启睿与左良玉俱屯南阳，顿兵不进。献忠既拔郧
西，马骡器甲，抢获甚盛。群盗蚁附之，众至数十万。献忠屡胜而骄。八月，东掠信阳。左良玉营多降将，家在郧、襄，多被献忠杀掠，人思致死于贼。良玉乃自南阳引兵逆击献忠于信阳，斩其首将
沙贼，大破之，夺其马万余，降众数万。献忠负重创，易服夜遁，窜入山中。良玉军声大振，降附日众，遣诸将分道穷搜献忠。戊午，献忠收余众数千，反走向郧阳，骤遇官军，不战而溃，弃马骡二千。尚有众二千，趋南阳，负创不能驰，保其妇竖，日行三十里，部曲日逃十六七，仅随数百人。辛未，良玉自郧北发，献忠已过南阳，追之不及。监军御史汪承诏劾将士观望纵贼。
罗汝才既北合李自成，自成踞河、雒，有众五十万。献忠众散且尽，九月，因汝才以奔自成。初，献忠与自成并起延西，以狡诈相雄长。自陷襄阳，嗣昌缢死，自以威名远出自成右。及败来归，仅从数百骑。自成方强，欲屈之，献忠不为下。自成怒，欲杀之。汝才知之，阴选良马五百骑资献忠，令他徙。献忠乃尽夜东驰，与回、革诸贼合，入霍山，扼险拒守。督师启浚以兵赴商城，旋北行讨李贼，献忠得逸山中。
十月，张献忠合六营贼，复出攻舒城。十五年二月乙卯，张献忠陷亳州。亳州官吏先已弃城走，贼按兵入城。三月，献忠合回、革诸贼，复攻舒城。
四月壬寅，舒城陷。时舒城无令，参将孔庭训以兵千人，同编修胡守恒率民共守七阅月，廷训降于贼，勾贼攻城。守恒倡舒人死守，贼以洞车穴城，穿者数处，守恒督军民补塞之。贼射书胁降，守恒燔其书于城上。越三日城陷，贼执守恒，刃其腹，被数十创以死。献忠屯舒城，改曰得胜州。令降将孔廷训攻霍山。
河南贼袁时中以兵会献忠。乙巳，献忠合诸贼陷六安。五月甲戌，张献忠袭破庐州。先是，献忠遣英、霍游民阳为贸易者，潜入庐州城。适督学御史以较士至郡，献忠遣贼数百，负书
卷，衣青衿，杂诸生应试者，旅寓城中。甲戌夜漏三下，献忠卷甲疾驰入郡，城中贼纵火应之。城陷，学使者及备兵副使蔡如蘅俱走，知府郑履祥死之。庐州城池高深，贼屡攻不能克，至是，一夕而陷。献忠敛兵退屯巢湖，略含山、巢县。
六月辛亥，献忠袭陷庐江，焚﹃一空，还兵舒城。八月辛丑，献忠分三军：一军上六安，一军趋庐州，一军往庐江三河。掠双桥巨舟二百艘。复大治舟舰于巢湖习水师，因大会群
贼，合水陆五十六营，集于皖口。壬子，献忠复陷六安，将州民尽断一臂，男左女右。总兵黄得功、刘良佐兵救六安，营于夹山岭，再战败绩，得功归定远。献忠
再陷六安，挫得功、良佐兵，谋渡江入南京，遂僭号改元，刻伪宝，选自宫男子，伪署总兵以下官。九月，黄得功复以大兵逐之。己卯，贼悉走潜山，命贼将一堵
墙为殿。营于山上，步骑九十哨，分营为四，前阻大沟，后枕山险，为持久计。得功、良佐卷甲疾趋，夜半缘山后噪而升。贼惊起失措，且前阻大沟，不能成列。官军奋击，贼俞崖跳涧四溃。追奔六十里，斩首万余。献忠溃围走，一堵墙伏林中，焚杀之。填尸溢溪壑，臭达百里。夺马骡数万，贼腹心谋士妇竖俱尽。
十月丙午，刘良佐再破献忠于安庆，夺马骡五千，救回难民万余。献忠引兵西走蕲水。十一月，献忠西入楚。刘良佐旋师淮安，黄得功旋师定远。十二月，献忠复东去，陷桐城，屠之。初，献忠西遁，诸军俱
剿袁时中于颍，故献忠乘虚突出。丙戌，陷无为州，遂陷黄梅。壬辰，陷太湖。十六年正月辛酉，张献忠以二百人夜袭，陷蕲州。明日，令荐绅、孝廉、文学各冠带自东门入，西门出，尽斩之，遂屠蕲州。留
妇女毁城，稍不力，即被杀。执守道仁和许文岐。献忠曾贩杭州，识文岐，颇礼之。文岐阴谋图贼，乃被杀。时楚兵尽随良玉东下蕲、黄一带，惟土兵三百人守蕲水，献忠乘虚充斥。
三月丁酉，陷蕲水，屠之。甲寅，左良玉引兵自池口西上，屯安庆。丙辰，献忠自蕲水疾驰至黄州，乘大雾攻城。黎明，城陷。执副使樊维城，欲降之，骂贼不屈。贼刺之，洞胸死。献忠据府自称
西王。麻城诸生周文江倡乱，迎降献忠。献忠大喜，伪授文江知州。贼寻陷罗田。五月，总兵方国安率兵七千扼蕲州，献忠西向武昌。武昌武备积弛，闯、献交窥江、汉，时议募兵守城，而库藏空绌。楚王有积
金百万，三司长史贷金数十万以赡军，王不应。大学士贺逢圣家居，倡义捐赀募兵，佥谓宜募土著。适承天、德安溃兵俱下，楚王尽募之为军锋，以长史徐学颜领之，号“楚府兵”。
献忠沿江而上，悉师破汉阳，临江欲渡，武昌大震，议撤江上兵婴城守。参将崔文荣曰：“守城不如守江，守江不如守汉。磨盘、煤炭诸洲，浅不过马腹，纵之飞渡，而婴城坐困，非策也。”议者不从，贼果从煤炭洲而渡，直逼城下。文荣御之，小有斩获。贼攻武胜门，文荣率诸军拒之，多杀伤。壬戌，楚府新募兵为贼内应，开门迎贼。文荣跃马持矛大呼，杀贼三人。贼攒矛刺之，洞腋死。大学士贺逢圣与文荣俱守武胜门，城陷归家，衣冠北向再拜，以巨舟载其家出墩子湖。至中流凿舟，全家溺者十二人。逢圣尸沉百七十日不坏，十一月壬子始出葬。长史徐学颜与贼格斗，断左臂，右手持刀不仆，贼支解之。楚宗多从贼者。贼执楚王，尽取宫中积金百余万，辇载数百车不尽，楚人以是咸憾王之愚也。贼以兴笼王，沉之西湖。屠﹃士民数万，投尸于江。尚余数万人，纵之出城，以铁骑围而蹙之江中。浮尸蔽江而下，武昌鱼几不可食。其遗民数百，多刖断手足，凿毁目鼻，无一全角者。
献忠遂据楚王府，僭称武昌曰京城。伪设六部、五府，铸西王之宝。开科取士，殿试取三十人为进士，授郡县官。初，李自成兵临汉阳不克，闻献忠取之，自成怒，榜示远近，
曰：“有能擒献忠以献者，赏千金。”及闻取武昌，复遣人贺之曰：“老回回已降，曹、革、左皆被杀，行将及汝矣。”献忠得书而惧，多赍金宝，报使于自成。自成留其使，献忠恨之。
六月丙戌，谕平贼将军左良玉专剿张献忠，毋老师糜饷。七月辛亥，方国安合左营副将徐懋德、马士秀等步骑二万从蕲州而上，夜击贼于大冶，斩首千级。前锋既胜，左镇诸军并进。献
忠闻之，戊午，以四贼帅守武昌，为浮桥于金口，悉众西渡，屯舟师于湖中，谋向岳。八月壬戌，方国安等进兵黄州，斩伪知府。癸亥，诸将进次阳
逻堡，距武昌三舍。监纪知县吴敏师联络蕲、黄四十八寨义勇数万人与师会。总兵常安国以舟师先进，转战金沙州，夺贼舟百艘。贼骑反走，焚城下诸舟，婴城自保。安国等退屯汉口。
丙寅，诸军齐压武昌而军，贼出战，大败退入。官军逐之，遂入城。贼开门西走，诸将纵兵屠﹃万计，遂复汉阳并诸属县。张献忠陷咸宁、蒲圻，距岳州二百里。沅抚李干德、总兵孔希
贵以兵二万守城陵矶，尽移岳州居民他避，令军士诈为居民开门迎贼。贼入城，伏发，贼尽歼。留四贼，贼割一耳，贯箭纵回以辱贼。献忠怒，益兵进攻。干德虚立营垒道傍，林中植旗帜，伏大炮，积薪其上。贼以火攻之，延烧积薪，炮大发，杀贼数百。贼益怒，水陆并进。干德饰战舰中流向贼营，度矢石可及，即止不进，贼连弩射良久。干德度贼矢炮且尽，水陆奋击，大败之，三战三捷。献忠乃悉众二十万围岳州，百道俱攻。力屈城陷，干德希贵俱走长沙。戊辰，贼前锋至湘阴，湘阴民俱空城走。献忠分军为二：一军下长沙，一军上荆州。献忠欲北渡，卜于洞庭湖神，不吉；三卜，神终不许。庚辰，献忠敛舟湘潭数千艘将北渡，忽大风起，覆舟百余，溺死数千人。因复还岳州，尽杀所掠妇女，投尸江中。焚其舟，火延四十里，江水夜明如昼。遂陆行向长沙，甲申至城下，长沙人民先已走，李干德奉吉王、惠王走衡州。丙戌，长沙陷，总兵尹先民、何一德降贼，巡抚王聚奎单骑走江夏，推官蔡道宪死之。
先是，武昌陷，聚奎南奔长沙，道宪请还屯岳州，谓岳与长沙唇齿也，并力守岳，则长沙可保，而衡、永无虞。聚奎屯岳数日，仍南徙，驱万人入长沙。所过如洗，惨甚于贼。寻遁入湘潭。及贼至城下，呼推官曰：“吾军中皆知尔名，可速降，毋自苦也。”道宪挽强弩射之。献忠怒，攻三日夜而城陷。执道宪，百计诱降，不屈，磔之。健卒林国俊等九人追侍道宪不去。贼劝道宪降时，国俊曰：“如吾主可降亦去矣，不至今日。”贼云：“尔主不降，尔亦不得生。”国俊曰：“若我辈愿生亦去矣，不至今日。”贼并杀之。内四卒奋然曰：“愿且延旦夕，葬主骸而后受刃。”贼义而许之。于是四卒解衣裹骸，葬之南郭，毕，四卒自经死。
献忠既陷长沙，设立伪官，大书伪榜，驰檄远近。降贼将先民、一德愿效前驱，进取江西。献忠悦，伪封世袭伯。庚寅，贼袭陷衡州，桂王及吉、惠二王走永州。
九月，献忠拆桂王府殿材至长沙，构造宫殿。遣兵南追三王，至永州，巡按湖南御史刘熙祚督水师御之，遣兵护三王南行入广西，而自入永州死守。奸人内应，开门迎贼，熙祚被贼执。贼欲胁降之，不屈，囚之永阳驿中。闭目绝食，题绝命词于壁。贼再三谕降之，临以白刃。熙祚大骂不已，遂遇害。于是全楚皆陷。
戊戌，官军入岳州。初，献忠陷岳州，置伪官守之，悉率群贼南略地。官军进复之，伪官俱伏诛。献忠屯衡州，复分军为三：一军往永州，一军入广西全州，一
军犯江西袁州。献忠陷长沙，开科取士。丙辰，贼前锋至袁州，献忠至萍乡，知县弃城走。萍乡士民牛酒远迎贼，路相属。戊子，贼陷萍乡，尽焚公廨屋庐，空其城。献
忠归长沙，分兵徇佼县、分宜。十月甲子，贼陷万载，于是瑞安、临江、新喻、分宜之人俱空。献忠遣别将趋连州，南赣兵备副使王孙兰驻韶州，兵不满百，
闻之，遽自经。知府俞城遁，韶民尽逃。袁州迎降于贼，贼陷袁州。左良玉以副总兵吴学礼援袁州，次于分宜。甲戌，进围袁州，伪将丘仰寰拒守。都司高山奋身先登，斩贼
二千四百，夺马六百，擒斩丘仰寰，遂复袁州。时江西袁州、吉安、临江人民多徙山谷，官兵淫杀献俘，三郡民所在屯结，以拒官军。江西巡抚郭都贤檄撤兵回九江，招土著，戍三郡。官兵既撤，贼自长沙突至吉安。丁丑，备兵副使岳虞峦方阅军于郊，俄报贼至，皆溃，虞峦走。戊寅，吉安陷，诸县同日而陷。贼设伪官，改吉安为亲安府，庐陵为顺民县。贼将张其在发伪檄驰下袁州，兵民皆倾城先窜，贼复入袁州。
献忠在长沙增兵为九营，四营皆老卒，五营皆新附。左良玉令马进忠诸将驰兵赴袁州，马士秀以步兵上临湘、岳州，令惠登相规复襄阳，刘洪起规复南阳。
乙酉，献忠遣贼将马赐下临湘，取米及釜。方国安遣兵进扼于蒲圻。十一月壬辰，江督吕大器兵复吉安。癸巳，献忠遣四贼将下岳州，沿江设伏，藏轻舟于汊港，以巨
舰载辎重顺流下。副将王世泰、杨文富以兵三千邀击之。贼逆流阳走，以诱官军。官军争利溯流上，尽夺其资入舰，舟重不能速行。贼轻舟四出围之，夹岸贼兵邀击官军，杀溺无算。方国安等诸将合兵救之，仅夺回文富、世泰，丧师二千、舟二百艘。岳州军民空城走，贼疾趋，复陷之。
壬寅，诏承天太监何志孔劳良玉军，以恢楚有功，加良玉少师，荫一子，吏士各升秩，大赉各军。诏良玉移镇武昌。良玉令马士秀趋长沙，捣贼后；令马进忠等趋袁、吉，迎击其前。甲寅，马士秀等复临湘，贼奔岳州。诸将追至岳州，贼将混天龙步骑数千拒南岸，以轻舟数十顺流下邀官军。士秀三分其军，以殿后者交射南岸贼，乘风直上，绕贼舟后反击之。贼大败，尽夺其舟。南岸贼疾入城，士秀麾诸军登岸，四面乘城，鳞次入，贼突门复走长沙，斩首四千余级，遂复岳州。
乙卯，马进忠等进兵分宜，贼尽窜袁州。丙辰，进趋袁州，贼开门西走，诸军逐之三十里，复袁州，尽诛诸伪官，斩首三千级，夺贼马五百、弓矢数万。
十二月，张献忠遣兵陷建昌，又陷抚州、南丰。献忠遣人通好于老回回。时老回回为李自成据荆州，献忠与修旧好合兵。李自成既入关，献忠益横荆、岳间。
丁亥，献忠前锋艾四转战至蒲圻，马进忠御之，再战败绩。十七年正月，张献忠自岳阳渡江，虚设伪官于江南，大队俱往江北。遂弃长沙，造浮桥于三江口，以一军过荆州，尽弃舟楫，步
骑数十万入夔州。二月，方国安、马进忠复长沙，左良玉遣兵追贼于沙阳。六月，张献忠陷涪州、泸州，蜀王告急，请济师于南都。左良玉兵屯德安。献忠顺流陷佛图关，遂围重庆。悉力拒守，四日而陷，
瑞王阖宫被难，旧抚陈士奇死之。贼屠重庆，取丁壮万余刳耳鼻，断一手，驱徇各州县，兵至不下，以此为令。但能杀王府官吏，封府库以待，则秋毫无犯。由是，所至官民自乱，无不破竹下者。
八月，张献忠进陷成都，蜀王阖宫被难，巡抚龙文光暨道府各官皆死之。献忠大索全蜀绅士至成都，皆杀之。既而悬榜试士，诸生远近争赴。献忠以兵围之，击杀数千人，咸挟笔握策以死，蜀中士类俱尽。复大杀蜀民，全蜀数千里萧条绝无人迹。时中原多故，诸将无暇西顾，献忠遂奄有两川。李自成败，益发兵攻汉中，陷之，献忠逡巡自守不敢出。未几，献忠以病死于蜀中。
谷应泰曰：昔者《周书》越人闵不畏死，三辅纵横，持斧而出。以至郑苦萑苻之警，楚定《仆区》之法，草窃奸宄，自古患之矣。然未有自秦寇晋、豫，由豫入楚、蜀，转掠江右，旋犯粤西，二十余年之间，取肝益膳，流血成渠，里落萧条，宗社颠覆，若张献忠之甚者也。
考献忠与李自成因饥煽乱，并起延安。孙恩甫叛，卢循即兴；仙芝既起，黄巢来附。同恶相济，若连矢然。天祸人国，以有此孽耳。其时掩捕渠魁，赈恤余党，用张京兆之鸣鼓，兼汲长孺之发粟，平定安集，一长吏事也。奈何燎原莫扑，滋蔓难图，啸聚为群，旁抄郡邑。扬大作而湖、湘悉陷，黄巾起而山左不平。使天子有西顾之忧，苍生有喋血之患者，揆厥乱源，谁执其咎哉！
然而献忠无他技巧，止以阴谋多智，暴豪嗜杀，可乘之敝，正自不少耳。方夫贼师屡挫，其弱可擒；贼气方张，其骄可掩；贼党内携，其衅可间也。假令良玉太平之捷，精锐俱尽，得功潜山之捷。尸填沟壑，便当乘胜追奔，不令逸去，即子仪克新店而收东京，怀仙克河阳而灭朝义。故曰其弱可擒也。又若襄阳初陷，献忠横恣，六安再下，献忠改元。若能转败为功，出彼不意，即元济气盛而李夜袭淮、蔡，颍川甫陷而长源规取范阳。故曰其骄可掩也。又若南阳之败，自成蓄谋以图，汉阳之取，自成悬金以购。若能用谍出奇，两虎自斗，即吕布交疏于袁术，庆绪授首于思明。故曰其衅可间也。乃诸臣计不出此。而天与不取，地险坐失。远弃汉州，近防江夏，才屯石站，已渡南溪。以至万元吉才同崔浩，不竟其用；李干德、孔希贵智埒淮阴，势绌而走；贺逢圣、蔡道宪忠比睢阳，力尽而死。比至岁月迁延，四分五裂，师老财匮，而天下之大势去矣。
然予以元和讨贼，全倚裴度；建兴恢复，独任武侯。而杨嗣昌者，白面书生，不娴将略。寇氛剽锐，即非郗昙之移疾；大藩蹂躏，便同孟昶之仰药。虽复引义自裁，亦云无鬼，而应元、士杰，尚昧发踪；如虎、人龙，终乖驾驭。譬之次律陈涛之败，中军石头之■，为法受恶，亦所不得辞也。
论者又以献犹据蜀，闯则犯阙，按法行诛，薄乎减等。而不知献乱以来，材赋绌于吴、楚，士马毙于荆、襄，民命涂于中野。夫是以瓦解土崩，一{厥足}而坏。譬犹人之死也，献絷其手，而后闯刺其心；献扌甚其胸，而后闯扼其吭。则献之与闯，厥罪惟均也。穷奇、杌，又可以九品差次乎哉！ 


卷七十八



○李自成之乱
怀宗崇祯元年，延安大饥，不沾泥、杨六郎、王嘉胤运等率众掠富家粟，有司捕之急，遂揭竿为盗。米脂人李自成性狡黠，善走，能骑射，家贫为驿书，往投焉。已而参政洪承畴击贼，破之，不沾
泥等相次俘获，自成走匿山泽间，得免。二年冬十月，都城警，诏天下勤王。山西巡抚耿如杞入援，兵溃于涿鹿，叛走秦、晋间山谷。李自成出与之合，旬日间众至万余，
推高迎祥为首，称闯王，转寇山西、河南。贼中称自成为闯将。已而官军击迎祥，斩之，群盗推自成为主。七年，总督洪承畴率总兵曹文诏等先后剿诸贼，斩获甚众，群
贼悉奔入商、雒、兴平大山中。众溃散，李自成与张献忠奔、间。六月，总督陈奇瑜围李自成于汉中车箱峡。会连雨四十日，贼马乏刍，死者过半，弓矢俱脱，贼大窘。自成乃自缚乞降，奇瑜许
之，各给免死票回籍，自是复纵横不可制矣。秋七月，李自成陷澄城，围合阳。闻洪承畴兵至，解围去，转寇平凉、州。八月，李自成陷真宁，杀知县赵跻昌。洪承畴兵至，贼弃金帛
饵官兵，竟西遁，屯干州，招之不听。十月，总兵左光先击李自成于高陵、富平间，斩首四百余级。自成佯求抚于监军道刘三顾，真宁知县王家永遽信之，出城招谕，
失其印。三顾逆其诈，即入堡自守。贼走泾原。八年，群贼尽集宛、雒，李自成独留秦中，其众七八万。总督洪承畴邀击，连败之。秦中郡县俱坚壁清野，贼饥疲，东西分窜，
退屯兴平、武功诸县，计穷乞抚以缓兵。阴遣诸贼攻掠山谷堡寨，搜掘巨室，窖藏刍粮，尽为贼有。贼既得食，复连营走汉中。为西兵所挫，东走宁、环庆，其众渐散。会承畴以宁夏兵变，旋师边镇，自成得收余烬复振，突出潼关，守将艾万年等兵俱溃。
九年春正月，李自成出河南，攻固始，左良玉遇自成于阌乡，相持六日。总兵陈永福援之，败之于朱仙镇，自成走登封、密县。三月，李自成诱别部贼入河南当官兵，而自帅麾下奔汉南，循
南山险厄，遵商、雒而行，复出陕西。官军败绩于罗家山，失亡士马无算。自成自州至延绥。夏四月，李自成欲往绥德渡河入山西，定边副将张天机力战却
之。贼沿河犯朝邑，将围绥德。延绥总兵俞霄引兵逐贼，陷贼伏中，霄被执，绥、延精卒尽覆。贼分陷米脂、延安、绥德。贼本延安人，至是再入延安，衣锦绣昼游，衔其亲戚，故从乱者益众。
十年春正月，官军败绩于宝鸡，李自成寇泾阳、三原，西安大震，贼势益炽。冬十月丁酉，李自成同过天星九股陷宁羌，分三道入西川。自成自七盘关度朝天阁。戊戌，至广元。壬寅，陷昭化。癸卯，过剑
阁。甲辰，陷剑州。乙巳，陷梓潼、黎雅。参将罗尚文大败贼于广元，斩首千级。贼自梓潼分为三：一走潼川，一趋绵州，一入江油。遂陷青川、彰明、盘亭诸县，围绵州。庚戌，贼渐逼成都，土寇蚁附之。巡抚王维章次保宁，畏贼不敢出。丙辰，贼焚郫县。诏革维章职，以傅宗龙巡抚四川。
十一年二月，李自成陷泸溪，陕寇尽聚川西，总督洪承畴檄川中诸道兵严守要害，贼因乏食。承畴以川师诱之，陕兵设伏于梓潼。自成率群贼逐川兵，川兵走，伏发，贼大败，斩首千余，几歼之。自成率残众数千走溪南，孑身入楚，依张献忠，不许。至竹溪，献忠谋杀之，自成独乘骡，日行六百里走商、雒，至淅川老回回营，卧疾半年余。老回回授以数百人，仍出剽掠。其同自成入川诸贼，仍出阶、文向陕西。
十二年九月，秦兵大破李自成于函谷，自成众散略尽，其部下相继俱降。自成窜汉南，秦兵蹙之于北，左良玉厄武关以南。自成穷蹙不得他逸，食且尽，自经者数四，养子李双喜救之。自成因令军中尽杀所掠妇女，以五十骑冲围而南。初，诸将困自成崤、函诸山中，断其要害，合围甚密，将坐毙之。督师大学士杨嗣昌曰：“围师必缺。不若空武关一路，设伏商、雒、郧、均以待之，可一击而尽也。”自成乘隙突走，诸将不能御，遂自武关逃入郧阳，息马深山中。时河南大饥，饥民所在为盗。自成乃自郧、均走伊、雒，饥民从者数万，势复大振。
十二月，自成围永宁，云梯肉薄攻城，陷之，焚杀一空，杀万安王采■。连破四十八寨，土贼一斗[QDXD]等群盗响应，遂陷宜阳，众至数十万。杞县诸生李岩为之谋主。贼每以剽掠所获散济饥民，故所至咸归附之，兵势益盛。
十四年春正月，李自成围河南府，福王募死士逆战，斩获颇多，贼引退。贼以大炮环攻城，城守严不动，及昏而退。总兵王绍禹兵有驰而呼于城上者，外亦呼而应之。绍禹兵即执副使王胤昌于城上，绍禹驰解之。诸军曰：“贼已在城下，即总镇其如我何！”挥刀杀守陴者数人，守陴者皆惊坠堞。贼缘堞而上，叛兵迎之，贼遂入。贼焚福王府，福王及世子俱缒城走。士民被杀数十万。执副使王胤昌已下各官，皆不死，惟一典史不屈见杀。河南方大饥，通判白尚文坠城死，其尸为饥民所食，顷刻尽。自成发藩邸及巨室米数万石、金钱数十万赈饥民。先是，自成闻福藩最富，为谋已久。适陕西叛兵数百逃至河南，巡抚招至城中御寇。事闻，诏逮其首恶数人，解京正法。叛兵大惧，乃阴勾自成袭河南，为内应，故一夕而陷。
丁酉，自成迹福王所在，执之，并执前兵部尚书吕维祺。维祺遇王于西关，谓王曰：“名义甚重，毋自辱！”王见自成免怖，泥首乞命。自成责数其失，遂遇害。贼置酒大会，以王为俎，杂鹿肉食之，号“福禄酒”。维祺骂贼不屈死。世子逸走，遇乱兵劫之，裸而奔于怀庆。是时群盗辐辏，自成自称闯王雄诸贼。变闻，上震怒，逮总兵王绍禹磔之，籍其家。
二月，李自成搜掘河南富室窖藏，席卷子女玉帛，捆载入山。以书办邵时昌为总理官，令守河南府。巡抚李仙风侦贼已去，引兵至城下，时昌闭门拒守。寻开门迎官军，仙风收时昌斩之。
戊午，自成合群盗围开封。开封城为宋汴京，金完颜亮益加增筑，土坚厚五丈。贼以洞车数百，障壮士，多具犁锄斧镢，环传城，凿而穴之，七昼夜不息，凿之深者四丈有奇。巡按高名衡率司道官婴城固守，贼兵炮及城中，杀伤相继。军饷告匮，周王恭枵出库金五十万买米麦，日夜饭屑麦饷守陴者。复悬金募死士，能击死一贼者，予五十金。兵民踊跃共击贼，毙者甚众。贼惧，退数舍。
李仙风督诸将高谦等驰至开封，陈永福逼城而战，一日三捷。贼退，开封解严。仙风与高名衡互相讦奏，诏逮仙风，仙风闻之自缢，遂以高名衡巡抚河南。
壬辰，李自成陷归德。四月甲子，进陕督丁启睿兵部尚书，代杨嗣昌督师讨贼。时嗣昌讨贼无功，饮药死。启睿督秦师至潼关。左良玉自襄阳进击李自成至南阳，自成北出，屯于卢氏、永宁。
卢氏贡士牛金星向有罪当戍边，降于贼，自成以其女为妻。金星荐卜者宋献策善河洛数。献策长不满三尺，见自成献图谶云：“十八孩儿当主神器。”自成大喜，拜军师。
五月乙亥，贺人龙破李自成于灵峡山中。高名衡屯开封，保武总督杨文岳屯禹州，左良玉屯南阳。张献忠、罗汝才渐北向，思合于自成。猛如虎进厄德安、黄州，疽发背，退屯承大。
癸巳，赦兵部尚书傅宗龙，出之狱，以右侍郎都御史督陕西兵讨贼。罗汝才不合于张献忠，七月自内乡、淅川走邓州，与自成合营。时自成有众五十万，复得汝才军，众益炽。
九月，张献忠众散于南阳，以数百骑奔自成。自成将杀之，汝才以五百骑资献忠，献忠东奔合回、革。丁丑，陕督傅宗龙率兵四万次新蔡，与保督杨文岳之兵会。贺
人龙、李国奇将秦兵，虎大威将保定兵，共结浮桥渡河，合兵趋项城。戊寅，两军毕渡，走龙口。是日，自成、汝才亦结浮桥于上流，将趋汝宁。觇官军至，尽伏精锐松林中，阳驱诸贼自浮桥西渡。人龙使候骑觇贼，还报曰：“贼渡河向汝矣。”己卯，宗龙、文岳两军并进，次孟家庄。诸将以士马俱疲，请诘朝战。诸军遂弛马甲，散行墟落，以求刍牧。贼觇之，突起林中，搏官军。人龙敛兵不战，国奇迎战不胜，两军俱溃。人龙、大威北奔，国奇从之。贼以步兵攻二督营，以火炮击却之。日暮，贼引去，保定兵宵溃，文岳夜奔项城，宗龙独立营当贼垒。壬午，飞檄人龙、国奇以兵还救，二帅不应，以兵走陈州。宗龙穿堑筑壕以拒贼，贼亦穿壕二重以困之。宗龙兵食尽，乃杀马骡以享军。马骡复尽，杀贼取其尸分啖之。辛卯，营中火器弓矢俱尽。宗龙简卒，尚有六千。夜漏二下，潜勒军突贼营，溃围出，诸军星散。宗龙徒步率散卒，且战且走。壬辰，至项城，贼追之，被执至城下，贼呼于门曰：“我秦督官军也，请启门纳秦督。”宗龙大呼曰：“我秦督也，不幸堕贼手。左右皆贼耳，毋为所绐！”贼唾宗龙，宗龙骂曰：“我大臣也，杀则杀耳，岂能为贼诈城以缓死！”贼抽刃击宗龙，中脑而仆，复厉声骂，贼斫其耳鼻，死城下。人龙、国奇俱归陕，贼获衣甲器械无算，遂陷项城，屠之。分兵屠商水、扶沟，所在土寇蜂起骚动。诏复宗龙兵部尚书、太子太保。
戊戌，督师丁启睿自商城北发，檄左良玉兵共击李自成。杨文岳招集散亡于陈州，兵稍集。自成、汝才合兵陷叶县，杀守将刘国能。初，国能与自成、汝才同为贼，结兄弟。十二年，左良玉大败国能于陈州，国能率众万人降。汝才恨之，誓杀国能。至是，闻国能在叶，乘胜拔其城，执国能，责其负约，杀之。诏赠国能左都督。贼移兵陷泌阳。
十月，张献忠纠回、革、左诸贼自霍、太北行会李自成，河南诸土寇以兵毕赴，自成众逾百万。左良玉兵至临颍，临颍为贼守，良玉攻破屠之，尽获贼所掠。
自成怒，合兵攻良玉。良玉退保郾城，自成、汝才围之，良玉悉兵拒守。败陷襄城。十一月，陕西巡抚汪乔年率马步三万，总兵郑家栋、牛成虎、贺人龙将之趋河南。先是，乔年于陕西发李自成先冢，得小蛇，即
</div>
    <div class="pagination">
<a href="明史纪事本末_page40.html">上一页</a><span>...</span><a href="明史纪事本末_page36.html">36</a><a href="明史纪事本末_page37.html">37</a><a href="明史纪事本末_page38.html">38</a><a href="明史纪事本末_page39.html">39</a><a href="明史纪事本末_page40.html">40</a><span class="current-page">41</span><a href="明史纪事本末_page42.html">42</a><a href="明史纪事本末_page43.html">43</a><a href="明史纪事本末_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
