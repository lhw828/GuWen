<!DOCTYPE html>
<html>
<head>
    <meta charset="UTF-8">
    <title>三朝北盟会编 - 第 31 页/共 105 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三朝北盟会编 - 第 31 页/共 105 页</h1>
    <div class="content">　　金人恐河北河东守臣未肯割地乃取四十五处守臣亲属於军以待分割地界了日送还。又取蔡京童贯王黼张孝纯蔡靖李嗣本等家属二十馀家及李纲吴敏徐处仁陈遘刘折可久可求开封府唯命是听其或在贬所或巳出京者具以实告其见在者次第发遣之自是开封府召集团结大小绳列於廊庑不遣者累日饮食不给寝处不问啼饥号寒之声朝夕不绝。
　　左言主管殿前司公事。
　　以弹压卫士故有是命。
　　十日辛未诏府库所有尽犒赏金国军兵。
　　诏曰：大金军已登城敛兵不下保安社稷全活生灵恩德甚厚今来京城公私所有本皆大金军前之物义当竭尽以犒大金自皇后家为头有能径率先竭财犒赏大金军兵者令开封府具名闻奏当议优与官爵右已行差官遍行根括窃虑人户未知尚敢隐匿窖埋致使本朝有亏信义或如前藏埋者并行军法。
　　军前退马羸瘦者督责甚峻。
　　开封府揭执政以下科敛金银榜。
　　准尚书省子勘会元帅府台令所科金银彩段除开封府并四壁官科外今科定前执政选人校尉所纳金银彩段右下吏部ト门御史台依科定合纳数目火急多差人分付告示应合纳官立便依数赴开封府纳不管时刻住滞今付开封府照会拘催送纳施行须至指挥前执政尚书承旨内翰开封共六员每员各金二十两银五百两彩段三十匹侍郎给事舍人谏议侍御正使承宣观察使左金吾卫上将军以上共三十三员每员各金十两银四百两。
　　十二日癸酉开封府揭榜拘催戚里权贵豪富之家财物等。
　　开封府揭榜示曰：见奉圣旨拘催戚里权贵豪富之家竭其家财以助犒赏今来累日并未见人户尽数赍纳窃虑为见罪责致将金银等藏埋右榜人户将本家所有金银表竭其家资赴府送纳如敢藏埋许诸色人告以十分为率将三分充赏先以官钱日下代支其犯人依军法知情藏寄人家亦许陈告给赏不为陈告者与犯人同罪民情讠匈殆不聊生午刻有从政郎陈符率先诣开封府投状乞以见开和乐楼正店内银器尽数输官以犒军诏改合入官与堂除差遣一次。
　　十三日甲戌关皇后宅以隐匿金帛诏追父祖官。
　　开封府督责金银甚急郑皇后宅以隐匿金帛不肯尽数输官有诏父祖并追毁出身以来文字其馀夺官者甚众。又枷项干办使臣等号令於市。
　　诛指挥使蒋宣李福卢万。
　　京师记闻曰：先是十二月二十五日城破时上独坐小殿中闻报城破仓惶有殿班直指挥蒋宣等数百人挟驾曰：陛下不尔即悔无及矣。上曰：汝等忠义可嘉但事不可知俟遣大臣探意。若纵兵下城走亦未晚蒋宣候定日除观察使，於是稍定殿班等遂入奉宸库盗金宝器皿杀内侍梁揆等，或以兵击窗壁。又斫会通门莫敢谁何今事定遂诛之。
　　军前索销金画匠二十人索酒匠五十人酒三千壶悉与之拘籍铺户家财。
　　朝廷命开封府曹官使臣拘交引质库金银彩帛铺家至户到摊认拘籍。
　　十四日乙亥大元帅起兵发相州。
　　日历（改作记）曰：大元帅承御前蜡书促援甚急乃辄离相州入援或者以汪伯彦守相州严备。且宜住相州假如虏（改作敌）人至必不可犯王叱之，於是集诸将於世恩堂议入援之路秦仔刘定侯章请从滑径赴京城诸将皆曰：河水未合州渡无船一不可也。滑州即虏（改作金）人寨其次长源韦城皆大寨，岂能径往二不可也。秦仔等曰：以帛缣横绝河中兵马攀援以渡彼滑州韦城大寨可转战而南耳诸将曰：虏（改金）人在滑帛缣在南岸者其谁维之借使半渡虏（改作敌）人断维则何以转战而南战士则可大元帅大王将如何即转战不胜退安得帛缣复渡乎！仔等不能对诸将欲回邢自恩州渡往北京王语之曰：曷不径趋澶渊诸将曰：为其逼李固贼（改作敌）寨万一惊扰非万全耳会孟世甯自北京遣人来投文字自元水镇过子城渡适北（删此字）冰合可行乃定议然阴阳官选日犹欲二十五日起发耿南仲请以十四日行前期差刘浩为先锋领人马南趋滑以疑虏（改作敌）骑。又移檄大名府路帅司差两将人马分遣前去旧魏县驻暨吾军到岸之际，庶几防新魏县虏（删此字）寨之金人一将於内黄县驻以防滑州虏（删此字）寨之金人大名府路都总管司差ト门祗侯孟世甯领兵二千屯内黄县大名府路兵马都监王彦领兵二千人屯旧魏县乙亥进发。
　　初相人及五军止知军行南趋汤阴由滑路至是出北门申刻次临漳县伯彦以相州及兼权真定府路安抚司公事马步军都总管职事前一日交割与通判赵不试遂侍王行。
　　王在相州也。欲得近上宗室相亲有兵马钤辖士居服属最高故常同宿食至是士居常次王马而行是夕宿临漳县大卿夏鳍宅火烟焰亘天，或以为奸细放火以报虏（改作金）人耳众甚恐王安卧帐中谓左右无之已而果然使臣驰报黄河欲冻解王燃香祷於天地河神。
　　十五日丙子大元帅牒（改作渡）黄河中央（删此二字）。
　　中兴记曰：十四日晚探者报黄河冰已解十六日当立春乃黄河当拆冰上下震惧以为宗庙社稷无疆之要在此一举是日五更杨清报元水镇冰再合施草布土讫王乘小车安然而渡大军悉渡唯後粮车过冰薄陷溺者十馀人使臣主公海马溺於河既渡三军ん噪时久雪阴晦至王渡河皎日丽空阴云：解。
　　红黄云：拥日而行是夕宿元水镇王坐帐中置酒召耿南仲汪伯彦秋延禧高世则举杯慰劳。
　　津般诸库绢赴军前。
　　初金人索绢一千万匹朝廷至是尽拨内藏元丰左藏库所有如数应付河北积岁贡赋及浙绢南绢悉令津般京师上四库京畿保甲尽充般担人三衙使臣分地方监督然终日所般才数十万金人择织不堪者渍以墨水退换酋长（删此二字）怒曰：大军在此已欲渝盟邪朝廷乃於内府选择北绢之奇绝者方发行避戎（改作兵）夜话曰：金人索绢一千万匹朝廷如数应副皆内藏元丰大观库河北积岁贡赋为之埽地如浙绢悉以轻疏退回而不敢重却也。。又复易去凡十馀日递般尚未尽京师上四军尽皆执役三衙使臣尽皆分地监督每军各执旗帜为办运肘扬扬然以为已功诉其劳苦争持交领照会来请食钱。又复矜夸云：独我才去便得收领并不退回殊无愧色。
　　尚书省火。
　　是夜尚书省火烧工部礼部将尚书省牌掷火中乃息。
　　十六日丁丑大元帅至北京。
　　中兴记曰：王宿於元水镇也。先锋刘浩遣一骑兵赍状申称所统人马至州值大河未冻先发丁顺将前军五百人济舟至岸中军犹未渡前军逢胙县铁骑千馀人疾驰至滑州邀截断我军丁顺将残兵东走浩将中军共二千人至县沿河路回来追赴大元帅府听侯使唤是五更起发虑恐滑之虏（改作敌）骑追袭刘浩奔冲北来命不须发严饬诸将蓐食乃行是日雪霁所定程顿至某店早食不敢如约行由小径遂与扈从庖传相失王至村舍下马村人草火为王温酒炙脯腊王呼耿延禧等围火而坐未久村人有报旁近有三虏（改作敌）骑问康王军几日到村人告以过数日矣。三虏（此字改作骑）以鞭击鞍云：失探失探王闻之即上马行申刻至北京是时乍晴师人多寒王呼诸将问┰。且军士见王躬擐甲胄上下马无倦色每见军士辄慰勉之故三军皆如挟纩王以耿延禧寒取所常服绵裘畀之。又以伯彦不耐寒解所服墨绿番罗战袍并绦以赐权知大明府张悫北道总管颜岐暨诸司率官吏军民出郊以迎王归於府治北京新遭军变之馀人心不定王每出号令人心慰服是时京城围闭。又号令不通王军在河北天下。
　　不得闻动静及是渡河驻军北门天下甲陈四集取决帅府矣。。
　　汴都记曰：是日立春朝廷送土牛彩仗往二酋（改作敌寨）粘罕（改作尼堪）不受曰：传语赵皇不用许多礼数。
　　金人陷颍昌府知府何志同先弃城走。
　　遗史曰：金人既被京师驻兵城下虑有四方勤王之兵乃焚戮四辅州郡以怠援兵之心故分兵犯（改作攻）颍昌府知府何志同弃城遁走金人据其城根括金银物帛鞍马不可胜计。又三日纵火杀人死者十七八遂屯於颍昌。
　　《别录》曰：粘罕（改作尼堪）遣兵破颍昌府指挥兵马不得入韩琦宅至是百姓数千人皆入其家并免杀戮。
　　金人送东道总管胡直孺知武胜军张尧佐入城。
　　先是应天帅胡直孺以东道总管领兵一万来勤王至襄邑遇铁鹞子百馀骑一万之众不战而溃直孺为金人所获初张尧佐守威胜军解潜与金人战於其境潜败尧佐降至是金人送两人入城中。
　　金人请以知泽州高世由为西京留守河东转运使张友极为大金随军转运使。
　　金人在河东执高世由张友极至京城下至是请任使之盖示和议定不欲自专也。初太原既陷分河东为两路置安抚使以治之尝命友极为河东隆德府路经略使者是也。。
　　佥言曰：粘罕（改作尼堪）令朝廷出敕以高世由守西京张友极为大金随军转运使催督畿甸民粮以饷军。
　　十七日戊寅再免公私房缗一月。
　　再遣割两河地界使臣。
　　先是金人欲再遣大臣督割两河地界朝廷遣陈过庭而金人拘留至是日始遣复增差使臣十人。
　　十九日庚辰督责金银委御史台大理寺开封府根括朝廷以金银之数未敷督责甚峻仰御史台大理寺开封府见捕输纳愆数逾限者根治虽戚里权贵豪族官至承宣使妇人封邑至恭人夫人皆荷项拷掠期於必纳而後已。又诏许纳金银人评直还茶盐钞金一两准三十二贯银一两准二贯二百文榜诸州县镇公使曾遣在京买卖变易到见在金银仰日下尽数赴官交纳隐藏依军法。又榜京师天下富商大贾所聚应店肆居宅收蓄金银之人并尽纳官店户主并许告陈知情与同罪隐匿并依军法。又榜示自宰执已下应曾赐金带者并纳赴官。又诏毁神霄金。
　　宝轮悉以充数。
　　二十日辛巳散遣使臣於诸门分头交纳金银。
　　金人掌受纳者求瑕指疵动辄退易金不甚赤银不成蜂窠段子薄皆不用至殴击使臣意欲赂送官吏多以大蒜沙糖针线花藤赂之。
　　二十一日壬午毁官屋卖薪以济民。
　　民乏柴薪上悯念之乃令四壁毁官屋置场委官卖柴以济其阙先是十六日上遣人语二酋（改作帅）欲开诸门令细民樵采自给粘罕（改作尼堪）不许曰：但令折屋烧虏（改作敌）薄城以来每夜或日晡栅中鼓颦四发及得城後击於城上谓之平安鼓城中墙屋皆震闻者不聊生自是间一击之不复如往日矣。。
　　二十二日癸未大雪诏军民樵采万岁山竹木。
　　是日大雪盈尺上念细民之失所降诏曰：风雪大寒小民阙乏柴薪多致冻馁皆朕不德所致万岁山许军民任便斫伐由是百姓争往焉以千万计多为军兵擅之。
　　知信德府梁扬祖以兵至北京。
　　梁扬祖自将五军以武义大夫张俊武翼郎苗傅范实武功郎祁超从义郎盖渊统制一万人自信德府起发至北京王抚循周至徐问扬祖曰：诸将谁最得力扬祖曰：张俊最得力金人数至信德府城下俊出战屡捷王擢俊为大元帅府统制。
　　赐进士出身头品顶戴四川等处承宣布政使司布政使清苑许涵度校刊。
　　※卷七十二校勘记。
　　所有郭京傅临政等（脱所字）  逐处隐匿者（处误作虑）  请号以行恐四方隔绝日久未免惑疑（原脱恐四方十一字）  守臣亲属质於军（脱质字）  内翰（翰误作朝）  窃虑未见罪责（未误作为）即日除观察使（脱即字）  诸将曰：虏人在滑（脱诸字）  失火烟焰亘天（脱失字）  谓左右曰：无之（脱曰：字）投牒黄河中央（脱投字）  上四军（军误作库）  各执旗帜为辨意气扬扬（辨误作办意气误作运及）  争持文领照会（文误作交）  冲破断我军（脱冲字）天下甲兵四集（兵误作陈）  。又诏毁神霄宫（脱宫字）。



　　

●卷七十三

　　靖康中帙四十八。
　　起靖康元年十二月二十三日甲申，尽二十九日庚寅。
　　知磁州宗泽以兵至北京。
　　宗泽自将二千人至北京王循抚如信德府王谕泽供副元帅职事。
　　二十三日甲申金人索监书藏经苏黄文及古文书资治通鉴诸书。
　　金人指名取索书籍甚多。又取苏黄文墨迹及古文书籍开封府支拨见钱收买。又直取於书籍铺。
　　签书枢密院事曹辅至兴仁府访寻康王。
　　二十三日知兴仁府曾懋申大金军前差签书枢密院事曹辅前来本府访寻康王所在并录白曹辅所传蜡封皇帝手诏言金人巳登城敛兵不下见议通和卿等领兵未可轻动恐徒误国并枢密院付矾书大金以通和犹未退师诸路勤王人兵可。且於稍近三五程间驻候师退日放散。
　　朝野佥言曰：初二日酋（改作敌）遣使乞令人於河北召康王使者传云：闻康王巳占据河北之地恐河北州。
　　军恃王不肯交割请遣人迎之是时金人巳怀废立之意而朝廷大臣无有觉悟者何奏上乃遣签书密院曹辅由京东诣河北迎康王何令人於曹辅衣襟上以矾书为诏以遗康王为朝廷人每出金人搜索文字蜡书故以矾书帛入水方见曹辅东至曹州见守臣曾懋说大金巳登城讲和敛兵不下曾懋诘曹辅曰：虏人贪暴变诈，岂有（删虏人至此八字改作敌既）登城（下添，岂有）敛兵不下者乎！公等家属必为所虏胁之使为此言辅乃裂衣襟令懋看以达元帅次借州印以发四方抚谕文字数日取曹州守臣军令状回称不知康王所在金人军前复发入城。
　　二十四日乙酉粘罕（改作尼堪）斡离不（改作斡里雅布）遣书来索金银表段犒军书榜示於市。
　　朝野佥言避戎（改作兵）夜话曰：骨卢尔移赉勃极列（改作固伦尼伊拉齐贝勒）左副元帅皇子右副元帅谨致书於大枕头皇帝提师远涉惟赖金银犒设军兵近日差官入京城检视府库藏积绢一色约有一千四百万匹於内准备取犒赏所须一千万匹今来承示披寻深意恐似有妨取索假以为辞於理未安初破城时本议纵兵但缘不忍以致约束今於犒赏诸军议定合金一百万锭银五百万锭段子衣绢不限官私早望依数应副见在府库绢虽见有馀唯取所须之数金银段子亦依所须之外亦必不取累承示谕金帛丰耗验今所谕似谬前言。且冀亮悉无多浮辞专奉书启达不宣谨言榜曰：今备录到国书在前勘会大金军既登城敛兵不下保全一城生灵恩德甚厚犒军金银表段自当竭力应付除内藏元丰库及龙德甯德两宫御前皇后ト皇太子宫并臣寮之家已根括到数目外大段阙少今晓谕权贵戚里豪富之家及凡有金银表段人户各仰体认大金之恩匹两已上尽行输纳差王时雍管东北壁徐秉哲管西南壁陈求道余大约管东壁王绍受纳王及之夏承管北壁李佩受纳王琮叶份管西壁李祷受纳张著胡恩管南壁井度受纳依诸家元纳到封头斤重交与受纳官秤数交割大金军前如敢隐留仍许诸色人告以一分给赏虽奴婢告主亦不坐罪仍令逐便给赏官吏乞觅并仰一面措置施行。
　　张悫除延康殿学士知大名府。
　　悫为河北都运使充随军应付忽准告除延康殿学士知大名府难以随军乃差河北转运判官顾大夫。
　　随军应付仍日下随逐副元帅宗泽前去开德府。
　　知州王麟以兵至北京。
　　王麟自将一千人至元帅府自陈母老无兼侍。又以疾谒告乞还守州王语僚属曰：麟有异志耶卒许其归以麟所部兵拨隶副元帅宗泽後闻麟归金人至以城降为军民所杀并及其家。
　　二十五日丙戌揭榜云：失人口之家许陈状诣军前认识。
　　榜云：应被讨虏去失人口之家愿往军前识认及以物赎者并会於东西塔院同诣尚书省陈状前去俄顷西塔院会集者无虑数万人官司以人多难遣遂收榜不行人各攻去是日金人来叫医甚遽斡离不（改作斡里雅布）苦目疾诏以翰林医官视之。
　　金人围相州。
　　金人知大元帅在相州乃遣人围之自京师取汪伯彦男大理寺丞汪似婿都水监承梁汝霖丙戌至城下要议割地是时主巳驻於北京闻金人围相州也。曰：非耿南仲择十四日离相州则将。若之何南仲曰：此天诱臣衷方以功业授大王臣何力之有焉初王在相州也。都郡有乞召募民兵者不巳上书辕门往往乞空头官牒以自图利相州有鹤壁村田氏南平李氏平罗兰氏皆大族依山设险保聚居民至有作院造军器作钓桥垒石为城以守御者或建议。若招致民兵可得数十万人南仲与汪伯彦等议遣巡尉赍币帛酒礼等聘之既至皆补官。又以空头官牒数百以往王从之王离相州日无一人至是金人围相州诸姓皆受木牌子从伪（改作敌）矣。。
　　许百官乘轿。
　　尚书省今月二十四日奉圣旨勘会百官既行根括殆尽不可徒行今检政和三年大雪例许乘轿子出入仍不得入皇城门右付开封府出榜晓示者。
　　天宝寺火。
　　是夜火烧天宝寺沿烧居五百馀家  （旧校云：泣血录作火烧天宝寺天甯寺及居民五百馀家）。
　　二十六日丁亥诏鬻爵及僧道紫衣师号。
　　根括金银甚紧急尚虑士庶之家隐吝不纳乃诏鬻爵开列官爵价值募人承认及僧道紫衣师号等无有应募者。
　　金人入国子监取书凡王安石说皆弃之。
　　二十七日戊子金人遣二十一人诣大相国寺烧香礼。
　　佛而去。
　　先是大相国寺智海禅际僧守一为金人邀诣寨问佛法大意甚喜约以北行告归治装还寺沐浴登坐别众坐化人甚异之虏（改作敌）遣二十一人持香入相国寺供佛赐金千缗以葬金使登楼阁移时而去或为守一而来。
　　副元帅宗泽军於开德。
　　王命副元帅宗泽军於开德府是日发中军泽领所部磁州军民之兵二千州军兵一千扬言康王在军以都统制陈淬统制前军先锋统制刘浩改差充副元帅前军统领右军统制尚功绪改差副元帅下左军统领各将带本部二千人起发後一日以常景充副元帅下右军统领将带本部二千改差王孝忠充副元帅下後军统领将带本部一千并於开德府驻。
　　二十八日巳丑金人索刘晏四人赙赠银绢各五百匹两。
　　先是金人索四人之尸以骨还之至是索此赙赠。
　　知博州孙振领兵二千至寇氏县知深州姚鹏领兵二千至馆陶县。
　　孙振姚鹏各具申帅领军民兵迤逦前赴帅府王命振鹏前去濮州驻。
　　吕刚中吕时中以募兵侵欺不实送宗泽自效。
</div>
    <div class="pagination">
<a href="三朝北盟会编_page30.html">上一页</a><span>...</span><a href="三朝北盟会编_page26.html">26</a><a href="三朝北盟会编_page27.html">27</a><a href="三朝北盟会编_page28.html">28</a><a href="三朝北盟会编_page29.html">29</a><a href="三朝北盟会编_page30.html">30</a><span class="current-page">31</span><a href="三朝北盟会编_page32.html">32</a><a href="三朝北盟会编_page33.html">33</a><a href="三朝北盟会编_page34.html">34</a><a href="三朝北盟会编_page35.html">35</a><a href="三朝北盟会编_page36.html">36</a><span>...</span><a href="三朝北盟会编_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
