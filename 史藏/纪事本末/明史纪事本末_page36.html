<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 36 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 36 页/共 43 页
  </h1>
  <div class="content">
   国帑匮诎而征调未已，闾阎氵周敝而加派难停，中夜思维，不胜鬼愤。今年正月，流氛震惊皇陵，祖恫民仇，责实在朕。今调兵，留新饷，立敉元元，务在此举。惟是行间文武吏士，劳苦饥寒，深切朕念。念其风餐露宿，朕不忍安卧深宫；念其饮水食粗，朕不忍独享甘旨；念其披坚冒险，朕不忍独衣文绣。兹择十月三日，避居武英殿，减膳彻乐，非典礼事，惟以青衣从事，与我行间文武吏士甘苦共之，以寇平之日为止。文武官其各省愆淬厉，用回天心，以救民命。”
十二月，城凤阳。初，颍州贼将趋凤阳，巡抚杨一鹏请移镇，大学士王应熊拟旨止之。贼陷凤阳，焚皇陵，幽宫不保，诸臣忌讳，不敢闻。寻以獾穴为解，又因而秘之。至是城始成。
吏部尚书谢升奏起废张士范等一百六人，不果用。先是，宽恤条款议及罪谴诸臣，奉旨下部。刑部方具招列名疏请旨未下，而升为冢宰，锐意欲疏起用。大学士钱士升语升曰：“公意大善，盍俟刑部疏下，先释罪而后起废，方有次第。”升守前说不听，疏上，胪列无有遗者。上怒切责，遂下选郎于狱，而事不可为矣。至是，复以一百六人上，温体仁力沮之，事遂中止。
九年春正月，以刘宗周为工部右侍郎。淮安武举陈启新上言：“今天下有三大病，曰科目取人，资格用人，推、知行取科、道。惟皇上停科目以诎虚文，举孝廉以崇实行，
罢推官行取以除积横之习。蠲灾伤钱粮，苏累困之民。而且专拜大将，举行登坛推毂之礼，使其节制有司，便宜行事。庶几民怨平而寇氛靖。”上异其言，特授吏科给事中，命遇事直陈毋隐。启新本庸人，时政府觇知上意，必有辟门特达之典，故令启新上书跪正阳门。曹化淳实闻之于内，立致省垣，将借以搏击善类。迨启新既得进，惟从事敝车羸马，以逢迎上意，而政府有求皆不应，故政府恨之，不见信任。
三月，工部右侍郎刘宗周上言：“皇上以不世出之资，际中兴之运，即位之初，锐意太平，甚盛心也。而施为次第之间，未得其要。属意边疆，贼臣以五年为期之说进，遂至戎马生郊，震及宗社，而朝廷始有积轻士大夫之心矣。由此耳目参于近侍，腹心寄于干城。厂卫司讥防而告密之风炽，诏狱及卿士而堂廉之情违，人人救过不给而欺罔之习转甚，事事仰承独断而谄谀之风日长。甚者参核之法，惟重征输，官愈贪，民愈困，而赋愈逋。总理之外，复设监纪，权愈分，法愈废，而盗愈多。夫君臣相遇，至难也。得一文震孟，以单词报罢矣；得一陈子壮，又以过■诏下狱矣。而于是市井杂流者，乃得操其讹说，投间抵隙，以希进用。而国事尚可问哉？夫皇上不过始于一念之矫枉，而积渐之势，酿为乱阶，遂几于莫可匡救，则今日转乱为治之机，断可识已。皇上所恃以治天下者法也，而非所以法也。所以法者，道也。如以道，则必体上天生物之心，而不徒倚用风雷。念祖宗学古之益，而不至轻言改作。以宽大养人材，以拊循结人心。而且还内庭以扫除之役，正懦帅以失律之诛，慎宗贤以改秩之授。特颁尺一，遣廷臣赍内帑，巡行郡国，为招抚使，赦其无罪而流亡者，专责抚镇，陈师险隘，坚壁清野，听其穷而自归。诛渠之外，不杀一人，此圣人治天下之明效也。武生新授吏科给事中陈启新一言投契，立置清华，此诚盛事。臣愚谓宜先令以冠带办事黄门，稍如试御史例，俟数月后，果有忠言奇计，实授未晚。不然，如名器可惜何？皇上天纵圣明，而诸臣不能以道事君，徒取一切可喜之术，臣窃痛之。”疏入，不报。
国子祭酒倪元璐上言：“昨见黄安县学生邹华妄行荐举，列及臣名，不胜惊异。陛下求言若渴，本期宣幽烛隐，而宵人干进，薄孔、孟为比糠，网{替}缨为桃李。吴鲲化部民也，参及抚按，邹华下士也，荐及朝绅。如是而望朝廷之上■首伸眉，岂可得乎？”上是之。
夏四月，武生李奏“致治在足国，请搜括巨室助饷”。大学士钱士升拟下之法司，不听。士升上言：“自流寇蔓延，皇上悯生民之憔悴，惩吏治之贪残，擢陈启新置省闼。岂真谓其言遂为确论哉？毋亦借此以励缙绅，动其愧惧耳！比者，借端幸进，实繁有徒。而李者，乃倡为缙绅豪右报名输官，欲行手实籍没之法，此皆衰世乱政，载在史册，而敢陈于圣人之前，小人之无忌惮，一至于此！其曰缙绅豪右之家，大者千百万，中者百十万，其万计者，不胜枚举。臣江南人也，以江南论之，数亩以对，大数以百计者十之六七，以千计者十之三四，以万计者千百中一二。江南如此，他郡可知。且所恶于富者，兼并小民耳。郡邑之有富家，亦贫民衣食之源也。兵荒之故，归罪富家而籍没之，此秦始皇所不行于巴清，汉武帝所不行于卜式者也。此议一倡，亡命无赖之徒相率而与富家为难，大乱自此始矣。”已而，温体仁以上欲通言路，竟改拟。上仍切责士升，以密勿大臣即欲要誉，已足致之，毋庸汲汲。士升遂乞罢，许之。初，士升以助体仁，几见摈公论，至是，复为体仁所构去。御史詹尔选上言：“大学士钱士升引咎回籍，明乎辅臣以执争去也，此举差强人意。皇上宜鼓舞之不暇，顾以为要誉耶？人臣而沽名义，所不敢也。乃人主不以名誉鼓天下，使其臣争为尸禄保宠，习为寡廉鲜耻之世，又岂国家所利哉，天下之疑皇上者不少矣。其君子忧驱策之无当，其小人惧陷累之多门，明知一切苟且之政，拊心愧恨，有难殚述。辅臣不过偶因一事，代天下请命耳。而竟郁志以去，所日与皇上处者，维此苛细刻薄不识大体之徒。毁成法而酿隐忧，天下事岂可言哉！”癸巳，上召廷臣及御史詹尔选于武英殿，上怒尔选，诘之，声色俱厉。尔选从容不为诎。问：“如何为苟且？”对曰：“即捐助一事亦苟且也。”反复数百言。且曰：“臣死不足惜，皇上幸听臣，事尚可为。即不听臣，亦可留为他日之思。”上益怒，欲下之狱，阁臣申救，良久，命颈系直庐，下都察院论罪。
大学士温体仁等各捐俸市马，从阅视关宁太监高起潜之请也。刘宗周上言：“一岁之间，助陵工，助城工，又助马价，亦何报称于万一。而时奉急公之旨，诸臣于此毋乃沾沾有市心。惟皇上罢得已之役，停不急之务，节省爱养，不徒为一切旦夕之计，亦何事屑屑以利为言乎？”不听。宗周寻罢归。
令有司务修练储备，毋科扰。命乡会试二三场，兼武经书算，放榜后骑射。刑部尚书冯英以藐玩下法司拟罪，英自赴狱。左侍郎朱大启以闻，上令出私邸待罪。
重庆翟昌进白兔，斥之。秋七月，都城戒严，召廷臣于平台，问方略。时斗米三百钱，上忧之。户部尚书侯恂言禁市沽，左都御史唐世济言破格用人，刑
部侍郎朱大启请列营城外为守御，吏科都给事中颜继祖言收养京民细弱，上谕莫若蠲助为便。冬十月，前工部右侍郎刘宗周上言：“自己巳以来，无日不绸缪
未雨，而祸乱一至于此。往者袁崇焕误国，其它不过为法受过耳。小人竞起而修门户之怨，举朝士之异己者，概坐焕党，次第之重典，或削籍去。自此小人进而君子退，中官用事而外臣浸疏，朝政日隳，边政日坏。今日之祸，实己巳酿成之也。且张凤翼之溺职中枢，而与之专征，何以服王洽之死！丁魁楚之失事于边，而与之戴罪，何以服刘策之死！诸镇巡勤王之师，争先入卫者几人？何以服耿如杞之死！今二州八县生灵涂炭极矣，廷臣之累累若若，可幸无死者，又何以谢韩广、张凤翔、李邦华之或戍或去！岂昔之为异己驱除者，今不难以同己互相容隐与？臣于是知小人之祸人国无已时也。皇上恶私交，而臣下多以告讦进；皇上录清节，而臣下多以曲谨容；皇上崇励精，而臣下奔走承顺以为恭；皇上尚综核，而臣下琐屑苛求以示察：窥其用心，无往不出于身家利禄。皇上不察而用之，则聚天下之小人立于朝而有所不觉矣。至于近日，刑政最舛。成德傲吏也，而以赃戍，何以肃惩贪之令！申绍芳十余年监司也，而以营求戍，何以昭抑竞之典！郑曼阝久于乡议，而杖母之狱，特以无告坐，何以示敦伦之化！此数事皆为故辅文震孟引绳批根，即向者驱除异己之故智，廷臣无敢言，皇上亦无从而知之也。呜呼！八年之间，谁秉国成，臣于是不能为首揆温体仁解矣。语曰：‘谁生厉阶，至今为梗。’惟皇上念乱图存，进君子，退小人，急罢三协通津之使，责成中外诸臣，各备职业，不再以人国为侥幸。体仁桑榆之收，庶几在此。“疏入，不报。
禁文武舆盖器饣希之僭。起守制杨嗣昌为兵部尚书。命采平阳、凤翔诸矿，以储国用。十一月，蠲山东五年前逋租。命吏部指奏数年铨政大弊，吏部
覆奏，上切责之：“以尔部职专用人推举不效，乃反称纲目太密，使中外束手。且平时升转，必优京卿甲科，乃云京卿未必胜外官，甲榜未必胜乙榜。如此游移，岂大臣实心体国之道！”尚书谢升罢。
十年春正月，工部尚书刘遵宪因培筑京城，上加派输纳事例。二月，遣廷臣趋各省逋赋。夏四月，谕百官求直言。刑科给事中李如灿上言：“寇盗冯陵以
来，天下财赋之区已空其半。而又遇此亢旱，吴、楚、齐、豫之间，几千万里，是所未尽空者，殆将尽空矣。臣谓敛怨干和，皆财用为之也。国朝祖制，千古称善。自军不用而兵设，民始不得安其身；自屯不耕而饷兴，农始不得有其食。有兵不练，兵增而饷益匮；有饷不核，饷多而兵愈冒。比者核实之使四出，而掊克屡闻，占冒不减，可谓有政事乎？魏呈润、詹尔选、李化龙、刘宗周皆以一鸣辄斥。今下明诏，求直言，傥赦其前愚，收之左右，是直言不求而自至也。若夫辅成君道，尤在相臣，今俱冫民默未有闻也。此瞻彼顾，结党徇私。盖自八九年，拂戾干和之事，始于宫邻，成于金虎，又何怪水旱盗贼之屡见哉！”上怒，下如灿于狱。
左谕德黄道周上言：“陛下下诏求直言，清刑狱，然方求言而建言者辄斥，方清狱而下狱者旋闻，大臣虽清强，曾何益理乱之数！臣愿陛下训练军士以固边圉，选举贤能以任州县，而最切者，尤在起批鳞强项之臣，旌应诏直言之士。使天下凄风苦雨，尽为皎日祥云，则朝廷之刑威可以渐措，何必敝敝于兵刑钱谷之下哉！”上不怿，切责之。
新安所千户杨光先劾吏科给事中陈启新及元辅温体仁，舁棺自随。上怒，廷杖戍辽西。杨嗣昌上均输事例。六月，大学士温体仁引疾免。初，体仁以摘发钱谦益受主知，
遂入相。时上英明，愤廷臣苞苴亡状，体仁以残刻辅之，圜扉之内，候讯追比累累，趾相属者千余人。性忌而险，初藉周延儒入，旋以权相轧，周去而温独存。同官文震孟、何吾驺、钱士升皆先后抵牾罢。自佐政以来，边徼潢池之警，漫无经画。惟斤斤自守，不殖货贿，故上始终敬信之。
八月，上登正阳门阅城，扁视雉堞楼橹。成国公朱纯臣以京营兵屯宣武门外，上善之，召登西南城楼，赐之爵。阅外城，以南城薄，诏加筑。命内官监太监丁绍吕、马光忻总理分任，浚大濠于五里外，坏冢墓未算，工未竟而止。东西北无城，不之问。
十二月，罢礼部尚书姜逢元、兵部尚书王业浩。先是，陈启新疏论考选，又进吏部访册，而逢元、业浩独圈多，上嫌其滥。启新遂参知县尹民兴等，俱降调。
十一年春正月，裁南京冗官八十九员。输林简讨郭之祥请进士二甲以下尽任知县、推官。不历州县，毋补部曹；不历部曹，毋改翰林、科、道。二月，巡按河南御史张任学改都督佥事总兵官，镇守河南。任
学亲得巡抚，且欲荐故丹徒知县张放，极诋诸总兵不足恃，盛称文吏有奇才，可御寇。上竟以总兵授之。意大沮悔，寻被逮。丙午，上御经筵毕，召詹事府、翰林院诸臣顾锡畴等二十余人，
问保举考选，孰为得人？少詹事黄道周言：“树人如树木，须养之数十年。近来人才，远不及古，况摧残之后，必深加培养。”既复班，又询之。对曰：“立朝之才，存乎心术；治边之才，存乎形势。先年督抚，未谙形势，随贼奔走，事既不效，辄谓兵饷不足。其实新旧饷约千二百万，可养四十万之师。今宁、锦三协，师仅十六万，似不烦别求供剿寇之用也。”庶子黄景请宥郑三俊。上曰：“三俊蒙徇，虽清何济？”又命诸臣各陈所见。上曰：“言须可行，如故讲官姚希孟竟欲折漕一年，误矣。”编修杨廷麟曰：“自温体仁荐唐世济，王应熊荐王继章，今二臣皆败，而荐者无恙。是连坐之法，先不行于大臣，而欲收保举之效得乎？”上默然，命诸臣出宴午门之庑。道周等退，各补奏。会南京应天府丞徐石麒亦上言郑三俊清节得释。三俊为司寇，敝衣一箧，■烟不给，以拟狱轻得罪。上亦素知之，故得放还。
三月，上御左顺门，召考选诸臣，五人为班递进，问兵食计。知县曾就义曰：“百姓之困，皆由吏之不廉。使守令俱廉，即稍从加派，以济军需，未为不可。”上拔第一。未几即有剿饷、练饷之加。
夏四月己酉丑刻，荧惑去月仅七八寸，至晓，逆行尾八度掩于月。五月丁卯夜，荧惑退至尾初度，渐入心宿。兵部尚书杨嗣昌上言：“古今变异，月食五星，史不绝书。然亦观其时，政事相感，灾祥之应，不一其致。昔汉光武帝建武二十三年，月食火星，明年呼韩邪单于款五原塞。明帝永平二年，日食火星，皇后马氏德冠后宫，常衣大练，明帝图画功臣于云台，马援以椒房不与焉。唐宪宗元和七年，月食荧惑，其年田兴以魏博来降。宋太祖太平兴国三年，月掩荧惑，明年兴师灭北汉，遂征契丹，连年兵败。今者月食火星，犹幸在尾，内则阴宫，外则阴国。皇上修德以召和，治内以威外，必有灾而不害者。”工科都给事中何楷纠之，言：“古人谓月变修刑。”又言：“礼亏则罚见荧惑。诚欲措刑，莫如右礼；诚欲右礼，莫先省刑。今爰书之赜极矣。部司议宥止于重辟数人，而未折之案先后累累，谁复过而问焉？杨嗣昌缕缕援引，出何典记？其言建武款塞者，欲借以伸通市之说也；其言元和宣慰者，欲借以伸招抚之说也；其言太平兴国连年兵败者，欲借以伸不敢用兵之说也。附会诚巧，矫诬实甚。至所述永平皇后等语，一篇之中，三致意焉，臣更不知其意所指斥矣。”嗣昌上疏自理，但言“科臣以危机中臣”，不复及通市招抚事。先是，嗣昌因讲筵诵《孟子》“善战服上刑”语，上非之。至是，乃借月食火星，以为可化灾为祥，冀以动上意。然考之《汉书》，建武二十三年三月月食火星，二十五年匈奴部人始立呼韩邪单于内附，则与明年无与。永平二年，少府阴就、于丰坐自杀，陵乡侯梁松坐诽谤下狱死。而图画云台，则三年事，与日食火星亦无涉。嗣昌不自知其说之谬也。时户部主事李凤鸣亦言火星逆行，常而非变。礼科给事中解学尹纠其谄。
六月，兵部尚书杨嗣昌改礼部兼东阁大学士，仍署兵部。七月，命嗣昌大祀大庆暨传制颁诏诸大典不与，朝讲召见如常服随班。时嗣昌无服才五月，工科给事中何楷劾嗣昌忘亲，上切责
之。先是，吏部会推阁员，止及词臣资序，上不允，命并及在籍守制者，盖嗣昌为陈新甲地也。已而特召新甲为兵部右侍郎，总督宣、大。侍讲学士黄道周上言：“朝廷即乏人，岂无一定策效谋者，而必破非常之格，以奉不祥之人。”上不怿。乙巳，召廷臣于平台，问道周曰：“朕闻无所为而为之谓天理，有所为而为之谓人欲。尔前疏适当枚卜不用之时，果无所为乎？”道周对曰：“天人止是义利，臣心为国家，不为功名，自信其无所为。”上曰：“前月推陈新甲何不言？”对曰：“时御史林兰友、给事何楷皆有疏，二人臣同乡，恐涉嫌疑耳。”上曰：“今遂无嫌乎？”曰：“天下纲常，边疆大计，失今不言，后将无及。臣所惜者纲常名教，非私也。”上曰：“清虽美德，不可傲物遂非，唯伯夷为圣之清，若小廉曲谨，是廉非清也。”道周曰：“伯夷忠孝，故孔子许其仁。”上怒其强说。道周又极诋杨嗣昌。嗣昌出奏曰：“臣不生于空桑，岂遂不知父母。臣尝再辞，而明旨迫切。道周学行人宗，臣实企仰之。今谓不如郑曼阝，臣始太息绝望。曼阝杖母，行同枭獍。道周又不如曼阝，何言纲常也。”道周曰：“臣言文章不如郑曼阝。”上责其朋比。道周曰：“众恶必察，何敢为比。”上曰：“孔子诛少正卯，当时亦称闻人。惟行僻而坚，言伪而辨，不免孔子之诛。”道周曰：“少正卯欺世盗名，臣无其心。臣今日不尽言，则臣负陛下。陛下今日杀臣，则陛下负臣。”上曰：“尔读书有年，祗成佞耳！”叱去。道周叩头起，复奏曰：“忠佞二字，臣不敢不辨。夫臣在君父之前，独立敢言为佞，岂在君父之前，谗谄面谀者为忠乎？忠佞不分，则邪正混淆，何以致治！”上怒甚，嗣昌乞优容之。上曰：“朕亦优容多矣。”诸臣退，上召回，谕以毋党同伐异，宜共修职业。翰林院修撰刘同升、编修赵士春、都给事何楷、试御史林兰友各疏救道周，劾嗣昌，俱谪调有差。
十一月，括废铜铸钱。十二年二月，贵州道御史王聚奎劾刑科右给事中陈启新缄默溺职，上切责之。右佥都御史李先春议当夺俸，上不怿，谪聚奎。吏
部左侍郎董羽宸以不能驳正夺俸，并罢先春。先春前河南布政使，以编修林增志荐入，遂追责增志。增志亦引罪。三月乙酉，召参议郑二阳于平台，问练兵措饷之计。对曰：“大
抵额设之兵，原有额饷，但求实练，则兵不虚冒，饷自足用，是核兵即足饷也。若兵不实练，虽措饷何益！”上问措饷。曰：“诸臣条陈尽之矣，在得其人。得人则利归公家，否则在私室。”上曰：“各处灾伤奈何？”曰：“裁不急之官，亦可省费。”又曰：“臣见州县残破，急宜下宽大之诏，收拾人心。”上称善，擢二阳都察院右佥都御史。
四月，免高淳去年旱蝗田租，谕释轻系。时上颇于内廷建设斋醮，礼科给事中张采上言：“宗社之安危，必非佛氏之祸福。正德初年，遣太监刘允诚驰驱西域，可为鉴戒。”山西道御史廖惟义亦言之。不听。
京城池濠，广五丈，深三丈。给事中夏尚纟上言：“连年塞垣失守，门庭无恙，若使堑水足拒，则去年通、德、沧、济，其为广川巨浸何限？而扬鞭飞渡，如入无人，则控挑险要，在人不在险明矣。今掷此百万于水滨，孰若移而用之于岩疆，使敌骑不得躏入哉？”不听。
五月，出帑金三十万济饷，仍命后偿之。山西按察副使魏士章请禁有司收赋耗羡，遣京官搜括天下钱粮充饷，从之。六月，礼部尚书林欲楫请核僧道赡地，毁淫祠，括绝田助饷。
七月辛未，戒中外官馈遗请托。九月，免唐县等四十州县去年田租十之五，禹州等十州县十之二，光州等八州县十年之五，去年之二。时中外交讧，上念穷民罗
灾，己卯、庚辰之间，蠲贷屡下，而有司法侵蠹如故。十月，彗星见，谕停刑。十一月，前庶吉士张居请行铜钞，从之。十三年春闰正月，纪录卓异诸臣，苏州知府陈洪谧多逋赋不预，
寻削籍。松江知府方岳贡亦以逋赋夺官。浙江永康知县朱露上言：“有司科罚攫取，抚、按不以闻。”上命申饬各官，授露吏科给事中，改名统钅贲。
命巡城御史煮粥赈饥。发帑金八千赈真定。谕户部以保定、永清等郡县刍粮给畿南饥民，抵秋以偿。发帑金六千赈山东。二月，令会试贡士先廷对日校射。
风霾亢旱，下诏求直言。三月，免畿郡十一年料匠等银，赈京城贫民各钱二百。户科给
事中左懋第上言：“去岁彗见，下诏停刑而彗即消，何今日之不应也？夫停刑之诏，特其具也。今之斋祷，犹其文也。臣知皇上先以文，即继以实。此时得无实尚未见，而天不之信乎？臣敢以实进。练饷之派，以益军实，不得已之事也。今兵汰而饷犹未减，恐贪者藉以饱其私。惟陛下诏宽加派之数，使天下明知之。至于刑狱之轻重，宜一一得其实。停刑可以消彗，岂明刑不足以返风乎？”已分赈畿南三万金，是日雨。免两河积逋，其灾甚者缓征之，免八年、九年十之三。宿州、沐阳、通州等州县灾，免逋赋有差。
策贡士于建极殿，赐魏藻德第一。先是，上召贡士四十八人于文华殿，上问：“边隅多警，何以报仇雪耻？”藻德对曰：“以臣所见，使大小诸臣皆知所耻，则功业自建。”娓娓数百言。藻德，通州人，更自言戊寅守城功，上心识之，得拔第一。
夏四月，命抚、按荐举，分治兵治饷，失实者坐。考选大典须科贡兼取，以收人才之用。已而以吏部考选不列举贡，遂命贡士并岁贡士二百六十三人，俱补部寺司属、推官、知县，不为例。令朝臣及抚、按各举将才。
五月，减商州、湖广田租。上以两京及山东、西、河南、陕西各处告饥，命地方有司设法赈济，招徕流徙，抚、按躬行州县，定殿最以闻。召九卿、科、道于平台，问守边、救荒、安民三事。通政使徐
石麒以守边在农战互用，救荒在劝民输粟，安民在省官用贤对，上是之。截漕米万石赈山东，免霍、泰、潜山七年以上逋税之五，近年之三。
七月，发帑金二万，赈顺天、保定。八月，发仓粟赈河东饥民，帑金三万赈真定、山东、河南饥民。九月，免汝州十年前田租，陇西五县逋赋，折征江南绢、布等
岁课。谕灾荒停刑，又恐人心肆玩，其事关封疆及钱粮剿寇者，限刑部五月具狱。命有司祭难民，瘗暴骸。谕吏部推侍郎、巡抚，并及资深翰林，著为令。
御史魏景琦论囚西市，御史高钦舜、工部郎中胡琏等十五人已论辟，忽内臣本清衔命驰免，因释十一人。明日，景琦回奏，被责下锦衣卫狱。盖上以囚或有声冤者停刑请旨，景琦仓卒不辨也。
冬十月，命抵通州漕米，每石带练米八升。以山东、河南饥，十五年为始，余从明年。出帑金万两，市旧绵衣二万，给京师贫民。户部尚书李待问请损交际，裁工食，为恤穷之计，从之。
十一月，工部主事李振声请限品官占田，如一品田十顷，屋百间，其下递减。下部议。谕刑部：“系囚早结，毋延毙。”十四年夏四月，召前大学士周延儒入朝。时薛国观有罪，寻赐
死。国观性褊刻，自佥宪骤登政府，温体仁实荐之。上常忧用匮，国观对以“外则乡绅，臣等任之，内则戚畹，非出自独断不可”。因以李武清为言，遂密旨借四十万金。李氏尽鬻其所有，追比未已。戚畹人人自危，因皇子病，倡为九莲菩萨之言，云上薄待外戚，行夭折且尽。上大惧。国观又忤太监王化民，遂败。
冬十月，特设裕国足民、奇谋异勇科，谘访征辟，称朕破格旁求之意。十五年春正月辛未朔，上朝毕，召大学士周延儒、贺逢圣、谢升入殿，曰：“古圣帝明王，皆崇师道。卿等朕之师也。宗社奠安，
惟诸先生是赖。”命东向立，上降座，西向揖之，各鬼谢。蠲各省直十二年以前蜡、茶等税。二月，发帑金二万，赈山东。免省直十二年以前税粮，有司混
征者罪，百姓欢呼称庆。又从刑部左侍郎惠世扬请，免十二年以前赃罚豁罪。
夏四月，礼科给事中倪仁祯上言：“臣等初拜官，例候阁臣谢升，言及兵饷事，忽曰：‘皇上自用聪明，察察为务，天下俱坏。’升位极人臣，敢归罪天子如此。”上怒，命削升籍。
周延儒奏词臣一员佐兵部，从之，著为令。免四川贡扇三年。谕释轻系。六月，免开封、河南、归德、汝州去年田租。谕各省直停刑三
年。进蒋德、黄景、吴东阁大学士，且责吏部“会推大典自当矢公矢慎，今称诩徇情，如房可壮、张三谟、宋玫并与推举，此岂大臣之道”。辛酉，召廷臣于中左门，赐馔。上青袍，皇太子、定
王、永王绯衣侍。上诘吏部尚书李日宣曰：“朕屡谕诸臣，有宁背君父，不背私交，宁隳职业，不破情面两语。昨枚卜，犹滥举如此，况其他乎！”日宣奏辨。上又责吏科都给事中章正宸、河南道御史张煊。阁臣力为救解，不听。明日，下日宣等六人于理。日宣等戍边，可壮等削籍。初，大学士陈演所亲廖惟一为试御史，及考核，托副都御史房可壮为之地，不纳。张煊又加厉焉。遂外调，演憾之。适上游西苑，演从，密陈云：“枚卜大典，皆二人主持。”上怒，故有是谴。
御史吴履中上言：“皇上之失有二：曰大奸之罪状未彰，而身为受过。图治之纲领未挈，而用志多分。临御之初，天下未大坏也。温体仁托严正之义，行冒嫉之私，使朝廷不得任人以治事，酿成祸源，体仁之罪也。专任杨嗣昌，恃款抚，加练饷，致民怨天怒，水旱盗贼结成大乱之势，杨嗣昌之罪也。皇上信任二人，二人售其奸欺，辄曰皇上自为之。皇上亦曰彼实未尝专擅，是皇上为二奸所误，而反代二奸受过也。至于图治，自有纲领，因时制宜。内治阙而后戎马生，民生促而后寇盗起。今者敌起于外而政治愈棼，寇起于内而赋敛愈急，欲无生乱得乎？”
八月，刑部尚书郑三俊改吏部尚书，范景文改刑部尚书，进刘宗周左都御史。蠲济南、兖州、东昌、濮州逋租。刑科右给事中陈启新匿丧被劾，下抚、按讯之，寻遁。
九月，诛兵部尚书陈新甲。初，周延儒为营解甚力，因奏国法，大司马兵不临城不斩。上曰：“他边疆即勿论，﹃辱我亲藩七，不甚于薄城乎？”不听。
十月，赐贫民米布。
十一月，左都御史刘宗周上言六事：“曰建道揆。京师首善之地，先臣冯从吾立首善书院，臣请亟复之，以昭圣明致治之本。曰贞法守。高皇帝读老氏‘民不畏死，奈何以死惧之’，立焚锦衣刑具，请一切狱词专听法司，不必下锦衣。曰崇国体。大臣自三品而上，犯罪者宜令九卿、科、道会详之后，乃付司寇，司寇议辟，始得收系，此于﹃辱之中，不忘礼遇之意。曰清伏奸。凡禁地匿名文书，请一切立毁。曰惩官邪。京师士大夫与外官交际，愈多愈巧，臣必为风闻弹劾之，惟祈严断。曰饬吏治。今吏治之败，无如催科火耗，词讼赎锾，已复为常例矣。至于营升谢荐，巡方御史尤甚。臣请以风宪受赃之律，为回道考察第一义。”上是之。
召考选官时敏等而问兵食，即注官，俱补给事中。初，敏令固始县，转主事。因礼部主事吴昌时通周延儒，自奏固始御寇，求考选，得首对。上面注御史。敏出语人曰：“安能以兽补向人乎？”是夕延儒揭入，改给事中。
周延儒荐大学士王应熊。延儒知外渐有异议，故以自代，盖资其强狠为援也。上从之，命召应熊。已而延儒败，上知其非。入朝陛见，请老，许之，赐金币还。
发帑金十万资饷。闰十一月，诏曰：“比者灾害频仍，干戈扰攘，宵旰靡宁，皆朕不德所致也。自今日始，朕敬于宫中默告上帝，戴罪视事，以赎罪
戾。惟二祖旧制，每日朝毕，勋戚文武诸司等奏事者，赴弘政门报名候召。”下礼科给事中姜采于理。先是，上戒谕言官，又时有匿名书二十四气之说，隐诋朝士。采言：“皇上修省罪已，又致诫言官，唯视
言官独重，故望之独切。若云‘代人规卸’，安敢谓尽无其事。臣独展转而不得其故，皇上何所闻而云然乎？如诽语腾谤，必大奸巨憝，恶言官而思中之，谓不重其罪，不能激皇上之怒，箝言官之口，后将争效寒蝉，壅闭天听，谁为皇上言之哉！”上怒，立置狱。
甲子，召廷臣于中左门，问御敌及用督抚之宜。左都御史刘宗周曰：“使贪使诈，此最误事。为督抚者，须先极廉。”上曰：“亦须论才。”宗周退，御史杨若桥举西洋人汤若望演习火器。刘宗周进曰：“唐、宋以前，用兵未闻火器，自有火器，辄依为劲，误专在此。”上色不怿，曰：“火器终为中国之长技。”命宗周退。群臣以次对，上色解。宗周又进，请释姜采、熊开元，云：“厂卫不可轻信，是朝廷有私刑也。”上遽怒，仰视屋梁曰：“东厂锦衣卫俱为朝廷，何公何私？”宗周抗论不屈。左副都御史金光宸言宗周无他意。上益怒，责宗周，免冠谢，徐起退。先是，行人右司副熊开元求独对，召入德政殿，请屏阁臣。周延儒求退不许。开元所奏，大抵摘延儒之失，命补牍。明日，奏劾延儒：“以释累囚，蠲宿逋，起废籍，奉行德意。自谓有礻卑于圣德，有功于人才，孰敢起而攻之？愿皇上扁召群臣，问延儒贤否，即以所论贤否，定其人之贤否。于是察吏安民，诛凶除暴，天下之治，端在于此。若皇上不加体察，一时将吏狃于贿赂，虽失地丧师，皆得无罪，谁复为皇上捐躯报国哉！”上怒，下镇抚司诘主使。周延儒引退，手敕慰留。初，开元出朝，礼部仪制司主事吴昌时力沮之，虽补牍未敢尽。在狱列款具奏，镇抚司格不以闻。寻廷杖姜采、熊开元，仍下镇抚司，刘宗周削籍，金光宸降调。吏部尚书郑三俊、刑剖尚书徐石麒各疏救，不听。贡士祝渊奏宽宗周，下渊于刑部狱。吏科都给事中吴麟征等疏救采、开元，不听。徐石麒罢，以采、开元竟具狱，不廷讯也。开元至十七年始释狱，采戍边。
刑科给事中陈燕翼上言：“兵饷匮乏，朝廷无刚正之臣，利口获进，陛下设厂卫，即因厂卫为介绍；托近侍，即因近侍为援引。陛下筹兵措饷不遗余力，而此辈平日所辇输以得官者，皆陛下之兵，所满载而候代者，即陛下之饷也。陛下深居法宫，左右大臣发愤改图，庶几挽积习而强国本。”
十六年三月，免直隶、山东残破州县去年田租。夏四月，释轻系。五月己亥，召巡抚保定右佥都御史徐标入对。标曰：“臣自江、淮来数千里，见城陷处固荡然一空，即有完城，仅余四壁。蓬蒿满
路，鸡犬无声，曾未遇一耕者。土地人民，如今有几，皇上亦何以致治乎？”上欷泣下。标又曰：“须严边防，天下以边疆为门户，门户固，则堂奥安。其要更莫若修内治，重守令。守令贤，则政简刑清而盗自息。”上曰：“诸臣不实心任事，以至于此，皆朕之罪。”标又言车战、垦田，上善之。标四月己卯受事，辛卯陛见，赐金币。至是复召，盖上闵畿民，欲得其详也。
五月，进修撰魏藻德为礼部右侍郎兼东阁大学士。阅京营刀甲车矛于观德殿。命勋武臣子习骑射。六月戊辰，召廷臣及桐城诸生蒋臣于中左门。臣前保举，户部
尚书倪元璐荐为户部司务，其言钞法曰：“经费之条，银钱钞三分用之。纳银卖钞者，以九钱七分为一金。民间不用，以违法论。不出五年，天下之金钱尽归内帑矣。”吏科给事中马嘉植疏争之。
诏除河南五年被陷地方税粮。其省直残破州县，自十六年为始，一切三饷杂赋俱蠲免。己卯，召山东武德道兵备佥事雷演祚入朝。先是，总督范志完
在山东纵兵淫掠，演祚面奏之，上命逮讯。七月己亥，召演祚及志完面质于中左门。问志完兵淫掠，又金银鞍数千两，马百匹行贿京师状。演祚历历有指。因召问演祚云：“尔所言称功颂德扁于班联者谁也？”曰：“周延儒招权纳贿，如起废、清狱、蠲租。自以为功，考选科道，尽收门下。凡求总兵、巡抚，必先通贿幕客董廷献，然后得之。”上怒，即命逮廷献。又问志完：“鞍马何所馈？”志完谢无有，且曰：“是日臣在大王庄。副总兵贾芳名等御敌，乘大风却之。”上斥其妄，问御史吴履中：“尔在天津察志完云何？”履中对如演祚言，寻诛志完。
以史可法为南京兵部尚书。发帑金四十万，贮富新仓，出陈纳新，毋得轻重。出千金资太医院疗疫。时京师自春徂秋，大疫，死亡略尽。又出金二万，下巡城御史收殡。
八月，谕入觐官荐将才，令兵部汇上，并廷臣所举堪督、抚、总、副者。时所用多夸诞，虽三尺不贷，而嗜进不已。九月，谕廷臣：“凡失事定罪，战守定赏，俱限十日奏，余犯矜
疑，可速结，毋淹留。朕久服氵衣，减膳，各衙门裁节事宜，各条对。”擢山东漕储副使方岳贡为左副都御史。岳贡上言四事：“清言路以收人心，定推迁以养廉耻，责吏治于荒残，储将才于部伍。”上是
之。寻进岳贡东阁大学士。
冬十月，谕有司赎锾，其留额积[QDXD]外，俱充饷。括民间废铜铸钱。上自用铜锡木器，屏金银，命文武诸臣各崇省约，士庶不得衣锦绣珠玉。免怀来、桐城田租。
十一月，谕臣民助饷立功者录之。十二月，诛吏部文选郎中吴昌时，以事连前大学士周延儒，赐死。谷应泰曰：呜呼！自古未有端居深念，旰食宵衣，不迩声色，
不殖货利，而驯致败亡，几与暴君昏主同失而均贬者。则以化导鲜术，贪浊之风成于下，股肱乏材，孤立之形见于上。夫是以欲安而得危，图治而得乱也。考之怀宗以汉昭嗣服之年，膺唐尧继见之历，手剪貂，人赓玉烛，咸五登三，将在是矣。而无如神祖倦勤，王纲解纽，熹宗拱手，魁柄潜移。譬之汉遭灵帝以还，周自赧王之后，斯真儒生流涕而指陈，圣哲驰骛而不足矣。
然而怀宗之图治，与其所以致乱，揆之事实，盖亦各不相掩焉。方其大东罢贡，便殿停香，记注重珥言之臣，寒暑御文华之讲，进监司而问民疾苦，重宰执而尊礼宾师，以至素服论囚，蠲逋弭乱，罪己则辍减音乐，赈饥则屡发帑金，于凡爱民勤政，发奸摘伏，此则愍帝之图治也。及其御寇警则军兴费烦，急征徭则闾阎告病，以至破资格而官方愈乱，禁苞苴而文网愈密，恶私交而下滋告讦，尚名实而吏多苛察，于凡举措听荧，贞邪淆混，此则愍帝之致乱也。然其时亦未尝无深识之士，不二心之臣。强项批鳞，呼号入告，如弭乱有近功之虑，匡时多救过之忧，批龙鳞则制实八策，攀殿槛则应诏一言。而究之贾生恸哭，无救突薪，索靖衔悲，自然荆棘。无他，九关之虎豹格于中间，而文具之积弊泽不下究也。
虽然，吾有疑焉。周藉旧基，天命未改，秦得中主，二世不亡。以怀宗之殚虑竭精，勤求民瘼，英察类汉明，猜忌则优于唐德，综核近孝宣，偏听则异于宋神，斯固治世足以奋烈，而乱世足以救亡者。独奈何皇舆扫迹，天禄陨坠，相报盖若斯之酷耶？是岂炎精害气，必难返于夷庚，抑亦荣公贿风，定欲摧其倾轸也？语云：“始于宫邻，成于金虎。”怀宗之遇则然，而议者欲与暴君昏主同失而均贬，则皆吠声之论矣，予无取焉。 


卷七十三



○修明历法
太祖吴元年冬十一月，太史院使刘基率其属高翼上《戊申大统历》。洪武元年冬十月，征元太史院使张佑、张沂，司农卿兼太史院
使成隶，太史同知郭让、朱茂，司天少监王可大、石泽、李义，太监赵恂，太史院监候刘孝忠，灵台郎张容，回回司天监黑的儿、阿都刺，司天监丞迭里月实一十四人，修定历数。
二年夏四月，征元回回司天台官郑阿里等十一人，至京议历法，占天象。三年六月，改司天监为钦天监。设钦天监官，其习业者分四科：曰天文，曰漏刻，曰《大统历》，曰《回回历》，自五官正而下，至
天文生，各端科肄焉。五官正理历法，造历。岁造《大统历》、《御览月令历》、《六壬遁甲历》、《御览天象七政躔度历》。凡历注上御历三十事，民历三十二事，壬遁历六十七事。灵台郎辨日月星辰之躔次分野以占候。保章正专志天文之变，辨吉凶之占。挈壶正知漏，孔壶为漏，浮箭为刻，以考中星昏明之度，而统于监正丞。
十五年，命大学士吴伯宗等译《回回历》、《经纬度》、《天文》诸书。十七年冬闰十月，钦天监博士元统上言：“臣闻一代之兴，必有一代之历。随时修改，以合天道。今历虽以《大统》为名，而积分
犹踵授时之数，非所以重始敬正也。《授时》法以至元辛巳为历元，至洪武甲子积一百四年，以历法推之，得三亿七千六百一十九万九千七百七十五分。经云大约七十年而差一度，每岁差一分五十秒。辛巳至今，年远数盈，渐差天度，拟合修改，请以洪武甲子岁冬至为历元。而七政之行，有迟疾顺逆，伏见不齐，其理深奥，实难推演。闻磨勘司令王道亨有司郭伯玉者，精明九数之学，愿征令推算，以宣昭一代之制。”书奏，报可，擢统为监正。
二十年冬十一月，选畴人年壮解书者，赴京习天文推步之术。二十六年秋七月，钦天监副李德芳言：“故元至元辛巳为历元，上推往古，每百年长一日，下验将来，每百年消一日，永久不可易
也。今监正元统改作洪武甲子历元，不用消长之法。考得《春秋》晋献公十五年戊寅岁，距至元辛巳二千一百六十三年。以辛巳为历元，推得天正，冬至在甲寅日夜子初三刻，与当时实测数相合。洪武甲子元正，上距献公戊寅岁二千二百六十一年。推得天正，冬至在己未日午正三刻，比辛巳为元，差四日六时五刻。当用至元辛巳为元，及消长之法，方合天道。”疏奏，元统复言：“臣所推甲子历元，实于旧法无爽。”上曰：“二说皆难凭，独验七政交会行度无差者为是。”于是钦天监以洪武甲子为历元而造历，依《授时》法推算如初。
  </div>
  <div class="pagination">
   <a href="明史纪事本末_page35.html">
    上一页
   </a>
   <span>
    ...
   </span>
   <a href="明史纪事本末_page31.html">
    31
   </a>
   <a href="明史纪事本末_page32.html">
    32
   </a>
   <a href="明史纪事本末_page33.html">
    33
   </a>
   <a href="明史纪事本末_page34.html">
    34
   </a>
   <a href="明史纪事本末_page35.html">
    35
   </a>
   <span class="current-page">
    36
   </span>
   <a href="明史纪事本末_page37.html">
    37
   </a>
   <a href="明史纪事本末_page38.html">
    38
   </a>
   <a href="明史纪事本末_page39.html">
    39
   </a>
   <a href="明史纪事本末_page40.html">
    40
   </a>
   <a href="明史纪事本末_page41.html">
    41
   </a>
   <span>
    ...
   </span>
   <a href="明史纪事本末_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
