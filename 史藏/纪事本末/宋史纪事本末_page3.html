<!DOCTYPE html>
<html>
<head>
    <meta charset="UTF-8">
    <title>宋史纪事本末 - 第 3 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史纪事本末 - 第 3 页/共 14 页</h1>
    <div class="content">　　时引对此言路所以无壅也自后臣僚非差遣合上殿者不得对亦有朝臣乞上殿敷奏边事逾月不得报边事尚拘常例况他事乎
　　二年春正月戊辰帝亲试礼部举人初太祖幸洛阳张齐贤以布衣献防条陈十事内四説称防齐贤坚执其余防皆善太祖怒出之及还语帝曰我幸西都惟得一张齐贤耳我不欲爵之以官异时可使辅尔为相也至是齐贤亦在选中有司误寘下第帝览之故一牓尽赐进士及第又诏礼部阅其十五举以上及诸科并赐出身召邢昺升殿讲师比二卦又问以羣经发题帝嘉其精博擢九经及第又九经七人不中格特赐同三传出身帝谓侍臣曰朕欲博求俊彦于科塲中非敢望拔十得五止得一二亦可为致治之具矣　辛未诏曰虞书考绩爰及三年汉官奏课聿分九等应诸道州府曹掾及县令簿尉先是吏部南曹给印纸厯子俾州县长吏书其绩用过秩满有司详视而差其殿最斯旧章也执事者其申明之毋或蔽欺以紊经制
　　三年二月丙辰立崇文院凡古今书籍尽贮之　六月癸未诏职官赃罪虽防赦不得叙着为令
　　五年二月定差役法初太祖因前代之制以衙前主官物以里正戸长乡书手课督赋税以耆长弓手壮丁逐捕盗贼以承符人力手散从官给使令后有贫富随时升降至是从京西转运使程能请定诸州戸为九等上四等充役下五等免之
　　六年二月诏曰朝廷申劝惩之道立经乆之规应羣臣掌事外州悉给御前印纸所贵善恶无隐殿最必书俾因秩满之时用行考绩之典迩闻官吏颇紊纲条朋党比周迭相容蔽米盐细碎妄有指言蠧有巨而不章劳虽微而必录宜行戒谕用儆因循自今应出使臣僚在任日劳绩非尤异者不得批书曾有殿犯不得引匿其余经常事不在批书之限　九月左拾遗田锡上封事言军国要机一朝廷大体四其一以议平汉之功驾驭戎臣为要机而大体之一乞脩德以来逺宜罢交州兵其二言今谏官不闻廷争给事中不闻封驳左右史不闻升陛纪言动御史不敢弹奏中书舍人未尝访以政事集贤院虽有书籍而无职官秘书省虽有职官而无图籍愿择才任人使各司其局其三言尚书省诸曹茍简非太平之制度宜脩省寺以列职官其四言按狱官狱具皆有定式未闻以铁为枷也昔唐太宗观明堂图见五脏皆丽于背遂禁鞭背减徒刑况隆平之时将措刑不用于法所无去之可也帝览防优诏褒答　置京朝官差遣院旧制京朝官属吏部国初以来皆中书至是诏京朝官奉使从政于外受代归者并令中书舎人考校劳绩品量材器以中书所下贠阙引对而授之谓之差遣院
　　雍熈元年六月诏求直言知睦州田锡上防言时乆升平天下混一故左取右奉致陛下以功业自多然临御九年四方虽宁而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言宰相不得用人而委员外差遣近臣不专受责而求令录封章又言听用太广则条制必繁条制既繁则依从者少自今凡有奏陈宜令大臣议而行之毋使垂之空言示之寡信又言宰相若贤当信而用之非贤当择而任之奈何置之为具臣而疑之若众人也帝韪其论　帝尝语侍臣曰朕何如唐太宗参知政事李昉微诵白居易七德舞词曰怨女三千放出宫死囚四百来归狱帝闻之遽起曰朕不及朕不及卿言警朕矣二年秋七月诏诸道转运使及长吏乘丰储廪以防水旱
　　端拱元年春正月乙亥亲耕籍田　五月辛酉诏就崇文院中堂建秘阁分三馆书籍置其中以吏部侍郎李至兼秘书监帝谓至曰人君当淡然无欲勿使嗜好形见于外则奸邪无自入朕无他好但喜读书多见古今成败善者从之不善者改之如斯而已至毎与同官观书阁下帝必遣使赐宴且命三馆学士皆预焉　虞部郎中张佖建议复置左右史之职乃命梁周翰与李宗谔分领之周翰兼起居郎因上言自今御朝皇帝宣谕之言侍臣论列之事依旧中书修为时政记其枢密院事涉机密亦令本院编纂每月终送史馆自余封拜除改沿革制置之事悉条送以备编录仍令郎与舍人分直崇政殿以记言动别为起居注进御后降付史馆起居注进御自周翰始　内侍侯莫陈利用以幻术得幸骄恣不法赵普按其罪请诛之帝曰岂有万乘之主不能庇一人乎普曰陛下不诛则乱天下法法可惜此一竖子何足惜哉帝不得已命诛之
　　淳化元年十二月诏中外所上书防及面奏制可者并下中书枢密三司申覆颁行帝谓宰相曰治国之道寛猛得中寛则政令不成猛则民无所措手足吕防正进曰老子称治大国若烹小鲜夫鱼扰之则乱近日内外上封事求更制度者甚众望陛下渐行清净之化上曰朕不欲塞人言路夫狂夫言而圣人择焉亦古训也赵昌言曰今朝廷无事边境宁谧正当行好事之时上喜曰朕终日与卿等论此事何忧天下不治茍天下亲民之官皆存此心则刑清讼息矣
　　二年帝以旱蝗召近臣问以得失众以天数对防凖独曰洪范天人之际应若影响大旱之证盖刑有所不平也帝怒起入禁中顷之复召凖问不平状凖曰愿召二府至臣即言之二府入凖乃曰顷者祖吉王淮皆侮法受赇吉赃少乃伏诛淮以参政沔之弟盗主守财至千万止杖之仍复其官非不平而何帝以问沔沔顿首谢于是切责沔而以凖可大用遂自枢密直学士拜枢密副使凖尝奏事殿中语不合帝怒起凖辄引帝衣请复坐事决乃退帝嘉之曰朕得冦凖犹文皇之得魏征也时王禹偁上言请自今庻官候谒宰相并须朝罢于
　　政事堂枢密使预坐接见将以杜私请诏从之左正言谢泌疏驳曰伏覩明诏不许宰相枢密使见賔客是疑大臣以私也书曰任贤勿贰去邪勿疑张説谓姚元崇外则疎而接物内则谨以事君此真大臣之体今天下至广万机至烦陛下以聪明寄辅臣自非接下何以悉知外事若令都堂候见则庻官请见咨事略无解衣之暇幸今世道清明朝廷无巧言之士方靣寡姑息之臣奈何疑执政为衰世之事乎帝览奏即追还前诏仍以泌所上章付史馆　八月己卯置审刑院帝虑大理刑部吏舞文深刻乃置审刑院于禁中置详议官六员凡狱上奏先达院印讫付大理刑部防覆以闻乃下院详议申覆裁决讫以付中书省行之其未允者宰相复以闻始命论决
　　四年二月置审官院初帝虑中外官吏清浊混淆命官考课号磨勘院至是梁鼎上言曰虞书三载考绩三考黜陟幽明三代以还率由此道唐有考功之司明考课之令下自簿尉上至宰臣皆岁计功过较定优劣故人思激励绩效着闻五代兵革相继名存实亡且夫今之知州即古之刺史治状显著者朝廷不知方略蔑闻者任用如故大失劝惩之体寖成茍且之风是致水旱荐臻狱讼填溢欲望天下承平岂可得也望陛下特诏有司申明考绩之法庻几官得其人民受其赐于是改磨勘院为审官院掌审京朝官其幕职州县官别置考课院主之
　　营田之议
　　太宗端拱二年春以陈恕樊知古为河北东西路招置营田使又诏知代州张齐贤制置河东诸州营田寻皆罢沧州节度副使何承矩上疏曰臣防侍先臣关南征行熟知北边道路川源之势若于顺安砦西开易河蒲口导水东注于海东西三百余里南北五七十里资其陂泽筑隄贮水为屯田可以遏敌骑之奔轶俟期岁间关南诸泊悉壅阗即播为稻田其縁边州军临塘水者止留城守军士不烦发兵广戍收地利以实边设险固以防塞春夏课农秋冬习武休息民力以助国经如此数年将见彼弱我彊彼劳我逸此御边之要策也其顺安军以西抵西山百里许无水田处亦望选兵戍之简其精鋭去其冗缪夫兵不患寡患骄慢而不精将不患怯患偏见而无谋若兵精将贤则四境可以高枕而无忧帝嘉纳之属霖雨为灾典者多议其非便承矩引援汉魏至唐屯田故事以折众论务在必行又言宜因积潦蓄为陂塘大作稻田以足食防沧州临津令闽人黄懋上书言闽地惟种水田縁山导泉倍费功力今河北州军多陂塘引水溉田省功易就三五年间公私必大获其利诏承短按视还奏如懋言遂以承矩为制置河北沿边屯田使懋为大理寺丞充判官发诸州镇兵一万八千人给其役凡雄莫霸州平戎顺安等军兴堰六百里置斗门引淀水灌溉初年种稻値霜不成懋以晚稻九月熟河北霜早而地气遅江东早稻七月即熟取其种课令种之是岁八月稻熟承矩载稻穗数车遣吏送阙下议者乃息而莞蒲蜃蛤之饶民赖其力度支判官陈尧叟等亦言汉魏晋唐于陈许邓颍暨蔡宿亳至于夀春用水利垦田陈迹具在请选官大开屯田以通水利发江淮下军散卒及募民充役给官钱市牛置耕具导沟渎筑防堰每屯十人人给一牛治田五十亩虽古制一夫百亩今且恳其半俟乆而古制可复也亩约收三斛岁可收十五万斛七州之间置二十屯可得三百万斛因而益之数年可使仓廪充实省江淮漕运民田未辟官为种植公田未垦募民垦之岁登所取并如民间主客之例傅子曰陆田命悬于天人力虽修茍水旱不时则一年之功弃矣水田之制由人力人力茍修则地利可尽且虫灾之害亦少于陆田水田既修其利兼倍矣帝览奏嘉之遣大理寺丞皇甫选光禄寺丞何亮按视经度然不果行
　　至道二年直史馆陈靖复上言先王之欲厚生民莫先于积谷而务农盐铁酤斯为末矣按天下土田除江淮湖湘两浙陇蜀河东诸路地里敻逺虽加劝督未遽获利今京畿周环二十二州幅圆数千里地之垦者十才二三税之入者又十无五六复有匿里舍而称逃亡弃耕农而事游惰赋额岁减国用不充诏书累下许民复业蠲其租调寛以岁时然乡县扰之每一户归业则刺报所由朝耕尺寸之田暮入差徭之籍追胥责问继踵而来虽防蠲其常租实无补于捐况民之流徙始由贫困或避私债或逃公税及既亡遯则乡里检其资财至于室庐什器桑枣材木咸计其直或里胥用以输税或债主取以偿逋生计荡然还无所诣以兹浮荡絶意归耕如授以闲旷之田广募游惰诱之耕垦未计赋租许令别置版图便宜从事酌民力丰寡农亩肥硗均配督课令其不倦其逃民归业丁口授田烦碎之事并取大司农裁决耕桑之外令益树杂木蔬果孽畜犬羊鸡豚给授桑土濳拟井田营造室居使立保伍养生送死之具庆吊问遗之资并立条制候至三五年间生计成立即计户定征量田输税若民力不足官借籴钱或以市糇粮或以营耕具凡此给授委于司农比及秋成乃令偿直依时价折纳以其成数关白户部帝览之喜诏靖条奏以闻靖又言逃民复业及浮客请佃者委农官勘验以给授田土收附版籍州县未得议其差役乏粮种耕牛者令司农以官钱给借其田制为三品以膏沃而无水旱之患者为上品虽沃壤而有水旱之患埆瘠而无水旱之虑者为中品既埆瘠复患于水旱者为下品上田人授百亩中田百五十亩下田二百亩并五年后收其租亦只计百亩十收其三一家有三丁者请加受田如丁数五丁者从三丁之制七丁者给五丁十丁给七丁至二十三十丁者以十丁为限若寛乡田多即委农官裁度以赋之其室庐蔬韭及梨枣榆桞种艺之地每户十丁者给百五十亩七丁者百亩五丁者七十亩三丁者五十亩不及三丁者三十亩除桑功五年后计其租余悉蠲其税宰相吕端谓靖所立田制多改旧法又大费资用以其状付有司诏盐鐡使陈恕等共议请如靖奏乃以靖为京西劝农使按行陈许蔡颍襄邓唐汝等州劝民垦田以大理寺丞皇甫选光禄寺丞何亮副之选亮上言功难成愿罢其事帝志在勉农犹诏靖经度未几三司以费官钱数多万一水旱恐致散失事遂寝
　　至道建储
　　太宗雍熙二年九月辛亥废楚王元佐为庶人元佐帝长子少聪警貌类帝帝钟爱之廷美迁房州元佐尝力救及廷美死遂发狂疾至以小过操梃刅伤侍人疾少间帝为赦天下会重九召诸王宴射苑中元佐以新瘥不预及诸王宴归暮过元佐元佐恚曰若等侍上宴我独不预是弃我也因忿被酒夜纵火焚其宫帝大怒废为庶人均州安置宋琪率百官三上表请畱之京师帝许之行至黄山召还居于南宫淳化五年九月壬申以襄王元侃为开封尹进封夀王帝在位久储贰未立初冯拯等上防言之帝怒斥之岭南中外无敢复言者至是冦凖自青州召为左谏议大夫入见帝曰朕诸子孰可以付神器者凖曰陛下为天下择君谋及妇人中官不可也谋及近臣不可也唯陛下择所以副天下望者帝俛首久之屏左右曰襄王可乎凖曰知子莫若父圣意既以为可愿即决定遂以元侃为开封尹封夀王元侃帝第三子　吕中曰东汉李唐所以有女主宦官外戚之祸者以立太子之权尽出其手虽李固杜乔裴度郑覃之徒不能正之凖之言真万世法也
　　至道元年八月壬辰诏立夀王元侃为皇太子更名恒大赦自唐天祐以来中国多故立储之礼废及百年至是始举而行中外胥悦太子既立庙见还宫京师民拥道喜跃曰少年天子也帝闻之不怿召防凖谓曰人心遽属太子欲置我何地准再拜贺曰此社稷之福也帝悟入语后嫔宫中皆前庆帝喜复出延凖饮极醉而罢以李至李沆并兼太子賔客诏太子以师傅礼事之太子每见至沆必先拜至等上表不敢当诏答曰朕旁稽古训肇建承华用选端良资于辅导借卿宿望委以护调葢将朂以谦冲故乃异其礼数勿饰当仁之让副予知子之心至等相率谢帝曰太子贤明仁孝国本固矣卿等可尽心规诲若动皆由礼则宜賛助事未有当必须力言至于礼乐诗书义有可禆益者皆卿等素习不假朕之言谕也
　　三年二月辛丑帝不豫宣政使王继恩忌太子英明隂与叅知政事李昌龄知制诰胡旦等谋立楚王元佐三月癸巳帝崩年五十九时皇后令王继恩召吕端端知有变即绐继恩入书阁鎻闭之亟入宫后问曰宫车已晏驾立嗣以长顺也今将如何端曰先帝立太子正为今日岂容更有异议后黙然乃奉太子至福寜殿即位垂帘引见羣臣端平立殿下不拜请卷帘升殿审视然后降阶率羣臣拜焉初帝欲以端为相或曰端为人糊涂帝曰端小事糊涂大事不糊涂决意用之时同列奏对多异议惟端罕所建明一日内札戒谕自今中书必经吕端参酌乃得闻奏　五月甲戌讨谋立楚王之罪贬李昌龄为忠武行军司马降王继恩为右监门卫将军均州安置胡旦除名长流浔州
　　咸平诸臣言时务
　　眞宗咸平元年春正月翰林学士王禹偁上防言五事一曰谨边防通盟好使辇运之民有所休息方今北有契丹西有继迁契丹虽不侵边戍兵岂能减削继迁既未归命餽饷固难寝停关辅之民倒悬尤甚臣愚以为宜敕封疆之吏致书辽臣俾逹其主请寻旧好下诏赦继迁罪复与夏台彼必感恩内附且使天下知陛下屈己而为民也二曰减冗兵并冗吏使山泽之饶稍流于下当乾道开宝之时土地未广财赋未丰然而击河东备北鄙国用未足兵威亦强其义安在由所蓄之兵鋭而不众所用之将专而不疑故也自后尽取东南数国又平河东土地财赋可谓广且丰矣而兵威不振国用转急其义安在由所蓄之兵冗而不尽鋭所用之将众而不自专故也臣愚以为宜经制兵赋如开宝中则可高枕而治矣且开宝中设官至少臣本鲁人占籍济上未及第时一州止有刺史一人司户一人当时未尝阙事自后有团练推官一人太平兴国中增置通判副使判官推官而监酒税筭又增四员曹官之外更益司理问其租税减于曩日也问其人民逃于昔时也一州既尔天下可知冗吏耗于上冗兵耗于下此所以尽取山泽之利而不能足也夫山泽之利与民共之自汉以来取为国用不可弃也然亦不可尽也只如茶法从古无税唐元和中以用兵齐蔡始税茶唐史称是岁得钱四十万贯今则数百万矣民何以堪臣故曰减冗兵并冗吏使山泽之饶稍流于下者此也三曰艰难选举使入官不滥古者乡举里选为官择人士君子学行修于家然后荐之朝廷厯代虽有防革未尝逺去其道隋唐始设科试太祖之世每岁进士不过三十人经学五十人重以诸侯不得奏辟士大夫罕有资防故有终身不获一第没齿不一官者太宗毓徳王藩覩其如此临御之后不求备以取人舎短用长防十得五在位将逾二纪登第殆近万人虽有俊杰之才亦有容易而得臣愚以为数百年之艰难故先帝济之以泛取二十载之霈泽陛下宜纠之以旧章望以举塲还有司如故事至于吏部铨官亦非帝王躬亲之事自来五品以下谓之防授官今幕职州县而已京官虽有选限多不施行臣愚以为宜以吏部还有司依格敕注拟可也四曰沙汰僧尼使疲民无耗夫古者惟有四民兵不在其数葢古者井田之法农即兵也自秦以来战士不服农业是四民之外又生一民故农益困然执干戈衞社稷理不可去汉明之后佛法流入中国度人修寺厯代增加不而衣不耕而食是五民之外又益一而为六矣假使天下有万僧日食米一升岁用绢一疋是至俭也犹月费三千斛岁用万缣何况五七万辈哉不曰民蠧得乎臣愚以为国家度人众矣造寺多矣计其费耗何啻亿万先朝不豫舍施又多佛如有灵岂不防福事佛无效断可知矣愿陛下深鉴治本亟行沙汰如以嗣位之初未欲惊骇此辈且可以二十载不度人修寺使自销铄亦救弊之一端也五曰亲大臣逺小人使忠良蹇谔之士知进而不疑奸憸倾巧之徒知退而有惧夫君为元首臣为股肱言同体也得其人则勿疑非其人则不用凡议帝王之盛者岂不曰尧舜之时契作司徒咎繇作士伯夷典礼后防典乐禹平水土益作虞官委任责成而尧有知人任贤之徳虽然尧之道逺矣臣请以近事言之唐元和中宪宗尝命裴洎铨品庶官洎曰天子择宰相宰相择诸司长官长官自择僚属则上下不疑而政成矣识者以洎为知言愿陛下逺取帝尧近鉴唐室既得宰相用而不疑使宰相择诸司长官长官自取僚属则垂拱而治矣古者刑人不在君侧语曰放郑声逺佞人是以周文王左右无可结韈者言皆贤也夫小人巧言令色先意希防事必害正心惟忌贤非圣明不能深察旧制南班三品尚书方得升殿比来三班奉职或因遣使亦许升殿惑乱天听无甚于此愿陛下振举纲纪尊严视听在此时矣臣愚又以为今之所急在先议兵使众寡得其宜措置得其道然后议吏使清浊殊涂品流不杂然后艰选举以塞其源禁僧尼以去其耗自然国用足而王道行矣　冬十月知代州桞开上言曰国家剏业将四十年陛下绍二圣之祚精求至治若守旧规斯未尽善能立新法乃显神机臣以益州稍静望陛下选贤能以镇之必须望重有威即羣小畏服又西鄙今虽归朝他日未可必保茍有翻覆须得人制御若以契丹比议为患更深何者契丹则君臣久定蕃汉久分纵萌南顾之心亦须自有思虑西鄙积恨未冺贪心不悛其下猖狂竞谋凶恶侵渔未必知足姑息未能感恩望常预备之以良将守其要害以厚赐足其贪婪以抚慰来其情以寛假息其念多命人使西入甘凉厚结其心为我声援如有动静使其掩袭令彼有后顾之忧乃可制其轻动今甲兵虽众不及太祖之时人人练习谋臣猛将则又悬殊是以比年西北屡遭侵扰养育则月费甚广征战则军捷未闻诚愿训练禁戢使如徃日行伍必求于勇敢指顾无纵于后先失律者悉诛功者必赏偏禆主将不威严者去之听断之暇亲临殿廷更召貔虎使其击刺驰骤以彰神武之盛臣又以宰相枢密朝廷大臣委之必无疑用之必至当铨总僚属评品职官内则主管百司外则分治四海今京朝官则别置审官供奉殿直则别立三班刑部不令详断别立审刑宣徽一司全同散地大臣不获亲信小臣乃谓至公至如银台一司旧属枢密近年改制职掌甚多加倍置人事则依旧别无利害虚有变更臣欲望停审官三班复委中书枢密宣徽院银台司复归枢密审刑院复归刑部去其繁细省其头目又京府大都万方轨则望仍旧贯选委亲贤今皇族宗子悉多成长但令优逸无以试材宜委之外藩择文武忠直之士为左右赞弼之任又天下州县官吏不均或冗长至多或岁年久阙欲望县四千户以上选朝官知三千户以上选京官知省去主簿令县尉兼领其事自余通判监军巡检监临使臣并酌量省减免虚费于利禄仍均济于职官又人情贪竞时态轻浮虽骨肉之至亲临势利而多变同僚之内多或不和伺隙则致于倾危患难则全无相救仁义之风荡然不复欲望明颁告谕各使改更庻厚化原永敦政本恭惟太祖神武太宗圣文光掩百王威加万国无贤不用无事不知望陛下开豁圣懐如天如海可断即断合行即行爱惜忠直之臣体察奸防之党臣久尘着位寖荷恩宠辞狂理拙唯圣明恕之
　　二年春正月举入阁故事右司谏孙何上疏曰六卿分职邦家之大柄也有吏部辩考绩而育人材有兵部简车徒而治戎备有戸部正版图而阜货财有刑部谨纪律而诛暴强有礼部祀神祗而选贤俊有工部缮宫室而修隄防六职举而天下之事备矣故周之会府汉之尚书立庶政之根本提百司之纲纪令仆率其属丞分其行二十四司粲焉星拱郎中员外判其曹主事令史承其事四海九州之大若网在纲唐之盛时亦不闻分别利权剏使额而军须取足及宗侈心既萌召发既广租调不充于是萧景杨钊始以地官判度支而宇文融为租调地税使始开利孔以搆祸阶至于肃代则有司之职尽废而言利之臣攘臂于其间矣于是叛乱相仍经费不充廹于军期切于国计用救当时之急卒以权宜裁之五代短促曾莫是思今国家三圣相承五兵不试太平之业垂统立制在此时也所宜三部使额还之六卿慎择户部尚书一人专掌盐铁使事俾金部郎中员外郎判之又择本行侍郎二人分掌度支户部使事各以本曹中员外郎分判之则三使洎判官虽省犹不省也仍命左右司郎中员外总知帐目分勾稽违职守有常规程既定则进无掊克之虑退有详练之名周官唐式可以复矣兹事非艰在陛下行之尔先是何尝献五议其一请择儒臣有方略者统兵其二请世禄之家肄业太学寒儁之士州郡推荐而禁投防自媒者其三请复制举其四请行乡饮酒礼其五请以能授官勿以恩庆例迁上览而嘉之
　　三年冬十月知黄州王禹偁上疏曰臣际会昌辰忝冒通籍凡有见闻皆合论奏然而言关灾异事涉机宜茍非不讳之朝即恐犯时之忌今者不避逆耳用明匪躬臣本州去年十一月城南长圻村两虎夜鬭一虎死食之殆半当时即欲密奏值銮驾北征既非吉祥难闻行在臣但只隄防盗贼抚恤军民而已又今年八月十三日十四日夜羣鸡忽鸣至今时复夜鸣未止又十月十三日雷声自西北起与盛夏无殊臣伏读洪范五行传及春秋灾异史记天官书两汉五行天文志以此详校虎者毛虫属金金失其性则有毛虫之妖又云虎相食者其岁当大饥鸡者羽虫属火火失其性则有羽虫之妖又云鸡夜鸣主兵革昔人闻鸡夜舞是矣雷者震也属木木失其性则有冬雷之妖又云发雷之地饥馑此皆得于儒学不在禁书然事有数年而后应者亦有终不应者要在臣下无隐帝王尽知或修徳以答天心或设备以防时难故诗曰畏天之怒不敢戏豫易曰观乎天文以察时变只如咸平元年彗星出吕端等请臣作避位表臣具言星见虚危齐分请于青齐间设备以应天戒端等俱以为然不知自后作何措置臣缘不在司言之地不敢侵官去年敌骑犯边果入齐地是天以文象告人人不自知备也端虽物故李沆以下皆见臣言今黄州有此灾祥不能依前寝黙虽妖不胜徳终无累于圣明而遇事敢言亦粗申于忠鲠今年禾小稔臣下无虞然恐应在它时即合先有制置伏望陛下恕臣拙直察臣愚令淮甸之间防饥荒之事假令灾祥不验犹胜临事无备矣臣又念古之循吏政感神灵宋均猛虎渡江臣则有虎相食防鲁恭雉驯桑下臣则有羣鸡夜鸣百里嵩甘雨随车臣则有冬雷暴作此皆臣化人无状布政失和合寘常刑亦当自劾又虑他人陈奏臣则有昧蔽之愆上为之怃然
　　契丹盟好
　　真宗咸平二年冬十月契丹主隆绪大举入侵时镇定高阳关都部署傅潜拥步骑八万余畏懦闭营自守将校请战者则丑言詈之朝廷间道遣使督潜出兵合击潜不听范廷召忿诟曰公恇怯乃不如一妪钤辖张昭允又屡劝之潜不得已乃分骑八千付廷召仍许出师为援廷召复求援于都部署康保裔保裔即领兵赴之遇敌于瀛州会暮约明日合战而廷召潜遁保裔不之觉迟明敌围之数重左右请易甲以遁保裔曰临难毋茍免正吾效死之日也遂决战数十合杀伤甚众兵尽矢絶而援不至保裔死之契丹乘胜攻遂城城小无备众情危惧守将杨延昭业之子也集众登陴固守以俟援兵会天大寒汲水灌城上倐忽为冰坚滑不能登契丹兵乃引去掠祁赵邢洺州遂自徳棣济河掠淄齐　诏听边民越拒马河塞北市易知雄州何承矩上言曰缘边战櫂司自淘河至泥姑海口屈曲九百余里此天险也太宗置砦一十六铺百二十五廷臣十一人戍卒三千余部舟百艘徃来巡警以屏奸诈则缓急之备大为要害今听公私贸市则人马交度深非便宜且砦铺皆为虚设矣防奏即停前诏　十二月帝亲御契丹以李沆为东京畱守甲寅驾发京师次陈桥戊午驻驆澶州辛酉宴从臣于行宫以王超等督先锋示以阵图俾识部分壬戌赐近臣甲胄弓剑幸浮桥登临河亭赐澶州父老锦袍茶帛甲子次大名钱若水上疏曰孙武著书以伐谋为主汉高将将以用法为先伐谋者以将帅能料敌制胜也用法者以朝廷能赏罸不私也今潜领雄师数万闭门不出坐视边冦俘掠生民上孤委注之恩下挫鋭师之气葢潜辈不能制胜朝廷未能用法使然也军法临阵不用命者斩今若斩潜以狥然后擢如杨延朗杨嗣者五七人增其爵秩分授兵柄使将万人间以强弩分路讨除孰敢不用命哉敌人闻我将帅不用命退则有死岂独思遁抑亦来岁不敢犯边矣如此则可以坐清边塞然后銮路还京天威慑于四海矣臣尝读前史周世忠即位之始刘崇结契丹入侵契丹遣其将杨衮领骑兵数万随崇至高平当时懦将樊爱能何徽等临敌不战世宗大陈宴防斩爱能等防偏将十余人分兵击太原刘崇闻之股栗不敢出即日遁去自是兵威大振其后收淮甸下秦凤平关南特席卷尔以陛下之神武岂让世宗乎此今日御敌之竒防也若将来安边之术请以近事言之太祖朝制置最得其宜止以郭进在邢州李汉超在关南何继筠在镇定贺惟忠在易州李谦溥在隰州姚内斌在庆州董遵诲在通逺军王彦升在原州但授绿边巡检之名不加行营部署之号率皆十余年不易其任立边功者厚加赏赉其位皆不至观察使葢位不高则朝廷易制任不易则边事尽知然后授以圣谋来则掩杀去则勿追所以十七年中北边西蕃不敢犯塞以至屡使乞和此皆陛下之所知也茍能遵太祖故事慎择名臣分理边郡罢部署之号使不相统辖置巡检之名俾递相救应如此则出必击敌入则守城不数年间可致边烽罢警矣孙何上疏曰陛下嗣位以来训师择将可谓至多以高祖之大度兼萧王之赤心神武冠于百王精兵倍于前代分阃仗钺者固当以身先士卒为心贼遗君父为耻而列城相望坚壁自全手握强兵坐违成筭遂使敌人得计边骑肆行焚刼我郡县系累我黎庶陛下虑人神之忿怒悯河朔之生灵爰御六师亲幸澶渊天声一振敌骑四逃虽镇定道路已通而徳棣风尘未息此殆将帅或未得人边奏或有壅阏邻境不相救援糗粮须俟转输之所致也将帅者何或恃勇无谋或忌功玩敌但全城堡不防人民边奏者何护塞之臣固禄守位城池焚刼不以实闻老幼杀伤托言他盗不救援者何缘边州县城垒叅错如辅车唇齿之相依若头目手足之相卫托称兵少不出或待奏可乃行俟辇输者何敌骑徃还焱驰鸟逝嬴粮景从万两方行迨乎我来冦已遁去此四者当今急务择将帅则莫若文武之内叅用谋臣防壅阏则莫若凡奏边防陛见廷问合救援则莫若督以军令听其便宜运糗粮则莫若轻赍疾驱角彼趫捷今大驾既驻邺下契丹终不敢萌心南牧所虑荐食者惟东北无备之城缮完周防不可不慎且用兵之道尤贵豫防今契丹西畏大兵北无归路急则奋撃愈不可制余烬尚或复然奔溃亦宜预备大河津济处处有之亦望量屯禁兵扼其要害则请和之使不日可待帝览而嘉之及傅潜逗挠无功何又请斩潜以狥　丁卯召见大名父老劳赐之闻康保裔死优诏赙恤赠侍中录其二子一孙召傅潜还流之房州
　　三年春正月己卯朔驻驆大名府契丹知帝亲征乃纵掠而去丁亥范廷召等追契丹于莫州斩首万余级尽获所掠余骑遁出境庚子帝至自大名　帝时出手诏询钱若水备御北邉之术若水上疏曰臣读前史论匃奴者多矣若汉娄敬樊哙季布贾谊晁错主父偃徐乐王恢韩安国朱买臣董仲舒之所陈特和亲征伐之二议唐李靖魏徴温彦博郭正一狄仁杰之所及亦不过战守之两端晋桑维翰不背约之言出于微弱故相赵普请囬军之奏姑冀息民悉非逺谋臣所不取严尤谓自古御戎无善防臣窃笑之守在四夷制胜以静非上防而何臣闻唐魏愽一镇尔兵戎固不众于今日而敌骑未尝南牧者以幽蓟为北门扼其险阻故也石晋割地之后由定武逹沧海千里受敌虽设二关镇之以重兵莫可以御故晋末度长河汉初复扰边徼以周世宗之英武曾未能絶其犯中山窥上党今御札询备御剪灭之术臣以为不得幽州未可剪灭也后唐庄宗在河北命周徳威取幽州然后南向而争天下葢先有万全之计使不能胜此善用兵者也夫战守不同心将不能料敌重兵在外轻兵在内则今之所患也臣愿陛下选智谋可以任边郡者听召壮士以为部曲而官为廪给之又募民为招收军厚其粮赐蠲其租赋彼供输两地各有亲属则敌之动息得以知之如是同心将能料敌而在外者皆轻兵矣然无以统众则不能用众无以制胜则不能必胜故必择大臣领近镇提重兵以专阃外之事有警则督战已事则班师既无举兵之名又得驭兵之要三军同力上下一心备御之方举在此矣若乃患民力之困则广边地之营田患戍卒之骄则严将帅之法令古语有之曰法不可移令不可违又曰功不劝谓之止善罪不惩谓之纵恶昔太祖用郭进守西山遣戍卒必戒之曰汝谨奉法我犹赦汝郭进杀汝矣其假借如此故郭进所至兵未尝小衂臣愿陛下推太祖所以待进之心而待诸将则法令不患不严劝惩不患不至矣帝善其议　知雄州何承矩上言曰契丹轻而不整贪而无亲胜不相让败不相救以驰骋为容仪以弋猎为耕钓栉风沐雨不以为劳露宿草行不以为苦复恃骑战之利故频年犯塞臣闻兵有三阵日月风云天阵也山陵水泉地阵也兵车士卒人阵也今用地阵而设险以水泉而作固建设陂塘绵亘沧海纵有敌骑安能折冲昨者契丹犯边高阳一路东负海西抵顺安士庶安居即屯田之利也今顺安西至西山地虽数军路才百里纵有丘陵冈阜亦多川渎泉源因而广之制为塘埭自可息边患矣今缘边守将多非其才不悦诗书不习礼乐不可守疆界制御无方动悮国家虽提貔虎之师莫遏蠭蚁之众臣按兵法凡用兵之道校之以计而索其情谓将孰有能天地孰得法令孰行兵众孰强士卒孰练赏罸孰明此料敌制胜之道也知此而用战者必胜否则必败夫惟无虑而易敌者必擒于人也伏望慎择良吏出牧边民厚之以俸禄使悦其心借之以威权使严其令然后深沟高垒秣马厉兵为战守之备修仁立徳布政行惠广安辑之道训士卒辟田畴劝农耕畜刍粟以备凶年完长防修劲弩谨烽燧缮保戍以防外患来则御之去则备之如此则边城按堵矣臣又闻古之明王安集吏民顺俗而教简募良材以备不虞齐桓晋文皆募兵以服邻敌故强国之君必料其民有胆勇者聚为一卒乐进战効力以显忠勇者聚为一卒能逾高赴逺轻足善鬬者聚为一卒此二者兵之练鋭内出可以决围外入可以屠城况小大异形强弱异势险易异备卑身以事强小国之形也以蕃戎伐蕃戎中国之形也故陈汤统西域而郅支灭常惠用乌孙而边鄙宁且聚胆勇乐战轻生之徒古称良防请试行之且边鄙之人多负壮勇识外邦之情伪知山川之形胜望于边郡置营召募不须品度人材止求少壮有武艺者万人俟契丹有警令智勇将统而用之必显成功乃中国之长筭也又如塲之设葢先朝从权立制以惠契丹纵其渝信犯盟亦不之废似全大体今缘边场因其犯塞寻即停罢去岁以臣上计于雄州置塲卖茶虽赀货并行而边氓未有所济乞延访大臣议其可否或文武中有抗执独议是必别有良谋请委之边任使施方略责以成功茍空陈浮议上惑圣聪秪如灵州足为证验况兹契丹又非夏州之比也
　　四年冬十月契丹入侵以王显为镇定三路都部署御之是月显与契丹战于遂城败之戮二万余人契丹进次满城而还
　　六年夏四月契丹耶律诺衮萧达兰侵定州高阳关副都部署王继忠与大将王超桑賛等帅兵赴之至康村与诺衮战继忠阵东偏为敌所乗断饷道超賛皆畏缩退师继忠独与麾下跃马驰赴服饰稍异契丹识之围数十重士皆殊死战且战且行傍西山而北至白城力不能支遂被执帝闻之谓其已死优诏赠官继忠见契丹主于炭山萧太后知继忠才贤授户部使
　　景徳元年八月以毕士安冦准同平章事初士安既拜叅知政事入谢帝曰未也行且相卿因问谁可与卿同进者对曰冦准兼资忠义善断大事臣所不如帝曰闻其好刚使气对曰凖忘身殉国秉道疾邪故不为流俗所喜今中国之民虽防休徳涵养而北兵不戢为边境患若凖者正宜用帝曰然故有是命　九月契丹大举入侵时以敌军深入中外震骇召羣臣问方略王钦若临江人请幸金陵陈尧叟阆州人请幸成都帝以问凖凖曰不知谁为陛下画此二防帝曰卿姑断其可否勿问其人也凖曰臣欲得献防之人斩以衅鼓然后北伐耳陛下神武将臣协和若大驾亲征敌当自遁不然出竒以挠其谋坚守以老其师劳佚之势我得胜筭矣奈何弃庙社欲幸楚蜀所在人心奔溃敌乗胜深入天下可复保耶帝意乃决因问凖曰今敌骑驰突而天雄军寔为重镇万一防没则河朔皆敌地也孰可为守凖以王钦若荐且曰宜速召面谕授勑俾行钦若至未及有言凖遽曰主上亲征非臣子辞难之日叅政为国柄臣当体此意钦若惊惧不敢辞　闰月乙亥以叅知政事王钦若判天雄军兼都部署契丹主隆绪同其母萧氏遣其统军顺国王萧达兰攻威虏顺安军三路都部署击败之斩偏将其辎重又攻北平砦及保州复为州砦兵所败达兰与契丹主及其母合众攻定州宋兵拒于唐河击其游骑契丹遂驻兵阳城淀号二十万毎纵游骑剽掠小不利辄引去徜徉无鬬志冦凖闻之曰是狃我也请练师命将简骁鋭据要害以备之是时故将王继忠为契丹言和好之利契丹以为然遣李兴以继忠书及宻表诣莫州部署石普议和普以闻于朝朝臣莫敢如何毕自安请羁縻之渐许其平帝曰敌悍如此恐不可保士安曰臣尝得契丹降人言其虽深入屡挫不甚得志隂欲引去又耻无名且彼寜不畏人乘虚覆其巢穴此请殆不妄继忠之奏臣请入之于是诏谕继忠曰朕岂欲穷兵唯思息战如许通和即当遣使己卯高继祖率兵击败契丹于岢岚军李延渥又败之于瀛州　冬十月遣曹利用诣契丹军时契丹数战不利复令王继忠附奏议和帝遣利用利用至军萧太后欲求关南地利用力拒之　庚午帝亲征车驾发京师以李继隆石保吉为驾前排阵使是日司天言日抱珥黄气充塞宜不战而却癸酉驻驆常城县甲戌寒甚左右进貂防毳裘却之曰臣下皆苦寒朕安用此　壬申契丹兵直犯前军而阵未接战萧达兰出按视地形李继隆部将张环守牀子弩射杀之达兰有机勇所领皆鋭兵既死敌大挫衂时王钦若在天雄军闭门束手无防但脩斋诵经而已唯魏能守安肃军杨延朗守广信军二军最切敌境而攻围百战不能下及敌退出境而延朗追蹑转战未尝败衂故时人目二军为铜梁门铁遂城葢由二将善守也　以王旦为东京畱守初帝亲征以雍王元份畱守旦等皆扈从至是元份以暴疾闻命旦驰还代之旦曰愿宣冦准臣有所陈准至旦奏曰十日不捷何以处之帝黙然良久曰立太子旦既至京直入禁中下令甚严人无知者　丙子帝次澶州又有以金陵之谋告者帝意稍惑召冦准问之准曰陛下惟可进尺不可退寸河北诸军日夜望銮舆至士气百倍若囬辇数步则万众瓦解敌乗其后金陵亦不可得至也准岀遇殿前都指挥使高琼曰太尉受国厚恩今日有以报乎琼曰愿効死准复入琼立庭下准曰陛下不以臣言为然盍试问琼琼即奏曰冦准言是准又曰机不可失宜驾帝乃发至澶州南城望见契丹军势甚盛众请驻跸冦准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以扼其左右肘四方征镇赴援者日至何疑而不进高琼亦固以请即麾卫士进辇帝遂渡河御北城门楼召诸将抚逺近望见御葢踊跃呼万岁声闻数十里会郓城得契丹谍者缚至斩之契丹相视益布骇帝悉以军事付准准承制专决号令明肃士卒畏悦己而契丹数千骑来薄城下诏士卒迎击斩获大半乃引去帝还行宫畱准居北城上徐使人视准何为准方与知制诰杨亿饮博歌谑懽呼帝喜曰准如是吾复何忧　十二月庚辰契丹使韩杞持书与曹利用俱来请盟利用言契丹欲得关南地帝曰所言归地事极无名若必邀求朕当决战若欲货财汉以玉帛赐单于有故事宜许之时准不欲赂以货财且欲邀其称臣及献幽蓟之地因画防以进曰如此则可保百年无事不然数十年后戎且生心矣帝曰数十年后当有扞御之者吾不忍生灵重困姑听其和可也准尚未许会有譛准幸兵以自取重者准不得已乃许其成复遣曹利用如契丹军议岁币帝曰必不得已虽百万亦可准闻之召利用至幄谓曰虽有敇防汝所许过三十万吾斩汝矣利用至契丹军萧太后谓利用曰晋我关南周世宗取之今宜见还也利用曰晋周事我朝不知若岁求金帛以佐军尚不知帝意可否割地之请我不敢以闻契丹政事舎人高正始遽前曰我引众以来图复故地若止得金帛而归吾愧吾国人矣利用曰子盍为契丹熟计使契丹用子言恐连兵结衅非国利也契丹犹觊关南遣其监门卫大将军姚东之持书复议帝不许而去利用竟以银十万两绢二十万匹成约而还癸未帝幸李继隆营命从官将校饮犒赐诸军有差诏以将班师谕两京　甲申契丹使姚东之来献御衣食物乙酉帝御行营南楼观河遂宴从官及契丹使　丙戌遣李继昌使契丹定和戒诸将勿出兵邀其归路甲午车驾发澶州　乙未契丹使丁振以誓书来以兄礼事帝　丁酉契丹兵出塞　戊戌帝至自澶州辛丑录契丹誓书颁两河诸州
　　二年春正月庚戌朔以契丹讲和大赦天下　壬子放河北诸州强壮归农罢诸路行营合镇定两路为一省北面部署钤辖都监使臣二百九十余员河北戍兵十之五缘边三之一诏缘边毋出境掠夺得契丹马牛悉纵还之通互市茸城池招流亡广储蓄由是河北民得安业皆毕士安之谋也士安又请按边要选守将以马知节知定州杨延昭知保州李允则知雄州孙全照知镇州他所择任悉当其才是时以契丹修好有庆吊之使乃置国信司专主之领以宦者　二月癸卯遣太子中孙仅如契丹贺其太后生辰致书自称南朝以契丹为北朝直史馆王曾上言春秋时小国爵不过子今从其国号足矣何用对称两朝不听　秋七月归币于契丹自是岁以为常　冬十月遣职方郎中韩国华如契丹贺正旦　十一月契丹遣使来贺承天节　十二月契丹使来贺明年正旦自是皆岁以为常
　　大中祥符元年夏四月契丹遣使请岁币外别假钱币帝以问宰相王旦旦曰东封近彼以此探朝廷意耳帝曰何以答之旦曰止当以微物轻之乃于岁给三十万物内各借三万仍谕次年额内除之契丹得之大慙二年十二月甲辰契丹太后萧氏卒萧氏有机谋善驭大臣得其死力毎入侵亲被甲督战及通好亦出其谋然性残忍多杀戮与韩徳让通赐姓名耶律隆运拜大丞相封晋王未几徳让亦死陪葬陵旁
　　三年五月契丹伐回鹘破肃州　六月契丹饥来市籴诏雄州籴粟二万石赈之　冬十月契丹使耶律寜来告伐高丽先是高丽康肇弑其主诵立诵兄询而相之契丹主隆绪谓羣臣曰康肇弑君而立询訽因而相之大逆也宜发兵问其罪萧廸里以年荒未可隆绪不听十一月契丹军渡鸭绿江肇战败退保铜州契丹进兵擒之遂攻开京询弃城走平州契丹焚开京宫室府库而还自是用兵连岁始罢
　　干兴元年二月帝崩契丹主隆绪集蕃汉大臣举哀遣耶律僧隐等来吊祭置帝御筵建资福道塲百日而罢命诸州军不得作乐凡国中犯帝讳者悉改之
　　仁宗天圣二年十二月契丹大阅声言猎幽州朝廷患之帝以问二府众请练兵以备不虞张知白曰契丹修好未逺今其举者以上初政试观朝廷耳岂可自生衅耶若终以为疑莫如因今河决发兵以防河为名彼亦不虞也未几契丹果罢去
　　七年八月契丹详衮大延琳据辽阳反初辽东自神册附契丹无酤盐面之征冯延休韩绍勲相继为户部使始以燕法防之民不堪命会燕荐饥户部副使王嘉献计造船使其民漕粟以赈之水路险艰多至覆没鞭扑榜掠民怨思乱东京舎利军详衮大延琳因之为变遂囚畱守萧孝先杀韩绍勲王嘉等以快众情僣号兴辽契丹主闻乱徴诸道兵命南京畱守萧孝穆讨平之九年六月契丹主隆绪卒子宗真立宗真宫人萧讷木锦所生齐天后萧氏无子取而养之爱同己出至是立焉讷木锦自立为皇太后听政宗真改元景福号隆绪曰圣宗初隆绪遭母丧哀毁骨立羣臣请改元隆绪曰改元吉礼也居丧行吉礼乃不孝子也羣臣请以日易月以法古制曰吾契丹帝也寜违古制不为不孝之人至是疾革属子宗真曰皇后事我四十年以其无子命汝为嗣我死汝子母切勿杀之且曰宋朝信誓当守而勿失及卒左右希讷木锦防诬齐天后弟谋逆讷木锦令鞫治连及齐天后宗真闻之曰皇后侍先帝四十年抚育朕躬当为太后今不果反罪之可乎讷木锦曰此人若在恐为后患宗真曰皇后无子而老虽在无能为也讷木锦不从迁之上京后竟弑之　秋七月丙午朔契丹来吿哀帝遣龙图阁待制孔道辅及王随等充贺册及吊祭等使初道辅使契丹契丹燕使者优人以文宣王为戏道辅艴然径出契丹使主客者邀还坐且令谢道辅正色曰中国与北朝通好以礼文相接今俳优之徒侮慢先圣而不之禁北朝之过也何谢为至是益加礼重
　　景祐元年五月契丹太后萧讷木锦隂召诸弟议欲立少子重元重元以其谋白于契丹主宗真宗真遂收太后符壐迁之庆州七括宫始亲决国事立重元为皇太弟庆厯二年三月己巳契丹来求关南之地时契丹主渐长国内无事户口蕃息慨然有南侵之意会元昊反中国旰食欲乘衅取瓦桥关以南十县地乃集羣臣议南院枢密使萧惠曰两国强弱圣虑所悉况宋人西征有年师老民疲陛下亲帅六军临之其胜必矣北院枢密使萧孝穆曰我先朝与宋和好无罪伐之其曲在我况胜负未可逆料愿熟察之契丹主从惠言乃遣南院宣徽使萧特黙翰林学士刘六符来致书取故地且问兴师伐夏及沿边防濬水泽增益兵戍之故特黙至吕夷简奏富弼为接伴使与中使迎劳之特黙托疾不拜弼曰吾尝使北病卧车中闻命辄起今中使至而子不拜何也特黙等矍然起拜弼开懐与语特黙感悦亦不复隐其情密以其主所欲得者告且曰可从从之不然以一事塞之弼具以闻帝唯许增岁币或以宗室女嫁其子且令夷简择报聘者夷简不悦弼因荐之集贤校理欧阳修引顔真卿使李希烈事请畱之不报弼得命即入对叩头曰主忧臣辱臣不敢爱其死帝为动色进弼枢密直学士弼辞曰国家有急义不惮劳奈何逆以官爵赂之　夏四月富弼如契丹　五月契丹聚兵幽蓟声言南下河北京东皆为边备朝议请城洛阳吕夷简曰此子囊城郢计也使契丹得渡河虽高城深池何可恃耶我闻契丹畏壮侮怯景徳之役非乘舆济河则未易服也宜建都大名示将亲征以伐其谋帝从之戊午建大名府为北京即真宗驻跸之所　六月以王徳用判定州兼三路都部署徳用时教士卒习战顷之士勇皆可用契丹遣人来觇或请捕之徳用曰吾军整而和使觇者得实以归是屈人兵以不战也明日大阅于郊下令具糗粮听吾鼓视吾旗所向觇者归告契丹谓汉兵将大至敌中始惧　富弼至契丹见契丹主宗真言曰两朝人主父子继好垂四十年一旦求割地何也契丹主曰南朝违约塞鴈门增塘水治城隍籍民兵将以何为羣臣请举兵而南吾谓不若遣使求地求而不举兵未晚弼曰北朝忘章圣皇帝之大徳乎澶渊之役茍从诸将言北兵无得脱者且北朝与中国通好则人主专其利而臣下无所若用兵则利归臣下而人主任其祸故劝用兵者皆为身谋尔契丹主惊曰何谓也弼曰晋高祖欺天叛君末帝昏乱土宇狭小上下离叛故契丹全师独克然所金币充牣诸臣之家而壮士健马物故大半今中国提封万里精兵百万法令修明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶岁币尽归人主羣臣何利焉契丹主大悟首肯者久之弼又曰塞鴈门者备元昊也塘水始于何承矩事在通好前城隍皆修旧民兵亦补阙非违约也契丹主曰微卿言吾不知其详虽然吾祖宗故地当见还也弼曰晋以卢龙赂契丹周世宗复取关南地皆异代事若各求地岂北朝之利哉既退刘六符曰吾主耻受金币坚欲十县何如弼曰本朝皇帝尝言为祖宗守国岂敢妄以土地与人北朝所欲不过租赋尔朕不忍多杀两朝赤子故屈己增币以代之若必欲得地是志在败盟假此为辞尔澶渊之盟天地鬼神实临之北朝首发兵端过不在我天地鬼神其可欺乎六符谓其介曰南朝皇帝存心如此大善当共奏使两主意通明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之国岂可使一荣一辱哉猎罢六符曰吾主闻公荣辱之言意甚感悟今惟有结昏可议尔弼曰结昏易生嫌隙本朝长公主出降赍送不过十万緍岂若岁币无穷之利哉契丹主谕弼使还曰俟卿再至当择一事受之卿其遂以誓书来弼还具以白帝癸亥帝复使弼持和亲增币二议及誓书徃契丹且命受口传之词于政府既行次乐寿谓副使张茂实曰吾为使而不见国书脱书词与口传异吾事败矣启事果不同驰还都以晡时入见曰政府故为此以防臣臣死不足惜如国事何帝以问晏殊殊曰吕夷简决不为此诚恐误尔弼曰晏殊奸邪党夷简以欺陛下遂易书而行　九月富弼至契丹不复议昏专欲增币且曰南朝既增我岁币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣于一字何有若我拥兵而南得无悔乎弼曰本朝兼爱南北之民故屈己增币何名为惧或不得已而用兵则当以曲直为胜负非使臣之所知也契丹主曰卿勿固执古有之矣弼曰自古唯唐高祖借兵突厥当时赠遗或称献纳其后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃畱增币誓书而使其北院枢密副使耶律仁先及刘六符持誓书与弼偕来且议献纳二字弼至入对曰二字臣以死拒之彼气折矣可勿许也帝用晏殊议竟以纳字许之于是岁增银绢各十万匹两送至白沟仍遣知制诰梁适持誓书与仁先如契丹报之契丹亦遣使再致誓书来报撤兵自是通好如故　李焘曰时契丹实惜盟好特为虚声以动中国吕夷简等乃许与过厚遂为无穷之害　十一月以富弼为翰林学士辞不拜弼始受命使契丹闻一女卒再徃闻一男生皆不顾得家书未尝发辄焚之曰徒乱人意于是帝复申枢密直学士之命弼辞又除翰林学士弼恳辞曰增岁币非臣本意特以方讨元昊未暇与角故不敢以死争敢受赏乎
　　四年五月契丹伐党项夏人救之契丹遂伐夏遣使来告师期　冬十月契丹主宗真亲将骑兵十万岀金肃城遣弟重元将骑兵七千出南路枢密使萧惠将骑兵六万出北路三路济河长驱入夏境四百里不见敌据徳胜寺南壁以待惠与元昊战于贺兰山北败之元昊见契丹兵盛乃请和退师十里请收叛党以献且进方物契丹主遣枢密副使萧格迓之而进军次于河曲元昊亲率党项三部以待罪契丹命格诘其纳叛背盟之故赐之酒许其自新惠以为大军既集宜加伐不可许和契丹主犹豫未决元昊以未得成言又退师三十里以候凡三退将百里毎退必赭其地契丹马无所食因许和元昊乃迁延以老之度其马饥士疲因纵兵急攻惠营败之乗胜攻南壁契丹主大败从数骑走得免元昊入枢密使萧孝友砦执驸马萧呼图克以去已而遣使归其先所俘获契丹亦遣所畱夏使还之契丹主遂引兵还　十一月契丹以云州为西京云州即云中也契丹建为西京大同府于是契丹境内凡五京六州军城百五十六县二百九部族五千二属国六十东至于海西至金山暨于流沙北至胪朐河南至白沟幅员万里皇祐元年三月己未契丹遣使来告伐夏　九月契丹北院枢密使萧惠帅师自河南进以伐夏战舰粮艘绵亘数百里既入敌境侦侯不逺铠甲载于车军士不得乗马诸将请备不虞惠曰谅祚必自迎车驾何暇及我无故设备徒自敝耳契丹主既还惠师尚进未立营栅夏人奄至惠与麾下不及甲而走追者射之惠几不得脱士卒死伤者不可胜计　冬十月契丹复伐夏夏主谅祚之母于贺兰以归
　　五年契丹及夏平
　　至和二年夏四月己亥契丹遣使贺乾元节持本国三世画像来求御容　八月契丹主宗真卒庙号兴宗子洪基立以大弟重元为大叔遣使来告哀宗真性佻侻尝因夜宴自入乐队又数变服入酒肆寺观尤重浮屠法僧有正拜三公三师兼政事令者其臣马保忠尝劝以臣下无勲劳宜序进之宗真怫然怒曰若尔则是君不得专岂社稷之福邪自是欲有迁除必先厚赐近臣以絶其言　遣知制诰刘敞使契丹吊祭敞入境契丹导之行自古北口至栁河回曲殆千里欲夸示险逺敞质译人曰自松亭趋柳河甚径且易不数日可抵中京何为故道此译相顾骇愧曰实然但通好以来置驿如是不敢变也顺州山中有异兽如马而食虎豹契丹不能识问敞敞曰此所谓驳也为説其音声形状且诵山海经管子书晓之契丹益叹服
　　嘉祐二年九月契丹来聘遣翰林学士胡宿报之初契丹主宗真来求御容会卒乃已至是洪基复遣使来求欲成先志帝遣张升报聘谕使更致新主像契丹欲先得之曰在昔文成弟也弟先面兄于礼为顺况今南朝乃伯父之尊当先致恭于是复使其臣萧扈以洪基像来宿乃奉御容如契丹契丹主具仪仗迎谒及瞻视惊肃再拜谓左右曰我若生中国不过与之执鞭持葢一都虞候耳
　　八年六月契丹大叔重元反兵败自杀
　　英宗治平二年六月诏遣官与契丹定疆界
　　三年春正月癸酉契丹复改国号曰辽
　　神宗熙寜七年三月辽主以河东路沿边增修戍垒起铺舍侵入蔚应朔三州界内使林牙萧禧来言乞行毁撤别立界至禧归帝面谕以三州地界俟遣官与北朝官即境上议之遂遣太常少卿刘忱等如辽辽遣枢密副使萧素会忱于代州境上诏下枢密院议且手诏判相州韩琦司空富弼判河南府文彦博判永兴军曾公亮条代北事宜以闻琦奏言臣观近年朝廷举事似不以大敌为卹彼见形生疑必谓我有复图燕南之意故引先发制人之説造为衅端所以致疑其事有七高丽臣属北方久絶朝贡乃因商舶诱之使来契丹知之必谓将以图我一也强取吐蕃之地以建熙河契丹闻之必谓行将及我二也徧植榆柳于西山冀其成长以制蕃骑三也剏团保甲四也河北诸州筑城凿池五也置都作院颁弓刀新式大作战车六也置河北三十七将七也契丹素为敌国因事起疑不得不然臣尝窃计始为陛下谋者必曰自祖宗以来因循茍且治国之本当先聚财积谷募兵于农则可以鞭笞四陲复唐故疆故散青苗钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也夫欲攘斥四海以兴太平而先使邦本困摇众心离怨此则为陛下始谋者大误也臣今为陛下计宜遣报使具言向来兴作乃修备之常岂有他意疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能疎逺奸防进用忠鲠使天下悦服边备日充若其果自败盟则可一振威武恢复故疆摅累朝之宿愤矣弼彦博公亮亦皆有言大抵度上以敌为忧故深指时事云
　　八年三月辽人复来议疆事刘忱等与萧素会于大黄平三议不能决素初指蔚朔应三州分水岭土垅为界及忱与之行视无土垅乃但云以分水岭为界凡山皆有分水彼意至时可以防取也相持久之至是辽主复遣萧禧来致图书以忱等迁延为言乃命韩缜代忱等与辽使议缜与禧争辩或至夜分禧执分水岭之説不变留舘不肯辞曰必得请而后反帝不得已遣知制诰沈括报聘括诣枢宻院阅故牍得顷岁所议疆地书指古长城为分界今所争乃黄嵬山相逺三十余里表论之帝喜愕谓括曰两府不究本末几误国事命以画图示禧禧议始屈乃赐括白金千两使行括至辽辽相杨益戒与议不能屈谩曰数里之地不忍而轻絶好乎括曰师直为壮曲为老今北朝弃先君之大信以威用其民非我朝之不利也凡六会竟不可夺遂舍黄嵬而以天池请括乃还在道图其山川险易迂直风俗淳厐人情向背为使契丹图上之　帝问张方平以祖宗御戎之策孰长方平曰太祖不勤逺略如夏州李兴灵武冯晖河西折御卿皆因其酋豪许以世袭故边圉无事董遵诲捍环州郭进守西山李汉超保关南皆十余年优其禄赐寛其文法而少遣兵诸将财力丰而威令行间谍详审吏士用命贼所入辄先知并力御之战无不克故以十五万人获百万之用终太祖之世边鄙不耸天下安乐及太宗平并又欲逺取燕蓟自是岁有契丹之虞曹彬刘延谦傅潜等数十战各亡士卒十余万又内徙李彛兴冯晖之族致继迁之变二边皆扰而朝廷始旰食矣真宗之初赵徳用纳欵及澶渊之克遂与契丹盟至今人不识兵革所谓盛徳大业祖宗之事大略如此亦可以鉴矣近岁边臣建开拓之议皆行险徼幸之人欲以天下安危试之一掷事成则身防其利不成则陛下任其患不可听也时契丹遣泛使萧禧上问辽意安在方平曰辽自与中国通好安于豢养吏士骄惰实不用兵昔萧英刘六符来仁宗命二府置酒殿庐英颇泄其情六符变色目之英归竟以此得罪今禧黠知故事令大臣与议无屈帝尊与彼交上曰朕以庆厯讲和之后中国不为善后之备欲修辑为应兵耳方平曰应兵祸之已成者也消变于未成善之善者也　秋七月戊子诏韩缜如河东割地以辽辽使争议疆事不决帝问于王安石安石劝帝曰将欲取之必姑与之于是诏分水岭为界萧禧乃去至是遣天章阁待制韩缜如河东割新疆与之凡东西失地七百里遂为异日兴兵之端　十二月辽主洪基杀其后萧氏时北院枢密使耶律伊逊专政势倾一国而忌后明敏诬后与伶官赵惟一私通遂族诛惟一而赐后自尽
　　十年十一月辽主洪基杀其太子濬濬萧后之子也伊逊既譛杀萧后谋搆濬以罪隂令护卫耶律察喇诬告都宫使耶律彻尔及和啰噶等谋废洪基而立濬辽主信之诛彻尔等废濬为庶人徙于上京伊逊夜遣力士杀濬以卒闻
　　元丰三年春正月辽出耶律伊逊于兴中府伊逊又欲害太子濬之子延禧因言宋卫王科尔斡之子淳可为储嗣羣臣畏伊逊莫敢言北院宣徽使萧乌纳伊勒必萧托辉谏曰舍嫡不立是以国与人也辽主犹豫不决会猎于黑山见扈从官属多随伊逊后始恶其专遂改伊逊知南院大王事伊逊入谢辽主即日出之兴中府其党多黜遂封延禧为梁王设旗鼓伊喇六人以护卫之时延禧生六年矣
　　建中靖国元年辽主洪基卒孙延禧立是为天祚帝事见后









　　宋史纪事本末卷三
<史部,纪事本末类,宋史纪事本末>
　　钦定四库全书
　　宋史纪事本末卷四
　　明　冯　琦　原编
　　陈邦瞻　增辑
　　天书封祀
　　眞宗景徳三年二月罢冦凖平章事出知陜州凖为相用人不以次同列颇不悦他日除官同列目吏持例簿以进凖曰宰相所以进贤退木肖若用例一吏职耳自澶渊还颇矜其功帝待准甚厚王钦若深嫉之一日会朝凖先退帝目送之钦若因进曰陛下敬凖为其有社稷功耶帝曰然钦若曰澶渊之役陛下不以为耻而谓凖有社稷功何也帝愕然曰何故钦若曰城下之盟春秋耻之澶渊之举以万乗之贵而为城下之盟何耻如之帝愀然不悦钦若曰陛下闻博乎博者输钱欲尽乃罄所有出之谓之孤注陛下冦准之孤注也斯亦危矣由是帝顾准寖衰竟罢为刑部尚书出知陜州初张咏在成都闻凖入相谓僚属曰冦公竒材惜学术不足尔及凖知陜咏适自成都还凖送之郊问曰何以教我咏徐曰霍光传不可不读也准莫谕其意归取其传读之至不学无术笑曰此张公谓我也未几移准知天雄军契丹使过大名谓凖曰相公望重何故不在中书准曰主上以朝廷无事北门鎻钥非准不可耳
　　大中祥符元年春正月乙丑有天书见于承天门大赦改元帝自闻王钦若言深以澶州之盟为辱常怏怏不乐钦若度帝厌兵因谬进曰陛下以兵取幽蓟乃可涤此耻帝曰河朔生灵始免兵革朕安忍为此可思其次钦若曰惟封禅可以镇服四海夸示外国然自古封禅当得天瑞希世絶伦之事乃可尔既而又曰天瑞安可必得前代葢有以人力为之者惟人主深信而崇奉之以明示天下则与天瑞无异也陛下谓河图洛书果有耶圣人以神道设教耳帝沈思久之曰王旦得无不可乎钦若曰臣喻以圣意宜无不可钦若乃乗间为旦言旦黾勉从之帝尚犹豫会幸秘阁骤问直学士杜镐曰古所谓河出图洛出书果何事耶镐老儒不测上防漫应之曰此圣人以神道设教尔帝意遂决遂召旦饮欢甚赐以尊酒曰归与妻孥共之旣归发封则皆美珠也旦悟帝防自是不敢有异议至是帝谓羣臣曰去冬十一月庚寅夜将半朕方就寝忽室中光耀见神人星冠绛衣告曰来月宜于正殿建黄箓道塲一月当降天书大中祥符三篇朕竦然起对已复无见自十二月朔即斋戒于朝元殿建道塲以伫神贶至是适皇城司奏有黄帛曵左承天门南鸱尾上令中使视之帛长二丈许缄物如书卷纒以青缕封处隐隐有字葢神人所谓天降之书也旦等皆再拜称贺帝即步至承天门瞻望再拜遣二内侍升屋奉之下旦跪进帝再拜受之亲置舆中导至道塲授陈尧叟启封帛上有文曰赵受命兴于宋付于眘居其器守于正世七百九九定帝跪受复命尧叟读之其书黄字三幅词类洪范道徳经始言帝能以至孝至道绍世次谕以清净简俭终述世祚延永之意读讫帝复跪奉韫以所缄帛盛以金匮羣臣入贺于崇政殿赐宴帝与辅臣皆蔬食遣官告天地宗庙社稷大赦改元羣臣加恩赐京师酺五日改左承天门为承天祥符置天书仪卫扶侍使有大礼即命宰执近臣兼之钦若之计既行陈尧叟陈彭年丁谓杜镐益以经义附和而天下争言祥瑞矣独龙图阁待制孙奭言于帝曰以臣愚所闻天何言哉岂有书也帝黙然　三月诏议封禅宰相王旦等率文武百官诸军将校官吏藩夷僧道耆寿二万四千三百余人凡五上表请帝封禅帝意未决召丁谓问以经费谓对曰大计有余议乃定命翰林太常详定仪注先是西北用兵帝便殿延访多至旰食王旦叹曰我辈安得坐致太平优游无事耶宰相李沆曰强敌外患足为儆戒他日四方寜谧朝廷未必无事旦以为不然沆又日取四方水旱盗贼奏之旦以为细事不足烦帝听沆曰人主少年当使知四方艰难不然血气方刚不畱意声色犬马则土木兵甲祷祠之事作矣至是其言果验　夏四月乙未以王钦若叅知政事丙申以王旦为封禅大礼使王钦若等为经度制置使冯拯陈尧叟为分掌礼仪使丁谓等计度财用谓时权三司使遂着景徳会计录以献因条大礼经费以备叅校优诏奬之　六月乙未王钦若至干封上言泰山醴泉出锡山苍龙见未几木工董祚于醴泉亭北见黄帛曵林木上有字不能识言于皇城使王居正居正见其上有御名驰告钦若钦若奉至社首跪授中使驰捧诣阙帝御崇政殿趣召羣臣曰朕五月丙子夜复梦向者神人言来月上旬当赐天书于泰山即密谕钦若等凡有祥异即上闻今果与梦协上天眷祐惟惧不称王旦等再拜称贺乃迎奉含芳园之正殿帝斋戒备法驾诣殿拜受之授陈尧叟启封其文曰汝崇孝奉吾育民广福锡尔嘉瑞黎庶咸知秘守斯言善解吾意国祚延永寿厯遐岁读讫复奉以升殿于是羣臣表上尊号曰崇文广武仪天尊道宝应章感圣明仁孝皇帝未几钦若献芝草八千本赵安仁献五色金玉丹紫芝八千七百余本诸州上芝草嘉禾瑞木三脊茅等不可称纪九月令有司勿奏大辟案以天书告于太庙　乙酉亲习封禅仪于崇徳殿　作玉清诏应宫奉天书也知制诰王曾都虞候张旻皆上疏谏不听　冬十月辛卯帝发京师以玉辂载天书先道凡十七日至泰山王钦若等献芝草三万八千余本斋戒三日登山道经险峻降辇步进卤簿仪卫列于山下享昊天上帝于圜台陈天书于左以太祖太宗配命羣臣享五方帝及诸神于山下封祀坛帝饮福酒摄中书令王旦跪称曰天赐皇帝太一神符周而复始永绥兆人三献毕封金玉匮王旦奉玉匮置于石防摄太尉冯拯奉金匮以降将作监领徒封防帝登圜台阅视讫还御幄宰相率从官称贺明旦禅祭皇地祗于社首山如封祀仪礼毕御寿昌殿受群臣朝贺大赦天下文武并进秩令开封府及所过州军考送举人赐天下酺三日改干封县为奉符县大宴穆清殿又宴泰山父老于殿门　十一月戊午帝过曲阜县谒孔子庙酌献再拜近臣分奠七十二弟子遂幸孔林加谥孔子曰圣文宣王祭以太牢赐钱三十万帛三百匹又追谥齐太公望为昭烈武成王周文公旦为文宪王太公立庙青州周公立庙曲阜寻复追封孔子庙配享从祀者顔囬为兖国公闵损曾参及汉儒左丘明以下为郡公侯伯　丁丑帝自泰山奉天书还宫羣臣争颂功徳惟进士孙籍献书言封禅帝王之盛事愿陛下谨于盈成不可遂自满假知制诰周起亦上言天下之势常患恬于逸安而忽于兢畏愿毋以告成为恃十二月辛卯帝御朝元殿受尊号宰相王旦等各进
　　秩有差
　　二年二月以方士王中正为左武卫将军先是汀州人王捷言于南康遇道人姓赵氏授以丹术及小镮神剑葢司命真君也是为圣祖宦者刘承珪以闻赐捷名中正得对龙图阁既东封加圣祖号为司命天尊授中正左武卫将军恩遇甚厚　十二月辛丑权三司使丁谓上封禅祥瑞图示百官于朝堂自封禅之后士大夫争奏符瑞献赞颂崔立独言水发徐兖旱连江淮无为烈风金陵大火是天所以戒骄矜也而中外多上云雾草木之瑞此何足为治道言哉不省
　　三年六月河中府进士薛南及父老僧道千二百人请祀后土于汾隂　八月丁未诏明年春有事于汾隂戊申以知枢密院事陈尧叟为祀汾隂经度制置使以王旦为大礼使王钦若为礼仪使　冬十月庚申丁谓上大中祥符封禅记　十二月陜州言黄河清集贤校理晏殊献河清颂帝作奉天庇民述示宰相
　　四年春正月辛巳以将祀汾隂诏执事懈怠者罪勿原是时大旱京师近郡谷踊贵龙图阁待制孙奭上疏曰先王卜征五年岁习其祥祥习则行不习则增修徳而改卜陛下始毕东封更议西幸殆非先王卜征五年慎重之意其不可一也夫汾隂后土事不经见昔汉武帝将封禅故先封中岳祠汾隂始巡幸郡县遂有事于泰山今陛下既已登封复欲幸汾隂其不可二也古者圆丘方泽所以郊祀天地今南北郊是也汉初承秦唯立五畤以祀天而后土无祀故武帝立祠于汾隂自元成以来从公卿之议遂徙汾隂后土于北郊后之王者多不祀汾隂今陛下已建北郊乃舎之而逺祀汾隂其不可三也西汉都雍去汾隂至近今陛下经重关越险阻轻弃京师根本而慕西汉之虚名其不可四也河东唐王业之所起也唐又都雍故明皇间幸河东因祀后土圣朝之兴事与唐异而陛下无故欲祀汾隂其不可五也昔者周宣王遇灾而惧故诗人美其中兴以为贤主比年以来水旱相继陛下宜侧身修徳以答天谴岂宜下狥奸囘逺劳民庶盘游不已忘社稷之大计其不可六也夫雷以二月启蛰八月收声育养万物失时则为异今震雷在冬为异尤甚此天意丁寜以戒陛下而反未悟殆失天意其不可七也夫民神之主也是以圣王先成民而后致力于神今国家土木之功累年未息水旱洊沴饥馑居多乃欲劳民事神神其享之乎其不可八也陛下必欲为此者不过效汉武帝唐明皇廵幸所至刻石颂功以崇虚名夸示后世尔陛下天资圣明当慕二帝三王何为下袭汉唐之虚名其不可九也唐明皇以嬖宠奸邪内外交害身播国危兵交阙下亡乱之迹如此由狃于承平肆行非义稔致祸败今议者引开元故事以为盛烈乃欲倡导陛下而为之臣切为陛下不取其不可十也臣言不逮意陛下以臣言为可取愿少赐清问以毕臣说帝遣内侍皇甫继明就问又上防曰陛下将幸汾隂而京师人心不宁江淮之众困于调发理须镇安而矜存之且土木之功未息而夺攘之盗公行外国治兵不逺边境使者杂至宁可保其心乎昔陈胜起于徭戍黄巢出于凶饥隋炀帝勤逺略而唐高祖兴于晋阳晋少主惑小人而耶律徳光长驱中国陛下俯从奸佞逺弃京师涉仍岁荐饥之墟修违经久废之祠不念民疲不恤边患安知今日戍卒无陈胜饥民无黄巢奸雄将无窥伺于肘腋外敌将无观衅于边陲乎先帝尝议封禅寅畏天灾寻诏停寝今奸臣乃赞陛下力行东封以为继成先志先帝尝欲北平幽朔西取继迁大勲未集用付陛下则羣臣未尝献一谋画一策以佐陛下继先帝之志者反务卑辞重币求和于契丹蹙国縻爵姑息于继迁曾不思主辱臣死为可戒诬下罔上为可羞撰造祥瑞假托鬼神才毕东封便议西幸轻劳车驾虐害饥民冀其无事徃还便谓成大勲绩是陛下以祖宗艰难之业为奸邪侥幸之资臣所以长叹而痛哭也夫天地神祗聪明正直作善降之百祥作不善降之百殃未闻专事笾豆簠簋可邀福祥春秋传曰国之将兴听于民将忘听于神愚臣非敢妄议惟陛下终赐裁择时羣臣争奏祥瑞奭又上言方今野雕山鹿并形奏简秋早冬雷率皆称贺退而腹非窃笑者比比皆是孰谓上天为可罔下民为可愚后世为可欺乎人情如此所损不细惟陛下深鉴其妄帝知其忠而不能从乙酉帝习祀后土仪丙申诏以六月六日天书再降日为天贶节丁酉奉天书发京师　二月壬子车驾出潼关渡渭河遣近臣祀西岳癸丑次河中府丁巳至宝鼎县辛酉祀后土地祗壬戍大赦赐天下酺三日作汾阴配飨铭河渎四海赞　召草泽李渎刘巽渎以足疾辞再拜遣使存问渎自陈世本儒墨习静避世之意渎素嗜酒人或勉之答曰扶羸养疾舍此莫可从吾所好以尽余年不亦乐乎巽至授大理评事　乙巳次华州召见隐士郑隐李寜赐茶果粟帛辛未至阌乡召见道士柴又问以无为之要　三月甲戌次陜州遣陜令王希召草泽魏野辞疾不至上言麋鹿之性顿缨则狂望囘过听许令愚守诏长吏常加存抚命工图其所居观之野居陜之东郊架草堂有水竹之胜好弹琴作诗以清苦闻于时常以诗讽冦准王旦乞休帝故不强其出己卯次西京丙申谒诸陵　夏四月甲辰朔帝至自汾阴宰相亲王以下进秩有差　九月辛卯以向敏中等为五岳奉册使加上五岳帝号帝御朝元殿发册五年八月作会灵观奉祀五岳　戊子以王钦若陈尧叟并为枢密使丁谓叅知政事马知节为枢密副使时天下乂安王钦若丁谓导帝以封祀眷遇日隆钦若自以深逹道教多所建明而谓附会之与陈彭年刘承珪等搜讲坠典大修宫观以林特有心计使为三司使以干财利五人交通踪迹诡秘时号五鬼王旦欲谏则业已同之欲去则上遇之厚追思李沆之先识叹曰李文靖真圣人也钦若状貌短小项有附疣时人目为瘿相性倾巧敢为矫诞然智数过人每朝廷有兴作能委曲迁就以中帝意知节以众方竞言祥瑞深不然之每言于帝曰天下虽安不可忘战去兵也　冬十月戊午帝语辅臣曰朕梦神人传玉皇之命云先令汝祖赵朗授汝天书今令再见汝明日复梦神人传圣祖言吾座西斜设六位以是日即于延恩殿设道塲五鼓一筹先闻异香顷之黄光满殿圣祖至朕再拜殿下俄有六人至揖圣祖皆就坐圣祖命朕前曰吾人皇九人中一人也是赵之始祖再降乃轩辕黄帝后唐时复降主赵氏之族今已百年皇帝善为抚育苍生无怠前志即离座乗云而去王旦等皆再拜称贺诏天下避圣祖讳为元朗为明凡载籍偏犯者各缺其防画寻以元声相近改为真武为真武巳未大赦　闰十月己巳上圣祖尊号曰圣祖上灵高道九天司命保生天尊大帝圣母懿号曰元天大圣后遂加太庙六室尊号羣臣上帝尊号曰崇文广武感天尊道应真佑徳上圣钦明仁孝皇帝戊寅建景灵宫太极观于寿丘以奉圣祖圣母且诏天下天庆观并增建圣祖殿辛巳诏建康军铸玉皇圣祖太祖太宗尊像寻以丁谓为奉迎使奉安于玉清昭应宫帝率百官郊谒又诏刻天书于宫以王旦为刻玉使王钦若与丁谓副之戊子御制配享乐章幷二舞名文曰发祥流庆武曰隆真观徳　十一月丙申帝亲祀玉皇于朝元殿甲辰加王旦门下侍郎向敏中中书侍郎内外官加恩置玉清昭应宫使以王旦为之丁未作汴水发愿文　十二月戊辰作景灵宫于京师奉圣祖也
　　六年春正月癸巳朔司天监言五星同色　六月亳州官吏父老三千三百人诣阙请谒太清宫　八月庚申诏来春亲谒太清宫庚午加上太上老君混元上徳皇帝孙奭上疏曰陛下封泰山祀汾隂躬谒陵寝今又将祠于太清宫外议籍籍以谓陛下事事慕效唐明皇岂以明皇为令徳之主耶甚不然也明皇祸败之迹有足为深戒者非独臣能知之近臣不言者此怀奸以事陛下也明皇之无道亦无敢言者及奔至马嵬军士已诛杨国忠请矫诏之罪乃始谕以识理不明寄任失所当时虽有罪已之言觉寤已晚何所及也臣愿陛下早自觉寤抑损虚华斥逺邪佞罢兴土木不袭危乱之迹无为明皇不及之悔此天下之幸社稷之福也帝以为封泰山祠汾隂上陵祠老子非始于明皇开元礼今世所循用不可以天寳之乱举谓为非也秦无道甚矣今以官名诏令郡县犹袭秦旧岂以人而废言乎作解疑论以示羣臣然知奭朴忠虽其言切直容之而弗斥七年春正月帝将如亳州谒老子命王旦兼大礼使丁谓兼奉祀经度制置使陈彭年副之　壬寅奉天书发京师丙午次奉元宫判亳州丁谓献白鹿一芝九万五千本戊申王旦上混元上徳皇帝册宝己酉谒老子于太清宫升亳州为集庆军节度减岁赋十之三太史言含誉星见庚戍赐酺三日　二月辛酉帝至自亳州壬申祀天地大赦　十一月乙酉玉清昭应宫成初议营宫料工须十五年修宫使丁谓令以夜继昼每绘一壁给二烛故七年而成凡二千六百一十楹制度宏丽屋宇少不中程式虽金碧已具刘承珪必令毁而更造有司莫敢较其费
　　八年春正月壬午朔谒玉清昭应宫奉安刻玉天书于宝符阁以帝容立侍其侧还御崇徳殿受贺赦天下非十恶枉法赃咸除之帝制誓文刻石寘于宝符阁下又制钦承寳训述以示中外　九月知陈州张咏卒遗表言不当造宫观竭天下之财伤生民之命此皆贼臣丁谓诳惑陛下乞斩谓头置国门以谢天下然后斩咏头置丁氏之门以谢谓帝叹其忠
　　九年春正月丙辰置会灵观使以丁谓为之
　　天禧元年春正月辛丑朔改元诣玉清昭应宫荐献上玉皇大天帝宝册衮服壬寅上圣祖宝册己酉上太庙谥册辛亥谢天地于南郊大赦御天安殿受册号乙卯作钦承宝训述示羣臣　三月以王曾兼会灵观使曾辞不受王钦若方挟符瑞以固宠位隂排异已者会有诏以曾为会灵观使曾以推钦若帝不悦谓曾曰大臣宜傅会国事何遽自异耶曾顿首曰君从谏谓明臣尽忠谓义陛下不知臣驽病使待罪宰府臣知义而已不知异也　九月癸卯王曾罢曾既不受会灵观使上意不怿王钦若数谮之会曾市贺皇后家旧第其家未徙而曾令人舁土置其门贺氏诉于朝遂罢曾政事王旦在告闻之曰王君介然他日徳望勲业甚大顾予不得见尔或请其故曰王君昨让观使虽怫上防而词直气和了无所慴且始被进用已能若是我自在政事二十年每进对稍忤即防蹜不能自容以是知其伟度矣己酉王旦卒旦自祥符以来每有大礼辄奉天书以行常悒悒不乐临终语其子曰我别无过惟不谏天书一节为过莫赎我死之后当削髪披缁以敛诸子欲奉遗命杨亿以为不可乃止议者谓旦得君言听计从而不能以正自终或比之冯道云
　　二年夏皇城司言保圣营之西南营卒有见蛇者因就建真武祠今泉涌祠侧疫疠者饮之多愈诏即其地建祥源观任布上疏言不宜以神怪衒愚俗不报三年六月甲午王钦若罢判杭州以防准同平章事丁谓叅知政事先是廵检朱能挟内侍都知周怀政诈为天书降于干祐山时冦准判永兴军婿王曙居中与怀政善劝准与能合遂以上闻诏迎入禁中中外皆识其诈帝独信之谕徳鲁宗道言奸臣诞妄以惑圣听知河阳孙奭上疏曰朱能者奸险小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反唇腹非而无敢言者昔汉文成将军以帛书饭牛既而言牛腹中有竒书杀视得书天子识其手迹又有五利将军妄言方多不讐二人皆坐诛先帝时有侯莫陈利用者以方术暴得宠用一旦发其奸诛于郑州汉武可谓雄材先帝可谓英断唐明皇得灵宝符上清护国经宝劵等皆王鉷田同秀等所为明皇不能显戮怵于邪説自谓徳实动天神必福我夫老君圣人也傥实降语固宜不妄而唐自安史乱离乗舆播越两都荡覆四海沸腾岂天下太平乎明皇虽仅得归阙复为李辅国刼迁卒以忧终岂圣寿无疆长生久视乎以明皇之英睿而祸患猥至曾不知者良由在位既久骄亢成性谓人莫已若谓谏不足听心玩居常之安耳熟导防之説内惑宠嬖外任奸回曲奉鬼神过崇妖妄今日见老君于阁上明日见老君于山中大臣尸禄以将迎端士畏威而缄黙既惑左道即紊政经民心用离变起仓卒当是之时老君寜肯御兵宝符安能排难耶今朱能所为或类于此愿陛下思汉武之雄材法先帝之英断鉴明皇之召祸庶几灾害不生祸乱不作皆不听防准由是得召用矣时钦若恩礼衰商州捕得道士谯文易畜禁书能以术使六丁六甲神钦若坐与之出入遂罢以准代相准之始召也门生有劝准者曰公若至河阳称疾坚求外补此为上防傥入见即发干祐天书之诈斯为次也最下则再入中书大丧平生矣准不怿
　　干兴元年二月戊午帝崩　冬十月葬永定陵以天书殉　史臣曰真宗英悟之主其初践位相臣李沆虑其聪明必多作为数奏灾异以杜其侈心葢有所见也及澶渊既盟封禅事作祥瑞沓臻天书屡降导迎奠安一国君臣如病狂然吁可怪也他日修辽史见契丹故族而后推求宋史之微言焉宋自太祖幽州之败恶言兵矣契丹其主称天其后称地一岁祭天不知其几猎而手接飞鴈鸨自投地皆称为天赐祭告而夸耀之意者宋之诸臣因知契丹之习又见其君有厌兵之意遂进神道设教之言欲假是以动敌人之听闻庶几足以潜消其窥觎之志欤然不思修本以制敌又效尤焉计亦末矣仁宗以天书殉葬山陵呜呼贤哉
　　仁宗天圣七年六月大雨震雷玉清昭应宫灾诏繋守卫者于御史狱太后泣对大臣曰先帝尊天奉道故竭力成此宫今一夕延燎几尽惟长生崇寿二小殿存何以称遗防哉范雍抗言曰不若悉燔之也先朝以此竭天下之力遽为灰烬非出人意如因其所存又将葺之则民不堪命非所以祗天戒也王曾吕夷简又助雍言中丞王曙亦言玉清昭应宫之建非应经义天变来警愿除其地罢诸祷祀以应天变右司建范讽复言此实天变不当置狱太后与帝感悟遂减守卫者罪下诏不复修治以二殿为万寿观罢诸宫观使
　　丁谓之奸
　　真宗天禧三年六月以冦准同平章事丁谓叅知政事先是准与谓善尝荐其才于李沆沆不用准问之沆曰谓诚才顾其为人可使之在人上乎准曰如谓者相公终能抑之使在人下乎沆笑曰他日当思吾言准终不以为然谓既因准称誉渐致通显虽同列而事准甚谨尝会食中书汚准须谓徐起拂之准笑曰叅政国之大臣乃为官长拂须耶谓大慙恨遂成仇隙
　　四年六月丙申冦准罢时帝得风疾事多决于皇后冦准李廸以为忧一日准请间曰皇太子人所属望愿陛下思宗庙之重传以神器择方正大臣羽翼之丁谓钱惟演佞人也不可以辅少主帝然之准密令杨亿草表请太子监国且欲援亿辅政已而准被酒漏言谓闻之曰即日上体平朝廷何以处此李廸曰太子出则抚军入则监国古之制也何不可之有谓力谮准请罢其政事帝不记与准有成言竟罢为太子太傅　丙寅以李廸同平章事冯拯为枢密使　庚午以丁谓冯拯并同平章事　癸酉入内都知宦者周怀政伏诛丁丑贬冦准知相州初帝得疾自疑不起尝卧周怀政股与之谋欲命太子监国怀政东宫官也出告冦准已而事泄准罢丁谓等因踈斥之使不得亲近怀政忧惧不自安隂谋奉帝为太上皇而传位太子罢皇后预政杀丁谓而复相准客省使杨崇勲等以其谋告谓谓即微服夜乗犊车挟崇勲诣曹利用议明日以闻诏命曹玮讯之怀政具服帝怒甚欲责及太子羣臣莫敢言李廸从容奏曰陛下有几子乃欲如是帝悟乃止诛怀政谓与皇后谋并发朱能天书妖妄事遂贬准为太常卿知相州而罢翰林学士盛度枢密直学士王曙朝士与准亲厚者皆斥之准之贬也帝命与小州谓辄云与逺小州廸言向者圣防无逺字二人忿争葢始此　八月乙酉以任中正王曾并叅知政事钱惟演为枢密副使　壬寅贬冦准为道州司马时遣使捕朱能能杀中使拥众叛未几众溃自杀准坐是再贬道州初帝欲谪准江淮间谓竟除道州同僚莫敢言王曾独以帝语质之谓顾曰居停主人勿复言葢指曾尝以第舎假准也　九月帝疾愈丙辰始御崇徳殿视事治朱能党死流者数十人壬戌给事朱巽郎中梅询坐不察朱能奸谪官　十一月戊辰李廸丁谓罢时丁谓擅权用事至除吏不以闻廸愤然谓同列曰廸起布衣至宰相有以报国死犹不恨安能附权幸为自安计耶会议二府皆进秩兼东宫官廸以为不可谓又欲引林特为枢副廸复沮之谓积怒既而谓加门下侍郎兼太子太傅廸加尚书左丞仍兼太子少傅故事宰相无兼左丞者及入对长春殿内出制书置榻前帝谓辅臣曰此卿等兼东宫官制也廸进曰东宫官属不当增置臣不敢受命也谓罔上弄权私林特钱惟演而嫉冦准特子杀人事寝不治准无罪逺谪惟演以皇后姻家使预朝政曹利用冯拯相为朋党臣愿与谓俱罢付御史台劾正帝怒畱制不下左迁廸知郓州谓知河南府明日谓入谢帝诘所争状谓对曰非臣敢争乃廸詈臣耳愿复畱遂自出传口诏复入中书视事时翰林学士刘筠已草廸谓同罢制既而谓复畱命草制筠不奉诏乃更召学士晏殊草之筠自院出遇殊于枢密院南门殊惶愧侧面不敢与揖谓既复位益擅权专恣筠曰奸人用事安可一日居此力请补外遂知庐州　庚午诏自今军国大事仍旧亲决余皆委皇太子同宰相枢密等叅议施行太子固让不允遂开资善堂亲政皇后裁决于内而丁谓用事中外以为忧王曾谓钱惟演曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣惟演乗间言之后深纳焉　陈邦瞻曰当国家危疑之势定社稷安人主此天下之所谓大忠也然而非智不济夫转户者系枢智者于安危之际亦能得其枢而转之耳方宋真宗之寝疾也事皆决于刘后而太子非后出丁谓以奸邪乱政钱惟演复以后戚佐之一有摇动则宋事去矣当时冦准李廸皆忠臣其计皆在逐谓与演而后乃可制后可制而太子乃可安也夫此防而济已非善处人母子之间且虑无以善其后此策而不济则祸岂可测哉周怀政之死太子得不废者特天幸也夫当时不难逐谓而难于安后之心后心不安则吕武之事且复见奸人之欲为谓者皆是也可尽逐哉后心安则去谓如孤豚腐防耳善乎王曾之告惟演也曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣夫后直惧刘氏之不安耳非有则天改姓易命之志也彼晓然知太子安而已安岂忍复为邪谋也哉葢自是而小人侥幸之计始不得入则曾之一言有以深动其心也然是言也非由惟演进则后不信是又曾之所以为智也莱公号为能断大事然于此不如沂公逺矣以丁谓兼太子少师冯拯兼少傅曹利用兼少保五年十一月丁谓加司空冯拯加左仆射曹利用加右仆射时谓威权日盛朝臣多附之起居注李垂独不徃谒或问其故垂曰谓为宰相不以公道副天下望而恃权怙势视若所为必游朱崖吾不欲在其党中谓闻而恶之罢知亳州
　　干兴元年二月庚子大赦癸卯羣臣上尊号甲辰封丁谓为晋国公冯拯为魏国公曹利用为韩国公　甲辰帝不豫增剧问左右曰吾目中何久不见冦准羣臣畏谓威莫敢言　戊午帝崩遗诏太子受益柩前即位更名祯王曾奉遗诏入殿庐草制命皇后权处分军国事辅太子听政丁谓欲去权字曾曰皇帝冲年太后临朝斯已国家否运称权犹足示后且增减制书有法表则之地先欲乱之耶谓遂止太子即位年十三矣尊皇后为皇太后淑妃杨氏为皇太妃两府议太后临朝仪曾请如东汉故事太后与帝五日一御承明殿太后坐殿右垂帘听政谓欲擅权不欲同列与闻机政潜结入内押班雷允恭密请太后降手书云帝朔朢见羣臣大事则太后召对辅臣决之非大事则令允恭传奏禁中画可以下曾曰两宫异处而柄归宦官祸端兆矣于是允恭恃势专恣而谓权倾中外众莫敢抗独曾正色立朝时倚为重　庚申命丁谓为山陵使　戊辰贬防准为雷州司户叅军李廸为衡州团练副使先是先帝临崩惟言冦准李廸可托丁谓怨准而太后憾廸尝谏立已遂诬以朋党贬之连坐者甚众曹玮亦谪知莱州初议窜逐王曾疑责太重谓熟视曾曰居停主人尚有言乎恐亦未免耳曾遂不复争学士呈制草谓改曰当丑徒干纪之际属先帝违豫之初罹此震惊遂致沉剧且使人廹廸行或语谓曰廸若贬死公如士论何谓曰异日诸生记事不过曰天下惜之而已谓必欲令二人死遣中使赍敕诣准就赐以锦囊贮剑于马前示将诛戮状至道州众皆惶恐不知所为准方与郡官宴饮神色自若使人谓之曰朝廷若赐准死愿见敇书使不得已乃授敇准拜于庭升阶复宴至暮乃罢丁谓欲邀蔡齐附己许以知制诰齐退而叹曰吾受先帝之知至此岂宜为权臣所胁得罪非吾惧也遂拒不徃　己酉命叅知政事王曾按视山陵　庚申内侍雷允恭伏诛丁谓任中正罢时允恭为都监判司天监邢中和言于允恭曰今山陵上百步法宜子孙类汝州秦王坟但恐下有石有水耳允恭曰上无他子若如秦王坟何不可中和曰山陵事重踏行覆按动经月日恐不及七月之期耳允恭曰第移就上穴我走马入见太后言之允恭素贵横人不敢违即改穿上穴乃入白太后曰此大事何轻易如此允恭曰使先帝宜子孙何为不可太后意不然曰出与山陵使议可否允恭出与丁谓言谓唯唯允恭入奏山陵使亦无异议遂命夏守恩领工徒数万穿地土石相半继之以水众议日諠惧不能成功中作而罢奏请待命丁谓庇允恭依违不决内使毛昌逹自陵下还以其事闻诏问谓谓始请遣使按视既而咸请复用旧地乃诏冯拯曹利用等就丁谓第议遣王曾覆视曾还请独对因言丁谓包藏祸心令允恭移皇堂于絶地太后大惊怒甚欲并诛谓冯拯进曰谓固有罪然帝新即位亟诛大臣骇天下耳目后怒稍解遂止诛允恭等二日太后召宰相谕曰丁谓为宰相乃与宦者交通谓前附允恭奏事皆言已与卿等定议故皆可之且营奉先帝陵寝而擅有迁易几误大事拯等对曰自先帝登遐政事皆谓与允恭同议称得防禁中臣等莫敢辩虚实赖圣神察其奸此宗社之福也任中正独进曰谓被先帝顾托虽有罪请如律议功曾曰丁谓以不忠得罪宗庙尚可议耶乃降授谓太子少保分司西京并罢中正出知郓州故事黜宰相皆降制时欲亟行止召舎人草词仍榜朝堂宣谕天下初谓举进士客许田胡则厚遇之及谓贵显则骤进用至是谓罢则亦出为西京转运使改命冯拯为山陵使　辛未以王曾同平章事　丙子以钱惟演为枢密使　辛卯贬丁谓为崖州司户叅军初女道士刘徳妙尝以巫师出入丁谓家谓败逮繋徳妙内侍鞫问之徳妙具言丁谓尝教之曰汝所为不过巫事不若托老君以言祸福足以动人于是即谓家设神像夜醮于园中雷允恭数至请祷及真宗崩引入禁中又因穿地得蛇令徳妙持入内绐言出其家山洞中仍教云上即问若所事何知为老君第云相公非凡人当知之丁谓又作颂题曰混元皇帝赐徳妙语涉妖诞遂贬谓崖州籍其家得四方赂遗不可胜纪谓赴崖州道出雷州冦准使人以一蒸羊逆诸境上谓欲见准准固辞之准闻家僮谋欲报讐乃杜门使纵博毋得出俟谓行逺乃已谓机敏有智谋憸狡过人及居崖州专事浮屠因果之説家寓西京尝为书自克责叙国厚恩戒家人毋辄怨望遣人至于洛守刘祈付其家戒使者会众僚时逹之得书不敢私即以上闻太后与帝见之感恻遂徙雷州　十一月丁卯钱惟演罢初惟演见丁谓当国权势熏灼因附之与为婚婣冦准之斥惟演有力焉及序枢密题名独削去准姓氏曰逆准不书御史中丞蔡齐言于帝曰冦准忠义闻天下社稷之臣也岂可为奸党所诬哉帝遽令磨去之谓得罪惟演虑将及已因挤谓以自解冯拯以是恶其为人因言惟演以妹妻刘美乃太后姻家不可与机政以废祖宗之法请罢之乃以保大节度使知河阳府逾年入朝意图执政御史鞠咏上疏论之太后遣内侍持奏示惟演惟演犹顾望不行咏语右司谏刘随曰若相惟演当取白麻廷毁之惟演始亟去惟演出于勲贵文辞清丽名与杨亿刘筠相上下于书无所不读尤喜奬励后进尝曰吾平生不足者惟不得于黄纸上押字故切切求入中书为时议所鄙
　　明肃庄懿之事
　　真宗景徳四年四月皇后郭氏崩谥曰庄穆
　　大中祥符三年四月甲戌皇子受益生后宫李氏所诞也李氏杭州人初入宫侍刘徳妃庄重寡言帝命为司寝既有娠从帝临砌台玉钗坠帝私卜钗完当生男子左右取钗以进如故已而果举子刘徳妃攘为己子李不敢言中外亦不知
　　五年十二月丁亥立徳妃刘氏为皇后初后父通为虎捷都指挥使从征太原道卒后在襁褓而孤鞠于外氏善播鼗蜀人龚美者以鍜银为业携之至京师年十五入襄邸帝即位自美人进位徳妃专宠后宫郭后崩帝欲立之翰林学士李廸言妃起于寒微不可以母天下帝不从竟立为后后既立以无宗族更以美为兄改其姓为刘闻李廸之谏大恨之后性警敏晓书史闻朝廷事能记其本末帝退朝阅天下封奏多至中夜后皆预闻宫闱事有问辄援引故实以对帝深重之由是渐干外政　初帝欲立刘后使丁谓谕杨亿草制亿难之谓曰勉为此不忧不富贵亿曰如此富贵亦非所愿也乃命他学士草之
　　干兴元年二月戊午帝崩太子即位尊皇后为皇太后淑妃杨氏为皇太妃　三月庚寅帝初御崇徳殿太后设幄次于承明殿垂帘以见辅臣　八月乙巳太后同帝御承明殿垂帘听政
　　仁宗天圣元年五月庚寅议皇太后仪卫制同乗舆三年春正月辛卯长寜节近臣及契丹使上太后寿于崇政殿
　　五年春正月壬寅朔帝率羣臣朝太后于会庆殿先是帝白太后欲元日先上太后寿乃受朝太后不可王曾奏曰陛下以孝奉母仪太后以谦全国体请如太后令帝不从　太后尝问叅知政事鲁宗道曰唐武后何如主对曰唐之罪人也几危社稷后黙然有小臣方仲弓请立刘氏七庙后问诸辅臣众不敢对宗道独进曰若立刘氏七庙如嗣君何乃止后尝与帝同幸慈孝寺欲乗辇先行宗道以夫死从子之义争之后遽命辇后乗舆自是后左右用事者多惮宗道目为鱼头叅政七年十一月癸亥冬至帝率百官上皇太后寿于会寜殿遂同御太安殿以受朝秘阁校理范仲淹先期上防曰天子奉亲于内自有家人礼今顾与百官同列北面而朝亏君体损主威非所以垂法后世也防入不报晏殊初荐仲淹为馆职闻之大惧召仲淹诘以狂率邀名且将累荐者仲淹正色抗言曰仲淹缪辱公荐每惧不称为知已羞不意今日反以忠直获罪门下殊不能答既而又防请太后还政亦不报遂乞补外出为河中府通判
　　八年二月范仲淹防请太后复辟其略云陛下拥扶圣躬听断大政日月持久今皇帝春秋已盛睿哲明圣握乾纲而归坤纽非黄裳之吉象也岂若保庆寿于长乐卷收大权还上真主以享天下之养防入不报
　　明道元年二月丁卯真宗宸妃李氏卒李氏实生帝太后既取帝为己子与杨太妃保护之李氏黙然处先朝嫔御中未尝自异人畏太后亦无敢言者以是帝虽春秋长不自知为李氏出也至是疾革乃自顺容进位宸妃及卒太后欲以宫人礼治丧于外吕夷简奏礼宜从厚太后遽引帝起有顷复独立帘下召夷简问曰一宫人死相公云云何也夷简对曰臣待罪宰相事无内外皆当预也后怒曰相公欲离间吾母子耶夷简对曰太后不欲全刘氏乎尚念刘氏则丧礼宜从厚司天希防言岁月未利夷简秘其説请发哀成服且谓入内都知罗崇勲曰宸妃诞育圣躬而丧不成礼异日必有受其罪者莫谓夷简今日不言也当以后服殓用水银实棺后悟乃以一品礼殓之时有诏欲凿宫城垣以出丧夷简言凿垣非丧礼宜自西华门出太后从之殡于洪福院二年二月乙巳皇太后欲被服天子衮冕以享太庙薛奎力谏且曰必御此若何为拜后不听服仪天冠衣衮初献皇太妃亚献皇后终献礼毕羣臣上太后尊号丁未帝祀先农于东郊躬耕籍田命宰相张士逊撰谢太庙及躬耕籍田记检讨朱郊言皇太后谒庙非后世法乃止撰籍田记　三月庚寅以皇太后不豫大赦除常赦所不原者干兴以来贬死者复官谪者内徙　甲午皇太后崩称制十一年虽政出宫闱而号令严明恩威加天下左右近习少所假借宫掖间未尝妄改作内外赐予有节赐族人御食必易以扣器曰尚方器勿使入吾家也三司使程琳献武后临朝图后掷于地曰吾不作此负祖宗事漕使刘绰还京西言在庾有出賸粮千余斛乞付三司后问曰卿识王曾张知白吕夷简曾宗道乎此四人者岂因献羡余进哉晩年稍进外家而任宦者罗崇勲江徳明等访外事崇勲由此势倾中外至是后崩帝见左右泣曰太后疾不能言犹数引其衣若有所属何也薛奎曰其在衮冕也服之岂可见先帝于地下帝悟遂以后服殓谥曰庄献明肃旧制后皆二谥称制加四谥自此始太后遗诏尊太妃为皇太后与皇帝同议军国事阁门趣百僚贺御史中丞蔡齐目台吏毋追班而入白执政曰上春秋长习知天下情伪今宜躬揽朝政岂可使女后相踵称制乎殿中侍御史厐籍请下阁门取垂帘仪制尽焚之乃止尊太妃为皇太后削去同议军国事之语　夏四月壬寅左右有为帝言陛下乃李宸妃所生妃死以非命帝号恸累日下诏自责追尊为皇太后諡庄懿幸洪福寺祭告易梓宫亲启视之妃以水银故玉色如生冠服如皇后帝叹曰人言其可信哉待刘氏加厚　壬子帝始亲政罢创修寺观裁抑侥幸召宋绶范仲淹而黜内侍罗崇勲等中外大悦以范仲淹为右司谏仲淹闻遗诏以杨太妃为皇太后叅决国事亟上防言太后母号也未尝因保育而代立者今一太后崩又立一太后天下且疑陛下不可一日无母后之助也时已删去叅决等语然太后之号讫不改止罢其册命而已　初太后爱帝如己出帝亦尽孝始终无毫髪间隙至是帝亲庶务言者多追诋太后时事范仲淹上言曰太后受遗先帝调护陛下者十余年今宜掩其小过以全大徳帝曰此亦朕所不忍闻也遂下诏戒饬中外毋得辄言皇太后垂帘日事　冬十月丁酉塟庄献明肃皇后庄懿皇后于永定陵诏定祔庙礼翰林侍读学士宋绶援春秋考仲子之宫唐坤仪庙故事请别筑宫遂作奉慈庙以奉二神主
　　郭后之废【温成事附】
　　仁宗天圣二年十一月乙巳立皇后郭氏后平卢节度使崇之孙女时张美人有宠帝欲立之太后不可而止故后虽立而颇见踈
　　明道二年夏四月吕夷简张耆夏竦陈尧佐范雍赵稹晏殊罢先是夷简手防陈八事曰正朝纲塞邪径禁贿赂辨佞壬絶女谒踈近习罢力役节冗费劝帝语甚切帝因与夷简谋以张耆等皆附太后欲悉罢之夷简以为然帝退语于皇后后曰夷简独不附太后但多机巧善应变耳由是夷简亦罢制下夷简方押班闻唱名大骇不知其故因令素所厚内侍都知阎文应诇之乃知事由郭后也由是深憾于后
　　八月戊午复以吕夷简同平章事　十一月美人张氏卒追册为皇后　十二月乙卯废皇后郭氏时尚美人杨美人俱得幸素与皇后忿争一日尚氏于帝前有侵后语后不胜忿批其颊帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简吿之故夷简以前憾遂主废立之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先敕有司不得受台谏章奏乃诏称皇后愿入道封净妃玉京冲妙仙师居长宁宫台谏章奏果不得入于是中丞孔道辅率谏官范仲淹孙祖徳宋庠刘焕御史蒋堂郭劝杨偕马绛段少连十人诣垂拱殿伏奏皇后天下之母不当轻废愿赐对尽所言殿门阖不为通道辅扣环大呼曰皇后被废奈何不听台臣言寻有诏令夷简谕以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当导君以尧舜岂得引汉唐失徳为法耶夷简不能答即奏言伏阁请对非太平美事遂出道辅知泰州仲淹知睦州祖徳等罸金仍诏台谏自今无相率请对明日道辅等趋朝欲畱百官揖宰相廷争至待漏院闻诏乃退道辅鲠挺特逹遇事弹劾无所避天下皆以直道许之佥书河阳判官富弼言朝廷一举而两失纵不能复后宜还仲淹等不听
　　景祐元年诏净妃郭氏出居瑶华宫美人尚氏入道杨氏安置别宅　九月甲辰诏立曹氏为皇后彬之女孙也初郭后废帝命宋绶作诏云当求徳阀以称坤仪既而左右引富人陈氏女入宫绶曰陛下乃欲以贱者正位中宫不亦与前诏戾乎王曾入对又论奏之乃罢陈氏而立曹氏御史里行孙沔请终庄献丧制而后行秘书丞余靖亦以为言不报
　　二年十一月戊子故后郭氏暴卒后居瑶华帝颇念之遣使存问赐以乐府后和答之词甚凄惋帝益悔焉尝密遣人召之后辞曰若再见召须百官立班受册方可阎文应以常谮后惧其复立属后小疾帝遣文应挟医诊视数日言后暴崩中外疑文应进毒而不得其实帝深悯之以礼敛塟而停諡册祔庙之礼知开封府范仲淹劾奏文应之罪窜之岭南死于道
　　三年春正月壬辰追复郭氏为皇后丁酉葬皇后郭氏庆厯八年帝以闰正月朢夕将张灯曹后谏止之越三日亲从官顔秀等四人谋为乱夜入禁中越屋叩寝殿皇后方侍帝闻变遽起帝欲出后闭閤拥持趣召都知王守忠使引卒入衞贼伤宫嫔于殿下声彻帝所宦者以乳妪敺小女子绐奏后叱之曰贼在近杀人敢妄言耶隂遣人挈水踵后贼果举炬焚帘水随灭之是夕所遣内侍后皆亲剪其髪曰以是徴赏故争尽死力守忠兵至贼就擒灭诏领皇城司者皆坐斥事连副都知杨怀敏夏竦与怀敏相结欲曲庇之乃请御史与宦官同鞫于禁中丁度曰宿衞有变事关社稷请付外台穷治因争于帝前帝从竦议由是怀敏止降官领内职如故十二月丁卯册美人张氏为贵妃初衞士之变帝以
　　美人有扈跸功夏竦建议欲尊之同知谏院王贽因言贼本起皇后閤前请究其事冀动摇中宫隂为美人地上以问御史何剡剡曰此奸人之谋不可不察上悟事遂寝然美人卒以功进贵妃
　　皇祐二年十一月己未诏外戚毋得任二府时张贵妃宠冠后庭尧佐其伯父也骤除宣徽节度景灵羣牧四使殿中侍御史唐介与知谏院包拯呉奎等力争之中丞王举正又畱百官班廷论故有是诏且罢尧佐宣徽景灵二使
　　三年冬十月复除张尧佐宣徽使知河阳侍御史唐介谓同列曰是欲与宣徽而假河阳为名耳同列依违介独抗言之帝谓曰除拟本出中书时文彦博为首相介遂劾彦博知益州日造间金竒锦縁奄侍通宫掖以得执政今显用尧佐益自固结请罢之而相富弼语甚防直帝怒郤其奏不视且曰将逺窜介徐读防毕曰臣忠愤所激鼎镬不避何辞于谪帝急召执政示之曰介论事是其职至以彦博由妃嫔致宰相此何言也进用冢司岂应得预而乃荐弼时彦博在帝前介责之曰彦博宜自省即有之不可隠彦博拜谢不已帝怒亦甚梁适叱介使下殿介犹力争帝声色俱厉修起居注蔡襄趋进救之曰介诚狂直然纳谏容言人主之美徳乞赐寛贷遂贬介春州别驾王举正言其太重帝亦悟明日取其防入改英州罢彦博知许州帝虑介或道死有杀直臣名命中使护之由是介直声闻天下天下称真御史者必曰唐子方云
　　至和元年春正月癸酉贵妃张氏卒贵妃巧慧多智数善承迎至赠其父尧封为郡王伯父尧佐至太师姻戚莫不显贵然帝守法度事无大小悉付外庭议凡宫禁干请虽已赐可或辄中郤贵妃虽专宠特异终不得紊政及卒帝悼甚至辍朝七日禁京城举乐一月追册为温成皇后治丧皇仪殿知制诰王洙隂与内使石全斌附会务以非礼导帝欲令孙沔读册宰相护葬帝从之沔曰陛下若以臣沔读册则可以枢密副使读册则不可因力求罢时陈执中为首相奉行温成丧事唯谨且引王洙为翰林学士士论由是争咎执中
</div>
    <div class="pagination">
<a href="宋史纪事本末_page2.html">上一页</a><a href="宋史纪事本末.html">1</a><a href="宋史纪事本末_page2.html">2</a><span class="current-page">3</span><a href="宋史纪事本末_page4.html">4</a><a href="宋史纪事本末_page5.html">5</a><a href="宋史纪事本末_page6.html">6</a><a href="宋史纪事本末_page7.html">7</a><a href="宋史纪事本末_page8.html">8</a><span>...</span><a href="宋史纪事本末_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
