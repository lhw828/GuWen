<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 18 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 18 页/共 43 页
  </h1>
  <div class="content">
   秋七月，兵部右侍郎马文升抚辽，寻还京。先是，海西兀者都指挥散出哈上书，言开原验放管指挥索其珍珠豹皮。命辽东守臣勘之，管指挥者惧。会散出哈侄产察入贡，指
挥贿之，察乃言其诬。散出哈闻之怒，谋聚众入犯边。守臣乃译番书，招散出哈来广宁面质之。散出哈遂率所部，欲由抚顺关进赴广宁。时参将周俊守开原，恐散出哈至则事泄，遣使驰报广宁守臣，诡云：“海西人素不由抚顺进，恐启他日之患。”守臣不虞其诈也，即阻之。散出哈已入关，闻之大怒，折矢誓恨去。而辽左诸卫，故有执杀董山之怨，既藉海西之势，遂留散出哈相煽结，合兵入边，势渐炽。汪直惑于王英，谓往抚可邀大功。上欲遣之，怀恩以直年少喜功，同覃昌至南阁，集尚书余子俊、侍郎马文升议，佥言：“彼既有使入贡，又屠其家，今若何可以消弭？”或言：“酬以大官。”文升曰：“官不足以释其忿。且宋以李继迁为京官，遂至西夏之患。”怀恩曰：“然则遣大臣同大通事往抚之。”众皆曰：“诺。”既传旨，命马文升、詹升往。直令王英与俱，文升谢之，直深以为恨。
文升疾驰抚顺，纵贡使重阳归谕其众，使知朝廷德意。寻召其部长听宣玺书，慰劳备至。已而海西复纵兵寇掠，文升击败之，旋抚定。事闻，直言：“既受抚，何又入寇？”终信王英言请自往。诸部闻直声势，久无一人出听抚者。直至开原，文升在抚顺，直不与之接。于是文升所招兀者、野人、堵里吉三百余人皆怒欲归。参将周俊恐败事，谓直曰：“不可不请马侍郎来。”直乃遣人邀文升。文升驰至，直曰：“若之何？”文升曰：“太监既至，此属即太监招出者也，何间彼此。”直揣知事不易，听文升言犒之，遂与文升俱归阳，会闻于上。
秋七月，江西人杨福为称汪直，伏罪。福尝为崇府内使，随入京。既而逃还，过南京，遇所识者，谓其貌酷似直。福乃诈称为直而所识者，即伪为校尉。自芜湖乘传给
廪，历常、苏，由杭州抵四明，有司及市舶官皆屏息奉命，威福大张。既至福州，为镇守太监卢胜所觉，执问如律。十五年夏六月，命汪直同刑部尚书林聪即讯辽东事，逮兵部侍
郎马文升下锦衣狱，谪戍重庆。初，陈钺巡抚辽东，行事乖方。文升更置之，约束不得动。汪直至辽东，钺戎服伏道左，除道饰厨，供帐鲜丽。文升独与直抗礼，颐指左右，左右多誉钺毁文升。钺又乘间讠替之。
会给事中张良劾钺激变属部，逮至京。钺赂直，言：“海西皆以文升禁农器，不与交易，故屡寇边。”直遂奏文升“妄启边衅，擅禁农器”。仍遣直同聪往讯。直缪致恭敬，深自结纳于聪，聪上报竟如直言。然文升所禁铁器，非农器也。
秋七月，命汪直行边。冬十月，辽东巡抚陈钺请讨海西，以抚宁侯朱永为总兵，陈钺提督军务，汪直监之。直既至辽东，有头目郎秀等四十人入贡，遇直于广宁，直诬以
窥伺，掩杀之。出塞掩不备，焚其庐帐而还，以大捷闻。论功，加汪直岁禄，监督十二团营。朱永进保国公，陈钺户部尚书。已而海西诸部以复仇为辞，深入云阳、青河等堡，杀掠男妇，
皆支解以徇。边将敛兵不出，钺隐匿不以闻。以太仆少卿王宗彝为佥都御史，巡抚辽东。宗彝故大学士文子也。以郎中督饷辽东，阿汪直，得骤进。
十六年春正月，给事中孙博上言：“东、西厂缉事旗校多举细故，中伤大臣。旗校本厕役之徒，大臣乃股肱之任，伤国体，非治世事。”疏入，切责。
三月，命太监汪直、保国公朱永、尚书王越率兵出塞，袭敌于威宁，破之，越封威宁伯。夏四月，巡按辽东御史强珍上疏，劾太监汪直、总兵侯谦、巡
抚陈钺前失机隐匿罪。于是都给事中吴原、御史许进等亦以钺为言，比之黄潜善、贾似道。诏罚钺俸，钺因怨王越掌院事纵珍。而汪直适巡边还京，钺郊迎五十里，诉珍承越意旨见劾。直怒，越亦来迓，不见越。巡抚辽东王宗彝遂阿直意，诬珍妄奏，械珍至京，下锦衣卫狱，戌辽东。
秋七月，汪直议征安南。时安南累岁侵扰占城，占城遣使入奏，请讨之，直因献取安南之策。郎中陆容上言：“安南臣服中国已久，今事大之礼不失，叛逆之形未著。一旦以兵加之，恐贻祸不细。”直意犹未已，传旨索永乐中调军数。时刘大夏在职方，故匿其籍，徐以利害告尚书余子俊，力言沮之，事乃寝。
十七年秋八月，亦思马因寇大同，以威宁伯王越佩征西前将军印镇守，太监汪直监其军。冬十月，巡抚宣府都御史秦密疏汪直纵旗校扰民，上释之。
既抵宣府，直以事至，声势ピ赫，他巡抚官率屈礼，独与抗，直亦不为较。乃密疏论直。后直还，上问各抚臣贤否，直独称廉能。上以疏示直，直叩头伏罪，称贤不置。
十八年春三月，复罢西厂。先是，有盗越皇城入西内，东厂较尉缉获，太监尚铭以闻，上喜甚，厚赐赉。直闻怒曰：“铭吾所用，乃背吾独擅功。”思有以倾之。铭惧，潜以直构祸事达于上。上自直行后，李孜省用事，万安结昭德宫，颇揽权，恶直浸淫，上亦渐疏之。于是科道交章奏西厂苛察，非国体。万安亦谓宜罢，刘不可。上竟罢西厂，中外欣然，有惭色。
秋八月，调威宁伯王越守延绥，都督许宁代。时万安恐汪直为越所诱，求复用，故有是调。十九年夏六月，调汪直南京御马监。直与总兵许宁不协，巡抚
郭镗以闻，故有是命。方直之贵盛也，车盖所至，有司迎候不及，动遭棰挞，率皆预治具，夙戒以待，使仆从皆醉饱，直然后悦。至是被调，过州县，有司皆避之。直困顿仰卧公馆，孤灯荧然。有知州裴泰者，向供具甚肃具备。适迎谒上官，遇直，直喜求食，曰：“吾非复前比矣。吾南行，上意未可测。旦日发，得马夫足矣。”泰拱手而立。
秋八月，御史徐镛上疏劾汪直欺罔罪，曰：“汪直与王越、陈钺结为腹心，自相表里。肆罗织之文，振威福之势，兵连西北，民困东南，天下之人但知有西厂而不知有朝廷，但知畏汪直而不知畏陛下。渐成羽翼，可为寒心。乞陛下明正典刑，以为奸臣结党怙势之戒。”上深纳其言。汪直有罪罢。削王越威宁伯，追夺诰券，编管安陆州。兵部尚书陈钺、工部尚书戴缙、锦衣指挥使吴绶革职为民。起前兵部尚书项忠，复其官。召还马文升，以为左副都御史，巡抚辽东。
初，汪直用事久，势倾中外，天下凛凛。有中官阿丑善诙谐，恒于上前作院本，颇有谲谏风。一日，丑作醉者酗酒状，前遣人佯曰：“某官至。”酗骂如故。又曰：“驾至。”酗亦如故。曰：“汪太监来。”醉者惊迫帖然。旁一人曰：“驾至不惧，而惧汪太监何也？”曰：“吾知有汪太监，不知有天子。”又一日，忽效直衣冠，持双斧趋跄而行。或问故，答曰：“吾将兵，惟仗此两钺耳！”问钺何名，曰：“王越、陈钺也。”上微哂，自是而直宠衰矣。及其罢斥，中外莫不快之。寻尚铭亦有罪黜，籍其家，得赀数万辇。韦瑛谪万全卫，计要功起用，自撰妖言，诬巫人刘忠兴十余人不轨。会鞫得白，瑛伏诛。
谷应泰曰：有明百余载，海内安，朝野蒙业，太阿潜移，刑人执柄，中官之祸屡作。至宪宗命汪直设西厂，喟然废书叹曰：嗟呼！法之凉也，国制乱矣。夫千寻之木，必有坏枝；径尺之璧，必有微瑕。故︻纩塞聪，垂旒蔽明，山泽纳污，国君含诟。鬼张武之金钱，隐河东之酒过。所以匿疵呈瑜，鼓策群力也。
国武好言人过，君子知其见杀；隋文苛细绳下，识者陋其贻谋。乃欲刺事暮夜，讠人床第，方言巷语，竞入宸聪；瓜蔓枝连，立成大狱。不知竹钩巨，贤吏薄之，谓其行衰俗恶。况以万乘之尊，行攻讦之智乎？而且委柄匪人，寄权近寺，招致奸民，显行系械。其始也，李膺破柱，将闾呼天。因而权归北寺，狱奏黄门，祸发清流，惨同白马。继也，姜桂皆锄，脂韦成习，呈身宫掖，屈膝私人，中官势成，而主上孤立矣。
宪宗躬法桓、灵，养奸甫、节。卿贰大臣，直皆收问；局司近侍，直得更张。槛车逮治，南署空曹；缇驰行边，北门不守。明世中人，多窃宠灵，亦未有显挈利器，授人断割如宪宗者昔。高皇帝罢锦衣卫狱，焚其械具，垂示子孙，刑人于市，以明大公，勿幽置禁闼，委命奄嬖也。西厂继罢，弊不复革，瑾读直书，魏倾善类。至怀宗手平内乱，晚年东厂，罗捕无遗。商鞅治秦，道无偶语，元济窃蔡，火不夜燃。斯亦酷吏哀痛之风，衰国乱亡之渐也。
彼汪直以大藤瑶贼，幼畜禁中，不思日宝瑟之忠，妄有禄山赤心之诈。酷好用兵，辄开边衅，海西一役，几激降人。而垂羽北陲，邀功南服，不知南海明珠，寂寥久矣。马文升抚顺推功，刘大夏安南焚籍，大臣之委蛇人国，固如是也。阿丑诙谐悟主，谈笑除奸；覃怀乃心王室，倚毗正人。夫亦寺人女子之流，淳于、优孟之智也与！谈言微中，说人主者又何可不察也。 


卷三十八



○平郧阳盗
宪宗成化元年夏四月，荆、襄盗刘千斤反。荆、襄之上游为郧阳，郧，古麋国，春秋时为楚附庸，地多山。元至正间，流贼作乱，终元世，竟不能制。明初命邓愈以大兵剿除
之，空其地，禁流民不得入。然地界湖广、河南、陕西三省间，又多旷土。山谷塞，林箐蒙密，中有草木可采掘食。正统二年，岁饥，民徙入不可禁。聚既多，无所禀约束，中巧黠者，自相雄长，稍能驱役之。汉中守臣以闻，且言：“不即诛，恐有后患。”上曰：“小民为饥寒所迫，奈何遽用兵诛之！”命御史金敬生抚辑。敬至，谪数人戍，余阳听抚，而大奸皆潜伏不出。寻复纵，势益滋蔓。有锦衣千户杨英者，奉使河南，策其必反，上疏言：“流逋之众，宜选良吏赈恤其饥，渐图所以散遣之。”辞甚谆切，不报。三省长吏又多诿非已境，因循不治。至是，千斤遂倡乱。
千斤名通，河南西华人，有膂力。县治门有石狮重千斤，通手举之，人因号为刘千斤。正统中，潜往襄阳房县，与僧尹天峰谋乱。成化元年，有石龙，号石和尚，纠合冯子龙数百人，四散剽掠。通令男聪约子龙举事。乃于大石厂立黄旗聚众，据海溪寺称王，伪号汉，建元德胜。伪署将军元帅，以石和尚为谋主，刘长子、苗龙、苗虎为羽翼，众至数万，劫襄、邓境。时王恕方以副都出抚，悬榜晓谕，而未受分讨之命。贼狃为故常，不■散。恕闻于朝，曰：“民可抚也。而奸民好乱者，非兵不威。”
五月，命抚宁伯朱永为总兵官，兵部尚书白圭提督军务，太监唐慎、林贵监军，合湖广总兵李震讨刘千斤，副都御史王恕会三师并进，捣其巢。二年春二月，擢镇守荆、襄王信为都指挥同知。刘千斤之乱，
荆、襄震惊。信度房陵险要，自率数十骑往据之。调集民兵，不满千人。贼四千余人突至，围攻之。援绝，信多张旗举火，日夜不息，历四旬。间以死士出城五六里举火炮，贼以为援兵也，惊溃，信追击大利。
三月，提督荆、襄军务兵部尚书白圭奏言：“贼首刘千斤在襄阳房县、豆沙河诸处万山之中，分作七屯。臣等议欲分兵四路：”一从南漳，一从安远，一从房县，一从■城，犄角并进，克期会剿。”上报曰：“兵不可遥制，悉如卿所议行。”
五月，兵部尚书白圭及湖广总兵都督李震帅师讨荆、襄贼，平之。先是，圭至南阳，与抚宁伯朱永由南漳入，遇贼，诱之临城，击破之。永适有疾留镇，圭与唐慎、李震、湖广巡抚王俭进兵潭头坪，林贵、鲍政自安远进兵马良坪，喜信、王信自房县进兵浪口河，王恕率都指挥刘清等亦自■城进兵洞庭庙。贼见势逼，千斤走寿阳，欲出陕西；苗龙走大市，欲出远安。即调兵生寿阳，截其奔轶，千斤退保大市，与龙合。都指挥田广进至雁坪，击贼败之，追及于古口山。
明日，广与诸军皆会，进攻贼阵。斩其子刘聪、伪都司苗虎一百余人。乘胜进兵，贼退入巢穴。山险，复雨淖，圭身先士卒，至格兜，贼凭险为拒。时诸路兵会已二日，攻之不能下。士卒闻圭来，倍奋勇。圭乃命刘清将兵千余，由间道出贼后，焚其营，而自以大军临之。圭与震、俭攻其右，王信击其左，鲍政冲其中。贼数万余迎战，顾其营火，遂惊走，蹂蹑死者无算，击斩万人。生擒刘千斤，献俘京师，与苗龙等四十人，皆磔于市。男子十岁以上者斩之，惟刘长子、石和尚遁去，深入岩险。会永病愈，更帅兵搜余贼。
六月，石和尚集众千余，焚劫四川大昌县，杀夔州通判王祯。命分兵讨之。冬十月，提督湖广军务白圭诱执贼首石和尚。时石和尚、刘长子聚众巫山，圭遣参将喜信、鲍政，都指挥白玉随贼向往剿之。贼
计穷食尽，乞降。圭遣指挥张英诱之，刘长子遂缚石和尚送至喜信营，受之。长子诣信营乞食，信饷之，俾居近营。既而并诱执刘千斤妻连氏及其伪职常通、王靖、张石英等六百余人。事闻，上命搜捕余党，贼平。诸将忌张英功，讠替于朱永，谓英多获贼贿。以事捶杀之，遂班师。
十一月，磔石和尚、刘长子于市。叙平荆、襄功，进抚宁伯朱永为侯，李震兴宁伯，白圭进太子少保。四年春三月，改户部右侍郎杨璇为右副都御史，抚治荆、襄、
南阳流民。六年冬十月，荆、襄贼李胡子聚众反。先是，贼平，诸郡邑控制戍守皆未设。会岁大旱，流民入山者九十万人。李胡子，新郑人，刘千斤余党也。千斤败，与其党王彪
走免。纠合余党小王洪、石歪专往来南漳、内乡、渭南间，复倡流民为乱，伪称太平王，立“一条蛇”“坐山虎”等号，官军屡捕不获，荆、襄、南阳为之骚然。
十一月，命都御史项忠总督河南、湖广、荆、襄军务，讨李胡子。七年春正月，右都御史项忠至襄阳，以见卒寡弱，请调永顺等土兵。从之。诸将请速进，忠曰：“流民逃聚山谷，陷盗中，不能自
脱耳。”乃驻兵分布险要，遣人持榜招谕，有能去贼自归者，禁勿杀。于是民多携老弱来归。王彪自变量十人觇军，且阻归者，出不意擒之。兵部尚书白圭言：“贼党困饥寒，出于迫胁。宜敕项忠相度机势，计抚绥长策。不必调永顺、保靖土兵，以滋骚动。”忠奏曰：“贼据险在万山中，复有流民从之，患将不测。臣奉诏旨，开谕生路，流民携扶老幼出山；日夜不绝，计四十余万。今若中止土兵，恐民闻之，仍怀疑惧。且王彪虽授首，而渠魁李胡子尚伏窜。设复再聚，重调为难。”上报曰：“土兵已到，严约不得扰民。其流民在山，眷恋生业，不至为非者，用心设法抚安之。”
十一月，荆、襄、南阳流贼平，进总督军务项忠右都御史，敕留抚治。忠之用兵荆、豫也，遣人持榜，入山招谕。负险不服，即纵兵剿不赦。李胡子势孤，潜伏山寨。忠遣副使余洵、都指挥李振率兵追捕，遇胡子于竹山县，尽死拒敌，为官军所擒。小王洪尚有众五百，屯于钧州龙潭，亦破擒之。几遣还乡者四十万人，俘斩二千人，编戍者万余人。
时流民有自洪武以来家业延子孙，未尝为恶者。兵入，尽草之，死者枕藉山谷。其戍湖、贵者，又多道死，弃尸江浒。议者谓忠此役，实多滥杀。既树平荆、襄碑，或亦呼为“堕泪”，以嘲忠云。
十二月，都御史项忠献荆、襄俘李胡子一百二十九人，刑部尚书陆瑜等会奏，坐罪有差。八年夏四月，给事中梁疏劾都御史项忠偏听检讨张宽、御史
刘洁、总兵李震，纵杀要功。上曰：“荆、襄流民为患，中外皆以为虑。今及荡平，即议其后，非所以激劝天下也。”兵部尚书白圭又言：“忠所上荆、阳功次文册，与震前后不同，请勘。”上亦不听。
五月，都御史项忠乞致仕，慰留之，召还院。先是，有星孛于天田，言者谓荆、襄杀戮所致。忠再疏自列，因乞骸骨。上温旨答之。十二年春二月，命都御史原杰经略郧阳，抚定流民。
自成化初年，陕西至荆、襄、唐、邓之间，皆长山大谷，绵亘千里，所至流逋藏聚为梗，刘千斤之乱因之。至李胡子复乱，流民无虑百万。都御史项忠奉命捕逐之，死者不可胜计。祭酒周洪谟乃著《流民说》，略曰：“昔因修天下《地理志》，见东晋时庐、松之民，流至荆州，乃侨置松滋县于荆江之南；陕西雍州之民，流聚襄阳，乃侨置南雍州于襄西之侧。其后松滋遂隶于荆州，南雍遂并于襄阳，垂今千载，宁谧如故。此前代处置荆、襄流民者，甚得其道。若今听其近诸县者附籍，远诸县者设州县以抚之，置官吏，编里甲，宽徭役，使安生业，则流民皆齐民矣。”都御史李宾深然其说。至是流民复集如前，宾乃援洪谟说疏上之，上可焉，命杰往莅其事。
秋七月，北城兵马吏目文会疏言：“荆、襄自古用武之地。宣德间，有流民邹百川、杨继保匿聚为非。正统中，民胡忠等开垦荒田，始入版籍，编成里甲。成化年来，刘千斤、石和尚、李胡子相继作乱，大臣处置失宜，终未安辑。今河南岁歉民饥，入山就食，势不可止，能保无后日之患？经条上三事：曰荆、襄土地肥饶，皆可耕种，远年入籍流民，可给还田土，所附籍者领田土力耕，量存恤之，其愿回籍者听。曰流民潜处，出没不常，乞选良有司为之抚绥，军卫官为之守御，则流民自安。曰荆、襄上流，为吴、楚要害，道路多通，必于总隘之处，加设府、卫、州、县，立为保甲，通货贿以足其衣食，立学校以厚其风俗，则其民自趋于善矣。”上大是之，命都御史原杰采其言用之。
九月，都御史原杰奏言：“信阳、固始等州县，南抵蕲、黄，西接荆、襄，东连凤阳、霍丘，山势绵亘，河流四达，盗易出没。且凤阳、陈州，近皆被灾，流民载道。盗入霍丘，劫帑藏，执县官，民庶骚动，诚宜思患预防。今请于汝宁所属信阳等一十三州县，令二司巡守官选壮丁，备器械马匹。委任二官督之，缉捕盗贼。又信阳军民杂处，奸盗尤众，请调守备南阳河南都指挥官，俾得专御盗贼，禁治银洞。又商城县南接六安州二百余里，四野旷漫，而金刚台巡检司乃在县北，今请迁置县马头山。”诏悉如所言行之。
十一月，开设湖广郧阳府，即其地设湖广行都司、卫、所及县。时都御史原杰扁置诸郡县，深山穷谷，无不亲至。至则宣朝廷德意，问民疾苦。诸父老皆忻然原附版籍为良民。于是大会湖广、河南、陕西抚、按、藩、臬之臣，籍流民得十一万三千余户，遣归故土者一万六千余户，其愿留者九万六千余户，许各自占旷土，官为计丁力限给之，令开垦为永业，以供赋役，置郡县统之。于是湖广割竹山地，分置竹溪县，割郧、津地，分置郧西县；河南割南阳、汝州、唐县地，分置桐柏、南召、伊阳三县；陕西析商县地，为商南、山阳二县，而以商县为商州。使流寓土著者参错以居。又即郧县城置郧阳府，以统郧、房、竹山、竹溪、郧西、上津六县，且立行都司、卫于郧阳，以保障控御之。经画既定，乃上其事。因荐邓州知州吴远为郧阳知府，诸州、县皆选邻境良能吏，习知其事者为之。又以地界三省，无统纪，荐御史吴道宏才望，请代己任，得兼制三省，抚治八郡，居郧阳。上遂擢道宏为大理少卿，代杰抚治。驰玺书赐杰召还，以为南京兵部尚书。杰劳苦成疾，南还，竟卒于驿舍。荆、襄之民闻之，无不流泣者。寻以抚治郧阳大理少卿吴道宏为右佥都御史，开府郧阳，著为令。
谷应泰曰：郧阳斗绝，西北错处陕、蜀，南下则光、信、南阳、豫州之域。汉北楚山，又皆蜿蜒亘属，下抵凤阳、庐、霍。地扁千里，壤接数省，河流四达，复岭万里，麋罗之故国，鬻熊之边陲也。终元之世，啸聚不散。高皇削平，竟虚其地，禁民勿入。夫亦周终徙洛，汉不复丰，恶其渊薮，遂作丘墟。然而郧处万山，林篁丛密。地既纡回，利堪樵给。流民生长，莫隶版图，家占土田，不知租税。此亦桃源之于武陵，五丁之于蜀道矣。
流聚既多，遂生雄长，天水泥丸之志，尉陀坐大之形。刘通以膂力号刘千斤，石龙以妖识号石和尚。宪宗之世，潜号改元，唐、邓、荆、襄，骚然不靖。白圭以大司马出督，五道俱进，败之南漳，悬军深入，焚其中营。千斤献俘阙下，而临阵斩获者万有余人，蹂乱走死者不可胜算。兵威惩创，于斯烈矣。既而刘长子又有余党复聚巫山，圭发师掩捕，连营入讨。食尽援穷，诱杀渠帅，获缚者复六百余人。而上犹命纵兵诛剿，必无噍类。示不臣之炯鉴，明天威之莫犯也。既而李胡子又以余党构乱荆、襄，项忠主剿尤力。扁召土兵，进营竹、房，陈俘二千，编戍满万。乃史称其草良民，枕藉山谷，戍多道死，尸弃江干。项羽尽屠外黄，荆楚遂筑京观。不是过也。
然而流民入山就食，云集如前。大臣悔祸，始议更张。洪谟著《流民》之说，文会有三事之陈。原杰乃披榛履险，宣布慰问。于是山东之民扶杖听诏，河北之老流涕观军。入籍者十一万三千，愿留者九万六千余户。各占旷土，并输赋役。割地三省，设置六县，而郧阳巍然重镇矣。郑国成渠，秦溉万顷；受降河外，唐筑三城。国宝慢藏，利器诲盗，非惟弃险，实启戎心。故一介之吏，贤于十万之师，Θ之民，胜于组练之甲。然后知饮至凯旋，称俘献庙。当时虔刘我赤子，抑又何多也。原杰崎岖布置，竟以劳卒。莱公雷竹，叔子岘碑，视死人如刈，以为己功者，吾又以杰为百世如生也。 


卷三十九


○平藤峡盗
宪宗成化元年春正月，两广蛮寇乱，以都督同知赵辅为征蛮将军，都督佥事和勇为游击将军，擢浙江左参政韩雍右佥都御史，赞理军务，率兵讨之。太监卢康、陈宣为监军，户部尚书薛远督饷，
御史刘庆、汪霖纪功。广西浔州之境，万山盘矗，中有水曰浔江，发源柳、庆，东绕至浔，带象州、永安、修仁、荔浦、平乐诸郡县。夹江诸山，皆■
砑{山截}业，其最险恶地为大藤峡。盖有孤藤渡峡间如徒杠也。南截浔水为府江，自藤峡至府江约三百余里，地惟藤峡最高。登藤峡巅，数目里皆历历目前，军旅之聚散往来，可顾盼尽也。诸蛮以此为奥区，桂平大宣乡、崇姜里为前庭，象州东乡、武宣北乡为后户，藤县五屯障其左，贵县龙山据其右，若两臂然。峡北岩峒以百计，如仙人关、九层崖其极险厄者；峡以南有牛肠、大岵诸村，皆缘江立寨。藤峡、府江之间为力山，力山之险倍藤峡焉。又南则为府江，周遭盖六百里，其中多冥岩奥谷，县磴绝壁。入者手挽足移，十步九折，一失足则陨身数百仞下。中产瑶人，蓝、胡、侯、盘四姓为渠魁。力山又有僮人，善傅毒药弩矢，中人无不立毙者，虽四姓瑶亦惮之。
景泰中，瑶渠侯大狗等倡乱，啸聚万人，修仁、荔浦、力山、平乐皆应之。攻堕郡县，出没山谷，守吏不能制，率以招抚縻之。时朝廷方北患瓦刺，未遑也。天顺中，益纵恣。诏能捕大狗者，予千金，爵一级，竟不可得。久之，蔓延广东高、廉、雷之境，所至残毁，两广守臣皆待罪。至是，兵部尚书王言：“峡贼为乱久矣，其始皆由守臣以招抚为功。譬之骄子，愈恤愈啼，非流血挞之，啼不止。浙江左参政韩雍有文武才，以讨贼属之，可抒南顾忧。而诸将中惟都督赵辅勇略可任。”故有是命。阃外之事，一以属雍。制曰：“将士有功者得自署，三司而下不用命者，以军法论，朕不中制也。”
夏六月，韩雍至南京，会诸将议进兵方略，皆曰：“广东残破，盗所在屯聚，宜分兵扑灭之，令一军由庾岭入广东，而大军出湖广入广西。贼在广东者驱之，在广西者困之，如是乃可灭。”雍曰：“不然。贼已流劫蔓出，而所至与战，是煽祸也。大藤峡贼之巢穴，今以全师捣之。既至彼地，南可以援高、廉、雷，东可以应南、韶，西可以取柳、庆，北可以继阳峒诸路，势如常山之蛇，动无不应，举无不克。心腹既溃，诸处之贼，假息游魂耳，何烦于逐乎。舍此不图，而分兵四出，则贼愈奔突污漫，郡县愈残毁。所谓救火而嘘之也，未见其济。”诸将曰：“诚如公言。”乃以官军三万人兼程而进。
秋七月，韩雍大军至全州，会阳峒、西延苗贼为梗，出偏师击灭之，斩失律指挥李英等四人，军中股栗。九月，大军至桂林，雍按图籍与诸将议曰：“修仁、荔浦，藤峡
之羽翼也，不剪除此，藤峡势不孤。”乃以永顺、保靖及西江土兵十六万人，分五路进。先破修仁，穷追至力山，大败之，生擒一千二百余人，斩首七千三百余级。
冬十一月，大军至浔州，雍延父老问计，皆曰：“大藤天险，重密箐，三时瘴疠。某等生长其地，不能得其要领。且贼闻大兵至，为备益坚。莫若屯兵围之，且战且守，可不战自毙。”雍曰：“不然。峡山辽远，纷披错杂六百余，瑞安可围也！且屯兵日久，将士懈弛，睥睨冲突，岂能悉防。兵法曰：‘宁我薄人。’又曰：‘先人有夺人之心。’今我军新破府江，勇气百倍，贼闻震恐丧魄矣，因而弃之，可立破也。”乃以总兵欧信、参将孙骐、高瑞等帅六万八千人为右军，自象州、武宣分五道入攻其北；以都指挥白全、杨屿、张刚、王屺等帅九万二千人为左军，由桂林、平南分八道入攻其南；以参将孙震、指挥陈文章等守左江及龙山、五屯，防其奔轶；雍与赵辅、和勇营高振岭以督诸军。雍复令欧信曰：“山北既破，便可提兵深入，夹攻桂州、横石诸崖。”令夏正曰：“林峒，沙田、府江间道也，宜越古眉、双髻诸山，伏兵林峒，扼其东奔。”诸将听命。
十二月朔，韩雍督诸将四面并进攻之，别遣兵断诸山口。贼闻兵来，置妇女积聚于桂州横石、寺塘诸崖，乃悉力出捍。峡南排栅坚密，滚木、石、镖枪、毒矢下如注。官军登山仰攻，雍督战益急，敌小息。雍觇其怠，急击之，将士用团牌、扒山虎、压二笆等器，鱼贯以进，皆殊死战，呼声撼山峡若崩，贼气夺。雍命纵火焚烈，烟焰蔽天，日昼晦，贼大溃散。尽破山南、石门、大信、道袍、屋厦、诸舍、老鼠、塞岭、竹踏、梁脑、紫荆、林峒、沙田、古营、牛肠、大岵、大塞等塞，贼屋庐藏积皆赭。日暮，雍命就营贼巢中，众栗栗视。雍恬然整暇，咸恃以安。贼既溃入横石诸崖，雍饬兵穷追，伐山通道，行数日至其地。贼上九层楼等山，绝崖悬壁，势控霄汉，林箐丛恶，非人所处。树栅据之，用千斤石大木转而下，声若雷，岩谷皆应，弩矢雨注。雍诱使大发，而令人间道潜陟其巅，觇贼发竭，举炮为应。自卯至未，贼发竭，炮举，大骇。雍督将士缘木扳梦而升，犭爰引蚁附，漫山奋击，连数日夜，鏖战数百合，发火箭焚其栅。而夏正等亦自林峒来援，与大兵合。贼大惊溃。生擒侯大狗等七百八十余人，斩首三千二百余级，磨崖石纪岁月而还。土人谓自国初但禁御无出掠，未有穷入巢穴破之者。峡中有大藤如斗，延亘两崖，诸蛮蚁度，故曰大藤峡。乃斩峡藤断之，易名断藤峡。分兵捕雷、廉、高、肇诸寇，先后平之。
先是，大军由修仁、荔浦抵大藤峡，道有儒生里老数十百人，跪持香，曰：“我辈苦贼久矣，莫敢自拔。今幸遇天兵，得自为良民，愿先三军锋。”雍大怒，顾左右叱曰：“此皆贼耳，缚斩之！”左右初疑雍何乃杀良民，既缚而袂中利刀出，乃知间也。悉断颈、散手足、刳肠胃，分挂箐棘中，累累相属。贼大惊沮，曰：“韩公天威也。”
有新会丞陶鲁隶麾下，雍威严拟王公，军门设铜鼓数千，仪节详密。三司长吏见，长跪白事，慑悚如小吏。一日，顾峒贼最强险难下者，方设策。鲁时直膳侍左右，谩谓曰：“丞揣我何意？”鲁曰：“得非某贼耶？”雍曰：“然。丞得往否？”曰：“匪直能，且易易耳！”雍怒曰：“贼锐甚，又扌益阻自卫，非大兵不可入。部下文武数百千人，熟视无可当吾寄者。吾方欲身往，若安得易？且使若食粟能之耳！蕞尔邑不能理，乃言击贼。若妄当笞！”鲁不拜，抗言曰：“谓鲁解食粟，不解击贼者，明公未悉鲁也。蒋琬、庞统废邑事矣，后乃为蜀名臣。公幸毋弃鲁，使得毕技，当悉缚诸丑以献。”雍异之，改容曰：“若所将几何而办？”曰：“三百人。”曰：“何少？”曰：“鲁犹以为多也。兵贵精，请择。”雍曰：“任若自为之。”鲁乃标式，约曰：“有能力举百钧，矢射二百步者来。”三军之士十五万人，其比于式者得二百五十人。曰：“未也。”请复下令募，募数日，足。鲁乃为别将，自操练阵法，椎牛酒犒，甘苦共之，士争愿为死。率以先登，大破贼，斩首无算。贼闻陶家军骇栗遁避，叩首乞为良民，得毋死幸甚。鲁，成子也。
雍又奏调达官军千余，专命偏将领之。瑶、僮出入山林，利用标枪牌刀诸短兵，不能当骑射，故达军所向辄克，贼畏之。
既平，雍乃上言：“诸瑶之性，惮见官吏，摄以流官，终难靖乱。有上隆州土知州岑铎以罪在禁，而事属暧昧。蛮戎之旅，不必责以彝伦。请复其职，俾领藤峡，开设州县，仍隶浔州。又以各处巡检，俱系流官，不谙民情，不辨地理，往来迁转，难以责成。而部下有功土人李升等，效有勤劳，请量授土巡检官秩。彼皆感恩图报，必能保障一方。又请移周冲巡检司于勒马，移靖宁巡检司于献俘，移思隆巡检于碧滩，东乡、龙山各宜添设。”又谓：“别类僮人，国初曾充戎伍。近用兵时，遣千户李庆招之，多肯效顺。请即本地开设千户所，因其故俗，即以李庆为之渠帅统之，亦可羁縻犷悍，藉以保障地方。”奏上，上皆纳之。即断藤峡设武靖州，以岑铎为知州，属浔州府。班师论功，擢雍左副都御史，赐文彩币六，官一子锦衣镇抚。封赵辅武靖伯，子孙世袭。初出军时，赵辅知雍才，军事一听雍，而辅但用命战，故所向有功。
世宗嘉靖六年夏五月，起新建伯王守仁以兵部尚书总制两广、江西、湖广军务。先是，成化中，韩雍平断藤峡，民获宁居者二十余年。正德五年后，遗孽渐炽，峡南贼尤甚，横江御人。总制都御史陈金，谓诸
蛮不过利鱼盐耳，乃与约：商船入峡者，计船大小给鱼盐与之。诸蛮就水滨受去，如榷税然，不得为梗。蛮初获利听约，道颇通。金亦谓此法可久，易峡名永通。亡何，诸蛮缘此益无忌，大肆掠夺，稍不惬即杀之，因循猖獗，遂负固大为寇。至是，守仁至两广，定田州，卢苏、王受降，而两江父老遮道言断藤峡及八寨贼倡乱状。守仁上疏请讨，从之。
七年春二月，王守仁以湖广兵至南宁，而卢苏、王受初降，亦愿立功自赎。守仁乃集诸守臣将帅议，命湖广佥事汪溱、广西副使翁素、佥事吴天挺及参将张经、都指挥谢佩监湖广土兵，袭剿断藤峡贼。仍督分永顺兵进剿牛肠等寨，保靖兵进剿六寺等寨，期以四月初二各至信地。
先是，峡贼闻军门檄湖广土兵至，皆逃匿深险。后闻以苏、受降罢兵，又守仁驻南宁，故为散遣诸兵状，寇弛不为备。至是，湖广兵皆偃旗卧鼓驰至，与官军突进，四面夹攻之。贼败，退保仙女大山，据险结砦。官军攀木缘崖仰攻之，初四日破贼寨，初五日复攻破油■、石壁、大陂等巢，贼败奔断藤峡。官军追击破之，贼奔渡横石江，覆溺死者六百余人。官军自后急击，俘获甚众，贼溃散。初十日遍搜山峒无遗，还兵至浔州。守仁密檄诸将移兵剿仙台等贼，二十一日，仍前分布各哨，永顺兵由盘石、大黄石登岸，进剿仙台、花相等处；保靖兵由乌江口、丹竹埠登岸，进剿白竹、古陶、罗凤等处，期五月十三日抵巢。各贼闻牛肠等寨破灭，则大惧。方据险设伏待之，官军骤进，奋勇夹击。贼不支，奔入永安力山。乃分兵围之，贼复大溃，奔诸路者多为防截参将沈希仪等所擒。于是断藤之贼略尽。
先是，守仁因八寨贼去断藤稍远，四月初五日，别遣布政使林富、副总兵张佑监督土目卢苏、王受五千余众，进剿入寨瑶贼，各兵乘夜衔枚袭之。二十三日，昧爽抵贼巢，遂破石门天险，贼始惊觉，且战且走。日午，贼结聚二千余人来拒，官军奋击之。贼既失险气夺，不能支，遂大溃，奔入重险。官军夜募死士俺其不备，二十四日，袭古蓬寨，破之。连克周安、古钵、都者峒诸寨，于是八寨之贼亦尽。前后擒斩三千余人，两江底定。守仁乃班师，疏荐林富为都御史，巡抚其地，论功褒赏有差。
十五年夏六月，断藤峡盗攻杀戍卒。先是，王守仁既归，卒于道。而武靖州知州岑邦佐不能镇辑，且墨贼贿，多曲庇之，故峡以北贼复渐肆猖獗。其目侯胜海者，居
弩滩为乱。指挥潘翰臣听土目黄贵、韦香言，诱胜海杀之，实贵、香利胜海田庐也。胜海弟公丁集众噪城下杀人，佥事邬阅、参议孙继武言于都御史潘旦请讨之，参将沈希仪沮之，曰：“滑贼未易取，须春江涨，以数千人从武宣顺流下扑之，乃可。”不听。阅、继武还浔州，以千人往击。贼先遁去，斩一病夫而还。遂言：“贼已敛迹，请立堡戍。”旦从之。希仪复言：“贼未大创，兵威不振，立堡难守。”旦不听。六月，堡成，阅令黄贵、韦香以三百人戍之，许择取胜海田庐不禁。诸瑶大愤恚，邦佐又阴党之，公丁遂集众二千人夜寇堡，杀戍卒二百余人，贵、香走免。巡按御史诸演疏其事，阅与继武以启衅罢去。亡何，旦亦去，侍郎蔡经代之。
十七年春正月，蔡经集诸司议发兵，曰：“诸君度灭贼，须兵几何？”副总兵张经曰：“不过万人。”蔡经曰：“太少。”沈希仪曰：“非八万人不可。”蔡经曰：“太多。”副使翁万达曰：“二君言各有据。袭而取之曰剿，声罪讨之曰征。由张君言，剿也；由沈君言，征也。然贼为备久矣，剿之无功，从沈君言便。”会朝议欲征安南，事遂已。公丁等益横，时出杀掠，浔人苦之。
冬，侯公丁伏诛。先是，副使翁万达力请讨公丁，御史邹尧臣亦赞之。蔡经乃会安远侯柳决计发兵，以兵事属万达。万达廉得百户许雄素通贼状，劫之，曰：“能擒公丁贷汝死。不，即论如法。”雄惧，请效力自赎。万达阳庇公丁，谓雠家诬之耳。乃捕系讦讼公丁者数人，责其启衅。公丁果遣人自列，万达阳许之。又令雄假称贷为贿，公丁喜，益信雄。会万达巡他郡，以事属参议田汝成。汝成召雄申饬之，雄乃诒公丁曰：“浔人久以尔为口实，幸上之人不信。今分守公新到，何不自诉寇堡事由他瑶，庶相信也。”公丁然之，随雄来见汝成，复列冤状，汝成曰：“闻仇家诬汝，已逮治之矣。”慰遣之。乃密授意城中居民被贼害者，家出殴公丁，一市皆哗，遂逮入系狱。遣雄谕其党曰：“寇堡事公丁委罪诸瑶，须鞫实坐之。若等诚谓公丁冤，须罪人得，释之。万一事自公丁，当共弃之，勿以一公丁自取灭亡也。”诸瑶竞言：“事果由公丁，听论之，不敢党。”乃槛致公丁军门，磔诛之。
十八年春三月，兵部侍郎蔡经平断藤峡诸盗。先是，田汝成既诛公丁，乃言之督府，谓“首恶既擒，贼方震骇，宜乘此时进兵讨贼”。经许之。会沈希仪病，乃以副总兵张经将左军，副使翁万达监之，南宁指挥王良辅、朱升、凌浦、柳浦、周新、孙文绣属焉。以都指挥高干将右军，副使梁廷振监之，宾州指挥马文杰、王俊、戚振、吴国章属焉。副使萧畹纪功，参政林士元及汝成督饷，张经议欲以少兵剿之，略示威，勿深入，又欲舍紫荆诸处贼薮勿击。万达持不可，谓“少出兵堕损军威。诸瑶恣肆久，不大创之，不足慑其心。”汝成亦如万达议。万达又言之督府，曰：“峡南亦剧贼，但今兵力不能并及，姑缓之以俟后。”经然之。乃以二月两军齐发，左军则王良辅由牛渚湾越武靖攻紫荆、姜老鼠诸巢，朱升由三等村渡蓼水攻石门、黄泥岭诸巢，柳浦由白沙湾攻道袍、梅岭诸巢，凌浦由白沙湾攻大昂、小梅岭诸巢，周维新由白沙湾攻藤冲、绿水冲诸巢，孙文绣由藤峡夹攻大坑巢，共三万五千人，分六道进。右军则马文杰由武宣攻碧滩、绿水诸巢，王俊等由武宣入山攻罗渌、上峒，戚振攻中峒，吴国章攻下峒，共一万六千余人，分四道进。南北夹攻之，贼大窘，拥众奔林峒而东。王良辅邀击之，中断，复西奔。诸军合击，斩首千余。贼谓往年据险结巢，故被官兵击破皆歼焉。至是，不复立砦，惟漫走山谷间，令官兵疲于追逐。且旷日久，多费粮饣襄，必速退。其东奔者入罗连山，万达移兵攻之。檄右军抵长洲，沿江绕出贼背。贼于诸险隘伏械器防御甚多，官兵皆以计发之，追斩百余级，贼益窘。会右军迷失道，愆期三日。又土兵卢苏受贼赂，钦兵纵之，漫匿诸山谷。人言罗连山官兵古所未至者，贼遁深入，不复穷追云。
时平南县有小田、罗应、古陶、古思诸瑶，亦据险勿靖，万达等移兵剿之。三月班师，招贼余党二百余人，降之。江南胡姓诸瑶归顺者亦千余人，藤峡尽平。万达、汝成献议于督府凡七事，曰：编保甲以置新民，立营堡以通江道，设备御以控上游，清狼田以正疆界，改州治以建屯所，处款兵以慎边防，榷商税以资公费。蔡经多采纳，疏请行之。捷闻，诸将帅守臣皆升赏有差。
谷应泰曰：大藤当粤西浔州地。其水则浔水、府江，环五百里。其山则夹江峻岭，■岈峭削，盘矗扪天，高瞰数百里，下乃临不测入邃谷矣。其径则引一线，历千盘，非手援足蹑，不得施■而上也。其中则前庭后户，左障右屯，一夫荷戟，千夫辟易也。其前则牛肠、大岵，临江壁立，敌不敢仰关而攻也。其后则仙人、九层，岩峒星列，道里不可裹粮而穷也。其产则密箐丛篁，毒瘴恶雾，非人所处也。其器则长矢劲弩，淬毒傅药，人且应弦辄毙也。披图考俗，综其大略，而大藤之势，盖不特蜀有鸟道、蚕丛，华有天门、箭括已。为之开立郡县，而流官土官，交错难治。建置学校，而瑶、僮犷悍，淫杀性成。通鱼盐以诱之，则见利犬狺。建营堡以备之，而失势兽骇。辟之瘿匏肿樗，输匠不能斫；戚施，官司不能材。神皋之瓯脱，上天之骄子也。
然而俗编赤县，未可不臣；地属神州，终难度外。而严尤论狄，古无上策；贾让治河，仅行中计。大军不可久驻，孤军不可追险，合围防其轶出，屯守更苦劫掠。癣疥之疾，能废七尺之躯；涓滴之流，可尽江河之水。王所以决战，韩雍所以肆伐也。先渡浔水，决其樊篱，纵火大藤，空其巢穴。贼乃悉众凭险，敛兵拒战。而王师援木攀梦，楚歌四合；犭爰牵蚁附，汉帜先登。磨石横崖之谷，题铭九层之楼。锯藤绝ㄌ，夺其世险。至于支离身首，刳剔肝肠，金鼓陈兵，旌旗秉纛，盖以天兵不易至，重险不易得，扼吭拊背，急击勿失，宣畅皇灵，显彰天殛，取威定乱，在是役也。然犹武备中弛，苞孽复盛，二十年而有新建之师，又十年而有蔡经之捷。贼势稍殊，兵形亦异。类皆穷追深入，耀甲横戈。盖孔明巴蜀，率用严刑；张咏益州，辄行捕斩。乱国重典，有自来矣。然而兴利除弊，勿扰其俗；仁渐义摩，久革其故。蛮戎犹有人性，长吏者又何可以马上治之也与！ 

卷四十



○兴复哈密宪宗成化九年秋九月，土鲁番速檀阿力王入哈密，掠王母并金印去。哈密，汉西域、唐伊州地也。汉武帝置酒泉、张掖、炖煌三郡，
即令甘、凉、肃之境。又出玉门关通西域，置都护及戊巳校尉，以断单于右臂，则今之哈密云。晋为凉州牧张实所据。历后魏，西域复通。隋炀帝因裴矩进《图记》，躬度玉门关，置伊吾、且未镇。唐隶陇右道，安氏之乱，尽没吐番。地无水而常寒，多雪，雪销乃得水。元封其裔勿纳失里为威武王，居之。明初，高皇帝定陕西、甘肃诸镇，嘉峪关以西置不问。永乐二年，安克帖木儿贡马，诏封为忠顺王，即其地置哈密卫。关以西卫七：曰哈密、安定、阿瑞、赤斤蒙古、曲先、罕东、罕东左，而哈密最西。东去肃州，西去土鲁番各千五百里。北数百里抵瓦刺，以天山为界。授其目马哈麻火只目等指挥，分居苦峪城，赐金印诏命，凡西域入贡，悉道哈密译上，亦汉武遗意也。
洪熙元年，哈密贡硫黄，上曰：“哈密既有硫黄，猝遇战斗，须有备。”敕边吏知之。正统四年，瓦刺强，数侵哈密，哈密惧，稍持两端。玺书谕毋背德，终不悛，至拘留汉人转鬻，使至多暴横。边吏请责，诏曲贷之。而忠顺王再传为孛罗帖木儿，天顺末，见弑，无子。王母弩温答失力署国事，为■加思兰所破。成化二年，兵部奏：“王母以■加思兰侵掠，避居赤斤苦峪，今寇退，宜敕复还哈密。”乃以把塔木儿为右都督守哈密，把塔木儿本畏兀族，故忠义王外孙也。把塔木儿死，子罕尚嗣。而土鲁番时强盛，控弦可五万，其速檀阿力尤雄黠。
至是，挟哈密、赤斤诸夷，王母不从，遂见掠及劫金印去。罕慎窜苦峪城，众或归附居肃州，亦有随土鲁番去者。甘肃抚臣娄良以闻，兵部尚书白圭言：“哈密为我西藩，土鲁番无故凌夺，不救则赤斤诸卫尽为蚕食。嘉峪外皆强敌，而祸中甘肃。请集廷议恢复。”因举高阳伯李文、右通政刘文往经略之。比至哈密，众已溃散。文等不敢深入，止调集罕东、赤斤诸番兵数千驻苦峪不敢进，谬言：“阿力欲乘虚捣二卫，宜还兵自为守。”遂引还。阿力始轻中国，益侵内属诸卫矣。
  </div>
  <div class="pagination">
   <a href="明史纪事本末_page17.html">
    上一页
   </a>
   <span>
    ...
   </span>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <a href="明史纪事本末_page15.html">
    15
   </a>
   <a href="明史纪事本末_page16.html">
    16
   </a>
   <a href="明史纪事本末_page17.html">
    17
   </a>
   <span class="current-page">
    18
   </span>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <a href="明史纪事本末_page21.html">
    21
   </a>
   <a href="明史纪事本末_page22.html">
    22
   </a>
   <a href="明史纪事本末_page23.html">
    23
   </a>
   <span>
    ...
   </span>
   <a href="明史纪事本末_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
