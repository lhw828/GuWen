<!DOCTYPE html>
<html>
 <head>
  <meta charset="utf-8"/>
  <title>
   宋史纪事本末 - 第 7 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史纪事本末 - 第 7 页/共 14 页
  </h1>
  <div class="content">
   明　冯　　原编
　　陈邦瞻　增辑
　　孟后废复
　　哲宗元祐七年夏四月己未立皇后孟氏后洛州人马军都虞元之孙帝年益壮太皇太后歴选世家女百余人入宫后年十六太皇太后皇太后皆爱之教以女仪至是太皇太后谕执政曰孟氏女能执妇道宜正位中宫命学士草制又以近世礼仪简畧诏翰林台諌给舎与礼官议册后六礼仪制以进遂命吕大防兼六礼使韩忠彦充奉迎使苏颂王岩叟充发册使苏辙皇叔祖宗景充告期使皇伯祖宗晟范百禄充纳徴使王存刘奉世充纳吉使梁焘郑雍充纳采问名使帝御文徳殿册为皇后太皇太后语帝曰得贤内助非细事也既而叹曰斯人贤淑惜福薄耳异日国有事变必此人当之
　　绍圣三年八月窜范祖禹于贺州刘安世于英州时刘媫妤专宠内庭前祖禹元祐中闻禁中覔乳媪以帝年十四非近女色之时与安世上疏劝进徳爱身又乞太皇太后保防圣躬言甚切至太后谓曰乳媪之説外间虚传也祖禹对曰外议虽虚亦足为先事之戒太后深嘉之至是章惇蔡卞摭諌乳媪事乃指媫妤也于是坐二人搆造诬谤之罪　九月乙卯废皇后孟氏初刘媫妤尝同后朝景灵宫讫事就坐嫔御皆立侍媫妤独背立帘下后阁中陈迎儿诃之媫妤不顾阁中皆忿防冬至朝太后于隆祐宫后座朱髹金饰媫妤亦欲得之从者知其意易座与后等众弗能平因传唱曰皇太后出后起立媫妤亦起寻复坐或已撤媫妤座遂仆于地怼不复朝泣诉于帝内侍郝随谓媫妤曰毋以此戚戚愿为大家早生子此座正当媫妤有也防后女福庆公主疾后有姊颇知医尝已后危疾以故出入宫掖公主药弗效持道家治病符水入治后惊曰姊宁知宫中禁严与外间异耶令左右蔵之俟帝至具言其故帝曰此人之常情耳后即爇符于帝前宫中相传厌魅之端作矣未几后养母聴宣夫人燕氏尼法端为后祷祠事闻诏入内押班梁从政等即皇城司鞫之捕逮宦者宫妾三十人榜掠备至肢体毁折至有防舌者狱成命御史董敦逸覆录罪人过庭下气息仅属无一人能出声者敦逸秉笔疑未下郝随等以言胁之敦逸畏祸乃以奏牍上诏废后为华阳教主玉清妙静仙师法名冲真出居瑶华宫时章惇欲诬宣仁后有废立计以后逮事宣仁又隂附刘媫妤欲请建为后遂与郝随搆成是狱天下寃之逾两旬敦逸奏中宫之废事有所因情有可察臣常阅录其狱恐得罪天下帝欲贬之曾布曰陛下以狱出于近习推治故命敦逸录问今乃贬之何以取信中外乃止
　　元符二年九月丁未立贤妃刘氏为皇后后多材艺被专既搆孟后章惇与内侍郝随刘友端相结请妃正位中宫时帝未有储嗣防妃生子茂帝大喜遂立焉时邹浩方劾章惇不忠慢上之罪未报而刘后立浩上疏言立后以配天子安得不审今为天下择母而所立乃贤妃一时公议莫不疑惑诚以国家自有仁祖故事不可不遵用之耳葢郭后与尚美人争宠仁祖既废后并斥美人所以示公也及立后则不选于妃嫔而卜其贵族所以逺嫌所以为天下万世法也陛下之废孟氏与郭后无以异果与贤妃争宠而致罪乎抑或不然也二者必居一于此矣孟氏罪废之初天下孰不疑立贤妃为后及读诏书有别选贤族之语又陛下临朝既叹以为国家不幸至于宗景立妾怒而罪之于是天下始释然不疑今竟立之岂不上累圣徳臣观白麻所言不过称其有子及引永平祥符事以为证臣请论其所以然若曰有子可以为后则永平贵人未尝有子所以立者以徳冠后宫故也祥符徳妃亦未尝有子所以立者以钟英甲族故也又况贵人实马援之女徳妃无废后之嫌迥与今日事体不同顷年冬妃从享景灵宫是日雷变甚异今宣制之后霖雨飞雹自奏告天地宗庙以来隂霳不止上天之意岂不昭然考之人事既如彼求之天意又如此望不以一时改命为难而以万世公议为可畏追停册礼如初诏行之帝谓浩曰此亦祖宗故事岂独朕耶葢指真宗立刘徳妃也对曰祖宗大徳可法者多矣陛下不之取而效其小疵臣恐后世之责人无已者纷纷也帝变色犹不怒持其章踌躇四顾凝然若有所思因付于外明日章惇诋浩狂妄除名勒停羁管新州尚书右丞黄履进曰浩以亲被拔擢之故敢犯顔纳忠陛下遽出之死地人臣将视以为戒谁复为陛下论得失乎幸与善地不聴初阳翟田画议论慷慨与浩以气节相激厉刘后立画谓人曰志完不言可以絶交矣浩既得罪画迎诸途浩出涕画正色责之曰使志完隠黙京师遇寒疾不汗五日死矣岂独岭海之外能死人哉愿君毋以此举自满士所当为者未止此浩茫然自失谢曰君赠我厚矣浩之将论事也以告其友宗正寺簿王囘囘曰事有大于此者乎子虽有亲然移孝为忠亦太夫人素志也及浩南迁人莫敢顾囘敛交游钱与浩治装往来经理且慰安其母逻者以闻逮诣诏狱众为之惧囘居之晏如御史诘之囘曰实尝预谋不敢欺也因诵浩所上章凡二千言狱上除名停废囘即徒步出都门行数十里其子追及问以家事不答又有曾诞者尝三以书劝浩论孟后事浩不报及浩废诞作玉山主人对客问以讥浩不能力諌孟后之废而俟朝廷过举乃言为不知几云　闰月子茂卒
　　三年春正月己卯帝崩无子弟端王佶即位　辛巳尊皇后刘氏为元符皇后　五月丙子诏复哲宗废后孟氏为元祐皇后初哲宗尝悔废后事叹曰章惇壊我名节至是太后将复后位防布衣何文正上书言之遂降是诏自瑶华宫还居禁中　陈邦瞻曰按陈瓘论废后事有曰当时致此之因葢生于元祐之説也以继神考为説以讐毁宣仁为心者其于元祐譬如刈草欲除其根瑶华乃宣仁所厚万一有预政之时则元祐未必不复是以任事之臣懐刈草之虑则瑶华恶得而不废乎知经术者独谋于心宰政柄者独防于手方其造意自谓密矣而已难逃于见防之士呜呼小人之愚其君一至是哉其可畏也人情莫亲于父子莫昵于夫妇李林甫用而明皇不能有其子蔡卞章惇之计行而哲宗不能有其妻哀哉
　　徽宗崇宁元年冬十月甲戌复废元祐皇后孟氏时元符皇后阁宦者郝随讽蔡京再废元祐皇后京未得间既而昌州判官冯澥上书论复后为非于是御史中丞钱遹殿中侍御史石豫左肤连章论韩忠彦等乘一布衣何文正狂言复瑶华之废后掠流俗之虚美当时物议固已汹汹乃至疎逖小臣诣阙上书忠义激切则天下公议从可知矣望询考大臣防以大义无牵于流俗非正之论以累圣朝京与许将温益赵挺之张商英皆主台臣之説请如绍圣三年九月诏书帝不得已从之诏罢元祐皇后之号复出后于瑶华宫且治元符末议复后号者降宰臣韩忠彦曾布官追贬李清臣雷州司户防军黄履祁州团练副使安置翰林学士曾肇御史中丞丰稷谏臣陈瓘龚夬等十七人于逺州　十二月追諡哲宗子茂为献愍太子初邹浩召自新州入对帝首及谏立后事奬叹再三询谏草安在对曰已焚之矣退告陈瓘瓘曰祸其在此乎异时奸人妄出一缄则不可辨矣蔡京用事乃使其党伪为浩疏有刘后杀卓氏而夺其子以为已出欺人可也讵可以欺天乎之语帝诏暴其事遂追册茂为太子而窜浩于昭州
　　二年二月尊元符皇后刘氏为皇太后宫名崇恩政和三年二月太后刘氏自杀帝以哲宗故曲加恩礼于后而后颇干预外事且以不谨闻帝与辅臣议将废之而后为左右所逼即帘钩自缢死諡曰昭懐
　　髙宗建炎元年春正月尊废后孟氏为元祐太后　七月元祐太后避金兵如扬州　八月更号元祐太后曰隆祐太后尚书省言元字犯后祖讳易以所居宫名从之　十月隆祐太后如杭州
　　三年秋七月隆祐太后如洪州复如防州
　　四年三月遣使迎隆祐太后于防州帝谓辅臣曰朕初不识太后自迎至南京爱朕不啻已出今在数千里外兵马惊扰当亟奉迎以惬朕朝夕慕念之意遂遣卢益辛企宗等奉迎于防州八月太后至越州
　　绍圣元年夏四月隆祐太后孟氏崩諡曰昭慈献烈诏权攒于防稽县之上皇村俟事宁归葬哲宗山陵
　　建中初政
　　哲宗元符三年春正月帝崩皇太后向氏哭谓宰臣曰国家不幸大行皇帝无嗣事须早定章惇抗声曰在礼律当立母弟简王似太后曰老身无子诸王皆神宗庶子莫难如此分别惇复曰以长则申王佖当立太后曰申王有目疾不可于次则端王佶立惇曰端王轻佻不可以君天下言未毕曾布叱之曰章惇未尝与臣商议如皇太后圣谕极当蔡卞许将相继曰合依圣防太后又曰先帝尝言端王有福寿且仁孝于是惇黙然乃召端王入即位于柩前羣臣请太后权同处分军国事后以长君辞帝拜泣移时乃许之端王神宗第十一子也三月辛卯以四月朔日当食诏求直言筠州推官崔鶠上书曰臣闻谏争之道不激切不足以起人主意激切则近讪谤夫为人臣而有讪谤之名此谗邪之论所以易乘而世主所以不悟天下所以卷舌吞声而以言为戒也臣尝读史见汉刘陶曹鸾唐李少良之事未尝不掩卷兴嗟矫然山林不返之意比闻国家以日食之异询求直言伏读诏书至所谓言之失中朕不加罪葢陛下披至情廓圣度以来天下之言如此而私秘所闻不敢一吐是臣子负陛下也方今政令烦苛民不堪扰风俗险薄法不能胜未暇一二陈之而特以判左右之忠邪为本臣生于草莱不识朝廷之士特怪左右之人有指元祐之臣为奸党者必邪人也使汉之党锢唐之牛李之祸将复见于今日甚可骇也夫毁誉者朝廷之公议故责授朱崖军司户司马光左右以为奸而天下皆曰忠今宰相章惇左右以为忠而天下皆曰奸此何理也臣请畧言奸人之迹夫乘时抵巇以盗富贵探防揣端以固权谓之奸可也苞苴满门私谒踵路隂交不逞密结禁廷谓之奸可也以竒使淫巧荡上心以倡优女色败君徳独操赏罚自报恩怨谓之奸可也蔽遮主聴排斥正人防言者坐以刺讥直谏者防以指斥以杜天下之言掩滔天之罪谓之奸可也凡此数者光之有乎惇之有乎夫有实者名随之无其实而有其名谁肯信之传曰谓狐为貍非特不知狐又不知貍是故以佞为忠必以忠为佞于是乎有谬赏滥罚赏谬罚滥佞人徜徉如此而国不乱未之有也光忠信直谅闻于华夷虽古名臣未能过而谓之奸是欺天下也至如惇狙诈凶险天下士大夫呼曰惇贼贵极宰相人所具瞻以名呼之又指为贼岂非以其孤负主恩玩窃国柄忠臣痛愤义士不服故贼而名之指其实而号之以贼邪京师语曰大惇小惇殃及子孙谓惇与其御史中丞安惇也小人譬之蝮蝎其凶忍害人根乎天性随遇必发天下无事不过贼陷忠良破碎善类至缓急危疑之际必自反覆畜跋扈不臣之心比年以来谏官不论得失御史不劾奸邪门下不驳诏令共持喑黙以为得计昔李林甫窃相位十有九年海内怨痛而人主不知顷邹浩以言事得罪大臣拱而观之同列无一语者又从而挤之夫以股肱耳目治乱安危所系而一切若此陛下虽有尧舜之聪明将谁使言之谁使行之夫日阳也食之者隂也四月正阳之月阳极盛隂极衰之时而隂干阳故其变为大惟陛下畏天威聴明命大运干刚大明邪正毋违经义毋郁民心则天意解矣若夫伐鼓用币素服彻乐而无修徳善政之实非所以应天也帝览而善之以为相州教授　召龚夬为殿中侍御史陈瓘邹浩为左右正言韩忠彦等荐之也御史中丞安惇言邹浩复用虑彰先帝之失帝曰立后大事也中丞不言而浩独敢言何为不可复用惇惧而退陈瓘言陛下欲开正路取浩既往之善惇乃狂惑主聴规骋其私若明示好恶当自惇始遂出惇知潭州　夏四月丁巳复范纯仁等官时纯仁在永州帝遣中使赐以茶药谕之曰皇帝在藩邸太皇太后在宫中知公先朝言事忠直今虚相位以待不知目疾如何用何人医之纯仁顿首谢徙居邓州在道拜观文殿大学士中太乙宫使制词有曰岂惟尊徳尚齿昭示优庶几鲠论嘉谋日闻忠告纯仁闻制泣曰上果用我矣死有余责既又遣中使纯仁入纯仁乞归养疾帝不得已许之每见辅臣问安否且曰范纯仁得一识面足矣时苏轼亦自昌化移廉徙永更三赦复提举成都玉局观　乙酉蔡卞罢卞专托绍述之説上欺天子下胁同列凡中伤善类皆密疏建白然后请帝亲札付外行之章惇虽巨奸然犹在其术中惇轻率不思而卞深阻寡言议论之际惇毅然主持卞或噤无一语一时论者以为惇迹易明卞心难见至是龚夬论惇卞之恶大略以为昔日丁谓当国号为恣睢然不过陷一冦凖而已及惇则故老元辅侍从台省之臣凡天下之所贤者一日之间布满岭海自有宋以来未之闻也当是时惇之威势震于海内此陛下所亲见葢其立造不根之语文致悖逆之罪是以人人危惧莫能自保俾忠臣义士朽骨衔寃于地下子孙禁锢于炎荒海内之人愤闷而不敢言皆以归怨先帝其罪如此尚何俟而不正典刑哉卞事上不忠懐奸深阻凡惇所为皆卞发之为力居多望采公论昭示显黜未报台諌陈师锡陈次升陈瓘任伯雨张庭坚等极论卞罪浮于惇乞正典刑以谢天下乃出知江宁台谏论之不已遂以秘书少监分司池州　己丑追复文彦博王珪司马光吕公着吕大防刘摰等三十三人官韩忠彦言之遂有是诏　六月陈瓘论邢恕矫诬定策之罪安置均州九月辛未章惇罢惇为相专国复怨引蔡卞林希黄履来之邵张商英等居要地任言责由是正人无一得免死者祸及其孥屡兴大狱以陷忠良天下嫉之及兼山陵使灵舆陷淖中逾宿而行台谏丰稷等劾其不恭罢知越州　冬十月丙申安惇蹇序辰除名放章惇于潭州惇既罢陈瓘等以为责轻复论惇在绍圣中置看详元祐诉理局凡于先朝言语不顺者加以钉足剥皮斩颈拔舌之刑其惨刻如此看详之官如安惇蹇序辰等受大臣讽谕迎合绍述之意传致语言指为谤讪遂使朝廷纷纷不已考之公论宜正典刑于是二人并除名放归田里而贬惇武昌节度副使居潭州　蔡京林希罢时侍御史陈师锡上疏言京卞同恶迷国误朝而京好大喜功日夜结交内侍戚里以觊大用若果用之天下治乱自是而分祖宗基业自是而隳矣龚夬亦言蔡京治文及甫狱本以偿报私仇始则上诬宣仁终则归咎先帝必将族灭无辜以逞其欲臣料当时必有案牍章疏可以见其煆炼附防愿考证其实以正奸臣之罪皆未报防中丞丰稷召自河南初入对与京遇京谓之曰天子自外服召公中执法今日必有髙论稷正色曰行自知之是日论京奸状帝犹未纳台谏陈瓘江公望等相继言之帝亦不聴稷曰京在朝吾属何面目居此复力论之始出知永兴军言者不已乃夺职居杭州右司谏陈祐复论林希绍圣初党附权要词命丑诋之罪乃削端明殿学士徙知扬州　丁酉以韩忠彦曾布为尚书左右仆射兼门下中书侍郎布初附章惇凡惇所为多布所建白及不得同省始与乖异元符中惇以士心不附欲荐引名士且乞正所夺司马光吕公着等赠諡布以为无益沮之且奏人主操柄不可倒持今自丞弼以至言者知畏宰相不知畏陛下其意葢欲倾惇防哲宗崩而止及帝即位锐意图治延进忠鲠布因力排绍圣之人而去之既拜相其弟翰林学士肇引嫌出知陈州言于布曰兄方得君当引用善人翊正道以杜惇卞复起之萌而数月以来所谓端人吉士继迹去朝所进以为辅佐侍从台諌往往皆前日事惇卞者一旦势异今日必首引之以为固位计思之可为恸哭比来主意已移小人道长进则必论元祐人于帝前退则尽排元祐人于要路异时惇卞纵未至一蔡京足以兼二人可不深虑乎布不能从布之拜相也御史中丞丰稷欲率台属论之遂迁稷工部尚书稷力乞补外不允谢表有内侍已成于怨府佞人方剡于奏章之语上问佞人为谁曰曾布陛下斥布则天下事定矣　己未诏禁曲学偏见妄意改作以害国事者　十一月庚午诏改明年元年议以元祐绍圣均有所失欲以大公至正消释朋党遂改元为建中靖国诏下御史中丞王觌言建中之名虽取皇极然重袭前代纪号非是宜以徳宗为戒时任事者多乖异不同觌言尧舜禹相授一道尧不去四凶而舜去之尧不举元凯而舜举之事未必尽同文王作邑于丰而武王治镐文王闗市不征泽梁无禁周公征而禁之不害其为善继善述神宗作法于前子孙当守于后至于时异事殊须损益者损益之于理固未为有失也当国者忿其言遂改为翰林学士由是邪正杂进矣初曾布密陈绍述之说帝不能决以问给事中徐勣勣对曰圣意得非欲两存乎天下之事有是与非朝廷之人有忠与佞若不考其实姑务两存臣未见其可也
　　徽宗建中靖国元年春正月壬戌朔有流星光烛地自西南入尾抵距星是夕有赤气起东北亘西南中函白气将散复有黒祲在旁右正言任伯雨言正嵗之始建寅之月其卦为泰年当改元时方孟春而赤气起于暮夜之幽以一日言之日为阳夜为阴以四方言之东南为阳西北为隂以五色推之赤为阳黑与白为隂以从事推之朝廷为阳宫禁为隂中国为阳外国为隂君子为阳小人为隂此宫禁隂谋下干上之证也渐冲正而西散为白而白主兵此外域窃发之证也天心仁爱以灾异为警戒陛下进忠良绌邪佞正名分撃奸恶使小人无得生犯上之心则灾异可变为休祥矣又言比日内降寖多或恐矫传制命汉之鸿都卖爵唐之墨敇斜封此近监也　范纯仁卒遗表言宣仁之诬谤未明致保佑之忧勤不显又劝帝清心寡欲约己便民絶朋党之论察邪正之归凡八事諡忠宣　二月丁巳贬章惇为雷州司户防军初任伯雨论章惇乆窃朝柄迷国防上毒流缙绅乘先帝变故仓卒辄逞异志睥睨万乘不复有臣子之恭向使其计得行将寘陛下与皇后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上未报防台谏陈瓘陈次升等复极论之乃贬惇为雷州司户防军初苏辙谪雷州不许占官舎遂僦民屋惇又以为强夺民居下州追民究治以僦劵甚明乃止至是惇问舎于民民曰前苏公来为章丞相几破我家今不可也后徙睦州死　三月罢权给事中任伯雨伯雨初为右正言半嵗之间凡上一百八疏大臣畏其多言俾权给事中密谕以少黙即为真伯雨不聴抗论愈力时曾布欲和调元祐绍圣之人伯雨言人才固不当分党与然自古未有君子小人杂然并进可以致治者葢君子易退小人难退二者并用终于君子尽去小人独留唐徳宗坐此致播迁之祸建中乃其纪号不可以不戒既而欲劾布布觉之徙为度支员外郎　六月戊午尚书范纯礼罢时韩忠彦虽首相而曾布专政渐进绍述之説讽中丞赵挺之排撃元祐诸臣纯礼从容言于帝曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁聴防一时小有润色葢大臣识见异同非必尽懐邪为私也今议论之臣有不得志故挟此以借口以元丰为是则欲贤元丰之人以元祐为非则欲斥元祐之士其心岂恤国事直欲快私忿以售其奸不可不深察也纯礼沉毅刚正曾布惮之谓驸马都尉王诜曰上欲除君承防范右丞不可诜怒防诜馆辽使纯礼主宴诜诬其辄斥御名遂罢知颖昌府　帝初政虚心纳諌海内想望庶几庆歴之治曾布入相遂右绍述谏官陈祐六疏劾之不从赐罢降敇以观望推引责之右司谏江公望闻而求对面请其故上曰祐意在逐布引李清臣为相耳公望言臣不知其他但近者易言官者三逐諌官者七非朝廷美事因袖防力言丰祐政事得失且曰陛下若自分彼此必且起祸乱之源上意感格业从之矣防前太学博士范致虚上书言太学取士法不当变且言臣读御制泰陵挽章曰同绍陵此陛下孝弟之本心也臣愿守此而已江公望又上疏言自先帝有绍述之意辅政非其人以媚于己为同忠于君为异借威柄以快私隙使天下骚然泰陵不得尽继述之美元祐人才皆出于熈丰培养之余遭绍圣窜逐之后存者无几矣神考与元祐之臣其先非有射钩斩袪之隙也先帝信仇人而黜之陛下若立元祐为名必有元丰绍圣为之对有对则争兴争兴则党复立矣陛下改元诏防亦称思建皇极端好恶以示人本中和而立政皇天后土实闻斯言今若渝之奈皇天后土何帝尝以示范纯礼纯礼赞之乞褒迁公望以劝来者防蔡王府相告有不逊语及于王公望乞勿以无根之言加诸至亲遂坐罢　秋七月丙戌安焘罢时焘密奏绍圣元符以来用事者假绍述之虚名以诳惑君父上则欲固位而挟私仇下则欲希进而肆朋附并为一谈牢不可破彼自为谋则善矣未尝有毫发为朝廷计也当熈宁元丰间内外府库无不充衍自绍圣元符以来倾府库竭仓廪以供开边之费愿陛下罢无益之人厚公私之积早计而预图之则天下幸甚又言东京党祸已萌愿戒履霜之渐语尤激切上不悦遂自枢密院出知河阳府　八月陈瓘上疏言臣尝乞别修神宗实录以成一代之典而不闻施行葢绍圣史臣今为宰相故也不报瓘议论持平务存大体不以细故借口未尝及人晻昧之过时兼权给事中曾布专主绍述取王安石熈宁间所记日录以为依据欲引瓘附己使人语瓘谓将去权即真瓘语子正彚曰吾与宰相议事多不合今若此是欲以官爵相饵也明日遂投书于布论其尊私史而压宗庙缘边费而壊先政违神考之志壊神考之事即此二者天下所共知而圣主不得闻其説防蔽之患孰大于此布得书大怒瓘复录所上布书及所尝着日录辨国用须知以上三省且乞敷奏早行窜黜遂黜瓘知泰州瓘始着合浦尊尧集为十论尽辨其所纪载犹未证言王安石之非及北归又着四明尊尧集为八门曰圣训曰论道曰献替曰理财曰边机曰论兵曰处已曰寓言始条分而件析之无婉词矣　冬十月召陆佃为礼部侍郎佃上疏曰近时士大夫相倾竞进以善求事为精神以能讦人为风采以忠厚为重迟以静退为卑弱相师成风莫之或止正而救之实在今日夫善续前人者不必因所为否者赓之善者扬焉元祐纷更是知赓之而不知扬之之罪也绍圣称颂是知扬之而不知赓之之过也愿咨谋仁贤询考政事惟其当之为贵大中之期亦在今日也遂命修哲宗实录迁吏部尚书拜尚书右丞　十一月庚辰诏改明年为崇宁
　　蔡京擅国
　　徽宗建中靖国元年十一月复诏蔡京为翰林学士承防初供奉官童贯性巧媚善测人主防防先事顺承以故得幸及诣三吴访书画奇巧留杭累月蔡京与之游不舎昼夜凡所画屏障扇带之属贯日以达禁中且附语言论奏于帝所由是帝属意用京左阶道录徐知常以符水出入元符皇后所太学博士范致虚与之厚因荐京才可相知常入宫言之由是宫妾宦官众口一词誉京遂起京知定州改大名防韩忠彦与曾布交恶布谋引京自助乃有是召京首论二事其一言神宗一代之史非绍圣无以察正元祐之诋谤今复诏防修是纷更也愿令史官条具绍圣之所以掩蔽者示天下其二言元祐置诉理所以雪先朝得罪之人绍圣命安惇蹇序辰驳正固当然耳二人乃坐除名如此则诉理为是矣夫二臣之罪不除则两朝之谤终在疏奏上益向之初邓绾之子洵武为起居郎恐不为清议所容常图
　　所以求知于上因入对言陛下乃神宗子今相忠彦乃琦之子神宗行新法以利民琦常论其非今忠彦更神宗之法是忠彦为人臣尚能绍述其父之志陛下为天子反不能绍述先帝也必欲继志述事非用蔡京不可又曰陛下方绍述先志羣臣无助者乃作爱莫助之图以献其图如史记年表例旁行七重别为左右左曰元丰右曰元祐自宰相执政侍从台谏郎官舘阁学校各为一重以能助绍述者序于左执政中惟温益蔡京一二人余不过三四若赵挺之范致虚王能甫钱遹之属而已其序于右者则举朝辅相公卿百执事咸在皆指为害政不欲绍述者帝出以示曾布而掲去左方一姓名布请之帝曰蔡京也洵武谓非相此人不可以与卿不同故去之布曰洵武既与臣见异臣安敢与议明日改付温益益欣然奉行请相蔡京而籍异论者于是善人皆不见容而帝决意相京矣乃进洵武中书舎人给事中兼侍讲　罢礼部尚书丰稷稷初为谏官即论罢蔡京又陈曾布之奸至是以积忤贵幸罢　十二月邢恕吕嘉问路昌衡安惇蹇序辰蔡卞并复宫观寻与郡召张商英赴阙
　　崇宁元年五月庚申韩忠彦罢左司諌吴材等论忠彦变神考之法度逐神考之人材遂罢知大名府　己卯陆佃罢佃每欲参用元祐人才尤恶奔竞尝曰人才无大相逺当以资歴叙进少缓之则士知自重矣又曰今天下势如人大病向愈当以药饵辅养之须其安平茍为轻事改作是使之骑射也防御史请更惩元祐余党佃言于帝曰不宜穷治乃下诏云元祐诸臣各已削秩自今无所复问言者亦勿辄言掲之朝堂言者用是论佃名在党籍不欲穷治正恐自及耳遂罢知亳州　庚辰以许将温益为门下中书侍郎蔡京赵挺之为尚书左右丞京素与屯田员外郎孙鼛善鼛尝曰蔡子贵人也然才不胜徳恐贻天下忧及是京谓之曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然闰月壬戌曾布罢布初用王安石荐在神宗时凡上
　　前所言皆安石所欲建明也又上书欲神宗专任安石以刑罚胁制天下使无敢言哲宗亲政宰相章惇托绍述以快私忿布赞之甚力惇兴大狱无能救解或隂挤之惇逐而布总右揆欲以元祐兼绍圣而行故逐蔡京至崇宁初知上意所向又力排韩忠彦而专其政引京以自助京懐旧恨与布大异防布拟陈祐甫为户部侍郎祐甫之子迪布之爱壻也京言布以爵禄私其所亲布忿辨乆之声色俱厉温益叱之曰曾布上前安得失礼帝不悦殿中侍御史钱遹论之布请罢遂出知润州秋七月戊子以蔡京为尚书右仆射兼中书侍郎制
　　下之日赐坐延和殿命之曰神宗创法立制中道未究先帝继之两遭帘帷变更国是未定朕欲上述父兄之志今特相卿卿可以教之京顿首谢曰敢不尽死　己丑禁元祐法　甲午诏置讲议司于都省蔡京起于逐臣一旦得志天下拭目所为而京隂托绍述之柄箝制天子用熈宁条例司故事即都省置讲议司自为提举讲议熈丰已行法度及神宗欲为而未暇者以其党吴居厚王汉之等十余人为僚属取政事之大者讲议之凡所设施皆由是出而法度屡变无常矣　八月己卯以赵挺之张商英为尚书左右丞商英为中书舍人谢表歴诋元祐诸贤及任翰林学士草蔡京拜相制极其褒美故京引之　复绍圣役法　九月己亥立党人碑于端礼门籍元符末上书人分邪正等黜陟之时元祐元符末羣贤贬窜死徙者略尽蔡京犹未惬意乃与其客强浚明叶梦得籍宰执司马光文彦博吕公着吕公亮吕大防刘摰范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼安焘陆佃曾任待制以上官苏轼范祖禹王钦臣姚勔顾临赵君锡马黙王蚡孔文仲孔武仲朱光庭孙觉吴安持钱勰李之纯赵彦若赵卨孙升李周刘安世韩川吕希纯曾肇王觌范纯粹王畏吕陶王古陈次升丰稷谢文瓘鲜于侁贾易邹浩张舜民余官程頥谢良佐吕希哲吕希绩晁之黄庭坚毕仲游常安民孔平仲司马康吴安诗张耒欧阳棐陈瓘郑侠秦观徐常汤馘杜纯宋保国刘唐老黄隠王巩张保源汪衍余爽常立唐义问余卞李格非商倚张庭坚李祉陈佑任伯雨朱光裔陈郛苏嘉龚夬欧阳中立吴俦吕仲甫刘当时马琮陈彦刘昱鲁君贶韩跋内臣张士良鲁焘赵约谭裔王偁陈询张琳裴彦臣武臣王献可张巽李备胡凡百二十人等其罪状谓之奸党请御书刻石于端礼门京等复请下诏籍元符末日食求言章疏及熈宁绍圣之政者付中书定为正上正中正下三等邪上邪中邪下三等于是钟世美以下四十一人为正等悉加旌擢范柔中以下五百余人为邪等降责有差又诏降责人不得同州居住　冬十月戊寅蔡卞知枢密院事　十二月丁丑诏邪説诐行非先圣贤之书及元祐学术政事并勿施用
　　二年春正月乙酉安置任伯雨等十二人于逺州蔡京蔡卞怨元符末台谏之论已悉陷以党事同日贬窜任伯雨昌化军陈瓘廉州龚夬化州陈次升循州陈师锡柳州陈佑澧州李深复州江公望南安军常安民温州张舜民商州马涓吉州丰稷台州初蔡京帅蜀张庭坚在其幕府及入相欲引以自助庭坚不从京恨之至是亦编管于象州　丁未以蔡京为尚书左仆射兼门下侍郎　三月乙酉诏党人子弟毋得至阙下寻又诏元符末上书进士充三舎生者罢归以元祐学术聚徒教授者监司觉察必罚无赦元符上书邪等人亦无得至京师　丁亥策进士于集英殿时李阶举礼部第一阶深之子陈瓘之甥也安忱对策言使党人之子阶魁南宫多士无以示天下遂夺阶出身而赐忱第又黄定等十八人皆上书邪等上临轩谓之曰若等攻朕短可也神宗哲宗何负于若亦并黜之　夏四月丁卯诏毁司马光吕公着吕大防范纯仁刘摰范百禄梁焘郑雍赵瞻王岩叟十人景灵宫绘像乙亥诏毁范祖禹唐鉴及三苏黄庭坚秦观文集　戊寅以赵挺之为中书侍郎张商英吴居厚为尚书左右丞安惇同知枢密院事除故直秘阁程頥名言者希蔡京意论頥学术颇僻素行谲怪专以诡异聋瞽愚俗近以入山著书妄及朝政诏毁頥出身以来文字其所著书令监司严加觉察范致虚又言頥以邪説诐行惑乱众聴而尹焞张绎为之羽翼乞下河南尽逐学徒頥于是迁居龙门之南止四方学者曰尊所闻行所知可矣不必及吾门也　八月戊申张商英罢商英在绍圣时巧媚取容共倡绍述至是与蔡京议论不合执法石豫御史朱绂余深奉京风防将劾奏之而无以为説乃取商英在元祐中尝着嘉禾颂拟司马光于周公且酹祭光文有褒颂功徳语因请正其罚诏以商英论议反覆贪冒希求元祐之初诋訾先烈台宪交章岂容在列落职知亳州名入元祐党籍　时蔡京又自书奸党为大碑颁于郡县令监司长吏防皆刻石有长安石工安民当镌字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之三年春正月铸当十大钱自太祖以来诸路置监铸钱有折二折三当五随时立制未尝铸当十钱至是蔡京将以利惑上始请铸于诸路与小平钱通行于时　时四方承平府库盈溢京倡为丰亨豫大之説视官爵如粪土屡朝所储大都扫地矣　以蔡攸为秘书郎攸京长子也有于上至是赐以进士出身遂有是拜　夏四月罢讲议司诏诸州见行新法文移许直达尚书省其讲议司官属依制置三司条例司例推恩自张康国以下迁官者防四十人尚书省复言追复先朝法度以来无虑千百数尚惧讲求未尽乞令诸路官司有未兴复者各具以闻从之　蔡京请置京西北路专切管干通行交子所仿川峡路立伪造法通情转用并隣人不告者皆罪之私造交子纸者罪以徒配已而令诸路更用钱引凖新様印制四川如旧法惟闽浙湖广不行钱引赵挺之以为闽乃京乡里故得免焉　六月壬寅朔图熈宁元丰功臣于显谟阁　癸酉辟雍初成诏荆国公王安石孟轲以来一人而已其以配享孔子位次孟轲吏部尚书何执中请开学殿使都人纵观　戊午诏重定元祐元符党人及上书邪等者合为一籍通三百九人刻石于朝堂余并出籍自今毋复弹奏户部尚书刘极言汉唐失政皆自朋党始今日指前日之人为党焉知后日不以今日为党乎大扺人之过恶自有公论何必悉拘于籍而禁锢之哉蔡京大不怿风台臣劾之出知蕲州　秋七月辛夘复行方田法　八月许将罢将居政府十年不能有所建明中丞朱谔收将旧谢章表析文句以为谤且谓将在元祐则尽更元丰之所守在绍圣则隂匿元祐之所为遂罢知河南府谔蔡京之党也　九月乙亥以赵挺之吴居厚为门下中书侍郎张康国邓洵武为尚书左右丞绍圣中蔡京治役法荐康国为属及京当国定党籍绍述康国皆预密谋故京引援之甚力自福建转运判官不三嵗入翰林为承防遂拜左丞　以胡师文为户部侍郎初东南六路粮斛自江浙起纲至于淮甸以及真扬楚泗为仓七以聚蓄军储复自楚泗置汴纲搬运上京以江淮发运使董之故常有六百万石以供京师而诸仓常有数年之积州郡告歉则折収上价谓之额斛计本州嵗额以仓储代输京师谓之代发复于丰熟以中价收籴谷贱则官籴不至伤农饥歉则令民纳钱民以为便本钱嵗增兵食有余其法良善及蔡京当国始求羡财以供侈费于是以其姻家胡师文为发运使以籴本数百万缗充贡入为户部侍郎自是继者效尤时有进献而本钱竭矣本竭则不能增籴储积空而输搬之法壊矣
　　四年春正月蔡卞罢卞立心倾邪一意妇翁王安石所行为至当以兄京晩达而位在上致已不得相故二府政事时有不合至是京请以童贯为制置使卞言不宜用宦者必误边计京于帝前诋卞卞求去遂出知河南府　三月以赵挺之为尚书右仆射兼中书侍郎窜知庆州曾孝序于岭南初孝序察访湖北过阙蔡京畏孝序见帝言舒亶事密遣客以美官啖之孝序不从又与京论讲议司事曰天下之财贵于通流取民膏血以聚京师恐非太平法京衔之遂出知庆州至是京行结籴俵籴之法尽括民财充数孝序上疏曰民力殚矣一有逃移谁与守邦京益怒遣御史宋圣劾其私事追逮其家人鍜链无所得但言约日出师几误军期除名窜岭表　六月戊子赵挺之罢初帝以蔡京独相谋置右辅京力荐挺之遂拜尚书右仆射既相与京争权屡陈京奸恶且请去位以避之遂罢
　　五年春正月戊戌彗出西方其长竟天甲辰以吴居厚为门下侍郎刘逵为中书侍郎乙巳以星变避殿损膳诏求直言刘逵请碎元祐党人碑寛上书邪籍之禁帝从之夜半遣黄门至朝堂毁石刻明日蔡京见之厉声曰石可毁名不可灭也　丁未太白昼见赦除党人一切之禁权罢方田之法及诸州嵗贡供奉物诏崇宁以来左降者无间存没稍复其官尽还诸徙者　二月丙寅蔡京罢京懐奸植党威福在其手托绍述之名纷更法制贬斥羣贤增修财利之政务以侈靡惑人主动以周官惟王不防为説每及前朝惜财省费者必以为陋至于土木营造率欲度前规而侈后观时天下乆平吏员冗滥节度使至八十余员留后观察下及遥郡刺史多至数千员学士待制中外百五十员置应奉司御前生活所营缮所苏杭造作局其名杂出大率争以奇巧为功而花石纲之害为尤甚至是因彗星见帝悟其奸凡所建置一切罢之而免京为中太乙宫使留京师言者论不已中丞吴执中言于帝曰进退大臣当全体貌帝为京下诏戒饬言者乃已　以赵挺之为尚书右仆射兼中书侍郎蔡京既罢帝召见挺之曰京所为一如卿言复拜右相挺之与刘逵同心辅政凡京所行悖理虐民之事稍稍厘正之然挺之知虑后患每建白务开其端而使逵毕其説逵亦欲自以为功直情不顾初蔡京兴边事用兵累年至是帝临朝语大臣曰朝廷不可与四方生隙衅端一开兵连祸结生民肝脑涂地岂人主爱民之意哉挺之退谓同列曰上志在息兵吾曹所宜将顺时执政皆京党但防笑而已　三月丙申诏星变已消罢求直言寻复方田诸法及诸州嵗贡供奉物己未赐礼部进士及第出身六百七十人时蔡嶷揣
　　蔡京且复用其所对防曰熈丰之徳业足以配天不幸继之以元祐绍圣之缵述足以永赖不幸继之以靖国陛下两下求言之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈不以为疑动摇国是不以为惮愿逆处其未至而絶其原于是擢为第一以所对策颁天下　己未刘逵罢时蔡京令其党进言于帝曰京之改法度皆禀上防非私为之今一切皆罢恐非绍述之意帝惑其説复有用京之意然羣臣未有觉者郑居中往来郑妃父绅所知之即入见言陛下所建立皆学校礼乐居养安济等法乃厚下民何所逆天而致威谴乃更张耶帝悦居中退语礼部侍郎刘正夫正夫因请对语与居中合帝遂疑逵擅政于是京党御史余深石公弼论逵专恣反覆陵蔑同列引用邪党出逵知亳州
　　大观元年春正月甲午以蔡京为尚书左仆射兼门下侍郎壬寅吴居厚罢壬子以何执中为中书侍郎邓洵武梁子美为尚书左右丞子美初为河北转运使倾漕计以奉上至损缗钱三百万市北珠以进由是诸路漕臣效尤争进羡余矣北珠出于女真子美市于辽辽嗜其利虐女真捕海东青以求珠女真深怨之而子美用是显　二月己卯复行方田　三月丁酉赵挺之罢以何执中邓洵武为门下中书侍郎梁子美朱谔为尚书左右丞　以郑居中同知枢密院事蔡京之再相也居中有力焉京荐之初居中直学士院自言为郑贵妃从兄弟妃家世防亦倚以为重及居中入枢府妃时已贵重于居中无所赖乃用宦者黄经臣计以亲嫌为请改授中太乙宫使居中不怿蔡京为言枢府本兵之地非三省执政用亲无嫌经臣沮之于是居中疑京援已不力怨之　以蔡攸为龙图阁学士兼侍读　以叶梦得为起居郎时蔡京再相向所立法度已罢者复行梦得上言周官太宰以八柄诏王驭羣臣所谓废置赏罚者王之事也太宰得以诏王而不得自专夫事不过可不可二者而已以为可而出于陛下则今不可复今徒以大臣进退为可否无乃陛下有未了然于中者乎上喜曰迩来士多朋比媒进卿言独无观望遂除起居郎时用事者喜小有才梦得言自古用人必先辨贤能贤者有徳之称能者有才之称故先王常使徳胜才不使才胜徳崇宁以来在内惟取议论与朝廷同者为纯正在外惟取推行法令速成者为干敏未闻器业任重识度经逺者特有表异恐用才太胜愿继今用人以有徳为先上然之　九月贬侍御史沈畸监信州酒税窜御史萧服于处州时蔡京怨刘逵防苏州盗铸钱狱起京欲陷逵妇兄章綖兄弟遣开封尹李孝寿鞫之株连者千余人彊抑使承死者甚众京犹以为缓遣侍御史沈畸御史萧服往代畸至苏即日决释无左证者七百人叹曰为天子耳目司而可傅防权要杀人以茍富贵乎遂阅实平反以闻京大怒贬畸监信州酒税服羁管处州而綖竟窜海岛　闰十月复以郑居中同知枢密院事居中既怨蔡京遂隂与张康国比而间京都水使者赵霆得两首于黄河献以为瑞京曰此齐小白所谓象防见之而霸者也居中言首岂有二人皆骇异而京独主之殆不可测帝命弃金明池谓居中爱已故申前命流太庙斋郎方轸于岭南时轸上书言蔡京睥睨社稷内懐不道专以绍述熈丰之説为自媒之计内而执政侍从外而帅臣监司无非其门人亲戚京每有奏请尽作御笔行出语人曰此上意也明日不行又语人曰京实启之也善则称已过则称君必欲陛下敛天下之怨而后已自元符末陛下嗣服忠义之士投匦者无日无之京分为邪等黥配编置不齿仕籍则谁肯为陛下言哉京又使子攸日以花石禽鸟为献欲愚陛下使不知天下治乱臣以为京必反也请诛京诏宣示京京请下轸狱竟流岭南　十一月壬子朔日食蔡京以不及所当食分率羣臣称贺
　　二年春正月戊寅加蔡京太师
　　三年三月壬申张康国暴卒康国始因附蔡京而进及在枢府寖为崖异时帝恶京专愎隂令康国阻其奸且许以相京忌康国遂引吴执中为中丞执中将论康国康国先知之旦奏事留白帝曰执中今日入对必为京论臣臣愿避位既而执中对果陈其事帝怒黜执中至是康国早朝退趋殿庐得疾仰天吐舌舁至待漏院卒或疑中毒云　六月丁丑蔡京罢京专国日乆中丞石公弼殿中侍御史张克公劾京罪恶章数十上上亦厌京遂罢为太乙宫使初上为端王时大使局有郭天信者言王当有天下及即位言验得毎奏天文必指陈以撼京密白日中有黒子帝为之恐后屡白不已上始疑京故罢　辛巳以何执中为尚书左仆射兼门下侍郎执中一意谨事蔡京遂代为首相太学生陈朝老诣阙上书曰陛下即位以来五命相矣若韩忠彦之庸懦曾布之赃汚赵挺之之蠢愚蔡京之跋扈皆天下所不堪者今陛下知蔡京之奸解其相印天下之人鼓舞有若更生及相执中中外黯然失望执中虽不敢若京之蠧国害民然碌碌常质初无过人天下败壊至此如人一身脏腑受沴已深岂庸庸之医所能起乎执中夤缘攀附致位二府亦已大幸遽俾之经体赞元是犹以蚉负山多见其不胜任也疏奏不省　十一月己巳蔡京进楚国公致仕仍提举修哲宗实录朝朔望石公弼言蔡京盘旋京师无去志余威震于羣臣愿持必防之决以消后悔殿中侍御史洪彦升言蔡京再居元宰假绍述之名一切更张败壊先朝法度朋奸误国公私困弊既已上印而偃蹇都城上凭眷顾之恩中懐跋扈之志愿早赐英防遣之出京殿中侍御史毛注言京擅持威福动摇中外以翰林学士叶梦得为腹心交植党与帝为逐梦得提举洞霄宫而迁注侍御史注复极论京受孟翊妖奸之书与逆人张懐素游处引凶朋林摅置政府用所亲宋乔年尹京其门人播传咸谓陛下恩眷不衰行且复用太学生陈朝老亦疏京恶十四事乞投畀逺方以御魑魅皆不报
　　四年二月己丑以余深为门下侍郎张商英为中书侍郎侯防同知枢密院事蔡京既免商英自峡州起知杭州过阙赐对因奏曰神宗修建法度务以去大害兴大利今诚一一举行则尽绍述之美法若有弊不可不变但不失其意足矣遂留居政府帝尝从容问蒙曰蔡京何如人也防对曰使京正其心术虽古贤相何以加帝使密伺京所为京闻而衔之　五月丙辰以彗星见诏侍从官直言指陈阙失石公弼等遂极论蔡京罪张克公亦论蔡京辅政八年权震海内轻赐予以蠧国用托爵禄以市私恩役将作以葺居第用漕船以运花石名为祝圣而脩塔以壮临平之山托言灌田而决水以符兴化之防法名退送门号朝京方田扰安业之民圜土聚徙郡之恶及不轨不忠之罪凡数十事毛注又论京罪积恶大天人交谴虽罢相致政犹怙恩恃宠偃居赐第以致上天威怒推原其咎实在于京考京之罪葢不可以缕数陛下去党碑以开自新之路京疾其异已而别为禁防陛下颁明诏以来天下之言京恶其议已而重寘于法声熖所震中外愤疾宜早令去国消弥天变甲子贬蔡京出居杭州　六月乙亥以张商英为尚书右仆射兼中书侍郎初蔡京乆盗国柄中外怨疾见商英能立异同更称为贤帝因人望而相之时乆旱彗星中天商英受命是夕彗不见明日雨帝喜因大书商霖二字赐之　十二月张商英请编熈宁元丰事号皇宋政典诏就尚书省置局商英谓蔡京以绍述为名但刼制人主禁锢士大夫耳故作政典以黜其妄
　　政和元年八月乙未复以蔡京为太子太师　丁巳张商英罢商英为政持平改蔡京所铸当十大钱为当三以平泉货复转般仓以罢直达行盐钞法以通商旅蠲横敛以寛民力劝帝节华侈息土木抑侥幸帝严惮之尝葺升平楼戒主者遇丞相导骑至必匿匠楼下时称商英忠直然意广才疎凡所当为先于公座诵言故不便者得预为计初何执中与蔡京同相凡营立皆预议至是恶商英出已上与郑居中日夜醖织其短先使言者论其门下客唐庚窜知惠州时方技郭天信有于上商英因与往来事觉居中因讽中丞张克公并论之遂罢政出知河南府　冬十月羁管陈瓘于台州瓘以忤蔡京窜郴州瓘子正彚在杭讼京有动摇东宫迹杭守蔡嶷执正彚送京师隂告京俾为计事下开封府并逮治瓘尹李孝寿逼使证其妄瓘曰正彚闻京将不利社稷传于道路瓘岂得预知以所不知忘父子之恩而指其为妄则情有所不忍挟私情以符合其説又义所不为京之奸邪必为国祸瓘固尝论之于谏省亦不待今日语言间也内侍黄经臣莅鞫闻其辞失声叹息谓曰主上正欲得实但如言以对可也狱具正彚犹以所告失实流海上瓘安置通州帝命取瓘所着尊尧集张商英先已取其集将上而商英罢相瓘遂表奏乞进尊尧集于御前开拆仍于奏牍寓意言王安石不宜配享宣圣庙帝谓其语言无绪并系诋诬羁管台州初安石尝着日录八十卷瓘谓安石此书诋讪宗庙及瓘贬亷州乃着合浦尊尧集以日录诋诬之罪归于蔡卞后又着四明尊尧集痛絶王氏以发扬熈宁用舎宰臣本末之绪而自明改过之心至是贬台州何执中奉行蔡京意防起迁人石悈知台州欲寘瓘以必死悈至执瓘至庭大陈狱具将脇以死瓘揣知其意大呼曰今日之事岂被制防耶悈失措始告之曰朝廷令取尊尧集耳瓘曰然则何用如许使君知尊尧所以立名乎葢以神考为尧主上为舜尊尧何得为罪时相学术短浅为人所愚君所得几何乃亦不畏公议干犯名分乎况尊尧集已上进矣悈慙揖瓘使退所以窘辱之者百端终不能害执中怒罢悈瓘生平论京兄弟皆披摘其处心发露其情慝最所忌恨故得祸最酷
　　二年二月戊子诏蔡京复以太师致仕赐第京师京自杭州召还帝宴之于内苑太清楼　夏四月复行方田五月乙巳诏蔡京三日一至都堂议事京患言者议
　　己乃作御笔密进而丐帝亲书以降谓之御笔手诏违者以违制坐之事无巨细必托以行至有不类帝书者羣下亦莫敢言由是贵戚近臣争相请求至使中人杨球代书号曰书杨　吕中曰自奸臣创御笔之令凡私意所欲为者皆谓御笔行之违者有刑于是给舎不得缴台諌不得言而纪纲壊矣昔有劝仁宗揽权者上曰措置天下事正不欲从中出此言真为万世法　八月焚元祐制词　九月更定官名蔡京率意自用欲更置官名以继元丰之政乃首更开封守臣为尹牧由是府分六曹县分六案内侍省职悉仿机庭之号脩六尚局建三卫郎遂诏太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之官皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令及文武勲官而以太尉冠武阶然是时员既冗滥名且混杂甚者走马承受升拥使华黄冠道流亦滥朝品元丰之制至此大壊
　　三年春正月癸酉追封王安石为舒王子雱为临川伯从祀孔子庙廷
　　五年秋七月诏建明堂于寝庙之南以蔡京为明堂使开局兴工日役万人　八月安置太子詹事陈邦光于池州初蔡京献太子以大食国琉璃酒器罗列宫庭太子怒曰天子大臣不闻以道义相训乃持玩好之具荡吾志耶命左右碎之京闻邦光实激太子讽言者撃逐之
　　六年夏四月庚寅诏蔡京三日一朝正公相位总治三省事　五月庚子以郑居中为少保太宰刘正夫为少宰邓洵武知枢密院事时蔡京大兴工役民不聊生变乱法度吏无所师郑居中每为帝言帝亦恶京专乃拜居中太宰使伺察之又以正夫议论数与京异拜为少宰
　　七年六月戊午朔以明堂成进封蔡京为鲁国公京辞两国不拜诏官其亲属二人　八月癸亥郑居中罢居中与蔡京不相能至是以母丧去位京惧其起复以居中王珪壻也乃使蔡子懋重理定策事以沮遂追封确清源郡王御制文立石墓前欲借撼居中然卒不能害　十二月窜侍御史黄葆光于昭州初葆光为左司谏始莅职即言三省吏猥多乞非元丰旧制者一切革去帝命厘正之一时士论翕然蔡京怒其异已密白帝降内批云当丰亨豫大之时为衰乱减省之计徙为符宝郎明年复拜侍御史至是大旱帝以为念葆光上疏言蔡京彊悍自专侈大过制无君臣之分郑居中余深依违畏避不能任天下之责故致灾异疏上不报京权势震赫举朝结舌葆光独出力攻之京惧中以他事遂有是窜
　　宣和元年九月道徳院生金芝帝幸观之遂幸蔡京第时京子儵攸翛及攸子行皆为大学士鞗尚帝女茂徳帝姬家人厮养亦居大官媵妾封夫人每侍上恒以君臣相悦为言帝时乘轻车小辇频幸其第命坐传觞畧用家人礼京谢表有云主妇上寿请酬而肯从稚子牵衣挽留而不葢实事也　加蔡攸开封仪同三司攸有宠于帝进退无时与王黼得预宫中秘戯或侍曲宴则攸黼着短衫窄袴涂抹青红杂倡优侏儒中多道市井淫媟谑浪语以献笑取悦攸妻宋氏出入禁掖攸子行领殿中监信倾其父攸尝言于帝曰所谓人主当以四海为家太平为娱嵗月能几何岂徒自劳苦帝深纳之　冬十月甲戌以绍述熈丰政事书布告天下十二月丙申编管正字曹辅于郴州帝自政和以来多防行始民间犹未知及蔡京谢表有轻车小辇七赐临幸之语自是邸报传之四方而臣僚阿顺莫敢言曹辅上疏谏曰陛下厌居法宫时乘小辇出入尘陌郊坰极游乐而后返道路之言始犹有忌今乃谈以为常臣不意陛下当宗社付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也昔者仁祖视民如子悯然惟恐或伤一旦宫闱少寛卫士輙逾禁城几触宝瑟谚有之盗憎主人主人何负于盗哉况今蚩愚之民见差科日增岂能一一安分万一乘舆不戒之初一夫不逞包蔵祸心虽神灵垂防然亦损威伤重矣又况有臣子不忍言者可不戒哉臣愿陛下深居髙拱临之以穹昊至髙之势行之以日月有常之度及其出也太史择日有司除道三卫百官以前以后若曰省烦约费则临时降防稍为裁节比诸防服不犹愈乎帝得疏出示宰臣令付都堂审问余深曰辅小官何敢论大事辅曰大官不言故小官言之官有大小爱君之心一也王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知耶曾此不知焉用彼相黼怒令吏从辅受词辅撡笔曰区区之心一无所求爱君而已退待罪于家黼奏不重责辅无以息浮言遂编管郴州初辅将有言知必罪召子绅来付以家事乃闭户草疏夕有恶鸟鸣屋脊声若纺轮心知其有祸弗恤也及贬怡然就道
　　二年六月戊寅诏蔡京致仕京专政日乆公论益不与帝亦厌薄之子攸权势既与父相轧浮薄者复间焉由是父子各立门户遂为仇敌攸别居赐第一日诣京京正与客语使避之攸甫入遽起握父手为诊视状曰大人脉势舒缓得无有不适乎京曰无之攸曰禁中方有公事即辞去客窃窥见以问京京曰君固不解此耶儿欲以为吾疾而罢我耳阅数日果以太师鲁国公致仕仍朝朔望　十一月以王黼为少保太宰初京致仕黼阳顺人心悉反其所为四方翕然称为贤相及拜太宰遂乘髙为邪多畜子女玉帛自奉僣拟禁省稍袭京迹六年十一月王黼罢黼位元宰每陪曲宴亲为俳优鄙贱之役以献笑取悦太子闻而恶之黼以郓王楷有隂为画夺宗之计未成及帝幸其第观芝而黼第与梁师成连墙穿便门往来帝始悟其与师成交结状还宫眷待顿衰李邦彦素与黼不协隂结蔡攸共毁之防中丞何防论黼奸邪专横十五事遂诏黼致仕其党胡松年等皆罢　十二月诏蔡京复领三省事王黼既致仕朱勔力劝用京帝从之京至是四当国目昬眊不能治事悉决于季子绦凡京所判皆绦为之至代京入奏事绦每造朝侍从以下皆迎揖呫嗫耳语堂吏数十人抱案后从由是恣为奸利窃弄威柄骤引其妇兄韩梠为户部侍郎媒蘖密谋斥逐朝士创宣和库式贡司四方之金帛与府蔵之所储尽拘括以实之为天子私财白时中李邦彦等惟奉行文书而已
　　七年夏四月勒蔡京致仕蔡绦钟爱于京擅权用事其兄攸嫉之数言于帝请杀绦帝不许白时中李邦彦亦恶绦乃与攸发绦奸私事帝怒欲窜之京力丐免乃止勒停侍养因安置韩梠于黄州褫绦侍读毁赐出身敇欲以撼京而京犹未有去志帝乃命童贯诣京令上章谢事贯至京泣曰上何不容京数年当有相谗譛者贯曰不知也京不得已以章授贯帝命词臣代京作三表求去乃降诏从之　史臣曰京天资凶谲舞智御人在人主前颛狙伺为固位计始终一説谓当越拘挛之俗竭四海九州之力以自奉帝亦知其奸屡罢屡起且择与京不合者以柅之京每闻将退免辄入见祈哀匐伏叩头无复廉耻燕山之役京送攸以诗阳寓不可之意兾事不成得以自解见利忘义至于兄弟为参商父子如秦越暮年即家为府营进之徒举集其门输货童以得美官弃纪纲法度为虚器患得之心无所不至根株结盘牢不可脱卒致宗社之祸
　　花石纲之役
　　徽宗崇宁元年春三月命宦者童贯置局于苏杭造作用诸牙角犀玉金银竹藤装画糊抹雕刻织绣之工曲尽其巧诸色匠日役数千而材物所须悉科于民民力重困
　　三年二月令天下坑冶金银悉输内藏
　　四年十一月以朱勔领苏杭应奉局及花石纲于苏州初蔡京过苏州欲建僧寺阁防费钜万僧言必欲集此缘非郡人朱冲不可京即召冲语之居数日冲请京诣寺度地至则大木数千章积庭下京器其能逾年京还朝遂挟冲子勔偕来窜其父子姓名于童贯军籍中皆得官帝时垂意花石京讽冲密取浙中珍异以进初致黄杨三本帝嘉之后嵗嵗召贡五六品至是渐盛舳舻相衔于淮汴号花石纲置应奉局于苏州命勔总其事勔指取内帑如囊中物每取以数十百万计于是搜岩剔薮幽隠不置凡士庶之家一石一木稍堪玩者即领健卒直入其家用黄封表识指为御前之物使防视之防不谨即被以大不恭罪及发行必撤屋抉墙以出人不幸有一物小异共指为不祥惟恐芟夷之不速民预是役者中家破产或鬻卖子女以供其须劚山辇石程督惨刻虽在江湖不测之渊百计取之必得乃止至截诸道粮饷纲旁罗商船掲所贡暴其上舟人倚势贪横凌轹州县道路以目而勔势熖薫灼衺人秽夫候门奴事自直秘阁至殿学士如欲可得不附者旋踵罢去时谓东南小朝廷
　　大观四年闰八月以张阁知杭州兼领花石纲
　　政和四年八月新作延福宫宫在大内北拱宸门外初蔡京欲以宫室媚帝召内侍童贯杨戬贾详何防蓝从熈五人讽以内中逼窄之状五人乃请因延福旧名而新作之五人分任工役视力所致争以侈丽髙广相夸尚各为制度不务沿袭及成号延福五位东西配大内南北稍劣其东直景龙门西扺天波门其间殿阁亭台相望凿池为海疏泉为湖鹤庄鹿砦文禽奇兽孔翠诸栅蹄尾动以千数嘉花名木类聚区别怪石岩壑幽胜宛若天成不类尘境既成帝自为文以记之其后又为村居野店酒肆青帘于其间每嵗冬至后即放灯自东华门以北并不禁夜徙市民行铺夹道以居纵博羣饮至上元后乃罢谓之先赏寻又跨旧城脩筑号延福第六位复跨城外浚濠作二桥桥下叠石为固引舟相通而桥上人物外自通行不觉也名曰景龙江夹江皆植奇花珍木殿宇对峙焉
　　七年秋七月置提举御前人船所时东南监司郡官二广市舶率有应奉又有不待防但送物至都计防宦者以献大率灵壁太湖慈溪武康诸石二浙奇竹异花海错福建茘枝橄榄龙眼南海椰实登莱文石湖湘文竹四川佳果木皆越海渡江毁桥梁凿城郭而至植之皆生而异味珍苞则以健步防走虽甚逺数日即达色香未变也至是蔡京又言陛下无声色犬马之奉所尚者山林间物乃人之所弃但有司奉行之过因以致扰乃请作提举淮浙人船所命内侍邓文诰领之诏自后有所需即从御前降下乃如数贡余不许妄进名为便民而实扰害如故　十二月作万嵗山
　　宣和三年春正月童贯承诏罢苏杭应奉局花石纲初帝以东南之事付童贯且曰如有急即以御笔行之贯至吴见民困花石之扰贯遂命其僚董耘作手诏罪已罢诸应奉造作局又御前花石纲运并木石彩色等塲务而帝亦黜朱勔父子弟侄之在职者吴民大悦　闰五月复置应奉司方腊既平王黼言于帝曰士大夫懐奸弗悛抑损应奉妄为讥谤望特置应奉一司臣专总领庶杜奸谋从之仍令梁师成总领于内遂复诸应奉局夺发运漕挽之卒为用户部不敢诘自是四方珍异之物充归二人之家而入尚方者才十一
　　四年十二月万嵗山成更名曰艮岳山周十余里其最髙一峯九十步上有亭曰介分东南二岭直接南山山之东有蕚绿华堂书馆八仙馆紫石岩栖真嶝览秀轩龙吟堂山之南则寿山两峯并峙有鴈池噰噰亭山之西有药寮西庄巢云亭白龙沜濯龙峡蟠秀练光跨云亭罗汉岩又西有万松岭半岭有楼曰倚翠上下设两闗闗下有平地凿大沼沼中作两洲东为芦渚浮阳西为梅渚雪浪亭西流为鳯池东出为鴈池中分二馆东曰流碧西曰环山有巢鳯阁三秀堂东池后有挥雪防复由嶝道上至介亭亭左复有极目亭萧森亭右复有丽云亭半山北俯景龙江引江之上流注山间西行为潄琼轩又行石间为炼丹凝观圜山亭下视江际见髙阳酒肆及清澌阁北岸有胜筠庵蹑云台萧闲馆飞岑亭支流别为山庄为回溪又于南山之外为小山横亘二里曰芙蓉城穷极巧妙而景龙江外则诸馆舎尤精其北又因瑶华宫火取其地作大池名曰曲江池中有堂曰蓬壶东尽封丘门而止其西则自天波门桥引水直西殆半里江乃折南又折北折南者过阊阖门为复道通茂徳帝姬宅折北者四五里属之龙徳宫既成帝自为艮岳记以为山在国之艮位故也初朱勔于太湖取石髙广数丈载以大舟挽以千夫凿城防桥毁堰拆牐数月乃至防得燕地因号昭功敷庆神运石立于万嵗山又作绛霄楼势极髙峻尽工艺之巧其后羣阉兴筑不已于是山林岩壑日益髙深亭台楼观不可称纪又以金芝产于万寿峯更名寿岳诸巨珰争出新意谓土木既宏丽矣独念四方所贡珍禽之在圃者不能尽驯有市人薛翁素以豢扰为优塲戏请于童愿役其间许之乃日集舆卫鸣跸张黄葢以游至则以巨柈盛肉炙梁米翁效禽鸣以致其类既乃饱饫翔集聴其去来月余而圃禽四集不假鸣而至益狎玩立鞭扇间不复畏遂自命局曰来仪所招四方笼畜者置官司以总之一日上幸是山闻清道声望而羣翔者数万翁辄先以牙牌奏道左曰万嵗山瑞禽迎驾上顾罔测大喜命以官赉予加厚
　　道教之崇
　　徽宗崇宁四年五月赐信州龙虎山道士张继元号虚靖先生
　　大观二年三月颁金箓灵宝道塲仪范于天下
　　政和三年夏四月作玉清和阳宫于福宁殿东奉安道像帝所生之地也　九月赐方士王老志号洞防先生王仔昔号通妙先生老志濮人初为小吏遇异人授以丹遂弃妻子结草庐田间为人言休咎多验太仆卿王亶以名闻时帝方向道术乃召至京师馆于蔡京第尝缄书一封至帝所启视乃昔嵗中秋与乔刘二妃燕好之语也由是益信之号为洞防先生朝士多从求书初若不可解者卒应者什八九其门如市京虑太甚渐以为戒老志亦谨畏乃奏禁絶之逾年而死仔昔洪州人初隠于嵩山自言遇许逊得大洞隠书豁落七元之法能道人未来事京荐之帝召见赐号冲隠处士篆符有验进封通妙先生由是道家之事日兴而仔昔恩寖加朝臣戚里夤缘闗通中丞王安中上疏请自今招延山林道术之士当责所属保任宣召出入必令察视其所经由仍申严臣庶往还之禁并言蔡京欺君僣上蠧国害民数事帝欣然纳之已而再疏京罪帝曰本欲即行卿章以近天宁节俟过此当为卿罢京京伺知之大惧其子攸日夕侍禁中泣拜恳祈帝为迁安中翰林学士　十一月癸未祀天于圜丘帝执大圭以道士百人执仪仗前导蔡攸为执绥官玉辂出南薫门帝忽曰玉津园东若有楼台重复是何处也攸即奏见云间楼台殿阁隠隠数重既而审视皆去地数十丈顷之帝又曰见人物否攸即奏有若道流童子持幡幢节葢相继而出云间眉目厯厯可识遂以天神降诏告在位即其地建道宫名曰迎真作天真降临示现记由是益信神仙之事矣　十二月癸丑诏求道教仙经于天下
　　四年春正月戊寅朔置道阶时王老志王仔昔徐知常等得幸遂赐号先生处士等名秩比中大夫至将仕郎凡二十六级后又置道官二十六等有诸殿侍宸校籍授经以拟待制修撰直阁之名
　　六年春正月赐方士林灵素号通真达灵先生灵素温州人少从浮屠苦其师笞骂去为道士善妖幻往来淮泗间丐食僧寺僧寺苦之及王老志死王仔昔宠衰帝访方士于左阶道箓徐知常知常以灵素对即召见灵素大言曰天有九霄而神霄为最髙其治曰府神霄玉清王者上帝之长子主南方号称长生大帝君陛下是也既下降于世其弟号青华帝君者主东方摄领之又有僊官八百余名今蔡京即左元仙伯王黼即文华使郑居中童贯等皆有名而已即仙卿禇慧下降佐帝君之治时刘贵妃方有灵素以为九华玉真安妃帝心独喜其事甚加信遂赐号赏赉无算为改温州为应道军灵素本无所能惟稍习五雷法召呼风霆间祷雨有小验而已　闰月丁未从林灵素之言立道学自元士至志士凡十三品嵗大比许襴襆就试又用蔡京言集古今道教事为纪志赐名道史　夏四月防道士于上清宝箓宫初帝以未得嗣子为念道士刘混康以法箓符水出入禁中建言京城西北隅地协堪舆形势加以少髙当有多男之祥始命为数仞冈阜已而后宫生子渐多帝益信道教于是蔡攸谓有珠星璧月跨鳯乘龙天书云篆之符以逢迎之及闻林灵素之言遂作上清宝箓宫密连禁署宫中山包平地环以佳木清流列诸馆舎台阁多以美材为楹栋不施五采有自然之胜上下立亭宇不可胜计帝时登皇城下视之由是开景龙门城上作复道通宝箓宫以便斋醮之路　九月辛夘朔帝奉玉册玉宝如玉清和阳宫上玉帝尊号曰太上开天执符御厯含真体道昊天玉皇上帝诏天下洞天福地脩建宫观塑造圣像又上地祗徽号曰承天效法厚徳光大后土皇地祗上宝册礼仪一如上帝寻改宫名为玉清神霄宫又铸神霄九鼎安置于上清宝箓宫之神霄殿
　　七年春正月甲子防道士二千余人于上清宝箓宫诏林灵素谕以帝君降临事乙亥帝幸上清宝箓宫命林灵素讲道经时道士皆有俸每一观给田亦不下数百千顷凡设大斋辄费缗钱数万贫下之人多买青布幅巾以赴日得一饫餐而衬施三百谓之千道防且令士庶人聴灵素讲经帝为设幄其侧灵素据髙座使人于下再拜请问然所言无殊絶者时时杂以滑稽媟语上下为大閧笑莫有君臣之礼复令吏民诣宫授神霄秘箓朝士嗜进者亦靡然趋之　夏四月庚申道箓院上章册帝为教主道君皇帝初帝讽道箓院曰朕乃上帝元子为神霄帝君悯中华西方之教遂恳上帝愿为人主令天下归于正道卿等可上表章册朕为教主道君皇帝于是道箓院上表册之然止于道教章疏内用而不施于政事　十二月方士王仔昔下狱死仔昔倨傲而戆帝待以客礼故遇宦者若童奴又欲羣道士宗已林灵素忌之乃与宦者冯浩诬以言语怨望下狱死戊辰帝言天神降于坤宁殿诏示百官且刻石以纪
　　之初帝惑于林灵素之言建宫观徧天下又造青华帝君正昼临坛及火龙神劒夜降内宫之事托天神临降造帝诰天书云务以惑世欺众其説妄诞不可究质宦者道士有所不快必托为帝诰则莫不如志寻加灵素号通真达灵元妙先生张虚白通元冲妙先生视中大夫出入诃引至与诸王争道都人称曰道家西府其徒美衣玉食者防二万人　立元成节以青华帝君八月九日生也
　　重和元年八月辛酉诏颁御注道徳经　丙戌诏太学辟雍各置内经道徳经庄子列子博士二员　冬十月置道官二十六等道职八等
　　宣和元年春正月乙夘诏更寺院为宫观林灵素欲尽废释氏以逞前憾请于帝改佛号大觉金仙余为仙人大士僧为徳士易服饰称姓氏寺为宫院为观改女冠为女道尼为女徳寻诏徳士并许入道学依道士之法六月甲申追封庄周为防妙元通真君列御冦为致
　　虚观妙真君仍行册命配享混元皇帝
　　二年春正月甲子罢道学放林灵素归田里灵素初与道士王允诚共为神怪之事后忌其相轧毒杀允诚专用事及都城水帝遣灵素厌胜方步虚城上役夫争举挺将撃之走而免帝始厌之然横恣愈不悛道遇皇太子弗敛避太子入诉于帝帝怒以灵素为太虚大夫斥还故里命江端本通判温州察之端本廉得其居处过制罪诏徙置楚州命下而灵素已死遗奏至犹以侍从礼葬焉








　　宋史纪事本末卷十一
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷十二
　　明　冯　　原编
　　陈邦瞻　増辑
　　金灭辽
　　神宗熈宁七年十二月辽女眞部节度使乌古鼐死子和里布嗣初女眞之先葢古肃愼氏世居混同江之东长白山鸭绿水之源南隣高丽北接室韦西界渤海鐡甸东凭海后汉谓之伊埒元魏谓之乌济隋唐谓之黙尔根姓挐又号完顔氏于诸部中最防唐贞观中黙尔根朝自是中国始闻其名开元中其酋来朝拜爲勃利州刺史遂置黒水部以部长爲都督朝廷为置长史监之五代时始称女眞其族分六部有黒水部其民在南者繋籍于辽号熟女眞在北者不籍于辽号生女眞已而避辽主宗眞讳改曰女直又有曰黄头女眞其人戅朴勇鸷谓之和勒博以东沫江之北宁江之东地方千余里自推豪侠爲酋长僻处契丹东北隅宋太祖建隆二年以马入贡三年四年复遣使贡马自是不絶太宗淳化二年首领伊勒锦等上言契丹怒其朝贡中国置三栅于海岸毎栅置兵三千絶其贡献之路乞发兵共平三栅太宗降诏抚谕而不为发兵眞宗大中祥符三年契丹征高丽道由女眞女眞复与高丽合兵拒之天禧三年复遣使至自天圣后没属契丹不复入贡至乌古鼐能役属诸部防辽五国乌延部节度使巴延穆尔叛辽辽将致讨乌古鼐恐辽兵深入得其山川险易或将图之乃吿辽曰彼可计取也若用兵必将走险非岁月可平也辽从之乌古鼐因袭而擒之以献辽主辽主召见燕赐加等授生女眞部节度使始有官属纪纲渐立矣然不肯受印系辽籍其部内旧无鐡隣国有以甲胄往鬻者必厚价售之得铁既多因以修弓矢备器械兵势稍振前后愿附者众至是五国穆延部舍音贝勒复叛辽乌古鼐伐之舍音败走乌古鼐将见辽边将自陈败舍音之功道死子和哩布袭爲节度使
　　哲宗元祐七年夏四月辽女眞部节度和哩布死弟颇拉淑嗣和哩布生十一子长曰乌里雅苏一名乌雅舒次曰阿固达曰乌竒迈曰舍音曰乌色曰乌哲曰阿库纳曰实黙曰察喇曰乌塔和哩布疾笃呼弟英格谓曰乌雅舒柔善若办集契丹事阿固达能之遂卒母弟颇拉淑袭为节度使和哩布严重多智毎战未尝被甲袭位之初内外溃叛和哩布乃因败爲功变弱为强遂破和诺克萨达克乌春乌木罕基业始大建官属统诸部其官之长皆称贝勒
　　绍圣三年二月生女真节度使颇拉淑死弟英格嗣以兄和卓子萨哈为国相时赫舍哩部阿苏有异志英格召之阿苏与部人穆都哩阻兵为难英格自往伐之至阿苏城阿苏往诉于辽辽遣使止英格勿攻英格留和卓守阿苏城而还
　　徽宗崇宁元年冬十月辽将萧哈里叛辽亡入女真阿克展部遣其族人乌塔噶至女眞约同举兵节度使英格执之时辽主命英格讨哈里英格募兵得千余人兄子阿固达曰有此甲兵何事不可图也遂次混同江葢先是女眞甲兵未尝满千也至是辽兵追哈里者数千人而不能克英格谓辽退尔军我当独取哈里遂使阿固达与战执而杀之因大破其党函哈里首献于辽辽主大喜锡予加等英格自是知辽兵之易与益自肆矣二年冬十月生女眞部节度使英格死兄子乌雅舒嗣时高丽复与女眞通好女眞虽旧属高丽然不相通者且久防高丽医者至女眞还言于高丽王曰女眞居黒水部者部族日强兵益精悍其王乃通使于女眞自是来往不阻
　　政和二年二月辽主如春州至混同江钓鱼界外生女眞酋长在千里内者以故事皆来朝适遇头鱼宴酒半酣辽主命诸酋次第起舞至阿固达辞不能但端立直视辽主谕之再三阿固达终不从他日辽主宻谕北院枢宻使萧奉先曰阿固达防扈如此可托以边事诛之否则必遗后患奉先曰彼麄人不知礼义且无大过而杀之恐伤向化心设有异志蕞尔小国亦何能爲辽主乃止阿固达之弟乌竒迈尼玛哈瑚实等尝从辽主猎能呼鹿刺虎搏熊辽主喜加以官爵阿固达归疑辽主知其异志且以辽主淫酗不恤国政遂称兵先并旁近部族女眞卓克算阿固察拒之阿固达掳其家属二人走诉咸州详衮司送北枢宻院萧奉先作常事以闻辽主命送咸州诘责欲使自新后数召阿固达阿固达不至一日率五百骑突入咸州吏民大惊翌日赴详衮司与卓克等面折庭下阿固达不屈送所司问状一夕遁去遣人诉于辽主言详衮司欲见杀故不敢留自是召不复至矣
　　三年十二月生女眞节度使乌雅舒死弟阿固达自称都贝勒辽使伊实布往谓之曰何故不吿防阿固达曰有防不能吊而乃以爲罪乎
　　四年冬十月女眞阿固达叛辽取宁江州先是辽主好畋猎淫酗怠于政事毎岁遣使市名鹰海东青于海上道出生女眞使者贪纵徴索无艺女眞厌苦之及阿苏奔辽乌雅舒屡以爲请辽主不遣阿苏遂以爲辞稍稍拒市鹰使者及阿固达袭位相继遣蒲嘉努实古纳等索阿苏辽主终不许实古纳归具言辽主骄肆废弛之状阿固达乃召其所属使备冲要建城堡修戎器辽主使侍御伊实布往诘之阿固达曰我小国也事大国不敢废礼大国德泽不施而逋逃是主以此字小能无望乎若还阿苏朝贡如故不然城未已也伊实布还辽主遂发浑河北诸军益东北路统军司阿固达闻之谓其下曰辽人知我将举兵集诸路军备我我必先发制之无爲人制乃与萨哈子尼玛哈等遂集所属诸部兵以尼楚赫罗索栋摩等为将而使博勒和徴伊兰路乌古讷兵九月阿固达率兵进次罗和城诸部兵皆防于埒里水得二千五百人数辽之罪告于天地曰世事辽国恪修职贡定乌春乌木罕之乱破萧哈里之众有功不省而侵侮是加罪人阿苏屡请不遣今将问辽之罪天地其监佑之遂命诸将传梃而誓至辽界遇渤海军耶律色实坠马阿固达射杀之阿固达之子鄂特本与数防辽围中阿固达救之免胄战或自旁射之阿固达顾见射者一矢而毙谓其下曰尽敌而止众从之勇气百倍辽军大奔蹂践死者十七八萨该在别部闻之使尼玛哈及古新来贺劝其称帝阿固达曰一战而胜遂称大号何示人浅也进军宁江州塡堑攻城宁江人自东门出阿固达邀击尽殪之辽统军司以闻辽主射鹿于庆州畧不介意惟遣海州刺史高仙夀应援而已十月朔宁江州防辽防御使药太师努被获阿固达隂纵之使招谕辽人遂引兵还初女眞部民皆无徭役壮者悉爲兵平居则渔畋射猎有警则下令徴之凡歩之仗糗皆自备焉其部长曰贝勒行兵则称曰明安穆琨明安犹千夫长穆琨犹百夫长也凡以众降附者率以明安穆琨之名授之
　　十一月辽主闻宁江州防召羣臣议汉人行宫副部署萧圗萨温曰女眞虽小其人勇而善射我兵久不练若遇强敌稍有不利诸部离心不可制矣今莫若大发诸道兵以威压之北院枢宻使萧达尔丹曰如圗萨温之谋徒示弱耳但发滑水以北兵足以拒之乃以司空萧嗣先爲东北路都统萧托卜嘉副之发契丹奚军三千及中京禁兵等七千屯出河店阿固达率众来御未至混同江防夜阿固达方就枕若有扶其首者三寤而起曰神明警我也即鸣鼔举燧而行黎明至混同江辽兵方坏凌道阿固达选壮士十人击走之因帅众继进遂登岸与辽兵遇防大风起尘埃蔽天阿固达乘风奋击辽兵溃将士多死其免者十有七人枢宻使萧奉先嗣先兄也惧嗣先得罪輙奏东征溃军所至刼掠若不肆赦恐聚爲患辽主从之嗣先但免官而已自是诸军相谓曰战则有死无功退则有生无罪故士无鬭志遇敌輙溃阿固达进袭辽萧迪里于沃棱泺东杀获甚众辽人尝言女眞兵满万则不可敌至是始满万云　十二月辽賔祥咸三州及铁骊部叛降女眞铁骊王奚和哩布未几逃归
　　五年春正月壬申朔女眞完顔阿固达称帝国号金先是阿固达既屡胜辽其弟乌竒迈率将佐劝其称帝阿固达不许阿里罕普嘉努尼玛哈等复以为言至是阿固达始用铁州降人杨朴防遂称皇帝即位且曰辽以宾铁为号取其坚也宾铁虽坚终亦变坏惟金不变不坏金之色白完顔色尚白况所居在安春水之上于是国号大金建元收国更名旻追尊祖堪布以下皆为帝以乌竒迈为安班贝勒萨哈舍音为乌赫哩贝勒其国语谓尊大者为安班国相之总理者为乌赫哩舍音亦阿固达弟萨哈乌古鼐之孙也尼玛哈又名为尼堪亦其国语云　辽主使僧嘉努持书往金议和使为属国阿固达遣萨喇复书云若归叛人阿苏迁黄龙府于别地然后议之金主自将攻辽黄龙府进薄益州州人走保黄龙金取其余民而去辽遣都统鄂尔多左副统萧伊实右副统耶律张嘉努都监萧色佛哷将骑二十万歩卒七万戍辽且屯田以为持久计金主闻之率众趋达噜噶城登高望辽兵若连云灌水状顾谓左右曰辽兵心二而情怯虽多不足畏遂趋高阜为阵摩啰欢以右翼先驰辽左军左军却罗索尼楚赫冲辽中坚防阵力战尼玛哈以中军助之辽兵遂败金兵乘势追蹑至其营防日已暮围之黎明辽军溃围出金人逐北至阿噜冈辽歩卒尽殪耕具数千皆为金人所获是役也辽人本欲屯田且战且守故并其耕具皆失之
　　三月辽使张嘉努等六人赍书使金犹斥阿固达名冀其降金主以为书辞慢侮留五人独遣张嘉努还报书亦斥辽主名谕辽主降　六月辽复遣使如金金主留其使萧锡喇不遣　八月辽主下诏亲征女眞率蕃汉兵十余万出长春路命萧奉先为御营都统耶律卓诺副之以精兵二万为先锋余分五部北出骆駞口别以汉歩骑三万南出宁江州发数月粮期必灭女眞　九月金主攻辽黄龙府次混同江无舟以渡金主使一人导前乘赭白马径渉曰视吾鞭所指而行诸军随之以济水及马腹既济使人测其渡处深无涯涘于是遂克黄龙府遣萧锡喇还辽曰若归我叛人阿苏即当班师辽师渡混同江副都统卓诺与耶律淳妃弟萧迪里及其甥萧延留等诱将士亡归谋迎立淳淳兴宗之孙也初昭怀太子得罪道宗欲立淳为太子羣臣諌乃止辽主即位宠待加厚号其父和隆乌为太叔封淳越王留守东京于是卓诺遣迪里以其谋吿淳淳曰此非细事主上自有诸王当立北南面诸大臣不来而汝言及此何也宻令左右拘之有顷辽主使行宫实逹尔伊逊等持书至备言卓诺之谋淳即斩迪里等携其首单诣广平淳待罪辽主遇之如初卓诺知淳不见聼乃率麾下掠取上京府库财物至祖州帅其党吿太祖庙数辽主过恶移檄州县遂结渤海羣盗至数万趋广平犯行宫不克北趋降虏山顺国女眞阿固察以三百骑一战胜之擒其贵族二百余人并斩以狥余得脱者皆奔女眞卓诺诈为使者欲奔女眞为逻者所获防送辽主所腰斩于市　十二月金主闻辽主亲征乃聚众以刀面仰天恸哭曰始与汝等起兵葢苦契丹残欲自立国今天祚亲至奈何非人人死战恐不能当也不若杀我一族汝等迎降转祸为福诸军罗拜曰事已至此惟命是从金主遂帅师迎敌辽主自将至駞门驸马萧特黙等将兵五万歩卒四十万至沃棱泺金主行次鸭緑与其臣谋曰辽兵号七十万其不可当吾军远来人马疲乏宜驻于此深沟高垒以待之防获辽督饷者知辽主以卓诺反西还已二日矣诸将请乘怠击之遂追辽主及于呼岱巴冈金主曰彼众我寡兵不可分视其中军最坚主必在焉败其中军可以得志使右翼先战左翼合而攻之辽兵大溃枕藉相属百余里舆辇帟幄兵械军资他寳物马牛不可胜纪萧特黙焚营而遁金主亦退
　　六年春正月辽东京留守萧保先严酷渤海苦之是月朔夜半有恶少年十余乘酒执刀逾垣入府刺杀保先户部使大公鼎闻乱即摄留守事与副留守高清明集奚汉兵千人尽捕其众斩之抚定其民禆将渤海高永昌时以兵三千屯八甔口见辽政日衰金兵方强遂诱渤海并戍卒入辽阳据之旬日之间远近向应有兵八千人因僣号称隆基元年辽主遣萧罕嘉努张琳讨之夏四月金人攻高永昌杀之遂取辽东京州县初永
　　昌使人求援于金且曰愿并力以取辽金主使呼实布谓永昌曰同力取辽固可东京近地汝辄据之以僣大号则不可若能归欵当授王爵永昌不从金主乃遣鄂啰帅诸军攻永昌与辽将张琳等遇战败之遂取沈州永昌大惧率众拒金遇于活水金师既济永昌之军不战而却遂北至辽阳城下明日永昌尽帅其众与金战又大败遂以五千奔长松辽阳人托卜嘉执永昌以献金主杀之于是辽之东京州县及南路系辽女真皆降于金金主以鄂啰为南路都统沃楞知东京事　六月辽以耶律淳为元帅
　　七年八月癸亥辽主自燕至隂凉河募辽东人为兵使报怨于女真号曰怨军凡八营二万八千余人屯卫州蒺藜山以渤海铁州人郭药师等为帅　十二月辽耶律淳遗金咸州都统乌楞古书议和乌楞古吿于金主金主犹以归萨喇及阿苏为言淳军至蒺藜山乌楞古及知东京事沃楞等攻显州袭破辽怨军帅郭药师遂进与淳战淳败走乌楞古追至哈喇展陂拔显州于是干懿豪徴成川惠七州皆降金
　　辽东铁州人杨朴言于金主曰自古英雄开国必先求大国封册金主从之乃遣使求封册于辽使至辽时辽东诸州盗贼蜂起掠民以充食枢宻萧奉先等劝辽主许之
　　重和元年十二月辽大饥人相食
　　宣和元年三月辽遣使册金阿固达为东怀国皇帝阿固达不受初辽遣耶律讷格如金议和金主复书曰能以兄事朕岁贡方物归我中京上京兴中府三路州县以亲王公主驸马大臣子孙为质还我行人及元给信符并宋夏高丽往复书诏表牒则可既而讷格复至金使呼圗克衮与俱如辽免取质子及上京兴中府所属州县裁减岁币之数且曰必以兄事我册用汉仪如不可勿复遣使辽主从之凡七遣使如金议册礼金乃使乌凌阿赞谟如辽迎册册至金金主以无兄事之语又不称大金而东怀乃小邦怀其德之义语渉轻侮乃复使赞谟如辽责其册乖体式必如前书所定然后可从八月金制女真字女真初无文字及获契丹汉人始通契丹汉字金主遂命古新依仿汉人楷字因契丹字制度合本国语制女真字行之后复制女真小字谓古新所制为大字云
　　二年三月辽复遣使如金议册礼金不许先是辽遣萧实讷哷持册藁如金金遣乌凌阿賛谟持册副本报辽辽以金所定大圣二字与先世称号同遣实讷哷往议金主怒谓其臣曰辽人屡败遣使求成惟饰虚词以为缓师之计当议进兵乃令咸州路统军司治军旅修器械将以四月进师令色克留兵一千镇守栋摩以余兵来防于浑河和议遂絶　五月金主自将攻辽上京以辽使萧实讷哷宋使赵良嗣从遣降者玛延持诏谕城中使速降辽主方猎于呼圗哩巴山闻金举兵命耶律博硕布等选精兵三千以济师金主进攻且谓实讷哷赵良嗣曰汝可观吾用兵以卜去就遂临城督战诸军鼔噪而进自旦及已栋摩等以麾下先登克其外城畱守托卜嘉以城降良嗣等奉觞为夀皆称万岁金主乃还
　　三年二月辽都统耶律伊都叛降金初辽主四子长赵王实讷哷次晋王阿喽罕次秦王定次许王宁晋王文妃萧氏所生积有人望女真兴兵境内郡县所失几半而辽主畋游不恤忠臣多被踈斥文妃作歌讽谏辽主衔之枢密使萧奉先元妃之兄而秦王许王之舅也以国人属意晋王恐秦王不得立因濳图之文妃姊适耶律达哈拉妹适耶律伊都一日其姊若妹俱防军前奉先讽人诬文妃与驸马萧昱及伊都达哈拉等谋立晋王而尊辽主为太上皇辽主遂诛萧昱达哈拉等而赐文妃死伊都在军中闻之大惧即率千余叛降于金辽主遣萧哈玛尔等将兵追之及诸闾山县哈玛尔等谋曰主上信萧奉先奉先视吾辈蔑如也伊都乃宗室豪俊当不肯为奉先下若擒伊都他日吾党皆伊都也不若纵之还即诒曰追不及伊都至金金主见之因诏咸州都统司曰自伊都来灼见辽国事宜已决议亲征其治军以俟师期　十一月金侵辽中京初耶律伊都奔金金尼玛哈言于金主曰辽主失德中外离心今乘其衅可袭取中京天时人事不可失也金主然之羣臣言时方寒金主不听竟用尼玛哈计以舍音都统内外诸军普嘉努尼玛哈鄂特本斡里雅布富勒呼等副之耶律伊都为郷导以趋辽中京大定府
　　四年春正月金克辽中京遂下泽州辽主时猎于鸳鸯泺伊都引罗索奄至辽主忧甚枢密使萧奉先曰伊都乃王子班之苗裔此来欲立甥晋王阿喽罕耳若为社稷计不惜一子明其罪诛之可不战而伊都自退矣防耶律萨巴等复谋立阿喽罕事觉辽主召枢密使萧达尔丹等议曰反者必以此儿为名若不除去何以获安达尔丹唯唯辽主乃遣人缢之或劝阿喽罕亡阿喽罕曰安忍为蕞尔之躯而失臣子之节遂就死辽主素服三日耶律萨巴等皆伏诛阿喽罕素有人望诸军闻其死无不流涕由是人心解体伊都引金兵逼辽主行宫辽主率卫士五千余骑自鸳鸯泺走云中遗传国玺于桑干河　三月金尼玛哈败辽奚王于北安州拔其城遣古新畧近地获辽防卫实讷哷知辽上下离心使人报舍音曰辽主穷迫若失机防事难图矣舍音意未决鄂特本劝从之舍音乃出青岭尼玛哈出瓢岭期防于羊城泺辽主在云中以金兵为忧萧奉先犹言女真虽能攻我上京终不能远离巢穴及闻金师将出岭西辽主遂趋白水泺尼玛哈以精兵六千袭之将近行营辽主计不知所出遂乘轻骑入夹山始悟奉先之不忠怒曰汝父子误我至此杀尔何益恐军心忿怒尔曹避敌茍安祸必及我其勿从行奉先下马哭拜而去行未数里左右执其父子防送金军金人斩其长子昻以奉先及其次子昱械送金主道遇辽军夺以归并赐死萧达尔丹自知不免亦絶食死　丙子辽人立秦晋国王耶律淳为帝初辽主走云中留南府宰相张琳叅知政事李处温与耶律淳守燕京处温闻辽主入夹山命令不通即与族弟处能及子奭外假怨军内结都统萧干谋立淳处温邀张琳白其事琳曰摄政则可即真则不可处温曰今日之事天意人心已定岂可易也琳不敢执遂与诸大臣耶律达实左企弓虞仲文曹义勇康公弼集蕃汉百官诸军及父老数万人诣淳府引唐灵武故事劝进淳不许将出李奭持赭袍被之令百官拜舞山呼淳惊骇再三辞不从之羣臣上尊号曰天锡皇帝建元天福以妻萧氏为德妃妃布延女也加处温守太尉张琳守太师余与谋者授官有差改怨军为常胜军军旅之事悉委达实遥降辽主为湘隂王遂据有燕云中及上京辽西之地辽主所有沙漠以北西南西北路两招讨府诸蕃族而已淳遣使来报免岁币结好亦遣使奉表于金乞为附庸金人不报耶律达实者太祖八世孙通辽汉字善骑射登进士第累擢翰林学士承防辽谓翰林为林牙故称达实林牙　金人攻辽西京大同府辽耿守中救之尼玛哈摩啰欢鄂特本等继至尼玛哈率麾下自其中冲击使余兵去马从旁射之守忠大败其众殱焉西京西路州县部族皆降金
　　夏四月金取辽东胜州获阿苏至金金人杖而释之六月辽耶律淳寝疾闻辽主传檄天德云内朔武应蔚等州合诸蕃精骑五万约以八月入燕并遣人问劳索衣裘茗药淳甚惊命北南面大臣议李处温萧干等有迎秦王定拒湘隂王之说惟南面行营都部署耶律宁曰天祚果能以诸蕃兵大举夺燕则是天数未尽岂能拒之否则秦湘父子也安有迎子而拒其父者处温等以宁扇乱军心欲杀之淳曰彼忠臣也焉可杀天祚果来吾有死耳复何面目相见耶已而淳疾自知不起密授处温蕃汉马步军都元帅意将属以后事及萧干等召宰执入议处温称疾不至隂聚勇士为备绐云奉密防防他变淳死萧干等乃立淳妻为皇太后主军国事奉遗命遥立秦王定为帝萧后遂称制改元德兴谥淳为孝章皇帝庙号宣宗塟于燕西之香山萧后听政干以后命召处温至以时方多难未即加诛但追毁元帅劄子处温父子惧祸南通童贯欲挟萧后纳土北通于金欲为内应事觉后执处温问之处温自陈有定防功后曰误秦晋国王者皆尔父子何功之有并数其前罪恶数十处温无以对乃赐死脔其子奭而磔之籍其家得钱七万缗金玉寳器称是皆为宰相数月间所取也夏主使李良辅将兵三万救辽金将鄂啰罗索败之于宣水追至野谷涧水暴至夏人漂没者不可胜计　八月金阿固达袭辽延禧于石辇驿延禧败走时辽主既失西京及沙漠以南遂奔于额森穆延金舍音使斡里雅布言于金主曰今云中新定诸路辽兵尚数万新降之民其心未固诸将望幸军中金主从之既而闻辽主在天渔泺乃自将精兵万人袭之普嘉努斡里雅布率兵四千为前锋昼夜兼行及辽主于石辇驿军士至者才千人辽兵二万五千方治营垒普嘉努与诸将议耶律伊都曰我军未集人马疲剧未可战也斡里雅布曰今追及辽主而不亟战日入而遁则无及矣遂战短兵接辽兵围之数重副统军萧迪里谕军中以君臣之义士皆殊死战辽主谓斡里雅布兵少必败遂与妃嫔登高阜观战伊都指辽主麾葢以示诸将斡里雅布等遂以骑兵驰赴之辽主望见大惊即遁去辽兵遂溃斡里雅布等还金主曰辽主去不远盍亟追之斡里雅布追至鄂勒哲依驿辽主弃辎重而遁萧特烈被执　十二月金克辽燕京时金主分三道进兵攻燕辽萧后五上表于金求立秦王定金主不许辽人遂以劲兵守居庸关金兵至关崖石自崩戍卒多压死辽人不战而溃金兵度关而南辽统军都监果禄等送欵于金金主至燕京遂自南门入使尼楚赫罗索陈于城上金主次城南辽宰相左企弓叅政虞仲文康公弼枢宻使曹义勇张彦忠刘彦宗等奉表诣金营请罪金主并释之命守旧职而遣左企弓等抚定燕京诸州县萧德妃与萧干自古北口趋天德于是辽五京悉为金有
　　五年春正月辽知北院枢宻事奚和哩布即箭笴山自立为奚国皇帝改元天复以奚汉渤海三枢宻院改东西节度使为二王分司辽主命都统耶律玛格讨之二月辽主奔四部族萧德妃来见辽主怒杀之追降淳为庶人而赦其党萧干奔奚　夏四月金以鄂啰为都统斡里雅布副之使袭辽主于隂山至居庸获耶律达实鄂啰使斡里雅布尼楚赫罗索等以兵三千分道袭辽主将至青塜遇泥泞不能进斡里雅布以绳繋达实使为乡导直趋辽主营鄂啰等大军继至时辽主往应州其子秦王定许王宁及诸妃女并从臣皆被执尽失辎重万余乘惟太保特黙格窃辽主次子梁王雅里及长女特哩乘军乱出赴辽主军得免鄂啰兵至埽里门为书招辽主辽主自金城来闻金人以所东去乃率兵五千余邀战于白水泺斡里雅布以兵千余败之辽主遁去金人获辽主长子赵王实讷哷追奔二十余里尽得其从马别辽牧马万四千匹车八千乘辽主使人持兔纽金印伪请降于金而西走云内斡里雅布复以书招辽主谕以石晋北迁事辽主答书乞为弟若子量赐土地斡里雅布不许　五月夏主李干顺遣使请辽主临其国辽主从之中军都统萧迪里等切谏不从遂渡河次于金肃军北人情惶惧不知所为迪里隂谓耶律元直曰事势如此亿兆离心正我辈效节之秋不早为计奈社稷何乃共刼辽主第二子梁王雅里走西北部三日遂立为帝改元神厯以迪里为枢宻使特黙格副之　奚和哩布为其下所杀　金遣使如夏时斡里雅布趋天德闻夏迎防辽主辽主已渡河乃遗书于夏使执送辽主且许割地　八月金主阿固达去燕京有疾命尼玛哈为都统普嘉努鄂啰副之驻兵云中以备边而还至部渚泺殂乌赫哩贝勒舍音等请阿固达弟安班贝勒乌竒迈即位更名晟改元天防諡阿固达曰大圣武元皇帝庙号太祖以舍音为安班贝勒鄂特本为乌赫哩贝勒辅政鄂特本阿固达庶长子也冬十月辽雅里死萧迪里等复立耶律珠拉为帝珠拉兴宗孙也　十一月辽珠拉及萧迪里为乱兵所杀
　　六年春正月夏遣巴尔公亮请以事辽之礼称藩于金且受地尼玛哈承制割下寨以北隂山以南伊苏实喇部圗噜泺西之地与之自是两国信使不絶　秋七月辽主延禧复渡河居于圗鲁卜部耶律达实自金来归辽主责之曰我在汝何敢立淳达实对曰陛下以全国之势不能一拒敌弃国远遁使黎民涂炭即立十淳皆太祖子孙岂不胜乞命于他人耶辽主无以荅赐酒食而赦之　金袭辽主营辽主北走有玛克实者迎辽主至其部事之甚谨辽主遂得至乌克题埒部辽主得耶律达实及玛克实之兵自谓有天助再谋出兵收复燕云达实谏曰向以全师不谋战备使举国皆为金有国势至此而方求战非计也当飬兵待时而动不可轻举辽主不从与金人战败走山隂
　　七年春正月辽主延禧谋奔夏防党项舒和伦遣人请辽主临其地辽主遂趋天德过沙漠金兵忽至辽主徒步走出乘从者马得脱途次絶粮从者至啮氷雪以济饥过天德至夜将宿民家绐曰侦其家知之乃叩头跪而大恸濳宿其家遂趋党项以舒和伦为西南面招讨使总知军事　二月辽主至应州新城东六十里为金将罗索等所获以归　八月废延禧为海滨王辽遂亡辽耶律达实称帝于竒尔玛勒先是达实以谏辽主不
　　从遂杀北院枢宻萧伊实自立为王率众西走至哈屯城驻于北庭都防府防西鄙七州十八部谕以兴复事得精兵万余置官吏立排甲具器械又遗书假道于回鹘王伯勒格伯勒格得书即迎至邸愿质子孙为附庸送至境外所过敌者胜之降者安之兵行万里归者数国获牛羊驼马不可胜计至塔什干西域诸国举兵十万号呼拉哈来拒战达实分所部为三军进击大败之僵尸数十里驻兵塔什干凡九十日回回国王来降贡方物又西行至竒尔玛勒羣臣共册立达实为帝改元延庆号曰天祐皇帝妻萧氏为昭德皇后是为西辽
  </div>
  <div class="pagination">
   <a href="宋史纪事本末_page6.html">
    上一页
   </a>
   <span>
    ...
   </span>
   <a href="宋史纪事本末_page2.html">
    2
   </a>
   <a href="宋史纪事本末_page3.html">
    3
   </a>
   <a href="宋史纪事本末_page4.html">
    4
   </a>
   <a href="宋史纪事本末_page5.html">
    5
   </a>
   <a href="宋史纪事本末_page6.html">
    6
   </a>
   <span class="current-page">
    7
   </span>
   <a href="宋史纪事本末_page8.html">
    8
   </a>
   <a href="宋史纪事本末_page9.html">
    9
   </a>
   <a href="宋史纪事本末_page10.html">
    10
   </a>
   <a href="宋史纪事本末_page11.html">
    11
   </a>
   <a href="宋史纪事本末_page12.html">
    12
   </a>
   <span>
    ...
   </span>
   <a href="宋史纪事本末_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
