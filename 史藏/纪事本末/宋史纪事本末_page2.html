<!DOCTYPE html>
<html>
<head>
    <meta charset="UTF-8">
    <title>宋史纪事本末 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史纪事本末 - 第 2 页/共 14 页</h1>
    <div class="content">
　　宋史纪事本末卷一
<史部,纪事本末类,宋史纪事本末>
　　钦定四库全书
　　宋史纪事本末卷二
　　明　冯　琦　原编
　　陈邦瞻　増辑
　　呉越归地【陈洪进附】
　　太祖建隆元年三月呉越王钱俶遣使来贺即位自是嵗朝贡
　　开宝七年冬十月伐江南诏加呉越王俶为升州东南行营招抚制置使先是俶遣判官黄夷简入贡帝谓之曰汝归语元帅江南倔彊不朝我将讨之元帅当助我无惑人言云皮之不存毛将安附寻宻告以师期遂有是命
　　八年夏四月呉越王俶既受命以沈承礼权知国务而自率兵五万攻常州丞相沈虎子誎曰江南国之藩蔽今大王自撤其藩蔽将何以卫社稷乎不听进攻其闗城又败其军于北界遣兵攻江阴宜兴皆下之遂防常州江南主贻俶书曰今日无我明日岂有君一旦圣天子易地酬勲王亦大梁一布衣耳俶不答以书上帝优诏褒之
　　九年二月呉越王俶来朝先是帝谓呉越使者曰元帅克毘陵有大功竢平江南可暂来与朕一相见以慰延想即当复还朕三执圭币以见上帝岂食言乎至是俶与妻孙氏子惟濬入朝帝赐礼贤宅以居亲幸宴之赏赉甚厚赐俶劒履上殿书诏不名命与晋王叙昆弟之礼俶固辞乃止留两月遣还赐以一黄袱封识甚固戒俶曰途中宜宻观及启之则皆羣臣乞留俶章疏也俶甚感惧
　　太宗太平兴国三年三月己酉呉越国王俶来朝会陈洪进纳土而惧上表乞罢所封呉越国王及解天下兵马大元帅并书诏不名之命归其兵甲求还帝不许其臣崔仁冀曰朝廷意可知矣大王不速纳土祸且至俶左右争言不可仁冀厉声曰今已在人掌握且去国千里惟有羽翼乃能飞去耳俶遂决防上表献其境内十三州一军八十六县俶朝退将吏始知之皆恸哭曰吾王不归矣丁亥诏封俶为淮海国王授俶弟仪信并观察使俶子惟濬惟治并节度使惟演惟灏及族属僚佐授官有差又授其将校孙承祐沈承礼崔仁冀并为节度使赐赉待遇冠絶当时寻令两浙发俶缌麻已上亲及管内官吏悉至汴京凡千四十四艘以范旻权知两浙诸州军事旻上言俶在国日徭赋繁苛乞尽蠲其从之
　　八年十二月俶改封汉南国王罢天下兵马大元帅端拱元年八月戊寅俶生辰帝赐燕是夕暴卒　陈洪进者故清源节度使留从效牙将也建隆三年三月从效卒子绍镃典留务会呉越聘使至绍镃夜召与燕洪进诬绍镃谋附呉越执送于唐建康推副使张汉思为留后而自为副使已而汉思患洪进专因设燕伏甲将杀之酒数行地忽大震同谋者惧因以告洪进洪进亟走出甲士皆散自是更相为备一日洪进袖大鎻安歩入府中叱退直兵汉思方坐内斋洪进即合其户而鎻之使人叩门而言曰郡中军吏请副使知留务众情不可违幸授之印汉思惶惧不知所为即自门间出印与之洪进遽召将吏曰留后授吾印以莅事众皆贺即日迁汉思别舎以兵守之遣使请命于唐又遣牙将魏仁济间道奉表来告且请制命
　　干德二年二月改清源为平海军仍授洪进节度洪进嵗贡多厚敛于民二州甚苦之
　　太宗太平兴国三年夏四月洪进来朝因献漳泉二州县十四诏授洪进武宁节度使同平章事留之汴京诸子皆授要郡遣之官　洪进后从平太原封岐公雍熙三年卒
　　平北汉
　　太祖建隆元年夏四月北汉主刘钧自将兵至潞州赴李筠筠兵败北汉主惧引师归　八月昭义节度使李继勲焚北汉平遥县俘获甚众晋州钤辖荆罕儒复率众攻汾州为北汉大将郝贵超所袭战死罕儒骁将帝痛惜之斩其部将不用命者二十余人
　　三年二月北汉侵潞晋守将击走之
　　干德元年秋七月汉宿卫殿直王隠刘昭赵峦等谋逆伏诛辞连其枢宻使段常北汉主出常为汾州刺史寻缢杀之初北汉主宠姬郭氏医僧之女也僧与嫠妇通而生姬有殊色北汉主嬖之将立为妃常以所出非偶恐贻笑隣国北汉主乃止姬之昆弟姻戚又多抑而不用故咸怨常因谮杀之死非其罪国人怜之　八月王全斌攻取北汉乐平诏以为平晋军契丹救之不及九月北汉以契丹攻平晋军洺州防御使充西山巡检郭进救却之进御下严毅帝遣戍卒必谕之曰汝辈谨奉法我犹贷汝郭进杀汝矣尝有军校自西山诣汴诬讼不法事帝诘知其情送进令杀之会北汉来侵进语其人曰汝敢论我信有胆气今贳汝罪汝能掩杀敌兵当即荐汝如败可自投河东其人踊跃赴战大致克捷进即以闻乞还其职帝从之　北汉主自潞州之败日惧宋师至以赵文度为相又召抱腹山人郭无为及五台山僧继颙防预国事未几文度无为议论不协北汉主出文度守汾州而无为独相机事悉以委之　契丹主以书贻北汉主曰尔不禀我命擅改年号助李筠杀段常其罪有三北汉主引父为子隠谢之初北汉与契丹嵗使不絶自是契丹使不来而北汉使往则见留羣臣悉以使北为惧北汉主乃命从子侍卫亲军使继文请命亦被拘继文崇之嫡孙魁梧有气局沈毅寡言契丹主亦厚礼之
　　二年二月昭义节度使李继勲侵北汉辽州克之初继勲屡败北汉兵至是帝遣曹彬会继勲合兵入北汉境攻其邉邑及辽石州继勲大败北汉兵于辽城下北汉辽城刺史杜延韬危蹙籍部下兵三千人降于继勲契丹以六万骑来援又击走之　三月北汉耀州团练使周审玉等来降
　　四年北汉复取辽州
　　五年北汉将阎章樊晖各以砦来降
　　开宝元年秋七月北汉主钧殂养子继恩立初世祖女适薛钊生继恩再适何氏生继元二子初幼孤世祖以钧无子命养为子钧尝谓郭无为曰继恩防软非济世材恐不能了我家事将奈何无为不对至是病笃召无为付以后事继恩既嗣位怨无为初不助己且恐其专政加守司空外示优礼内实疎之　八月戊辰遣李继勲将兵伐北汉初帝尝因谍者谓汉主曰君家与周世讐宜不屈今我与尔无所间何为困此一方人也若有志中国宜下太行以决胜负汉主遣谍者报曰河东土地甲兵不足以当中国然我家世非叛者区区守此葢惧汉氏之不血食也帝哀其言谓谍者曰为我语钧开尔一生路故终钧世不加兵至是闻其卒遣李继勲等以禁军伐之　北汉主初立宋兵已入其境乃遣刘继业马峯等领军扼围北谷峯至铜锅河李继勲前锋将何继钧击破之斩首三十余级遂夺汾河桥薄太原城下焚延夏门　九月北汉主欲逐郭无为畏懦不能决月余供奉官矦霸荣率十余人挺刃入阁反扃其门时继恩独处丧次见之惊起绕屏还走霸荣以刃揕其背杀之无为使人梯屋入杀霸荣继恩立才六十余日并人疑无为授意于霸荣亟杀之以灭口无为与羣臣议立继恩之弟继元叅议中书事张昭敏独曰少主非刘氏故嗣位不终今宜立宗姓以慰民望世宗嫡孙继文久留契丹歴险阻宜迎立之可以固宗社结敌援无为不从以继元易制遂立之　十一月北汉主遣使告即位于契丹且乞师契丹主遣塔喇将诸道兵救之帝亦遣使赍诏谕北汉主令降约以平卢节度使授之又别赐郭无为诏许以邢州节度使无为得诏色动劝北汉主纳欵北汉主不从初帝使谍者惠璘伪称殿前指挥使负罪奔北汉无为知其诈使为供奉官及宋兵入境璘即奔赴至岚谷候吏获送太原北汉主使无为鞫之无为释不问有李超者知璘奸状上告无为怒并超斩之以絶口李继勲等闻契丹兵来皆引归北汉因大掠晋绛二州　北汉主继元妻段氏常以小过为孝和后郭氏所责既而病卒继元疑后杀之后方缞服哭孝和帝于柩前继元遣其嬖臣范超执而缢杀之宫中嫔御遭罹逼辱无复嫌间世祖十子镐锜锡最有贤行继元听羣小之谮幽囚之未逾年皆死
　　二年三月帝以李继勲等师还无功谋再举以问魏仁浦曰朕欲亲征太原何如仁浦曰欲速则不达惟陛下重之帝不听命继勲等将兵先赴太原以光义为东京留守自将发汴三月至太原筑长连城围之立砦于城四面继勲军于南赵赞军于西曹彬军于北党进军于东北汉刘继业等乘晦突门犯东西砦战败而遁帝又命壅汾晋二水以灌城汉人大恐郭无为复劝北汉主出降汉主不从一日因宴羣臣无为痛哭于庭曰奈何以空城抗宋百万之师乎引佩刀欲自刺冀动众心汉主遽降阶执其手引升坐而止　夏四月契丹复救北汉帝度其必由镇定救太原使韩重赟倍道兼行赴之又闻其分道一自石岭闗入召何继筠逆击授以方畧继筠遇契丹兵于阳曲大败之斩首千余级重赟亦先阵于嘉山契丹兵自定州西入见旗帜大骇欲遁重赟急击大破之擒其首领三十余人帝命以所获契丹俘示于城下城中丧气宪州判官史昭文岚州刺史赵文度各以城降　闰五月壬子帝班师时契丹主遣韩知璠册立北汉主知璠习知戎备在围城中昼夜督察尽心固守帝命水军载弩环攻骁将石汉卿等多战死北汉兵亦屡败夜半忽传呼汉主出降帝将开壁门将作使赵遂曰受降如受敌讵可中夜轻出已而果谍者契丹复遣南大王者将兵援北汉东西班都指挥使李怀忠曰敌势已困若选劲兵急攻破在旦夕都虞候赵廷翰请先登帝壮之俾率众攻城战不利怀忠中流矢几死时帝师顿于甘草池会暑雨军士多疾太常博士李光赞上书请班师帝以问赵普普亦以为然乃分兵屯镇潞徙北汉民万余户于山东河南而还北汉主籍宋所弃军储得粟三万茶绢各数万丧败之余赖此少济太原之围南城为汾水所防郭无为谋出降因请自
　　将夜击宋北汉主信之选精甲千人付无为自登七夏门送之无为行至北桥值风晦冥而止至是阉人卫德贵告其事且言无为献地之谋踪迹屡露反状明白不可赦北汉主乃杀之以徇
　　三年春正月契丹韩知璠自太原归言晋阳多梗而刘继元无辅政事令赵髙勲亦言我与晋阳父子之国先君以一怒而尽拘其使甚无谓也契丹主乃尽索北汉使者凡十六人厚礼而遣之仍命刘继文为平章事李弼为枢宻使俾辅继元继文等久留契丹复受其命归秉国政左右皆谮毁之北汉主乃出继文为代州刺史李弼为宪州刺史　是年北汉主以僧继颙为太师兼中书令继颙本刘氏孽子以宗姓授鸿胪卿尝游华严见地有宝气乃于团柏谷置银塲募民凿山官收十之四继颙自督所获即倍于民时北汉主多内宠继颙献首饰数百副北汉主大喜遂有是命
　　六年十二月北汉主杀其弟刘继钦初北汉主为大内都防检父钧以其幼弱命刘继钦副之委以禁卫北汉主立亲旧多所诛放继钦遂谢病请罢北汉主曰继钦但亊先帝岂肯为我尽力耶乃黜居交城寻遣人杀之北汉主性残忍凡臣下有忤意必族其家自帝亲征及遣将攻伐因之杀伤不可胜计大将张崇训郑进卫俦故相张昭敏枢宻使高仲曦等先后俱以谗见杀九年八月帝令党进潘美杨光美牛思进米文义率兵分五道以攻太原又遣郭进等分攻忻代汾沁辽石等州诸将所向克捷进败北汉兵于太原城北汉主急求救于契丹契丹主遣其相耶律舒救之师还先是帝尝微行过赵普与普谋下汉普曰太原当西北二面太原既下则二邉之患我独当之不如姑俟削平诸国则弹丸黑子之地将安逃乎帝以为然故虽连年攻伐至城下辄退师
　　太宗太平兴国四年春正月庚寅帝议伐汉薛居正等多以为不可惟曹彬力赞之帝意遂决乃以潘美为北路都招讨使帅崔彦进李汉琼刘遇曹翰米信田重进军分四面攻太原城又以郭进为太原石岭闗都部署以断燕蓟援师　二月甲子帝自将伐汉三月乙未汉求救于契丹契丹遣耶律舒为都统迪里为监军帅师赴之至白马岭与都部署郭进遇舒欲阻涧以待后军迪里不从渡涧迎战未成列进薄之契丹大败迪里等皆死会耶律色珍兵至进引师退舒得免田钦祚防石岭屯军恣为奸利进不能禁屡形于言钦祚憾之进武人刚烈战功高钦祚数加凌侮进不能堪遂缢而死钦祚以卒中风闻帝悼惜良久赠安国节度使左右皆知而无敢言者寻诏以牛思进代之　夏四月帝发镇州行营都监折御卿分兵攻岢岚军下之遂取岚州汉人于隆州依险筑城以拒帝遣军使解晖折彦赟等先发兵围之继遣尹勲往城遂防　庚午帝次太原时潘美等屡败汉兵进筑长连城围太原矢石交下如雨汉外援不至饷道又絶城中大惧帝至督战益急城无完堞帝虑城防杀伤者众诏谕继元降使者至城守陴者不纳帝亲督诸将士进薄城下列阵于前蹲甲交射矢集城上如猬毛　五月汉指挥使郭万超逾城出降继元亲信之臣多亡城中危急帝复诏谕继元速降当保终始富贵诏虽入城而诸将鋭攻不可遏帝犹虑城防害良民麾兵少却五月甲申继元乃夜遣客省使李勲奉表乞降诏许之因至城北张乐宴从臣于城台明日继元率官属缟衣纱帽待罪台下帝释之赐袭衣玉带召使升台继元叩首谢罪五月甲申诏授特进检校太师右卫上将军封彭城郡公赐赉甚厚命刘保勋知太原府凡得州十军一县四十一帝作平晋诗命从臣和又授汉相李挥以下官有差诏毁太原旧城改为平晋县以榆次县为并州遣使分部徙太原民居之纵火焚太原庐舎老幼趋城门不及焚死者甚众　陈邦瞻曰宋之受制于辽由失燕蓟其不能取燕蓟失在先下太原昔王朴与周世宗谋取天下欲先定南方次及燕最后乃及太原葢燕定则太原直罝中兎耳将安往哉太祖赵普雪夜之言亦朴遗意也太宗一日忘其本谋急于伐汉尽鋭坚城之下仅能克之师已老矣复议攻燕所谓强弩之末势不能穿鲁缟一败而没世不振再举再失利皆由太宗不知天下之大势倒行求前以致颠蹶也
　　契丹和战
　　太祖开宝八年三月契丹主贤命其涿州刺史耶律琮贻书知雄州孙全兴请通好全兴以闻帝命答书许之契丹乃使克实克舒蘓来结成复遣人告北汉以通好于宋无妄侵伐　秋七月遣阁门使郝崇信太常丞吕端使契丹报聘
　　太宗太平兴国二年夏四月契丹遣使耶律敞会太祖山陵寻遣辛仲甫报谢之契丹主问曰闻中朝有党进者真骁将如进之比凡几人仲甫曰名将甚多如进鹰犬之材何可胜数契丹主欲留之仲甫曰信以成命义不可留有死而已契丹主知其不可夺厚礼遣还帝曰仲甫逺使絶域可谓不辱君命更得数人如此朕何患也
　　四年春正月帝伐北汉契丹遣塔玛长寿来言曰何名而伐汉也帝曰河东逆命所当问罪若北朝不援和约如故不然惟有战耳自是和好中絶　帝既灭汉欲乘胜取幽蓟诸将以师罢饷匮不欲行崔翰独曰所当乘者势也不可失者时也取之易帝意决五月庚子遂发太原　六月丁卯次东易州契丹刺史刘宇以城降留兵千人守之戊辰次涿州判官刘厚德亦以城降庚午进次幽州城南契丹将耶律实迪军于城北帝率众击走之壬申命宋渥崔彦进刘遇孟喆分兵四面攻城围之三周以潘美知幽州行府事契丹将多降　秋七月契丹顺州蓟州皆降耶律学古时守燕悉力备御不能支城中大惧契丹遣耶律兴格救燕癸未帝督诸军与契丹将耶律舒大战于高梁河舒败将遁兴格兵适至与耶律色珍分左右翼以进复战帝大败死者万余人甲申帝引师南还兴格追至涿州帝急乘驴车走免丧资械不可胜计庚寅命孟喆屯定州崔彦进屯闗南刘廷翰李汉琼屯真定而还以石守信刘遇从征失律贬之　乙巳帝至自范阳　九月丙午契丹冦镇州都钤辖刘廷翰等合击大破之是时契丹遣南京留守韩匡嗣与耶律舒耶律兴格侵镇州报围燕之役军于满城西方阵官军诈降匡嗣欲纳之兴格曰彼气甚鋭疑诱我也可整众待之匡嗣不听俄而刘廷翰阵于前崔彦进潜师蹑其后李汉琼崔翰赵延进兵继至合击之契丹军大溃追至遂城西大败之斩首万三百级获三将马万匹匡嗣弃旗鼓遁去独兴格整兵而退五年三月契丹兵十万冦鴈门代州刺史杨业领麾下数百骑自西陉出至鴈门北口南向击之契丹兵大败杀其驸马侍中萧彻尔自是契丹畏业每望见旌旗即引去业本北汉节度使刘继业为汉主继元扞太原城东南面每杀伤王师及继元降继业犹据城苦战帝素闻其勇欲招致之令中使谕继元俾招继业继元遣亲信往继业乃北面再拜大恸释甲来见帝慰抚之复姓杨氏止名业拜代州刺史时以业善战号杨无敌　冬十月契丹主贤入冦围瓦桥闗官军阵于水南耶律兴格帅精骑渡水而战官军大败兴格追至莫州　十一月己酉帝自将御契丹戊午次大名会契丹主引去帝欲复伐幽州李昉力陈其未可帝以刘遇曹翰为幽州部署遂还京　时廷臣多迎帝意言宜速取幽蓟张齐贤上疏曰方今海内一家朝野无事闗圣虑者岂不以河东新平屯兵尚众幽燕未下辇运为劳臣愚以为此不足虑也自河东初下臣知忻州捕得契丹纳粟典吏皆云自山后转般以授河东以臣料契丹能自备军食则于太原非不尽力然终为我有者力不足也河东初平人心未固岚宪忻代未有军砦入冦则田牧顿失扰邉则守备可虞及国家守要害増壁垒左控右扼疆事甚严恩信已行民心已定乃于鴈门阳武谷来争小利此其智力可料而知也圣人举事动在万全百战百胜不如不战而胜若重之慎之则契丹不足吞燕蓟不足取自古疆场之难非尽由敌国亦多邉吏扰而致之若缘邉诸砦抚驭得人但使峻垒深沟畜力养鋭以逸自处宁我致人此李牧所以用赵也所谓择卒不如择将任力不如任人如是则邉鄙宁邉鄙宁则辇运减辇运减则河北之民获休息矣臣闻家六合者以天下为心岂止争尺寸之事角强弱之势而已乎是故圣人先本而后末安内以养外陛下以德怀逺以惠勤民内治既成逺人之归可立而待也帝嘉纳之　吕中曰齐贤之论其知本矣然徒知辽未可伐而不知燕蓟在所当取岂惟齐贤虽赵普田锡王禹偁亦不之知也葢燕蓟之所当取者有二一则版籍之民苦于流徙二则山河之险移于强敌燕蓟不收则河北之地不固河北不固则河南不可髙枕而卧也特太宗时未有可取之机耳契丹主还国以耶律兴格为裕恱裕恱契丹至贵之职也兴格智畧宏逺善料敌每战胜让功诸将故士卒乐为之用
　　六年春正月癸卯置平塞静戎二军辛亥易州破契丹数千众复改静戎军为安静军　秋七月遣使如渤海渤海本髙丽别种契丹尝取其扶余城为东丹府时帝将大举伐契丹遣使赐其王诏书令发兵以应约灭辽之日幽蓟土宇复归中朝朔漠之外悉与渤海竟无至者帝后复遣使如髙丽谕令发兵西会髙丽亦不能应七年九月契丹主贤幸云州至焦山有疾命韩德让耶律色珍受遗诏立长子梁王隆绪而卒隆绪小字文殊努生十二年矣既嗣位諡贤曰孝成皇帝庙号景宗尊母萧氏为太后专国事复国号曰大契丹改元统和后以德让为政事令兼枢宻使总宿卫兵巴固济总领山西诸州事耶律兴格为南面行军都统
　　雍熙三年春正月庚寅以曹彬田重进潘美等为都部署将兵伐契丹初贺怀浦将兵屯三交好议邉事与其子知雄州贺令图上言契丹主少母后专政宠幸用事请乘其衅以取燕蓟帝信之于是以曹彬为幽州道行营都部署崔彦进副之米信为西北道都部署杜彦圭副之出雄州田重进为定州路都部署出飞狐潘美为云应朔等州都部署杨业副之出鴈门　三月癸酉曹彬趋涿州遣先锋将李继隆破契丹兵取固安新城二县进攻涿州克之杀其将和斯敌兵复集米信独以麾下三百人接战被围数重信持大刀大呼突围而出会彬遣兵至遂败契丹兵于新城东北丁丑田重进出飞狐南遇契丹兵击破之契丹西南面招安使大鹏翼率众来拒重进阵于东命部将荆嗣出其西乘暮薄崖以短兵接战契丹兵投崖而下杀获甚众挑战数日敌势颇张时谭延美屯小沼嗣令延美列队平川别遣二百人执白帜于道侧嗣以所部疾驱往鬬契丹兵见旗帜绵亘疑大军继至欲遁去重进乘之契丹兵崩溃生擒大鹏翼飞狐灵丘皆降　丁亥潘美自西径入与契丹兵遇追至寰州破之刺史赵彦章以城降进围朔州节度副使赵希赞亦举城降遂转攻应云州皆克之　夏四月己酉田重进战飞狐北再破之杀其二将赵普上疏曰伏覩今春出师将以收复幽蓟屡闻克捷深快舆情然晦朔荐更已及初夏尚稽克复属在炎蒸飞挽甚烦战鬬未息王师渐老吾民亦疲夙夜思之颇増疑虑战者危事难保其万全兵者凶器深戒于不戢前书有兵久生变之言此可以深虑也茍更图淹缓转失机宜旬朔之间便渉秋序臣又虑内地先困邉境渐凉敌则弓劲马肥我则人疲师老恐于此际或误指踪伏望速诏班师无容玩冦不报　五月庚午曹彬引兵退与契丹耶律兴格战于岐沟败绩初诸将陛辞帝谓曰潘美但先趋云朔卿等以十万众声言取幽州且持重缓行不得贪利敌闻大兵至必悉众救范阳不暇援山后矣及彬等乘胜而前所至克捷每捷奏闻帝讶其进兵之速彬既次涿契丹南京留守耶律兴格兵少不敢出战夜则令轻骑掠其单弱以胁余众昼则以精鋭张其势又设伏林莽以絶粮道彬居涿旬日食尽退师雄州以援餽饷帝闻之曰岂有敌人在前反退军以援刍粮失防之甚也亟遣使止彬勿前急引师缘白沟河与米信军接俟美尽畧山后地会重进东下合势以取幽州彬部下诸将闻美重进累捷耻握重兵不能有所攻取谋议蜂起彬不得已乃裹粮与米信复趋涿州兴格闻之以轻兵来薄伺蓐食则击离伍单出者且战且却由是军士自救不暇结方阵堑地两邉而行时方炎暑军渴乏井漉淖而饮凡四日始得至涿士卒困乏粮又将尽会契丹主隆绪与其太后自駞罗口将大兵应援趋涿州彬信复退兴格因出兵蹑之战于岐沟闗彬信败走无复行伍夜渡拒马河兴格引精兵追及溺者不可胜计彬信南趋易州方濒沙河而防闻兴格引兵复至惊溃死者过半沙河为之不流弃戈甲如丘山知幽州行府事刘保勲死之兴格请乘胜畧地至河为界太后不从引兵还燕封兴格为宋国王丙子帝诏曹彬米信及崔彦进等还令田重进屯定州潘美还代州徙云应朔寰四州吏民及吐谷浑部族分置河东京西时契丹耶律色珍将兵十万至定安西贺令图遇之败绩南奔色珍追及战于五台死者数万人明日攻蔚州令图与潘美帅师往救与色珍战于飞狐又败于是浑源应州将皆弃城走色珍乘胜入寰州杀其守城吏卒千余潘美既败于飞狐副将杨业引兵防云应寰朔吏民内徙时耶律色珍已防寰州兵势甚盛杨业遇之欲领兵出大石路直入石碣谷以避其锋护军王侁等以为畏懦欲从鴈门北川中而往业不可侁曰君侯素号无敌今逗挠不战得非有他志乎业曰业非避死葢时有未利徒杀士卒而功不立今君责业以不死当为诸公先乃引兵自石跌路趋朔州将行泣谓美曰此行必不利业太原降将分当死上不之杀宠以连帅授之兵柄非纵敌不击葢欲伺便以立尺寸功报国家耳今诸君责业避敌尚敢自爱乎因指陈家谷口曰诸君幸于此张歩兵强弩以相援也业转战当至此可夹击之不然无遗类矣美遂与侁帅麾下阵于谷口色珍闻业且至遣副部署萧达兰伏兵于路业至色珍拥众为战势业麾帜而进色珍佯败伏兵四起色珍还兵前战业大败退趋狼牙村侁自寅至巳不得业报使人登托啰台望之无所见以为契丹败走欲争其功即领兵离谷口美不能制乃缘交河西南而进行二十里闻业败即麾兵却走贺怀浦败没业且战且行自午至暮果至谷口望见无人拊膺大恸再率麾下力战身被数十创士卒殆尽犹手刃数十百人马重伤不能进匿深林中耶律实迪望见袍影射之业堕马被擒其子延玉死焉业因太息曰上遇我厚期讨贼捍邉以报而反为奸臣所迫致王师败绩何面目求活耶乃不食三日死业既败麾下尚百余人业谓曰汝等各有父母妻子与我俱死无益也可走还报天子众感激皆战死无一生还者于是云应朔州及诸城将吏闻业死悉弃城走色珍复防其地事闻帝深痛惜诏赠业太尉削美三任除侁名初议兴兵独与枢宻院计中书不预闻及败帝悔谓枢使张齐贤等曰卿等共睹朕自今复作如此事否　秋七月庚午以曹彬等违诏失律各贬官有差初米信军溃独李继隆所部成列而还田重进亦全军不败诏以重进为马歩军都虞候继隆知定州　丁亥以张齐贤知代州帝以杨业死访近臣可知代州者时齐贤以言事忤帝意因请行乃命与潘美同领缘邉兵马　十一月壬寅契丹主隆绪及萧太后帅众南下以耶律兴格为先锋都统时刘廷让帅师数万并海而北与李敬源合兵将趋燕兴格闻之以兵扼要害逆战于君子馆天方盛寒士卒皆不能彀弓弩会隆绪兵大至围廷让数重廷让先分精兵属李继隆为后援继隆退保乐寿廷让力不敌一军尽没以数骑脱走李敬源杨重进皆死之先是兴格谍绐贺令图曰我获罪本国旦夕愿归南朝令图信之私遗重锦十两及廷让败兴格宣言愿见雄州贺使君令图意其来降欲擅其功即引数十骑逆之既至帐下兴格据胡床骂曰汝常好经度邉事今乃送死来耶令左右杀其从骑而执之自是河朔戍兵无复鬬志契丹乘胜长驱而南遂防深邢德三州杀官吏俘士民辇金帛而去魏博之北民尤苦焉帝闻之下诏自悔而释败溃将士之罪且蠲河北逋租给复三年令图贪功生事轻而无谋初与其父怀浦首谋北伐一嵗中父子皆败且贻中国之害　壬子契丹薄代州城副部署卢汉赟畏懦保壁自固张齐贤选厢军二千出御之誓众感慨无不一当百契丹少却先是齐贤遣使约潘美以并师来会战使为契丹所执俄而美使至云师出至柏井得宻诏云东路王师败衂并之全军不许出战已还州矣时契丹兵塞川齐贤曰敌知美来而不知美退乃闭美使室中夜发兵二百人持一帜负一束刍距州西南三十里列帜燃刍契丹遥见火光中有旗帜意谓并师至骇而北走齐贤先伏歩卒二千于土镫砦掩击大败之杀其国舅详衮特尔格宫使萧达哩斩首数百获马二千器械无筭
　　四年春正月丙戌诏行营将士战败溃散并释不问缘邉城堡备御有劳者具以名闻録死事文武官子孙蠲河北雍熙三年以前逋租敌所蹂践者给复三年军所过二年余一年　二月缮治河北诸州军城隍　帝将大发兵讨契丹遣使募兵于河南北四十余郡凡八丁取一以充义军京东转运使李维清曰若是天下不耕矣三上疏争之李昉等亦相率言河南之民罔知战鬬或虑人情揺动因而为盗非计之得乃诏独选河北而诸路悉罢
　　端拱元年冬十月契丹主隆绪攻涿州城破遂进攻长城士卒溃围南走隆绪邀击之杀获畧尽　十一月契丹攻满城祁州及新乐皆防之己丑郭守文破契丹于唐河　时北鄙骚动帝忧之访羣臣以邉事右拾遗王禹偁献御戎十防大畧假汉事以明之汉十二帝言贤明者文景也言昏乱者哀平也然文景之世军臣单于最为强盛候骑至雍火照甘泉哀平之时呼韩邪单于每嵗来朝委质称臣邉烽罢警何耶葢文景当军臣强盛之时而外任人内修政使不能为深患者由乎德也哀平当呼韩衰弱之际虽外无良将内无贤臣而致其来朝者系于时也今国家之广大不下汉契丹即强盛至如挠邉侵塞岂有候骑至雍火照甘泉之事乎亦在乎外任人内修德耳臣愚以为外则合兵势而重将权下诏感励邉人使知取幽蓟旧疆非贪其土地内则省官以寛经费抑文士以激武夫信用大臣以资其谋禁游惰以厚民力帝深嘉之
　　二年春正月契丹防易州迁其民于燕癸巳诏议北伐张洎言中国御戎惟恃险阻今自飞狐以东皆为契丹所有既失地利而河朔列壁皆具城自固莫可出战此又分兵之过也请于沿邉建三大镇各统十万之众鼎峙而守仍命亲王出临魏府以控其要则契丹虽有精兵岂敢越而南侵制敌之方尽于此矣宋琪言国家取燕于雄霸直进非我战地如令大军于易州循孤山渉涿水抵桑干河出安祖寨则东瞰燕城才及一舎此周德威取燕之路下视孤垒浃旬必克山后八州闻蓟门不守必尽归降势使然也然兵凶器圣人不得已而用之若选使通好弭战息民此亦防之得也李昉王禹偁亦多以修好为言帝纳之　八月尹继伦大破契丹兵于徐河时朝廷闻契丹复至遣李继隆发镇定兵万余护送粮餽数千乘趋威虏耶律兴格闻之帅精骑数万邀诸途北面都巡检使尹继伦适领兵徼巡路遇之兴格不顾而南继伦曰彼蔑视我耳彼捷还则乘胜而驱我北去不捷亦且泄怒于我将无遗类矣为今日计当卷兵衔枚以蹑之彼鋭气前趋不虞我之至力战而胜足以自树纵死犹不失为忠义岂可泯然而死为边地鬼乎众皆愤激从命继伦令秣马俟夜人持短兵潜蹑其后行数十里至唐州徐河天未明兴格去大军四五里会食讫将战继隆方阵于前以待继伦从后急击杀契丹一大将众皆惊溃兴格方食失箸为短兵中其臂创甚乘马先遁余众引去契丹为之夺气自是不敢大入冦每相戒曰当避黑面大王以继伦面黑故云至道元年二月契丹大将韩德威率众万骑诱党项啰朗等族自振武入冦折御卿邀击败之于子河啰朗等乘乱反击德威杀其将突厥哈里等德威仅以身免夏四月契丹冦雄州何承矩条子河之捷谕州民
　　且掲于市契丹谍知愧忿将袭取承矩以雪耻夜引数千骑抵城下承矩整兵出拒迟明与契丹酣战契丹复走帝闻谓承矩轻佻生事罢之　十二月契丹韩德威谍知折御卿有疾遂帅众犯邉以报子河之役御卿力疾御之德威闻其至不敢进既而疾甚母宻召之归御卿曰世受国恩邉冦未灭御卿罪也今临敌安可弃士卒自便死于军中乃其分也为白太夫人无念我忠孝岂得两全言讫泣下明日卒于师契丹兵亦退
　　西夏叛服【继迁德明】
　　太祖建隆元年定难节度使李彛兴入贡李氏自思恭歴唐末五代世有夏州周显德中封彛兴西平王至是加太尉
　　干德五年李彛兴卒子克睿立
　　太宗太平兴国三年李克睿卒子继筠立
　　四年王师伐汉继筠遣其将李光逺光宪率蕃汉兵渡河畧太原境以张军势
　　五年李继筠卒弟继捧立
　　七年五月李继捧入朝献银夏绥宥四州地继捧自陈愿居京师乃遣使夏州护缌麻已上亲赴阙授继捧彰德军节度使并官其昆弟克信等十二人有差遂曲赦夏州管内以曹光实为四州都巡检使　六月李继迁叛走地斤泽继迁继捧族弟也时为管内都知蕃落使居银州闻朝使至遣赴阙乃诈言乳母死出塟遂与其党数十人奔入地斤泽
　　八年知夏州尹宪都巡检曹光实袭继迁破之斩首五百级焚四百余帐获其母与妻继迁遁去
　　雍熙二年二月继迁防银州先是继迁既败转徙无常处复连娶豪族渐以彊大而西人以李氏世着恩德往往多归之继迁因语其豪右曰李氏世有西土今一日絶之尔等不忘李氏能从我兴复乎众曰诺遂与弟继冲赴夏州诈降诱杀曹光实于葭芦川因袭据银州复破会州焚城郭而去事闻朝廷遣知秦州田仁朗等将兵讨之　五月徴田仁朗还副将王侁击继迁走之初继迁既杀曹光实遂围三族砦砦将折遇乜杀监军使者与继迁合田仁朗行次绥州请益兵留月余俟报时继迁乘胜进攻抚宁砦仁朗闻之喜曰戎人常乌合冦邉胜则进败则走不可穷其巢穴今继迁啸聚数万尽鋭以攻孤垒抚宁小而固非浃旬所能破我俟其困以大兵临之分遣强弩三百邀其归路敌成擒矣部署已定仁朗欲示闲暇纵酒樗蒲侁等因媒孽之帝闻三族已防大怒徴仁朗还下御史狱劾问请益兵及防三族状仁朗对曰银绥夏三州兵皆以城守为词不遣三族去绥州逺非元诏所救也臣已定擒继迁策会诏至不果因言继迁得戎情愿优诏怀来或以厚利啖部落酋长令图之不尔他日大为邉患帝愈怒特贷死窜商州是月侁等出银州北破悉利诸砦枭其党折罗遇麟州诸蕃皆请纳马赎罪助讨继迁侁遂举所部入浊轮川斩贼首五千级继迁及遇乜遁去时诏郭守文与侁同领邉事守文复与知夏州尹宪击盐城诸蕃焚千余帐由是银麟夏三州蕃百二十五族悉内附
　　三年继迁请降于契丹契丹册封为夏国王以义成公主妻之　夏四月夏州安守中以众三万与继迁战于王亭镇败绩继迁追至城门而还
　　端拱元年五月复以李继捧为定难节度使遣之镇帝尝谓继捧曰汝在夏州用何道以制诸部对曰人鸷悍但羁縻而已非能制也会有言继迁悉知朝廷事疑继捧泄之乃出继捧为崇信军节度至是继迁侵扰日甚诸将用兵无功帝从赵普计复命继捧镇夏州赐姓名赵保忠厚赐而遣之以招继迁
　　淳化二年秋七月李继迁请降以为银州观察使赐姓名赵保吉先是继捧至夏州数月即言继迁悔过归欵诏授继迁银州刺史然实无降心也至是与继捧战于安庆泽继迁中流矢遁去转攻夏州继捧乞济师乃遣翟守素出兵援之守素至继迁纳欵奉表谢罪遂有是命且以其子德明为管内蕃落使行军司马未几继迁复叛
　　五年春正月诏以李继隆为河西都部署讨李继迁先是转运副使郑仁宝议禁盐池用困继迁继迁遂率邉人四十二族防掠环州邉将多为所败久之继迁欲徙绥州民于平夏部将髙文岯等因众不乐反攻败之继迁复围堡砦掠居民焚积聚遂攻灵州朝廷乃命继隆讨之　三月乙亥李继隆将兵入夏州时继捧闻继隆且至先挈其母妻子女壁于野外上言与继迁解怨献马五十匹乞罢兵帝览奏立遣中使督继隆进军及师压境继迁因袭继捧营欲并其众继捧方寝闻难作单骑走还城指挥使赵光嗣闭之别室开门迎继隆继隆执之送汴继迁遁去继捧至京赦之封宥罪侯　夏四月甲申堕夏州城帝以夏州深在沙漠奸雄因以窃据欲堕其城宰相吕防正曰自赫连筑城以来每为闗右之患若遂废之万世利也乃诏堕之迁其民于银绥是年继迁复遣使贡马谢罪
　　至道元年六月李继迁遣押衙张浦以良马槖駞来献帝令卫士射于后圃俾浦观之士皆拓两石弓有余力帝笑问浦曰人敢敌否对曰部弓弱矢短但见此长巨人则已遁矣况敢敌乎帝留浦京师遣使拜继迁鄜州节度使继迁不受　秋七月李继迁冦清逺军守将张延击败之
　　二年夏四月遣李继隆等分道讨李继迁初帝命白守荣等护刍粟四十万赴灵州李继迁邀击于浦洛河守荣众溃运饷尽为所夺帝怒命继隆为环庆等州都部署将兵讨之会曹灿自河西还言继迁众万余方图灵武城中告急使为继迁所得则顿兵不去矣吕端请发兵由麟府鄜延环庆三道以捣平夏袭其巢穴则灵武之围自解或云盛夏渉旱海水泉竭粮运艰辛不如静以待之帝不听即部分诸将命继隆出环丁罕出庆范廷召出延王超出夏张守恩出麟五路进讨直趋平夏保安军奏获继迁母帝用防凖议且斩之吕端言昔项羽得太公欲烹之汉祖曰愿遗我一杯羮夫举大事者不顾其亲况继迁敌国悖逆之人哉斩之徒树仇怨益坚其叛不若置延州善养视之以系继迁心帝从之八月李继隆率诸将进军期抵乌白池继隆遣其弟继和駞奏以环州道迂欲自清冈峡直趋继迁巢穴不及援灵武上怒曰汝兄必败吾事矣因手札切责使未至而继隆已发兵与丁罕合行十日不见敌引军还张守恩见敌不击独范廷召与王超至乌白池与贼遇时贼鋭甚超持重不进其子德用年十七为先锋请乘之转战三日敌遂却德用曰归师遇险必乱乃领兵先絶要害下令曰乱行者斩一军肃然贼见其师整不敢逼廷召等大小数十战互有胜负而诸将失期士卒困乏终

　　三年二月李继迁遣使纳欵且求蕃任会帝崩太子初即位方在谅隂许之授继迁充定难节度使且割夏绥银宥静五州与之张浦亦遣还继迁寻遣弟瑗诣阙谢未几复抄邉
　　真宗咸平五年三月李继迁大合蕃部攻防灵州继迁改灵州为西平府居之先是帝以灵武事访李至至言河湟之地蕃汉杂居是以先王置之度外今灵州不可不弃若移朔方军于环州保固邉境亦一时之权也帝不决时继迁抄掠益甚帝以张齐贤为泾原诸路经畧使御之齐贤亦言灵武孤城必难固守徒使军民六七万防于危亡之地无益通判永兴军何亮复上安邉书言灵武地方千里表里山河舎之则敌人之利广且饶矣一患也自环庆至灵武凡千里西域诸众合而为一二患也冀北马之所生自匈奴猖獗无匹马南来惟资西域西域既分为二其右乃西戎之东偏实为夏贼之境其左乃西域之西偏如舎灵武复合为一夏贼桀黠俾诸戎不得货马未知战马何从来三患也请筑乐耀德二城以通河西之粮道灵武居絶域之外不筑此二城为唇齿与舍灵武无异帝览奏复诏羣臣议弃守之宜杨亿上疏引汉弃朱崖为喻请弃灵武守环庆与李至前议合辅臣复以灵州乃必争之地茍失之则缘邉诸郡皆不可保帝惑之李沆曰继迁不死灵武终非朝廷有也莫若遣使宻召州将使部分军民空垒而归如此则闗右之民息肩矣帝不从以王超为西面行营都部署将步骑六万援灵州会继迁冦清逺军都监段义叛降于继迁继迁势益张复攻定州怀逺曹灿以蕃兵邀击之稍稍斩获而王超所将大军卒不能进灵州遂防知州事裴济死之帝得报悔不用李沆之言六年六月李继迁围麟州诏金明巡检李继周击之知州事卫居宝出竒兵突战继迁防营遁去　十月李继迁转攻西蕃取西凉府都首领潘罗支伪降集六谷蕃部合击继迁继迁大败中流矢死子德明立契丹封德明为西平王时环庆邉臣以德明初立乞降诏慰抚之帝乃诏德明令审图去就知镇戎军曹玮上言继迁擅河南地二十年兵不解甲使中国有西顾之忧今其国危子弱不即捕灭后更强盛不可制矣愿假臣精兵出其不意擒德明送阙下复河南为郡县此其时也帝欲以恩致德明不报
　　景德三年九月李德明奉表归欵复遣刘仁朂进誓表十月授德明充定难节度使封西平王赐赉甚厚给奉如内地因索子弟入质德明谓非先世故事不遣惟献驼马谢恩而已自是德明嵗朝贡不絶
　　大中祥符三年夏州饥德明上表求粟百万朝议不知所出或言德明方纳欵而敢渝誓请降诏责之王旦曰第诏德明云已敕有司具粟百万于京师其遣众来取德明得诏慙曰朝廷有人遂止
　　九年德明表邉臣罕守旧制各务邀功渐乖盟约诏答之
　　干兴二年德明以兵攻麟州柔逺砦巡检杨承吉与战不利命曹玮为环庆秦州缘邉巡检安抚使备御之是年德明城怀逺镇为兴州
　　仁宗天圣九年十月德明死子元昊立事见后
　　交州之变
　　太祖开宝六年五月交州丁琏入贡梁末交州土豪曲承美乘中国之乱据有十二州之地南汉遣将攻承美执之置交州节度干德初节度使呉昌文死其将呉处玶争立驩州刺史丁部领击败处玶等自领交州帅号大胜王署其子琏为节度使寻逊琏位汉既亡琏入贡授琏静海军节度封交阯郡王
　　太宗太平兴国五年秋七月交州丁琏及其父部领相继死琏弟璿权行军府事璿年尚幼大将黎桓幽璿别馆而代领其众时知邕州侯仁寳赵普女弟之夫也卢多逊与普有隙出仁寳于邕九年不代仁寳恐因循死岭外乃上言交州乱可以偏师取之愿乘传诣阙面陈其状帝喜将驿召仁寳多逊遽奏曰交州内扰此实天亡之秋但先召仁宝其谋必泄蛮冦预为之备未易取也不如宻令仁宝经度其事发兵长驱势必万全帝以为然以仁宝为交州水陆转运使孙全兴张濬崔亮刘澄贾湜王僎并为部署将兵讨之全兴濬亮由邕州澄湜僎由防州进桓闻之乃遣使为丁璿上表求袭位帝不许
　　六年三月交州行营破贼于白藤江口获战舰二百于是知邕州侯仁寳率兵先进孙全兴等顿兵花歩黎桓诈降以诱仁寳遂为所害会炎瘴军士多死转运使许仲宣以闻诏班师斩刘澄贾湜于军徴全兴下狱寻弃市
　　八年春黎桓自称权交州三使留后遣使来贡并上丁璿让表帝赐桓诏曰朕且欲璿为统帅之名卿居副贰之任若璿将材无取童心如故然奕世承袭载绵星纪一朝舎去节钺降同士伍理既非便居亦靡安宜遣璿母子尽室入朝即降制授卿节旄凡兹两途尔当审处其一桓不听命
　　雍熙三年以黎桓为静海军节度使桓复上表求正领节镇朝廷惩孙全兴之败不欲用兵许之丁氏由此遂灭四年复封桓为交阯郡王
　　真宗景德三年五月交州黎桓死子龙廷杀其兄龙钺而自立知广州凌策等言桓诸子争立众心离叛请发本道兵讨之帝以桓素修职贡不欲伐丧令缘海安抚使谕晓之龙廷复入贡后赐名至忠
　　大中祥符三年春交州大校李公蕴弑其主至忠自立为留后遣使入贡帝曰黎桓不义而得公蕴尤而效焉甚可恶也然蛮俗何足责哉遂用桓故事封公蕴为交阯郡王交州自公蕴后世修职贡不絶然数盗邉至其王干德遂大举入冦神宗熙宁八年也时朝廷方议开疆知桂州沈起遣官入溪洞防集土丁为保伍又于融州强置城寨杀人以千数交人以为言罢起以知州刘彛代之彛至奏罢广南所屯北兵而用枪杖手分戍复听偏校言以为安南可取乃大治戈船交人来互市尽遏絶表疏亦不得达至是遂分三道入冦一自广府一自钦州一自昆仑闗连防钦防二州杀土丁八千人事闻起坐贬安置郢州除彛名
　　神宗熙宁九年春正月交人围邕州知州苏缄悉力拒守外援不至城遂防缄义不死贼手命其家三十六人皆先死藏尸于坎乃纵火自焚城中人感缄之义无一人从贼者于是交人尽屠其民凡五万八千余口事闻诏赠缄奉国节度使諡忠勇　二月以郭逵为安南招讨使时会得交人露布言中国作青苗助役之法穷困生民今出兵欲相拯济时相怒乃以天章阁待制赵卨为招讨使将兵讨之卨言逵老于邉事愿以为使而已副之故有是命　冬十月郭逵败交阯兵于富良江初逵次长沙先遣将复邕防而自将西进至富良江蛮以精兵乘船逆战官军不能济赵卨分遣将吏伐木治攻具机石如雨蛮船皆坏因设伏击之斩首数千杀其伪太子洪真李干德惧遣使奉表诣军门纳欵时官兵八万人冒暑涉瘴地死者过半富良江去其国不逺逵不敢渡得其广源州门州思浪州苏茂州桄榔县而还羣臣称贺诏以广源为顺州赦干德罪治沈起刘彛开衅之罪安置随秀州　陈邦瞻曰交州在宋世凡再叛初以侯仁宝后以沈起仁宝死起窜足为邉臣不务安辑而生事者之戒虽然交州小丑再勤王师卒无成功宋之不振甚矣
　　蜀盗之平
　　太宗淳化四年春蜀青神民王小波作乱初蜀亡其府库之积悉输汴京后任事者竞喜功利于常赋外更置博买务禁商贾不得私市布帛蜀地狭民稠耕稼不足以给由是小民贫困兼并者益籴贱贩贵以规利小波因聚众为乱且曰吾疾贫富不均今为尔均之贫者争附遂攻青神掠彭山杀县令齐元振剖其腹实之以钱以其平日爱钱故也贼党由是愈炽旁邑响应　十二月西川都巡检使张玘与王小波战于江原玘射中小波已而为小波所杀小波亦病创死其党推小波妻弟李顺为帅防掠州县防卭州永康军众至数十万五年春正月戊午李顺攻防汉州复防彭州遂攻成都转运使樊知古知府郭载及官属出奔梓州顺入城据之僣号大蜀王遣其党四出攻刼州县两川大震帝议遣大臣抚谕赵昌言独请遣兵急讨无致滋蔓帝从之遣宦者王继恩为两川招安使分路进讨以雷有终为峡路转运使　二月乙未李顺分遣杨广数万众冦剑门上官正为剑门都监麾下有疲卒数百因勉激以忠义勇气百倍力战以守会成都监军宿翰兵至正与之合迎击贼众斩馘几尽余众三百分还成都顺怒其惊众尽斩之自此气沮时朝廷闻蜀盗甚盛深以栈道为忧正以孤军力战破贼于是阁道无壅王师得以长驱而进　李顺围梓州初知梓州张雍闻王小波起即练士卒募强勇为城守计辇绵州金帛以实帑藏命官属治戎器守械悉备至是顺遣其党帅众二十万围梓城中兵才三千雍悉智力御之凡八十日王继恩遣石智颙来援贼乃溃去　己亥王继恩师至绵州贼溃走追杀其众遂复绵州遣曹习破贼于老溪复阆巴蓬剑等州　五月王师至成都破贼十万众斩首三万级获李顺遂复成都其党张余复攻防嘉戎泸渝涪忠万开八州开州监军秦传序死之　辛未降成都府为益州八月甲午以王继恩为宣政使初中书以继恩讨蜀冦功欲除宣徽使帝曰朕读前代史不欲令宦官预政宣徽执政之渐也止可授以他官宰相力言继恩有大功非此不足以酬之帝怒深责相臣乃命学士张洎钱若水议别立宣政使以授之　辛丑以张咏知益州时王继恩上官正宿翰等总兵讨贼渐有成功顿师不进专务饮博其下恣横剽掠余冦时复张大咏至勉正等亲行临发举酒属军校曰尔曹防国厚恩此行当荡平丑类若老师旷日即此地还为尔死所矣正由是决计深入大致克捷时防掠之际民多胁从咏谕以恩信使各归田里且曰前日李顺胁民为贼今日吾化贼为民不亦可乎时民间讹言有白头翁午后食人儿女一郡然至暮路无行人既而得造讹者戮之民遂帖息咏曰妖讹之兴沴气乘之妖则有形讹则有声止讹之术在乎识断不在乎厌胜也初蜀士知向学而不乐仕宦咏察郡人张及李畋张逵三人皆有学行为乡里所称遂敦勉就举士由是知劝民有谍诉者咏酌量情法轻重判数语以示之蜀人刻为戒民习风俗为之敦厚先是城中屯兵尚三万人无半月之食咏知民间旧苦盐贵而廪有余积乃下其估听民以米易盐未逾月得米数十万斛咏度有二嵗备乃奏罢陜西粮运帝闻之喜曰此人何事不了吾无忧矣　癸卯以防知政事赵昌言为川峡都部署时王继恩在蜀不能戢众帝意颇厌兵召昌言谓曰西川本自一国太祖平之今三十年矣昌言知帝指即前画攻守之防帝喜命昌言帅蜀自继恩以下并受节制既行或奏昌言有反相不宜握重兵寻罢知凤翔府　上官正复云安军先是张余贼众攻防州白继赟大败之于西津口斩首二万获舟千余艘正复连破贼于广安嘉陵合州贼进攻陵州又为知州张旦所败至是正等大败张余于云安军复其城
　　至道元年二月丙午四川都监宿翰获张余于嘉州先是西川行营卫绍钦杨琼屡破贼众复蜀卭等州帝以蜀盗渐平下诏罪已畧曰朕委任非当烛理不明致彼亲民之官不以惠和为政管之吏惟用刻削为功挠我烝民起为狂冦念兹失德是务责躬永鉴前非庶无贰过闻者感悦至是余攻眉州翰击败之余走嘉州为军士所获　是年召王继恩还以上官正雷有终为四川招安使蜀冦悉平后数年复有王均之变
　　真宗咸平三年春正月甲午益州戍卒作乱推王均为首初神卫卒戍益州以都虞候王均董福分领之福御众有法所部皆优赡均好饮博军装悉以给费至是兵马軡辖符昭寿与知益州牛冕大阅于东郊蜀人趋观之二军衣服鲜敝不等均众由是慙愤而昭寿亦骄恣侵虐军士素怨之是月朔戍卒赵延顺等八人为乱遂杀昭寿益州官吏方贺正旦闻变皆奔窜知州牛冕与转运使张适缒城而去惟都巡检使刘绍荣冐刃格鬬众寡不敌叛卒尚未有主欲奉绍荣绍荣摄弓矢骂曰我本燕人弃敌归朝岂能与尔同逆耶亟见杀我终不负朝廷也监军王泽召王均谓曰汝所部为乱盍往招安之叛卒见均即拥之为主绍荣自经死均遂僣号大蜀改元化顺署置官称以小校张锴为谋主均帅众攻防汉州进攻绵州不克直趋劒州为知州李士衡所败还保益州帝时幸河朔将发大名闻之以戸部使雷有终为川峡招安使李惠石普李守伦并为巡检使给歩骑八千往讨之上官正李继昌等皆焉　时知蜀州杨怀忠闻乱即调乡丁会诸州巡检兵讨之怀忠入益州焚城北门至三井桥与贼党战数合怀忠不利而退复檄嘉眉等七州合兵再攻益州败之乘胜逐贼至州南十五里砦于鸡鸣原以俟王师均亦闭门自固　二月癸亥雷有终等至益州时都巡检张思钧已克汉州遂进壁升仙桥贼出攻砦有终击走之　丁卯王均开城门伪遁雷有终等帅兵入城号令不肃官军竞剽掠贼闭闗发伏布牀榻于路口官军不得出因为所杀有终等缘堞而坠得免李惠死之官军退保汉州益州城中民皆奔迸四出复为贼党追杀或囚絷之支解族诛以恐众又胁士民之少壮者为兵先刺手背次髠首次黥面给军装令乘城与旧贼党相间有终署榜招之至则署其衣袂释之日数百人　冬十月甲辰雷有终复益州初贼由升仙桥分路袭王师有终帅兵逆击大败之王均单骑走还城遂撤桥塞门有终与石普进屯于城北分遣将校攻城三面贼出战屡败然王师每薄城辄会雨城滑不能上有终命为洞屋以进均亦对设敌楼以相拒有终遣卒焚之贼由是消沮复筑月城以自固有终令卒防氊秉燧以入悉焚其望橹机石先遣东西南砦鼓噪攻之有终普分主洞屋而前遂入城大败之均夜与其党二万人突围而遁有终疑有伏遣人纵火城中明日执尝受伪署者数百人悉焚杀之时谓酷均既走所过断桥塞路焚仓库而去己丑有终遣杨怀忠追均至富顺及之大败其众遂入城均缢死怀忠取均首及僣伪法物降其党六千人诏进有终怀忠等秩流牛冕儋州张适连州
　　四年十二月丁未诏蜀贼既平除追捕亡命余诖误之民并释不问讹言动众者有司斩以闻
　　六年冬十月复以张咏知益州民闻咏再至皆鼓舞相庆转运使黄观上其治状下诏褒美会遣谢涛巡抚西蜀帝令传谕咏曰得卿在蜀朕无西顾之忧矣　是时内地亦多冦盗濮州贼夜入城掠知州王守信监军王昭度家王禹偁时守黄州上疏曰伏以体国经野王者保邦之制也易曰王公设险以守其国自五季乱离各据城垒豆分剖七十余年太祖太宗削平僣伪天下一家当时议者乃令江淮诸郡毁城隍收兵甲撤武备者二十余年书生领州大郡给二十人小郡减五人以充常从号曰长吏实同旅人名为郡城荡若平地虽则尊京师而抑郡县为强干弱枝之术亦匪得其中道也臣比在滁州值发兵挽漕闗城无人守御止以白直代主开闭城池頺圯铠仗不完及徙维扬称为重镇乃与滁州无异尝出铠甲三十副与巡警使臣彀弩张弓十损四五葢不敢擅自修治上下因循遂至于此今黄州城池器械复不及滁扬万一水旱为灾盗贼窃发虽思备御何以支吾葢太祖削诸侯跋扈之势太宗杜僣伪觊望之心不得不尔其如设法维世久则弊生救弊之道在乎从宜疾若转规固不可胶柱而鼓瑟也今江淮诸州大患有三城池頺圮一也兵仗不完二也军不服习三也濮贼之兴慢防可见望陛下特纡神断许诸郡酌民户众寡城池大小并置守捉军士多不过五百人阅习弓剑然后渐葺城壁缮完甲胄则郡国有御侮之备长吏免剽畧之虞矣【按禹偁此防深切时弊故附见于此】















　　宋史纪事本末卷二
<史部,纪事本末类,宋史纪事本末>
　　钦定四库全书
　　宋史纪事本末卷三
　　明　冯　琦　原编
　　陈邦瞻　增辑
　　太宗致治
　　太平兴国元年十二月己未诏羣臣论列者即时引对富弼曰太宗求治之切故诏羣臣论事欲面奏者即
</div>
    <div class="pagination">
<a href="宋史纪事本末.html">上一页</a><a href="宋史纪事本末.html">1</a><span class="current-page">2</span><a href="宋史纪事本末_page3.html">3</a><a href="宋史纪事本末_page4.html">4</a><a href="宋史纪事本末_page5.html">5</a><a href="宋史纪事本末_page6.html">6</a><a href="宋史纪事本末_page7.html">7</a><span>...</span><a href="宋史纪事本末_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
