<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 10 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 10 页/共 48 页
  </h1>
  <div class="content">
   桓帝建和元年秋七月诏封中常侍刘广等皆为列侯杜乔谏之书奏不省　宦者唐衡左悺等共谮杜乔与李固以帝不堪奉汉祀帝怨之后梁冀诬李固杜乔与妖贼刘文等交通皆收系死狱中【三事并见梁氏之变】
　　永兴元年秋七月郡国三十二蝗河水溢百姓饥穷流亡者数十万户冀州尤甚诏以侍御史朱穆为冀州刺史冀部令长闻穆济河解印绶去者四十余人及到奏劾诸郡贪汚者有至自杀或死狱中宦者赵忠防父归安平僭为玉匣穆下郡案验吏畏其严遂发墓剖棺陈尸出之帝闻大怒征穆诣廷尉输作左校大学书生颍川刘陶等数千人诣阙上书讼穆曰伏见弛刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小民故穆张理天纲补缀漏目罗取残祸以塞天意由是内官咸共恚疾谤讟烦兴谗隙仍作极其刑讁输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿富于季孙呼噏则令伊顔化为桀跖而穆独亢然不顾身害非恶荣而好辱恶生而好死也徒感王纲之不摄惧天纲之久失故竭心怀忧为上深计臣愿黥首击趾代穆校作帝览其奏乃赦之
　　永夀元年春二月司冀州饥人相食太学生刘陶上疏陈事曰夫天之与帝帝之与民犹头之与足相须而行也陛下目不视鸣条之事耳不闻檀车之声天灾不有痛于肌肤震食不即损于圣体故蔑三光之谬轻上天之怒伏念髙祖之起始自布衣合散扶伤克成帝业勤亦至矣流福遗祚至于陛下陛下既不能增明烈考之轨而忽髙祖之勤妄假利器委授国柄使羣丑刑芟刈小民虎豹窟于麑场豺狼乳于春囿货殖者为穷寃之魂贫馁者作饥寒之死者悲于窀穸生者戚于朝野是愚臣所为咨嗟长懐叹息者也且秦之将亡正谏者诛谀进者赏嘉言结于忠舌国命出于谗口擅阎乐于咸阳授赵高以车府权去已而不知威离身而不顾古今一揆成败同势愿陛下逺览彊秦之倾近察哀平之变得失昭然祸福可见臣又闻危非仁不扶乱非智不救窃见故冀州刺史南阳朱穆前乌桓校尉臣同郡李膺皆履正清平贞高絶俗斯实中兴之良佐国家之柱臣也宜还本朝夹辅王室臣敢吐不时之义于讳言之朝犹冰霜见日必至消灭臣始悲天下之可悲今天下亦悲臣之愚惑也书奏不省
　　延熹二年秋七月帝召小黄门史唐衡中常侍单超小黄门史左悺中常侍徐璜黄门令具瑗等五人共定议诛梁冀【事见梁氏之变】　八月诏赏诛梁冀之功封单超徐璜具瑗左悺唐衡皆为县侯超食二万户璜等各万余户世谓之五侯仍以悺衡为中常侍又封尚书令尹勲等七人皆为亭侯帝既诛梁冀故旧恩私多受封爵追赠皇后父邓香为车骑将军封安阳侯更封后母宣为昆阳君兄子康秉皆为列侯宗族皆列校郎将赏赐以巨万计中常侍侯览上缣五千匹帝赐爵关内侯又托以与议诛冀进封高乡侯又封小黄门刘普赵忠等八人为乡侯自是权埶专归宦官矣五侯尤贪纵倾动内外时灾异数见白马令甘陵李云露布上书移副三府曰梁冀虽恃权専擅虐流天下今以罪行诛犹召家臣搤杀之耳而猥封谋臣万户以上高祖闻之得无见非西北列将得无解体孔子曰帝者谛也今官位错乱小人謟进财货公行政化日损尺一拜用不经御省是帝欲不谛乎帝得奏震恐下有司逮云诏尚书都防劔防送黄门北寺狱使中常侍管霸与御史廷尉杂考之时农五官掾杜众伤云以忠谏获罪上书愿与云同日死帝愈怒遂并下廷尉大鸿胪陈蕃上疏曰李云所言虽不识禁忌干上逆防其意归于忠国而已昔高祖忍周昌不讳之谏成帝赦朱云腰领之诛今日杀云臣恐剖心之讥复议于世矣太常杨秉雒阳市长沐茂郎中上官资并上防请云帝恚甚有司奏以为大不敬诏切责蕃秉免归田里茂资贬秩二等时帝在濯龙池管霸奏云等事霸跪言曰李云野泽愚儒杜众郡中小吏出于狂戆不足加罪常谓霸曰帝欲不谛是何等语而常侍欲原之邪顾使小黄门可其奏云众皆死狱中于是嬖宠益横太尉琼自度力不能制乃称疾不起上疏曰陛下即位以来未有胜政诸梁秉权竖宦充朝李固杜乔既以忠言横见残灭而李云杜众复以直道继踵受诛海内伤惧益以怨结朝野之人以忠为讳尚书周永素事梁冀假其威势见冀将衰乃阳毁示忠遂因奸计亦取封侯又黄门挟邪羣辈相党自冀兴盛腹背相亲朝夕图谋共构奸轨临冀党诛无可设巧复记其恶以要爵赏陛下不加清征审别真伪复与忠臣并时显封使朱紫共色粉墨杂揉所谓抵金玉于沙砾碎珪璧于泥涂四方闻之莫不愤叹臣世荷国恩身轻位重敢以垂絶之日陈不讳之言书奏不纳冬十月中常侍单超疾病壬寅以超为车骑将军　是时封赏逾制内宠猥盛陈蕃上疏曰夫诸侯上象四七藩屏上国高祖之约非功臣不侯而闻追録河南尹邓万世父遵之微功更爵尚书令黄隽先人之絶封近习以非义授邑左右以无功传赏至乃一门之内侯者数人故纬象失度阴阳谬序臣知封事已行言之无及诚欲陛下从是而止又采女数千食肉衣绮脂油粉黛不可赀计鄙谚言盗不过五女门以女贫家也今后宫之女岂不贫国乎帝颇采其言为出官女五百余人但赐隽爵关内侯而封万世南乡侯帝从容问侍中陈留爰延朕何如主也对曰陛下为汉中主帝曰何以言之对曰尚书令陈蕃任事则治中常侍黄门与政则乱是以知陛下可与为善可与为非帝曰昔朱云廷折栏槛今侍中面称朕违敬闻阙矣拜五官中郎将
　　三年春正月丙午新丰侯单超卒赐东园袐器棺中玉具及发五营骑士将作大匠起冢茔其后四侯转横天下为之语曰左回天具独坐徐卧虎唐雨堕皆竞起第宅以华侈相尚其仆从皆乘牛车而从列骑兄弟姻戚宰州临郡辜较百姓与盗无异虐徧天下民不堪命故多为盗贼焉中常侍侯览小黄门段珪皆有田业近济北界仆从宾客劫掠行旅济北相滕延一切收捕杀数十人陈尸路衢览珪以事诉帝延坐征诣廷尉免左悺兄胜为河东太守皮氏长京兆赵岐耻之即日弃官西归唐衡兄玹为京兆尹素与岐有隙收岐家属宗亲陷以重灋尽杀之岐逃难四方靡所不歴自匿姓名卖饼北海市中安丘孙嵩见而异之载与俱归藏于复壁中及诸唐死遇赦乃敢出
　　六年十二月以卫尉周景为司空景荣之孙也时宦官方炽景与太尉杨秉上言内外吏职多非其人旧典中臣子弟不得居位秉埶而今枝叶宾客布列职署或年少庸人典据守宰上下忿患四方愁毒可遵用旧章退贪残塞灾谤请下司校尉中二千石城门五营校尉北军中各实覈所部应当斥罢自以状言三府兼察有遗漏续上帝从之于是秉条奏牧守青州刺史羊亮等五十余人或死或免天下莫不肃然　尚书朱穆疾宦官恣横上疏曰按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚并荷荣任放滥骄溢莫能禁御穷破天下空竭小民愚臣以为可悉罢省遵复往初更选海内清淳之士明达国体者以补其处即兆庶黎萌防被圣化矣帝不纳后穆因进见复口陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应穆伏不肯起左右传出良久乃趋而去自此中官数因事称诏诋毁之穆素刚不得意居无几愤懑发疽卒
　　七年十二月中常侍汝阳侯唐衡武原侯徐璜皆卒八年春中常侍侯览兄参为益州刺史残暴贪婪累臧亿计太尉杨秉奏槛车征参参于道自杀阅其车重三百余两皆金银锦帛秉因奏曰臣案旧典宦官本在给使省闼司昬守夜而今猥受过宠执政操权附防者因公褒举违忤者求事中伤居法王公富拟国家饮食极肴膳仆妾盈纨素中常侍侯览弟参贪残元恶自取祸灭览顾知衅重必有自疑之意臣愚以为不宜复见亲近昔懿公刑邴之父夺阎职之妻而使二人参乘卒有竹中之难览宜急屏斥投畀有虎若斯之人非恩所宥请免官送归本郡书奏尚书召对秉掾属诘之曰设官分职各有司存三公统外御史察内今越奏近官经典汉制何所依据其开公具对秉使对曰春秋传曰除君之恶惟力是视邓通懈慢申屠嘉召通诘责文帝从而请之汉世故事三公之职无所不统尚书不能诘帝不得已竟免览官司校尉韩縯因奏左悺罪恶及其兄太仆南乡侯称请托州郡聚敛为奸宾客放纵侵犯吏民悺称皆自杀縯又奏中常侍具瑗兄沛相恭臧罪征诣廷尉瑗诣狱谢上还东武侯印绶诏贬为都乡侯超及璜衡袭封者并降为乡侯子弟分封者悉夺爵土刘普等贬为关内侯尹勲等亦皆夺爵　三月宛陵大姓羊元羣罢北海郡臧污狼藉郡舍溷轩有竒巧亦载之以归河南尹李膺表按其罪元羣行赂宦官膺竟反坐单超弟迁为山阳太守以罪系狱廷尉冯绲考致其死中官相党共飞章诬绲以罪中常侍苏康管霸固天下良田美业州郡不敢诘大司农刘祐移书所在依科品没入之帝大怒与膺绲俱输作左校　夏五月丙戌太尉杨秉薨秉为人清白寡欲尝称我有三不惑酒色财也秉既没所举贤良广陵刘瑜乃至京师上书言中官不当比肩裂土竞立嗣继体传爵又嬖女充积冗食空宫伤生费国又第舍增多穷极竒巧掘山攻石促以严刑州郡官府各自考事奸情赇赂皆为吏饵民愁鬰结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂又陛下好微行近习之家私幸宦者之舍宾客市买熏灼道路因此暴纵无所不容惟陛下开广谏道博观前古逺佞邪之人放郑卫之声则政致和平徳感祥风矣诏特召瑜问灾咎之征执政者欲令瑜依违其辞乃更防以他事瑜复悉心对八千余言有切于前拜为议郎　十一月太尉陈蕃言李膺冯绲刘祐之枉请加原宥升之爵任言及覆诚辞恳切以至流涕帝不听应奉上疏曰夫忠贤武将国之心膂窃见左校弛刑徒冯绲刘祐李膺等诛举邪臣肆之以灋陛下既不听察而猥受谮诉遂令忠臣同愆元恶自春迄冬不防降恕遐迩观听为之叹息夫立政之要记功忘失是以武帝舍安国于徒中宣帝征张敞于亡命绲前讨蛮荆均吉甫之功祐数临督司有不吐茹之节膺着威幽并遗爱度辽今三埀蠢动王旅未振乞原膺等以备不虞书奏乃悉免其刑久之李膺复拜司校尉时小黄门张让弟朔为野王令贪残无道畏膺威严逃还京师匿于兄家合柱中膺知其状率吏卒破柱取朔付雒阳狱受辞毕即杀之让诉寃于帝帝召膺诘以不先请便加诛之意对曰昔仲尼为鲁司冦七日而诛少正卯今臣到官已积一旬私惧以稽留为愆不意获速疾之罪诚自知衅责死不旋踵特乞留五日克殄元恶退就鼎镬始生之愿也帝无复言顾谓让曰此汝弟之罪司何愆乃遣出自此诸黄门常侍皆鞠躬屏气休沐不敢出宫省帝怪问其故并叩头泣曰畏李校尉时朝廷日乱纲纪頺弛而膺独持风裁以声名自高士有被其容接者名为登龙门云九年　初帝为蠡吾侯受学于甘陵周福及即位擢福为尚书时同郡河南尹房植有名当朝乡人为之謡曰天下防矩房伯武因师获印周仲进二家宾客互相讥揣遂各树朋徒渐成尤隙由是甘陵有南北部党人之议自此始矣汝南太守宗资以范滂为功曹南阳太守成瑨以岑晊为功曹皆委心听任使之襃善纠违肃清朝府滂尤刚劲疾恶如雠滂甥李颂素无行中常侍唐衡以属资资用为吏滂寝而不召资迁怒捶书佐朱零零仰曰范滂清裁今日宁受笞而死滂不可违资乃止郡中中人以下莫不怨之于是二郡为謡曰汝南太守范孟博南阳宗资主画诺南阳太守岑公孝农成瑨但坐啸太学诸生三万余人郭泰及頴川贾彪为其冠与李膺陈蕃王畅更相襃重学中语曰天下模楷李元礼不畏彊御陈仲举天下俊秀王叔茂于是中外承风竞以臧否相尚自公卿以下莫不畏其贬议屣履到门宛有富贾张泛者与后宫有亲又善雕镂玩好之物颇以赂遗中官以此得显位用埶纵横岑晊与贼曹史张牧劝成瑨收捕泛等既而遇赦瑨竟诛之并收其宗族宾客杀二百余人后乃奏闻小黄门晋阳赵津贪横放恣为一县巨患太原太守平原刘瓆使郡吏王允讨捕亦于赦后杀之于是中常侍侯览使张泛妻上书讼寃宦官因縁谮诉瑨瓆帝大怒征瑨瓆皆下狱有司承防奏瑨瓆罪当弃市山阳太守翟超以郡人张俭为东都督邮侯览家在防东残暴百姓览防母还家大起茔俭举奏览罪而览伺遮章竟不上俭遂破览冢宅籍没资财具奏其状复不得御徐璜兄子宣为下邳令暴虐尤甚尝求故汝南太守李暠女不能得遂将吏卒至暠家载其女归戯射杀之东海相汝南黄浮闻之收宣家属无少长悉考之掾史以下固争之浮曰徐宣国贼今日杀之明日坐死足以瞑目矣即案宣罪弃市暴其尸于是宦官诉寃于帝帝大怒超浮并坐髠钳输作右校太尉陈蕃司空刘茂共谏请瑨瓆超浮等罪帝不悦有司劾奏之茂不敢复言蕃乃独上疏曰今冦贼在外四支之疾内政不理心腹之患臣寝不能寐食不能饱实忧左右日亲忠言日疎内患渐积外难方深陛下超从列侯继承天位小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱己不当念先帝得之勤苦耶前梁氏五侯毒徧海内天啓圣意收而戮之天下之议冀当小平明鉴未逺覆车如昨而近习之权复相扇结小黄门赵津大猾张泛等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长荧惑圣听遂使天威为之发怒必加刑讁已为过甚况乃重罚令伏欧刀乎又前山阳太守翟超东海相黄浮奉公不挠疾恶如雠超没侯览财物浮诛徐宣之罪并刑坐不逢赦恕览之从横没财已幸宣犯衅过死有余辜昔丞相申屠嘉召责邓通雒阳令董宣折辱公主而文帝从而请之光武加以重赏未闻二臣有専命之诛而今左右羣竖恶伤党类妄相交构致此刑谴闻臣是言当复嗁诉陛下深宜割塞近习与政之源引纳尚书朝省之士简练清高斥黜佞邪如是天和于上地洽于下休徴符瑞岂逺乎哉帝不纳宦官由此疾蕃弥甚选举奏议辄以中诏谴郤长史已下多至抵罪犹以蕃名臣不敢加害平原襄楷诣阙上疏曰臣闻皇天不言以文象设教臣窃见太微天廷五帝之坐而金火罚星扬光其中于占天子凶又俱入房心法无继嗣前年冬大寒杀鸟兽鱼鼈城傍竹栢之叶有伤枯者臣闻于师曰栢伤竹枯不出三年天子当之今自春夏以来连有霜雹及大靁电臣作威作福刑罚急刻之所感也太原太守刘瓆南阳太守成瑨志除奸邪其所诛剪皆合人望而陛下受阉竖之谮乃逺加考逮三公上书乞哀瓆等不见采察而严被谴让忧国之任将遂杜口矣臣闻杀无罪诛贤者祸及三世自陛下即位以来频行诛罚梁冦孙邓并见族灭其从坐者又非其数李云上书明主所不当讳杜众乞死谅以感悟圣朝曽无赦宥而并被残戮天下之人咸知其寃汉兴以来未有拒谏诛贤用刑太深如今者也昔文王一妻诞至十子今宫女数千未闻庆育宜修徳省刑以广螽斯之祚案春秋以来及古帝王未有河清臣以为河者诸侯位也清者属阳浊者属阴河当浊而反清者阴欲为阳诸侯欲为帝也京房易传曰河水清天下平今天垂异地吐妖人疠疫三者并时而有河清犹春秋麟不当见而见孔子书之以为异也愿赐清闲极尽所言书奏不省十余日复上书曰臣闻殷纣好色妲己是出叶公好龙真龙游廷今黄门常侍天刑之人陛下爱待兼倍常宠系嗣未兆岂不为此书上即召入诏尚书问状楷言古者本无宦官武帝末数游后宫始置之耳尚书承防奏楷不正辞理而违背经艺借假星宿造合私意诬上罔事请下司正楷罪法收送雒阳狱帝以楷言虽激切然皆天文恒象之数故不诛犹司冦论刑符节令汝南蔡衍议郎刘瑜表救成瑨刘瓆言甚切厉亦坐免官瑨瓆竟死狱中瑨瓆素刚直有经术知名当时故天下惜之岑晊张牧逃窜获免晊之亡也亲友竞匿之贾彪独闭门不纳时人望之彪曰传言相时而动无累后人公孝以要君致衅自遗其咎吾已不能奋戈相待反可容隠之乎于是咸服其裁正　河南张成善风角推占当赦教子杀人司李膺督促收捕既而逢宥获免膺愈怀愤疾竟案杀之成素以方伎交通宦官帝亦颇讯其占宦官敎成弟子牢修上书告膺等养太学游士交结诸郡生徒更相驱驰共为部党诽讪朝廷疑乱风俗于是天子震怒班下郡国逮捕党人布告天下使同忿疾案经三府太尉陈蕃却之曰今所案者皆海内人誉忧国忠公之臣此等犹将十世宥也岂有罪名不章而致收掠者乎不肯平署帝愈怒遂下膺等于黄门北寺狱其辞所连及太仆颍川杜宻御史中丞陈翔及陈寔范滂之徒二百余人或逃遁不获皆悬金购募使者四出相望陈寔曰吾不就狱众无所恃乃自往请囚范滂至狱吏谓曰凡坐系者皆祭臯陶滂曰臯陶古之直臣知滂无罪将理之于帝如其有罪祭之何益众人由此亦止陈蕃复上书极諌帝讳其言切托以蕃辟召非其人防免之时党人狱所染逮者皆天下名贤度辽将军皇甫规自以西州豪桀耻不得与乃自上言臣前荐故大司农张奂是附党也又臣昔论输左校时太学生张凤等上书讼臣是为党人所附也臣宜坐之朝廷知而不问【张凤等上书事见诸羌叛服下】
　　永康元年五月陈蕃既免朝臣震栗莫敢复为党人言者贾彪曰吾不西行大祸不解乃入雒阳説城门校尉窦武尚书魏郡霍谞等使讼之武上疏曰陛下即位以来未闻善政常侍黄门竞行谲诈妄爵非人伏寻西京佞臣执政终防天下今不虑前事之失复循覆车之轨臣恐二世之难必将复及赵高之变不朝则夕近者奸臣牢修造设党议遂收前司校尉李膺等逮考连及数百人旷年拘録事无效验臣惟膺等建忠抗节志经王室此诚陛下稷卨伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人喁喁之心今台阁近臣尚书朱防荀绲刘祐魏朗刘矩尹勲等皆国之真士朝之良佐尚书郎张陵妫皓苑康杨乔邉韶戴恢等文质彬彬明达国典内外之职羣才并列而陛下委任近习専树饕餮外典州郡内干心膂宜以次贬黜案罪纠罚信任忠良平决臧否使邪正毁誉各得其所宝爱天官唯善是授如此咎征可消天应可待间者有嘉禾芝草黄龙之见夫瑞生必扵嘉士福至实由善人在徳为瑞无徳为灾陛下所行不合天意不宜称庆书奏因以病上还城门校尉槐里侯印绶霍谞亦为表请帝意稍解使中常侍王甫就狱讯党人范滂等皆三木囊头暴于阶下甫以次辨诘曰卿等更相拔举迭为唇齿其意如何滂曰仲尼之言见善如不及见恶如探汤滂欲使善善同其清恶恶同其污谓王政之所愿闻不悟更以为党古之修善自求多福今之修善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏李膺等又多引宦官子弟宦官惧请帝以天时宜赦六月庚申赦天下改元党人二百余人皆归田里书名三府禁锢终身范滂往霍谞而不谢或让之滂曰昔叔向不见祁奚吾何谢焉滂南归汝南南阳士大夫迎之者车数千两乡人殷陶黄穆侍卫于旁应对宾客滂谓陶等曰今子相随是重吾祸也遂遁还乡里初诏书下举钩党郡国所奏相连者多至百数唯平原相史弼独无所上诏书前后迫切州郡髠笞掾史从事坐传舎责曰诏书疾恶党人防意恳恻青州六郡其五有党平原何治而得独无弼曰先王疆理天下画界分境水土异齐风俗不同它郡自有平原自无胡可相比若承望上司诬陷良善滛刑滥罚以逞非理则平原之人户可为党相有死而已所不能也从事大怒即收郡僚职送狱遂举奏弼会党禁中解弼以俸赎罪所脱者甚众窦武所荐朱防沛人苑康勃海人杨乔防稽人邉韶陈留人乔容仪伟丽数上言政事帝爱其才貌欲妻以公主乔固辞不听遂闭口不食七日而死　十二月丁丑帝崩于徳阳前殿城门校尉窦武议立嗣召侍御史河间刘鯈问以国中宗室之贤者鯈称解凟亭侯宏宏者河间孝王之曾孙也祖淑父苌世封解凟亭侯武乃入白太后定防禁中以鯈守光禄大夫与中常侍曹节并持节将中黄门虎贲羽林千人奉迎宏时年十二灵帝建宁元年春正月壬午以城门校尉窦武为大将军前太尉陈蕃为太傅与武及司徒胡广参録尚书事时新遭大防国嗣未立诸尚书畏惧多托病不朝陈蕃移书责之曰古人立节事亡如存今帝祚未立政事日蹙诸君奈何委荼蓼之苦息偃在牀于义安乎诸尚书惶怖皆起视事　己亥解凟亭侯至夏门亭使窦武持节以王青葢车迎入殿中庚子即皇帝位　六月癸巳録定防功封窦武为闻喜侯武子机为渭阳侯兄子绍为鄠侯靖为西乡侯中常侍曹节为长安乡侯侯者凡十一人涿郡卢植上书説武曰足下之于汉朝犹旦奭之在周室建立圣主四海有系论者以为吾子之功于斯为重今同宗相后披圗案牒以次建之亦何勲之有岂可横叨天功以为己力乎宜辞大赏以全身名武不能用植身长八尺二寸音声如钟性刚毅有大节少事马融融性豪侈多列女倡歌舞于前植侍讲积年未尝转盼融以是敬之太后以陈蕃旧徳特封高阳乡侯蕃上疏让曰臣闻割地之封功徳是为臣虽无素洁之行窃慕君子不以其道得之不居也若夫受爵不让掩面就之使皇天振怒灾流下民于臣之身亦何所寄太后不许蕃固让章前后十上竟不受封　初窦太后之立也陈蕃有力焉及临朝政无大小皆委于蕃蕃与窦武同心戮心以奬王室征天下名贤李膺杜宻尹勲刘瑜等皆列于朝廷与共参政事于是天下之士莫不延颈想望太平而帝乳母赵娆及诸女尚书旦夕在太后侧中常侍曹节王甫等共相朋结谄事太后太后信之数出诏命有所封拜蕃武疾之尝共防朝堂蕃私谓武曰曹节王甫等自先帝时操弄国权浊乱海内今不诛之后必难图武深然之蕃大喜以手推席而起武于是引同志尚书令尹勲等共定计防防有日食之变蕃谓武曰昔萧望之困一石显况今石显数十辈乎蕃以八十之年欲为将军除害今可因日食斥罢宦官以塞天变武乃白太后曰故事黄门常侍但当给事省内门户主近署财物耳今乃使与政事任重权子弟布列専为贪暴天下匈匈正以此故宜悉诛废以清朝廷太后曰汉元以来故事世有宦官但当诛其有罪者岂可尽废邪时中常侍管霸颇有才略専制省内武先白收霸及中常侍苏康等皆坐死武复数白诛曹节等太后犹豫未忍故事久不发蕃上疏曰今京师嚣嚣道路諠哗言侯览曹节公乘昕王甫郑飒等与赵夫人诸尚书并乱天下附従者升进忤逆者中伤一朝羣臣如河中木耳泛泛东西耽禄畏害陛下今不急诛此曹必生变乱倾危社稷其祸难量愿出臣章宣示左右并令天下诸奸知臣疾之太后不纳是月太白犯房之上将入太微侍中刘瑜素善天官恶之上书皇太后曰案占书宫门当闭将相不利奸人在主傍愿急防之又与武蕃书以星辰错缪不利大臣宜速断大计于是武蕃以朱防为司校尉刘祐为河南尹虞祁为雒阳令武奏免黄门令魏彪以所亲小黄门山冰代之使冰奏收长乐尚书郑飒送北寺狱蕃谓武曰此曹子便当收杀何复考为武不从令冰与尹勲侍御史祝瑨杂考飒辞连及曹节王甫勲氷即奏收节等使刘瑜内奏九月辛亥武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召素所亲壮健者长乐从官史共普张亮等十七人喢血共盟谋诛武等曹节白帝曰外间切切请出御徳阳前殿令帝拔剑踊跃使乳母赵娆等拥卫左右取棨信闭诸禁门召尚书官属胁以白刄使作诏板拜王甫为黄门令持节至北寺狱收尹勲山冰冰疑不受诏甫格杀之并杀勲出郑飒还兵劫太后夺玺绶令中谒者守南宫闭门絶复道使郑飒等持节及侍御史谒者捕收武等武不受诏驰入步兵营与其兄子步兵校尉绍共射杀使者召防北军五校士数千人屯都亭下令军士曰黄门常侍反尽力者封侯重赏陈蕃闻难将官属诸生八十余人并拔刀突入承明门到尚书门攘臂呼曰大将军忠以卫国黄门反逆何云窦氏不道邪王甫时出与蕃相遇适闻其言而让蕃曰先帝新弃天下山陵未成武有何功兄弟父子并封三侯又设乐饮防多取掖庭宫人旬日之间赀财巨万大臣若此为是道邪公为宰辅茍相阿党复何求贼使剑士收蕃蕃拔剑叱甫辞色逾厉遂执蕃送北寺狱黄门从官驺蹋踧蕃曰死老魅复能损我曹员数夺我曹禀假不即日杀之时防匈奴中郎将张奂征还京师曹节等以奂新至不知本谋矫制以少府周靖行车骑将军加节与奂率五营士讨武夜漏尽王甫将虎贲羽林等合千余人出屯朱雀掖门与奂等合已而悉军阙下与武对陈甫兵渐盛使其士大呼武军曰窦武反汝皆禁兵当宿卫官省何故随反者乎先降有赏营府素畏服中官于是武军稍稍归甫自旦至食时兵降略尽武绍走诸军追围之皆自杀枭首雒阳都亭收捕宗亲宾客姻属悉诛之及侍中刘瑜屯骑校尉冯述皆夷其族宦官又谮虎贲中郎将河间刘淑故尚书防稽魏朗云与武等通谋皆自杀迁皇太后于南宫徙武家属于日南自公卿以下尝为蕃武所举者及门生故吏皆免官禁锢议郎勃海巴肃始与武等同谋曹节不知但坐禁锢后乃知而收之肃自载诣县县令见肃入閤解印绶欲与俱去肃曰为人臣者有谋不敢隠有罪不逃刑既不隠其谋矣又敢逃其刑乎遂被诛曹节迁长乐卫尉封育阳侯王甫迁中常侍黄门令如故朱瑀共普张亮等六人皆为列侯十一人为关内侯于是羣小得志士大夫皆防气蕃友人陈留朱震收蕃尸匿其子逸事觉系狱合门桎梏震受考掠誓死不言逸由是得免武府掾桂阳胡腾殡敛武尸行防坐以禁锢武孙辅年二嵗腾诈以为己子与令史南阳张敞共匿之于零陵界中亦得免张奂迁大司农以功封侯奂深病为曹节等所卖固辞不受
　　二年夏四月壬辰有青蛇见于御坐上癸巳大风雹霹雳拔大木百余诏公卿以下各上封事大司农张奂上疏曰昔周公不如礼天乃动威今窦武陈蕃忠贞未被明宥妖之来皆为此也宜急为改徙还家属其从坐禁锢一切蠲除又皇太后虽居南宫而恩礼不接朝臣莫言逺近失望宜思大义顾复之报上深嘉奂言以问诸常侍左右皆恶之帝不得自从奂又与尚书刘猛等共荐王畅李膺可参三公之选曹节等弥疾其言遂下诏切责之奂等皆自囚廷尉数日乃得出并以三月俸赎罪郎中东郡谢弼上封事曰臣闻惟虺惟蛇女子之祥伏惟皇太后定防宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下孝和皇帝不絶窦氏之恩前世以为美谈礼为人后者为之子今以桓帝为父岂得不以太后为母哉愿陛下仰慕有虞蒸蒸之化俯思凯风慰母之念臣又闻开国承家小人勿用今功臣久外未防爵秩阿母宠私乃享大封大风雨雹亦由于兹又故太傅陈蕃勤身王室而见陷羣邪一旦诛灭其为酷滥骇动天下而门生故吏并离徙锢蕃身已往人百何赎宜还其家属解除禁网夫台宰重器国命所系今之四公惟司空刘宠断断守善余皆素餐致冦之人必有折足覆餗之凶可因灾异并加罢黜征故司空王畅长乐少府李膺并居政事庶灾变可消国祚惟永左右恶其言出为广陵府丞去官归家曹节从子绍为东郡太守以它罪收弼掠死于狱帝以蛇妖问光禄勲杨赐赐上封事曰夫善不妄来灾不空发王者心有所想虽未形顔色而五星以之推移阴阳为其变度夫皇极不建则有龙蛇之孽诗云惟虺惟蛇女子之祥惟陛下思干刚之道别内外之宜抑皇甫之权割艳妻之爱则蛇变可消福祥立应赐秉之子也初李膺等虽废锢天下士大夫皆高尚其道而污秽朝廷希之者惟恐不及更共相标榜为之称号以窦武陈蕃刘淑为三君君者言一世之所宗也李膺荀翌杜宻王畅刘祐魏朗赵典朱防为八俊俊者言人之英也郭泰范滂尹勲巴肃及南阳宗慈陈留夏馥汝南蔡衍泰山羊陟为八顾顾者言能以徳行引人者也张俭翟超岑晊苑康及山阳刘表汝南陈翔鲁国孔昱山阳檀敷为八及及者言其能导人追宗者也度尚及东平张邈王孝东郡刘儒泰山胡母班陈留秦周鲁国蕃向东莱王章为八厨厨者言能以财救人者也及陈窦用事复举防膺等陈窦诛膺等复废宦官疾恶膺等每下诏书辄申党人之禁侯览怨张俭尤甚览乡人朱并素佞邪为俭所弃承览意指上书告俭与同乡二十四人别相署号共为部党图危社稷而俭为之魁诏刋章捕俭等冬十月大长秋曹节因此讽有司奏诸钩党者故司空虞放及李膺杜宻朱防荀翌翟超刘儒范滂等请下州郡考治是时上年十四问节等曰何以为钩党对曰钩党者即党人也上曰党人何用为恶而欲诛之邪对曰皆相举羣辈欲为不轨上曰不轨欲如何对曰欲图社稷上乃可其奏或谓李膺曰可去矣对曰事不辞难罪不逃刑臣之节也吾年已六十死生有命去将安之乃诣诏狱考死门生故吏并被禁锢侍御史蜀郡景毅子顾为膺门徒未有録牒不及于谴毅然然曰本谓膺贤遣子师之岂可以漏脱名籍茍安而已遂自表免归汝南督邮吴导受诏捕范滂至征羌抱诏书闭传舍伏牀而泣一县不知所为滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿增感戚仲博者滂弟也龙舒君者滂父龙舒侯相显也母曰汝今得与李杜齐名死亦何恨既有令名复求夀考可兼得乎滂跪受教再拜而辞顾其子曰吾欲使汝为恶恶不可为使汝为善则我不为恶行路闻之莫不流涕凡党人死者百余人妻子皆徙边天下豪杰及儒学有行义者宦官一切指为党人有怨隙者因相陷害睚眦之忿滥入党中州郡承防或有未尝交关亦离祸毒其死徙废禁者又六七百人郭泰闻党人之死私为之恸曰诗云人之云亡邦国殄瘁汉室灭矣但未知瞻乌爰止于谁之屋耳泰虽好臧否人伦而不为危言覈论故能处浊世而怨祸不及焉张俭亡命困迫望门投止莫不重其名行破家相容后流转东莱止李笃家外黄令毛钦操兵到门笃引钦就席曰张俭负罪亡命笃岂得藏之若审在此此人名士明廷宁宜执之乎钦因起抚笃曰蘧伯玉耻独为君子足下如何専取仁义笃曰今欲分之明廷载半去矣钦叹息而去笃导俭经北戏子然家遂入渔阳出塞其所经歴伏重诛者以十数连引收考者布徧天下宗亲并皆殄灭郡县为之残破俭与鲁国孔襃有旧亡抵襃不遇襃弟融年十六匿之后事泄俭得亡走国相收襃融送狱未知所坐融曰保纳舍藏者融也当坐襃曰彼来求我非弟之过吏问其母母曰家事任长妾当其辜一门争死郡县疑不能决乃上谳之诏书竟坐襃及党禁解俭乃还乡里后为卫尉卒年八十四夏馥闻张俭亡命叹曰孽自已作空污良善一人逃死祸及万家何以生为乃自剪须变形入林虑山中隠姓名为冶家佣亲突烟炭形貌毁瘁积二三年人无知者馥弟静载缣泉追求饷之馥不受曰弟柰何载祸相饷乎党禁未解而卒初中常侍张让父死归颍川虽一郡毕至而名士无徃者让甚耻之陈寔独吊焉及诛党人让以寔故多所全宥南阳何颙素与陈蕃李膺善亦被收捕乃变名姓匿汝南间与袁绍为奔走之交常私入雒阳从绍计议为诸名士罹党事者求救援设权计使得逃隠所全免甚众初太尉袁汤三子成逢隗成生绍逢生术逢隗皆有名称少歴显官时中常侍袁赦以逢隗宰相家与之同姓推崇以为外援故袁氏贵宠于世富奢甚不与它公族同绍壮健有威容爱士养名宾客辐辏归之辎軿柴毂填接街陌术亦以侠气闻逢从兄子闳少有操行以耕学为业逢隗数馈之无所受闳见时方险乱而家门富盛常对兄弟叹曰吾先公福祚后世不能以徳守之而竞为骄奢与乱世争权此即晋之三郤矣及党事起闳欲投迹深林以母老不宜逺遁乃筑土室四周于庭不为户自牗纳饮食母思闳时往就视母去便自掩闭兄弟妻子莫得见也濳身十八年卒于土室初范滂等非讦朝政自公卿以下皆折节下之太学生争慕其风以为文学将兴处士复用申屠蟠独叹曰昔战国之世处士横议列国之王至为拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢之祸唯蟠超然免于评论
　　臣光曰天下有道君子扬于王庭以正小人之罪而莫敢不服天下无道君子囊括不言以避小人之祸而犹或不免党人生昏乱之世不在其位四海横流而欲以口舌救之臧否人物激浊扬清撩虺蛇之头践虎狼之尾以至身被滛刑祸及朋友士类殱灭而国随以亡不亦悲乎夫唯郭泰既明且哲以保其身申屠蟠见几而作不俟终日卓乎其不可及已　十一月长乐太仆曹节病困诏拜车骑将军有顷疾瘳上印绶复为中常侍位特进秩中二千石
　　四年春正月甲子帝加元服赦天下惟党人不赦　帝以窦太后有援立之功冬十月戊子朔率羣臣朝太后于南宫亲馈上夀黄门令董萌因此数为太后诉寃帝深纳之供养资奉有加于前曹节王甫疾之诬萌以谤讪永乐宫下狱死
　　熹平元年五月长乐太仆侯览坐専权骄奢防收印绶自杀　六月窦太后母卒于比景太后忧思感疾癸巳崩于云台宦者积怨窦氏以衣车载太后尸置城南市舍数日曹节王甫欲用贵人礼殡帝曰太后亲立朕躬统承大业岂宜以贵人终乎于是发防成礼节等欲别太后而以冯贵人配祔诏公卿大防朝堂令中常侍赵忠监议太尉李咸时病扶舆而起椒自随谓妻子曰若皇太后不得配食桓帝吾不生还矣既议坐者数百人各瞻望良久莫肯先言赵忠曰议当时定廷尉陈球曰皇太后以盛徳良家母临天下宜配先帝是无所疑忠笑而言曰陈廷尉宜便操笔球即下议曰皇太后自在椒房有聪眀母仪之徳遭时不造援立圣明承继宗庙功烈至重先帝晏驾因遇大狱迁居空宫不幸早世家虽获罪事非太后今若别诚失天下之望且冯贵人尝被发掘骸骨暴露与贼并尸魂灵污染且无功于国何宜上配至尊忠省球议作色俛仰蚩球曰陈廷尉建此议甚健球曰陈窦既寃皇太后无故幽闭臣常痛心天下愤叹今日言之退而受罪宿昔之愿也李咸曰臣本谓宜尔诚与意合于是公卿以下皆从球议曹节王甫犹争以为梁后家犯恶逆别懿陵武帝黜废卫后而以李夫人配食今窦氏罪深岂得合先帝李咸复上疏曰臣伏惟章徳窦后虐害恭懐安思阎后家犯恶逆而和帝无异之议顺朝无贬降之文至于卫后孝武皇帝身所废弃不可以为比今长乐太后尊号在身亲尝称制且援立圣明光隆皇祚太后以陛下为子陛下岂得不以太后为母子无黜母臣无贬君宜合宣陵一如旧制帝省奏从之秋七月甲寅桓思皇后于宣陵　有人书朱雀阙言天下大乱曹节王甫幽杀太后公卿皆尸禄无忠言者诏司校尉刘猛逐捕十日一防猛以诽书言直不肯急捕月余主名不立猛坐左转谏议大夫以御史中丞段颎代之颎乃四出逐捕及太学游生系者千余人节等又使颎以它事奏猛论输左校初司校尉王寓依倚宦官求荐于太常张奂奂拒之寓遂陷奂以党罪禁锢　渤海王悝之贬廮陶也因中常侍王甫求复国许谢钱五千万既而桓帝遗诏复悝国悝知非甫功不肯还谢钱中常侍郑飒中黄门董腾数与悝交通甫宻司察以告段颎冬十月收飒送北寺狱使尚书令亷忠诬奏飒等谋迎立悝大逆不道遂诏冀州刺史收悝考实追责悝令自杀妃妾十一人子女七十人伎女二十四人皆死狱中傅相以下悉伏诛甫等十二人皆以功封列侯
　　五年閠五月永昌太守曹鸾上书曰夫党人者或耆年渊徳或衣冠英贤皆宜股肱王室左右大猷者也而久被禁锢辱在涂泥谋反大逆尚防赦宥党人何罪独不开恕乎所以灾异屡见水旱荐臻皆由于斯宜加沛然以副天心帝省奏大怒即诏司益州槛车收鸾送槐里狱掠杀之于是诏州郡更考党人门生故吏父子兄弟在位者悉免官禁锢爰及五属
　　光和元年六月丁丑有黒气堕帝所御温徳殿东庭中长十余丈似龙秋七月壬子青虹见玉堂后殿庭中诏召光禄大夫杨赐等诣金商门问以灾异及消后之术赐对曰春秋防曰天投蜺天下怨海内乱加四百之期亦复垂及今妾媵阉尹之徒共専国朝欺罔日月幸赖皇天垂象谴告周书曰天子见怪则修徳诸侯见怪则修政卿大夫见怪则修职士庶人见怪则修身唯陛下斥逺佞巧之臣速征鹤鸣之士断絶尺一抑止槃游冀上天还威众变可弭议郎蔡邕对曰臣伏思诸异皆亡国之怪也天于大汉殷勤不已故屡出祅变以当谴责欲令人君感悟改危即安今蜺堕鸡化皆妇人干政之所致也前者乳母赵娆贵重天下谗谀骄溢续以永乐门史霍玉依阻城社又为奸邪今道路纷纷复云有程大人者察其风声将为国患宜高为隄防明设禁令深惟赵霍以为至戒今太尉张颢为玉所进光禄勲伟璋有名贪浊又长水校尉赵玹屯骑校尉葢升并叨时幸荣富优足宜念小人在位之咎退思引身避贤之福伏见廷尉郭禧纯厚老成光禄大夫桥聪达方直故太尉刘宠忠实守正并宜为谋主数见访问夫宰相大臣君之四体委任责成优劣已分不宜听纳小吏雕琢大臣也又尚方工技之作鸿都篇赋之文可且消息以示惟忧宰府孝亷士之高选近者以辟召不慎切责三公而今并以小文超取选举开请托之门违明王之典众心不厌莫之敢言臣愿陛下忍而絶之思惟万机以答天望圣朝既自约厉左右近臣亦宜从化人自抑损以塞咎戒则大道亏满神福谦矣夫君臣不宻上有漏言之戒下有失身之祸愿寝臣表无使尽忠之吏受怨奸仇章奏帝览而叹息因起更衣曹节于后窃视之悉宣语左右事遂漏露其为邕所裁黜者侧目思报初邕与大鸿胪刘郃素不相平叔父卫尉质又与将作大匠阳球有隙球即中常侍程璜女夫也璜遂使人飞章言邕质数以私事请托于郃郃不听邕含隠切志欲相中于是诏下尚书召邕诘状邕上书曰臣实愚戆不顾后害陛下不念忠臣直言宜加掩蔽诽谤卒至便用疑怪臣年四十有六孤特一身得托名忠臣死有余荣恐陛下于此不复闻至言矣于是下邕质于雒阳狱劾以仇怨奉公议害大臣大不敬弃市事奏中常侍河南吕彊愍邕无罪力为伸请帝亦更思其章有诏减死一等与家属髠钳徙朔方不得以赦令除阳球使客追路刺邕客感其议皆莫为用球又赂其部主使加毒害所赂者反以其情戒邕由是得免　宋皇后无宠后宫幸姬众共谮毁渤海王悝妃宋氏即后之姑也中常侍王甫恐后怨之因谮后挟左道祝诅帝信之遂防收玺绶后自致暴室以忧死父不其乡侯酆及兄弟并被诛　丙子晦日有食之尚书卢植上言凡诸党锢多非其罪可加赦恕申宥回枉又宋后家属并以无辜委骸横尸不得敛宜敕收拾以安游魂帝不省
　　二年王甫曹节等奸虐弄权扇动内外太尉段颎阿附之节甫父兄子弟为卿校牧守令长者布满天下所在贪暴甫养子吉为沛相尤残酷凡杀人皆磔尸车上随其罪目宣示属县夏月腐烂则以防连其骨周徧一郡乃止见者骇惧视事五年凡杀万余人尚书令阳球常拊髀发愤曰若阳球作司此曹子安得容乎既而球果迁司甫使门生于京兆界辜官财物七千余万京兆尹杨彪发其奸言之司彪赐之子也时甫休沐里舎颎以日食自劾球诣阙谢恩因奏甫颎及中常侍淳于登袁赦封等罪辛巳悉收甫颎等送洛阳狱及甫子永乐少府萌沛相吉球自临考甫等五毒备极萌先尝为司乃谓球曰父子既当伏诛亦以先后之义少以楚毒假借老父球曰尔罪恶无状死不灭责乃欲论先后求假借邪萌乃骂曰尔前奉事吾父子如奴奴敢反汝主乎今日临阬相挤行自及也球使以土窒萌口棰扑交至父子悉死杖下颎亦自杀乃僵磔甫尸于夏城门大署牓曰贼臣王甫尽没入其财产妻子皆徙比景球既诛甫欲以次表曹节等乃敕中都官从事曰且先去权贵大猾乃议其余耳公卿豪右若袁氏儿辈从事自办之何须校尉邪权门闻之莫不屏气曹节等皆不敢出沐防顺帝虞贵人百官防防还曹节见磔甫尸道次慨然抆泪曰我曹可自相食何宜使犬防其汁乎语诸常侍今且俱入勿过里舍也节直入省白帝曰阳球故酷暴吏前二府奏当免官以九江微功复见擢用愆过之人好为妄作不宜使在司隶以骋毒虐帝乃徙球为卫尉时球出谒陵节敕尚书令召拜不得稽留尺一球被召急因求见帝叩头曰臣无清高之行横膺犬之任前虽诛王甫段颎葢狐狸小丑未足宣示天下愿假臣一月必令豺狼防枭各服其辜叩头流血殿上呵叱曰卫尉扞诏邪至于再三乃受拜于是曹节朱瑀等权埶复盛节领尚书令郎中梁人审忠上书曰陛下即位之初未能万防皇太后念在抚育权时摄政故中常侍苏康管霸应时诛殄太傅陈蕃大将军窦武考其党与志清朝政华容侯朱瑀知事觉露祸及其身遂兴造逆谋作乱王室撞蹋省闼执夺玺绶迫胁陛下聚防羣臣离间骨肉母子之恩遂诛蕃武及尹勲等因共割裂城社自相封赏父子兄弟被防尊荣素所亲厚布在州郡或登九列或据三司不惟禄重位尊之责而茍营私门多蓄财货缮修第舍连里竟巷盗取御水以作渔钩车马服玩拟于天家羣公卿士杜口吞声莫敢有言州牧郡守承顺风防辟召选举释贤取愚故虫蝗为之生夷冦为之起天意愤盈积十余年故频嵗日食于上地震于下所以谴戒人主欲令觉悟诛鉏无状昔高宗以雉雊之变故获中兴之功近者神祗启悟陛下发赫斯之怒故王甫父子应时馘截路人士女莫不称善若除父母之雠诚怪陛下复忍孽臣之类不悉殄灭昔秦信赵高以危其国吴使刑人身冓其祸今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表埽灭丑类以答天怒与瑀考验有不如言愿受汤镬之诛妻子并徙以絶妄言之路章寝不报中常侍吕彊清忠奉公帝以众例封为都乡侯彊固辞不受因上疏陈事曰臣闻高祖重约非功臣不侯所以重天爵明劝戒也中常侍曹节等宦官祐薄品卑人贱谗谄媚主佞邪徼宠有赵高之祸未被轘裂之诛陛下不悟妄授茅土开国承家小人是用又并及家人重金兼紫交结邪党下比羣佞隂阳乖刺稼穑荒芜人用不康防不由兹臣诚知封事已行言之无逮所以冒死干触陈愚忠者实愿陛下损改既谬从此一止臣又闻后宫采女数千余人衣食之费日数百金比糓虽贱而户有饥色案灋当贵而今更贱者由赋发繁数以解县官寒不敢衣饥不敢食民有斯戹而莫之防宫女无用填积后庭天下虽复尽力耕桑犹不能供又前召议郎蔡邕对问于金商门邕不敢懐道迷国而切言极对毁刺贵臣讥呵宦官陛下不宻其言至令宣露羣邪项领膏唇拭舌竞欲咀嚼造作飞条陛下回受诽谤致邕刑罪室家徙放老幼流离岂不负忠臣哉今羣臣皆以邕为戒上畏不测之难下惧剑客之害臣知朝廷不复得闻忠言矣故太尉段颎武勇冠世习于邉事垂发服戎功成皓首歴事二主勲烈独昭陛下既已式序位登台司而为司校尉阳球所见诬胁一身既毙妻子逺播天下惆怅功臣失望宜征邕更加授任反颎家属则忠贞路开众怨以弭矣帝知其忠而不能用　上禄长和海上言礼从祖兄弟别居异财恩义已轻服属疏末而今党人锢及五族既乖典训之文有谬经常之法帝览之而悟于是党锢自从祖以下皆得解释　初司徒刘郃兄侍中儵与窦武同谋俱死永乐少府陈球説郃曰公出自宗室位登台鼎天下瞻望社稷镇卫岂得雷同容容无违而已今曹节等放纵为害而久在左右又公兄侍中受害节等今可表徙卫尉阳球为司校尉以次收节等诛之政出圣主天下太平可翘足而待也郃曰凶竖多耳目恐事未防先受其祸尚书刘纳曰为国栋梁倾危不持焉用彼相邪郃许诺亦与阳球结谋球小妻程璜之女由是节等颇得闻知乃重赂璜且胁之璜惧迫以球谋告节节因共白帝曰郃与刘纳陈球阳球交通书疏谋议不轨帝大怒冬十月甲申刘郃陈球刘纳阳球皆下狱死
　　四年大长秋华容侯曹节卒中常侍赵忠领大长秋六年春三月钜鹿张角反以中常侍封谞徐奉等为内应【事见黄巾之乱】
　　中平元年张角之乱帝召羣臣防议北地太守皇甫嵩以为宜解党禁益出中藏钱西园廐马以班军士嵩防之兄子也上问计于中常侍吕彊对曰党锢久积人情怨愤若不赦宥轻与张角合谋为变滋大悔之无救今请先诛左右贪浊者大赦党人料简刺史二千石能否则盗无不平矣帝惧而从之壬子赦天下党人还诸徙者唯张角不赦是时中常侍赵忠张让夏恽郭胜段珪宋典等皆封侯贵宠上常言张常侍是我公赵常侍是我母由是宦官无所惮畏并起第宅拟则宫室上尝欲登永安台宦官恐望见其居处乃使中大人尚但諌曰天子不当登高登高则百姓虚散上自是不敢复升台榭及封谞徐奉事发上诘责诸常侍曰汝曹常言党人欲为不轨皆令禁锢防有伏诛者今党人更为国用汝曹反与张角通为可斩未皆叩头曰此王甫侯览所为也于是诸常侍人人求退各自征还宗亲子弟在州郡者赵忠夏恽等遂共谮品彊云与党人共议朝廷数读霍光传彊兄弟所在并皆贪秽帝使中黄门持兵召彊彊闻帝召怒曰吾死乱起矣丈夫欲尽忠国家岂能对狱吏乎遂自杀忠恽复谮曰彊见召未知所问而就外自屏有奸明审遂收捕其宗亲没入财产侍中河内向栩上便宜讥刺左右张让诬栩与张角同心欲为内应收送黄门北寺狱杀之郎中中山张钧上书曰窃惟张角所以能兴兵作乱万民所以乐附之者其源皆由十常侍多放父兄子弟婚亲宾客典据州郡辜权财利侵掠百姓百姓之寃无所告诉故谋议不轨聚为盗贼宜斩十常侍悬头南郊以谢百姓遣使者布告天下可不须师旅而大冦自消帝以钧章示诸常侍皆免冠徒跣顿首乞自致雒阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不御史承防遂诬奏钧学黄巾道收掠死狱中　朱隽之击黄巾也其防军司马北地傅爕上疏曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣受戎任奉辞伐罪始到颍川战无不尅黄巾虽盛不足为庙堂忧也臣之所惧在于治水不自其源末流弥增其广耳陛下仁徳寛容多所不忍故阉竖弄权忠臣不进诚使张角枭夷黄巾变服臣之所忧甫益深耳何者夫邪正之人不宜共国亦犹冰炭不可同器彼知正人之功显而危亡之兆见皆将巧辞饰説共长虚伪夫孝子疑于屡至市虎成于三夫若不详察真伪忠臣将复有杜邮之戮矣陛下宜思虞舜四罪之举速行谗佞之诛则善人思进奸凶自息赵忠见其疏而恶之爕击黄巾功多当封忠谮诉之帝识爕言得不加罪竟亦不封二年春二月己酉南宫云台灾庚戌乐城门灾中常侍张让赵忠説帝敛天下田畮十钱以修宫室铸铜人乐安太守陆康上疏諌曰昔鲁宣税畮而蝝灾自生哀公增赋而孔子非之岂有聚夺民物以营无用之铜人捐舍圣戒自蹈亡王之灋哉内幸谮康援引亡国以譬圣明大不敬槛车征诣廷尉侍御史刘岱表陈解释得免归田里康续之孙也又诏发州郡材木文石部送京师黄门常侍辄令谴呵不中者因彊折贱买仅得本贾十分之一因复货之宦官复不为即受材木遂至腐积宫室连年不成刺史太守复增私调百姓呼嗟又令西园驺分道督趣恐动州郡多受赇赂刺史二千石及茂才孝亷迁除皆责助军修宫钱大郡至二三千万余各有差当之官者皆先至西园谐价然后得去其守清者乞不之官皆迫遣之时钜鹿太守河内司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不听行至孟津上书极陈当世之失即吞药自杀书奏帝为暂絶修宫钱　六月以讨张角功封中常侍张让等十二人为列侯　秋七月皇甫嵩之讨张角也过邺见中常侍赵忠舎宅逾制奏没入之又中常侍张让私求钱五千万嵩不与二人由是奏嵩连战无功所费者多征嵩还收左车骑将军印绶削户六千　冬十月諌议大夫刘陶上言天下前遇张角之乱后遭邉章之冦令西羌逆类已攻河东恐遂转盛豕突上京民有百先退死之心而无一前鬬生之计西冦浸前车骑孤危假令失利其败不救臣自知言数见厌而言不自裁者以为国安则臣防其庆国危则臣亦先亡也谨复陈当今要急八事大较言天下大乱皆由宦官宦官共谗陶曰前张角事发诏书示以威恩自此以来各各改悔今者四方安静而陶疾害圣政専言妖孽州郡不上陶何縁知疑陶与贼通情于是収陶下黄门北寺狱掠按日急陶谓使者曰臣恨不与伊吕同畴而以三仁为辈今上杀忠謇之臣下有憔悴之民亦在不久后悔何及遂闭气而死前司徒陈耽为人忠正宦官怨之亦诬陷死狱中　是嵗帝造万金堂于西园引司农金钱缯帛牣积堂中复藏寄小黄门常侍家钱各数千万又于河间买田宅起第观
　　三年春二月以中常侍赵忠为车骑将军帝使忠论讨黄巾之功执金吾甄举谓忠曰傅南容前在东军有功不侯天下失望今将军亲当重任宜进贤理屈以副众心忠纳其言遣弟城门校尉延致殷勤于傅爕延谓爕曰南容少答我常侍万户侯不足得也爕正色拒之曰有功不论命也傅爕岂求私赏哉忠愈懐恨然惮其名不敢害出为汉阳太守
　　五年夏五月故太傅陈蕃子逸与术士襄楷防于冀州刺史王芬坐楷曰天文不利宦者黄门常侍真族灭矣逸喜芬曰若然者芬愿驱除因与豪杰转相招合上书言黑山贼攻劫郡县欲因以起兵防帝欲北巡河间旧宅芬等谋以兵徼劫诛诸常侍黄门因废帝立合肥侯以其谋告议郎曹操操曰夫废立之事天下之至不祥也古人有权成败计轻重而行之者伊霍是也伊霍皆懐至忠之诚据宰辅之埶因秉政之重同众人之欲故能计从事立今诸君徒见曩者之易未覩当今之难而造作非常欲望必克不亦危乎芬又呼平原华歆陶丘洪共定计洪欲行歆止之曰夫废立大事伊霍之所难芬性疎而不武此必无成洪乃止防北方夜半有赤气东西竟天大史上言北方有阴谋不宜北行帝乃止敕芬罢兵俄而征之芬惧解印绶亡走至平原自杀　八月初置西园八校尉以小黄门蹇硕为上军校尉虎贲中郎将袁绍为中军校尉屯骑校尉鲍鸿为下军校尉议郎曹操为典军校尉赵融为助军左校尉冯芳为助军右校尉谏议大夫夏牟为左校尉淳于琼为右校尉皆统于蹇硕帝自黄巾之起留心戎事硕壮健有武略帝亲任之虽大将军亦领属焉　冬十月望气者以为京师当有大兵两宫流血帝欲厌之乃大发四方兵讲武于平乐观下起大坛上建十二重华葢高十丈坛东北为小坛复建九重华葢高九丈列步骑数万人结营为陈甲子帝亲出临军驻大华葢下大将军进驻小华葢下帝躬擐甲介马称无上将军行陈三匝而还以兵授进帝问讨虏校尉葢勲曰吾讲武如是何如对曰臣闻先王曜徳不观兵今冦在逺而设近陈不足昭果毅秪黩武耳帝曰善恨见君晚羣臣初无是言也勲谓袁绍曰上甚聪明但蔽于左右耳与绍谋共诛嬖幸蹇硕惧出勲为京兆尹
　　六年夏四月蹇硕忌大将军进与诸常侍共説帝遣进西击韩遂帝从之进阴知其谋奏遣袁绍收徐兖二州兵须绍还而西以稽行期　初帝数失皇子何皇后生子辩养于道人史子眇家号曰史侯王美人生子协董太后自养之号曰董侯羣臣请立太子帝以辩轻佻无威仪欲立协犹豫未决会疾笃属协于蹇硕丙辰帝崩于嘉徳殿硕时在内欲先诛何进而立协使人迎进欲与计事进即驾往硕司马潘隠与进早旧迎而目之进惊驰从儳道归营引兵入屯百郡邸因称疾不入戊午皇子辩即皇帝位年十四尊皇后曰皇太后太后临朝赦天下改元为光熹封皇弟协为渤海王协年九嵗以后将军袁隗为太傅与大将军何进参録尚书事进既秉朝政忿蹇硕图已阴规诛之袁绍因进亲客张津劝进悉诛诸宦官进以袁氏累世贵宠而绍与从弟虎贲中郎将术皆为豪杰所归信而用之复博征智谋之士何颙荀攸及河南郑泰等二十余人以颙为北军中攸为黄门侍郎泰为尚书与同腹心攸爽之从孙也蹇硕疑不自安与中常侍赵忠宋典等书曰大将军兄弟秉国専朝今与天下党人谋诛先帝左右扫灭我曹但以硕典禁兵故且沈吟今宜共闭上閤急捕诛之中常侍郭胜进同郡人也太后及进之贵幸胜有力焉故亲信何氏与赵忠等议不从硕计而以其书示进庚午进使黄门令收硕诛之因悉领其屯兵票骑将军董重与何进权埶相害中官挟重以为党助董太后每欲参干政事何太后辄相禁塞董后忿恚詈曰汝今辀张怙汝兄耶吾敕票骑断何进头如反手耳何太后闻之以告进五月进与三公共奏孝仁皇后使故中常侍夏恽等交通州郡辜较财利悉入西省故事蕃后不得留京师请迁宫本国奏可辛巳进举兵围票骑府收董重免官自杀六月辛亥董后忧怖暴崩民间由是不附何氏秋七月袁绍复説何进曰前窦武欲诛内宠而反为所害者但坐言语漏泄五营兵士皆服畏中人而窦氏反用之自取祸灭今将军兄弟并领劲兵部曲将吏皆英俊名士乐尽力命事在掌握此天赞之时也将军宜一为天下除患以垂名后世不可失也进乃白太后请尽罢中常侍以下以三署郎补其处太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出纳号令今不悉废后必为患而太后母舞阳君及何苗数受诸宦官赂遗知进欲诛之数白太后为其障蔽又言大将军専杀左右擅权以弱社稷太后疑以为然进新贵素敬惮中官虽外慕大名而内不能断故事久不决绍等又为画防多召四方猛将及诸豪杰使并引兵向京城以胁太后进然之主簿广陵陈琳谏曰谚称掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎步高下在心此犹鼓洪炉燎毛髦耳但当速发雷霆行权立断则天人顺之而反委释利器更征外助大兵聚防彊者为雄所谓倒持干戈授人以柄功必不成秪为乱阶耳进不听典军校尉曹操闻而笑曰宦者之官古今宜有但世主不当假之权宠使至于此既治其罪当诛元恶一狱吏足矣何至纷纷召外兵乎欲尽诛之事必宣露吾见其败也初灵帝征董卓为少府卓上书言所将湟中义从及秦胡兵皆诣臣言牢直不毕禀赐断絶妻子饥冻牵挽臣车使不得行羌人憋膓狗态臣不能禁止辄将顺安慰増异复上朝廷不能制及帝寝疾玺书拜卓并州牧令以兵属皇甫嵩卓复上书言臣误天恩掌戎十年士卒大小相狎弥久恋臣畜养之恩为臣奋一旦之命乞将之北州效力邉垂嵩从子郦説嵩曰天下兵柄在大人与董卓耳今怨隙已结埶不俱存卓被诏委兵而上书自请此逆命也彼度京师政乱故敢踌躇不进此懐奸也二者刑所不赦且其凶戾无亲将士不附大人今为元帅杖国威以讨之上显忠义下除凶害无不济也嵩曰违命虽罪専诛亦有责也不如显奏其事使朝廷裁之乃上书以闻帝以让卓卓亦不奉诏驻兵河东以观时变何进召卓使将兵诣京师侍御史郑泰谏曰董卓彊忍寡义志欲无猒若借之朝政授以兵柄将恣凶欲必危朝廷明公以亲徳之重据阿衡之权秉意独断诛除有罪诚不宜假卓以为资援也且事留变生殷鉴不逺宜在速决尚书卢植亦言不宜召卓进皆不从泰乃弃官去谓荀攸曰何公未易辅也进府掾王匡骑都尉鲍信皆泰山人进使还乡里募兵并召东郡太守桥瑁屯成臯使武猛都尉丁原将数千人冦河内烧孟津火照城中皆以诛宦官为言董卓闻召即时就道并上书曰中常侍张让等窃幸承宠浊乱海内臣闻扬汤止沸莫若去薪溃痈虽痛胜于内食昔赵鞅兴晋阳之甲以逐君侧之恶今臣辄鸣钟鼓如雒阳请收让等以清奸秽太后犹不从何苗谓进曰始共从南阳来俱以贫贱依省内以致富贵国家之事亦何容易覆水不收宜深思之且与省内和也卓至渑池而进更狐疑使諌议大夫种邵宣诏止之卓不受诏遂前至河南邵迎劳之因譬令还军卓疑有变使其军士以兵胁邵邵怒称诏叱之军士皆披遂前质责卓卓辞屈乃还军夕阳亭邵暠之孙也袁绍惧进变计因胁之曰交构已成形埶已露将军复欲何待而不早决之乎事久变生复为窦氏矣进于是以绍为司校尉假节専命击断从事中郎王允为河南尹绍使雒阳方略武吏司察宦者而促董卓等使驰驿上奏欲进兵平乐观太后乃恐悉罢中常侍小黄门使还里舍唯留进素所私人以守省中诸常侍小黄门皆诣进谢罪唯所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许绍又为书告诸州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门唯受恩累世今当逺离宫殿情懐恋恋愿复一入直得暂奉望太后陛下顔色然后退就沟壑死不恨矣子妇言于舞阳君入白太后乃诏诸常侍皆复入直八月戊辰进入长乐宫白太后请尽诛诸常侍中常侍张让段珪相谓曰大将军称疾不临防不送今欻入省此意何为窦氏事竟复起邪使濳听具闻其语乃率其党数十人持兵窃自侧闼入伏省户下进出因诈以太后诏召进入坐省閤让等诘进曰天下情愦亦非独我曹罪也先帝尝与太后不快防至成败我曹涕泣救解各出家财千万为礼和悦上意但欲托卿门户耳今乃欲灭我曹种族不亦太甚乎于是尚方监渠穆拔剑斩进于嘉徳殿前让珪等为诏以故太尉樊陵为司校尉少府许相为河南尹尚书得诏板疑之曰请大将军出共议中黄门以进头掷与尚书曰何进谋反已伏诛矣进部曲将呉匡张璋在外闻进被害欲引兵入宫宫门闭虎贲中郎将袁术与匡共斫攻之中黄门持兵守閤防日暮术因烧南宫青琐门欲以胁出让等让等入白太后言大将军兵反烧宫攻尚书闼因将太后少帝及陈留王劫省内官属从复道走北宫尚书卢植执戈于閤道窗下仰数段珪珪惧乃释太后太后投閤得免袁绍与叔父隗矫诏召樊陵许相斩之绍及何苗引兵屯朱雀阙下捕得赵忠等斩之呉匡等素怨苗不与进同心而又疑其与宦官通谋乃令军中曰杀大将军者即车骑也吏士能为报雠乎皆流涕曰愿致死匡遂引兵与董卓弟奉车都尉旻攻杀苗弃其尸于苑中绍遂闭北宫门勒兵捕诸宦者无少长皆杀之凡二千余人或有无须而误死者绍因进兵排宫或上端门屋以攻省内庚午张让段珪等困迫遂将帝与陈留王数十人步出糓门夜至小平津六玺不自随公卿无得从者惟尚书卢植河南中部掾闵贡夜至河上贡厉声质责让等且曰今不速死吾将杀汝因手剑斩数人让等惶怖义手再拜叩头向帝辞曰臣等死陛下自爱遂投河而死贡扶帝与陈留王夜步逐萤光南行欲还宫行数里得民家露车共乗之至雒舍止辛未帝独乘一马陈留王与贡共乘一马从雒舍南行公卿稍有至者董卓至显阳苑逺见火起知有变引兵急进未明到城西闻帝在北因与公卿往奉迎于北芒阪下帝见卓将兵卒至恐怖涕泣羣公谓卓曰有诏却兵卓曰公诸人为国大臣不能匡正王室至使国家播荡何却兵之有卓与帝语语不可了乃更与陈留王语问祸乱由起王答自初至终无所遗失卓大喜以王为贤且为董太后所养卓自以与太后同族遂有废立之意是日帝还宫赦天下改光熹为昭宁失传国玺余玺皆得之以丁原为执金吾骑都尉鲍信自泰山募兵适至説袁绍曰董卓拥彊兵将有异志今不早图必为所制及其新至疲劳袭之可禽也绍畏卓不敢发信乃引兵还泰山董卓之入也步骑不过二千自嫌兵少恐不为逺近所服率四五日辄夜濳出军近营明旦乃大陈旌鼔而还以为西兵复至雒中无知者俄而进及弟苗部曲皆归于卓卓又阴使丁原部曲司马五原吕布杀原而并其众卓兵于是大盛乃讽朝廷以久防免司空刘而代之初蔡邕徙朔方防赦得还五原太守王智甫之弟也奏邕谤讪朝廷邕遂亡命江海积十二年董卓闻其名而辟之称疾不就卓怒骂曰我能族人邕惧而应命到署祭酒甚见敬重举高第三日之间周歴三台迁为侍中　董卓谓袁绍曰天下之主宜得贤明每念灵帝令人愤毒董侯似可今欲立之为能胜史侯否人有小智大痴亦知复何如为当且尔刘氏种不足复遗绍曰汉家君天下四百许年恩泽深渥兆民戴之今上富于春秋未有不善宣于天下公欲废嫡立庶恐众不从公议也卓按剑叱绍曰竖子敢然天下之事岂不在我我欲为之谁敢不从尔谓董卓刀为不利乎绍勃然曰天下健者岂惟董公引佩刀横揖径出卓以新至见绍大家故不敢害绍悬节于上东门逃犇冀州九月癸酉卓大防百寮奋首而言曰皇帝闇弱不可以奉宗庙为天下主今欲依伊尹霍光故事更立陈留王何如公卿以下皆惶恐莫敢对卓又抗言曰昔霍光定防延年按剑有敢沮大议皆以军法从事坐者震动尚书卢植独曰昔太甲既立不明昌邑罪过千余故有废立之事今上富于春秋行无失徳非前事之比也卓大怒罢坐将杀植蔡邕为之请议郎彭伯亦谏卓曰卢尚书海内大儒人之望也今先害之天下震怖卓乃止但免植官植遂逃隠于上谷卓以废立议示太傅袁隗隗报如议甲戍卓复集羣僚于崇徳前殿遂胁太后防废小帝曰皇帝在防无人子之心威仪不类人君今废为农王立陈留王协为帝袁隗解帝玺绶以奉陈留王扶农王下殿北面称臣太后鲠涕羣臣含悲莫敢言者卓又议太后踧迫永乐宫至令忧死逆妇姑之礼乃迁太后于永安宫赦天下改昭宁为永汉丙子卓酖杀何太后公卿以下不布服防素衣而已卓又发何苗棺出其尸支解节断弃于道邉杀苗母舞阳君弃尸于苑枳落中　诏除公卿以下子弟为郎以补宦官之职侍于殿上　董卓自为太尉领前将军事加节传斧钺虎贲更封郿侯　董卓率诸公上书追理陈蕃窦武及诸党人悉复其爵位遣使吊祠擢用其子孙　十一月以董卓为相国赞拜不名入朝不趋剑履上殿　十二月戊戌以司徒黄琬为太尉司空杨彪为司徒光禄勲荀爽为司空初尚书武威周毖城门校尉汝南伍琼説董卓矫桓灵之政擢用天下名士以收众望卓从之命毖琼与尚书郑泰长史何颙等沙汰秽恶显拔幽滞于是征处士荀爽陈纪韩融申屠蟠复就拜爽平原相行至宛陵迁光禄勲视事三日进拜司空自被征命及登台司凡九十三日又以纪为五官中郎将融为太鸿胪纪寔之子融韶之子也爽等皆畏卓之暴无敢不至独申屠蟠得征书人劝之行蟠笑而不答卓终不能屈年七十余以夀终卓又以尚书韩馥为冀州牧侍中刘岱为兖州刺史陈留孔伷为豫州刺史东平张邈为陈留太守颍州张咨为南阳大守卓所亲爱并不处显职但将校而已　董卓性残忍一旦専政据有国家甲兵珍寳威震天下所愿无极语宾客曰我相贵无上也侍御史扰龙宗诣卓白事不解剑立挝杀之是时洛中贵戚室第相望金帛财产家家充积卓纵放兵士突其庐舍剽虏资物妻略妇女不避贵贱人情崩恐不保朝夕卓购求袁绍急周毖伍琼説卓曰夫废立大事非常人所及袁绍不达大体恐惧出犇非有它志今急购之埶必为变袁氏树恩四世门生故吏徧于天下若收豪杰以聚徒众英雄因之而起则山东非公之有也不如赦之拜一郡守绍喜于免罪必无患矣卓以为然乃即拜绍勃海太守封邟乡侯义以袁术为后将军曹操为骁骑校尉术畏卓出犇南阳是时豪杰多欲起兵讨卓者袁绍在勃海冀州牧韩馥遣数部从事守之不得动揺东郡太守桥瑁诈作京师三公移书与州郡陈卓罪恶云见逼迫无以自救企望义兵解国患难馥得移请诸从事问曰今当助袁氏耶助董氏耶治中从事刘子惠曰今兴兵为国何谓袁董馥有慙色子惠复言兵者凶事不可为首今宜往视他州有发动者然后和之冀州于他州不为弱也他人功未有在冀州之右者也馥然之馥乃作书与绍道卓之恶听其举兵









　　通鉴纪事本末卷八上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷八中
　　宋　袁枢　撰
　　宦官亡汉【二】
　　献帝初平元年春正月关东州郡皆起兵以讨董卓众各数万【事见曹氏代汉】　癸酉董卓使郎中令李儒酖杀农王辩　卓议大发兵以讨山东尚书郑泰曰夫政不徳不在众也卓不悦曰如卿此言兵为无用邪泰曰非谓其然也以为山东不足加大兵耳明公出自西州少为将帅闲习军事袁本初公卿子弟生处京师张孟卓东平长者坐不闚堂孔公绪清谈高论嘘枯吹生并无军旅之才临锋法敌非公之俦也况王爵不加尊卑无序若恃众怙力将各棊峙以观成败不肯同心共胆与齐进退也且山东承平日久民不习战关西顷遭羌冦妇女皆能挟弓而鬬天下所畏者无若并凉之人与羌胡义从而明公拥之以为爪牙譬犹驱虎兕以赴大羊鼓烈风以扫枯叶谁敢御之无事征兵以惊天下使患役之民相聚为非弃徳恃众自亏威重也卓乃悦　董卓以山东兵盛欲迁都以避之公卿皆不欲而莫敢言卓表河南尹朱隽为太仆以为己副使者召拜隽辞不肯受因曰国家西迁必孤天下之望以成山东之衅臣不知其可也使者曰召君受拜而君拒之不问徙事而君陈之何也隽曰副相国非臣所堪也迁都非计事所急也辞所不堪言其所急臣之宜也由是止不为副卓大防公卿议曰高祖都关中十有一世光武官雒阳于今亦十一世矣案石包防宜徙都长安以应天人之意百官皆黙然司徒杨彪曰移都改制天下大事故盘庚迁亳殷民胥怨昔关中遭王莽残破故光武更都雒邑歴年已久百姓安乐今无故捐宗庙弃园陵百姓惊动必有糜沸之乱石包防妖邪之书岂可信用卓曰关中肥饶故秦得并吞六国且陇右材木自出杜陵有武帝陶灶并功营之可使一朝而办百姓何足与议若有前却我以大兵驱之可令诣沧海彪曰天下动之至易安之甚难惟明公虑焉卓作色曰公欲沮国计邪太尉黄琬曰此国之大事杨公之言得无可思卓不答司空荀爽见卓意壮恐害彪等因从容言曰相国岂乐此邪山东兵起非一日可禁故当迁以图之此秦汉之埶也卓意小解琬退又为駮议二月乙亥卓以灾异奏免琬彪等以光禄勲赵谦为太尉太仆王允为司徒城门校尉伍琼督军校尉周毖固谏迁都卓大怒曰卓初入朝二君劝用善士故卓相从而诸君到官举兵相图此二君卖卓卓何用相负庚辰收琼毖斩之杨彪黄琬恐惧诣卓谢卓亦悔杀琼毖乃复表彪琬为光禄大夫　卓征京兆尹葢勲为议郎时左将军皇甫嵩将兵三万屯扶风勲宻与嵩谋讨卓防卓亦征嵩为城门校尉嵩长史梁衍説嵩曰董卓冦掠京邑废立从意今征将军大则危祸小则困辱今及卓在雒阳天子来西以将军之众迎接至尊奉令讨逆征兵羣帅袁氏逼其东将军迫其西此成禽也嵩不从遂就征勲以众弱不能独立亦还京师卓以勲为越骑校尉河南尹朱隽为卓陈军事卓折隽曰我百战百胜决之于心卿勿妄説且污我刀葢勲曰昔武丁之明犹求箴諌况如卿者而欲杜人之口乎卓乃谢之　卓遣军至阳城值民防于社下悉就斩之驾其车重载其妇女以头击车辕歌呼还雒云攻贼大获卓焚烧其头以妇女与甲兵为婢妾　丁亥车驾西迁董卓收诸富室以罪恶诛之没入其财物死者不可胜计悉驱徙其余民数百万口于长安步骑驱蹙更相蹈借饥饿冦掠积尸盈路卓自留屯毕圭苑中悉烧宫庙官府居家二百里内室屋荡尽无复鸡犬又使吕布发诸帝陵及公卿以下冢墓收其珍宝卓获山东兵以猪膏涂布十余匹用纒其身然后烧之先从足起三月乙巳车驾入长安居京兆府舍后乃稍葺宫室而居之时董卓未至朝政大小皆委之王允允外相弥缝内谋王室甚有大臣之度自天子及朝中皆倚允允屈意承卓卓亦雅信焉　州郡举兵讨董卓长沙太守孙坚亦起兵前至南阳众已数万人南阳太守张咨不肯给军粮坚诱而斩之郡中震栗无求不获前到鲁阳与袁术合兵术由是得据南阳表坚行破虏将军领豫州刺史　六月董卓遣大鸿胪韩融少府隂修执金吾胡母班将作大匠呉修越骑校尉王瓌安集关东解譬袁绍等胡母班吴修王瓌至河内袁绍使王匡悉收击杀之袁术亦杀阴修惟韩融以名徳免　冬王匡屯河阳津董卓袭击大破之
　　二年春正月关东诸将议立宗室刘虞为主韩馥袁绍以书与袁术曰帝非孝灵子欲依绛灌诛废少主迎立代王故事奉大司马虞为帝术阴有不臣之心不利国家有长君乃外托公义以拒之绍复与术书曰今西名有幼君无血脉之属公卿以下皆媚事卓安可复信但当使兵往屯关要皆自蹙死东立圣君太平可冀如何有疑又室家见戮不念子胥可复北面乎术答曰圣主聪叡有周成之质贼卓因危乱之际威服百寮此乃汉家小厄之防乃云今主无血脉之属岂不诬乎又曰室家见戮可复北面此卓所为岂国家哉慺慺赤心志在灭卓不识其他馥绍竟遣故乐浪太守张岐等赍议上虞尊号虞见岐等厉色叱之曰今天下崩乱主上防尘吾被重恩未能清雪国耻诸君各据州郡宜共戮力尽心王室而反造逆谋以相垢污邪固拒之馥等又请虞领尚书事承制封拜复不听欲犇匈奴以自絶绍等乃止　二月丁丑以董卓为太师位在诸侯王上　孙坚移屯梁东为卓将徐荣所败复收散卒进屯阳人卓遣东郡太守胡轸督步骑五千击之以吕布为骑督轸与布不相得坚出击大破之枭其都督华雄或谓袁术曰坚若得雒不可复制此为除狼而得虎也术疑之不运军粮坚夜驰见术画地计校曰所以出身不顾者上为国家讨贼下慰将军家门之私雠坚与卓非有骨肉之怨也而将军受浸润之言还相嫌疑何也术踧踖即调发军粮坚还屯卓遣将军李催説坚欲与和亲令坚疏子弟任刺史郡守者许表用之坚曰卓逆天无道今不夷汝三族县示四海则吾死不瞑目岂将与乃和亲邪复进军大谷距雒九十里卓自出与坚战于诸陵间卓败走却屯渑池聚兵于陜坚进至雒阳击吕布复破走坚乃扫除宗庙祠以太牢得传国玺于城南甄官井中分兵出新安渑池间以邀卓卓使东中郎将董越屯渑池中郎将段煨屯华隂中郎将牛辅屯安邑其余诸将布在诸县以御山东辅卓之壻也卓引还长安孙坚修塞诸陵引军还鲁阳　夏四月董卓至长安公卿皆迎拜车下卓抵手谓御史中丞皇甫嵩曰义真怖未乎嵩曰明公以徳辅朝廷大庆方至何怖之有若淫刑以逞将天下皆惧岂独嵩乎卓党欲尊卓比太公称尚父卓以问蔡邕邕曰明公威徳诚为巍巍然比之太公愚意以为未可宜须关东平定车驾还反旧京然后议之卓乃止卓使司隶校尉刘嚣籍吏民有为子不孝为臣不忠为吏不清为弟不顺者皆身诛财物没官于是更相诬引寃死者以千数百姓嚣嚣道路以目　初董卓入关留朱隽守雒阳而隽潜与山东诸将通谋惧为卓所袭出犇荆州卓以农杨懿为河南尹隽复引兵还雒击懿走之隽以河南残破无所资乃东屯中牟移书州郡请师讨卓徐州刺史陶谦上隽行车骑将军遣精兵三千助之余州郡亦有所给
　　三年春正月董卓遣牛辅将兵屯陜辅分遣校尉北地李傕张掖郭汜武威张济将步骑数万击破朱隽于中牟因掠陈留颍川诸县所过杀虏无遗　董卓以其弟旻为左将军兄子璜为中军校尉皆典兵事宗族内外并列朝廷卓侍妾怀抱中子皆封侯弄以金紫卓车服僭拟天子召呼三台尚书以下皆自诣卓府启事又筑坞于郿高厚皆七丈积谷为三十年储自云事成雄据天下不成守此足以毕老卓忍于诛杀诸将言语有蹉跌者便戮于前人不聊生司徒王允与司校尉黄琬仆射士孙瑞尚书杨瓒宻谋诛卓中郎将吕布便弓马膂力过人卓自以遇人无礼行止常以布自卫甚爱信之誓为父子然卓性刚褊尝小失卓意卓拔手防掷布布拳捷避之而改容顾谢卓意亦解布由是隂怨于卓卓又使布守中阁而私于傅婢益不自安王允素善待布布见允自陈卓防见杀之状允因以诛卓之谋告布使为内应布曰如父子何曰君自姓吕本非骨肉今忧死不暇何谓父子掷防之时岂有父子情邪布遂许之夏四月丁巳帝有疾新愈大防未央殿卓朝服乘车而入陈兵夹道自营至宫左步右骑屯卫周帀令吕布等扞卫前后王允使士孙瑞自书诏以授布布令同郡骑都尉李肃与勇士秦谊陈卫等十余人伪着卫士服守北掖门内以待卓卓入门肃以防刺之卓衷甲不入伤臂堕车顾大呼曰吕布何在布曰有诏讨贼臣卓大骂曰庸狗敢如是邪布应声持矛刺卓趣兵斩之主簿田仪及卓仓头前赴其尸布又杀之凡所杀三人布即出怀中诏版以令吏士曰诏讨卓耳余皆不问吏士皆正立不动大称万嵗百姓歌舞于道长安中士女卖其珠玉衣装市酒肉相庆者填满街肆弟旻璜等及宗族老弱在郿皆为其羣下所斫射死暴卓尸于市天时始热卓素充肥脂流于地守尸吏为大炷置卓脐中然之光明达曙如是积日诸袁门生聚董氏之尸焚灰扬之于路坞中有金二三万斤银八九万斤锦绮竒玩积如丘山以王允録尚书事吕布为奋威将军假节仪比三司封温侯共秉朝政卓之死也左中郎将高阳侯蔡邕在王允坐闻之惊叹允勃然叱之曰董卓国之大贼几亡汉室君为王臣所宜同族而怀其私遇反相伤痛岂不共为逆哉即收付廷尉邕谢曰身虽不忠古今大义耳所厌闻口所常玩岂当背国而向卓也愿黥首刖足继成汉史士大夫多矜救之不能得大尉马日防谓允曰伯喈旷世逸才多识汉事当续成后史为一代大典而所坐至微诛之无乃失人望乎允曰昔武帝不杀司马迁使作谤书流于后世方今国祚中衰戎马在郊不可令佞臣执笔在幼主左右既无益圣徳复使吾党其讪议日防退而告人曰王公其无后乎善人国之纪也灭纪废典其能久乎邕遂死狱中　初吕布劝王允尽杀董卓部曲允曰此辈无罪不可布欲以卓财物班赐公卿将校允又不从允素以剑客遇布布负其功劳多自夸伐既失意望渐不相平允性刚棱疾恶初惧董卓故折节下之卓既殱灭自谓无复患难颇自骄傲以是羣下不甚附之允始与士孙瑞议特下诏赦卓部曲既而疑曰部曲从其主耳今若名之恶逆而赦之恐适使深自疑非所以安之也乃止又议悉罢其军或説允曰凉州人素惮袁氏而畏关东今若一旦解兵开关必人人自危可以皇甫义真为将军就领其众因使留陕以安抚之允曰不然关东举义兵者皆吾徒也今若距险屯陜虽安凉州而疑关东之心不可也时百姓讹言当悉诛凉州人卓故将校遂转相恐动皆拥兵自守更相谓曰蔡伯喈但以董公亲厚尚从坐今既不赦我曹而欲使解兵今日解兵明日当复为鱼肉矣吕布使李肃至陜以诏命诛牛辅辅等逆与肃战肃败走农布诛杀之辅恇怯失守防营中无故自惊辅欲走为左右所杀李傕等还辅已死傕等无所依遣使诣长安求赦王允曰一嵗不可再赦不许傕等益惧不知所为欲各解散间行归乡里讨虏校尉武威贾诩曰诸君若弃军单行则一亭长能束君矣不如相率而西以攻长安为董公报仇事济奉国家以正天下若其不合走未后也傕等然之乃相与结盟率军数千晨夜西行王允以胡文才杨整修皆凉州大人召使东解释之不假借以温顔谓曰关东防子欲何为邪卿往呼之于是二人徃实召兵而还傕随道收兵比至长安已十余万与卓故部曲樊稠李防等合围长安城城峻不可攻守之八日吕布军有叟兵内反六月戊午引傕众入城放兵虏掠布与战城中不胜将数百骑以卓头系马鞍出走驻马青琐门外招王允同去允曰若防社稷之灵上安国家吾之愿也如其不获则奉身以死之朝廷幼少恃我而已临难茍免吾不忍也努力谢关东诸公勤以国家为念太常种拂曰为国大臣不能禁暴御侮使白刃向宫去将安之遂战而死傕汜屯南宫掖门杀太仆鲁馗大鸿胪周奂城门校尉崔烈越骑校尉王颀吏民死者万余人狼籍满道王允扶帝上宣平门避兵傕等于城门下伏地叩头帝谓傕等曰卿等放兵纵横欲何为乎傕等曰董卓忠于陛下而无故为吕布所杀臣等为卓报雠非敢为逆也请事毕诣廷尉受罪傕等围门楼共表请司徒王允出问太师何罪允穷蹙乃下见之己未赦天下以李傕为扬武将军郭汜为扬烈将军樊稠等皆为中郎傕等收司校尉黄琬下狱杀之初王允以同郡宋翼为左冯翊王宏为右扶风傕等欲杀允恐二郡为患乃先征翼宏宏遣使谓翼曰郭汜李傕以我二人在外故未危王公今日就征明日俱族计将安出翼曰虽祸福难量然王命所不得避也宏曰关东义兵鼎沸欲诛董卓今卓已死其党易制耳若举兵讨傕等与山东相应此转祸为福之计也翼不从宏不能独立遂俱就征甲子傕收允及翼宏并杀之允妻子皆死宏临命诟曰宋翼竖儒不足议大计傕尸王允于市莫敢收者故吏平陵令京兆赵戬弃官收而之始允自専讨卓之功士孙瑞归功不侯故得免于难　九月以李傕为车骑将军领司校尉假节郭汜为后将军樊稠为右将军张济为骠骑将军皆封侯傕汜稠筦朝政济出屯农初董卓入关説韩遂马腾与共图山东遂腾率众诣
　　长安防卓死李傕等以遂为镇西将军遣还金城腾为征西将军遣屯郿
　　兴平元年春正月甲子帝加元服　二月马腾私有求于李傕不获而怒欲举兵相攻帝遣使者和解之不从韩遂率众来和腾傕既而复与腾合谏议大夫种邵侍中马宇左中郎将刘范谋使腾袭长安己为内应以诛傕等壬申腾遂勒兵屯长平观邵等谋泄出犇槐里傕使樊稠郭汜及兄子利击之腾遂败走还凉州又攻槐里邵等皆死庚申诏赦腾等夏四月以腾为安狄将军遂为安降将军　五月以扬武将军郭汜为后将军安集将军樊稠为右将军并开府如三公合为六府二年董卓初死三辅民尚数十万户李傕等放兵劫略加以饥馑二年间民相食略尽李傕郭汜樊稠各相与矜功争权欲鬬者数矣贾诩每以大体责之虽内不能善外相含容樊稠之击马腾韩遂也李利战不甚力稠叱之曰人欲截汝父头何敢如此我不能斩卿邪及腾遂败走稠追至陈仓遂语稠曰本所争者非私怨王家事耳与足下州里人欲相与善语而别乃俱却骑前接马交臂相加共语良久而别军还李利告傕韩樊交马语不知所道意爱甚宻傕亦以稠勇而得众忌之稠欲将兵东出关从傕索益兵二月傕请稠防议便于坐杀稠由是诸将转相疑贰傕数设酒请郭汜或留汜止宿汜妻恐汜爱傕婢妾思有以间之防傕送馈妻以豉为药擿以示汜曰一栖不两雄我固疑将军信李公也他日傕复请汜饮大醉汜疑其有毒绞粪汁饮之于是各治兵相攻矣帝使侍中尚书和傕汜傕汜不从汜谋迎帝幸其营夜有亡者告傕三月丙寅傕使兄子暹将数千兵围宫以车三乘迎帝太尉杨彪曰自古帝王无在人家者诸君举事奈何如是暹曰将军计定矣于是羣臣步从乘舆以出兵即入殿中掠宫人御物帝至傕营又徙御府金帛置其营遂放火烧宫殿官府居民悉尽帝复使公卿和傕汜汜留杨彪及司空张喜尚书王隆光禄勲刘渊卫尉士孙瑞太仆韩融廷尉宣璠大鸿胪荣郃大司农朱隽将作大匠梁邵屯骑校尉姜宣等于其营以为质朱隽愤懑发病死　夏四月郭汜飨公卿议攻李傕杨彪曰羣臣共鬭一人劫天子一人质公卿可行乎汜怒欲手刃之彪曰卿尚不奉国家吾岂求生邪中郎将杨宻固諌汜乃止傕召羌胡数千人先以御物缯防与之许以宫人妇女欲令攻郭汜汜隂与傕党中郎将张苞等谋攻傕丙申汜将兵夜攻傕门矢及帝帘帷中又贯傕左耳苞等烧屋火不然杨奉于外拒汜汜兵退苞等因将所领兵归汜是日傕复移乘舆幸北坞使校尉监坞门内外隔絶侍臣皆有饥色帝求米五斗牛骨五具以赐左右傕曰朝晡上飰何用米为乃以臭牛骨与之帝大怒欲诘责之侍中杨琦谏曰傕自知所犯悖逆欲转车驾幸池阳黄白城臣愿陛下忍之帝乃止司徒赵温与傕书曰公前屠陷王城杀戮大臣今争睢眦之隙以成千钧之雠朝廷欲令和解诏命不行而复欲转乘舆于黄白城此诚老夫所不解也于易一为过再为涉三而弗改灭其顶凶不如早共和解傕大怒欲杀温其弟应谏之数日乃止傕信巫觋厌胜之术常以三牲祠董卓于省门外每对帝或言明陛下或言明帝为帝説郭汜无状帝亦随其意应答之傕喜自谓良得天子欢心也闰月己卯帝使谒者仆射皇甫郦和傕汜郦先诣汜汜从命又诣傕傕不肯曰郭多盗马虏耳何敢欲与言等邪必诛之君观吾方畧士众足办郭多否邪多又劾质公卿所为如是而君茍欲左右之邪郦曰近者董公之彊将军所知也吕布受恩而反图之斯须之间身首异处此有勇而无谋也今将军身为上将荷国宠荣汜质公卿而将军胁主谁轻重乎张济与汜有谋杨奉白波贼帅耳犹知将军所为非是将军虽宠之犹不为用也傕呵之令出郦出诣省门白傕不肯奉诏辞语不顺帝恐傕闻之亟令郦去傕遣虎贲王昌呼欲杀之昌知郦忠直纵令去还答傕言追之不及辛巳以车骑将军李傕为大司马在三公之右　李傕郭汜相攻连月死者以万数六月傕将杨奉谋杀傕事泄遂将兵叛傕傕众稍衰庚午镇东将军张济自陜至欲和傕汜迁乘舆权幸农帝亦思旧京遣使宣谕十反汜傕许和欲质其爱子傕妻爱其男和计未定而羌胡数来闚省门曰天子在此中耶李将军许我宫人今皆何在帝患之使侍中刘艾谓宣义将军贾诩曰卿前奉职公忠故仍升荣宠今羌胡满路宜思方畧诩乃召羌胡大帅饮食之许以封赏羌胡皆引去傕由此单弱于是复有言和解之计者傕乃从之各以女为质秋七月甲子车驾出宣平门当度桥汜兵数百人遮桥曰此天子非也车不得前傕兵数百人皆持大防在乘舆车前兵欲交侍中刘艾大呼曰是天子也使侍中杨琦高举车帷帝曰诸君何敢迫近至尊耶汜兵乃却既度桥士卒皆称万嵗夜到霸陵从者皆饥张济赋给各有差傕出屯池阳丙寅以张济为票骑将军开府如三公郭汜为车骑将军杨定为后将军杨奉为兴义将军皆封列侯又以故牛辅部曲董承为安集将军郭汜欲令车驾幸高陵公卿及济以为宜幸农大防议之不决帝遣使谕汜曰农近郊庙勿有疑也汜不从帝遂终日不食汜闻之曰可且幸近县八月甲辰车驾幸新丰丙子郭汜复谋胁帝还都郿侍中种辑知之宻告杨定董承杨奉令防新丰郭汜自知谋泄乃弃军入南山冬十月郭汜党夏育高硕等谋胁乘舆西行侍中刘艾见火起不止请帝出幸一营以避火杨定董承将兵迎天子幸杨奉营夏育等勒兵欲止乘舆杨定杨奉力战破之乃得出　壬寅行幸华阴宁辑将军段煨具服御及公卿已下资储欲上幸其营煨与杨定有隙定党种辑左灵言煨欲反太尉杨彪司徒赵温侍中刘艾尚书梁绍皆曰段煨不反臣等敢以死保董承杨定胁农督邮令言郭汜来在煨营帝疑之乃露次于道南丁未杨奉董承杨定将攻煨使种辑左灵请帝为诏帝曰煨罪未着奉等攻之而欲令朕有诏耶辑固请至夜半犹弗听奉等乃辄攻煨营十余日不下煨供给御膳禀赡百官无有二意诏使侍中尚书告喻定等令与煨和解定等奉诏还营李傕郭汜悔令车驾东闻定攻煨相招共救之因欲劫帝而西杨定闻傕汜至欲还蓝田为汜所遮单骑亡走荆州张济与杨奉董承不相平乃复与催汜合十二月帝幸农张济李傕郭汜共追乘舆大战于农东涧承奉军败百官士卒死者不可胜数弃御物符防典籍略无所遗射声校尉沮隽被创坠马傕谓左右曰尚可活否隽骂之曰汝等凶逆逼劫天子使公卿被害宫人流离乱臣贼子未有如此也傕乃杀之壬申帝露次曹阳承奉乃谲傕等与连和而宻遣间使至河东招故白波帅李乐韩暹胡才及南匈奴右贤王去卑并率其众数千骑来与承奉共击傕等大破之斩首数千级于是董承等以新破傕等可复东引庚申东驾发东董承李乐卫乘舆胡才杨奉韩暹匈奴右贤王于后为拒傕等复来战奉等大败死者甚于东涧光禄勲邓渊廷尉宣璠少府田芬大司农张义皆死司徒赵温太常王绛卫尉周忠司校尉管郃为傕所遮欲杀之贾诩曰此皆大臣卿奈何害之乃止李乐曰事急矣陛下宜御马上曰不可舍百官而去此何辜哉兵相连缀四十里方得至陜乃结营自守时残破之余虎贲羽林不满百人傕汜兵绕营呌呼吏士失色各有分散之意李乐惧欲令车驾御船过砥柱出孟津杨彪以为河道险难非万乘所宜乘乃使李乐夜渡濳具船举火为应上与公卿步出营皇后兄伏徳扶后一手挟绢十匹董承使符节令孙徽从人间斫之杀旁侍者血溅后衣河岸高十余丈不得下乃以绢为辇使人居前负帝余皆匍匐而下或从上自投冠帻皆坏既至河邉士卒争赴舟董承李乐以戈击之手指于舟中可掬帝乃御船同济者皇后及杨彪以下才数十人其宫女及吏民不得渡者皆为兵所掠夺衣服俱尽髪亦被截冻死者不可胜计卫尉士孙瑞为傕所杀傕见河北有火遣骑之适见上渡河呼曰汝等将天子去邪董承惧射之以被为幔既到大阳幸李乐营河内太守张杨使数千人负米来贡饷乙亥帝御牛车幸安邑河东太守王邑奉献绵帛悉赋公卿以下封邑为列侯拜胡才为征东将军张杨为安国将军皆假节开府其垒壁羣帅竞求拜职刻印不给至乃以锥画之乘舆居棘篱中门户无关闭天子与羣臣防兵士伏篱上观互相镇压以为笑帝又遣太仆韩融至农与傕汜等连和傕乃放遣公卿百官颇归所掠宫人及乘舆器服已而粮谷尽官人皆食菜果乙卯张杨自野王来朝谋以乘舆还雒阳诸将不听杨复还野王是时长安城空四十余日彊者四散羸者相食二三年间关中无复人迹沮授説袁绍曰将军累叶台辅世济忠义今朝廷播越宗庙残毁观诸州郡虽外举义兵内实相图未有忧存社稷恤民之意今州郡粗定兵彊士附西迎大驾即宫邺都挟天子而令诸侯畜士马以讨不庭谁能御之颍川郭图淳于琼曰汉室陵迟为日久矣今欲兴之不亦难乎且英雄并起各据州郡连徒聚众动有万计所谓秦失其鹿先得者王今迎天子自近动辄表闻从之则权轻违之则拒命非计之善者也授曰今迎朝廷于义为得于时为宜若不早定必有先之者矣绍不从建安元年春正月董承张杨欲以天子还雒阳杨奉李乐不欲由是诸将更相疑贰二月韩暹攻董承承犇野王韩暹屯闻喜胡才杨奉之坞乡胡才欲攻韩暹上使人谕止之　张杨使董承先缮修雒阳宫太仆赵岐为承説刘表使遣兵诣雒阳助修宫室军资委输前后不絶夏五月丙寅帝遣使至杨奉李乐韩暹营求送至雒阳奉等从诏六月乙未车驾幸闻喜　庚子杨奉韩暹奉帝东还张杨以粮迎道路秋七月甲子车驾至雒阳幸故中常侍赵忠宅丁丑大赦八月辛丑幸南宫杨安殿张杨以为己功故名其殿曰杨安杨谓诸将曰天子当与天下共之朝廷自有公卿大臣杨当出扞外难遂还野王杨奉亦出屯梁韩暹董承并留宿卫癸卯以安国将军张杨为大司马杨奉为车骑将军韩暹为大将军领司校尉皆假节钺是时宫室烧尽百官披荆棘依墙壁间州郡各拥彊兵委输不至羣僚饥乏尚书郎以下自出采稆或饥死墙壁间或为兵士所杀　八月曹操迎车驾都许【事见曹操代汉】
　　十九年帝自都许以来守位而已左右侍卫莫非曹氏之人者议郎赵彦尝为帝陈言时防魏公操恶而杀之操后以事入见殿中帝不任其惧因曰君若能相辅则厚不尔幸垂恩相舍操失色俛仰求出旧仪三公领兵朝见令虎贲执刃挟之操出顾左右汗流浃背自后不复朝请董承女为贵人操诛承求贵人杀之帝以贵人有累为请不能得伏皇后由是怀惧乃与父完书言曹操残逼之状令宻图之完不敢发至是事乃泄操大怒十一月使御史大夫郗虑持节防收皇后玺绶以尚书令华歆为副勒兵入宫收后后闭户藏壁中歆壊户发壁就牵后出时帝在外殿引虑于坐后被发徒跣行泣过诀曰不能复相活邪帝曰我亦不知命在何时顾谓虑曰郄公天下宁有是邪遂将后下防室以幽死所生二皇子皆酖杀之兄弟及宗族死者百余人
　　魏文帝黄初元年春正月庚子魏王操薨太子即王位冬十月乙卯汉帝禅位于魏王















　　通鉴纪事本末卷八中
　　钦定四库全书
　　通鉴纪事本末卷八下
　　宋　袁枢　撰
　　黄巾之乱
　　汉灵帝光和六年　初钜鹿张角奉事黄老以妖术教授号太平道呪符水以疗病令病者跪拜首过或时病愈众共神而信之角分遣弟子周游四方转相诳诱十余年间徒众数十万自青徐幽冀荆扬兖豫八州之人莫不毕应或弃卖财产流移奔赴填塞道路未至病死者亦以万数郡县不解其意反言角以善道教化为民所归太尉杨赐时为司徒上书言角诳燿百姓遭赦不悔稍益滋蔓今若下州郡捕讨恐更骚扰速成其患宜切敕刺史二千石简别流民各防归本部以孤弱其党然后诛其渠帅可不劳而定防赐去位事遂留中司徒掾刘陶复上疏申赐前议言角等隂谋益甚四方私言云角等窃入京师觇视朝政鸟声兽心私共鸣呼州郡忌讳不欲闻之但更相告语莫肯公文宜下明诏重募角等赏以国土有敢囘避与之同罪帝殊不为意方诏陶次第春秋条例角遂置三十六方方犹将军也大方万余人小方六七千各立渠帅讹言苍天已死黄天当立嵗在甲子天下大吉以白土书京城寺门及州郡官府皆作甲子字大方马元义等先收荆扬数万人期防发于邺元义数往来京师以中常侍封谞徐奉等为内应约以三月五日内外俱起
　　中平元年春角弟子济南唐周上书告之于是收马元义车裂于雒阳诏三公司案验宫省直卫及百姓有事角道者诛杀千余人下冀州逐捕角等角等知事已露晨夜驰敕诸方一时俱起皆着黄巾以为标帜故时人谓之黄巾贼二月角自称天公将军角弟宝称地公将军宝弟梁称人公将军所在燔烧官府劫略聚邑州郡失据长吏多逃亡旬月之间天下响应京师震动安平甘陵人各执其王应贼三月戊申以河南尹何进为大将军封慎侯率左右羽林五营营士屯都亭修理器械以镇京师置函谷太谷广成伊阙轘辕旋门孟津小平津八关都尉发天下精兵遣北中郎将卢植讨张角左中郎将皇甫嵩右中郎将朱隽讨颍川黄巾　庚子南阳黄巾张曼成攻杀太守褚贡　帝问太尉杨赐以黄巾事赐所对切直帝不悦夏四月赐坐冦贼免以太仆农邓盛为太尉已而帝阅録故事得赐与刘陶所上张角奏乃封赐为临晋侯陶为中陵乡侯　皇甫嵩朱隽合将四万余人共讨颍川嵩隽各统一军隽与贼波才战败嵩进保长社　汝南黄巾败太守赵谦于邵陵广阳黄巾杀幽州刺史郭勲及太守刘卫　波才围皇甫嵩于长社嵩兵少军中皆恐贼依草结营防大风嵩约敕军士皆束苣乘城使鋭士间出围外纵火大呼城上举燎应之嵩从城中鼓噪而出犇击贼陈贼惊乱奔走防骑都尉沛国曹操将兵适至五月嵩操与朱隽合军更与贼战大破之斩首数万级封嵩都乡侯　张曼成屯宛下百余日六月南阳太守秦颉击曼成斩之皇甫嵩朱隽乘胜进讨汝南陈国黄巾追波才于阳
　　翟击彭脱于西华并破之余贼降散三郡悉平嵩乃上言其状以功归隽于是进封隽西乡侯迁镇贼中郎将诏嵩讨东郡隽讨南阳北中郎将卢植连战破张角斩获万余人角等走保广宗植筑围凿堑造作云梯垂当拔之帝遣小黄门左丰视军或劝植以赂送丰植不肯丰还言于帝曰广宗贼易破耳卢中郎固垒息军以待天诛帝怒槛车征植减死一等遣东中郎将陇西董卓代之　秋八月皇甫嵩与黄巾战于苍亭获其帅卜已董卓攻张角无功抵罪乙巳诏嵩讨角　冬十月皇甫嵩与张角弟梁战于广宗梁众精勇嵩不能克明日乃闭营休士以观其变知贼意稍懈乃濳夜勒兵鸡鸣驰赴其陈战至晡时大破之斩梁获首三万级赴河死者五万许人角先已病死剖棺戮尸传首京师十一月嵩复攻角弟宝于下曲阳斩之斩获十余万人即拜嵩为左车骑将军领冀州牧封槐里侯嵩能温防士卒每军行顿止须营幔修立然后就舍军士皆食尔乃尝饭故所向有功　张曼成余党更以赵为帅众复盛至十余万据宛城朱隽与荆州刺史徐璆等合兵围之自六月至八月不抜有司奏征隽司空张温上疏曰昔秦用白起燕任乐毅旷年歴载乃能克敌隽讨颍川已有功效引师南指方畧已设临军易将兵家所忌宜假日月责其成功帝乃止隽击斩之贼帅韩忠复据宛拒隽隽鸣鼓攻其西南贼悉众赴之隽自将精卒掩其东北乘城而入忠乃退保小城惶惧乞降诸将皆欲听之隽曰兵固有形同而异势者昔秦项之际民无定主故赏附以劝来耳今海内一统唯黄巾造逆纳降无以劝善讨之足以惩恶今若受之更开逆意贼利则进战钝则乞降纵敌长冦非良讨也因急攻连战不克隽登土山望之顾谓司马张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎不如彻围并兵入城忠见围解势必自出自出则意散易破之道也既而解围忠果出战隽因击大破之斩首万余级南阳太守秦颉杀忠余众复奉孙夏为帅还屯宛隽急攻之司马孙坚率众先登癸巳拔宛城孙夏走隽追至西鄂精山复破之斩万余级于是黄巾破散其余州郡所诛一郡数十人
　　二年自张角之乱所在盗贼并起博陵张牛角常山褚飞燕及黄龙左校于氐根白骑刘石左髭丈八平汉大计司縁城雷公浮云白雀杨凤于毒五鹿李大目白绕眭固苦蝤之徒不可胜数大者二三万小者六七千人张牛角禇飞燕合军攻瘿陶牛角中流矢且死令其众奉飞燕为帅改姓张飞燕名燕轻勇矫捷故军中号飞燕山谷寇贼多附之部众浸广殆至百万号黒山贼河北诸郡县并被其害朝廷不能讨燕乃遣使至京师奏书乞降遂拜燕平难中郎将使领河北诸山谷事五年二月黄巾余贼郭大等起于西河白波谷冦太原河东　冬十月青徐黄巾复起冦郡县
　　六年冬十月白波贼冦河东董卓遣其将牛辅击之南单于于扶罗与白波贼合兵冦郡县
　　献帝初平元年　青州刺史焦和起兵讨董卓务及诸将西行不为民人保障兵始济河黄巾已入其境青州素殷实甲兵甚盛和每望冦犇北未尝接风尘交旗鼓二年冬十月青州黄巾冦勃海众三十万欲与黑山合公孙瓒率步骑二万人逆击于东光南大破之斩首三万余级贼弃其辎重犇走渡河瓉因其半济薄之贼复大破死者数万流血丹水收得生口七万余人车甲财物不可胜算威名大震　初陶谦丹阳人朝廷以黄巾冦乱徐州用谦为刺史谦至击黄巾大破走之州境晏然
　　三年春正月曹操军顿丘于毒等攻东武阳操引兵西入山攻毒等本屯诸将皆请救武阳操曰使贼闻我西而还武阳自解也不还我能败其本屯虏不能拔武阳必矣遂行毒闻之弃武阳还操遂击眭固及匈奴于扶罗于内黄皆大破之　四月青州黄巾冦兖州刘岱欲击之济北相鲍信諌曰今贼众百万百姓皆震恐士卒无鬭志不可敌也然贼军无辎重唯以钞略为资今不若畜士众之力先为固守彼欲战不得攻又不能其埶必离散然后选精鋭据要害击之可破也岱不从遂与战果为所杀　十二月曹操追黄巾至济北悉降之得戎卒三十余万男女百余万口
　　四年春正月袁术屯封丘黒山别部及匈奴于扶罗皆附之曹操击破术军　三月袁绍在薄落津魏郡兵反与黑山贼于毒数万人共复邺城杀其太守　六月袁绍出军入朝歌鹿肠山北行击诸贼左髭丈八等皆斩之又击刘石青牛角黄龙左校郭大贤李大目于氐根等复斩数万级皆屠其屯壁遂与黑山贼张燕及四营屠各鴈门乌栢战于常山燕精兵数万骑数千匹绍与吕布共击燕连战十余日燕兵死伤虽多绍军亦疲遂俱退
　　建安元年春二月汝南颍川黄巾何仪等拥众附袁术曹操击破之
　　三年袁绍攻公孙瓒瓒遣子续请救于黑山诸帅四年黒山帅张燕率兵救之【事见袁绍讨公孙瓒】
　　五年秋七月汝南黄巾刘辟等叛曹操应袁绍绍遣刘备将兵助辟郡县多应之
　　十年夏四月黑山贼帅张燕率众十余万降封安国亭侯
　　韩马之叛
　　汉灵帝中平元年冬十一月北地先零羌及枹罕河关羣盗反共立湟中义从胡北宫伯玉李文侯为将军杀防羌校尉冷征金城人邉章韩遂素著名西州羣盗诱而刼之使専任军政杀金城太守陈懿攻烧州郡二年春三月北宫伯玉等防三辅诏左车骑将军皇甫嵩镇长安以讨之　秋八月以司空张温为车骑将军执金吾袁滂为副以讨北宫伯玉拜中郎将董卓为破虏将军与荡冦将军周慎并统于温　九月张温将诸郡兵步骑十余万屯美阳边章韩遂亦进兵美阳温与战辄不利十一月董卓与右扶风鲍鸿等并兵攻章遂大破之章遂走榆中温遣周慎将三万人追之参军事孙坚説慎曰贼城中无谷当外转粮食坚愿得万人断其运道将军以大兵继后贼必困乏而不敢战走入羌中并力讨之则凉州可定也慎不从引军围榆中城而章遂分屯葵园峡反断慎运道慎惧弃车重而退温又使董卓将兵三万讨先零羌羌胡围卓于望垣北粮食乏絶乃于所度水中伪立以捕鱼而濳从下过军比贼追之决水已深不得度遂还屯扶风张温以诏书召卓卓良久乃诣温温责让卓卓应对不顺孙坚前耳语谓温曰卓不怖罪而鸱张大语宜以召不时至陈军法斩之温曰卓素着威名于河陇之间今日杀之西行无依坚曰明公亲率王师威震天下何頼于卓观卓所言不假明公轻上无礼一罪也章遂跋扈经年当以时进讨而卓云未可沮军疑众二罪也卓受任无功应召稽留而轩昂自髙三罪也古之名将仗钺临众未有不断斩以成功者也今明公埀意于卓不即加诛亏损威刑于是在矣温不忍发乃曰君且还卓将疑人坚遂出四年春三月韩遂杀邉章及北宫伯玉李文侯拥兵十余万进围陇西太守李相如叛与遂连和凉州刺史耿鄙率六郡兵讨遂鄙任治中程球球通奸利士民怨之汉阳太守傅燮谓鄙曰使君统政日浅民未知教贼闻大军将至必万人一心边兵多勇其锋难当而新合之众上下未和万一内燮虽悔无及不若息军养徳明赏必罚贼得寛挺必谓我怯羣恶争势其离可必然后率已教之民讨成离之贼其功可坐而待也鄙不从夏四月鄙行至狄道州别驾反应贼先杀程球次害鄙贼遂进围汉阳城中兵少粮尽爕犹固守时北地胡骑数千随贼功郡皆夙怀燮恩共于城外叩头求送燮归乡里爕子干年十三言于燮曰国家昬乱遂令大人不容于朝今兵不足以自守宜听羌胡之请还乡里徐俟有道而辅之言未终爕慨然叹曰汝知吾必死邪圣逹节次守节殷讨暴虐伯夷不食周粟而死吾遭世乱不能养浩然之志食禄又欲避其难乎吾行何之必死于此汝有才智勉之勉之主簿杨防吾之程婴也狄道人王国使故酒泉太守黄衍説爕曰天下已非复汉有府君宁有意为吾属帅乎爕按剑叱衍曰若剖符之臣反为贼説邪遂麾左右进兵临陈战殁耿鄙司马扶风马腾亦拥兵反与韩遂合共推王国为主冦掠三辅
　　五年冬十一月王国围陈仓诏复拜皇辅嵩为左将军督前将军董卓合兵四万人以拒之　董卓谓皇甫嵩曰陈仓危急请速救之嵩曰不然百战百胜不如不战而屈人兵陈仓虽小城守固备未易可拔王国虽彊攻陈仓不下其众必疲疲而击之全胜之道也将何救焉国攻陈仓八十余日不拔
　　六年春二月国众疲敝解围去皇甫嵩进兵击之董卓曰不可兵法穷冦勿迫归众勿追嵩曰不然前吾不击避其鋭也今而击之待其衰也所击疲师非归众也国众且走莫有鬭志以整击乱非穷冦也遂独进击之使卓为后拒连战大破之斩首万余级卓大慙恨由是与嵩有隙韩遂等共废王国而劫故信都令汉阳阎忠使督统诸部忠病死遂等稍争权利更相杀害由是寖衰献帝初平三年　韩遂马腾率众诣长安以遂为镇西将军腾为征西将军　马腾攻李傕不克走还凉州【事并见宦官亡汉】
　　建安十三年　初前将军马腾与镇西将军韩遂结为异姓兄弟后以部曲相侵更为讐敌朝廷使司隶校尉钟繇凉州刺史韦端和解之征腾入屯槐里曹操将征荆州使张既説腾令释部曲还朝腾许之已而更犹豫既恐其为变乃移诸县促储偫二千石郊迎腾不得已发东操表腾为卫尉以其子超为偏将军统其众悉徙其家属诣邺
　　十六年春三月曹操遣司校尉钟繇讨张鲁使征西防军夏侯渊等将兵出河东与繇防仓曹属高柔諌曰大兵西出韩遂马超疑为袭已必相扇动宜先招集三辅三辅茍平汉中可传檄而定也操不从关中诸将果疑之马超韩遂侯选程银杨秋李堪张横梁兴成宜马玩等十部皆反其众十万屯据潼关操遣安西将军曹仁督诸将拒之敕令坚壁勿与战命五官将丕留守邺以奋武将军程昱参丕军事门下督广陵徐宣为在防军留统诸军乐安国渊为居府长史统留事秋七月操自将击超等议者多言关西贯习长矛非精选前锋不可当也操曰战在我非在贼也贼虽习长矛将使不得以刺诸君但观之八月操至潼关与超等夹关而军操急持之而濳遣徐晃朱灵以步骑四千人渡蒲阪津据河西为营闰月操自潼关北渡河兵众先渡操独与虎士百余人留南岸断后马超将步骑万余人攻之矢下如雨操犹据胡床不动许褚扶操上船船工中流矢死褚左手举马鞌以蔽操右手刺船校尉丁斐放牛马以饵贼贼乱取牛马操乃得渡遂自蒲阪渡西河循河为甬道而南超等退拒渭口操乃多设疑兵潜以舟载兵入渭为浮桥夜分兵结营于渭南超等夜攻营伏兵击破之超等屯渭南遣使求割河以西请和操不许九月操进军悉渡渭超等数挑战又不许固请割地求送任子贾诩以为可伪许之操复问计防诩曰离之而已操曰解韩遂请与操相见操与遂有旧于是交马语移时不及军事但説京都旧故拊手欢笑时秦胡观者前后重沓操笑谓之曰尔欲观曹公邪亦犹人也非有四目两口但多智耳既罢超等问遂公何言遂曰无所言也超等疑之他日操又与遂书多所防窜如遂改定者超等愈疑遂操乃与克日防战先以轻兵挑之战良久乃纵虎骑夹击大破之斩成宜李堪等遂超犇凉州十七年秋七月马超等余众屯蓝田夏侯渊击平之十八年　初魏公操追马超至安定闻田银苏伯反引军还参凉州军事杨阜言于操曰超有信布之勇甚得羌胡心若大军还不设备陇上诸郡非国家之有也操还超果率羌胡击陇上诸郡县郡县皆应之惟冀城奉州郡以固守超尽兼陇右之众张鲁复遣大将杨昂助之凡万余人攻冀城自正月至八月救兵不至刺史韦康遣别驾阎温出告急于夏侯渊外围数重温夜水中濳出明日超兵见其迹遣追获之超载温诣城下使告城中云东方无救温向城大呼曰大军不过三日至勉之城中皆泣称万嵗超虽怒犹以攻城久不下徐徐更诱温冀其改意温曰事君有死无二而卿乃欲令长者出不义之言乎超遂杀之已而外救不至韦康及太守欲降杨阜号哭谏曰阜等率父兄子弟以义相励有死无二以为使君守此城今奈何弃垂成之功陷不义之名乎刺史太守不听开城门迎超超入遂杀刺史太守自称征西将军领并州牧督凉州军事魏公操使夏侯渊救冀未至而冀败渊去冀二百余里超来逆战渊军不利氐王千万反应超屯兴国渊引军还防杨阜丧妻就超求假以之阜外兄天水姜叙为抚夷将军拥兵屯歴城阜见叙及其母歔欷悲甚叙曰何为乃尔阜曰守城不能完君亡不能死亦何面目以视息于天下马超背父叛君虐杀州将岂独阜之忧责一州士大夫皆其耻君拥兵专制而无讨贼心此赵盾所以书弑君也超彊而无义多衅易图耳叙母慨然曰咄伯奕韦使君遇难亦汝之负岂独义山哉人谁不死死于忠义得其所也但当速发勿复顾我我自为汝当之不以余年累汝也叙乃与同郡赵昂尹奉武都李俊等合谋讨超又使人至冀结安定梁寛南安赵衢使为内应超取赵昂子月为质昂谓妻异曰吾谋如是事必万全当奈月何异厉声应曰雪君父之大耻防元不足为重况一子哉九月阜与叙进兵入卤城昂奉据祁山以讨超超闻之大怒赵衢因谲説超使自出击之超出衢与梁寛闭冀城门尽杀超妻子超进退失据乃袭厯城得叙母叙母骂之曰汝背父之逆子杀君之桀贼天地岂久容汝而不早死敢以面目视人乎超杀之又杀赵昂之子月杨阜与超战身被五创超兵败遂南奔张鲁鲁以超为都讲祭酒欲妻之以女或谓鲁曰有人若此不爱其亲焉能爱人鲁乃止操封讨超之功侯者十一人赐杨阜爵关内侯
　　十九年春马超从张鲁求兵北取凉州鲁遣超还围祁山姜叙等告急于夏侯渊诸将议欲须魏公操节度渊曰公在邺反覆四千里比报叙等必败非救急也遂行使张郃督步骑五千为前军超败走韩遂在显亲渊欲袭取之遂走渊追至畧阳城去遂三十余里诸将欲攻之或言当攻兴国氐渊以为遂兵精兴国城固攻不可卒拔不如击长离诸羌长离诸羌多在遂军必归救其家若舍羌独守则孤救长离则官兵得与野战必可虏也渊乃留督将守辎重自将轻兵到长离攻烧羌屯遂果救长离诸将见遂兵众欲结营作堑乃与战渊曰我转鬭千里今复作营堑则士众罢敝不可复用贼虽众易与耳乃鼓之大破遂军进围兴国氐王千万奔马超余众悉降转击高平屠各皆破之　夏四月刘备围成都马超知张鲁不足与计事又鲁将杨昂等数害其能超内怀于邑备使建宁督邮李恢往説之超遂从武都逃入氐中宻书请降于备备使人止超而濳以兵资之超到令引军屯城北城中震怖刘璋出降备领益州牧以偏将军马超为平西将军军议校尉
　　二十年春三月魏公操自将击张鲁将由武都入氐氐人塞道遣张郃朱灵等攻破之夏四月操自陈仓出散关至河池氐王窦茂众万人恃险不服五月攻屠之西平金城诸将麴演蒋石等共斩送韩遂首
　　袁绍讨公孙瓒
　　汉灵帝中平四年　初张温发幽州乌桓突骑三千以讨凉州故中山相渔阳张纯请将之温不听而使涿令辽西公孙瓒将之军到蓟中乌桓以牢禀逋县多叛还本国张纯忿不得将乃与同郡故泰山太守张举及乌桓大人丘力居等连盟劫畧蓟中杀防乌桓校尉公綦稠右北平太守刘政辽东太守阳终等众至十余万屯肥如举称天子纯称弥天将军安定王移书州郡云举当代汉告天子避位敕公卿奉迎
　　五年春三月太常江夏刘焉建议以为四方兵冦由刺史威轻既不能禁且用非其人以致离叛宜改置牧伯选清名重臣以居其任朝廷从焉议以宗正刘虞为幽州牧虞东海恭王之五世孙也　诏发南匈奴兵配刘虞讨张纯　冬十一月张纯与丘力居钞畧青徐幽冀四州诏骑都尉公孙瓒讨之瓒与战于属国石门纯等大败弃妻子逾塞走悉得所畧男女瓒深入无继反为丘力居等所围于辽西管子城二百余日粮尽众溃士卒死者什五六
　　六年春二月幽州牧刘虞到部遣使至鲜卑中告以利害责使送张举张纯首厚加购赏丘力居等闻虞至喜各遣译自归举纯走出塞余皆降散虞上罢诸屯兵但留降虏校尉公孙瓒将步骑万人屯右北平三月张纯客王政杀纯送首诣虞公孙瓒志欲扫灭乌桓而虞欲以恩信招降由是与瓒有隙
　　献帝初平元年二月丁亥车驾西迁
　　二年冬十月刘虞子和为侍中帝思东归使和伪逃董卓濳出武关诣虞令将兵来迎和至南阳袁术利虞为援留和不遣许兵至俱西令和为书与虞虞得书遣数千骑诣和公孙瓒知术有异志止之虞不听瓒恐术闻而怨之亦遣其从弟越将千骑诣术而阴教术执和夺其兵由是虞瓒有隙和逃术来北复为袁绍所留是时关东州郡务相兼并以自彊大袁绍袁术亦自相离贰术遣孙坚击董卓未返绍以会稽周昂为豫州刺史袭夺坚阳城坚叹曰同举义兵将救社稷逆贼垂破而各若此吾当谁与戮力乎引兵击昂走之袁术遣公孙越助坚攻昂越为流矢所中死公孙瓒怒曰余弟死祸起于绍遂出军屯磐河上疏数绍罪恶进兵攻绍冀州诸城多畔绍从瓒绍惧以所佩勃海太守印绶授瓒从弟范遣之郡而范遂背绍领勃海兵以助瓒瓒乃自署其将帅严纲为冀州刺史田楷为青州刺史单经为兖州刺史又悉改置郡县守令
　　三年春正月袁绍自出拒公孙瓒与瓒战于界桥南二十里瓒兵三万其锋甚鋭绍令麴义领精兵八百先登彊弩千张夹承之瓒轻其兵少纵骑腾之义兵伏楯下不动未至十数步一时同发讙呼动地瓒军大败斩其所置冀州刺史严纲获甲首千余级追至界桥瓒敛兵还战义复破之遂到瓒营拔其牙门余众皆走初兖州刺史刘岱与绍瓒连和绍令妻子居岱所瓒亦遣从事范方将骑助岱及瓒击破绍军语岱令遣绍妻子别敕范方若岱不遣绍家将骑还吾定绍将加兵于岱岱与官属议连日不决闻东郡程昱有智谋召而问之昱曰若弃绍近援而求瓒逺助此假人于越以救溺子之説也夫公孙瓒非袁绍之敌也今虽壊绍军然终为绍所禽岱从之范方将其骑归未至而瓒败　十二月公孙瓒复遣兵击袁绍至龙凑绍击破之瓒遂还幽州不敢复出
　　四年春正月袁绍与公孙瓒所置青州刺史田楷连战二年士卒疲困粮食并尽互掠百姓野无青草绍以其子谭为青州刺史楷与战不胜防赵岐来和解关东瓒乃乃与绍和亲各引兵去　冬十月刘虞与公孙瓒积不相能瓒数与袁绍相攻虞禁之不可而稍节其禀假瓒怒屡违节度又复侵犯百姓虞不能制乃遣驿使奉章陈其暴掠之罪瓒亦上虞禀粮不周二奏交驰互相非毁朝廷依违而已瓒乃筑小城于蓟城东南以居之虞数请防瓒辄称病不应虞恐其终为乱乃率所部兵合十万人以讨之时瓒部曲放散在外仓卒掘东城欲走虞兵无部伍不习战又爱民庐舍敕不听焚烧戒军士曰无伤余人杀一伯珪而已攻围不下瓒乃简募鋭士数百人因风纵火直冲突之虞众大溃虞与官属北犇居庸瓒追攻之三日城陷执虞并妻子还蓟犹使领州文书防诏遣使者段训增虞封邑督六州事拜瓒前将军封易侯瓒乃诬虞前与袁绍等谋称尊号胁训斩虞及妻子于蓟市故常山相孙瑾掾张逸张瓉等相与就虞骂瓒极口然后同死瓒传虞首于京师故吏尾敦于路劫虞首归之虞以恩厚得众心北州百姓流旧莫不痛惜
　　兴平二年　公孙瓒既杀刘虞尽有幽州之地志气益盛恃其才力不恤百姓记过忘善睚眦必报衣冠善士名在其右者必以灋害之有材秀者必抑困使在穷苦之地或问其故瓒曰衣冠皆自以职分当贵不谢人惠故所宠爱类多商贩庸儿与为兄弟或结婚姻所在侵暴百姓怨之刘虞从事渔阳鲜于辅等合率州兵欲共报仇以燕国阎柔素有恩信推为乌桓司马柔招诱胡汉数万人与瓒所置渔阳太守邹丹战于潞北斩丹等四千余级乌桓峭王亦率种人及鲜卑七千余骑随辅南迎虞子和与袁绍将麴义合兵十万共攻瓉破瓉于鲍丘斩首二万余级于是代郡广阳上谷右北平各杀瓒所置长吏复与鲜于辅刘和兵合瓒军屡败先是有童謡曰燕南垂赵北际中央不合大如砺唯有此中可避世瓉自谓易地当之遂徙镇易为围堑十重堑里筑京皆高五六丈为楼其上中堑为京特高十丈自居焉以铁为门斥去左右男人七嵗以上不得入门専与姬妾居其文簿书记皆汲而上之令妇人习为大声使闻数百步以传宣教令踈逺宾客无所亲信谋臣猛将稍稍乖散自此之后希复攻战或问其故瓒曰我昔驱畔胡于塞表扫黄巾于孟津当此之时谓天下指麾可定至于今日兵革方始观此非我所决不如休兵力耕以救凶年兵灋百楼不攻今吾诸营楼樐数十重积谷三百万斛食尽此谷足以待天下之事矣
　　建安三年冬十二月袁绍连年攻公孙瓒不能克以书谕之欲相与释憾连和瓒不答而増修守备谓长史太原关靖曰当今四方虎争无有能坐吾城下相守经年者明矣袁本初其若我何绍于是大兴兵以攻瓉先是瓉别将有为敌所围者瓉不救曰救一人使后将恃救不肯力战及绍来攻瓒南界别营自度守则不能自固又知必不见救或降或溃绍军径至其门瓉遣子续请救于黒山诸师而欲自将突骑出傍西山拥黒山之众侵掠冀州横断绍后关靖諌曰今将军将士莫不怀瓦解之心所以犹能相守者顾恋其居处老小而恃将军为主故耳坚守旷日或可使绍自退若舍之而出后无镇重易京之危可立待也瓉乃止绍渐相攻逼瓉众日防四年春二月黑山帅张燕与公孙续率兵十万三道救之未至瓉宻使行人赍书告续使引五千铁骑于北隰之中起火为应瓉欲自内出战绍得其书如期举火瓒以为救至遂出战绍设伏击之瓒大败复还自守绍为地道穿其楼下施木柱之度足逹半便烧之楼辄倾倒稍至京中瓒自计必无全乃悉缢其姊妹妻子然后引火自焚绍趣兵登台斩之田楷战死关靖叹曰前若不止将军自行未必不济吾闻君子陷人危必同其难岂可以独生乎防马赴绍军而死续为屠各所杀
  </div>
  <div class="pagination">
   <a href="通鉴纪事本末_page9.html">
    上一页
   </a>
   <span>
    ...
   </span>
   <a href="通鉴纪事本末_page5.html">
    5
   </a>
   <a href="通鉴纪事本末_page6.html">
    6
   </a>
   <a href="通鉴纪事本末_page7.html">
    7
   </a>
   <a href="通鉴纪事本末_page8.html">
    8
   </a>
   <a href="通鉴纪事本末_page9.html">
    9
   </a>
   <span class="current-page">
    10
   </span>
   <a href="通鉴纪事本末_page11.html">
    11
   </a>
   <a href="通鉴纪事本末_page12.html">
    12
   </a>
   <a href="通鉴纪事本末_page13.html">
    13
   </a>
   <a href="通鉴纪事本末_page14.html">
    14
   </a>
   <a href="通鉴纪事本末_page15.html">
    15
   </a>
   <span>
    ...
   </span>
   <a href="通鉴纪事本末_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
