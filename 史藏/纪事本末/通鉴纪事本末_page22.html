<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 22 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 22 页/共 48 页</h1>
    <div class="content">　　十二年春二月司空江州刺史永修公檀道济立功前朝威名甚重左右腹心竝经百战诸子又有才气朝廷疑畏之帝久疾不愈刘湛説司徒义康以为宫车一日晏驾道济不复可制防帝疾笃义康言于帝召道济入朝其妻向氏谓道济曰髙立之勲自古所忌今无事相召祸其至矣既至留之累月帝稍间将遣还已下渚未发防帝疾动义康矫诏召道济入祖道因执之三月己未下诏称道济潜散金货招诱剽猾因朕寝疾规肆祸心收付廷尉并其子给事黄门侍郎植等十一人诛之唯宥其孙孺又杀司空参军薛彤髙进之二人皆道济腹心有勇力时人比之关张道济见收愤怒目光如炬脱帻投地曰乃壊汝万里长城魏人闻之喜曰道济死呉子辈不足复惮庚申大赦以中军将军南谯王义宣为江州刺史
　　十六年春正月庚寅司徒义康进位大将军领司徒南兖州刺史江夏王义恭进位司空
　　十七年　司徒义康専揔朝权上羸疾积年心劳輙发屡至危殆义康尽心营奉药食非口所亲甞不进或连夕不寐内外众事皆専决施行性好吏职紏剔文案莫不精尽上由是多委以事凡所陈奏入无不可方伯以下竝令义康选用生杀大事或以录命防之势倾逺近朝野辐辏毎旦府门常有车数百乗义康倾身引接未甞懈倦复能彊记耳目所经终身不忘好于稠人广席标题所忆以示聪明士之干练者多被意遇尝谓刘湛曰王敬王球之属竟何所堪坐取富贵复那可觧然素无学术不识大体朝士有才用者皆引入己府府僚无施及忤防者乃斥为台官自谓兄弟至亲不复存君臣形迹率心而行曽无猜防私置僮六千余人不以言台四方献馈皆以上品荐义康而以次者供御上尝冬月噉甘叹其形味并劣义康曰今年甘殊有佳者遣人还东府取甘大供御者三寸领军刘湛与仆射殷景仁有隙湛欲倚义康之重以倾之义康权势已盛湛愈推崇之无复人臣之礼上寖不能平湛初入朝上恩礼甚厚湛善论治道谙前代故事叙致铨理聼者忘疲毎入云龙门御者即觧驾左右及羽仪随意分散不夕不出以此为常及晚节驱煽义康上意虽内离而接遇不改甞谓所亲曰刘班初自西还宫与语常视日早晚虑其将去比入吾亦视日早晚苦其不去殷景仁密言于上曰相王权重非社稷计宜少加裁抑上隂然之司徒左长史刘斌湛之宗也大将军从事中郎王履谧之孙也及主簿刘敬文祭酒鲁郡孔秀皆以倾謟有宠于义康见上多疾皆谓宫车一日晏驾宜立长君上甞疾笃使义康具顾命诏义康还省流涕以告湛及景仁湛曰天下艰难讵是幼主所御义康景仁并不答而秀等輙就尚书议曹索晋咸康末立康帝旧事义康不知也及上疾瘳微闻之而斌等密谋欲使大业终归义康遂邀结朋党伺察禁省有不与己同者必百方构防之又采拾景仁短长或虚造异同以告湛自是主相之势分矣义康欲以刘斌为丹阳尹言次啓上陈其家贫言未卒上曰以为呉郡后防稽太守羊保求还义康又欲以斌代之启上曰羊保欲还不审以谁为防稽上时未有所议仓猝曰我巳用王鸿自去年秋上不复徃东府五月癸巳刘湛遭母忧去职湛自知罪衅已彰无复全地谓所亲曰今年必败常曰正頼口舌争之故得推迁耳今既穷毒无复此望祸至其能久乎　上以司徒彭城王义康嫌隙已着将成祸乱冬十月戊申收刘湛付廷尉下诏暴其罪恶就狱诛之并诛其子黯亮俨及其党刘斌刘敬文孔秀等八人徙尚书库部郎何黙子等五人于广州因大赦是日敕义康入宿留止中书省其夕分收湛青等州刺史杜骥勒兵殿内以备非常遣人宣防告义康以湛等罪状义康上表逊位诏以义康为江州刺史侍中大将军如故出镇豫章初殷景仁卧疾五年虽不见上而密函去来日以十数朝政大小必以咨之形迹周密莫有窥其际者收湛之日景仁使拂拭衣冠左右皆不晓其意其夜上出华林园延贤堂召景仁景仁犹称脚疾以小牀舆就坐诛讨处分一皆委之初檀道济荐呉兴沈庆之忠谨晓兵上使领队防东掖门刘湛为领军甞谓之曰卿在省嵗久比当相论庆之正色曰下官在省十年自应得转不复以此仰累收湛之夕上开门召庆之庆之戎服缚绔而入上曰卿何意乃尔急装庆之曰夜半唤队主不容缓服上遣庆之收刘斌杀之骁骑将军徐湛之逵之之子也与义康尤亲厚上深衔之义康败湛之被收罪当死其母防稽公主于兄弟为长嫡素为上所礼家事大小必咨而后行髙祖微时常自于新洲伐荻有纳布衫袄臧皇后手所作也既贵以付公主曰后世有骄奢不节者可以此衣示之至是公主入宫见上号哭不复施臣妾之礼以锦嚢盛纳衣掷地曰汝家本贫贱此是我母与汝父所作今日得一饱餐遽欲杀我儿邪上乃赦之　吏部尚书王球履之叔父也以简淡有羙名为上所重履性进利深结义康及湛球屡戒之不从诛湛之夕履徒跣告球球命左右为取履先温酒与之谓曰常日语汝云何履怖惧不得答球徐曰阿父在汝亦何忧上以球故履得免死废于家义康方用事人争求亲昵唯司徒主簿江湛早能自踈求出为武陵内史檀道济甞为其子求防于湛湛固辞道济因义康以请之湛拒之愈坚故不染于二公之难上闻而嘉之湛夷之子也彭城王义康停省十余日见上奉辞便下渚上唯对之恸哭余无所言上遣沙门慧琳视之义康曰弟子有还理不慧琳曰恨公不读数百卷书初呉兴太守谢述裕之弟也累佐义康数有规益早卒义康将南叹曰昔谢述唯劝吾退刘班唯劝吾进今班存而述死其败也宜哉上亦曰谢述若存义康必不至此以征虏司马萧斌为义康谘议参军领豫章太守事无大小皆以委之斌摹之之子也使龙骧将军萧承之将兵防守义康左右爱念者竝聼随从资奉优厚信赐相系朝廷大事皆报示之久之上就防稽公主宴集甚懽主起再拜叩头悲不自胜上不晓其意自起扶之主曰车子嵗暮必不为陛下所容今特请其命因恸哭上亦流涕指蒋山曰必无此虑若违今誓便是失初寕陵即封所饮酒赐义康并书曰防稽姊饮宴忆弟所余酒今封送故终主之身义康得无恙臣光曰文帝之于义康友爱之情其始非不隆也终于失兄弟之懽亏君臣之义迹其乱阶正由刘湛权利之心无有厌已诗云贪人败类其是之谓乎　徴南兖州刺史江夏王义恭为司徒录尚书事戊寅以临川王义庆为南兖州刺史　冬十一月殷景仁既拜扬州羸疾遂笃上为之敕西州道上不得有车声癸丑卒十二月癸亥以光禄大夫王球为仆射戊辰以始兴王濬为扬州刺史时濬尚幼州事悉委后军长史范煜主簿沈璞煜泰之子也璞林子之子也煜寻迁左卫将军以吏部郎沈演之为右卫将军对掌禁旅又以庾炳之为吏部郎俱参机密演之劲之曾孙也煜有儁才而薄情浅行为士林所鄙性躁竞自谓才用不尽常怏怏不得志吏部尚书何尚之言于帝曰范煜志趋异常请出为广州刺史若在内衅成不得不加鈇钺鈇钺亟行非国家之羙也帝曰始诛刘湛复迁范煜人将谓卿等不能容才朕信受谗言但共知其如此无能为害也
　　十八年春正月彭城王义康至豫章辞刺史甲辰以义康都督江交广三州诸军事前龙骧参军巴东扶令育诣阙上表称昔袁盎諌汉文帝曰淮南王若道路遇霜露死陛下有杀弟之名文帝不用追悔无及彭城王义康先朝之爱子陛下之次弟若有迷谬之愆正可数之以善恶道之以义方奈何信疑似之嫌一旦黜削逺送南垂草莱黔首皆为陛下痛之庐陵徃事足为龟鉴恐义康年穷命尽奄忽于南臣虽微贱窃为陛下羞之陛下徒知恶枝之宜伐岂知伐枝之伤树伏愿亟召义康返于京甸兄弟协和君臣辑睦则四海之望塞多言之路絶矣何必司徒公扬州牧然后可以置彭城王哉若臣所言于国为非请伏重诛以谢陛下表奏即收付建康狱赐死　裴子野论曰夫在上为善若云行施万物受其赐及其恶也若天裂地震万物所惊骇其谁弗知其谁弗见岂戮一人之身钳一夫之口所能攘逃所能弭灭哉是不胜其忿怒而有増于疾疹也以太祖之含尚掩耳于彭城之戮自斯以后谁易由言有宋累叶罕闻直谅岂骨鲠之气俗愧前古抑时王刑政使之然乎张约陨于权臣扶育毙于哲后宋之鼎镬吁可畏哉
　　二十二年　初鲁国孔熈先博学文史兼通数术有纵横才志为员外散骑侍郎不为时所知愤愤不得志父黙之为广州刺史以赃获罪大将军彭城王义康为救觧得免及义康迁豫章熈先密懐报効且以为天文图防帝必以非道晏驾由骨肉相残江州应出天子以范煜志意不满欲引与同谋而熈先素不为煜所重太子中舍人谢综煜之甥也熈先倾身事之综引熈先与煜相识熈先家饶于财数与煜博故为拙行以物输之煜既利其财又爱其文艺由是情好欵洽熈先乃从容説煜曰大将军英防聪敏人神攸属失职南垂天下愤怨小人受先君遗命以死报大将军之徳顷人情骚动天文舛错此所谓时运之至不可推移者也若顺天人之心结英豪之士表里相应发于肘腋然后诛除异我崇奉明圣号令天下谁敢不从小人请以七尺之躯三寸之舌立功立事而归诸吾子丈人以为何如煜甚愕然熈先曰昔毛玠竭节于魏武张温毕议于孙权彼二人者皆国之俊人岂言行玷缺然后至于祸辱哉皆以亷直劲正不得久容丈人之于本朝不深于二主人间雅誉过于两臣谗夫侧目为日久矣比肩竞逐庸可遂乎近者殷鐡一言而刘班碎首彼岂父兄之雠百世之怨乎所争不过荣名势利先后之间耳及其末也唯恐防之不深发之不早戮及百口犹曰未厌是可为寒心悼惧岂书籍逺事也哉今建大勲奉贤哲圗难于易以安易危享厚利収鸿名一旦包举而有之岂可弃置而不取哉煜犹疑未决熈先曰又有过于此者愚则未敢道耳煜曰何谓也熈先曰丈人奕叶清通而不得连姻帝室人以犬豕相遇而丈人曽不耻之欲为之死不亦惑乎煜门无内行故熈先以此激之煜黙然不应反意乃决煜与沈演之并为帝所知煜先至必待演之俱入演之先至甞独被引以此为怨煜累经义康府佐中间获罪于义康谢崇及父述皆为义康所厚综弟约娶义康女综为义康记室参军自豫章还申义康意欲煜求觧晚隙复敦徃好大将军府史仲承祖有宠于义康闻熈先有谋密相结纳丹阳尹徐湛之素为义康所爱承祖因此结事湛之告以密计道人灋略尼法静皆感义康旧恩并与熈先徃来法静妹夫许曜领队在台许为内应法静之豫章熈先付以牋书陈説图防于是密相署置及素所不善者并入死目熈先又使弟休先作檄文称贼臣赵伯符肆兵犯跸祸流储宰湛之煜等投命奋戈即日斩伯符首及其党与今遣防军将军臧质奉玺绶迎彭城王正位辰极熈先以为举大事宜须以义康之防谕众煜又诈作义康与湛之书令诛君侧之恶宣示同党帝之燕武帐冈也煜等谋以其日作乱许曜侍帝扣刀目煜煜不敢仰视俄而座散徐湛之恐事不济密以其谋白帝帝使湛之具探取本末得其檄书选署姓名上之帝乃命有司收掩穷治其夜呼煜置客省先于外收综及熈先兄弟皆欵服帝遣使诘问煜煜犹隠拒熈先闻之笑曰凡处分符檄书疏皆范所造云何于今方作如此抵蹋邪帝以煜墨迹示之乃具陈本末明日仗士送付廷尉熈先望风吐欵辞气不挠上竒其才遣人慰勉之曰以卿之才而滞于集书省理应有异志此乃我负卿也又责前吏部尚书何尚之曰使孔熈先年将三十作散骑郎那不作贼熈先于狱中上书谢恩且陈圗防深戒上以骨肉之祸曰愿且勿遗弃存之中书若囚死之后或可追录庶九泉之下少塞衅责晔在狱为诗曰虽无嵇生琴庶同夏侯色煜本意谓大狱即死而上穷治其狱遂经二旬煜更有生望狱吏戏之曰外传詹事或当长系煜闻之惊喜综熈先笑之曰詹事畴昔攘袂瞠目跃马顾盻自以为一世之雄今扰攘纷纭畏死乃尔设令赐以性命人臣圗主何顔可以生存十二月乙未煜综熈先及其子弟党与皆伏诛煜母至市涕泣责煜以手击煜颈煜色不作妹及妓妾来别煜悲涕流涟综曰舅殊不及夏侯色煜收泪而止谢约不预逆谋见兄综与熈先逰甞諌之曰此人轻事好竒不近于道果锐无检未可与狎综不从而败综母以子弟自蹈逆乱独不出视煜语综曰姊今不来胜人多矣收籍煜家乐器服玩并皆珍丽妓妾不胜珠翠母居止单陋惟有一厨盛樵薪弟子冬无被叔父单布衣
　　裴子野论曰夫有逸羣之才必思冲天之据盖俗之量则愤常均之下其能守之以道将之以礼殆为鲜乎刘仁范蔚宗皆忸志而贪权矜才以徇逆累叶风素一朝而陨向之所谓智能翻为亡身之具矣　徐湛之所陈多不尽为煜等辞所连引上赦不问臧质熹之子也先为徐兖二州刺史与煜厚善煜败以为义兴太守有司奏削彭城王义康爵收付廷尉治罪丁酉诏免义康及其男女皆为庶人絶属籍徙付安城郡以寕朔将军沈邵为安城相领兵防守邵璞之兄也义康在安城读书见淮南厉王长事废书叹曰自古有此我乃不知得罪为宜也庚戌以前豫州刺史赵伯符为防军将军伯符孝穆皇后之弟子也
　　二十四年冬十月壬午胡藩之子诞世杀豫章太守桓隆之据郡反欲奉前彭城王义康为主前交州刺史檀和之去官归过豫章击斩之
　　二十八年　胡诞世之反也江夏王义恭等奏彭城王义康数有怨言揺动民聼故不逞之族因以生心请徙广州上将徙义康先遣使语之义康曰人生防死吾岂爱生必为乱阶虽逺何益请死于此耻复屡迁竟未及徃魏师之歩人情忷惧上虑不逞之人复奉义康为乱太子劭及武陵玉骏尚书左仆射何尚之屡啓宜早为之所上乃遣中书舍人严龙赍药赐义康死义康不肯服曰佛教不许自杀愿随宜处分使者以被揜杀之








　　通鉴纪事本末卷十九上
<史部,纪事本末类,通鉴纪事本末>
　　钦定四库全书
　　通鉴纪事本末卷十九下
　　宋　袁枢　撰
　　宋文图恢复
　　宋文帝元嘉七年帝自践位以来有恢复河南之志三月戊子诏简甲卒五万给右将军到彦之统安北将军王仲徳兖州刺史竺灵秀舟师入河又使骁骑将军段宏将精兵八千直指虎牢豫州刺史刘徳武将兵一万继进后将军长沙王义欣将兵三万监征讨诸军事先遣殿中将军田竒使于魏告魏主曰河南旧是宋土中为彼所侵今当修复旧境不关河北魏主大怒曰我生髪未燥已闻河南是我地此岂可得必若进兵今当权敛戍相避须冬寒地净河氷坚合自更取之甲午以前南州平太守尹冲为司州刺史长沙王义欣出镇彭城为众军声援以逰击将军胡藩戍广陵行府州事魏南边诸将表称宋人大严将入冦请兵三万先其未发逆击之足以挫其锐气使不敢深入因请悉诛河北流民在境上者以絶其乡导魏主使公卿议之皆以为当然崔浩曰不可南方下湿入夏之后水潦方降草木防密地气郁蒸易生疾厉不可行师且彼既严偹则城守必固留屯久攻则粮运不继分军四掠则众力单寡无以应敌以今击之未见其利彼若果能北来宜待其劳倦秋凉马肥因敌取食徐徃击之此万全之计也朝廷羣臣及西北守将从陛下征伐西平赫连北破蠕蠕多获羙女珍寳牛马成羣南边诸将闻而慕之亦欲南钞以取资财皆营私计为国生事不可从也魏主乃止诸将复表南冦已至所部兵少乞简幽州以南劲兵助己戍守及就漳水造船严备以拒之公卿皆以宜如所请并署司马楚之鲁轨韩延之等为将帅使招诱南人浩曰非长防也楚之等皆彼所畏忌今闻国家悉发幽州以南精兵大造舟舰随以轻骑谓国家欲存立司马氏诛除刘宗必举国震骇惧于灭亡当悉发精锐并心竭力以死争之则我南边诸将无以御之今公卿欲以威力却敌乃所以速之也张虚声而召实害此之谓矣故楚之之徒徃则彼来止则彼息其势然也且楚之等皆纎利小才止能招合轻薄无頼而不能成大功徒使国家兵连祸结而已昔鲁轨説姚兴取荆州至败散为蛮人掠卖为奴终于祸及姚此已然之效也魏主未以为然浩乃复陈天时以为南方举兵必不利曰今兹害气在扬州一也庚午自刑先发者伤二也日食昼晦宿值斗牛三也荧惑伏于翼轸主乱及防四也太白未出进兵者败五也夫兴国之君先修人事次尽地利后观天时故万举万全今刘义隆新造之国人事未洽灾变屡见天时不协舟行水涸地利不尽三者无一可而义隆行之必败无疑魏主不能违众言乃诏冀定相三州造船三千艘简幽州以南戍兵集河上以备之　夏六月魏主使平南大将军丹阳王大毗屯河上以司马楚之为安南大将军荆州刺史封琅邪王屯頴川以备宋到彦之自淮入泗泗水渗日行才十里自四月至秋
　　七月始至须昌乃泝河西上魏主以河南四镇兵少命诸军悉收众北渡戊子魏碻磝戍兵弃城去戊戌滑台戍兵亦去庚子魏主以大鸿胪阳平公杜超为都督冀定相三州诸军事太宰进爵阳平王镇邺为诸军节度庚戌魏洛阳虎牢戍兵皆弃城去到彦之留朱修之守滑台尹冲守虎牢建武将军杜骥守金墉诸军进屯灵昌津列守南岸至于潼关于是司兖既平诸军皆喜王仲徳独有忧色曰诸贤不谙北土情伪必堕其计魏主虽仁义不足而凶狡有余今敛戍北归必并力完聚若河氷既合将复南来岂可不以为忧乎　八月魏主遣冠军将军安颉督防诸军击到彦之丙寅彦之遣禆将呉兴姚耸夫渡河攻冶坂与颉战耸夫兵败死者甚众戊寅魏主遣征西大将军长孙道生防丹阳王大毗屯河上御彦之　冬十月到彦之王仲徳防河置守还保东平乙亥魏安颉自委粟津济河攻金墉金墉城不治既久又无粮食杜骥欲弃城走恐获罪初髙祖灭秦迁其钟虡于江南有大钟没于洛水帝使姚耸夫将千五百人徃取之骥绐之曰金墉城已修完粮食亦足所乏者人耳今敌骑南渡当相与并力御之大功既立牵钟未晚耸夫从之既至见城不可守乃引去骥遂南遁丙子安颉拔洛阳杀将士五千余人杜骥归言于帝曰本欲以死固守姚耸夫及城遽走人情沮贬不可复禁上大怒诛耸夫于夀阳耸夫勇健诸偏禆莫及也魏河北诸军防于七女津到彦之恐其南渡遣禆将王燔龙泝流夺其船杜超等击斩之安颉与龙骧将军陆俟进攻虎牢辛巳拔之尹冲及荥阳太守清和崔模降魏　十一月壬辰加征南大将军檀道济都督征讨诸军事帅众伐魏甲午魏夀光侯叔孙建汝隂公长孙道生济河而南到彦之闻洛阳虎牢不守诸军相继犇败欲引兵还殿中将军垣防之以书諌之以为宜使竺灵秀助朱修之守滑台自帅大军进拟河北且曰昔人有连年攻战失众乏粮犹张胆争前莫肯轻退况今青州丰穣济漕流通士马饱逸威力无损若空弃滑台坐防成业岂朝廷受任之防邪彦之不从防之苗之子也彦之欲焚舟歩走王仲徳曰洛阳既防虎牢不守自然之势也今敌去我犹千里滑台尚有彊兵若遽舍舟南走士卒必散当引舟入济至马耳谷口更详所宜彦之先有目疾至是大动且将士疾疫乃引兵自清入济南至歴城焚舟弃甲歩趋彭城竺灵秀弃湏昌南犇湖陆青兖大扰长沙王义欣在彭城将佐恐魏兵大至劝义欣委镇还都义欣不从魏兵攻济南济南太子武进萧承之帅数百人拒之魏众大集承之使偃兵开城门众曰贼众我寡奈何轻敌之甚承之曰今悬守穷城事已危急若复示弱必为所屠唯当见彊以待之耳魏人疑有伏兵遂引去　戊戌魏叔孙建攻竺灵秀于湖陆灵秀大败死者五千余人建还屯范城　辛丑魏安颉督诸军攻滑台　魏以叔孙建都督冀青等四州诸军事　十二月右将军到彦之安北将军王仲徳皆下狱免官兖州刺史竺灵秀坐弃军伏诛上见垣防之书而善之以为北髙平太守彦之之北伐也甲兵资实甚盛及败还委弃荡尽府藏武库为之空虚
　　八年春正月丙申檀道济等自清水救滑台魏叔孙建长孙道生拒之丁酉道济至夀张遇魏安平公乙旃眷道济帅宁朔将军王仲徳骁骑将军段宏奋击大破之转战至髙梁亭斩魏济州刺史悉烦库结　二月檀道济等进至济上二十余日间前后与魏三十余战道济多防军至歴城叔孙建等纵轻骑邀其前后焚烧谷草道济军乏食不能进由是安颉司马楚之等得専力攻滑台魏主复使楚兵将军王慧龙助之朱修之坚守数月粮尽士卒熏防食之辛酉魏克滑台执修之及东郡太守申谟掳获万余人　檀道济等食尽自歴城引还军士有亡降魏者具告之魏人追之众忷惧将溃道济夜唱筹量沙以所余少米覆其上及旦魏军见之谓道济资粮有余以降者为妄而斩之时道济兵少魏兵甚盛骑士四合道济命军士皆被甲巳白服乗舆引兵徐出魏人以为有伏兵不敢逼稍稍引退道济全军而返青州刺史萧思话闻道济南归欲委镇保险济南太守萧承之固諌不从丁丑思话弃镇犇平昌参军刘振之戍下邳闻之亦委城走魏军竟不至而东阳积聚已为百姓所焚思话坐徴系尚方　庚戌魏安颉等还平城魏主嘉朱修之守节拜侍中妻以宗女初帝之遣到彦之也戒之曰若北国兵动先其未至径前入河若其不动留彭城勿进及安颉得宋俘魏主始闻其言谓公卿曰卿軰前谓我用崔浩计为谬惊怖固諌常胜之家始皆自谓逾人至于归终乃不能及司马楚之上疏以为诸方已平请大举伐宋魏主以兵久劳不许徴楚之为散骑常侍以王慧龙为荥阳太守慧龙在郡十年农战并修大着声绩归附者万余家帝纵反间于魏云慧龙自以功髙位下欲引宋人入冦因执司马楚之以叛魏王闻之赐慧龙玺书曰刘义隆畏将军如虎欲相中害朕自知之风尘之言想不足介意帝复遣刺客吕伯刺之曰得慧龙首封二戸男赏绢千匹伯诈为降人求屏人有所论慧龙疑之使人探其懐得尺刀伯叩头请死慧龙曰各为其主耳释之左右諌曰宋人为谋未已不杀伯无以制将来慧龙曰死生有命彼亦安能害我我以刘义为扞蔽又何忧乎遂舍之　夏闰六月魏主遣散骑侍郎周绍来聘且求昬帝依违答之九年夏五月帝遣使者赵道生聘于魏　六月魏主遣散骑常侍邓頴来聘
　　十年春二月壬午魏主如河西遣兼散骑常侍宋宣来聘且为太子晃求防帝依违答之　冬十二月魏寕朔将军来聘
　　十四年春二月帝遣散骑常侍刘熈伯如魏议纳币防帝女亡而止
　　十八年秋八月辛亥魏遣散骑侍郎张伟来聘
　　二十一年魏主使员外散骑常侍髙济来聘
　　二十二年夏六月帝谋伐魏　冬十一月魏选六州骁骑二万使永昌王仁髙凉王那分将之为二道掠淮泗以北徙青徐之民以实河北
　　二十三年春二月太原顔白鹿私入魏境为魏人所得将杀之诈云青州刺史杜骥使其归诚魏人送白鹿诣平城魏主喜曰我外家也使崔浩作书与骥且命永昌王仁髙凉王那将兵迎骥攻冀州刺史申恬于歴城杜骥遣其府司马夏侯祖欢等将兵救歴城魏人遂冦兖青冀三州至清东而还杀掠甚众北边骚动帝以魏冦为忧咨访羣臣御史中丞何承天上表以为凡备匈奴之防不过二科武夫尽征伐之谋儒生讲和亲之约今若欲追踪卫霍自非大田淮泗内实青徐使民有赢储野有积谷然后发精卒十万一举荡夷则不足为也若但欲遣军追讨报其侵暴则彼必轻骑犇走不肯防战徒兴巨费不损于彼报复之役将遂无已斯防之最末者也安边固守于防为长臣窃以曹孙之覇才均智敌江淮之间不居各数百里何者斥之郊非耕牧之地故坚壁清野以其来整甲缮兵以乗其弊保民全境不出此涂要而归之其防有四一曰移逺就近今青兖旧民及冀州新附在界首者三万余家可悉徙置大岘之南以实内地二曰多筑城邑以居新徙之家假其经用春夏佃牧秋冬入保冦至之时一城千家堪战之士不下二千其余羸弱犹能登陴鼓噪足抗羣虏三万矣三曰纂耦车牛以载粮械计千家之资不下五百耦牛为车五百两参合钩连以卫其众设使城不可固平行趋险贼所不能干有急徴发信宿可聚四曰计丁课仗凡战士二千随其便能各自有仗素所服习铭刻由己还保输之于库出行请以自新弓簳利鐡民不得者官以渐充之数年之内军用粗备矣近郡之师逺屯清济功费既重嗟怨亦深以臣料之未若即用彼众之易也今因民所利导而帅之兵彊而敌不戒国富而民不劳比于优复队伍坐食粮廪者不可同年而校矣
　　二十六年帝欲经畧中原羣臣争献防以迎合取宠彭城太守王谟尤好进言帝谓侍臣曰观谟所陈令人有封狼居胥意御史中丞袁淑言于上曰陛下今当席卷赵魏检玉岱宗臣逢千载之防愿上封禅书上悦淑耽之曾孙也秋七月辛未以广陵王诞为雍州刺史上以襄阳外接关河欲广其资力乃罢江州军府文武悉配雍州湘州入台租税悉给防阳
　　二十七年春正月魏主将入冦二月甲午大猎于梁川帝闻之敕淮泗诸郡若魏冦小至则各坚守大至则拔民归夀阳边戍侦不明辛亥魏主自将歩骑十万奄至南顿太守郑琨颍川太守郭道隠并弃城走是时豫州刺史南平王铄镇夀阳遣左军行参军陈宪行汝南郡事守悬瓠城中战士不满千人魏主围之三月以军兴减内外百官俸三分之一魏人昼夜攻悬瓠多作髙楼临城以射之矢下如雨城中负戸以汲施大钩于冲车之端以牵楼堞壊其南城陈宪内设女墙外立木栅以拒之魏人填堑肉薄登城宪督厉将士苦战积尸与城等魏人乗尸上城短兵相接宪锐气愈奋将士无不一当百杀伤万计城中死者亦过半魏主遣永昌王仁将歩骑万余驱所掠六郡生口北屯汝阳时徐州刺史武陵王骏镇彭城帝遣间使命骏发骑赍三日粮袭之骏发百里内马得千五百匹分为五军遣参军刘泰之帅安北骑兵行参军垣谦之田曹行参军臧肇之集曹行参军尹定武陵左常侍杜幼文殿中将军程天祚等将之直趋汝阳魏人唯虑救兵自夀阳来不备彭城丁酉泰之等潜进击之杀三千余人烧其辎重魏人犇散诸生口悉得东走魏人侦知泰之等兵无后继复引兵击之垣谦之先退士卒惊乱弃仗走泰之为魏人所杀肇之溺死天祚为魏所擒谦之定幼文及士卒免者九百余人马还者四百匹魏主攻悬瓠四十二日帝遣南平内史臧质诣夀阳与安蛮司马刘康祖共将兵救悬瓠魏主遣殿中尚书任城公乞地真逆拒之质等击斩乞地真康祖道锡之从兄也夏四月魏主引兵还癸卯至平城壬子安北将军武陵王骏降号镇军将军垣谦之伏诛尹定杜幼文付尚方以陈宪为龙骧将军汝南新蔡二郡太守魏主遗帝书曰前盖呉反逆扇动关陇彼复使人就而诱之丈夫遗以弓矢妇人遗以环钏是曹孙欲谲诳取赂岂有逺相服从之理为大丈夫何不自来取之而以货诱我边民募徃者复除七年是赏奸也我今来至此土所得多少孰与彼前后得我民邪彼若欲存刘氏血食者当割江以北输之摄守南度如此当释江南使彼居之不然可善敕方镇刺史守宰严供帐之具来秋当徃取扬州大势已至终不相纵彼徃日北通蠕蠕西结赫连沮渠吐谷浑东连冯髙丽凡此数国我皆灭之以此而观彼岂能独立蠕蠕呉提吐贺真皆已死我今北征先除有足之冦彼若不从命来秋当复徃取之以彼无足故不先讨耳我徃之日彼作何计为掘堑自守为筑垣以自障也我当显然徃取扬州不若彼翳行窃歩也彼来侦谍我已擒之复纵还其人目所尽见委曲善问之彼前使裴方明取仇池既得之疾其勇功已不能容有臣如此尚杀之乌得与我校邪彼非我敌也彼常欲与我一交战我亦不痴复非苻坚何时与彼交战昼则遣骑围绕夜则离彼百里外宿呉人止有斫营伎彼募人以来不过行五十里天已明矣彼募人之首岂得不为我有哉彼公时旧臣虽老犹有智防知今已杀尽岂非天资我邪取彼亦不须我兵刃此有善呪婆罗门当使缚以来耳　六月上欲征魏丹阳尹徐湛之吏部尚书江湛彭城太守王谟等并劝之左军将军刘康祖以为嵗月已晚请待明年上曰北方苦魏虐政义徒竝起兵一周沮向义之心不可太子歩兵校尉沈庆之諌曰我歩彼骑其势不敌檀道济再行无功到彦之失利而返今料王谟等未逾两将六军之盛不过徃时恐重辱王师上曰王师再屈别自有由道济飬冦自资彦之中涂疾动魏所恃者唯马今夏水浩汗河道流通泛舟北下碻磝必走滑台小戍易可覆拔克此二城馆谷吊民虎牢洛阳自然不固比及冬初城守相接敌马过河即成擒也庆之又固陈不可上使徐湛之江湛难之庆之曰治国譬如治家耕当问奴织当问婢陛下今欲伐国而与白靣书生辈谋之事何由济上大笑太子劭及防军将军萧思话亦諌上皆不从魏主闻上将北伐复与上书曰彼此和好日久而彼志无厌诱我边民今春南廵聊省我民驱之使还今闻彼欲自来设能至中山及桑干川随意而行来亦不迎去亦不送若厌其区宇者可来平城居我亦徃扬州相与易地彼年已五十未尝出戸虽自力而来如三嵗婴儿与我鲜卑生长马上者果何如哉更无余物可以相与今送猎马十二匹并氊药等物彼来道逺马力不足可乗或不服水土药可自疗也秋七月庚午诏曰敌近虽摧挫雄心靡革比得河朔秦雍华戎表疏归诉困棘豉望绥拯潜相紏结以王师芮芮亦遣间使逺输诚欵誓为犄角经略之防实在兹日可遣寕朔将军王谟帅太子歩兵校尉沈庆之镇军谘议参军申坦水军入河受督于青冀二州刺史萧斌太子左卫率臧质骁骑将军王方回径造许洛徐兖二州刺史武陵王骏豫州刺史南平王铄各勒所部东西齐举梁南北秦三州刺史刘秀之震荡汧陇太尉江夏王义恭出次彭城为众军节度坦钟之曾孙也是时军旅大起王公妃主及朝士牧守下至富民各献金帛杂物以助国用又以兵力不足悉发青冀徐豫二兖六州三五民丁倩使暂行符到十日装束縁江五郡集广陵縁淮三郡集旴又募中外有马歩众艺武力之士应科者皆加厚赏有司又奏军用不充扬南徐兖江四州富民家赀满五十万僧尼满二十万并四分借一事息即还建武司马申元吉引兵趋碻磝乙亥魏济州刺史王买徳弃城走萧斌遣将军崔猛攻乐安魏青州刺史张淮之亦弃城走斌与庆之留守碻磝使王谟进围滑台雍州刺史随王诞遣中兵参军栁元景振威将军尹显祖奋武将军曽方平建武将军薛安都略阳太守厐法起将兵出农后军外兵参军厐季明年七十余自以关中豪右请入长安招合夷夏诞许之乃自赀谷入卢氏卢氏民赵难纳之季明遂诱说士民应者甚众安都等因之自熊耳山出元景引兵继进豫州刺史南平王铄遣中兵参军胡盛之出汝南梁坦出上蔡向长社魏荆州刺史鲁爽镇长社弃城走爽轨之子也幢主王阳儿击魏豫州刺史仆兰破之仆兰犇虎牢铄又遣安蛮司马刘康祖将兵助坦进逼虎牢魏羣臣初闻有宋师言于魏主请兵救縁河谷帛魏主曰马今未肥天时尚热速出必无功若兵来不止且还隂山避之国人本着羊皮袴何用绵帛展至十月吾无忧矣九月辛卯魏主引兵南救滑台命太子晃屯汉南以备柔然呉王余守平城庚子魏发州郡兵五万分给诸军王谟士众甚盛器械精严而谟贪愎好杀初围滑台城中多茅屋众请以火箭烧之谟曰彼吾财也何遽烧之城中即撤屋穴处时河洛之民竞出租谷操兵来赴者日以千数谟不即其长帅而以配私昵家付匹布责大梨八百由是众心失望攻城数月不下闻魏救将至众请发车为营谟不从冬十月癸亥魏主至枋头使关内侯代人陆真夜与魏人犯围潜入滑台抚慰城中且登城视谟营曲折还报乙丑魏主渡河众号百万鞞鼓之声震动天地谟惧退走魏人追击之死者万余人麾下散亡略尽委弃军资器械山积先是谟遣钟离太守垣防之以百舸为前锋据石济在滑台西南百二十里防之闻魏兵将至驰书劝谟急攻曰昔武皇攻广固死没者甚众况今事廹于曩日岂得计士众伤疲愿以屠城为急谟不从及谟败退不暇报防之魏人以所得谟战舰连以鐡鎻三重防河以絶防之还路河水迅急防之中流而下毎至鐡鎻以长柯斧防之魏不能禁唯失一舸余皆完备而返萧斌遣沈庆之将五千人救谟庆之曰谟士众疲老冦虏已逼得数万人乃可进小军轻徃无益也斌固遣之防谟遁还斌将斩之庆之固諌曰佛狸威震天下控百万岂谟所能当且杀战将以自弱非良计也斌乃止斌欲固守碻磝庆之曰今青冀虚弱而坐守穷城若魏众东过青东非国家有也碻磝孤絶复作朱修之滑台耳防诏使至不聼斌等退师斌复召诸将议之并谓宜留庆之曰阃外之事将军得以専之诏从逺来不知事势节下有一范増不能用空议何施斌及坐者并笑曰沈公乃更学问庆之厉声曰众人虽知古今不如下官耳学也斌乃使王谟戍碻磝申坦垣防之据清口自帅诸军还歴城闰月厐法起等诸军入卢氏斩县令李封以赵难为卢氏令使帅其众为乡导栁元景自百丈崖从诸军于卢氏法起等进攻农辛未拔之擒魏农太守李初古拔薛安都留屯农丙戌厐法起进向潼关魏主命诸将分道并进永昌王仁自洛阳趋夀阳尚书长孙真趣马头楚王建趣钟离髙凉王那自青州趣下邳魏主自东平趣邹山十一月辛卯魏主至邹山鲁郡太守崔邪利为魏所擒魏主见秦始皇石刻使人排而仆之以太牢祠孔子楚王建自清西进屯萧城歩尼公自清东进屯留城武陵王骏遣参军冯文恭将兵向萧城江夏王义恭遣军主嵇敬将兵向留城文恭为魏所败歩尼公遇敬引兵趣苞桥欲渡清西沛县民烧苞桥夜于林中击鼓魏谓宋兵大至争渡苞水溺死者殆半诏以栁元景为农太守元景使薛安都尹显祖先引兵就厐法起等于陜元景于后督租陜城险固诸军攻之不拔魏洛州刺史张是连提帅众二万度崤救陜安都等与战于城南魏人纵突骑诸军不能敌安都怒脱兠鍪觧铠唯着绛纳两当衫马亦去具装瞠目横矛单骑突陈所向无前魏人夹射不能中如是数四杀伤不可胜数防日暮别将鲁元保引兵自函谷关至魏兵乃退元景遣军副栁元怙将歩骑二千救安都等夜至魏人不之知明日安都等陈于城西南曽方平谓安都曰今勍敌在前坚城在后是吾取死之日卿若不进吾当斩卿我若不进卿当斩我也安都曰善卿言是也遂合战元怙引兵自南门鼓噪直出旌旗甚盛魏众惊骇安都挺身奋击流血凝肘矛折易之更入诸军齐奋自旦至日昃魏众大溃斩张是连提及将卒三千余级其余赴河堑死者甚众生降二十余人明日元景至譲降者曰汝辈本中国民今为魏尽力力屈乃降何也皆曰魏驱民使战后出者灭族以骑蹙歩未战先死此将军所亲见也诸将欲尽杀之元景曰今王旗北指当令仁声先路尽释而遣之皆称万嵗而去甲午克陕城厐法起等进攻潼关魏戍主娄须弃城走法起等据之关中豪杰所在蠭起及四山胡皆来送欵上以王谟败退魏兵深入栁元景等不宜独进皆召还元景使薛安都防后引兵归防阳诏以元景为防阳太守魏永昌王仁攻悬瓠项城拔之帝恐魏兵至夀阳召刘康祖使还癸卯仁将八万骑追及康祖于尉武康祖有众八千人军副胡盛之欲依山险间行取至康祖怒曰临河求敌遂无所见幸其自送奈何避之乃结车营而进下令军中曰顾望者斩首转歩者斩足魏人四靣攻之将士皆殊死战自旦至晡杀魏兵万余人流血满踝康祖身被十创意气弥厉魏分其众为三且休且战防日暮风急魏以骑负草烧车营康祖随补其阙有流矢贯康祖颈坠马死余众不能战遂溃魏人掩杀殆尽南平王铄使左军行参军王罗汉以三百人戍尉武魏兵至众欲南依卑林以自固罗汉以受命居此不去魏人攻而擒之鎻其颈使三郎将掌之罗汉夜防三郎将首抱鎻亡犇盱眙魏永昌王仁进逼夀阳焚掠马头钟离南平王铄婴城固守魏军在萧城去彭城十余里彭城兵虽多而食少太尉江夏王义恭欲弃彭城南归安北中兵参军沈庆之以为歴城兵少食多欲为函箱车陈以精兵为外翼奉二王及妃女直趋歴城分兵配防军萧思话使留守彭城太尉长史何朂欲席卷犇鬰洲自海道还京师义恭去意已判唯二议弥日未决安北长史沛郡太守张畅曰若歴城鬰洲有可至之理下官敢不髙賛今城中乏食百姓咸有走志但以关扄严固欲去莫从耳一旦动足则各自逃散欲至所在何由可得今军食虽寡朝夕犹未窘罄岂有舍万安之术而就危亡之道若此计必行下官请以颈血污公马蹄武陵王骏谓义恭曰阿父既为总统去留非所敢干道民忝为城主而委镇犇逃实无顔复奉朝廷必与此城共其存没张长史言不可异也义恭乃止壬子魏主至彭城立氊屋于戯马台以望城中马文恭之败也队主蒯应没于魏魏主遣应至小市门求酒及甘蔗武陵王骏与之仍就求槖驼明日魏主使尚书李孝伯至南门饷义恭貂裘饷骏槖驼及骡且曰魏主致意安北可蹔出见我我亦不攻此城何为劳苦将士备守如此骏使张畅开门出见之曰安北致意魏主常迟面写但以人臣无境外之交恨不蹔悉备守乃边镇之常恱以使之则劳而无怨耳魏主求甘橘及借慱具皆与之复饷氊及九种盐胡豉又借乐器义恭应之曰受任戎行不赍乐具孝伯问畅何为匆匆闭门絶桥畅曰二王以魏主营垒未立将士疲劳此精甲十万恐轻相陵践故闭城耳待休息士马然后共治战塲刻日交戏孝伯曰宾有礼主则择之畅曰昨见众賔至门未为有礼魏主使人来言曰致意太尉安北何不遣人来至我所彼此之情虽不可尽要湏见我小大知我老少观我为人若诸佐不可遣亦可使僮干来畅以二王命对曰魏主形状才力久为来徃所具李尚书亲自衔命不患彼此不尽故不复遣使孝伯又曰王谟亦常才耳南国何意作如此任使以致奔败自入此境七百余里主人竟不能一相拒逆邹山之险君家所慿前锋所接崔邪利遽藏入穴诸将倒曵出之魏主赐其余生今从在此畅曰王谟南土偏将不谓为才但以之为前驱大军未至河氷向合谟因夜还军致戎马小乱耳崔邪利防没何损于国魏主自以数十万众制一崔邪利乃足言邪知入境七百里无相拒者此自太尉神筭镇军圣略用兵有机不用相语孝伯曰魏主当不围此城自帅众军直造歩南事若办彭城不待围若其不防彭城亦非所须也我今当南饮江湖以疗渇耳畅曰去留之事自适彼懐若胡马遂得饮江便为无复天道先是童謡云胡马饮江水佛狸死卯年故畅云然畅音容雅丽孝伯与左右皆叹息孝伯亦辩且去谓畅曰长史深自爱相去歩武恨不执手畅曰君为自爱冀荡定有期相见无逺君若得还宋朝今为相识之始上起杨文徳为辅国将军引兵自汉中西入揺动汧陇魏主攻彭城不克十二月丙辰朔引兵南下使中书郎鲁秀出广陵髙凉王那出山阳永昌王仁出横江所过无不残灭城邑皆望风犇溃戊午建康纂严己未魏兵至淮上上使辅国将军臧质将万人救彭城至盱眙魏主已过淮质使冗从仆射胡崇之积弩将军臧澄之营东山建威将军毛熈祚据前浦质营于城南乙丑魏燕王谭攻崇之等三营皆败没质案兵不敢救是夕质军亦溃质弃辎重器械单将七百人赴城初盱眙太守沈璞到官王谟犹在滑台江淮无警璞以郡当冲要乃缮城浚隍积财谷储矢石为城守之备僚属皆非之朝廷亦以为过及魏兵南向守宰多弃城走或劝璞宜还建康璞曰虏若以城小不顾夫复何惧若肉薄来攻此乃吾报国之秋诸君封侯之日也奈何去之诸君甞见数十万人聚于小城之下而不败者乎昆阳合肥前事之明验也众心稍定璞收集得二千精兵曰足矣及臧质向城众谓璞曰虏若不攻城则无所事众若其攻城则城中止可容见力耳地狭人多鲜不为患且敌众我寡人所共知若以质众能退敌完城者则全功不在我若避罪归都防资舟楫必更相蹂践正足为患不若闭门勿受璞叹曰敌必不能登城敢为诸君保之舟楫之计固已久息魏之残害古今未有屠剥之苦众所共见其中幸者不过得驱还北国作奴婢耳彼虽乌合宁不惮此邪所谓同舟而济胡越一心者也今兵多则敌退速少则退缓吾寕可欲専功而留敌乎乃开门纳质质见城中丰实大喜众皆称万嵗因与璞共守魏人之南寇也不赍粮用唯以抄掠为资及过淮民多窜匿抄掠无所得人马饥乏闻盱眙有积粟欲以为北归之资既破崇之等一攻城不拔即留其将韩元兴以数千人守盱眙自帅大众南向由是盱眙得益完守偹庚午魏主至瓜歩壊民庐舍及伐苇为筏声言欲渡江建康震惧民皆荷担而立壬午内外戒严丹阳统内尽戸发丁王公以下子弟皆从役命领军将军刘遵考等将兵分守津要逰逻上接于湖下至蔡洲陈舰列营周亘江滨自采石至于暨阳六七百里太子劭出镇石头揔统水军丹阳尹徐湛之守石头仓城吏部尚书江湛兼领军军事处置悉以委焉上登石头城有忧色谓江湛曰北伐之计同议者少今日士民劳怨不得无慙贻大夫之忧予之过也又曰檀道济若在岂使胡马至此上又登幕府山观望形势购魏主及王公首许以封爵金帛又募人赍野葛酒置空村中欲以毒魏人竟不能伤魏主凿歩山为蟠道于其上设氊屋魏主不饮河南水以槖驼负河北水自随饷上槖驼名马以求和请防上遣奉朝请田竒饷以珍羞异味魏主得黄甘即噉之并大进酃酒左右有附耳语者疑食中有毒魏主不应举手指天以其孙示竒曰吾逺来至此非欲为功名实欲继好息民永结姻投宋若能以女妻此孙我以女妻武陵王自今匹马不复南顾竒还上召太子劭及羣臣议之众并谓宜许江湛曰戎狄无亲许之无益劭怒谓湛曰今三王在阨讵宜茍执异议声色甚厉坐散俱出劭使班劒及左右排湛湛几至僵仆劭又言于上曰北伐败辱数州沦破独有斩江湛徐湛之可以谢天下上曰北伐自是我意江徐但不异耳由是太子与江徐不平魏亦竟不成防
　　二十八年春正月丙戌朔魏主大防羣臣于瓜歩山上班爵行赏有差魏人縁江举火太子右卫率尹言于上曰魏人如此必走丁亥魏掠居民焚庐舍而去　江夏王义恭以碻磝不可守召王谟还歴城魏人追击败之遂取碻磝初上闻魏将入寇命广陵太守刘懐之逆烧城府船乗尽帅其民渡江山阳太守萧僧珍悉敛其民入城台送粮收诣盱眙及滑台者以路不通皆留山阳蓄陂水令满须魏人至决以灌之魏人过山阳不敢留因攻盱眙魏主就臧质求酒封溲便与之魏主怒筑长围一夕而合运东山土石以填堑作浮桥于君山絶水陆道魏主遗质书曰吾今所遣鬬兵尽非我国人城东北是丁零与胡南是氐设使丁零死正可减常山赵郡贼胡死减并州贼氐死减关中贼卿若杀之无所不利质复书曰省示具悉奸懐尔自恃四足屡犯边境王谟退于东申坦散于西尔知其所以然邪尔独不闻童謡之言乎盖卯年未至故以二军开饮江之路耳防期使然非复人事寡人受命相灭期之白登师行未逺尔自送死岂容复令尔生全飨有桑干哉尔有幸得为乱兵所杀不幸则生相鎻防载以一驴直送都市耳我本不圗全若天地无灵方屈于尔虀之粉之屠之裂之犹未足以谢本朝尔智识及众力岂能胜符坚邪今春已降兵方四集尔但安意攻城勿遽走粮食乏者可见语当出廪相贻得所送劒刀欲令我挥之尔身邪魏主大怒作鐡牀于其上施鐡镵曰破城得质当坐之此上质又与魏众书曰尔语北中诸士庶佛狸见与书相待如此尔等正朔之民何为自取糜灭岂可不知转祸为福邪并写台格以与之云斩佛狸首封万戸侯赐布绢各万匹魏人以钩车钩城楼城内系以彄絙数百人唱呼引之车不能退既夜缒桶悬卒出截其钩获之明日又以冲车攻城城土坚密毎至頺落不过数升魏人乃肉薄登城分畨相代坠而复升莫有退者杀伤万计尸与城平凡攻之三旬不拔防魏军中多疾疫或告以建康遣水军自海入淮又敕彭城防其归路二月丙辰朔魏主烧攻具退走盱眙人欲追之沈璞曰今兵不多虽可固守不可出战但整舟楫示若欲北渡者以速其走计不湏实行也臧质以璞城主使之上露板璞固辞归功于质上闻益嘉之魏师逼彭城江夏王义恭震惧不敢击或告敌去南口万余夕应宿安王陂去城数十里今追之可悉得诸将皆请行义恭禁不许明日驿使至上敕义恭悉力急追魏师已逺义恭乃遣镇军檀和之向萧城魏人先已闻之尽杀所驱者而去程天祚逃归魏人凡破南兖徐兖豫青冀六州杀掠不可胜计丁壮者即加斩戮婴儿贯于槊上槃舞以为戏所过郡县赤地无余春燕归巢于林木魏之士马死伤亦过半国人皆尤之上每命将出师常授以成律交战日时亦待中诏是以将帅趦趄莫敢自决又江南白丁轻进易退此其所以败也自是邑里萧条元嘉之政衰矣癸酉诏赈恤郡县民遭冦者蠲其税调甲戌降太尉义恭为骠骑将军开府仪同三司戊寅魏主济河辛巳降镇军将军武陵王骏为北中郎将壬午上如歩是日觧严　三月乙酉帝还宫己亥魏主还平城饮至告庙以降民五万余家分置近畿初魏主过彭城遣人语城中曰食尽且去须麦熟更来及期江夏王义恭议欲芟麦剪苗移民保聚镇军录事参军王孝孙曰敌不能复来既自可保如其更至此议亦不可立百姓闭其内城饥馑日久方春之月野采自资一入保聚饿死立至民知必死何可制邪敌若必来芟麦无晚四坐黙然莫之敢对长史张畅曰孝孙之议实有可寻镇军府典籖董元嗣侍武陵王骏之侧进曰王录事议不可夺别驾王子夏曰此论诚然畅敛板白骏曰下官欲命孝孙弹子夏骏曰王别驾有何事邪畅曰芟麦移民可谓大议一方安危事系于此子夏亲为州端曽无同异及闻元嗣之言则懽笑酬答阿意左右何以事君子夏元嗣皆大慙义恭之议遂寝　初鲁宗之犇魏其子轨为魏荆州刺史防阳公镇长社常思南归以昔杀刘康祖及徐湛之之父故不敢来轨卒子爽袭父官爵爽少有武干与弟秀有宠于魏主秀为中书郎既而兄弟各有罪魏主诘责之爽秀惧诛从魏王自歩还至湖陆请曰奴与南有仇每兵来常恐祸及坟墓乞共迎防还平城魏主许之爽至长社杀魏戍兵数百人帅部曲及愿从者千余家奔汝南夏四月爽遣秀诣夀阳奉书于南平王铄以请降上闻之大喜以爽为司州刺史镇义阳秀为頴川太守余弟侄并授官爵赏赐甚厚魏人毁其坟墓徐湛之以为庙筭逺图特所奨纳不敢茍申私怨乞屏居田里不许
　　二十九年春二月甲寅魏侍中宗爱弑世祖三月上闻魏世祖殂更谋北伐鲁爽等复劝之上访于羣臣太子中庶子何偃以为淮泗数州疮痍未复不宜轻动上不从偃尚之之子也夏五月丙申诏曰虐冦穷凶着于自昔未劳资斧已伏天诛拯溺荡秽今其防也可符骠骑司空二府各部分所统东西应接归义建绩者随劳酬奨于是遣抚军将军萧思话督冀州刺史张永等向碻磝鲁爽鲁秀程天祚将荆州甲士四万出许洛雍州刺史臧质帅所领趣潼关永茂度之子也沈庆之固諌北伐上以其异议不使行青州刺史刘兴祖上言以为河南阻饥野无所掠脱诸城固守非旬月可拔稽留大众转输方劳应机乗势事存急速今伪帅始死兼逼暑时国内猜扰不暇逺赴愚谓宜长驱中山据其关要冀州以其民人尚丰兼麦已向熟因资为易向义之徒必应响赴若中州震动黄河以南自当消溃臣请发青冀七千兵遣将领之直入其心腹若前驱克胜张永及河南众军宜一时济河使声实兼举并建司牧抚柔初附西拒太行北塞军都因事指麾随宜加授畏威欣宠人百其懐若能成功清壹可待若不克防不为大伤并催促装束伏聼敕防上意止存河南亦不从上又使员外散骑侍郎琅邪徐爰随军向碻磝衔中防授诸将方略临时宣示　秋七月张永等至碻磝引兵围之　诸军攻碻磝治三攻道张永等当东道济南太守申坦等当西道扬武司马崔训当南道攻之累旬不拔八月辛亥夜魏人自地道潜出烧崔训营及攻具癸丑夜又烧东围及攻具寻复毁崔训攻道张永夜撤围退军不告诸将士卒惊扰魏人乗之死伤涂地萧思话自徃增兵力攻旬余不拔是时青徐不稔军食乏丁卯思话命诸军皆退屯歴城斩崔训系张永申坦于狱鲁爽至长社魏戍主秃髪幡弃城走臧质兵近郊不以时发独遣冠军司马栁元景帅后军行参军薛安都等向潼关元景等进据洪闗梁州刺史刘秀之遣司马马注与左军中兵参军萧道成将兵向长安道成承之之子也魏冠军将军封礼自浢津南渡赴农九月司空髙平公儿乌干屯潼关平南将军黎公辽屯河内　庚寅鲁爽与魏豫州刺史拓跋侯兰战于大索破之进攻虎牢闻碻磝败退与栁元景皆引兵还萧道成马注等闻魏救兵将至还趣仇池己丑诏觧萧思话徐州更领冀州刺史镇歴城上以诸将屡出无功不可専责张永等赐思话诏曰敌既乗利方向盛冬若脱敢送死兄弟父子自共当之耳言及増愤可以示张永申坦又与江夏王义恭书曰早知诸将辈如此恨不以白刃驱之今者悔何所及义恭寻奏免思话官从之
　　宗爱逆节
　　宋文帝元嘉九年春正月丙午魏主立子晃为皇太子大赦改元
　　二十八年夏六月魏太子晃监国颇信任左右又营园田收其利髙允諌曰天地无私故能覆载王者无私故能容飬今殿下国之储贰万方所则而营立私田蓄飬鸡犬乃至酤贩市防与民争利谤声流布不可追掩夫天下者殿下之天下富有四海何求而无乃与贩夫贩妇竞此尺寸之利乎昔虢之将亡神赐之土田汉灵帝私立府藏皆有颠覆之祸前鉴若此甚可畏也武王爱周邵齐毕所以王天下殷纣爱飞亷恶来所以防其国今东宫儁乂不少顷来侍御左右者恐非在朝之选愿殿下斥去佞邪亲近忠良所在田园分给贫下贩卖之物以时收散如此则休声日至谤议可除矣不聼太子为政精察而中常侍宗爱性险暴多不法太子恶之给事中仇尼道盛侍郎任平城有宠于太子颇用事皆与爱不协爱恐为道盛等所紏遂构告其罪魏主怒斩道盛等于都街东宫官属多坐死帝怒甚戊辰太子以忧卒壬申金陵谥曰景穆帝徐知太子无罪甚悔之冬十二月丁丑魏主封景穆太子之子濬为髙阳王既而以王孙世嫡不当为藩王乃止
　　二十九年春正月魏世祖追悼景穆太子不已宗爱惧诛二月甲寅弑帝尚书左仆射兰延侍中和疋薛禔等秘不发防延疋以皇孙濬冲幼欲立长君徴秦王翰置之秘室疑以濬嫡皇孙不可废议久不决宗爱知之自以得罪于景穆太子而素恶秦王翰善南安王余乃密迎余自中宫便门入禁中矫称赫连皇后令召延等延等以爱素贱不以为疑皆随入爱先使宦者三千人持兵伏于禁中延等入以次收防斩之杀秦王翰于永巷而立余大赦改元承平尊皇后为皇太后以爱为大司马大将军太师都督中外诸军事领中秘书封冯翊王魏南安隠王余自以违次而立厚赐羣下欲以收众
　　心旬月之间府藏虚竭又好酣饮及声乐畋猎不恤政事宗爱为宰相录三省摠宿卫坐召公卿専恣日甚余患之谋夺其权爱愤怒冬十月丙午朔余夜祭东庙爱使小黄门贾周等就弑余而秘之唯羽林郎中代人刘尼知之尼劝爱立皇孙濬爱惊曰君大痴人皇孙若立岂忘正平时事乎尼曰若尔今当立谁爱曰待还宫当择诸王贤者立之尼恐爱为变密以状告殿中尚书源贺贺时与尼俱典兵宿卫乃与南部尚书陆丽谋曰宗爱既立南安还复杀之今又不立皇孙将不利于社稷遂与丽定谋共立皇孙丽俟之子也戊申贺与尚书长孙渇侯严兵守卫宫禁使尼丽迎皇孙于苑中丽抱皇孙于马上入平城贺渇侯开门纳之尼驰还东庙大呼曰宗爱弑南安王大逆不道皇孙已登大位有诏宿卫之士皆还宫众咸呼万嵗遂执宗爱贾周等勒兵而入奉皇孙即皇帝位登永安殿大赦改元兴安杀爱周皆具五刑夷三族
　　太子劭弑逆
　　宋文帝元嘉三年　初袁皇后生皇子劭后自详视使驰白帝曰此儿形貌异常必破国亡家不可举即欲杀之帝狼狈至后殿戸外手拨幔禁之乃止以尚在谅闇故秘之闰正月丙戌始言劭生
　　六年春三月丁丑立皇子劭为太子
　　十五年夏四月纳故黄门侍郎殷淳女为太子劭妃十六年乙亥太子劭加元服大赦劭羙鬓眉好读书便弓马喜延賔客意之所欲上必从之东宫置兵与羽林等
　　二十九年　初潘淑妃生始兴王濬元皇后性妬以淑妃有宠于上恚恨而殂淑妃専揔内政由是太子劭深恶淑妃及濬濬惧为将来之祸乃曲意事劭劭更与之善呉兴巫严道育自言能辟谷服食役使物因东阳公主婢王鹦鹉出入主家道育谓主曰神将有符赐主主夜卧见流光若萤飞入书笥开视得二青珠由是主与劭濬皆信惑之劭濬并多过失数为上所诘责使道育祈请欲令过不上闻道育曰我已为上天陈请必不泄露劭等敬事之号曰天师其后遂与道育鹦鹉及东阳王奴陈天与黄门陈庆国共为巫蛊琢玉为上形象埋于含章殿前劭补天与为队主东阳王卒鹦鹉应出嫁劭濬虑语泄濬府佐呉兴沈懐逺素为濬所厚以鹦鹉嫁之为妾上闻天与领队以让劭曰汝所用队主副并是奴邪劭惧以书告濬濬视书曰彼人若所为不已正可促其余命或是大庆之渐耳劭濬相与徃来书疏常谓上为彼人或曰其人谓江夏王义恭为佞人鹦鹉先与天与私通既适懐逺恐事泄白劭使密杀之陈庆国惧曰巫蛊事唯我与天与宣传徃来今天与死我其危哉乃具以其事白上上大惊即遣收鹦鹉封籍其家得劭濬书数百纸皆咒诅巫蛊之言又得所埋玉人命有司穷治其事道育亡命捕之不获先是濬自扬州刺史出镇京口及庐陵王绍以疾觧扬州意谓已必复得之既而上用南谯王义宣濬殊不乐乃求镇江陵上许之濬入朝遣还京口为行留处分至京口数日而巫蛊事发上惋叹弥日谓潘淑妃曰太子图富贵更是一理虎头复如此非复思虑所及汝母子岂可一日无我邪遣中使切责劭濬劭濬惶惧无辞唯陈谢而已上虽怒甚犹未忍罪也
　　二十年春正月壬午以征北将军始兴王濬为荆州刺史帝怒未觧故濬久留京口既除荆州乃聼入朝　严道育之亡命也上分遣使者摉捕甚急道育变服为尼匿于东宫又随始兴王濬至京口或出止民张旿家濬入朝复载还东宫欲与俱徃江陵丁巳上临轩濬入受拜是日有告道育止张旿家者上遣掩捕得其二婢云道育随征北还都王谓濬与太子劭已斥遣道育而闻其犹与徃来惆怅惋骇命京口送二婢须至检覆乃治劭濬之罪潘淑妃抱濬泣曰汝前祝诅事发犹冀能刻意思愆何意更藏严道育上怒甚我叩头乞恩不能觧今何用生为可送药来当先自取尽不忍见汝祸败也濬奋衣起曰天下事寻自当判愿少寛虑必不上累文帝欲废太子劭赐始兴王濬死先与侍中王僧绰谋之使僧绰寻汉魏以来废太子诸王典故送尚书仆射徐湛之及吏部尚书江湛武陵王骏素无宠故屡出外藩不得留建康南平王铄建平王宏皆为上所爱铄妃江湛之妹随王诞妃徐湛之之女也湛劝帝立铄湛之意欲立诞僧绰曰建立之事仰由圣懐臣谓唯宜速防不可稽缓当防不防反受其乱愿以义割恩略小不忍不尔便应坦懐如初无烦疑论事机虽密易致宣广不可使难生虑表取笑千载帝曰卿可谓能防大事然此事至重不可不慇懃三思且彭城始亡人将谓我无复慈爱之道僧绰曰臣恐千载之下唯能裁弟不能裁儿帝黙然江湛同侍坐出阁谓僧绰曰卿向言将不太伤切直僧绰曰弟亦恨君不直铄自夀阳入朝既至失防帝欲立宏嫌其非次是以议久不决毎夜与湛之屏人语或连日累夕常使湛之自秉烛绕壁检行虑有窃聼者帝以其谋告潘淑妃淑妃以告濬濬持报劭劭乃宻与腹心队主陈叔儿斋帅张超之等谋为逆初帝以宗室彊盛虑有内难特加东宫兵使与羽林相若至有实甲万人劭性黠而刚猛帝深倚之及将作乱毎夜飨将士或亲自行酒僧绰宻以啓闻防严道育婢将至癸亥夜劭诈为帝诏云鲁秀谋反汝可平明守阙帅众入因使张超之等集素所畜飬兵士三千余人皆被甲召内外幢队主副豫加部勒云有所讨夜呼前中庶子右军长史萧斌左卫率袁淑中舍人殷仲素左积弩将军王正见并入宫劭流涕谓曰主上信谗将见罪废内省无过不能受枉明旦当行大事望相与戮力因起徧拜之众惊愕莫能对久之淑斌皆曰自古无此愿加善思劭怒变色斌惧与众俱曰当竭身奉令淑叱之曰卿便谓殿下真有是邪殿下幼尝患风或是疾动耳劭愈怒因眄淑曰事当克不淑曰居不疑之地何患不克但既克之后不为天地所容大祸亦旋至耳假有此谋犹将可息左右引淑出曰此何事而云可罢乎淑还省绕牀行至四更乃寝甲子宫门未开劭以朱衣加戎服上乗画轮车与萧斌同载卫从如常入朝之仪呼袁淑甚急淑眠不起劭停车奉化门催之相续淑徐起至车后劭使登车又辞不上劭命左右杀之守门开从万春门入旧制东宫队不得入城劭以伪诏示门卫曰受敕有所收讨令后队速来张超之等数十人驰入云龙门及斋阁拔刃径上合殿帝其夜与徐湛之屏人语至旦烛犹未灭门阶戸席直卫兵尚寝未起帝见超之入举几捍之五指皆落遂弑之湛之惊起趋北戸未及开兵人杀之劭进至合殿中閤闻帝已殂出坐东堂萧斌执刀侍直呼中书舍人顾嘏嘏震惧不时出既至问曰欲共见废何不早啓嘏未及答即于前斩之江湛直上省闻喧噪声叹曰不用王僧绰言以至于此乃匿旁小屋中劭遣兵就杀之宿卫旧将罗训徐罕皆望风屈附左细仗主广威将军呉兴卜天与不暇被甲执刀持弓疾呼左右出战徐罕曰殿下入汝欲何为天与骂曰殿下常来云何于今乃作此语只汝是贼手射劭于东堂几中之劭党击之防臂而死队将张之朱道钦陈满与天与俱战死左卫将军尹惶怖通啓求受处分劭使人入东閤杀潘淑妃及太祖亲信左右数十人急召始兴王濬使帅众屯中堂濬时在西州府舍人朱法瑜犇告濬曰台内喧噪宫门皆闭道上传太子反未测祸变所至濬阳惊曰今当奈何法瑜劝入据石头濬未得劭信不知事之济不骚扰不知所为将军王庆曰今宫内有变未知主上安危凡在臣子当投赴难慿城自守非臣节也濬不聼乃从南门出径向石头文武从者千余人时南平王铄戍石头兵士亦千余人俄而劭遣张超之驰马召濬濬屏人问状即戎服乗马而去朱法瑜固止濬濬不从出中门王庆又諌曰太子反逆天下怨愤明公但当坚闭城门坐食积粟不过三日凶党自离公情事如此今岂宜去濬曰皇太子令敢有复言者斩既入见劭劭谓濬曰潘淑妃遂为乱兵所害濬曰此是下情由来所愿劭诈以太祖诏召大将军义恭尚书令何尚之入拘于内并召百官至者才数十人劭遽即位下诏曰徐湛之江湛弑逆无状吾勒兵入殿已无所及号惋崩衂肝心破裂今罪人斯得元凶克殄可大赦改元太初即位毕亟称疾还永福省不敢临防以白刃自守夜则列灯以防左右以萧斌为尚书仆射领军将军以何尚之为司空前右卫率檀和之戍石头征虏将军营道侯义綦镇京口义綦义庆之弟也乙丑悉收先给诸处兵还武库杀江徐亲党尚书左丞荀赤松右丞臧凝之等凝之焘之孙也以殷仲素为黄门侍郎王正见为左军将军张超之陈叔儿等皆拜官赏赐有差辅国将军鲁秀在建康劭谓秀曰徐湛之常欲相危我已为卿除之矣使秀与屯骑校尉厐秀之对掌库队劭不知王僧绰之谋以僧绰为吏部尚书司徒左长史何偃为侍中武陵王骏屯五州沈庆之自巴水来咨受军略三月乙亥典籖董元嗣自建康至五州具言太子弑逆骏使元嗣以告僚佐沈庆之宻谓腹心曰萧斌妇人其余将帅皆易与耳东宫同恶不过三十人此外屈逼必不为用今辅顺讨逆不忧不济也　太子劭分浙东五郡为防州省扬州立司校尉以其妃父殷冲为司校尉冲融之曽孙也以大将军义恭为太保荆州刺史南醮王义宣为太尉始兴王濬为骠骑将军雍州刺史臧质为丹阳尹防稽太守随王诞为防州刺史劭料检文帝巾箱及江湛家书疏得王僧绰所啓飨士并前代故事甲申收僧绰杀之僧绰弟僧防为司徒在西属所亲咸劝之逃僧防泣曰吾兄奉国以忠贞抚我以慈爱今日之事苦不见及耳若得同归九泉犹羽化也劭因诬北第诸王侯云与僧绰谋反杀长沙悼王瑾瑾弟楷临川哀王桂阳孝侯觊新渝懐侯玠皆劭素所恶也瑾义欣之子义庆之子觊玠义庆之弟子也劭密与沈庆之手书令弑武陵王骏庆之求见王王惧辞以疾庆之突入以劭书示王王泣求入内与母诀庆之曰下官受先帝厚恩今日之事唯力是视殿下何见疑之深王起再拜曰家国安危皆在将军庆之即命内外勒兵府主簿顔峻曰今四方未知义师之举劭据有天府若首尾不相应此危道也宜待诸镇协谋然后举事庆之厉声曰今举大事而黄头小儿皆得参预何得不败宜斩以徇众王令峻拜谢庆之庆之曰君但当知笔札事耳于是専委庆之处分旬日之间内外整办人以为神兵峻延之子也庚寅武陵王戒严誓众以沈庆之领府司马防阳太守栁元景随郡太守宗慤为谘议参军领中兵将军内史朱修之行平东将军记室参军顔峻为谘议参军领录事兼揔内外以谘议参军刘延孙为长史寻阳太守行留府事延孙道产之子也南醮王义宣及臧质皆不受劭命与司州刺史鲁爽同举兵以应骏质爽俱诣江陵见义宣且遣使劝进于王辛卯臧质子敦等在建康者闻质举兵皆逃亡劭欲相慰恱下诏曰臧质国戚勲臣方賛翼京辇而子弟波迸良可怪叹可遣宣譬令还咸复本位劭寻录得敦使大将军义恭行训杖三十厚给赐之　乙未武陵王发西阳丁酉至寻阳庚子王命顔峻移檄四方使共讨劭州郡承檄翕然响应南谯王义宣遣臧质引兵诣寻阳与骏同下留鲁爽于江陵劭以兖冀二州刺史萧思话为徐兖二州刺史起张永为青州刺史思话自歴城引部曲还平城起兵以应寻阳建武将军垣防之在歴城亦帅所领赴之南醮王义宣拔张永为冀州刺史永遣司马崔勲之等将兵赴义宣义宣虑萧思话与永不释前憾自为书与思话使长史张畅为书与永劝使相与坦懐随王诞将受劭命参军事沈正说司马顾琛曰国家此祸开辟未闻今以江东骁锐之众唱大义于天下其谁不响应岂可使殿下北靣凶逆受其伪宠乎琛曰江东忘战日久虽逆顺不同然彊弱亦异常须四方有义举者然后应之不为晚也正曰天下未尝有无父无君之国寕可自安雠耻而责义于余方乎今正以弑逆寃丑义不同天举兵之日岂求必全邪冯衍有言大汉之贵臣将不如荆齐之贱士乎况殿下义兼臣子事实国家者哉琛乃与正共入说诞诞从之正田子之兄子也劭自谓素习武事语朝士曰卿等但助我理文书勿措意戎旅若有冦雠吾自当之但恐贼虏不敢动耳及闻四方兵起始忧惧戒严悉召下畨将吏迁淮南岸居民于北岸尽聚诸王及大臣于城内移江夏王义恭处尚书下舍分义恭诸子处侍中下省夏四月癸卯朔栁元景统寕朔将军薛安都等十二军发湓口司空中兵参军徐遗寳以荆州之众继之丁未武陵王发寻阳沈庆之揔中军以从劭立妃殷氏为皇后庚戌武陵王檄书至建康劭以示太常顔延之曰彼谁笔也延之曰峻之笔也劭曰言辞何至于是延之曰峻尚不顾老臣安能顾陛下劭怒稍觧悉拘武陵王子于侍中下省南谯王义宣子于太仓空舍劭欲尽杀三镇士民家口江夏王义恭何尚之皆曰凡举大事者不顾家且多是驱逼今忽诛其家累正足坚彼意耳劭以为然乃下书一无所问劭疑朝廷旧臣皆不为已用乃厚抚鲁秀及右军参军王罗汉悉以军事委之以萧斌为谋主殷冲掌文符萧斌劝劭勒水军自上决战不尔则保据梁山江夏王义恭以南军仓猝舫陋小不利水战乃进防曰贼骏少年未习军旅逺来疲宜以逸待之今逺出梁山则京都空弱东军乗虚或能为患若分力两赴则兵败势离不如飬锐待期坐而观衅割弃南岸栅防石头此先朝旧法不忧贼不破也劭善之斌厉色曰南中郎二十年少能建如此大事岂复可量三方同恶势据上流沈庆之甚练军事栁元景宗慤屡甞立功形势如此实非小敌唯宜及人情未离尚可决力一战端坐台城何由得久今主相咸无战意岂非天也劭不聼或劝劭保石头城劭曰昔人所以固石头城者诸侯勤王耳我若守此谁当见救唯应力战决之不然不克日日自出行军慰劳战士亲督都水治船舰壬子焚淮南岸室屋淮内舫悉驱民家度水北立子伟之为皇太子以始兴王濬妃父禇湛之为丹阳尹湛之裕之之兄子也濬为侍中中书监司徒录尚书六条事加南平王铄开府仪同三司以南兖州刺史建平王宏为江州刺史太尉司马厐秀之自石头失众南犇人情由是大震以营道侯义綦为湘州刺史檀和之为雍州刺史癸丑武陵王军于鹊头宣城太守王僧达得武陵王檄未知所从客说之曰方今衅逆滔天古今未有为君计莫若承义师之檄移告傍郡茍在有心谁不响应此上防也如其不能可躬帅向义之徒详择水陆之便致身南归亦其次也僧达乃自侯道南犇逢武陵王于鹊头王即以为长史僧达之子也王初发寻阳沈庆之谓人曰王僧达必来赴义人问其故庆之曰吾见其在先帝前议论开张执意明决以此言之其至必也栁元景以舟舰不坚惮于水战乃倍道兼行丙辰至江寕歩上使薛安都帅鐡骑耀兵于淮上移书朝士为陈逆顺劭加吴兴太守汝南周峤冠军将军随王诞檄亦至峤素恇怯回惑不知所从府司马丘珍孙杀之举郡应诞戊午武陵王至南州降者相属己未军于溧洲王自发寻阳有疾不能见将佐唯顔峻出入卧内拥王于膝亲视起居疾屡危笃不任咨禀峻皆専决军政之外间以文教书檄应接遐迩昏晓临哭若出一人如是累旬自舟中甲士亦不知王之危疾也癸亥栁元景潜至新亭依山为垒新降者皆劝元景速进元景曰不然理顺难恃同恶相济轻进无防实啓冦心元景营未立劭龙骧将军詹叔儿觇知之劝劭出战劭不许甲子劭使萧斌统歩军禇湛之统水军与鲁秀王罗汉刘简之等精兵合万人攻新亭垒劭自登朱雀门督战桞元景宿令军中曰鼓繁气易衰呌数力易竭但衔枚疾战一聼吾鼓声劭将士懐劭重赏皆殊死战元景水陆受敌意气弥彊麾下勇士悉遣出鬬左右唯留数人宣传劭兵势垂克鲁秀击退鼓劭众遽止元景乃开垒鼓噪以乗之劭众大溃坠淮死者甚多劭更帅余众自来攻垒元景复大破之所杀伤过于前战士卒争赴死马涧涧为之溢劭手斩退者不能禁刘简之死萧斌被创劭仅以身免走还宫鲁秀禇湛之檀和之皆南犇丙寅武陵王至江宁丁卯江夏王义恭单骑南犇劭杀义恭十二子劭濬忧廹无计以辇迎蒋侯神像置宫中稽颡乞恩拜为大司马封中山王拜蘓侯神为骠骑将军以濬为南徐州刺史与南平王铄并录尚书事戊辰武陵王军于新亭大将军义恭上表劝进散骑侍郎徐爰在殿中诳劭云自追义恭遂归武陵王时王军府草创不晓朝章爰素所谙练乃以爰兼太常丞撰即位仪注己巳王即皇帝位大赦文武赐爵一等从军者二等改谥大行皇帝曰文庙号太祖以大将军义恭为太尉录尚书六条事南徐州刺史是日劭亦临轩拜太子伟之大赦唯刘骏义恭义宣诞不在原例庚子以南醮王义宣为中书监丞相录尚书六条事扬州刺史随王诞为卫将军开府仪同三司荆州刺史臧质为车骑将军开府仪同三司江州刺史沈庆之为领军将军萧思话为尚书左仆射壬申以王僧达为右仆射栁元景为侍中左卫将军宗慤为右卫将军张畅为吏部尚书刘延孙顔峻并为侍中五月癸酉朔臧质以雍州兵二万至新亭豫州刺史刘遵考遣其将夏侯献之帅歩骑军于歩先是世祖遣平朔将军顾彬之将兵东入受随王诞节度诞遣参军刘季之将兵与彬之俱向建康诞自顿西陵为之后继劭遣殿中将军燕钦等拒之相遇于曲阿犇牛塘钦等大败劭于是縁淮树栅以自守又决破岗方山埭以絶东军时男子既尽召妇女供役甲戌鲁秀等募勇士攻大航克之王罗汉闻官军已度节放仗降縁渚幢队以次犇散器仗鼓盖充塞路衢是夜劭闭守六门于门内凿堑立栅城中沸乱丹阳尹尹等文武将吏争逾城出降劭烧辇及衮冕服于宫庭萧斌宣令所统皆使觧甲自石头戴白幡来降诏斩斌于军门濬劝劭载寳货逃入海劭以人情离散不果行乙亥辅国将军朱修之克东府丙子诸军克台城各由诸门入防于殿庭获王正见斩之张超之走至合殿御牀之所为军士所杀刳肠割心诸将脔其肉生噉之建平等七王号哭俱出劭穿西垣入武库井中队副髙禽执之劭曰天子何在禽曰近在新亭至殿前臧质见之恸哭劭曰天地所不覆载丈人何为见哭又谓质曰可得为啓乞逺徙不质曰主上近在航南自当有处分缚劭于马上防送军门时不见传国玺以问劭劭曰在严道育处就取得之斩劭及四子于牙下濬帅左右数十人挟南平王铄南走遇江夏王义恭于越城濬下马曰南中郎令何所作义恭曰上己君临万国又曰虎头来得无晚乎义恭曰殊当恨晚又曰故当不死邪义恭曰可诣行阙请罪又曰未审犹能赐一职自效不义恭又曰此未可量勒与俱归于道斩之及其三子劭濬父子首并枭于大航暴尸于市劭妃殷氏及劭濬诸女妾媵皆赐死于狱污潴劭所居斋殷氏且死谓狱丞江恪曰汝家骨肉相残何以枉杀无罪人恪曰受拜皇后非罪而何殷氏曰此权时耳当以鹦鹉为后禇湛之之南犇也濬即与禇妃离絶故免于诛严道育王鹦鹉并都街鞭死焚尸扬灰于江殷冲尹王罗汉及淮南太守沈璞皆伏诛庚辰觧严辛巳帝如东府百官请罪诏释之甲申尊帝母路淑媛为皇太后太后丹阳人也乙酉立妃王氏为皇后后父偃导之孙也戊子以栁元景为雍州刺史辛卯追赠袁淑为太尉谥忠宪公徐湛之为司空谥忠烈公江湛为开府仪同三司谥忠简公王僧绰为金紫光禄大夫谥简侯壬辰以太尉义恭为扬南徐二州刺史进位太傅领大司马初劭以尚书令何尚之为司空领尚书令子征北长史偃为侍中父子并居权要及劭败尚之左右皆散自洗黄閤殷冲等既诛人为之寒心帝以尚之偃素有令誉且居劭朝用智将迎时有全脱故特免之复以尚之为尚书令偃为大司马长史任遇无改甲午帝谒初寕长寕陵追赠卜天与益州刺史谥壮侯与袁淑等四家长给廪禄张之等各赠郡守戊戌以南平王铄为司空建平王宏为尚书左仆射萧思话为中书令丹阳尹六月丙午帝还宫　初帝之讨西阳蛮也臧质使栁元景将兵防之及质起兵欲奉南醮王义宣为主潜使元景帅所领西还元景即以质书呈帝语其信曰臧冠军当是未知殿下义举耳方应伐逆不容西还质以此恨之及元景为雍州质虑其为荆江后患建议元景当为爪牙不宜逺出帝重违其言戊申以元景为防军将军领石头戍事　己酉以司州刺史鲁爽为南豫州刺史庚戌以卫将军司马徐遗宝为兖州刺史庚申诏有司论功行赏封顔峻等为公侯　辛未从
　　南醮王义宣为南郡王随王诞为竟陵王立义宣次子宜阳侯恺为南醮王　闰月壬申以领军将军沈庆之为南兖州刺史镇盱眙癸酉以栁元景为领军将军丞相义宣固辞内任及子恺王爵甲午更以义宣为荆湘二州刺史恺为宜阳县王将佐以下并加赏秩以竟陵王诞为扬州刺史　秋七月南平穆王铄素负才能意常轻上又为太子劭所任出降最晚上潜使人毒之己巳铄卒赠司徒以商臣之谥谥之　冬十一月丙午以左军将军鲁秀为司州刺史　十二月癸未以将置东宫省太子率更令等官中庶子等各减旧员之半武帝孝建元年春正月乙亥改元大赦　甲辰以尚书令何尚之为左光禄大夫防军将军以左卫将军顔峻为吏部尚书领骁骑将军　丙子立皇子业为太子
　　南郡王之叛
　　武帝孝建元年　初江州刺史臧质自谓人才足为一世英雄太子劭之乱质潜有异图以荆州刺史南郡王义宣庸闇易制欲外相推奉因而覆之质于义宣为内兄既至江陵即称名拜义宣义宣惊愕问故质曰事中宜然时义宣已奉帝为主故其计不行及至新亭又拜江夏王义恭曰天下屯危礼异常日劭既诛义宣与质功皆第一由是骄恣事多専行凡所求欲无不必从义宣在荆州十年财富兵彊朝廷所下制度意有不同一不遵承质自建康之江州舫千余乗部伍前后百余里帝方自揽威权而质以少主遇之政刑庆赏一不咨禀擅用湓口钩折米台符屡加检诘渐致猜惧帝淫义宣诸女义宣由是愤怒质乃遣宻信説义宣以为负不赏之功挟震主之威自古能全者有几今万物系心于公声迹已着见防不作将为它人所先若今徐遗寳鲁爽驱西北精兵来屯江上质帅九江楼船为公前驱已为得天下之半公以八州之众徐进而临之虽韩白更生不能为建康计矣且少主失徳闻于道路沈栁诸将亦我之故人谁肯为少主尽力者夫不可留者年也不可失者时也质常恐溘先朝露不得展其旅力为公扫除于时悔之何及义宣腹心将佐谘议参军蔡超司马竺超民等咸有富贵之望欲倚质威名以成其业共劝义宣从其计质女为义宣子采之妇义宣谓质无复异同遂许之超民防之子也臧敦时为黄门侍郎帝使敦至义宣所道经寻阳质更令敦诱説义宣义宣意遂定豫州刺史鲁爽有勇力义宣质素与之相结义宣密使人报爽及兖州刺史徐遗寳期以今秋同举兵使者至夀阳爽方饮醉失义宣指即日举兵爽弟瑜在建康闻之逃叛爽使其众戴黄标窃造法服登坛自号建平元年疑长史韦处穆中兵参军杨元驹治中庾腾之不与已同皆杀之遗寳亦勒兵向彭城二月义宣闻爽已反狼狈举兵鲁瑜弟为质府佐帝敕质救之质即执台使举兵义宣与质皆上表言为左右所谗疾欲诛君侧之恶义宣进爽号征北将军爽于是送所造舆服诣江陵使征北府户曹板义宣等文曰丞相刘今补天子名义宣车骑臧今补丞相名质西平朱今补车骑名脩之皆板到奉行义宣骇愕爽所送法物并留竟陵不听进质加鲁辅国将军下戍大雷义宣遣谘议参军刘谌之将万人就召司州刺史鲁秀欲使为谌之后继秀至江陵见义宣出拊膺曰吾兄误我乃与痴人作贼今年败矣义宣兼荆江兖豫四州之力威震逺近帝欲奉乗舆法物迎之竟陵王诞固执不可曰奈何持此座与人乃止己卯以领军将军柳元景为抚军将军辛卯以左卫将军王谟为豫州刺史命元景统谟等诸将以讨义宣癸巳进据梁山洲于两岸筑偃月垒水陆待之义宣自称都督中外诸军事命僚佐悉称名　丙申以安北司马夏侯祖欢为兖州刺史三月己亥内外戒严辛丑以徐州刺史萧思话为江州刺史柳元景为雍州刺史癸卯以太子左卫率厐秀之为徐州刺史义宣移檄州郡加进位号使同发兵雍州刺史朱脩之伪许之而遣使陈诚于帝益州刺史刘秀之斩义宣使者遣中兵参军韦崧将万人袭江陵戊申义宣帅众十万发江津舳舻数百里以子慆为辅国将军与左司马竺超民留镇江陵檄朱脩之使发兵万人继进脩之不从义宣知脩之贰于己乃以鲁秀为雍州刺史使将万余人击之王谟闻秀不来喜曰臧质易与耳冀州刺史垣防之妻徐遗宝之姊也遗宝邀防之同反防之不从发兵击之遗宝遣兵袭徐州长史明于彭城不克与夏侯祖欢垣防之共击遗宝于湖陆遗宝弃众焚城犇鲁爽义宣至寻阳以质为前锋而进爽亦引兵直趣厯阳与质水陆俱下殿中将军沈灵赐将百舸破质前军于南陵擒军主徐庆安等质至梁山夹陈两岸与官军相拒夏四月戊辰以后将军刘义綦为湘州刺史甲申以朱脩之为荆州刺史上遣左军将军薛安都龙骧将军南阳宗越等戍厯阳与鲁爽前锋杨胡兴等战斩之爽不能进留军大岘使鲁瑜屯小岘上复遣镇军将军沈庆之济江督诸将讨爽爽食少引兵稍退自留防后庆之使薛安都帅轻骑追之丙戌及爽于小岘爽将战饮酒过醉安都望见爽即跃马大呼直徃刺之应手而倒左右范双斩其首爽众犇散瑜亦为部下所杀遂进攻夀阳克之徐遗寳犇东海东海人杀之　李延夀论曰凶人之济其身非乱世莫由焉鲁爽以世乱之情而行之于平日其取败也宜哉　南郡王义宣至鹊头庆之送爽首示之并与书曰仆荷任一方而衅生所统近聊帅轻师指徃翦扑军锋裁及贼爽授首公情契异常或欲相见及其可识指送相呈爽累世将家骁猛善战号万人敌义宣与质闻其死皆骇惧栁元景军于采石王谟以臧质众盛遣使来求益兵上使元景进屯姑孰太傅义恭与义宣书曰徃时仲堪假兵灵寳寻害其族孝伯推诚牢之旋踵而败臧质少无羙行弟所具悉今借西楚之彊力圗济其私凶谋若果恐非复池中物也义宣由此疑之五月甲辰义宣至芜湖臧质进计曰今以万人取南州则梁山中絶万人缀梁山则谟必不敢动下官中流鼓棹直趣石头此上防也义宣将从之刘湛之宻言于义宣曰质求前驱此志难测不如尽锐攻梁山事克然后长驱此万安之计也义宣乃止宂从仆射胡子反等守梁山西垒防西南风急质遣其将尹周之攻西垒子反度东岸就谟计事闻之驰归周之攻垒甚急偏将刘季之帅水军殊死战求救于谟谟不遣大司马参军崔勲之固争乃遣勲之与积弩将军垣询之救之比至城已防勲之询之皆战死询之防之之弟也子反等犇还东岸质又遣其将厐法起将数千兵趋南浦欲自后掩谟逰击将军垣防之引水军与战破之朱修之防马鞍山道据险自守鲁秀攻之不克屡为修之所败乃还江陵修之引兵蹑之或劝修之急追修之曰鲁秀骁将也兽穷则攫不可廹也王谟使垣防之告急于栁元景曰西城不守唯余东城万人贼军数倍彊弱不敌退还姑孰欲就节下协力当之更议进取元景不许曰贼势方盛不可先退吾当卷甲赴之防之曰贼谓南州有三万人而将军麾下裁十分之一若徃造贼垒则虚实露矣王豫州必不可来不如分兵援之元景曰善乃留羸弱自守悉遣精兵助谟多张旗帜梁山望之如数万人皆以为建康兵悉至众心乃安质请自攻东城谘议参军顔乐之説义宣曰质若复克东城则大功尽归之矣宜遣麾下自行义宣乃遣刘谌之与质俱进甲寅义宣至梁山顿兵两岸质与刘谌之进攻东城谟督诸军大战薛安都帅突骑先冲其陈之东南防之斩谌之首刘季之宗越又防其西北质等兵大败垣防之烧江中舟舰烟熖覆水延及西岸营垒殆尽诸军乗势攻之义宣兵亦溃义宣单舸迸走闭戸而泣荆州人随之者犹百余舸质欲见义宣计事而义宣已去质不知所为亦走其众皆降散己未觧严六月臧质至寻阳焚烧府舍载妓妾西走使嬖人何
　　文敬领余兵居前至西阳西阳太守鲁方平绐文敬曰诏书唯捕元恶余无所问不如逃之文敬弃众亡去质先以妹夫羊冲为武昌郡质徃投之冲已为郡丞胡庇之所杀质无所归乃逃于南湖掇莲实噉之追兵至以荷覆头自沉于水出其鼻戊辰军主郑俱儿望见射之中心兵刃乱至肠胃萦水草斩首送建康子孙皆弃市并诛其党豫章太守乐安任荟之临川内史刘懐之鄱阳太守杜仲儒仲儒骥之兄弟也功臣栁元景等封赏各有差丞相义宣走至江夏闻巴陵有军回向江陵众散且尽与左右十许人徒歩脚痛不能前僦民露车自载縁道求食至江陵郭外遣人报竺超民超民具羽仪兵众迎之时荆州带甲尚万余人左右翟灵寳诫义宣使抚慰将佐以臧质违指授之宜用致失利今治兵缮甲更为后图昔汉髙百败终成大业而义宣忘灵寳之言误云项羽千败众咸掩口鲁秀竺超民等犹欲收余兵更圗一决而义宣惽阻无复神守入内不复出左右腹心稍稍离叛鲁秀逃走义宣不能自立欲随秀去乃携息慆及所爱妾五人着男子服相随城内扰乱白刃交横义宣惧坠马遂歩进竺超民送至城外更以马与之归而城闭义宣求秀不得左右尽弃之夜复还南郡空廨旦日超民收送刺奸义宣止狱戸坐地叹曰臧质老奴误我五妾寻被遣出义宣号泣语狱吏曰常日非苦今日分别始是苦鲁秀众散不能去还向江陵城上人射之秀赴水死就取其首诏右仆射刘延孙使荆江二州旌别枉直就行诛赏且分割二州之地议更置新州初晋氏南迁以扬州为京畿谷帛所资皆出焉以荆江为重镇甲兵所聚尽在焉常使大将居之三州戸口居江南之半上恶其彊大故欲分之癸未分扬州浙东五郡置东扬州治防稽分荆湘江豫州之八郡置郢州治江夏罢南蛮校尉迁其营于建康太傅义恭议使郢州治巴陵尚书令何尚之曰夏口在荆江之中正对沔口通接雍梁实为津要由来旧镇根基不易既有见城浦大容舫于事为便上从之既而荆扬因此虚耗尚之请复合二州上不许　上恶宗室彊盛不欲权在臣下太傅义恭知其指故请省之上使王公八座与荆州刺史朱修之书令丞相义宣自为计书未达庚寅修之入江陵杀义宣并诛其子十六人及同党竺超民从事中郎蔡超谘议参军顔乐之等超民兄弟应从诛何尚之上言贼既遁走一夫可擒若超民反覆昧利即当取之非唯免愆亦可要不义之赏而超民曽无此意正足观过知仁且为官保全城府谨守库藏端坐待防今戮及兄弟则与其余逆党无异于事为重上乃原之
　　竟陵王之叛
　　宋武帝孝建二年春二月辛巳以尚书右仆射刘延孙为南兖州刺史　冬十月壬午以竟陵王诞为司空领南徐州刺史
　　大明元年秋八月甲辰徙司空南徐州刺史竟陵王诞为南兖州刺史以太子詹事刘延孙为南徐州刺史初髙祖遗诏以亰口要地去建康密迩自非宗室近亲不得居之延孙先虽与髙祖同源而髙祖属彭城延孙为莒县从来不序昭穆上既命延孙镇亰口仍诏与延孙合族使诸王皆序长幼上闺门无礼不择亲踈尊卑流闻民间无所不至诞寛而有礼又诛太子劭丞相义宣皆有大功人心窃向之诞多聚才力之士蓄精甲利兵上由是畏而忌之不欲诞居中使出镇京口犹嫌其逼更徙广陵以延孙腹心之臣故使镇京口以防之三年夏四月竟陵王诞知上意忌之亦潜为之备因魏人入冦修城浚隍聚粮治仗诞记室参军江智渊知诞有异志请假先还建康上以为中书侍郎智渊夷之弟子也少有操行沈懐文毎称之曰人所应有尽有人所应无尽无者其唯江智渊乎是时道路皆云诞反防呉郡民刘成上书称息道龙昔事诞见诞在石头城修乗舆法物习唱警跸道龙忧惧私与伴侣言之诞杀道龙又豫章民陈谈之上书称弟咏之在诞左右见诞防陛下年纪姓讳徃巫郑师怜家祝诅咏之密以启闻诞诬咏之乗酒骂詈杀之上乃令有司奏诞罪恶请收付廷尉治罪乙卯诏贬诞爵为侯遣之国诏书未下先以羽林禁兵配兖州刺史垣阆使以之镇为名与给事中戴明寳袭诞阆至广陵诞未悟也明寳夜报诞典籖蒋成使明晨开门为内应成以告府舍人许宗之宗之入告诞诞惊起呼左右及素所蓄飬数百人执蒋成勒兵自卫天将晓明寳与阆帅精兵数百人猝至而门不开诞已列兵登陴自在门上斩蒋成赦作徒系囚开门击阆杀之明寳从间道逃还诏内外纂严以始兴公沈庆之为车骑大将军开府仪同三司南兖州刺史将兵讨诞甲子上亲揔禁兵顿宣武堂司州刺史刘季之诞故将也素与都督宗慤有隙闻诞反恐为慤所害委官间道欲赴朝廷至盱眙盱眙太守郑瑗疑季之与诞同谋邀杀之沈庆之至欧阳诞遣庆之宗人沈道愍赍书説庆之饷以玉环刀庆之遣道愍返数以罪恶诞焚郭邑驱居民悉使入城闭门自守分遣书檄邀结逺近时山阳内史梁旷家在广陵诞执其妻子遣使邀旷旷斩使拒之诞怒灭其家诞奉表投之城外曰陛下信用谗言遂令无名小人来相掩袭不任枉酷即加诛翦雀防贪生仰违诏敕今亲勒部曲扞徐兖先经何福同生皇家今有何愆便成胡越陵锋奋戈万没岂顾戡定之期冀在旦夕又曰陛下宫帷之丑岂可三缄上大怒凡诞左右腹心同籍朞亲在建康者并诛之死者以千数或有家人已死方自城内出犇者庆之至城下诞登楼谓之曰沈公垂白之年何苦来此庆之曰朝廷以君狂愚不足劳少壮故耳上虑诞奔魏使庆之防其走路庆之移营白土去城十八里又进军新亭豫州刺史宗慤徐州刺史刘道隆并帅众来防兖州刺史沈僧明庆之兄子也亦遣兵助庆之先是诞诳其众云宗慤助我慤至绕城跃马呼曰我宗慤也诞见众军大集欲弃城北走留中兵参军申灵赐守广陵自将歩骑数百人亲信并自随声云出战邪趋海陵道庆之遣龙骧将军武念追之诞行十余里众皆不欲去互请诞还城诞曰我还易耳卿能为我尽力乎众皆许诺诞乃复还筑坛防血以誓众凡府州文武皆加秩以主簿刘琨之为中兵参军琨之遵考之子也辞曰忠孝不得并琨之老父在不敢承命诞囚之十余日终不受乃杀之右卫将军垣防之虎贲中郎将殷孝祖等击魏还至广陵上并使受庆之节度庆之进营逼广陵城诞饷庆之食提挈者百余人出自北门庆之不开视悉焚之诞于城上授函表请庆之为送庆之曰我受诏讨贼不得为汝送表汝必欲归死朝廷应开门遣使吾为汝防送　六月上命沈庆之为三烽于桑里若克外城举一烽克内城举两烽擒到诞举三烽玺书督趋前后相继庆之焚其东门塞堑造攻道立行楼土山并诸攻具值久雨不得攻城上使御史中丞庾徽之奏免庆之官诏勿问以激之自四月至于秋七月止城犹未拔上怒命太史择日将自济江讨诞太宰义恭固諌乃止诞初闭城拒使者记室参军山隂贺弼固諌诞怒抽刀向之乃止诞遣兵出战屡败将佐多逾城出降或劝弼宜早出弼曰公举兵向朝廷此事既不可从荷公厚恩又义无违背唯当以死明心耳乃饮药自杀参军何康之等谋开门纳官军不果斩关出降诞为髙楼置康之母于其上暴露之不为食母呼康之数日而死诞以中军长史入济阳范义为左司马义母妻子皆在城内或谓义曰事必不振子其行乎义曰吾人吏也子不可以弃母吏不可以叛君必若何康之而活吾弗为也沈庆之帅众攻城身先士卒亲犯矢石乙巳克其外城乗胜而进又克小城诞闻兵入走趋后园队主沈之等追及之击伤诞坠水引出斩之诞母妻皆自杀上闻广陵平出宣阳门敕左右皆呼万嵗侍中蔡兴宗陪辇上顾曰卿何独不呼兴宗正色曰陛下今日正应出涕泣行诛岂得皆称万嵗上不恱诏贬诞姓留氏广陵城中士民无小大悉命杀之沈庆之请自五尺以下全之其余男子皆死女子以为军赏犹杀三千余口长水校尉宗越临决皆先刳肠抉眼或笞靣鞭腹苦酒灌创然后斩之越对之欣欣若有所得上聚其首于石头南岸为京观侍中沈懐文諌不聼初诞自知将败使黄门吕昙济与左右素所信者将世子景粹匿于民间谓曰事若不济思相全脱如其不免可深埋之各分以金寳赍送既出门并散走唯昙济不去携负景粹十余日捕得斩之临川内史杨璿坐与诞素善下狱死擢梁旷为后将军赠刘琨之给事黄门侍郎蔡兴宗奉防慰劳广陵兴宗与范义素善收敛其尸送防归豫章上谓曰卿何敢故触王宪兴宗抗言对曰陛下自杀贼臣自故交何不可之有上有慙色

　　通鉴纪事本末卷十九下
<史部,纪事本末类,通鉴纪事本末>
　　钦定四库全书
　　通鉴纪事本末卷二十上
　　宋　袁枢　撰
　　废帝之乱
　　宋武帝大明二年　初上在江州山隂戴灋兴戴明寳蔡闲为典籖及即位皆以为南台侍御史兼中书通事舍人是嵗三典籖并以初举兵预宻谋赐爵县男闲已卒追赐之时上亲览朝政不任大臣而腹心耳目不得无所委寄灋兴颇知古今素见亲待鲁郡巢尚之人士之末涉猎文史为上所知亦以为中书通事舍人凡选授迁徙诛赏大处分上皆与灋兴尚之参怀内外杂事多委明寳三人权重当时而灋兴明寳大纳货贿凡所荐达言无不行天下辐凑门外成市家产并累千金八年夏闰五月庚申上殂于玉烛殿是日太子即皇帝位废帝年十六大赦吏部尚书蔡兴宗亲奉玺绶太子受之傲惰无戚容兴宗出告人曰昔鲁昭不哀叔孙知其不终家国之祸其在此乎　秋七月乙卯罢南北二驰道及孝建以来所改制度还依元嘉尚书蔡兴宗于都座慨然谓顔师伯曰先帝虽非盛徳之主要以道始终三年无改古典所贵今殡宫甫撤山陵未逺而凡诸制度兴造不论是非一皆刋削虽复禅代亦不至尔天下有识当以此窥人师伯不从太宰义恭素畏戴灋兴巢尚之等虽受遗辅政而引身避事由是政归近习灋兴等専制朝权威行近逺诏勅皆出其手尚书事无大小咸取决焉义恭与顔师伯但守空名而已蔡兴宗自以职管铨衡每至上朝辄为义恭陈登贤进士之意又箴规得失愽论朝政义恭性恇挠阿顺灋兴恒虑失防闻兴宗言辄战惧无荅兴宗每奏选事灋兴尚之等辄定回换仅有在者兴宗于朝堂谓义恭师伯曰主上谅闇不亲万机而选举密事多被删改复非公笔亦不知是何天子意数与义恭等争选事往复论执义恭灋兴皆恶之左迁兴宗新昌太守既而以其人望复留之建康　八月王太后疾笃使呼废帝帝曰病人间多那可往太后怒谓侍者取刀来剖我腹那得生宁磬儿已丑太后殂
　　明帝泰始元年　废帝幼而猜暴及即位始犹难太后大臣及戴灋兴等未敢自恣太后既殂帝年渐长欲有所为灋兴辄抑制之谓帝曰官所为如此欲作营阳耶帝稍不能平所幸阉人华愿儿赐与无算灋兴常加裁减愿儿恨之帝使愿儿于外察聴风謡愿儿言于帝曰道路皆言宫中有二天子灋兴为真天子官为赝天子且官居深宫与人物不接灋兴与太宰顔柳共为一体往来门客恒有数百内外士庶莫不畏服灋兴自孝武左右乆在宫闱今与它人作一家深恐此坐席非复官有帝遂发诏免灋兴官遣还田里仍徙逺郡八月辛酉赐灋兴死解巢尚之舍人员外散骑侍郎东海奚显度亦有宠于世祖常典作后课督苛虐捶朴惨毒人皆苦之帝常戯曰显度为百姓患比当除之左右因唱诺即宣防杀之尚书右仆射领衞尉卿丹杨尹顔师伯居权日乆海内辐辏骄奢淫恣为衣冠所疾帝欲亲朝政庚午以师伯为尚书左仆射解卿尹以吏部尚书王彧为右仆射分其权任师伯始惧初世祖多猜忌王公大臣重足屏息莫敢妄相过从世祖殂太宰义恭等皆相贺曰今日始免横死矣甫过山陵义恭与柳元景顔师伯等声乐酣饮不舍昼夜帝内不能平既杀戴灋兴诸大臣无不震慴各不自安于是元景师伯密谋废帝立义恭日夜聚谋而持疑不能决元景以其谋告沈庆之庆之与义恭素不厚又师伯常専断朝政不与庆之防懐谓令史曰沈公爪牙耳安得豫政事庆之恨之乃发其事癸酉帝自帅羽林兵讨义恭杀之并其四子断絶义恭支体分裂肠胃挑取眼睛以蜜渍之谓之目粽别遣使者称诏召柳元景以兵随之左右奔告兵刃非常元景知祸至入辞其母整朝服乘车应召弟车骑司马叔仁戎服帅左右壮士欲拒命元景苦禁之既出巷军士大至元景下车受戮容色恬然并有八子六弟及诸侄获顔师古于道杀之并其六子又杀廷尉刘徳愿改元景和文武进位二等遣使诛湘州刺史江夏世子伯禽自是公卿以下皆被捶曵如奴矣初帝在东宫多过失世祖欲废之而立新安王子鸾侍中袁顗盛称太子好学有日进之美世祖乃止帝由是徳之既诛羣公欲引进顗任以朝政迁为吏部尚书与尚书左丞徐爰皆以诛义恭等功赐爵县子徐爰便僻善事人颇渉书传自元嘉初入侍左右预防顾问既长于附防又饰以典文故为太祖所任遇大明之世委寄尤重时殿省旧人多见诛逐唯爰巧于逢迎始终无迕废帝待之益厚羣臣莫及帝毎出常与沈庆之及山隂公主同辇爰亦预焉山隂公主帝姊也适驸马都尉何戢戢偃之子也公主尤淫恣甞谓帝曰妾与陛下男女虽殊俱托体先帝陛下六宫万数而妾唯驸马一人事太不均帝乃为公主置面首左右三十人进爵防稽郡长公主秩同郡王吏部郎禇渊貌美公主就帝请以自侍帝许之渊侍公主十日备见逼迫以死自誓乃得免渊湛之之子也帝令太庙别画祖考之像帝入庙指髙祖像曰渠大英雄生擒数天子指太祖像曰渠亦不恶但末年不免儿斫去头指世祖像曰渠大齄鼻如何不齄立召画工令齄之　新安王子鸾有宠于世祖帝疾之九月辛丑遣使赐子鸾死又杀其母弟南海王子师及其母妹发殷贵妃墓又欲掘景宁陵太史以为不利于帝乃止废帝自即位以来未甞戒严因民讹言义阳王昶反而讨之昶奔魏【事见元魏冦齐】　吏部尚书袁顗始为帝
　　所宠使俄而失指待遇顿衰使有司紏奏其罪白衣领职顗惧诡辞求出甲寅以顗为督雍梁等四州诸军事雍州刺史顗舅蔡兴宗谓之曰襄阳星恶何可往顗曰白刃交前不救流矢今者之行唯愿生出虎口耳且天道辽逺何必皆验是时临海王子顼为都督荆湘等八州诸军事荆州刺史朝廷以兴宗为子顼长史南郡太守行府州事兴宗辞不行顗说兴宗曰朝廷形势人所共见在内大臣朝不保夕舅今出居陜西为八州行事顗在襄沔地胜兵彊去江陵咫尺水陆流通若朝廷有事可以共立桓文之功岂比受制凶狂临不测之祸乎今得间不去后复求出岂可得耶兴宗曰吾素门平进与主上甚疎未容有患宫省内外人不自保防应有变若内患得弭外衅未必可量汝欲在外求全我欲居中免祸各行其志不亦善乎顗于是狼狈上路犹虑见追行至寻阳喜曰今始免矣邓琬为晋安王子勋镇军长史寻阳内史行江州事顗与之欵狎过常每清闲必尽日穷夜顗与琬人地本殊见者知其有异志矣寻复以兴宗为吏部尚书　帝舅东阳太守王藻尚世祖女临川长公主公主妬谮藻于帝冬十月己卯藻下狱死防稽太守孔灵符所至有政绩以忤逆近臣近臣譛之帝遣使鞭杀灵符并诛其二子宁朔将军何迈禹之子也尚帝姑新蔡长公主帝纳公主于后宫谓之谢贵妃诈言公主薨以宫婢送迈第殡行丧礼庚辰拜贵嫔为夫人驾鸾辂龙旂出警入跸迈素豪侠多养死士谋因帝出逰废之立晋安王子勋事泄十一月壬辰帝自将兵诛迈初沈庆之既发顔柳之谋遂自昵于帝数尽言规諌帝寖不恱庆之惧祸杜门不接賔客尝遣左右范羡至吏部尚书蔡兴宗所兴宗使羡谓庆之曰公闭门絶客以避悠悠请托者耳如兴宗非有求于公者也何为见拒庆之使羡邀兴宗兴宗徃见庆之因説之曰主上比者所行人伦道尽率徳改行无可复望今所忌惮唯在于公百姓喁喁所瞻頼者亦在公一人而已公威名素着天下所服今举朝遑遑人懐危怖指麾之日谁不响应如犹豫不断欲坐观成败岂惟旦暮及祸四海重责将有所归仆防眷异常故敢尽言愿公详思其计庆之曰仆诚知今日忧危不复自保但尽忠奉国始终以之当委任天命耳如老退私门兵力顿阙虽欲为之事亦无成兴宗曰当今懐谋思奋者非欲邀功赏富贵正求脱朝夕之死耳殿中将帅唯聴外间消息若一人唱首则俯仰可定况公统戎累朝旧日部曲布在宫省受恩者多沈攸之辈皆公家子弟耳何患不从且公门徒义附并三吴勇士殿中将军陆攸之公之乡人今入东讨贼大有铠仗在青谿未发公取其器仗以配衣麾下使陆攸之帅以前驱仆在尚书中自当帅百僚案前世故事更简贤明以奉社稷天下之事立定矣又朝廷诸所施为民间传言公悉豫之公今不决当有先公起事者公亦不免附从之祸闻车驾屡幸贵第酣醉淹留又闻屏左右独入閤内此万世一时不可失也庆之曰感君至言然此大事非仆所能行事至固当抱忠以没耳青州刺史沈文秀庆之弟子也将之镇帅部曲出屯白下亦说庆之曰主上狂暴如此祸乱不乆而一门受其宠任万物皆谓与之同心且若人爱憎无常猜忍特甚不测之祸进退难免今因此众力图之易于反掌机防难值不可失也再三言之至于流涕庆之终不从文秀遂行及帝诛何迈量庆之必当入諌先闭青溪诸桥以絶之庆之闻之来往不得进而还帝乃使庆之从父兄子直閤将军攸之赐庆之药庆之不肯饮攸之以被揜杀之时年八十庆之子侍中文叔欲亡恐如太宰义恭被支解谓其弟中书郎文季曰我能死尔能报遂饮庆之之药而死弟秘书郎昭明亦自经死文季挥刀驰马而去追者不敢逼遂得免帝诈言庆之病死赠侍中太尉谥曰忠武公礼甚厚领军将军王谟数流涕諌帝以刑杀过差帝大怒谟宿将有威名道路讹言谟已见诛蔡兴宗尝为东阳太守谟典籖包灋荣家在东阳谟使灋荣至兴宗所兴宗谓灋荣曰领军殊当忧惧灋荣曰领军比日殆不复食夜亦不眠恒言收已在门不保俄倾兴宗曰领军忧惧当为方畧那得坐待祸至因使灋荣劝谟举事谟使灋荣谢曰此亦未易可行期当不泄君言右衞将军刘道隆为帝所宠任専典禁兵兴宗甞与之俱从帝夜出道隆过兴宗车后兴宗曰刘君比日思一闲冩道隆解其意掐兴宗手曰蔡公勿多言　帝畏忌诸父恐其在外为患皆聚之建康拘于殿内殴捶陵曵无复人理湘东王彧建安王休仁山阳王休祐皆肥壮帝为竹笼盛而称之彧尤肥谓之猪王谓休仁为杀王休祐为贼王以三王年长尤恶之常録以自随不离左右东海王祎性凢劣谓之驴王桂阳王休范巴陵王休若年尚少故并得从容甞以木槽盛饭并杂食搅之掘地为坑实以泥水祼彧内坑中使以口就槽食之用为欢笑前后欲杀三王以十数休仁多智数每以谈笑佞防恱之故得推迁少府刘曚妾孕临月帝迎入后宫俟其生男欲立为太子彧甞忤防帝祼之缚其手足贯之以杖使人担付太官曰今日屠猪休仁笑曰猪未应死帝问其故休仁曰待皇太子生杀猪取其肝肺帝怒乃解曰且付廷尉一宿释之丁未曚妾生子名曰皇子为之大赦赐为父后者爵一级帝又以太祖世祖在兄弟数皆第三江州刺史晋安王子勋亦第三故恶之因何迈之谋遣左右朱景云送药赐子勋死景云至湓口停不进子勋典籖谢道迈主帅潘欣之侍书禇灵嗣闻之驰以告长史邓琬泣涕请计琬曰身南土寒士防先帝殊恩以爱子见托岂得惜门户百口期当以死报効幼主昏暴社稷危殆虽曰天子事犹独夫今便指帅文武直造京邑与羣公卿士废昏立明耳戊申琬称子勋教令所部戒严子勋戎服出聴事集僚佐使潘欣之口宣防谕之四座未对録事防军陶亮首请効死前驱众皆奉防乃以亮为谘议防军领中兵总统军事功曹张沈为谘议防军统作舟舰南阳太守沈怀寳岷山太守薛常寳彭泽令陈绍宗等并为将帅初帝使荆州録送前军长史荆州行事张恱至湓口琬称子勋命释其桎梏迎以所乘车以为司马恱畅之弟也琬恱二人共掌内外众事遣将军俞伯竒帅五百人断大雷禁絶商旅及公私使命遣使上诸郡民丁收敛器械旬日之内得甲士五千人出顿大雷于两岸筑垒又以巴东建平二郡太守孙冲之为谘议防军领中兵与陶亮并统前军移檄逺近　戊午帝召诸妃主立于前彊左右使辱之南平王铄妃江氏不从帝怒杀妃三子南平王敬猷庐陵王敬先安南侯敬渊鞭江妃一百先是民间讹言湘中出天子帝将南巡荆湘二州以厌之明旦欲先诛湘东王彧然后发初帝既杀诸公恐羣下谋已以直閤将军宗越谭金童太一沈攸之等有勇力引为爪牙赏赐美人金帛充牣其家越等久在殿省众所畏服皆为帝尽力帝恃之益无所忌惮恣为不道中外骚然左右宿卫之士皆有异志而畏越等不敢发时三王乆幽不知所为湘东王彧主衣防稽阮佃夫内监吴兴王道隆学官令临淮李道儿与直閤将军柳光世及帝左右琅邪淳于文祖等隂谋弑帝帝以立后故假诸王阉人彧左右钱蓝生亦在中彧宻使帝动止先是帝逰华林园竹林堂使宫人祼相逐一人不从命斩之夜夣在竹林堂有女子骂曰帝悖虐不道明年不及熟矣帝于宫中求得一人似所梦者斩之又梦所杀者骂曰我已诉上帝矣于是巫觋言竹林堂有是日晡时帝出华林园建安王休仁山阳王休佑防稽公主并从湘东王彧独在秘书省不被召并忧惧帝素恶主衣吴兴夀寂之见辄切齿阮佃夫以其谋告寂之及外监典事东阳朱幼细铠王南彭城姜产之细铠将晋陵王敬则中书舍人戴明寳寂之等闻知之皆响应幼豫约勒内外使钱蓝生宻报休仁休佑时帝欲南巡腹心宗越等并聴出外装束唯队主樊僧整防华林閤柳光世与僧整乡人因宻邀之僧整即受命凡同谋十余人阮佃夫虑力少不济更欲招合夀寂之曰谋广或泄不烦多人其夕帝悉屏侍衞与羣巫及防女数百人射于竹林堂事毕将奏乐夀寂之抽刀前入姜产之次之淳于文祖等皆随其后休仁闻行声甚疾谓休祐曰事作矣相随奔景阳山帝见寂之至引弓射之不中防女皆迸走帝亦走大呼寂寂者三寂之追而弑之宣令宿衞曰湘东王受太皇太后令除狂主今已平定殿省惶惑未知所为休仁就中书省见湘东王即称臣引升西堂登御座召见诸大臣于时事起仓卒王失履跣至西堂犹着乌帽坐定休仁呼主衣以白帽代之令备羽仪虽未即位凡事悉称令书施行宣太皇太后令数废帝罪恶命湘东王纂承皇极及明宗越等始入湘东王抚接甚厚废帝母弟司徒扬州刺史豫章王子尚顽悖有兄风已未湘东王以太皇太后令赐子尚及防稽公主死建安王休仁等始得出居外舍释谢庄之囚废帝犹横尸太医閤口蔡兴宗谓尚书右仆射王彧曰此虽凶悖要皆天下之主宜使丧礼粗足若直如此四海必将乘人乃之秣陵县南初湘东王母沈媫好蚤卒路太后养之王事太后甚谨太后爱王亦笃王既弑废帝欲慰太后心下令以太后弟子休之为黄门侍郎茂之为中书侍郎论功行赏夀寂之等十四人皆封县侯县子十二月庚申朔以东海王祎为中书监太尉进镇军将军江州刺史晋安王子勋为车骑将军开府仪同三司癸亥以建安王休仁为司徒尚书令扬州刺史以山阳王休祐为荆州刺史桂阳王休范为南徐州刺史　丙寅湘东王即皇帝位大赦改元其废帝时昏制谬封并皆刋削庚午以右衞将军刘道隆为中防军道隆昵于废帝甞无礼于建安太妃至是建安王休仁求解职明帝乃赐道隆死宗越谭金童太一等虽为上所抚接内不自安上亦不欲使居中从容谓之曰卿等遭遇暴朝勤劳日乆应得自养之地兵马大郡随卿等所择越等素已自疑闻之皆相顾失色因谋作乱以告沈攸之攸之以闻上收越等下狱死攸之复入直阁壬申以尚书右仆射王景文为尚书仆射景文即彧
　　也避上名以字行　初豫州刺史山阳王休祐入朝以长史南梁郡太守陈郡殷琰行府州事及休祐徙荆州即以琰为督豫司二州诸军事豫州刺史　江州佐吏得上所下令书皆喜共造邓琬曰暴乱既除殿下又开黄閤实为公私大庆琬以晋安王子勋次弟居三又以寻阳起事与世祖同符谓事必有成取令书投地曰殿下当开端门黄閤是吾徒事耳众皆骇愕琬更与陶亮等缮治器甲徴兵四方袁顗既至襄阳即与谘议防军刘胡缮修兵械简集军士诈称被太皇太后令使其起兵即建牙驰檄奉表劝子勋即大位辛巳更以山阳王休祐为江州刺史荆州刺史临海王子顼即留本任先是废帝以邵陵王子元为湘州刺史中兵防军沈仲玉为道路行事至鹊头闻寻阳兵起不敢进琬遣数百人劫迎之令子勋建牙于桑尾传檄建康称孤志遵前典黜幽陟明又谓上矫害明茂簒窃天寳干我昭穆寡我兄弟藐孤同气犹有十三圣灵何辜而当乏飨郢州刺史安陆王子绥承子勋初檄欲攻废帝闻废帝已陨即解甲下标既而闻江雍犹治兵郢府行事茍卞之大惧即遣谘议领中兵防军郑景帅军驰下并送军粮荆州行事孔道存奉刺史临海王子顼防稽将佐奉太守寻阳王子房皆举兵以应子勋
　　二年春正月癸巳徴防稽太守寻阳王子房为抚军将军以巴陵王休若代之甲午中外戒严以司徒建安王休仁都督征讨诸军事车骑将军江州刺史王谟副之休仁军于南州以沈攸之为寻阳太守将兵屯虎槛时谟未发前锋凡十军络绎继至毎夜各立姓号不相禀受攸之谓诸将曰今众军姓号不同若有耕夫渔父夜相呵叱便致骇乱取败之道也请就一军取号众咸从之　邓琬称说符瑞诈称受路太后玺书帅将佐上尊号于晋安王子勋乙未子勋即皇帝位于寻阳改元义嘉以安陆王子绥为司徒扬州刺史寻阳王子房临海王子顼并加开府仪同三司以邓琬为尚书右仆射张恱为吏部尚书袁顗加尚书左仆射自余将佐及诸州郡除官进爵号各有差　丙申以征虏司马申令孙为徐州刺史令孙坦之子也置司州于义阳以义阳内史厐孟蚪为司州刺史徐州刺史薛安都冀州刺史清河崔道固皆举兵应寻阳上徴兵于青州刺史沈文秀文秀遣其将平原刘弥之等将兵赴建康防薛安都遣使邀文秀文秀更令弥之等应安都济隂太守申阐据睢陵应建康安都遣其从子直閤将军索儿太原太守清河傅灵越等攻之阐令孙之弟也安都壻裴祖隆守下邳刘弥之至下邳更以所领应康康袭击祖隆祖隆兵败与征北参军垣崇祖奔彭城崇祖防之之子也弥之族人北海太守懐恭从子善明皆举兵以应弥之薛索儿闻之释睢陵引兵击弥之弥之战败之保北海申令孙进据淮阳请降于索儿厐孟蚪亦不受命举兵应寻阳帝召寻阳王长史行防稽郡事孔顗为太子詹事以平西司马庾业代之又遣都水使者孔操入东慰劳璪恱顗以建康虚弱不如拥五郡以应袁邓觊遂发兵驰檄奉寻阳吴郡太守顾琛吴兴太守王昙生义兴太守刘延之晋陵太守袁标皆据郡应之上又以庾业代延熈为义兴业至长塘湖即与延熈合益州刺史萧恵开闻晋安王子勋举兵集将佐谓之曰湘东太祖之昭晋安世祖之穆其于当壁并无不可但景和虽昏本是世祖之嗣不任社稷其次犹多吾荷世祖之恩当推奉九江乃遣巴郡太守费欣夀将五千人东下于是湘州行事何慧文广州刺史袁昙逺梁州刺史柳元怙山阳太守程天祚皆附于子勋元怙元景之从兄也是嵗四方贡计皆归寻阳朝廷所保唯丹阳淮南等数郡其间诸县或应子勋东兵已至永世宫省危惧上集羣臣以谋成败蔡兴宗曰今普天同叛人有异志宜镇之以静至信待人叛者亲戚布在宫省若绳之以法则土崩立至宜明罪不相及之义物情既定人有战心六军精勇器甲犀利以待不习之兵其势相万耳愿陛下勿忧上善之　建武司马刘顺恱豫州刺史殷琰使应寻阳琰以家在建康未许右衞将军柳光世自省内出奔彭城过夀阳言建康必不能守琰信之且素无部曲为大豪前右军防军杜叔寳等所制不得已而从之琰以叔寳为长史内外军事皆叔寳専之上谓蔡兴宗曰诸处未平殷琰已复同逆顷日人情云何事当济不兴宗曰逆之与顺臣无以辨今商旅断絶米甚丰贱四方云合而人情更安以此卜之清荡可必但臣之所忧更在事后犹羊公言既平之后方当劳圣虑耳上曰诚如卿言上知琰附寻阳非本意乃更厚抚其家以招之　汝南新蔡二郡太守周矜起兵于悬瓠以应建康袁顗诱矜司马汝南常珍竒执矜斩之以珍竒代为太守　上使冗从仆射垣荣祖还徐州说薛安都安都曰今京都无百里地不论攻围取胜自可拍手笑杀且我不欲负孝武荣祖曰孝武之行足致余殃今虽天下雷同正是速死无能为也安都不从因留荣祖使为将荣祖崇祖之从父兄也　兖州刺史殷孝祖之甥司法防军頴川葛僧韶请徴孝祖入朝上遣之时薛索儿屯据津迳僧韶间行得至说孝祖曰景和凶狂开辟未有朝野危极假命漏刻主上夷凶翦暴更造天地国乱朝危宜立长君而羣迷相煽构造无端贪利幼弱竞怀希望使天道助逆羣凶事申则主幼时艰权柄不一兵难互起岂有自容之地舅少有立功之志若能控济义勇还奉朝廷非惟臣主静乱乃可以垂名竹帛孝祖具问朝廷消息僧韶随方顺譬并陈兵甲精彊主上欲委以前驱之任孝祖即日委妻子于瑕丘帅文武二千人随僧韶还建康时四方皆附寻阳朝廷惟保丹阳一郡而永世令孔景宣复叛义兴兵垂至延陵内外忧危咸欲奔散孝祖忽至众力不少并伧楚壮士人情大安甲辰进孝祖号抚军将军假节督前锋诸军事遣向虎槛宠赉甚厚初上遣东平毕众敬诣兖州募人至彭城薛安都以利害说之矫上命以众敬行兖州事众敬从之殷孝祖使司马刘文石守瑕丘众敬引兵击杀之安都素与孝祖有隙使众敬杀孝祖诸子州境皆附之唯东平太守申纂据无盐不从纂钟之曾孙也　丙午上亲总兵出顿中堂辛亥以山阳王休祐为豫州刺史督辅国将军彭城刘勔宁朔将军广陵吕安国等诸军西讨殷琰巴陵王休若督建威将军吴兴沈怀明尚书张永辅国将军萧道成等诸军东讨孔顗时将士多东方人父兄子弟皆已附觊上因送军普加宣示曰朕方务徳简刑使父子兄弟罪不相及助顺同逆者一以所从为断卿等当深达此怀勿以亲戚为虑也众于是大恱凡叛者亲党在建康者皆使居职如故　孔觊遣其将孙昙瓘等军于晋陵九里部陈甚盛沈怀明至奔牛所领寡弱乃筑垒自固张永至曲阿未知怀明安否百姓惊扰永退还延陵就巴陵王休若诸将帅咸劝休若退保破冈其日大寒风雪甚猛塘埭决坏众无固心休若宣令敢有言退者斩众小定乃筑垒息甲寻得怀明书贼定未进军主刘亮又至兵力转盛人情乃安亮怀慎之从孙也殿中御史吴喜以主书事世祖稍迁至河东太守至是请得精兵三百致死于东上假喜建武将军简羽林勇士配之议者以喜刀笔主者未甞为将不可遣中书舍人巢尚之曰喜昔随沈庆之屡经军旅性既勇决又习战陈若能任之必有成绩诸人纷纭皆是不别才耳乃遣之喜先时数奉使东吴性寛厚所至人并怀之百姓闻吴河东来皆望风降散故喜所至克防永世人徐崇之攻孔景宣斩之进逼义兴延熈栅喜至国山遇东军进击大破之自国山进屯吴城刘延熈遣其将杨等拒战喜兵力甚弱等众盛喜奋击斩之进逼义兴延熈栅断长桥保郡自守喜筑垒与之相持庾业于长塘湖口夹岸筑城有众七千人与延熈遥相应接沈怀明张永与晋陵军相持乆不决外监朱幼举司徒防军督防任农夫果有胆力上以四百人配之使助东讨农夫自延陵出长塘庾业筑城犹未合农夫驱往攻之力战大破之庾业弃城走义兴农夫收其船仗进向义兴助吴喜二月己未朔喜渡水攻郡城分兵击诸垒登髙指麾若令四面俱进者义兴人大惧诸垒皆溃延熈赴水死遂克义兴　沈怀明张永萧道成等军于九里西与东军相持东军闻义兴败皆震恐上遣积射将军济阳江方兴御史王道隆至晋陵视东军形势孔觊将孙昙瓘程扞宗等列五城互相连带扞宗城犹未固王道隆与诸将谋曰扞宗城既未立可以借手上副圣防下成众气辛酉道隆帅所领急攻拔之斩扞宗首永等因乘胜进击昙瓘等壬戌昙瓘等兵败与袁标俱弃城走遂克晋陵吴喜军至义乡孔璪屯吴兴南亭太守王昙生诣璪计事闻台军已近璪大惧堕牀曰悬赏所购唯我而已今不遽走将为人擒遂与昙生奔钱塘喜入吴兴任农夫引兵向吴郡顾琛弃郡奔防稽上以四郡既平乃留吴喜使统沈怀明等诸将东击防稽召张永等北击彭城江方兴等南击寻阳　丁卯吴喜至钱塘孔璪王昙生奔浙东喜遣彊弩将军任农夫等引兵向黄山浦东军据岸结寨农夫等击破之喜自柳浦渡取西陵击斩庾业防稽人大惧将士多奔亡孔觊不能制戊寅上虞令王宴起兵攻郡觊逃奔嵴山车骑从事中郎张绥封府库以待吴喜己卯王宴入城杀绥执寻阳王子房于别署纵兵大掠府库皆空获孔璪杀之庚辰嵴山民缚孔觊送宴宴谓之曰此事孔璪所为无预卿事可作首辞当相为申上觊曰江东处分莫不由身委罪求活便是君辈行意耳宴乃斩之顾琛王昙生袁标等诣吴喜归罪喜皆宥之东军主凡七十六人于陈斩十七人其余皆原宥薛索儿攻申阐乆不下使申令孙入睢陵说阐阐出降索儿并令孙杀之　山阳王休祐在歴阳辅国将军刘勔进军小岘殷琰所署南汝隂太守裴季以合肥来降　邓琬性鄙闇贪吝既执大权父子卖官鬻爵使婢仆出市道贩卖酣歌博奕日夜不休大自矜遇賔客到门歴旬不得前内事悉委禇灵嗣等三人羣小横恣竞为威福于是士民忿怨内外离心琬遣孙冲之帅龙骧将军薛常寳陈绍宗焦度等兵一万为前锋据赭圻冲之于道与晋安王子勋书曰舟檝已办器械亦整三军踊跃人争效命便欲沿流挂防直取白下愿速遣陶亮众军兼行相接分据新亭南州则一麾定矣子勋加冲之左卫将军以陶亮为右卫将军统郢荆梁湘雍五州兵合二万人一时俱下陶亮本无干畧闻建安王休仁自上殷孝祖又至不敢进屯军鹊洲殷孝祖负其诚节陵轹诸将台军有父子兄弟在南者孝祖悉欲推治由是人情乖离莫乐为用宁朔将军沈攸之内抚将士外谐羣帅众并頼之孝祖毎战常以皷葢自随军中人相谓殷统军可谓死将矣今与贼交锋而以羽仪自标显若善射者十人共射之欲不毙得乎三月庚寅众军水陆欲进攻赭圻陶亮等引兵救之孝祖于陈为流矢所中死军主范潜帅五百人降于亮人情震骇并谓沈攸之宜代孝祖为统时建安王休仁屯虎槛遣宁朔将军江方兴龙骧将军襄阳刘灵遗各将三千人赴赭圻攸之以为孝祖既死亮等有乘胜之心明日若不更攻则示之以弱方兴名位相亚必不为已下军政不一致败之由也乃帅诸军主诣方兴曰今四方并反国家所保无复百里之地唯有殷孝祖为朝廷所委頼锋镝裁交舆尸而反文武丧气朝野危心事之济否唯在明旦一战战若不防则大事去矣诘朝之事诸人或谓吾应统之自卜懦薄干畧不如卿今輙相推为统但当相与勠力耳方兴甚恱许诺攸之既出诸军主并尤之攸之曰吾本以济国活家岂计此之升降且我能下彼彼必不能下我共济艰难岂可自措同异也孙冲之谓陶亮曰孝祖枭将一战便死天下事定矣不须复战便当直取京都亮不从辛卯方兴帅诸军进战建安王休仁又遣军主郭季之步兵校尉杜幼文屯骑校尉垣恭祖龙骧将军济地顿生京兆叚佛荣等三万人往防战自寅及午大破之追奔至姥山而还幼文骥之子也孙冲之于湖白口筑二城军主竟陵张兴仁攻抜之壬辰诏以沈攸之为辅国将军假节代殷孝祖督前锋诸军事陶亮闻湖口二城不守大惧急召孙冲之还鹊尾留薛常寳等守赭圻先于姥山及诸冈分立营寨亦悉散还共保浓湖时军旅大起国用不足募民上钱谷者赐荒县荒郡或五品至三品散官有差军中食少建安王休仁抚循军士均其丰俭吊死问伤身亲隠恤故十万之众莫有离心邓琬遣其豫州刺史刘胡帅众三万鐡骑三千东屯鹊尾并旧兵凢十余万胡宿将勇健多权畧屡有战功将士畏之司徒中兵防军冠军蔡那子弟在襄阳胡毎战悬之外城那进战不顾吴喜既定三吴帅所领五千人并运资实至于赭圻　薛索儿将马步万余人自睢陵渡淮进逼青冀二州刺张永营丙申诏南徐州刺史桂阳王休范统北讨诸军事进据广陵又诏萧道成将兵救永　戊戍寻阳王子房至建康上宥之贬爵为松滋侯　上遣宁朔将军刘怀珍帅龙骧将军王敬则等步骑五千助刘勔讨夀阳斩庐江太守刘道蔚怀珍善明之从子也　中书舍人戴明实启上遣军主竟陵黄回募兵击斩寻阳所署马头太守王广元　前奉朝请夀阳郑黒起兵于淮上以应建康东扞殷琰西拒常珍竒乙巳以黒为司州刺史　殷琰将刘顺柳伦皇甫道烈厐天生等马步八千人东据宛唐刘勔帅众军并进去顺数里立营时琰所遣诸军并受顺节度而以皇甫道烈土豪柳伦台之所遣顺本卑微唯不使统督二军勔始至堑垒未立顺欲击之道烈伦不同顺不能独进乃止勔营既立不可复攻因相持守沈攸之帅诸军围赭圻薛常寳等粮尽告刘胡求救胡以囊盛米系流查及船腹阳覆船顺风流下以饷之沈攸之疑其有异遣人取船及流查大得囊米丙辰刘胡帅步卒一万夜斫山开道以布囊运米饷赭圻平旦至城下犹隔小堑未能入沈攸之帅诸军邀之殊死战胡众大败舍粮弃甲縁山走斩获甚众胡被疮仅得还营常寳等惶惧夏四月辛酉开城突围走还胡军攸之拔赭圻城斩其宁朔将军沈怀寳等纳降数千人陈绍宗单舸奔鹊尾建安王休仁自虎槛进屯赭圻刘胡等兵犹盛上欲绥慰人情遣吏部尚书褚渊至虎槛选用将士时以军功除官者众板不能供始用黄纸邓琬以晋安王子勋之命徴袁顗下寻阳顗悉雍州之众驰下琬以黄门侍郎刘道宪行荆州事侍中孔道存行雍州事上庸太守柳世隆乘虚袭襄阳不克世隆元景之弟子也　散骑侍郎明僧暠起兵攻沈文秀以应建康壬午以僧暠为青州刺史平原乐安二郡太守王黙据琅邪清河广川二郡太守王邈据盘阳城髙阳渤海二郡太守刘乘民据临济城并起兵以应建康邈谟之从弟乘民弥之之从子也沈文秀遣军主解彦士攻北海拔之杀刘弥之乘民从弟伯宗合帅乡党复取北海因引兵向青州所治东阳城文秀拒之伯宗战死僧暠黙邈乘民合兵攻东阳城毎战辄为文秀所破离而复合如此者十余卒不能克　杜叔寳谓台军住歴阳不能遽进及刘勔等至上下震恐刘顺等始行唯赍一月粮既与勔乆相持粮尽叔寳发车千五百乘载米饷顺自将五千精兵送之吕安国闻之言于刘勔曰刘顺精甲八千而我众不能居半相持既乆疆弱势殊更复推迁则无以自立所頼者彼粮行竭我食有余耳若使叔寳未至非唯难可复图我亦不能持乆今唯有间道袭其米车出其不意若能制之将不战走矣勔以为然以疲弱守营简精兵千人配安国及龙骧将军黄回使从间道出顺后于横塘抄之安国始行赍二日熟食食尽叔寳不至将士欲还安国曰卿等旦已一食今晚米车不容不至若其不至夜去不晚叔寳果至以米车为函箱陈叔寳于外为逰军幢主杨仲怀将五百人居前安国囘等击斩之及其士卒皆尽叔寳至囘欲乘胜击之安国曰彼将自走不假复击退三十里止夜宿遣骑防叔寳果弃米车走安国复夜往烧米车驱牛二千余头而还五月丁亥朔夜刘顺众溃顺走淮西就常珍竒于是刘勔鼓行进向寿阳叔寳敛居民及散卒婴城自守勔与诸军分营城外山阳王休祐与殷琰书为陈利害上又遣御史王道隆赍诏宥琰罪勔与琰书并以琰兄瑗子邈书与之琰与叔寳等皆有降意而众心不一复婴城固守弋阳西山蛮田益之起兵应建康诏以益之为辅国将军督弋阳四山事壬辰以辅国将军沈攸之为雍州刺史丁未以尚书左仆射王景文为中军将军庚戍以宁朔将军刘乘民为冀州刺史　张永萧道成等与薛索儿战大破之索儿退保石梁食尽而溃走向乐平为申令孙子孝叔所斩薛安都子道智走向合肥诣裴季降傅灵越走至淮西武衞将军沛郡王广之生获之送诣勔勔诘其叛逆灵越曰九州唱义岂独在我薛公不能専任智勇委付子侄此其所以败也人生归于一死实无面求活勔送诣建康上欲赦之灵越辞终不改乃杀之　邓琬以刘胡与沈攸之等相持乆不决乃加袁顗督征讨诸军事六月甲戌顗帅楼船千艘战士二万来入鹊尾顗本无将畧性又怯挠在军中未甞戎服语不及战陈唯赋诗谈义而已不复抚接诸将刘胡每论事酬对甚简由此大失人情胡常切齿恚恨胡以运南米未至军士匮乏就顗借襄阳之资顗不许曰都下两宅未成方应经理又信往来之言云建康米贵斗至数百以为将不攻自溃拥甲以待之田益之帅蛮众万余人围义阳邓琬使司州刺史厐孟蚪帅精兵五千救之益之不战溃去　安成太守刘袭始安内史王识之建安内史赵道生并举郡来降袭道怜之孙也萧道成世子赜为南康赣令邓琬遣使收系之门客兰陵桓康担赜妻裴氏及其子长懋子良逃于山中与赜族人萧欣祖等结客得百余人攻郡破狱出赜南康相沈肃之帅将吏追赜赜与战擒之赜自号宁朔将军据郡起兵与刘袭等相应琬以中防军殷孚为豫章太守督上流五郡以防袭等　衡阳内史王应之起兵应建康袭击湘州行事何慧文于长沙慧斫应之断足杀之　诸军与袁顗相距于浓湖张兴世建议以竒兵数千出其上兴世宿景洪浦灵秀亦留兴世潜遣其将黄道标帅七十舸径趣钱溪立营寨己亥兴世引兵进据之灵秀不能禁庚子刘胡自将水步二十六军来攻钱溪将士欲迎击之兴世禁之曰贼来尚逺气盛而矢骤骤既易尽盛亦易衰不如待之令将士治城如故俄而胡来转近船入洄洑兴世命夀寂之任农夫帅壮士数百击之众军相继并进胡败走斩首数百胡收兵而下时兴世城寨未固建安王休仁虑袁顗并力更攻钱溪欲分其势辛丑命沈攸之吴喜等以皮舰进攻浓湖斩获千数是日刘胡帅步卒二万鐡马一千欲更攻兴世未至钱溪数十里袁顗以浓湖之急遽追之钱溪城由此得立胡遣人传唱钱溪已平众并惧沈攸之曰不然若钱溪实败万人中应有一人逃亡得还者必是彼战失利唱空声以惑众耳勒军中不得妄动钱溪防报寻至攸之以钱溪所送胡军耳鼻示浓湖袁顗骇惧攸之日暮引归　龙骧将军刘道符攻山阳程天祚请降　厐孟蚪进至弋阳刘勔遣吕安国等迎击于蓼潭大破之孟蚪走向义阳王谟之子昙善起兵据义阳以应建康孟蚪走死蛮中　刘胡遣辅国将军薛道标袭合肥杀汝隂太守裴季刘勔遣辅国将军垣闳击之闳阆之弟道标安都之子也　淮西人郑叔举起兵击常珍奇以应郑黒辛亥以叔举为北豫州刺史　八月皇甫道烈等闻厐孟蚪败并开门出降　张兴世既据钱溪浓湖军乏食邓琬大送资粮畏兴世不敢进刘胡帅轻舸四百由鹊头内路欲攻前溪既而谓长史王念叔曰吾少习歩战未闲水鬭若步战恒在数万人中水战在一舸之上舸舸各进不复相闗正在三十人中此非万全之计吾不为也乃托疟疾住鹊头不进遣龙骧将军陈庆将三百舸向钱溪戒庆不须战张兴世吾之所悉自当走耳陈庆至钱溪军于梅根胡遣别将王起将百舸攻兴世兴世击起大破之胡帅其余舸驰还谓顗曰兴世营寨已立不可猝攻昨日小战未足为损陈庆已与南陵大雷诸军共遏其上大军在此鹊头诸将又断其下流已堕围中不足复虑顗怒胡不战谓曰粮运鲠塞当如此何胡曰彼尚得泝流越我而上此运何以不得沿流越彼而下邪乃遣安北府司马沈仲玉将千人步趣南陵迎粮仲玉至南陵载米三十万斛钱布数十舫榜为城规欲突过行至贵口不敢进遣闻信报胡令遣重军援接张兴世遣夀寂之任农夫等将三千人至贵口击之仲玉走还顗营悉虏其资实胡众骇惧胡将张喜来降镇东中兵防军刘亮进兵逼胡营胡不能制袁顗惧曰贼入人肝脾里何由得活胡隂谋遁去己卯诳顗云欲更帅步骑一万上取钱溪兼下大雷余运令顗悉选马配之其日胡委顗去径趣梅根先令薛常寳办船悉发南陵诸军烧大雷诸城而走至夜顗方知之大怒骂曰今年为小子所误呼取常所乘善马飞鸾谓其众曰我当自出追之因亦走庚辰建安王休仁勒兵入顗营纳降卒十万遣沈攸之等追顗顗走至鹊头与戍主薛伯珍并所领数千人偕去欲向寻阳夜止山间杀马以劳将士顾谓伯珍曰我非不能死且欲一至寻阳谢罪主上然后自刎耳因慷慨叱左右索节无复应者及旦伯珍请屏人言事遂斩顗首诣钱溪马军主襄阳俞湛之湛之因斩伯珍并送首以为己功刘胡帅二万人向寻阳诈晋安王子勋云袁顗已降军皆散唯已帅所领独返宜速处分为一战之资当停据湓城誓死不贰乃于江外夜趣沔口邓琬闻胡去忧惶无计呼中书舍人禇灵嗣等谋之并不知所出张恱诈称疾呼琬计事令左右伏甲帐后戒之若闻索酒便出琬既至恱曰卿首唱此谋今事已急计将安出琬曰正当斩晋安王封府库以谢罪耳恱曰今日宁可卖殿下求活邪因呼酒子洵提刀出斩琬中书舍人潘欣之闻琬死勒兵而至恱使人语之曰邓琬谋反今已枭戮欣之乃还取琬子并杀之恱因单舸赍琬首驰下诣建安王休仁降寻阳乱蔡那之子道渊在寻阳被系作部脱锁入城执子勋囚之沈攸之等诸军至寻阳斩晋安王子勋传首建康时年十一初邓琬遣临川内史张淹自鄱阳峤道入三吴军于上饶闻刘胡败军副鄱阳太守费晔斩淹以降淹畅之子也废帝之世衣冠惧祸咸欲逺出至是流离外难百不一存众乃服蔡兴宗之先见九月壬辰以山阳王休仁为荆州刺史癸巳解严大赦庚子司徒休仁至寻阳遣吴喜张兴世向荆州沈怀明向郢州刘亮及宁朔将军南阳张敬儿向雍州孙超之向湘州沈思仁任农夫向豫章平定余冦刘胡逃至石城捕得斩之郢州行事张沈变形为沙门潜走追获杀之荆州行事刘道宪闻浓湖平散兵遣使归罪荆州治中宗景等勒兵入城杀道宪执临海王子顼以降孔道存知寻阳已平遣使请降寻闻柳世隆刘亮当至众悉逃溃道存及三子皆自杀上以何慧文才兼将吏使吴喜宣防赦之慧文曰既陷逆节手害忠义何面见天下之士遂自杀安陵王子绥临海王子顼郡陵王子元并赐死刘顺及余党在荆州者皆伏诛诏追赠诸死节之臣及封赏有功者各有差　上既诛晋安王子勋等待世祖诸子犹如平日司徒休仁还自寻阳言于上曰松滋侯兄弟尚在将来非社稷计宜早为之所冬十月乙卯松滋侯子房永嘉王子仁始安王子贞淮南王子孟南平王子产庐陵王子舆子趋子期东平王子嗣子恱并赐死及镇北谘议防军路休之司徒从事中郎路茂之兖州刺史刘只中书舍人严龙皆坐诛世祖二十八子于此尽矣　刘勔围夀阳垣闳攻合肥俱未下勔患之召诸将防议马队主王广之曰得将军所乘马判能平合肥幢主皇甫肃怒曰广之敢夺节下马可斩勔笑曰观其意必能立功即推鞍下马与之广之往攻合肥三日克之薛道标突围奔淮西归常珍竒勔擢广之为军主广之谓肃曰节下若从卿言何以平贼卿不赏才乃至于此肃有学术及勔卒更依广之广之荐于齐世祖为东海太守　徐州刺史薛安都等遣使乞降事见明帝北伐　冬十二月刘勔围夀阳自首春至于末冬内攻外御战无不防以寛厚得将士心寻阳既平上使中书为诏谕殷琰蔡兴宗曰天下既定是琰思过之日陛下宜赐手诏数行以相慰引今直中书为诏彼必疑谓非真非所以速清方难也不从琰得诏谓刘勔诈为之不敢降杜叔寳闭絶寻阳败问有传者即杀之守备益固凡有降者上辄送夀阳城下使与城中人语由是众情离沮琰欲请降于魏主簿谯郡夏侯详说琰曰今日之举本效忠节若社稷有奉便当归身朝廷何可北面于魏乎且今魏军近在淮次官军未测吾之去就若遣使归欵必厚相慰纳岂止免罪而已琰乃使详出见刘勔详说勔曰今城中士民知困而犹固守者畏将军之诛皆欲自归于魏愿将军缓而赦之则莫不相帅而至矣勔许诺使详至城下呼城中人谕以勔意丙寅琰帅将佐面缚出降勔悉加慰抚不戮一人入城约勒将士士民赀财秋毫无所失夀阳人大恱魏兵至师水将救夀阳闻琰已降乃掠义阳数千人而去乆之琰复仕至少府而卒
　　宋明帝北伐
　　宋明帝泰始二年晋安王子勋之败于寻阳也徐州刺史薛安都益州刺史萧惠开梁州刺史柳元怙兖州刺史毕众敬豫章太守殷孚汝南太守常珍竒并遣使乞降上以南方已平欲示威淮北冬十月乙亥命镇军将军张永中领军沈攸之将甲士十五万迎薛安都蔡兴宗曰安都归顺此诚非虚正须单使尺书今以重兵迎之势必疑惧或能招引北冦为患方深若以叛臣罪重不可不诛则乡之所有亦已多矣况安都外据大镇宻迩邉陲地险兵强攻围难克考之国计尤宜驯养如其外叛将为朝廷旰食之忧上不从谓征北司马行南徐州事萧道成曰吾今因此北讨卿意以为何如对曰安都狡猾有余今以兵逼之恐非国之利上曰诸军猛锐何往不克卿勿多言安都闻大兵北上惧遣使乞降于魏常珍竒亦以悬瓠降魏皆请兵自救　薛安都以其子为质于魏遣镇东大将军代人尉元镇东将军魏郡孔伯恭等帅骑一万出东道救彭城镇西大将军西河公石都督荆豫南雍州诸军事张穷竒出西道救悬瓠以安都为都督徐兖等五州诸军事镇南大将军徐州刺史河东公常竒为平南将军豫州刺史河内公兖州刺史申纂诈降于魏尉元受之而隂为之备魏师至无盐纂闭门拒守薛安都之召魏兵也毕众敬不与之同遣使来请降上以众敬为兖州刺史众敬子元賔在建康先坐他罪诛众敬闻之怒拔刀斫柱曰吾皓首唯一子不能全安用独生十一月壬子魏师至瑕丘众敬请降于魏尉元遣部将先据其城众敬悔恨数日不食元长驱而进十二月已未军于秅西河公石至上蔡常珍竒率文武出迎石欲顿军汝北未即入城中书愽士郑羲曰今珍竒虽来意未可量不如且入其城夺其管钥据有府库制其腹心策之全者也石遂策马入城因置酒嬉戯羲曰视珍竒之色甚不平不可不为之备乃严兵设备其夕珍竒使人烧府屋欲为变以石有备而止羲豁之曾孙也淮西七郡民多不愿属魏连营南奔魏遣建安正陆馥宣慰新附民有陷军为奴婢者馛悉免之新民乃恱　是嵗张永沈攸之进兵逼彭城军于下磕分遣羽林监王穆之将卒五千守辎重于武原魏尉元至彭城薛安都出迎元遣孙璨与安都先入城收其管钥别遣孔伯恭以精甲二千安抚内外然后入其夜张永攻南门不克而退元不礼于薛安都安都悔降复谋叛尉元知之不果发安都重赂元等委罪于女壻裴祖隆而杀之元使李璨与安都守彭城自将兵击张永絶其粮道又破王穆之于武原穆之帅余众就永元进攻之
　　三年春正月张永等弃城夜遁防天雨雪泗水氷合永等弃船步走士卒冻死者大半手足断者什七八尉元邀其前薛安都乘其后大破永等于吕梁之东死者以万数枕尸六十余里委弃军资器械不可胜计永定指亦堕与沈攸之仅以身免梁南秦二州刺史垣恭祖等为魏所掳上闻之召蔡兴宗以败书示之曰我愧卿甚永降号左将军攸之免官以贞阳公领职还屯淮隂由是失淮北四州及豫州淮西之地　裴子野论曰昔齐桓矜于葵丘而九国叛曹公不礼张松而天下分一失毫厘其差逺矣太宗之初威令所被不满百里卒有离心士无固色而能开诚心布欵实莫不感恩服徳致命効死故西摧北荡防内褰开既而六军献防方隅束手天子欲贾其余威师出无名长淮以北倐忽为戎惜乎若以向之虚怀不骄不伐则三叛奚为而起哉髙祖虮虱生介胄经启疆场后之子孙日蹙百里播获堂搆岂云易哉　魏尉元以彭城兵荒之后公私困竭请发冀相济兖四州粟取张永所弃船九百艘沿河运载以赈新民魏朝从之　沈文秀崔道固为土人所攻遣使乞降于魏且请兵自救　二月魏西河公石自悬瓠引兵攻汝隂太守张超不克退屯陈项议还长社待秋击之郑羲曰张超蚁聚穷命粮食已尽不降当走可翘足而待也今弃之逺去超修城浚隍积薪储谷更来恐难图矣石不从遂还长社　初寻阳既平帝遣沈文秀弟文炳以诏书论文秀又遣辅国将军刘怀珍将马步三千人与文炳偕行未至值张永等败退怀珍还镇山阳文秀攻青州刺史明僧暠帝使怀珍帅龙骧将军王广之将五百骑歩卒二千人浮海救之至东海僧暠已退保东莱怀珍进据朐城众心恟惧欲且保郁洲怀珍曰文秀欲以青州归于魏计齐之士民安肯甘心臣魏邪今扬兵直前宣布威徳诸城可飞书而下奈何守此不进自为沮挠乎遂进至黔陬文秀所署髙宻平昌二郡太守弃城走怀珍送致文炳达朝廷意文秀犹不降百姓闻怀珍至皆喜文秀所署长广太守刘桃根将数千人戍不其城怀珍军于洋水众谓且宜坚壁伺隙怀珍曰今众少粮竭悬军深入正当以精兵速进掩其不备耳乃遣王广之将百骑袭不其城拔之文秀闻诸城皆败乃遣使请降帝复以为青州刺史崔道固亦请降复以为冀州刺史怀珍乃还　沈攸之之自彭城还也留长水校尉王载守下邳积射将军沈韶守宿豫睢陵淮阳皆留兵戍之载谟之从将也时东平太守申纂守无盐幽州刺史刘休賔守梁邹并州刺史清河房崇吉守升城辅国将军清河张谠守团城及兖州刺史王整兰陵太守桓忻肥城麋沟垣苗等戍皆不附于魏休賔乘民之兄子也魏遣平东将军长孙陵等将兵赴青州征南大将军慕容白曜将骑五万为之继援白曜燕太祖之孙也白曜至无盐欲攻之将佐皆以为攻具未备不宜遽进左司马范阳郦范曰今轻军逺袭深入敌境岂宜淹缓且申纂必谓我军来速不暇攻围将不为备今若出其不意可一皷而克白曜曰司马策是也乃引兵伪退申纂不复设备白曜夜中部分三月甲寅旦攻城食时克之纂走追擒杀之白曜欲尽以无盐人为军赏郦范曰齐形胜之地宜逺为经畧今王师始入其境人心未洽连城相望咸有拒守之志茍非以徳信怀之未易平也白曜曰善皆免之白曜将攻肥城郦范曰肥城虽小攻之引日胜之不能益军势不胜足以剉军威彼见无盐之破死伤涂地不敢不惧若飞书告谕纵使不降亦当逃散白曜从之肥城果溃获粟三十万斛白曜谓范曰此行得卿三齐不足定也遂取三齐糜沟二戍一旬中连拔四城威震齐土宋房崇吉守升城胜兵者不过七百人慕容白曜筑长围以攻之自二月至于夏四月乃克之白曜忿其不降欲尽阮城中人防军事昌黎韩麒麟谏曰今勍敌在前而阮其民自此以东诸城人自为守不可克也师老粮尽外冦乘之此危道也白曜乃慰抚其民各使复业崇吉脱身走崔道固闭门拒魏沈文秀遣使迎降于魏请兵援接白曜欲遣兵赴之郦范曰文秀室家坟墓皆在江南拥兵数万城固甲坚强则拒战屈则遁去我师未逼其城无朝夕之急何所畏忌而遽求援军且观其使者视下而色愧语烦而志怯此必挟诈以诱我不可从也不若先取歴城克盘阳下梁邹平乐陵然后案兵徐进不患其不服也白曜曰崔道固等兵力单弱不敢出战吾通行无碍直抵东阳彼自知必亡故望风求服夫又何疑范曰歴城兵多粮足非朝夕可拔文秀坐据东阳为诸城根本今多遣兵则无以攻歴城少遣兵则不足以制东阳若进为文秀所拒退为诸城所邀腹背受敌必无全理愿更审计无堕贼彀中白曜乃止文秀果不降魏尉元上表称彭城贼之要藩不有重兵积粟则不可固守若资储既广虽刘彧师徒悉起不敢窥淮北之地又言若贼向彭城必由清泗过宿豫歴下邳趋青州亦由下邳沂水经东安此数者皆为贼用师之要今若先定下邳平宿豫镇淮阳戍东安则青冀诸镇可不攻而克若四城不服青冀虽拔百姓狼顾犹怀侥幸之心臣愚以为宜释青冀之师先定东南之地断刘彧北顾之意絶愚民南望之心夏木虽盛无津途可由冬路虽通无髙城可固如此则淮北自举暂劳永逸兵贵神速乆则生变若天既降彼或因水通运粮益众规为进取恐近淮之民翻然改图青冀二州猝未可拔也　五月沈攸之自送运米至下邳魏人遣清泗闲人诈攸之云薛安都欲降求军迎接军副吴喜请遣千人赴之攸之不许既而来者益多喜固请不已攸之乃集来者告之曰君诸人既有诚心若能与薛徐州子弟俱来者皆即假君以本乡县唯意所欲如其不尔无为空劳往还自是一去不返攸之使军主彭城陈显达将千人助戍下邳而还薛安都子伯令亡命梁雍之间聚党数千人攻陷郡县秋七月雍州刺史巴陵王休若遣南阳太守张敬儿等击斩之　上复遣中领军沈攸之等击彭城攸之以为清泗方涸粮运不继固执以为不可使者七返上怒强遣之八月壬寅以攸之行南兖州刺史将兵北出使行徐州事萧道成将千人镇淮隂魏之入彭城也垣崇祖将部曲奔朐山据之遣使来降萧道成以为朐山戍主朐山濵海孤絶人情未安崇祖浮舟水侧欲有急则逃入海魏东徐州刺史成固公戍圂城崇祖部将有罪亡降魏成固公遣步骑二万袭朐山去城二十里崇祖方出送客城中人惊惧皆下船欲去崇祖还谓腹心曰魏非有宿谋承叛者之言而来耳易诳也今得百余人还事必济矣但人情一骇不可敛集卿等可亟去此二里外大呼而来云艾塘义人已得破虏须戍军速往相助逐之舟中人果喜争上岸崇祖引入据城遣嬴弱入岛持两炬火登山皷噪魏防骑以为军备甚盛乃退上以崇祖为北琅邪兰陵二都太守垣荣祖亦自彭城奔朐山以奉使不效畏罪不敢出往依萧道成于淮隂　魏尉元遣孔伯恭帅步骑一万拒沈攸之又以攸之前败所丧士卒瘃堕膝行者悉还攸之以沮其气上寻悔遣攸之等复召使还攸之至焦墟去下邳五十余里陈显达引兵迎攸之至睢清口伯恭击破之攸之引兵退伯恭追击之攸之大败龙骧将军姜产之等战没攸之创重入保显达营丁酉夜众溃攸之轻骑南走委弃军资器械以万计还屯淮隂尉元以书谕徐州刺史王载载弃下邳走魏以土西辛绍先为下邳太守绍先不尚苛察务举大纲教民治生御冦而已由是下邳安之孔伯恭进攻宿豫宿豫戍将鲁僧遵亦弃城走魏将孔太恒等将千骑南攻淮阳淮阳太守崔武仲焚城走魏将孔曜进屯瑕丘崔道固未之降也绥邉将军房法夀为王邈司马屡破道固军歴城人畏之及道固降皆罢兵道固畏灋夀扇动百姓迫遣灋夀使还建康防从弟崇吉自升城来以母妻为魏所获谋于灋夀灋夀雅不欲南行怨道固迫之时道固遣兼治中方灵賔督清河广川二郡事戍磐阳灋夀乃与崇吉谋袭磐阳据之降于慕容白曜以赎崇吉母妻道固遣兵攻之白曜自瑕丘遣将军长孙观救磐阳道固兵退白曜表冠军将军韩麒麟与灋夀对为冀州刺史以灋夀从弟灵民思顺灵恱伯怜伯玉叔玉思安幼安等八人皆为郡守白曜自瑕丘引兵攻崔道固于歴城遣平东将军长孙陵等攻沈文秀于东阳道固拒守不降白曜筑长围守之陵等至东阳文秀请降陵等入其西郭纵士卒暴掠文秀悔怒闭城拒守击陵等破之陵等退屯清西屡进攻城不克　冬十一月乙卯分徐州置东徐州以辅国将军张谠为刺史十二月庚戍以幽州刺史刘休賔为兖州刺史休賔之妻崔邪利之女也生子文与邪利皆没于魏慕容白曜将其妻子至梁邹城下示之休賔宻遣主簿尹文达至歴城见白曜且视其妻子休賔欲降而兄子闻慰不可白曜使人至城下呼曰刘休賔数遣人来见仆射约降何故违期不至由是城中皆知之共禁制休賔不得降魏兵围之　魏西河公石复攻汝隂汝隂有备无功而还常竒虽降于魏实怀贰心刘勔复以书招之防西河公石攻汝隂竒乘虚烧劫悬瓠驱掠上蔡安成平舆三县民屯于灌水
　　四年春正月魏汝阳司马赵怀仁帅众冦武津豫州刺史刘勔遣龙骧将军申元徳击破之又斩魏于都公阏于拔于汝阳台东获运车千三百乘魏复冦义阳勔使司徒防军孙台瓘击破之淮西民贾元友上书陈伐魏取陈蔡之策上以其书示刘勔勔上言元友称魏主幼弱内外多难天亡有期臣以为敌自去冬蹈借王土磐据数郡百姓残亡今春以来连城围逼国家未能复境何暇灭冦元友所陈率多夸诞狂谋皆非事实言之甚易行之甚难臣窃寻元嘉以来伧荒逺人多干国议负担归阙皆劝讨魏从来信纳皆贻后悔境上之人唯视强弱王师至彼必壶浆涂裁见退军便抄截蜂起此前后所见明验非一也上乃止　魏尉元遣使说东徐州刺史张谠谠以城降魏魏以中书侍郎髙闾与谠对为东徐州刺史李璨与毕众敬对为东兖州刺史元又说兖州刺史王整兰陵太守桓忻整忻皆降于魏魏以元为开府仪同三司都督徐南北兖三州诸军徐州刺史镇彭城召薛安都毕众敬入朝至平城魏以上客待之羣从皆封侯赐第宅资给甚厚　慕容白曜围歴城经年二月庚寅防其东郭癸巳崔道固面缚出降白曜遣道固之子景业与刘文晔同至梁邹刘休賔亦出降白曜遣道固休賔及其僚属于平城　辛丑以前龙骧将军常竒为都督司北豫二州诸军事司州刺史魏西河公石攻之珍竒单骑奔夀阳　三月魏慕容白曜进围东阳上以崔道固兄子僧祐为辅国将军将兵数千从海道救歴城至不其闻歴城已没遂降于魏夏四月刘勔败魏兵于许昌　秋七月上以沈文秀之弟征北中兵防军文静为辅国将军统髙宻等五郡军事自海道救东阳至不其城为魏所断因保城自固魏人攻之不克辛卯分青州置东青州以文静为刺史冬十月发诸州兵北伐十二月魏人防不其城杀沈文静入东阳西郭
　　五年沈文静守东阳魏人围之三年外无救援士卒昼夜拒战甲胄生虮虱无离叛之志春正月乙丑魏人防东阳文秀解戎服正衣冠取所持节坐斋内魏兵交至问沈文秀何在文秀厉声曰身是魏人执之去其衣缚送慕容白曜使之拜文秀曰各两国大臣何拜之有白曜还其衣为之设馔鎻送平城魏主数其罪而宥之待为下客给恶衣疏食既而重其不屈稍嘉礼之拜外都下大夫于是青冀之地尽入于魏矣　二月己卯魏以慕容白曜为都督青齐东徐三州诸军事征南大将军开府仪同三司青州刺史进爵济南王白曜抚御有方东人安之魏自天安以来比嵗旱饥重以青徐用兵山东之民疲于赋役显祖命因民贫富为三等输租之法等为三品上三品输平城中输它州下输本州又魏旧制常赋之外有杂调十五至是悉罢之由是民稍赡给夏五月魏徙青州民于平城置升城厯城民望于桑
　　干立平齐郡以居之自余悉为奴婢分赐百官魏沙门统昙曜奏平齐户及诸民有能嵗输糓六十斛入僧曹者即为僧只戸粟为僧只粟遇凶嵗赈给饥民又请民犯重罪及官奴以为佛图户以供诸寺扫洒魏主并许之于是僧祗戸粟及寺户徧于州镇矣














　　通鉴纪事本末卷二十上
<史部,纪事本末类,通鉴纪事本末>
　　钦定四库全书
　　通鉴纪事本末卷二十下
　　宋　袁枢　撰
　　萧道成簒宋
　　宋明帝泰始三年八月以征北司马行南徐州事萧道成镇淮隂道成收养豪俊賔客始盛垣崇祖奔朐山道成以为戍主垣荣祖亦奔胊山往依道成于淮隂刘僧副避魏居海岛道成亦召而抚之
　　四年秋七月庚申以萧道成为南兖州刺史　先是中书侍郎舍人皆以名流为之太祖始用寒士秋当世祖犹杂选士庶巢尚之戴灋兴皆用事及上即位尽用左右细人游击将军阮佃夫中书通事舍人王道隆员外散骑侍郎杨运长等并防预政事权亚人主巢戴所不及也佃夫尤恣横人有顺逆祸福立至大纳货赂所饷减二百匹绢则不报书园宅饮馔过于诸王妓乐服饰宫掖不如也朝士贵贱莫不自结仆皆不次除官捉车人至虎贲中郎将马士至员外郎
　　六年南兖州刺史萧道成在军中乆民间或言道成有异相当为天子上疑之徴为黄门侍郎越骑校尉道成惧不欲内迁而无计得留冠军防军广陵荀伯玉劝道成遣数十骑入魏境安置标榜魏果遣逰骑数百履行境上道成复本任秋九月命道成迁镇淮隂
　　七年　初上为诸王寛和有令誉独为世祖所亲即位之初义嘉之党多防全宥随才引用有如旧臣及晚年更猜忌忍虐好神多忌讳言语文书有祸败凶丧及疑似之言应囬避者数百千品有则必加罪戮改騧字为以其似祸字故也左右忤意往往有刳斮者时淮泗用兵府蔵空竭内外百官并断俸禄而上奢费过度每所造器用必为正御副御次御各三十枚嬖幸用事货赂公行上素无子宻取诸王姬有孕者内宫中生男则杀其母使宠姬子之至是寝疾以太子幼弱深忌诸弟南徐州刺史晋平刺王休祐前镇江陵贪虐无厌上不使之镇留之建康遣上佐行府州事休祐性刚狠前后忤上非一上积不能平且虑将来难制欲方便除之春二月甲寅休祐从上于岩山射雉左右从者并在仗后日欲闇上遣左右寿寂之等数人逼休祐令坠马因共殴拉杀之传呼骠骑落马上阳惊遣御医络绎就视比其左右至休祐已絶去车轮舆还第追赠司空之如礼建康民间讹言荆州刺史巴陵王休若有至贵之相上以此言报之休若忧惧戊午以休若代休祐为南徐州刺史休若腹心将佐皆谓休若还朝必不免祸中兵防军京兆王敬先说休若曰今主上弥留政成省阁羣防恟恟欲悉去宗支以便其私殿下声着海内受诏入朝必往而不返荆州带甲十余万地中数千里上可以匡天子除奸臣下可以保境土至一身孰与赐剑邸第使臣妾饮泣而不敢乎休若素谨畏伪许之敬先出使人执之以白于上而诛之　晋平刺王既死建安王休仁益不自安上与嬖臣杨运长等为身后之计运长等亦虑上晏驾后休仁秉政已軰不得専权弥賛成之上疾甞暴甚内外莫不属意于休仁主书以下皆坐东府访休仁所亲信豫自结纳其或在直不得出者皆恐惧上闻愈恶之五月戊午召休仁入见既而谓曰今夕停尚书下省宿明可早来其夜遣人赍药赐死休仁骂曰上得天下谁之力邪孝武以诛鉏兄弟子孙灭絶今复为尔宋祚其得乆乎上虑有变力疾乘舆出端门休仁死乃入下诏称休仁规结禁兵谋为乱逆朕未忍明法申诏诘厉休仁慙防惧罪遽自引决可宥其二子降为始安县王聴其子伯融袭封上虑人情不恱乃与诸大臣及方镇诏称休仁与休祐深相亲结语休祐云汝但作佞此法自足安身我从来颇得此力休祐之陨本欲为民除患而休仁从此日生娆惧吾每呼令入省便入辞杨太妃吾春中多与之射雉或隂雨不出休仁辄语左右云我已复得今一日休仁既经南讨与宿卫将帅经习狎共事吾前者积日失适休仁出入殿省无不和顔厚相抚劳如其意趣人莫能测事不获已反覆思惟不得不有近日处分恐当不必即解故相报知上与休仁素厚虽杀之每谓人曰我与建安年时相邻少便款狎景和泰始之间勲诚实重事计交切不得不相除痛念之至不能自已因流涕不自胜初上在藩与褚渊以夙素相善及即位深相委仗上寝疾渊为吴郡太守急召之既至入见上流涕曰吾近危笃故召卿欲使着黄耳黄者乳母服也上与渊谋诛建安王休仁渊以为不可上怒曰卿痴人不足与计事渊惧而从命复以渊为吏部尚书庚午以尚书右仆射袁粲为尚书令褚渊为左仆射　丙戌追废晋平王休祐为庶人巴陵王休若至京口闻建安王死益惧上以休若和厚能谐缉物情恐将来倾夺幼主欲遣使杀之虑不奉诏欲徴入朝又恐猜骇六月丁酉以江州刺史桂阳王休范为南徐州刺史以休若为江州刺史手书殷勤召休若使赴七月七日宴　秋七月巴陵哀王休若至建康乙丑赐死于第赠侍中司空复以桂阳王休范为江州刺史时王诸弟俱尽唯休范以人才凡劣不为上所忌故得全　沈约论曰圣人立法垂制所以必称先王葢由遗训余风足以贻之来世也太祖经国之义虽隆家之道不足彭城王照不窥古徒见昆弟之义未识君臣之礼冀以家情行之国道主猜而犹犯恩薄而未悟致以呵训之微行遂成灭亲之大祸开端树隙垂之后人太宗因易隙之情据已行之典翦落洪枝不待顾虑既而本根无庇防主孤立神器以势弱倾移灵命随乐推囘改斯葢履霜有渐坚氷自至所由来逺矣　裴子野论曰夫噬虎之兽知爱己子搏狸之鸟非防异巢太宗保字螟蛉剿拉同气既迷在原之天属未识父子之自然宋徳告终非天废也夫危亡之君未甞不先弃本枝妪姁旁孽推诚嬖狎疾恶父兄前乘覆车后来并辔借使叔仲有国犹不失配天而它人入室将七庙絶祀曾是莫怀甘心揃落晋武背文明之托而覆中州者贾后太祖弃初宁之誓而登合殿者元凶祸福无门奚其豫择友于兄弟不亦安乎　或譛萧道成在淮隂有贰心于魏上封银壶酒使吴喜自持赐道成道成惧欲逃喜以情告道成且先为之饮道成即饮之喜还朝保证道成或宻以启上上以喜多计数素得人情恐其不能事幼主乃召喜入内殿与共言谑甚欵既出赐以名馔寻赐死　戊寅以淮隂为北兖州徴萧道成入朝道成所亲以朝廷方诛大臣劝勿就徴道成曰诸卿殊不见事主上自以太子稚弱翦除诸弟何须它人今唯应速发淹留顾望必将见疑且骨肉相残自非灵长之祚祸难将兴方与卿等戮力耳既至拜散骑常侍太子左卫率泰豫元年夏四月己亥上大渐以江州刺史桂阳王休范为司空又以尚书右仆射禇渊为防军将军加中领军刘勔右仆射诏渊勔与尚书令袁粲荆州刺史蔡兴宗郢州刺史沈攸之并受顾命禇渊素与萧道成善引荐于上诏又以道成为右卫将军领卫尉与袁粲等共掌机事是夕上殂庚子太子即皇帝位大赦时苍梧王方十嵗袁粲禇渊秉政承太宗奢侈之后务节俭欲救其而阮佃夫王道隆等用事货赂公行不能禁也冬十一月中书通事舍人阮佃夫加给事中辅国将
　　军权任转重欲用其所亲吴郡张澹为武陵郡袁粲等不同佃夫称勅施行粲等不敢执
　　苍梧王元徽元年　桂阳王休范素凡讷少知解不为诸兄所齿遇物情亦不向之故太宗之末得免于过及帝即位年在冲防素族秉政近习用权休范自谓尊亲莫二应入为宰辅既不如志怨愤颇甚典籖新蔡许公舆为之谋主令休范折节下士厚相资给于是逺近赴之嵗中万计収养勇士缮治器械朝廷知其有异志亦隂为之备防夏口阙镇朝廷以其地居寻阳上流欲使腹心居之二月乙亥以晋熈王爕为郢州刺史爕始四嵗以黄门郎王奂为长史行府州事配以资力使镇夏口复恐其过寻阳为休范所劫留使自太洑径去休范闻之大怒宻与许公舆谋袭建康表治城湟多解材板而蓄之奂景文之兄子也
　　二年夏五月壬午桂阳王休范反掠民船使军队称力请受付以材板合手装治数日即办丙戌休范帅众二万骑五百发寻阳昼夜取道以书与诸执政称杨运长王道隆蛊惑先帝使建安巴陵二王无罪被戮望执録二防以谢寃魂庚寅大雷戍主杜道欣驰下告变朝廷惶骇防军禇渊征北将军张永领军刘勔仆射刘秉右卫将军萧道成逰击将军戴明寳骁骑将军阮佃夫右军将军王道隆中书舍人孙千龄员外郎杨运长集中书省计事莫有言者道成曰昔上流谋逆皆因淹缓至败休范必逺惩前失轻兵急下乘我无备今应变之术不宜逺出若偏师失律则大沮众心宜顿新亭白下坚守宫城东府石头以待贼至千里孤军后无委积求战不得自然瓦解我请顿新亭以当其锋征北守白下领军屯宣阳门为诸军节度诸贵安坐殿中不须竞出我自破贼必矣因索笔下议众并注同孙千龄隂与休范通谋独曰宜依旧遣军据梁山道成正色曰贼今已近梁山岂可得至新亭既是兵冲所欲以死报国耳常时乃可屈曲相从今不得也坐起道成顾谓刘勔曰领军已同鄙议不可改易袁粲闻难扶曵入殿即日内外戒严道成将前锋兵出屯新亭张永屯白下前南兖州刺史沈怀古戍石头袁粲禇渊入卫殿省时仓猝不暇授甲开南北二武库随将士意所取萧道成至新亭治城垒未毕辛卯休范前军已至新林道成方解衣髙卧以安众心徐索白虎幡登西垣使宁朔将军髙道庆羽林监陈显达员外郎王敬则帅舟师与休范战颇有杀获壬辰休范自新林舍舟步上其将丁文豪请休范直攻台城休范遣文豪别将兵趋台城自以大众攻新亭垒道成帅将士悉力拒战自已至午外势愈盛众皆失色道成曰贼虽多而乱寻当破矣休范白服乘肩舆自登城南临沧观以数十人自卫屯骑校尉黄回与越骑校尉张敬儿谋诈降以取之囘谓敬儿曰卿可取之我誓不杀诸王敬儿以白道成道成曰卿能办事当以本州相赏乃与囘出城南放仗走大呼称降休范喜召至舆侧囘阳致道成宻意休范信之以二子徳宣徳嗣付道成为质二子至道成即斩之休范致囘敬儿于左右所亲李恒钟夹谏不聴时休范日饮醇酒囘见休范无备目敬儿敬儿夺休范防身刀斩休范首左右皆散走敬儿嫚骂持首归新亭道成遣队主陈灵寳送休范首还台寳道逢休范兵弃首于水挺身特达唱云已平而无以以为验众莫之信休范将士亦不之知其将杜黒骡攻新亭甚急萧道成在射堂司空主簿萧恵朗帅敢死士数十人突入东门至射堂下道成上马帅麾下搏战恵朗乃退道成复得保城恵朗恵开之弟也其姊为休范妃恵朗兄黄门郎恵明时为道成军副在城内了不自疑道成与黒骡拒战自晡达旦矢石不息其夜大鼓呌不复相闻将士百日不得寝食军中马夜惊城内乱走道成秉烛正坐厉声呼之如是者数四丁文豪破台军于皂荚桥直至朱雀桁南杜黒骡亦舍新亭北趣朱雀桁右军将军王道隆将羽林精兵在朱雀门内急召鄱阳忠昭公刘勔于石头勔至命撤桁以折南军之势道隆怒曰贼至但当急击宁言开桁自弱邪勔不敢复言道隆趣勔进战勔度桁南战败而死黒骡等乘胜度淮道隆弃众走还台黒骡兵追杀之黄门侍郎王蕴重伤踣于御沟之侧或扶之以免蕴景文之兄子也于是中外大震道路皆云台城已陷白下石头之众皆溃张永沈怀明逃还宫中传新亭亦陷太后执帝手泣曰天下败矣先是月犯右执法太白犯上将或劝刘勔避职勔曰吾执心行已无愧幽明若灾眚必至避岂得免勔晚年颇慕髙尚立园宅名为东山遗落世务罢遣部曲萧道成谓勔曰将军受顾命辅幼主当此艰难之日而深尚从容废省羽翼一朝事至悔可追乎勔不从而败甲午抚军长史禇澄开东府门纳南军拥安成王准据东府称桂阳王教曰安成王吾子也勿得侵犯澄渊之弟也杜黒骡径进至杜姥宅中书舍人孙千龄开承明门出降宫省恇扰时府蔵已竭皇太后太妃剔取宫中金银器物以充赏众莫有鬬志俄而丁文豪之众知休范已死稍欲退散文豪厉声曰我独不能定天下邪许公舆诈称桂陵王在新亭士民惶惑诣萧道成垒投刺者以千数道成得皆焚之登北城谓曰刘休范父子昨已就戮尸在南冈下身是萧平南诸君谛视之名刺皆已焚勿忧惧也道成遣陈显达张敬儿及辅师将军任农夫马军主东平周盘龙等将兵自石头济淮从承明门入卫宫省袁粲慷慨谓诸将曰今冦贼已逼而众情离沮孤子受先帝付托不能绥靖国家请与诸军同死社稷被甲上马将驱之于是陈显达等引兵出战大破杜黒骡于杜姥宅飞矢贯显达目丙申张敬儿等又破黒骡等于宣阳门斩黒骡及丁文豪进克东府余党悉平萧道成振旅还建康百姓縁道聚观曰全国家者此公也道成与袁粲禇渊刘秉皆上表引咎解职不许丁酉解严大赦　六月庚子以平南将军萧道成为中领军南兖州刺史留卫建康与袁粲禇渊刘秉更日入直决事号为四贵　桂阳王休范之反也使道士陈公昭作天公书题云沈丞相付荆州刺史沈攸之门者攸之不开视推得公昭送之朝廷及休范反攸之谓僚佐曰桂阳必声言我与之同若不颠沛勤王必增朝野之惑乃与南徐州刺史建平王景素郢州刺史晋熈王爕湘州刺史王僧防雍州刺史张兴世同举兵讨休范休范留中兵防军毛恵连等守寻阳燮遣中兵防军冯景祖袭之癸卯恵连等开门请降杀休范二子诸镇皆罢兵三年冬十二月南徐州刺史建平王景素孝友清令服用俭素又好文学礼接士大夫由是有美誉太宗特爱之异其礼秩时太祖诸子俱尽诸孙唯景素为长帝凶狂失徳朝野皆属意于景素帝外家陈氏深恶之杨运长阮佃夫等欲専权势不利立长君亦欲除之其腹心将佐多劝景素举兵镇军防军济阳江淹独諌之景素不恱是嵗防阁将军王季符得罪于景素单骑亡奔建康告景素谋反运长等即欲发兵讨之袁粲萧道成以为不可景素亦遣世子延龄诣阙自陈乃徙季符于梁乃夺景素征北将军开府仪同三司
　　四年夏六月乙亥加萧道成尚书左仆射　杨运长阮佃夫等忌建平王景素益甚景素乃与録事防军陈郡殷弥中兵防军略阳垣庆延防军沈颙左暄等谋为自全之计遣人往来建康要结才力之士冠军将军黄囘逰击将军髙道庆辅国将军曹欣之前军将军韩道清长水校尉郭兰之羽林监垣祗祖皆隂与通谋武人不得志者无不归之　帝好独出逰走郊野欣之谋据石头城伺帝出作乱道清兰之欲说萧道成因帝夜出执帝迎景素道成不从者即图之景素毎禁使缓之杨阮微闻其事遣伧人周天赐伪投景素劝令举兵景素知之斩天赐首送台秋七月祗祖帅数百人自建康奔京口云京师已溃乱劝令速入景素信之戊子据京口起兵士民赴之者以千数杨阮闻祗祖叛走即命纂严己丑遣骁骑将军任农夫领军将军兰陵李安民军兰陵李安民将步军右军将军张保将水军以讨之辛卯又命南豫州刺史叚佛荣为都统萧道成知黄囘有异志故使安民佛荣与之偕行囘私戒其士卒道逢京口兵勿得战道成屯武湖冠军将军萧赜镇东府始安王伯融都乡侯伯猷皆建安王休仁之子也杨阮忌其年长悉称诏赐死景素欲断竹里以拒台军垣庆延垣祗祖沈颙皆曰今天时旱热台军逺来疲困引之使至以逸待劳可以一战而克殷弥等固争不能得农夫等既至纵火烧市邑庆延等各相顾望莫有鬬志景素本乏威畧恇扰不知所为黄囘迫于段佛荣且见京口军弱遂不发张保泊西渚景素左右勇士数十人自相要结进击水军甲午张保败死而诸将不相应赴复为台军所破台军既薄城下颙先帅众走祗祖次之其余诸军相继奔退独左暄与台军力战于万嵗楼下而所配兵力甚弱不能敌而散乙未防京口黄囬军先入自以有誓不杀诸王乃以景素让殿中将军张倪奴倪奴擒景素斩之并其三子同党垣祗祖等数十人皆伏诛萧道成释黄囘髙道庆不问抚之如旧是日解严丙申大赦八月庚午以给事黄门侍郎阮佃夫为南豫州刺史
　　留镇京师
</div>
    <div class="pagination">
<a href="通鉴纪事本末_page21.html">上一页</a><span>...</span><a href="通鉴纪事本末_page17.html">17</a><a href="通鉴纪事本末_page18.html">18</a><a href="通鉴纪事本末_page19.html">19</a><a href="通鉴纪事本末_page20.html">20</a><a href="通鉴纪事本末_page21.html">21</a><span class="current-page">22</span><a href="通鉴纪事本末_page23.html">23</a><a href="通鉴纪事本末_page24.html">24</a><a href="通鉴纪事本末_page25.html">25</a><a href="通鉴纪事本末_page26.html">26</a><a href="通鉴纪事本末_page27.html">27</a><span>...</span><a href="通鉴纪事本末_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
