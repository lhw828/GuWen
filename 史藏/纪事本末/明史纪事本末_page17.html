<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 17 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 17 页/共 43 页
  </h1>
  <div class="content">
   寅，山西安邑人。少瞽，性聪铭，学京房《易》，占断多奇中，四方争传之。正统中，客游大同。上皇既北狩，阴遣使谕镇守太监裴富，富私问寅，寅筮得《干》之初九，附奏曰：“大吉可以贺矣。龙，君象也。四，初之应也。龙潜跃必以秋，应以壬午，浃岁而更。龙，变化之物也。庚者，更也。庚午中秋，车驾其还乎。还则必幽，勿用故也。或跃应焉，或之者疑之也，计七八年，当必复辟。午，火德之王也。丁者，壬之合也。其岁丁丑，月壬寅，日壬午乎。自今岁数更九，跃则必飞。九者，干之用也。南面，子冲午也。其君位乎。故曰大吉。”也先欲奉上皇南还，朝廷率以为诈，寅力言于石亨，亨与于谦协议，奉迎而归。及后复辟，其言皆验。
四年春正月，吏部尚书何文渊罢。时言官劾文渊贪纵，下狱。文渊自言易储有功，诏书所云“天佑下民作之君，父有天下传之子”，已所属对也。乃令致仕。
十一月，皇太子见济卒。五年夏四月，御史锺同上疏请复储。先是，同尝因待漏，与仪制郎中章纶论易储事，继之以泣。至是，遂上疏言：“宗社之本在储
位，宜复不宜缓。”闻者韪之。五月，下礼部仪制郎中章纶、御史锺同于狱。纶上修德弭灾十四事，又曰：“太上皇帝君临天下十四年，陛下尝亲受册封为臣子，
是天下之父也。陛下宜率群臣每月朔望及岁时节旦，朝见于廷安门，以极尊崇之道。而又复皇后于中宫，以正天下之母仪；复皇储于东宫，以定天下之大本。”疏上，下锦衣狱鞫讯，体无完肤。御史锺同先有言，故并逮之。
以进士杨集为六安州知州。集上书于谦曰：“奸人黄■进易储之说，以迎合上意，本逃死之计耳。公等国家柱石，乃恋官僚之赏，而不思所以善后乎？脱章纶、锺同死狱下，而公坐享崇高，如清议何！”谦以示王文，文曰：“书生不知朝廷法度，然有胆，当进一级处之。”进士选知州始此。
谪给事中徐正戍铁岭卫。正密请召见便殿，屏左右言：“今日臣民有望上皇复位者，有望废太子沂王嗣位者，陛下不可不虑。宜出沂王于沂州，增高南城数尺，伐去城边高树，宫门之锁亦宜灌铁，以备非常。”上怒，谪戍。御史高平亦言城南多树，事叵测，遂尽伐之。时盛暑，上皇尝倚树憩息。及树伐，得其故，大惧。复辟后，正、平皆伏诛。
南京大理少卿廖庄上言：“宜笃亲亲之谊，时朝见上皇于南宫。上皇诸子，皇上之犹子也。亦宜令亲近儒臣，以待皇嗣之生，使天下晓然知皇上公天下之心。”不报。
六年八月，杖大理寺少卿廖庄、礼部郎中章纶、御史锺同于阙。同死杖下，纶仍诏狱，谪庄定羌驿丞。先是，庄上疏忤旨。至是，赴京陛见，上念及，命杖之。
英宗天顺元年春正月壬午，武清侯石亨、副都御史徐有贞等迎上皇复位。先是，景帝不豫，以储位未定，中外忧惧。兵部尚书于谦日与廷臣疏请立东宫，盖谓复宪宗也。中外藉藉，谓大学士王文与太监
王诚谋白太后，迎取襄王世子。十有一日，都御史萧维桢同百官问安于左顺门外，太监兴安自内出，曰：“若皆朝廷大臣，不能为社稷计，徒问安耶？”即日，维桢集御史议曰：“今日兴安之言，若皆达其意否？”众曰：“皇储一立，无他虑矣。”众还，道作封事草，会稿于朝，众谓：“上皇子宜复立。”惟王文意他有所属。陈循知文意，独不言。李贤以问萧，曰：“既退不可再。”文遂对众言曰：“今只请立东宫，安知朝廷之意在谁？”维桢因举笔曰：“我更一字。”乃更“早建元良”为“早择”。笑曰：“吾带亦欲更也。”疏进，有“候十七日御朝”之旨。
时武清侯石亨知景帝疾必不起，念请复立东宫，不知请太上皇复位，可得功赏。遂与都督张︷、太监曹吉祥以南城复辟谋，叩太常卿许彬，彬曰：“此社稷功也。彬老矣，无能为矣，盍图之徐元玉。”元玉，徐有贞字也。初名呈，以已已倡南迁议，朝廷鄙之，后更名有贞。亨、︷从其言，遂生来有贞家；有贞亦时时诣亨，人莫知也。
是月十四日，夜会有贞宅，有贞曰：“太上皇帝昔者出狩，非以游畋，为国家耳。况天下无离心，今天子置不问，乃纷纷外求何为也。如公所谋，南城亦知之乎？”亨、︷曰：“一日前已密达之。”有贞曰：“俟得审报乃可。”亨、︷去。
至十六日，既暮，复会有贞，曰：“得报矣，计将安出？”有贞乃升屋，览步干象，亟下，曰：“事在今夕，不可失。”遂相与密语，人不闻。而是时会有边吏报警，有贞曰：“宜乘此以备非常为名，纳兵入大内，谁不可者！”亨、︷然之。计定，仓皇出。有贞焚香祝天，与家人诀，曰：“事成社稷之利，不成门户之祸。归，人；不归，鬼矣。”遂与亨、︷往会吉祥及王骥、杨善、陈汝言，收诸门钥。夜四鼓，开长安门，纳兵千人，宿卫士惊愕不知所为。兵既入，有贞仍锁门，取钥投水窦中，曰：“万一内外夹攻，事去矣！”亨、︷亦惟有贞处分，莫知所为。时天色晦冥，亨惶惑，叩有贞曰：“事当济否？”有贞大言曰：“时至矣，勿退！”率众薄南宫，门锢不可启，扣之不应。俄闻城中隐隐开门声，有贞命众取巨木悬之，数十人举之撞门。又令勇士俞垣入，与外兵合毁垣，垣坏门启，亨、︷等入见。上皇烛下独出，呼亨、︷曰：“尔等何为？”众俯伏合辞云：“请陛下登位。”呼兵士举至，兵士惊惧，不能举，有贞等助挽之，掖上皇登以行。忽天色明霁，星月皎然。上皇顾问有贞等为谁，各自陈官职姓名。入大内，门者呵止之，上皇曰：“吾太上皇也。”门者不敢御。众掖升奉天殿，武士以瓜击有贞，上皇叱之，乃止。时黼座尚在殿隅，众推之使中，遂升座，鸣钟鼓，启诸门。
是日，百官入候景帝视朝。既入，见南城，暨殿上呼噪声，尚不知故。有贞号于众曰：“上皇复辟矣。”趣入贺，百官震戒，乃就班贺。上皇宣谕之，众始定。景帝闻钟鼓声，大惊，问左右曰：“于谦耶？”既知为上皇，连声曰：“好，好。”明日，上皇临朝，谓诸臣曰：“弟昨日食粥，颇无恙。”诏逮少保于谦、王文，学士陈循、萧、商辂，尚书俞士悦、江渊，都督范广，太监王诚、舒良、王勤、张玉下狱。命副都御史徐有贞以本官兼翰林院学士直内阁，典机务，寻晋兵部尚书，兼职如故。出前礼部郎中章纶于狱，擢礼部侍郎。上以纶建议复储，出之狱，喜叹良久，遂有是擢。
丁亥，杀少保兵部尚书于谦于市。先是，己巳城下之役，石亨功不如谦，而得侯爵，心鬼之，乃推谦功，诏予一子千户。谦固辞，且曰：“纵臣欲为子求官，自当乞
恩于君父，何必假手于石亨！”亨闻恚甚。亨从子彪贪暴，谦奏出之大同，亨益衔之。徐有贞者，常因谦求祭酒，景帝召谦，辟左右谕之曰：“有贞虽有才，然奸邪。”谦顿首退。有贞不知，亦恨谦。
方上之复辟也，有贞嗾言官以迎立外藩议，劾王文，且诬谦，下狱。所司勘之无验，金牌符檄见在禁中。有贞曰：“虽无显迹，意有之。”法司萧维桢等阿亨辈，乃以“意欲”二字成狱。文愤怒，目如炬，辩不已。谦顾笑曰：“辨生耶？无庸。彼不论事有无，直死我耳！”狱具，上犹豫未忍，曰：“于谦曾有功。”有贞直前曰：“不杀于谦，今日之事无名。”上意乃决，遂与王文及太监舒良、王诚、张永、王勤斩东市，妻子戍边徼。
谦有再造功。上北狩，廷臣间主和，谦辄曰：“社稷为重，君为轻。”以故也先抱空质，上得还，然谦祸机亦萌此矣。景帝尝赐谦甲第，谦顿首曰：“去病竖子，尚知此意，臣独何人，而敢饕此！”不许。乃置上前后所赐玺书、袍铠、弓剑、冠带之属于堂，而加封识，岁时一谨视。谦以国家多事，寓直房不归家。谦与中贵曹吉祥等共兵事，气陵之，故小人无不憾谦者。谦既死，籍其家，无余赀，萧然仅书籍耳。而正室锁钥甚固，则皆上赐也。谦死之日，阴霾翳天，行路嗟叹。吉祥麾下指挥朵耳者，以觞酬地而恸，吉祥恚朴之，明日复酬恸如故。天下无不冤之。都督范广勇而知义，为谦所任，亨恶之，并斩广。
论迎复功，封武清侯石亨为忠国公，都督张︷为太平侯，张︼为文安侯，都御史杨善为兴济伯。石彪封定远伯，充大同副总兵。以袁彬为锦衣卫指挥佥事。夺大同总兵郭登定襄伯，以为南京都督佥事。召廖庄子定羌驿，赐还官。赠故御史锺同大理左寺丞，谥恭愍，荫其子入太学。
二月乙未朔，皇太后诰谕，废景泰帝仍为成阝王，归西宫，废皇后汪氏仍为成阝王妃。钦天监奏革除景泰年号，上曰：“朕心有所不忍，可仍旧书之。”成阝王薨，祭葬礼悉如亲王，谥曰戾。妃嫔唐氏等赐帛自尽，以徇葬。
命汪妃出居旧王府。先是，景帝即位，立妃为皇后，后无子，有二女，次妃杭氏生见济。景帝废立时，后泣谏以为不可。景帝竟立见济，而以杭氏为皇后。以后谏，故幽之宫中。至是，上以成阝王薨，欲令妃殉葬。大学士李贤曰：“汪妃虽立为后，即遭废弃，与两女度日，若令随去，情所不堪。况幼女无依，尤可矜悯。”上恻然曰：“卿言是。朕以为弟妇少，不宜存内，初不计其母子之命。”而皇太子雅知妃不欲废立意，事之甚恭，遂得出旧府。太子又时时护持之，悉得挟赀属外，二女育宫中如故，由是母子得全。
三月，封直内阁兵部尚书徐有贞为武功伯，兼华盖殿大学士，掌文渊阁事。初，于谦之狱，中外咸侧目有贞，而有贞意殊自得，请于石亨曰：“愿得冠侧注而从兄后。”石亨为言之上，上曰：“为我语有贞，但﹃力，不患不封也。”居旬日，亨复言，上乃下诏封之。岁支禄一千一百石，子孙世锦衣指挥使，赐貂蝉冠玉带。旬月之间，恩赐赫奕，与石亨、张︷埒。
夏四月，复立元子见深为皇太子。襄王瞻善来朝。先是，土木之变，王两上疏慰安皇太后，乞命皇太子居摄天位。急发府库，募勇敢之士，务图迎复。仍乞训谕成阝
王，尽心辅政。疏上，景帝已立八日矣。至是，得疏宫中，上览之感叹，手敕取王入朝，礼待甚隆。王辞归，上送至午门，王伏地不起，上曰：“叔父欲何言？”王顿首曰：“万方望治如饥渴，愿皇上省刑薄敛。”上拱手谢曰：“敬受教。”
六月，逮徐有贞下狱。曹吉祥、石亨憾有贞，嗾诸阉巧诋，数为险语触上，上殊不为动。锦衣官门达复劾其阿比，排陷石亨。诏执鞫之，降广东参政。既有以飞章谤国是者，其语复多侵亨、吉祥，于是复诉上谓有贞实主使。逮归置狱，穷极锻炼无所得，摘其诰词“缵禹神功”语，为所自草，大不敬，无人臣礼，当死。以雷震奉天门，宥为黔首，谪戍云南金齿。有贞去，而曹、石日益专横矣。
谷应泰曰：土木之变，司徒不戒，车驾蒙尘，九庙震惊，百官拔舍，国无长君，不几青城五国乎？成阝王膺统，丧君有君，天诱其衷，拥驾还国。当是时，新君有捉发之迎，故主效止郊之哭，弟兄握手，且喜且悲。夫苏、李相违，河梁恋别，声、椒偶值，异国班荆，矧在同气，又何能已！《棠棣》之诗，所为作也。弟又北面稽首，恭上玺绂；兄且自陈失德，不敢复事宗庙。以臣避君，弟不先兄，景能辞位，史著美谈。实则大宝已登，南向让三，西向让再，抑又何伤焉。至于菟裘营室，吾将老焉，千秋之后，愿属梁王。舍贤与子，如上皇何！废不复兴，如天下何！
而乃初闻返跸，不欲郊迎，旋入南宫，复止朝贺，势且焉登台授兵矣。不几贪天之位，应憎寡兄，实逼处此。继乃授旨廷臣，废深立济。忘余祭传札之言，贻德昭忧死之渐。君子谓成阝王末路，自同盗国，夺门之衅，身实召焉。
若上皇者，亦宜追悔前愆，不预国事。夫平王东迁，《春秋》贬之，降为王风。英宗身受祖宗重器，轻信宵小，被絷北庭，幸而脱还，亦已得罪祖宗矣。辟之阃外之吏，弃师而归，封疆之吏，委城而走。高帝之法，尚当引绳批根，况在至尊，短垣而自俞之乎！
即至景帝宾天，群臣力请，英宗亦宜开谕至诚，明予惭德，嗣王可辅，大统有人。玄宗出奔，灵武即位，道君北狩，康构称尊，父子兄弟之间，岂不克全无憾者与！而乃暮夜仓皇，驱车践位，逼景帝于弥留，假阉弁于翊戴。“夺门”二字，英皇不得正始，景皇不得正终。授受之祭，弟兄交失。而况升遐日月，史无明文，烛影斧声，不无疑案。以至革除帝号，加戮于谦。夫景受国有名，非少帝、昌邑之比，而谦功在社稷，岂产、禄、舞阳之徒乎！观其轸念■嫠，抚恩弱息，{艹豆}箕瓜蔓之涕，又何淫淫也。始知曹、石所谋不臧，小人贻误人国，刻薄寡恩如是哉！
独惜于谦者，百折不回于社稷无君之日，不能出一言于东宫易位之辰。处人骨肉，自古其难，汉留、唐邺所由擅美千载也。 


卷三十六



○曹石之变
英宗正统六年春正月，以定西侯蒋贵为征蛮将军，太监曹吉祥监军，兵部尚书王骥提督军务，郎中侯、主事杨宁随军赞画，讨思任发。吉祥，栾州人，出王振门下。至是监军，号都督，多选降
丁骑射以从。此内臣总兵之始也。十二年春二月，以都督佥事石亨为左参将，守万全。亨，渭南人。伯父岩，宽河卫指挥佥事，无子，亨嗣。亨善骑射，有胆略，
方面丰躯，美髯及膝，提大刀轮舞如飞。每从征，挺刀先登，辄立奇功，累官都指挥使。侄彪亦骁勇，能挽强弓，善挥斧，以官舍从亨有功，授大同卫镇抚。是年，亨为都督佥事，彪亦为指挥使，从亨参谋。
十四年春正月，命太监曹吉祥监宁阳侯陈懋军，进讨邓茂七余党，悉平之。
七月，上北狩。八月，太后命成阝王权总国事，逮宣府总兵杨洪、万全，左参将石亨，系锦衣狱。九月，成阝王即皇帝位，出杨洪、石亨于狱，命亨总京营兵。
十月，也先犯京师，于谦、石亨分营城北。也先纵骑剽掠，焚三陵殿寝祭器，逼宣武门，南俞卢沟桥，散劫下邑。谦督军出德胜门，背城而战。时孙镗、范广皆小捷，而亨功为第一。
也先宵遁，亨复追击至定州清风店。敌惧，且出倒马关。亨使绐曰：“石将军行未至，来者皆假将军名耳。”敌以为然，皆反战，亨、彪合击之，大败，始知石将军在也，皆仓皇尽弃其羊马辎重，自紫荆关遁出。
当是时，亨、彪名震幕北矣。既论功，封亨武清伯，寻进侯。彪都督佥事，为大同左参将。景泰元年闰正月，命镇朔大将军石亨、都督范广率兵出大同、
宣府，寻召还。八月，石亨、杨洪率师分道出紫荆、居庸关。始立团营，以曹吉祥、刘永诚节制诸军，此内臣总京营之始也。三年春正月，普化可汗与也先仇杀，石亨请率兵出宣府、大同，
讨寇复仇。不许。天顺元年春正月，景帝不豫，会当郊，使石亨摄，召命于榻前。亨见帝委顿状，出与张︷、张︼谋，谓：“帝疾必不起，不若迎复上
皇。”阴约徐有贞结太监曹吉祥、蒋冕，内白皇太后，外为飞语，言于谦且与王文谋立襄世子为东宫。遂率其群从子弟家兵，与吉祥等夜叩南城，迎上皇复辟。乃谮于谦于上，杀之。论夺门功，又第一，进封忠国公。召彪大同，以为都督同知，充游击将军。其家人石宁等数十人，皆授指挥，千、百户。时吉祥已晋司礼监矣。侄钦封昭武伯，铎、铉、■皆都督。此内臣子弟封爵之始也。
三月，以户部侍郎陈汝言为兵部尚书。汝言附石亨，曹吉祥谋夺门，故亨荐用之。及理部事，益阿比，表里为奸，亨冒功升赏，不下四千余人，天下都司及边吏争趋之。
夏四月，石亨、张︼请尽罢各边省巡抚及提督军务等官，从之。
逮巡抚大同都御史年富下狱。上问李贤曰：“年富何如？”贤曰：“行事公廉，在彼能革宿弊。”上曰：“此必石彪惮富，不得遂其私耳。”贤曰：“陛下明见，真得其情。”由是富得致仕归田里。
削都御史王籍，安置江夏。石亨忌，嗾言官论其犯阙也。五月，石亨擅令守关军放归，徐有贞、李贤言于上，命别遣兵戍之。
御史杨劾太监曹吉祥、忠国公石亨夺民田，且言其怙宠擅权之罪。上顾徐有贞、李贤曰：“御史敢言如此，国家之福也。”曹吉祥在旁惭惧，已，盛怒，欲罪之，上不许。及亨出兵归，闻之怒，诉御史言不实，意贤、有贞主使，乃激吉祥曰：“今在内惟尔，在外惟我，贤等欲排陷，其意可知矣。”初，吉祥见亨冒滥恩赏，颇不平，恒讦其短。至是，闻亨言，势复合。
六月，彗孛见。御史张鹏、周斌交章劾石亨诸不法事，疏未上，给事中王铉知之，潜告亨。亨与曹吉祥驰诉上，谓“鹏乃已﹃凶竖张永犹子，今结御史为永报仇。”上震怒，御文华殿，悉收诸御史面诘之。斌执弹章，且诵且对，言亨事且有验。上曰：“事即实，汝曹何不早言之？”下锦衣狱，问讯濒死。
逮大学士徐有贞、学士李贤、都御史耿九畴下锦衣狱。初，有贞得首辅，欲立功名自异，稍与石亨左。李贤入阁力助之，知无不言，曹吉祥不能堪。会御史张鹏等既诏狱，给事中王铉、锦衣指挥门达乃上疏言：“九畴阿附有贞、贤，嗾御史排陷石亨。”吉祥复乘间顿首言：“臣等万死一生，迎复皇上，内阁必欲杀臣。”伏地哭不起。上从之，乃逮有贞等置于理。会京城大风雹，拔木坏屋，走正阳门下马牌于郊，吉祥门老树皆折，亨家水深数尺余。翼日，乃降有贞、贤参政，九畴右布政。张鹏、杨等从末减，戍边卫。既而上曰：“近日行事，惟有贞一人，李贤不可去。”命召还。
以赞善岳正直文渊阁。正以吏部尚书王翱荐，召见文华殿，特用之。正出赴阁，至左顺门，石亨、张︷自外入，愕然曰：“何以至此？”正不敢对。时亨、︷已不平，比入见，上曰：“今内阁朕自求得一人。”问为谁？上曰：“岳正。”亨、︷阳贺。上曰：“官卑奈何？”亨、︷因奏曰：“陛下升正亦甚易。但姑试之，果称职，未晚也。”上默然。
秋七月，有投匿名书指斥时政者。石亨、曹吉祥请上出榜，募能捕告者，赏以三品职。令内阁撰榜格。岳正言于上曰：“为政自有体，盗贼责兵部，奸宄责法司，岂有天子自出榜募购之理！”时吉祥在旁，请甚力，上徐曰：“正言是也。”已而亨等谮徐有贞怨望，谪戍金齿。
谪内阁赞善岳正为广东钦州同知。初，正入值文渊阁，上尝召问曰：“卿何以辅朕？”正曰：“今内臣武臣权过重。”上颔之。正退语曹钦、石彪，令谢兵归第。钦、彪走告吉祥，吉祥诣上，垂泣免冠请死，具道所由。上曰：“无之。”乃召正，责其漏言，正曰：“固也。臣观二家必有背叛之灭，即今无可按之诛。臣欲全君臣共难情，故令早自为计。”上不悦。会承天门灾，上命正草诏罪已，历陈奸邪蒙蔽状。亨见之怒，遂指为谤讪，营内批，有是谪。兵部尚书陈汝言者故恨正，复中以私事，戍肃州卫。
陈汝言阿曹吉祥意，取还征云、贵、两广降丁。九月，救左顺阍者，今后非有宣召，总兵官不得辄入。先是，石亨、张︷怙宠，干请无算。一日，率千户卢旺、彦敬
入侍文华殿，上问为谁？亨曰：“此臣腹心也。迎复功，二人居多。”立请擢二人锦衣指挥使。工部侍郎孙弘，亨乡人，以亨荐得官，复请以为尚书，上曰：“且使侍郎，再迁则尚书矣。”亨出曰：“一迁尚书何不可者，乃再迁耶！”其骄恣如此。上亦颇知亨，然念其功。间屏人语大学士李贤，贤对曰：“权不可下移，惟独断乃可。”既又与贤语及夺门功，贤对曰：“迎驾则可，‘夺门’二字岂可传示后世。陛下顺天应人，以复大位，门何必夺，且内府门宁当夺耶！当时亦有以此事邀臣者，臣辞不与。”上惊问故，贤对曰：“景皇帝不起，群臣自当表请陛下复位。此名正言顺，无可疑者，何至夺门。假事泄，此辈固不足惜，不审置陛下于何地？此辈藉陛下图富贵耳，岂有为一毫社稷之心哉。”上大悟，浸疏之。
十月，孛来近边求食，石亨请领兵巡边袭之，取宝玺，以李贤言，止不行。十一月，逮兵部尚书陈汝言下锦衣狱，籍其家。给事中高明等交章劾汝言“怙势乱法，赃私籍甚”，故逮之。上命所司陈籍汝言物
于大内庑下，召大臣入视，且曰：“景泰间，任于谦久，籍没无余物。汝言未期，得赂各若是耶！”时上怒甚，色变，石亨等皆亻免首。自是上渐悟谦冤，而恶亨等矣。
初，谦之死也，皇太后不及知，后为上备言迎立外藩之诬。上疑之，每诘亨、︷、吉祥等，皆对曰：“臣亦不知，徐有贞向臣言耳。”由是上深恶之。︷寻死。
二年春正月，三大营将石亨、曹钦言：“太仆亟徵诸卫马非便，请隶兵部。”太仆卿程信执奏言：“太仆身只专马政。高庙有旨，马数不令人知。今隶兵部，使马之登耗太仆不与闻。脱肘腋变生，马不备给，孰任其咎？”兵部惧，亦以为言，诏复其事归太仆。
夏四月，复设督镇巡抚官。初，石亨以文官提督军务，武臣不得逞，请罢之，边徼骚然，军无纪律。上谓李贤曰：“朕初复位时，奉迎之人皆以此为不便，今乃知其谬也。”
三年春正月，大同总兵石彪诬奏都御史李秉，坐除名。八月，定远侯石彪有罪下狱。彪之出镇大同也，御■磨儿山，斩把秃王，搴其衣甲旗帜，大败之三山墩，以功封定远伯，召还。
其明年，■屯贺兰山，又使彪往。彪与■战安边营，追至昌平墩，大败之马涧、半坡墩。转战六十余里，斩果力赤平章，擒获无算。又召还，进侯。彪至京，会北使入贡者见彪于朝，罗拜称“石王”，其威望如此。然性阴狡凶暴，在大同素侮总兵官。总兵官因彪尝奏城威宁海子，遂为流言，称彪有异志。上固疑彪，屡有功，屡召还。彪乃阴使大同千户杨斌等五十人诣阙，乞留为镇守。上知其诈，下彪狱，词连亨，上犹念亨功，宥之。惟罢其兵权，令以本籍归第。
四年春正月，彗星见，日晕。锦衣指挥逯杲上言：“石亨怨望，与其从孙石俊谋不轨。”上以章示群臣，遂下锦衣狱。初，亨见上稍疏斥，怀怨望。尝往来大同，顾紫荆关谓左右曰：
“若塞此关守之，据大同，京师何由得至。”一日，退朝归私第，语卢旺、彦敬曰：“吾所居官，皆尔等所欲为者。”旺、敬不知所谓，对曰：“旺、敬以公得至此，他何敢言。”亨曰：“陈桥之变，史不称其篡。尔能助吾，吾官非尔官乎。”旺、敬股栗，莫敢对。
会瞽人童先出妖书曰：“惟有石人不动。”劝亨举事。亨谓其党曰：“大同士马甲天下，吾抚之素厚，今石彪在彼可恃也。异日以彪代李文，佩镇朔将军印，专制大同，北塞紫荆关，东据临清，决高邮之堤，以绝饷道，京师可不战而困矣。”遂请以卢旺守里河。及孛来■延绥，上命亨往御之。先又力劝亨，亨曰：“为此不难，但天下都司，除代末周，待周，为之未晚也。”先曰：“时者，难得而易失。”亨不听，先私谓所亲曰：“此岂可与成大事者！”会彪败，上犹念亨功，置不问，罢其兵。而亨之谋渐急，事益露。其家人上变告亨谋反，逮治之，死狱中。斩彪于市，其党童先等俱坐死。
先是，上使工部为亨营宅，至三百余间。上登翔凤楼，恭顺侯瑾、抚宁侯永侍。上指宅顾问，永谢不知，瑾曰：“必王府耳。”上笑曰：“非也。”瑾顿首曰：“非王府孰敢！”上顾太监裴当曰：“人乃不敢言石亨！”亨生子弥月，上召见，摩其项曰：“虎儿也，善抚之，朕行与卿结婚姻。”取金锁系儿项，名曰“锁定侯”。盖讽云。
五年秋七月，太监曹吉祥及昭武伯曹钦反，杀恭顺侯吴瑾、都御史■深。怀宁伯孙镗、兵部尚书马■率兵讨平之，吉祥、钦俱伏诛。方石亨之败也，上命由亨冒功以进者，许自首革。吉祥念与亨
同功，亨败已且不得独完，因日犒诸降丁金帛，倚为腹心。诸降丁亦念已由吉祥冒功进，一旦不测，身且随后，相与为死党。吉祥之客有冯益者，钦一日问曰：“自古有宦官子弟为天子者耶？”益曰：“君家魏武，盖中官节之后。”钦大喜，出其妻行酒冯先生。由是阴畜异志，未发也。锦衣百户曹福来曾役钦家，常之外贸易。钦虑其泄，遣福来妻告福来病狂出走，锦衣指挥逯杲奏捕之。钦又遣家人亮追获福来，棰楚濒死。廷臣疏劾钦，上是之，出弹示钦，曰：“速改过，不悛，罪无赦！”而下谕廷臣守法，无有专纵似钦者。
先是，石彪得罪，上亦先谕群臣，钦以故大惧。又逯杲伺钦甚急。会是月孛来■甘、凉，上使怀宁伯孙镗统京军往征之，兵部尚书马■监其军，择庚子昧爽出师。于是钦与诸昆季、其党都督伯颜也先数十人谋曰：“县官持我急，不发，我为石彪续矣。”遂分勒死士番汉军五百人，约以是日末爽朝门开，则拥杀镗、■，夺门入。此时吉祥素所部禁兵，且可为内应。谋定，以其夕饮诸降丁酒，厚赠之。酒半，夜可二鼓，镗与恭顺侯瑾、广义伯琮方待漏朝房。都指挥完者秃亮从钦席上亡走，见瑾、琮告变。瑾、琮趋告镗，相与去匿他所，手作奏，投门罅闻上。上止开门，缒入吉祥，锁系之。钦不知也，与弟铉、■、铎率{米田}将伯颜也先至东长安门，门闭。钦知事泄，即召死士驰至逯杲门，杲方出，斩之，碎其尸。杲故吉祥党，被恩遇素厚，后为上伺钦，钦大恨。都御史■深亦善钦，既乃与言官疏劾之，钦亦以为恨，与铎驰入西朝房索深，斫深肩，破其身为两。时长安街中甲卒驰骤，入朝者以为征西军也。及讯知，各悸散去。大学士李贤待漏东朝房，钦复驰索之，户外之声汹汹。贤惊出，则甲而刃者数人，一人砍贤肩，伤耳，刃跗击贤背。少选，钦持逯杲头来，叱刃者，执贤手，曰：“今日直为此激变，非得已也，可为我草疏进上。”亡何，又执尚书王翱。贤乃就翱所索纸为草疏，同翱投入长安左门隙。门坚不启，钦火之，守卫军拆御河之岸砖以垒门。钦往来啸呼，拟贤刃者数，舍之驰去，又索马■不得，时已末爽矣。怀宁伯镗谓其子辅、︷曰：“若号于道，有狱贼反，获者得厚赏，征西军可集也。”已，稍集至二千人，甲兵具。镗曰：“不见长安门火耶！曹钦谋反。兵少，击杀者予金。”皆曰：“诺。”工部尚书赵荣被甲跃马奋呼市中，曰：“能杀贼者从我！”从者亦数百人。镗之东安门逐贼，钦退屯东华门。■接战，镗军锐甚，贼众披靡。自辰至午，击斩■，钦中流矢创巨，振策驰。恭顺侯瑾将五六骑出觇贼，猝与遇，力战死。钦还驻东大市街，相拒至酉。铉以百余骑往来驰突者三，官军环结自溃，镗执斩溃者以徇，发神臂弓以射之，遂追斩铉。镗子︷遇钦于道，奋砍中其膊，︷亦死。钦惧，率骑还攻朝阳门，不克，走安定、东直、齐化诸门，门尽闭，大雨，夜窜归。镗督兵与战，马■以精兵殿。会昌侯孙继宗兵又集，鏖战。军士奋呼而入，钦迫，投井死，铎见杀。遂屠其家，亲党同谋，一时尽死。捷闻，上以是夕御午门，下吉祥都察院狱，明日磔于市。且追磔钦、铎、■、铉，伯颜也先、冯益、汤序伏诛，余并流岭南。
有贺三老者，钦妻父也。见钦势盛，绝不与通。钦尝欲为求一官，力辞不可。钦败，姻党株连，三老获免。八月，进伯孙镗为怀宁侯，马■、王翱、李贤并加太子少保，
完者秃亮为都督，将士升赏有差。追封吴瑾梁国公，谥忠壮。赠■深少保，谥庄愍。以擒贼诏示天下，布宽恤，开言路。
时李贤奏言：“曹贼就擒，此非小变。宜诏天下，一切不急之务，悉予停罢。”又言：“自古治朝，未有不开言路者。惟奸邪之臣，恶其攻已，必欲塞之，以肆其非。”上曰：“此石亨、曹吉祥实为之，今宜列之于诏，使天下闻知。”
谷应泰曰：石亨、石彪骁勇善战，有陇西李氏之风。使之卧虎北陲，自当匹马不南矣。帝既北狩，也先再薄京师，陵寝崩摧，祭器灰烬，朔骑凭陵，目无中国。于谦督军九门，亨、彪转战甚力。德胜、安定、彰义、清风店、倒马关诸捷，军声复振。也先诸部恸哭出关，既惧且悔，乃拥还上皇，以结好中国，战之力也。
既而龙归兴庆，幕徙南庭。亨、彪窥伺君侧，逆知不起，合谋曹寺，取功夺门。李贤有言：“陛下应天顺人，门何必夺！”当前星已陨，震位久虚，圣敬方跻，干符夺算，上天垂象，盖可见矣。即在景帝凭，群臣忧惧，或心归沂邸，或意属襄藩。然而襄王自外入内，宪宗以子先父，则上皇之必能复辟，不待仰步干象而后决也。一旦挟万乘之尊，行侥幸之事，乘晦勒兵，登垣挟驾，万一谋臣不谨，成阝邸预知，曹、石之肉其足食乎？邀天之幸，私为己功，吉祥蒙狐、赵之勋，亨、彪受萧、曹之赏。功以幸成，福以满败。当其请官卿贰，建第长安，武安侯之除吏，窦都乡之沁园，曹、石此时，帝固已芒刺在背矣。
于时彪镇大同，亨守延绥，分控要害，屡斩名王。捷闻幕府，帝辄召还。帝既疑石，石遂自疑。妖言遽兴，同悲黄犬。向使石氏无夺门之功，亨、彪岂少通侯之赏，积劳汗马，以功名终，石氏子孙虽至今存可也。
吉祥无尺寸微劳，钦、铎、■、铉，蝉貂簪玉。稍加抑裁，辄生怨望，犯阙称兵，反形尤著。《易》著《负乘》，《诗》歌《相鼠》，身族诛灭，固其宜尔。嗟乎！方其论吉祥之功，曹钦身膺五等。未几论诛吉祥之功，怀宁又进列侯。高帝白马之盟，唐叔桐圭之赐，稍稍凌迟衰微矣。
英宗间关险阻，再御万几。祭则寡人，有同王振。至天顺五年，始下诏悔恨曹、石，君子以为不胜其悔也。 

卷三十七

○汪直用事
宪宗成化十三年春正月，置西厂，命太监汪直讠刺外事。汪直者，大藤峡瑶种也。瑶贼平，直以幼男入禁中，为昭德宫内使，寻堂御马监事。年少黠谲，上宠之。
先是，妖人李子龙以左道惑众，内使鲍石、郑忠敬信之。夤缘入内府，时引至万岁山观望，谋不轨。锦衣官校发其事，伏诛。自是上锐意欲知外事，乃选锦衣官校善刺事者百余人别置厂于
灵济宫前，号西厂。永乐中，尽﹃建文诸臣，怀疑不自安，始设东厂主刺奸。至是，名西厂，以别东厂也。纵直出入，分命诸校，广刺督责，大政小事，方言巷语，悉采以闻。
二月，籍没福建都指挥杨业家。业少师荣曾孙也。居乡逃罪入京师。锦衣百户韦瑛故无赖，冒内官韦姓者从征延绥，升百户。至是，诣汪直报之，谓业家赀巨万，常杀人，将招纳亡命下海。直喜，发卒捕之。词连兵部主事杨仕伟、中书舍人董，俱下狱濒死。来竟毙，复遣瑛籍其家。
三月，左都御史李宾奏拟妄报妖言者坐斩。时西厂旗校以捕妖言图官赏。无籍者多为赝书诱愚民。行事者捕之，加以法外之刑，冤死相属，无敢言者，故宾奏之。
夏四月，汪直令韦瑛执左通政方贤、太医院判蒋宗武下西厂狱。礼部郎中乐章、行人张廷网使安南还，刑部郎中武清广西勘事还，浙江布政使刘福起复至京，汪直并令韦瑛执系之。御史黄本云南、贵州清军刷卷还，汪直令韦瑛搜得象笏一，执送锦衣卫，问为民。
五月，罢西厂。时汪直开西厂，罗织数起大狱，臣民悚怵大学士商辂疏言：“近日伺察太繁，政令太急，刑网太密，人情疑畏，汹汹不安。盖缘陛下委听断于汪直，而直又寄耳目于群小也。中外骚然，安保其无意外不测之变。往者曹钦之反，皆逯杲有以激之。一旦祸兴，卒难消弥。望陛下断自宸衷，革去西厂，罢汪直以全其身，诛韦瑛以正其罪。”疏入，上怒曰：“一内竖辄危天下乎！”太监怀恩传旨诘责甚厉，辂曰：“朝臣无大小，有罪皆请旨收问，直敢擅逮三品以上京官。大同、宣府，北门锁钥，守备不可一日缺，直则一日擒械数人。南京祖宗根本重地，留守大臣，直辄收捕。诸近侍，直辄易置。直不黜，国家安得不危！”恩啮指而退，奏上，上立命去西厂。召怀恩数直罪责之，谪韦瑛戍宣府。
兵部尚书项忠削籍为民。初，汪直掌西厂，士大夫无与往还。左都御史王越因西征识韦瑛，遂深相结，日往伺直。吏部尚书尹偕诸卿贰欲诣直，属越为介。既见直，相率诸卿贰叩头出，直大悦。
一日，项忠途遇直。既过，觉之。追及，下舆谢，忠不为礼。寻辱忠于朝，复遣校卒直上堂，辞色甚厉，忠亦不为礼。而王越谋代忠，又毁短之。直以是衔忠，日掇拾其事，危甚。忠具疏倡九卿劾奏直，令武选郎中姚璧持赴署名，曰：“本项公所撰，当以兵部为首。”璧曰：“公六卿长也。”怒曰：“今日亦知六卿长乎？”即遣人报韦瑛，直愈怒，思有以中忠。
会千户吴绶者，先在楚军挠法，忠逐绶。绶从直营求书记，颇工文词。直喜，得授锦衣副千户。及西厂罢，上有时密召直察外间事，直因以吴绶能文事封进，遂命绶于镇抚司问刑。直乃嗾东厂官校，发江西都指挥刘江、指挥黄宾事诬构忠。给事中郭镗、御史冯附直，交论忠违法，忠廷辩慷慨不少屈。狱成，竟坐削籍。璧亦降调。璧，故尚书夔子也。
六月，以御史戴缙、王亿言，复西厂，命汪直仍刺事。缙言：“近年灾变氵存臻，未闻大臣进何贤，退何不肖。惟太监汪直厘奸剔弊，允合公论。而止以官校韦瑛张皇行事，遂革西厂。伏望推诚任人，命两京大臣自陈去留，断自圣衷。”上悦。时缙九年不迁，以觊进，故颂直。其自陈一事，尤直所喜，盖直常恶商辂、李宾难于施行也。亿言：“汪直所行，不独可为今日法，且可为万世法。”天下闻而唾之。
大学士商辂，尚书薛远、董方，左都御史李宾并致仕，以王越为兵部尚书兼左都御史掌院事。时越附汪直，嗾御史冯瑾排诸大臣。辂既致仕，远等相继自陈去。
十一月，以御史冯为大理寺丞，戴缙为尚宝司少卿。缙寻擢佥都御史，王亿为湖广按察副使。十四年夏五月，汪直奏请武举设科，乡、会、殿试如进士例。
  </div>
  <div class="pagination">
   <a href="明史纪事本末_page16.html">
    上一页
   </a>
   <span>
    ...
   </span>
   <a href="明史纪事本末_page12.html">
    12
   </a>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <a href="明史纪事本末_page15.html">
    15
   </a>
   <a href="明史纪事本末_page16.html">
    16
   </a>
   <span class="current-page">
    17
   </span>
   <a href="明史纪事本末_page18.html">
    18
   </a>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <a href="明史纪事本末_page21.html">
    21
   </a>
   <a href="明史纪事本末_page22.html">
    22
   </a>
   <span>
    ...
   </span>
   <a href="明史纪事本末_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
