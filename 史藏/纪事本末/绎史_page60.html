<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 60 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 60 页/共 76 页
  </h1>
  <div class="content">
   春秋元命苞天不足西北阳极于九故天周九九八十一万里天如鸡子天大地小表里有水地各承气而立载水而浮天转如车毂之过水者天地之包幕五行之始焉万物之所由生元气之津液也【中记天下之多者水焉浮天载地尚书考灵曜从上临下八万里天以圎覆地以方载】
　　博雅天围辟南北二亿三万三千五百里七十五步东西短减四步周六亿十万七百里二十五步从地至天一亿一万六千七百八十七里下度地之厚与天髙等【○东西短减四步语尤竒】
　　孝经援神契周天七衡六闲者相去万九千里八百三十三里三分里之一合十一万九千里从内衡以至中衡中衡以至外衡各五万九千五里
　　周髀算经昔者周公问于商髙曰窃闻乎大夫善数也请问古者包牺立周天厯度夫天不可阶而升地不可将尺寸而度请问数安从出商高曰数之法出于圆方圆出于方方出于矩矩出于九九八十一故折矩以为勾广三股修四径隅二既方之外半其一矩环而共盘得成三四五两矩共长二十有五是谓积矩故禹之所以治天下者此数之所生也周公曰大哉言数请问用矩之道商髙曰平矩以正绳偃矩以望髙覆矩以测深卧矩以知逺环矩以为圆合矩以为方方属地圆属天天圆地方方数为典以方出圆笠以写天天青黑地黄赤天数之为笠也青黑为表丹黄为里以象天地之位是故知地者智知天者圣智出于勾勾出于矩夫矩之于数其裁制万物唯所为耳周公曰善哉【尚书考灵曜天者纯阳青明无形圣人则之制璿玑玉衡以度其象】
　　白虎通天者何也天之为言镇也居髙理下为人镇也地者易也言养万物怀任交易变化也天道所以左旋地道右周何以为天地动而不别行而不离所以左旋右周者犹君臣隂阳相对之义君舒臣疾卑者易劳天所以反常行何以为阳不动无以行其教隂不静无以成其化虽终日干干亦不离其处也【博雅干天也天颠也　物理论天者旋也均也积阳纯刚其体廻旋羣生之所大仰　春秋说题辞天之言显也居髙理下为人经纪故其字一大以镇之此天之名义也天之为体中包乎地日月星辰属焉　释名天豫司兖冀以舌腹言之天显也在上髙显也青徐以舌头言之天坦也坦然髙而逺也易谓之干干健也健行不息也又谓之县也如县物在上也】
　　淮南子天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化是故阳施隂化天之偏气怒者为风地之含气和者为雨隂阳相薄感而为雷激而为霆乱而为雾阳气胜则散而为雨露隂气胜则凝而为霜雪毛羽者飞行之类也故属于阳介鳞者蛰伏之类也故属于隂日者阳之主也是故春夏则羣兽除日至而麋鹿解月者隂之宗也是以月虚而鱼脑减月死而蠃蛖膲火上水下流故鸟飞而髙鱼动而下物类相动本标相应故阳燧见日则燃而为火方诸见月则津而为水虎啸而谷风至龙举而景云属麒麟鬭而日月食鲸鱼死而彗星出蚕珥丝而商弦絶贲星坠而勃海决人主之情上通于天故诛暴则多飘风枉法令则多虫螟杀不辜则国赤地令不收则多淫雨【释名隂防也气在内奥防也阳扬也气在外发扬也寒捍也捍格也暑煑也热如煑物也热爇也如火所烧爇也】
　　尔雅春为青阳夏为朱明秋为白藏冬为英四时和谓之玉烛春为发生夏为长嬴秋为收成冬为安宁四时和为通正谓之景风甘雨时降万物以嘉谓之醴泉【春秋元命苞阳气数成于三故时三月阳数极于九故三月一时九十日】
　　淮南子季春三月丰隆乃出以将其雨至秋三月地气不藏乃收其杀百虫蛰伏静居闭戸青女乃出以降霜雪行十二时之气以至于仲春二月之夕乃收其藏而闭其寒女夷鼓歌以司天和以长百谷禽鸟草木孟夏之月以熟谷禾雄鸠长鸣为帝嵗是故天不发其隂则万物不生地不发其阳则万物不成　子午卯酉为二绳丑寅辰巳未申戌亥为四钩东北为报徳之维西南为背阳之维东南为常羊之维西北为号通之维日冬至则斗北中绳隂气极阳气萌故曰冬至为徳日夏至则斗南中绳阳气极隂气萌故曰夏至为刑隂气极则北至北极下至黄泉故不可以凿池穿井万物闭藏蛰虫首宂故曰徳在室阳气极则南至南极上至朱天故不可以夷丘上屋万物蕃息五谷兆长故曰徳在野日冬至则水从之日夏至则火从之故五月火正而水漏十一月水正而隂胜阳气为火隂气为水水胜故夏至湿火胜故冬至燥燥故炭轻湿故炭重日冬至井水盛盆水溢羊脱毛麋角解鹊始巢八尺之景日中而修丈三尺日夏至而流黄泽石精出蝉始鸣半夏生蟁蝱不食驹犊鸷鸟不搏黄口八尺之景修径尺五寸景修则隂气胜景短则阳气胜隂气胜则为水阳气胜则为旱隂阳刑徳有七舎何谓七舎室堂庭门巷术野十二月徳居室三十日先日至十五日后日至十五日而徙所居各三十日徳在室则刑在野徳在堂则刑在术徳在庭则刑在巷隂阳相徳则刑徳合门八月二月隂阳气均日夜分平故曰刑徳合门徳南则生刑南则杀故曰二月会而万物生八月会而草木死
　　春秋繁露天道大数相反之物也不得俱出隂阳是也春出阳而入隂秋出隂而入阳夏右阳而左隂冬右隂而左阳隂出则阳入阳入则隂出隂右则阳左隂左则阳右是故春俱南秋俱北而不同道夏交于前冬交于后而不同理竝行而不相乱浇滑而各持分此之谓天之意而何以从事天之道初薄大冬隂阳各从一方来而移于后隂由东方来西阳由西方来东至于中冬之月相遇北方合而为一谓之曰至别而相去隂适右阳适左适左者其道顺适右者其道逆逆气左上顺气右下故下暖而上寒以此见天之冬右隂而左阳也上所右而下所左也冬月尽而隂阳俱南还阳南还出于寅隂南还出于戌此隂阳所始出地入地之见处也至于中春之月阳在正东隂在正西谓之春分春分者隂阳相半也故昼夜均而寒暑平隂日损而随阳阳日益而鸿故为烧热初得大夏之月相遇南方合而为一谓之曰至别而相去阳适右隂适左适右由下适左由上上暑而下寒以此见天之夏右阳而左隂也上其所右下其所左夏月尽而隂阳俱北还阳北还而入于申隂北还而入于辰此隂阳所始出地入地之见处也至于中秋之月阳在正西隂在正东谓之秋分秋分者隂阳相半也故昼夜均而寒暑平阳日损而随隂隂日益而鸿故至于季秋而始霜至于孟冬而始大寒下雪而物咸成大寒而物毕藏天地之功终矣　天之道出阳为暖以生之出隂为清以成之是故非薰也不能有育非凓也不能有熟嵗之精也知心而不省薰与凓孰多者用之必与天戾与天戾虽劳不成是自正月至于十月而天之功毕计是闲与隂阳各居防何薰与凓共者曰孰多距物之初生至其毕成露与霜其下孰倍故从中春生于秋气温柔和调乃季秋九月隂乃始多于阳天乃于是时出凓下霜出凓下霜而天降物固已皆成矣故九月者天之功大究于是月也十月而悉毕故案其迹数其实清凓之日少少耳功已毕成之后隂乃大出天之成功也少隂与而太隂不与少隂在内而太隂在外故霜加物而雪加空空者亶地而已不逮物也功已毕成之后物未复生之前太隂之所常出也虽曰隂亦以太阳资化其位而不知所受之故圣王在上位天覆地载风令雨施雨施者布徳均也风令者言令直也诗云不识不知顺帝之则言弗能知识而效天之所为云尔禹水汤旱非常经也适遭世气之变而隂阳失平尧视民如子民亲尧如父母尚书曰二十有八载放勲乃殂落百姓如丧考妣四海之内阏密八音三年三年阳气压于隂隂气大兴此禹所以有水名也桀天下之残贼也汤天下之盛徳也天下除残贼而得盛徳大善者再是重阳也故汤有旱之名皆适遭之变非禹汤之过毋以适遭之变疑平生之常则所守不失而正道益明尔雅谷不熟为饥菜不熟为馑果不熟为荒仍饥为荐【博雅一谷不升曰歉二谷不升曰饥三谷不升曰馑四谷不升曰防五谷不升曰大侵】
　　史记凡嵗美恶谨嵗始嵗始或冬至日产气始萌腊明日人众防嵗一防饮食发阳气故曰初嵗正月旦王者嵗首立春日四时之卒始也四始者之日而汉魏鲜集腊明正月旦决八风风从南方来大旱西南小旱西方有兵西北戎菽为小雨趣兵北方为中嵗东北为上嵗东方大水东南民有疾疫嵗恶故八风各与其冲对课多者为胜多胜少久胜亟疾胜徐旦至食为麦食至日昳为稷昳至餔为黍餔至下餔为菽下餔至日入为麻欲终日有云有雨有风有日日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒嵗恶是日光明聼都邑人民之声声宫则嵗善吉商则有兵徴旱羽水角嵗恶或从正月旦比数雨率日食一升至七升而极过之不占数至十二日日直其月占水旱为其环城千里内占则其为天下竟正月月所离列宿日风云占其国然必察太嵗所在在金穰水毁木饥火旱此其大经也正月上甲风从东方宜蚕风从西方若旦黄云恶冬至短极县土炭炭动鹿解角兰根出泉出跃略以知日至要决晷景嵗星所在五谷逄昌其对为冲嵗乃有殃【师旷占黄帝问师旷曰吾欲知嵗苦乐善恶可知否对曰嵗欲丰甘草先生荠也嵗欲苦苦草先生葶苈也嵗欲恶恶草先生水藻也嵗欲旱旱草先生蒺藜也嵗欲疫病草先生艾也嵗欲雨雨草先生藕也嵗欲荒荒草先生蓬也　黄帝问师旷曰杏多实不虫者来年秋善五木者五糓之先欲知五谷但视五木择其木盛者来年益种之　常以十月朔日占春粜贵贱风从东来春贱逆此者贵以四月朔占秋粜风从南来西来皆贱逆此者贵以正月朔占夏粜风从南来东来者皆贱逆此者贵】
　　白虎通风者何谓也风之为言萌也养物成物所以象八卦阳生于五极于九五九四十五日变变以为风隂合阳以生风也距冬至四十五日条风至条者正也四十五日明庶风至明庶者迎众也四十五日清明风至清明者清芒也四十五日景风至景大也阳气长飬四十五日凉风至凉寒也行隂气也四十五日昌阖风至戒收藏也四十五日不周风至不周者不合也隂阳未合化也四十五日广莫风至广莫者大也同阳气也故曰条风至地暖明庶风至万物产清明风至物形干景风至棘造实凉风至黍禾干昌阖风至生荠麦不周风至蛰虫匿广莫风至则万物伏是以王者承顺之条风至则出轻刑解稽留明庶风至则修封疆理田畴清明风至出币帛使诸侯景风至则爵有徳封有功凉风至报地徳化四郷昌阖风至则申象刑饰囷仓不周风至则筑宫室修城郭广莫风至则断大辟行狱刑【淮南子条风至则出轻系去稽留明庶风至则正封疆修田畴清明风至则出币帛使诸侯景风至则爵有位赏有功凉风至则报地徳祀四郊阊阖风至则收县垂琴瑟不张不周风至则修宫室缮边城广莫风至则闭闗梁决刑罚】尔雅南风谓之凯风东风谓之谷风北风谓之凉风西风谓之泰风焚轮谓之頽扶揺谓之猋风与火为庉廻风为飘日出而风为暴风而雨土为霾隂而风为曀【五经通义隂阳散为风风气无根也　物理论风者隂阳乱气激发而起者也怒则飞砂扬砾发屋防树喜则不揺枝动草顺物布气　黄帝风经调畅祥和天之喜气也折伤奔厉天之怒气也　博雅风放也风气也飂飇防防飉飔飏防风也　风俗通猛风曰颲凉风曰浏微风曰飉小风曰飕小风从孔来曰　易飞何以知圣人隠也风清明其来长久不动揺物此有龙徳在下也】　天气下地不应曰雺地气发天不应曰雾雾谓之晦【释名雾冒也气蒙乱覆冒物也蒙日光不明蒙蒙然也】　防蝀谓之雩防蝀虹也蜺为挈贰【尚书考灵曜日旁白者为虹日旁青赤者为霓　春秋元命苞虹霓者隂阳之精雄者为虹雌者为霓　尸子虹霓为析翳　释名虹攻也纯阳攻隂气也又曰蝃蝀其见毎于日在西又见于东掇饮东方之水气也见于西方曰升朝日始升而出见也又曰美人隂阳不和婚姻错乱风流行男美于女女美于男恒相奔随之时则此气盛故以其盛时名之也霓齧也其体断絶见于非时此灾气也偃害于物如有所食齧也　説文霓屈虹青赤或白色隂气也　春秋演孔图蜺者斗之精也失度投蜺见态主惑于毁誉　天子外苦兵威内夺臣无忠则天投蜺　春秋潜潭巴虹出后妃隂胁王者五色迭至照于宫殿有兵革之事　易是类谋昼视无日虹霓煌煌夜视无月彗孛将将　天卑地髙雷讙公行星尽奔霓夜光】　弇日为蔽云【释名珥气在日两旁之名也珥耳也言似人耳之在面旁也晕卷也气在外卷结之也月月皆然　春秋元命苞隂阳之气聚为云气立为虹蜺离为倍僪分为抱珥○如淳曰向外曰倍刺日曰僪在旁如半环向日曰抱在旁直对曰珥　春秋感精符日朝珥则有防孼日已出若其入而云皆赤黄名曰日空不出三年必有移民而去者日黒则水淫溢日无光主势夺羣臣以谗术色赤如炭以急见伐虹贯日天下悉极文法大扰百官残贼酷法横杀下多相告刑用及族世多深刻狱多怨宿吏皆惨毒国多死孼天子命絶大臣为祸主将见杀　礼斗威仪日月赤君喜怒无常轻杀不辜不事天地鬼神时则大雨土风常起日蚀无光地动雷降其时不救兵从外来为贼戮而不京房占国有佞谗朝有残臣则日不光闇冥不明日无故日夕无光天下变枯社稷移主　易谶聪明蔽塞】
　　【政在臣下婚戚干朝君不觉悟虹蜺贯日】　疾雷为霆霓【河图始开图激阳为雷　説文靁隂阳薄物靁雨生物者也电隂阳激耀也震劈歴振物者霆雷余声也铃铃所以挺出万物　释名雷硍也如转物有所垠雷之声也电殄也乍见则殄灭也震战也所击辄破若攻战也又曰辟歴辟折也所歴皆破折也博雅震霣防雷也　论语谶雷震百里声相附○宋均注雷动百里故因以制国也　师旷占春雷初起其音洛洛霹雳者所谓雄雷旱气也其鸣依依音不大霹雳者谓之雌雷水气也　论衡雷者太阳之激气也何以明之正月阳动故正月始雷五月盛阳故五月电迅秋冬阳衰故秋冬雷潜盛夏之时太阳用事隂气乗之隂阳分争则相校轸校轸则激射激射为毒中人辄死中木木折中屋屋坏雷者火也记曰有疾风迅雷甚雨则必变惧天怒也子曰天之与人犹父子有父为之变子安能忽故天变已亦宜变顺天时示已不违也】雨防为霄雪【释名雪绥也水下遇寒气而凝绥绥然也霰星也冰雪相搏如星而散也　説文霰稷雪也防霰或从见雨防为霄齐语也　春秋潜潭巴大雪甚厚后必有女主大雪连月隂作威　释名霜丧也其气惨毒物皆丧也露虑也覆虑物也雹炮也其所中物皆摧折如人所盛咆也　説文霜丧也成物者从雨相声　春秋考异邮霜者隂精冬令也四时代谢以霜收杀霜之为言亡也物以终也　春秋感精符霜杀伐之表季秋霜始降鹰隼击王者顺天行诛以成肃杀之威若政令苛则夏下霜诛伐不行则冬霜不杀草春秋元命苞霜以杀木露以润草　月令章句露者隂液也释为露结为霜　春秋考异邮隂气之专精凝合生雹雹之为言合也以妾为妻大尊重九女之妃阙而不御坐不离前无由相去之心同舆参驷房衽之内欢欣之乐专政夫人施而不博隂精凝而见成】　防雨谓之涷小雨谓之霡霂久雨谓之淫淫谓之霖济谓之霁【博雅雨榘也　释名雨羽也如鸟羽动则散也　説文雨水从云下也一象天冂象云水霝其闲也霝雨零也零余雨也霖雨三日已往霁雨止也霁谓之霋　易飞太平之时十日一雨凡嵗三十六雨此休徴时若之应　博雅云运也　释名云犹云云众盛意也又言运也运行也　博雅风师谓之飞廉雨师谓之荓翳云师谓之丰隆】
　　史记两军相当日晕晕等力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜围在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈短上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以时日用命其国也　月行中道安宁和平隂闲多水隂事外北三尺隂星北三尺太隂大水兵阳闲骄恣阳星多暴狱太阳大旱丧也角天门十月为四月十一月为五月十二月为六月水发近三尺逺五尺犯四辅辅臣诛行南北河以隂阳言旱水兵丧月蚀嵗星其宿地饥若亡荧惑也乱填星也下犯上太白也彊国以战败辰星也女乱食大角主命者恶之心则为内贼乱也列星其宿地忧月食始日五月者六六月者五五月复六六月者一而五月者五凡百一十三月而复始故月蚀常也日食为不臧也甲乙四海之外日月不占丙丁江淮海岱也戊巳中州河济也庚辛华山以西壬癸恒山以北日蚀国君月蚀将相当之【易飞凡日食皆于晦朔不于晦朔食者名曰薄主人民有灾患也　春秋汉含孶臣子谋日乃蚀春秋纬日之将蚀则斗第二星变色微赤不明七日而蚀日蚀既君行无常公辅不修徳夷狄强侵万事错易辩终备日之既阳徳消　孝经钩命诀失义不徳白虎不出禁或逆枉矢射山崩日蚀日蚀修孝山崩理惑春秋潜潭巴日甲子蚀有兵敌强丙寅蚀久旱多有徴丁卯蚀有旱有兵庚午蚀后火烧官兵辛未蚀大水壬申蚀水灭阳溃隂欲翔癸酉蚀连隂不解淫雨毁山有兵甲戌蚀草木不滋王命不行乙亥蚀东国发兵庚辰蚀彗星东至有宼兵壬午蚀久雨旬望癸未蚀行义不明乙酉蚀仁义不明贤人消丁亥蚀匿谋满玉堂戊子蚀宫室内婬雌必成雄己丑蚀天下唱之庚寅蚀将相诛大水多死伤辛卯食臣代其主壬辰蚀河决海久雾连隂乙未蚀天下多邪气郁郁苍苍丙申蚀夷狄内攘戊戌蚀有土殃主后死天下谅隂己亥蚀小人用事君子絷辛丑蚀主疑王壬寅蚀天下苦兵大臣骄横甲辰蚀四骑胁大水丁未蚀王者崩戊申蚀地动揺侵兵强辛亥蚀子为雄壬子蚀妃后专恣女谋主甲寅蚀雷电击杀骨肉相攻乙卯蚀雷不行雪杀草不长奸人入宫丁巳蚀下有败兵戊午蚀久旱谷不伤辛酉蚀女谋主癸亥蚀天人崩○后汉书注引甲乙不具字或疑讹周礼注救日蚀祝曰炤炤大明纤灭无光奈何以隂侵阳以卑侵尊】
　　汉书日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也去极逺近难知要以晷景晷景者所防知日之南北也日阳也阳用事则日进而北昼进而长阳胜故为温暑隂用事则日退而南书退而短隂胜故为凉寒也故日进为暑退为寒若日之南北失节晷过而长为常寒退而短为常燠此寒燠之表也故曰为寒暑一曰晷长为潦短为旱奢为扶扶者邪臣进而正臣踈君子不足奸人有余月有九行者黒道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黑道立夏夏至南从赤道然用之一决房中道青赤出阳道白黒出隂道若月失节度而妄行出阳道则旱风出隂道则隂雨【博雅立春春分东从青道二出黄道东交于房二度中立夏夏至南从赤道二出黄道南交于七星四度中立秋秋分西从白道二出黄道西交于胃十二度中立冬冬至北从黑道二出黄道北交于虚二度中四季之月还从黄道○此月行之九道也】凡君行急则日行疾君行缓则日行迟日行不可指而知也故以二至二分之星为日东行星西转冬至昏奎八度中夏至氐十三度中春分栁一度中秋分牵牛三度七分中此其正行也日行疾则星西转疾事埶然也故过中则疾君行急之感也不及中则迟君行缓之象也至月行则以晦朔决之日冬则南夏则北冬至于牵牛夏至于东井日之所行为中道月五星皆随之也箕星为风东北之星也东北地事天位也故易曰东北丧朋及巽在东南为风风阳中之隂大臣之象也其星轸也月去中道移而东北入箕若东南入轸则多风西方为雨雨少隂之位也月失中道移而西入毕则多雨故诗云月离于毕俾滂沱矣言多雨也星传曰月入毕则将相有以家犯罪者言隂盛也书曰星有好风星有好雨月之从星则以风雨言失中道而东西也故星传曰月南入牵牛南戒民闲疾疫月北入太微出坐北若犯坐则下人谋上一曰月为风雨日为寒温冬至日南极晷长南不极则温为害夏至日北极晷短北不极则寒为害故书曰日月之行则有冬有夏也政治变于下日月运于上矣日出房北为雨为隂为乱为兵出房南为旱为夭丧水旱至冲而应及五星之变必然之效也
　　淮南子日出于旸谷浴于咸池拂于扶桑是谓晨明登于扶桑爰始将行是谓胐明至于曲阿是谓旦明至于曽泉是谓蚤食至于桑野是谓晏食至于衡阳是谓隅中至于昆吾是谓正中至于鸟次是谓小还至于悲谷是谓餔时至于女纪是谓大还至于渊虞是谓髙舂至于连石是谓下舂至于悲泉爰北其女爰息其马是谓悬车至于虞渊是谓黄昏至于蒙谷是谓定昏日入于虞渊之泛曙于蒙谷之浦行九州七舎有五亿万七千三百九里禹以为朝昼昏夜
　　白虎通天左旋日月五星右行何日月五星比天为隂故右行右行者犹臣对君也日月东行而日行迟月行疾何君舒臣劳也日日行一度月日行十三度十九分度之七三纲之义日为君月为臣也日月所以悬昼夜者何助天行化照明下地日之为言实也常满有节月之为言阙也有满有阙也所以有阙何归功于日也八日成光二八十六日转而归功晦至朔旦受符复行月三日成魄也【释名日实也光明盛实也月缺也满则缺也　博雅朱明曜灵东君日也夜光谓之月　范子计然日者火精也火者外景主昼居昼而为明处照而有光　説文昕旦明日将出也曈昽日欲明也暏旦明也曙晓也旰晩也昳日昃也昃日在西方时侧也晷日景也埃日无光也　博雅日光曰景日景曰晷日气曰晛日初出为旭日昕曰晞日温曰煦日在午曰亭午在未曰映日晩曰旰日将落曰薄暮日西落光反照于东曰反景在上曰反景在下曰倒景皓日昼貌也曈日光也翌日明也晓日白也　释名晦灰也火死为灰月光尽似之也朔苏也月死复苏生也月半之名也其形一旁曲一旁直若张弓施也望月满之名也月大十六日小十五日日在东月在西遥相望也説文朏月未盛之明晦而月见西方谓之朓朔而月见东方谓之缩肭朔月一日始苏也霸月始生霸然也承大月二日承小月三日　尚书考灵曜晦而见月西方谓之朓朔而见月东方谓之侧匿　易干凿度月三日成魄八日成光蟾蜍体就宂鼻始萌　春秋元命苞日尊故曰满满故仁仁故明明故精在外隂精为月日行十三度常胐任而受明精在内故金水内景　阳成于三故日中有三足乌　灵宪月者隂精之宗积成为兽象形　方言歴行也日运为躔月运为逡躔逡循也　博雅日御谓之羲和月御谓之望舒　宋符瑞志日月扬光日者人君象也人君不假臣下之权则日月扬光明　礼斗威仪政太平月圆而多辉政升平则月清而明　易飞正月有偃月必有嘉王】史记凡望云气仰而望之三四百里平望在桑榆上余二千里登髙而望之下属地者三千里云气有兽居上者胜自华以南气下黑上赤嵩髙三河之郊气正赤恒山之北气下黑上青勃碣海岱之闲气皆黑江淮之闲气皆白徒气白土功气黄车气乍髙乍下往往而聚骑气卑而布卒气搏前卑而后髙者疾前方而髙后兑而卑者郄其气平者其行徐前髙而后卑者不止而反气相遇者卑胜髙兑胜方气来卑而循车通者不过三四日去之五六里见气来髙七八尺者不过五六日去之十余里见气来髙丈余二丈者不过三四十日去之五六十里见稍云精白者其将悍其士怯其大根而前絶逺者当战青白其前抵者战胜其前赤而仰者战不胜陈云如立垣杼云类杼轴云搏两端兑杓云如绳者居前亘天其半半天其蛪者类阙旗故钩云句曲诸此云见以五色合占而泽搏密其见动人及有占兵必起合鬭其直王朔所决于日旁日旁云气人主象皆如其形以占故北夷之气如羣畜穹闾南夷之气类舟幡旗大水处败军塲破国之虚下有积钱金寳之上皆有气不可不察海旁蜄气象楼台广野气成宫阙然云气各象其山川人民所聚积故息耗者入国邑视封疆田畴之正治城郭室屋门戸之润泽次至车服畜产精华实息者吉虚耗者凶若烟非烟若云非云郁郁纷纷萧索轮囷是谓卿云卿云见喜气也若雾非雾衣冠而不濡见则其域被甲而趋天雷电虾虹辟歴夜明者阳气之动者也春夏则发秋冬则藏故者无不司之天开县物地动坼絶山崩及徙川塞谿垘水澹泽竭地长见象城郭门闾闺臬枯稾宫庙邸第人民所次謡俗车服观民饮食五谷草木观其所属仓府廏车四通之路六畜禽兽所产去就鱼鼈鸟鼠观其所处鬼哭若呼其人逄俉化言诚然【○汉书卿云作庆云其人逄俉化言作与人逄遌讹言　易飞视四方常有火云五色具其下贤人隠也青云润蔽日在西北为举贤良也　洛书有云象人青衣无孚在日西天子之气　易通卦验冬至初阳云出箕如树木之状立春少阳云出房如积冰春分正阳云出轸如白鹄谷雨太阳云出张如车立夏初隂云出觜如赤珠夏至少隂云出参如水波寒露正隂云出昴如冠缨霜降太隂云出鬼上如羊下如磻石韩云如布赵云如牛楚云如日宋云如车鲁云如马卫云如火周云如轮秦云如行人魏云如防齐云如绛衣越云如龙蜀云如囷　宋符瑞志云有五色太平之应也曰庆云若云非云若烟非烟五色纷缊谓之庆云】
　　尔雅太嵗在甲曰阏逄在乙曰旃蒙在丙曰柔兆在丁曰强圉在戊曰着雍在已曰屠维在庚曰上章在辛曰重光在壬曰黓在癸曰昭阳【○嵗阳】　太嵗在寅曰摄提格在卯曰单阏在辰曰执徐在已曰大荒落在午曰敦牂在未曰协洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若载嵗也夏曰嵗商曰祀周曰年唐虞曰载【○嵗名　博雅青龙天一太隂太嵗也释名嵗越也越故限也唐虞曰载载生物也殷曰祀祀已也新气升故气已也年进也进而前也　博雅嵗遂也】　月在甲曰毕在乙曰橘在丙曰修在丁曰圉在戊曰厉在已曰则在庚曰窒在辛曰塞在壬曰终在癸曰极【○月阳】　正月为陬二月为如三月为寎四月为余五月为臯六月为且七月为相八月为壮九月为十月为阳十一月为辜十二月为涂【○月名○郭璞注云自嵗阳至此其事义皆所未详通者故阙而不论　博雅甲乙为干干者日之神也甲刚乙柔丙刚丁柔戊刚巳柔庚刚辛柔壬刚癸柔甲齐乙东夷丙楚丁南夷戊魏巳韩庚秦辛西夷壬卫癸北狄子周丑狄寅楚卯郑辰晋巳卫午秦未宋申齐酉鲁戌赵亥燕】
　　汉书凡天文在图籍昭昭可知者经星常宿中外官凡百一十八名积数七百八十三星皆有州国官宫物类之象其伏见早晩邪正存亡虚实阔陿及五星所行合散犯守陵歴鬭食彗孛飞流日月薄食晕适背宂抱珥蜺迅雷风祅怪云变气此皆隂阳之精其夲在地而上发于天者也政失于此则变见于彼犹景之象形郷之应声是防明君覩之而寤饬身正事思其咎谢则祸除而福至自然之符也【京房易传星者隂阳之精万物之体五行之形其体在下精耀在天百官之命各因其原　灵宪地有山岳川谷井泉江河洞湖池沼陂泽沟壑以宣吐其气也天有列宿星辰三百四十八座亦天之精气所结成凝莹以为星也星者体生于地精成于天列居错峙各有逌属在野象物在朝象官在人象事其以神着有五列焉一居中央谓之北斗四布于方为二十八宿中外之官常明者百有二十四可名者三百二十为星二千五百微星之数盖万一千五百二十庶物蠢蠢咸得系命　春秋説题辞星之为言精也阳之荣也阳精为日日分为星故其字日生为星　释名星散也列位布散也宿宿也星各止宿其处也】
　　史记中宫天极星其一明者太一常居也【尔雅北极谓之北辰　春秋文耀钩中宫大帝其精北极星含元出气流精生物春秋元命苞宫之为言宣也宫气立精为神垣　春秋合诚图北辰其星五在紫防中　物理论北极天之中阳气之北极也极南为太阳极北为太隂日月五星行太隂则无光行太阳则能照故为昏明寒暑之限极也】　旁三星三公或曰子属后句四星末大星正妃余三星后宫之属也环之匡卫十二星藩臣皆曰紫宫【春秋元命苞紫之言此也宫之言中也言天神图法隂阳开闭皆在此中也　春秋合诚图紫微大帝室太一之精也】　前列直斗口三星随北端兑若见若不曰隂徳或曰天一【星经隂徳二星主施徳惠者赞曰隂徳遗惠周急赈抚占以不明为宜明新君践极也星动揺衅起宫掖贵嫔内妾恶之　天一太一二星主王者即位令诸立赤子而传国位者星不欲微微则废立不当其次宗庙不享食】　紫宫左三星曰天枪右五星曰天棓【诗纬枪三星棓五星在斗杓左右主枪人棓人　星经赞曰枪棓八星备非常之变】　后六星絶汉抵营室曰阁道【星经阁道六星神所乘也】北斗七星所谓旋玑玉衡以齐七政杓携龙角衡殷南斗魁枕参首用昏建者杓杓自华以西南夜半建者衡衡殷中州河济之闲平旦建者魁魁海岱以东北也斗为帝车运于中央临制四郷分隂阳建四时均五行移节度定诸纪皆系于斗【博雅北斗七星一为枢二为旋三为机四为权五为衡六为开阳七为揺光枢为雍州旋为冀州机为青兖州权为徐扬州衡为荆州开扬为梁州揺光为豫州　春秋运斗枢第一至第四为魁第五至第七为杓合而为斗　春秋文耀钩斗者天之喉舌玉衡属杓魁为璇玑　尚书大传七政谓春秋冬夏天文地理人道所以为政也尚书注北斗七星各有所主第一曰主日法天第二曰主月法地第三曰命火谓荧惑也第四曰煞上谓填星也第五曰伐水谓辰星也第六曰危木谓嵗星也第七曰罚金谓太白也日月五星各异故名曰七政世　春秋佐助期天子法斗诸侯应宿　淮南子紫宫执斗而左旋日行一度以周于天两维之闲九十一度十六分度之五而升日行一度十五日为一节以生二十四时之变斗指子则冬至音比黄钟加十五日指癸则小寒音比应钟加十五日指丑则大寒音比无射加十五日指报徳之维则越隂在地故曰距日冬至四十六日而立春阳气冻解音比南吕加十五日指寅则雨水音比夷则加十五日指甲则雷惊蛰音比林钟加十五日指卯中绳故曰春分则雷行音比蕤宾加十五日指乙则清明风至音比仲吕加十五日指辰则谷雨音比姑洗加十五日指常羊之维则春分尽故曰有四十六日而立夏大风济音比夹钟加十五日指已则小满音比太蔟加十五日指丙则芒种音比大吕加十五日指午则阳气极故曰有四十六日而夏至音比黄钟加十五日指丁则小暑音比大吕加十五日指未则大暑音比太蔟加十五日指背阳之维则夏分尽故曰有四十六日而立秋凉风至音比夹钟加十五日指申则处暑音比姑洗加十五日指庚则白露降音比仲吕加十五日指酉中绳故曰秋分雷戒蛰虫北郷音比蕤宾加十五日指辛则寒露音比林钟加十五日指戌则霜降音比夷则加十五日指号通之维则秋分尽故曰有四十六日而立冬草木毕死音比南吕加十五日指亥则小雪音比无射加十五日指壬则大雪音比应钟加十五日指子故曰阳生于子隂生于午阳生于子故十一月日冬至鹊始加巢人气钟首隂生于午故五月为小刑荠麦亭歴枯冬生草木必死斗杓为小嵗正月建寅月从左行十二辰咸池为太嵗二月建卯月从右行四仲终而复始太嵗迎者辱背者强左者衰右者昌小嵗东南则生西北则杀不可迎也不可背也不可左也不可右也其此之谓也大时者咸池也小时者月建也天维建元常以寅始起右徙一嵗而移十二嵗而大周天终而复始　春秋元命苞大枢得则醴泉出杓星髙则羣龙吟春秋运斗枢揺光得陵出黑芝　宋符瑞志斗殒精王者孝行益则见】　斗魁戴匡六星曰文昌宫一曰上将二曰次将三曰贵相四曰司命五曰司中六曰司禄【春秋元命苞上将建威武次将正左右贵相理文绪司命主灾咎司中主佐理司禄赏功进士】　在斗魁中贵人之牢【乐汁图天寳理贵人牢】　魁下六星两两相比者名曰三能三能色齐君臣和不齐为乖戾【○三能即三台　泰阶六符经泰阶者天之三阶也上阶上星为天子下阶为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时嵗大登民人息天下平是谓太平不平则稼穑不成冬雷夏霜天行暴令好兴甲兵修宫榭广苑囿则上阶为之坼　孝经内亊王者得礼之制不伤财不害民君臣和草木昆虫各象正性则三台为齐明不阔不狭如其度】　辅星明近辅臣亲彊斥小疏弱杓端有两星一内为矛招揺一外为盾天锋【诗纪歴枢更河中招揺为胡兵星经更河为防劒之星若星不见或进退不定锋镝乱起将为边境之患也】　有句圜十五
　　星属杓曰贱人之牢其牢中星实则囚多虚则开出【乐汁图连营贱人牢○宋均曰连营贯索星也】　天之枪棓矛盾动揺角大兵起东宫苍龙房心心为明堂大星天王前后星子属不
　　欲直直则天王失计【春秋文耀钩东宫苍帝其精为龙尔雅大辰房心尾也大火谓之大辰　春秋説题辞心为天明堂以布政教】　房为府曰天驷其隂右骖旁有两星曰衿北一星曰舝【尔雅天驷房也　诗纪歴枢房为天马主车驾　孝经援神契斗曲杓桡象成车房为龙马华盖覆钩天罡入魁神不独居故骖驾陪乗以道踟蹰○宋均注房星既体苍龙又象驾驷马故兼言之也覆钩既覆且钩曲似盖也天罡入魁又似御陪乘　孝经内事王者厚长幼各得其正则房心有徳星之应兄弟有亲亲之思则钩钤入房　春秋元命苞钩钤两星以闭防神府闿舒为主钩距以备非常　星经键闭一星在房东北掌管籥也占一反不居其所则津梁不通宫门不禁居则反是也】东北曲十二星曰旗旗中四星曰天市中六星曰市
　　楼市中星众者实其虚则耗【星经天市垣在房心北主权衡一名天旗】　房南众星曰骑官左角李右角将【春秋元命苞左角理物以起右角将率而动星经左角为天田右角为天门】　大角者天王帝廷【孝经内亊王者敬诸父有差则大角光明以扬　孝经援神契大角为坐】　其两旁各有三星鼎足句之曰摄提摄提者直斗杓所指以建时节故曰摄提格【春秋元命苞摄提之为言提携也言能提斗携角以接于下也】　亢为疏庙主疾其南北两大星曰南门【春秋元命苞亢四星为庙廷　尔雅夀星角亢也】　氐为天根主疫【尔雅天根氐也　星经氐四星为露寝聴朝所居其占明大则臣下奉度　春秋合诚图氐为宿宫也】尾为九子曰君臣斥絶不和【春秋元命苞尾九星箕四星为后宫之塲】
　　箕为敖客曰口舌【诗纪歴枢箕为天口主出气尾为逃臣贤者叛　尔雅析木谓之津箕斗之闲汉津也】　火犯守角则有战房心王者恶之也　南宫朱鸟权衡衡太微三光之廷匡卫十二星藩臣西将东相南四星执法中端门门左右掖门【春秋文耀钩南宫赤帝其精为朱鸟春秋元命苞太微为天庭　春秋合诚图太微主法式陈星十二以备武患　淮南子太微者太乙之庭也博雅太微房谓之明堂】　门内六星诸侯其内五星五帝座【春秋内事】
　　【王者动得天度止得地意从容中道隂阳合度则太微五帝座星明以光也王者逺嫌别防殊贵贱抑骄臣息乱子则屏星为之明以润章大也　河图苍帝神名灵威仰赤帝神名赤熛怒黄帝神名含枢纽白帝神名白招拒黑帝神名协光纪】　后聚一十五星蔚然曰郎位旁一大星将位也月五星顺入轨道司其出所守天子所诛也其逆入若不轨道以所犯命之中坐成形皆羣下从谋也金火尤甚廷藩西有隋星五曰少微士大夫【春秋合诚图少微处士位】　权轩辕轩辕黄龙体前大星女主象旁小星御者后宫属月五星守犯者如衡占【孝经援神契轩辕十二星后宫所居　淮南子轩辕者帝妃之舍也】东井为水事其西曲星曰钺钺北北河南南河【春秋元命苞东井八星主水衡　博雅东井谓之鹑首】　两河天阙闲为闗梁舆鬼鬼祠事中白者为质【博雅舆鬼谓之天庙】　火守南北河兵起谷不登故徳成衡观成潢伤成钺祸成井诛成质栁为鸟注主木草【尔雅咮谓之栁栁鹑火也】　七星颈为贠官主急事张素为厨主觞客翼为羽翮主逺客【博雅张谓之鹑尾　春秋元命苞翼星主南宫之羽仪文物声名之所丰茂为乐库为天倡先王以宾于四门而列天庭之卫主俳倡近太微而为尊】　轸为车主风其旁有一小星曰长沙星星不欲明明与四星等若五星入轸星中兵大起【博雅轸谓之鸟孥】轸南众星曰天库楼库有五车车星角若益众及不具无处车马　西宫咸池曰天五潢五潢五帝车舎火入旱金兵水水中有三柱柱不具兵起【春秋文耀钩西宫白帝其精白虎春秋元命苞咸池主五谷其星五者各有所职咸池言谷生于水含秀舍实主秋垂故一名五帝车舍言以车载谷而贩也　淮南子咸池者水鱼之囿也】　奎曰封豕为沟渎娄为聚众【尔雅降娄金娄也】　胃为天仓其南众星曰廥积昴曰髦头胡星也为白衣会【尔雅大梁昴也西陆昴也　博雅昴谓之旄头】　毕曰罕车为边兵主弋猎其大星旁小星为附耳附耳揺动有谗乱臣在侧【尔雅浊谓之毕】　昴毕闲为天街其隂隂国阳阳国【春秋元命苞毕为天阶】　参为白虎三星直者是为衡石下有三星兑曰罚为斩艾事其外四星左右肩股也【博雅紫宫参伐谓之大辰参谓之实沈　春秋运斗枢参伐事主斩艾也】　小三星隅置曰觜觹为虎首主葆旅事其南有四星曰天厕厕下一星曰天矢矢黄则吉青白黑凶其西有句曲九星三处罗一曰天旗二曰天苑三曰九游【博雅天宫谓之参旗】　其东有大星曰狼狼角变色多盗贼下有四星曰弧直狼狼比地有大星曰南极老人老人见治安不见兵起常以秋分时之于南郊附耳入毕中兵起　北宫武虚危危为盖屋虚为哭泣之事【春秋文耀钩北宫黑帝其精武　尔雅枵虚也颛顼之虚虚也北陆虚也】　其南有众星曰羽林天军军西为垒或曰钺旁有一大星为北落北落若微亡军星动角益希及五星犯北落入军军起火金水尤甚火军忧水患木土军吉危东六星两两相比曰司空营室为清庙曰离宫阁道【尔雅营室谓之定娵訾之口营室东壁也　博雅营室谓之豕韦　春秋元命苞营室十星埏陶精类始立纪纲包物为室】汉中四星曰天驷旁一星曰王良王良策马车骑满野【春秋元命苞汉中四星曰骑亦曰天驷　春秋合诚图王良主天马】　旁有八星絶汉曰天潢【春秋元命苞潢主河渠所以度神通四方】　天潢旁江星江星动人涉水杵臼四星在危南匏瓜有青黑星守之鱼盐贵【荆州占匏瓜一名天鸡在河鼓东匏瓜明则嵗大熟】　南斗为庙其北建星建星者旗也【尔雅星纪斗牵牛也　天官占南斗主爵禄其宿六星】　牵牛为牺牲其北河鼓河鼓大星上将左右左右将【尔雅河鼓谓之牵牛天官占牵牛一名天鼔不与织女值者隂阳不和】　婺女其北织女织女天女孙也【博雅女谓之婺女　荆州占织女一名天女天子女也】
　　白虎通所以名之为星何星者精也据日节言也一日一行适行一度一日夜为一日剰复分天为三十六度周天三百六十五度四分度之一日月径千里也【洛书甄曜度周天三百六十五度四分度之一一度为千九百三十二里天地相去十七万八千五百里　尚书考灵曜一度二千九百三十二里千四百六十一分里之三百四十八周天百七万一千里】
　　淮南子星分度角十二亢九氐十五房五心五尾十八箕十一四分一斗二十六牵牛八须女十二虚十危十七营室十六东壁九奎十六娄十二胃十四昴十一毕十六觜觹二参九东井三十三舆鬼四栁十五星七张翼各十八轸十七凡二十八宿也【○汉书同】
　　史记角亢氐兖州【帝王世纪自轸十二度至氐四度曰夀星之次于辰在辰谓之执徐于律为南宫斗建在酉今韩分野　汉书夀星初轸十二度白露中角十度秋分终于氐四度】　房心豫州【帝王世纪自氐五度至尾九度曰大火之次于辰在卯谓之单阏于律为无射斗建在戌今宋分野　汉书大火初氐五度寒露中房五度霜降终于尾九度】　尾箕幽州【帝王世纪自尾十度至斗十度百三十五分而终曰析木之次于辰在寅谓之摄提格于律为应钟斗建在亥今燕分野　汉书析木初尾十度立冬中箕七度小雪终于斗十一度】　斗江湖牵牛婺女扬州【帝王世纪自斗十一度至婺女七度曰星纪之次于辰在丑谓之赤奋若于律为黄钟斗建在子今吴越分野　汉书星纪初斗十二度大雪中牵牛初冬至终于婺女七度】　虚危青州【帝王世纪自婺女八度至危十六度曰枵之次一名天鼋于辰在子谓之困敦于律为大吕斗建在丑今齐分野　汉书枵初婺女八度小寒中危初大寒终于危十五度】　营室至东壁并州【帝王世纪自危十七度至奎四度曰豕韦之次一名娵訾于辰在亥谓之大渊献于律为太蔟斗建在寅今卫分野　汉书娵訾初危十六度立春中营室十四度惊蛰终于奎四度】　奎娄胃徐州【帝王世纪自奎五度至胃六度曰降娄之次于辰在戌谓之阉茂于律为夹钟斗建在卯今鲁分野　汉书降娄初奎五度雨水中娄五度春分终于胃六度】　昴毕冀州【帝王世纪自胃七度至毕十一度曰大梁之次于辰在酉谓之作噩于律为姑洗斗建在辰今赵分野　汉书大梁初胃七度谷雨中昴八度清明终于毕十一度】　觜觹参益州【帝王世纪自毕十二度至东井十五度曰实沈之次于辰在申谓之涒滩于律为中吕斗建在已今晋魏分野　汉书实沈初毕十二度立夏中井初小满终于井十五度】　东井舆鬼雍州【帝王世纪自井十六度至栁八度曰鹑首之次于辰在未谓之叶洽于律为蕤宾斗建在午今秦分野　汉书鹑首初井十六度芒种中井三十一度夏至终于栁八度】　柳七星张三河【帝王世纪自栁九度至张十七度曰鹑火之次于辰在午谓之敦牂一名大律于律为林钟斗建在未今周分野　汉书鹑火初栁九度小暑中张三度大暑终于张十七度】　轸翼荆州【帝王世纪自张十八度至轸十一度曰鹑尾之次于辰在已谓之大荒落于律为夷则斗建在申今楚分野　汉书鹑尾初张十八度立秋中翼十五度处暑终于轸十一度　帝王世纪凡天有十二次日月之所躔也地有十二分王侯之所国也故四方方七宿四七二十八宿合百八十二星东方苍龙三十二星七十五度北方武三十五星九十八度四分度之一西方白虎五十一星八十度南方朱雀六十四星百一十二度周天三百六十五度四分度之一一度二千九百三十二里分为十二次一次三十度三十二分度之十四各以附其七宿闲距周天积百七万九百一十三里径三十五万六千九百九十一里阳道左行故太嵗右转】
　　春秋元命苞五星流为兖州兖之言端也言隄精端故其气纤杀钩钤星别为豫州豫之为言序也言隂阳分布各得处也箕星散为幽州分为燕国牵牛流为扬州分为越国立为扬山虚危之精流为青州分为齐国立为莱山营室流为并州分为卫国并之为言诚也精舍交并其气勇抗诚信也天弓星流为徐州别为鲁国徐之言舒也言隂牧内安详也昴毕闲为天街散为冀州分为赵国立为常山觜参流为益州益之言隘也谓物类竝决其气急切决列也东井鬼星散为雍州分为秦国得东井动深之萌其气险也轸星散为荆州分为楚国荆之为言强也阳盛物坚其志急悍也【○诸书引残阙不具附载备考　洛书甄曜度元气无形匈匈隆隆偃者为地伏者为天嶓冡山上为狼星武开山为地门上为天髙星主囹圄荆山为地雌上为轩辕星大别山为地理以天合地以通三危山在鸟鼠之西南上为天苑星政山在昆仑东南为地乳上为天糜星汶山之地为井络帝以会昌神以建福上为天井星桐栢山为地宂鸟防同宂山之干也上为掩毕星熊耳山地门也精上为毕附耳星○此説尤竒】
　　史记察日月之行以揆嵗星顺逆曰东方木主春日甲乙义失者罚出嵗星嵗星嬴缩以其舎命国所在国不可伐可以罚人其趋舎而前曰嬴退舍曰缩嬴其国有兵不复缩其国有忧将亡国倾败其所在五星皆从而聚于一舎其下之国可以义致天下以摄提格嵗嵗隂左行在寅嵗星右转居丑正月与斗牵牛晨出东方名曰监徳色苍苍有光其失次有应见柳嵗早水晩旱嵗星出东行十二度百日而止反逆行逆行八度百日复东行嵗行三十度十六分度之七率日行十二分度之一十二嵗而周天出常东方以晨入于西方用昏单阏嵗嵗隂在卯星居子以二月与婺女虚危晨出曰降入大有光其失次有应见张名曰降入其嵗大水执徐嵗嵗隂在辰星居亥以三月居与营室东壁晨出曰青章青青甚章其失次有应见轸曰青章嵗早旱晩水大荒骆嵗嵗隂在已星居戌以四月与奎娄胃昴晨出曰跰踵熊熊赤色有光其失次有应见亢敦牂嵗嵗隂在午星居酉以五月与胃昴毕晨出曰开明炎炎有光偃兵唯利公王不利治兵其失次有应见房嵗早旱晩水叶洽嵗嵗隂在未星居申以六月与觜觹参晨出曰长列昭昭有光利行兵其失次有应见箕涒滩嵗嵗隂在申星居未以七月与东井舆鬼晨出曰大音昭昭白其失次有应见牵牛作鄂嵗嵗隂在酉星居午以八月与栁七星张晨出曰为长王作作有芒国其昌熟谷其失次有应见危曰大章有旱而昌有女丧民疾阉茂嵗嵗隂在戌星居已以九月与翼轸晨出曰天睢白色大明其失次有应见东壁嵗水女丧大渊献嵗嵗隂在亥星居辰以十月与角亢晨出曰大章苍苍然星若跃而隂出旦是谓正平起师旅其率必武其国有徳将有四海其失次有应见娄困敦嵗嵗隂在子星居卯以十一月与氐房心晨出曰天泉色甚明江池其昌不利起兵其失次有应在昴赤奋若嵗嵗隂在丑星居寅以十二月与尾箕晨出曰天皓黫然黑色甚明其失次有应见参当居不居居之又左右揺未当去去之与他星会其国凶所居乆国有徳厚其角动乍小乍大若色数变人主有忧其失次舎以下进而东北三月生天棓长四尺末兑进而东南三月生彗星长二丈类彗星退而西北三月生天欃长四丈末兑退而西南三月生天枪长数丈两头兑谨视其所见之国不可举事用兵其出如浮如沈其国有土功如沈如浮其野亡色赤而有角其所居国昌迎角而战者不胜星色赤黄而沈所居野大穰色青白而赤灰所居野有忧嵗星入月其野有逐相与太白鬭其野有破军嵗星一曰摄提曰重华曰应星曰纪星营室为清庙嵗星庙也【淮南子太隂在四仲则嵗星行三宿太隂在四钩则嵗星行二宿二八十六三四十二故十二嵗而行二十八宿汉书嵗星曰东方春木于人五常仁也五事貌也仁亏貌失逆春令伤木气罚见嵗星嵗星赢而东南石氏见彗星甘氏不出三月廼生彗本类星末类彗长二丈赢东北石氏见觉星甘氏不出三月廼生天棓本类星末鋭长四尺缩西南石氏见欃云如牛甘氏不出三月廼生天枪左右鋭长数丈缩西北石氏见枪云如马甘氏不出三月廼生天欃本类星末鋭长数丈石氏枪欃棓彗异状其殃一也必有破国乱君伏死其辜余殃不尽为旱凶饥暴疾至日行一尺出二十余日廼入甘氏其国凶不可举事用兵出而易所当之国是受其殃又曰祅星不出三年其下有军及失地若国君丧　博雅嵗星谓之重星或谓之应星】　察刚气以处荧惑曰南方火主夏日丙丁礼失罚出荧惑荧惑失行是也出则有兵入则兵散以其舍命国荧惑荧惑为勃乱残贼疾丧饥兵反道二舍以上居之三月有殃五月受兵七月半亡地九月太半亡地因与俱出入国絶祀居之殃还至虽大当小久而至当小反大其南为丈夫北为女子丧若角动绕环之及乍前乍后左右殃益大与他星鬭光相逮为害不相逮不害五星皆从而聚于一舎其下国可以礼致天下法出东行十六舎而止逆行二舎六旬复东行自所止数十舎十月而入西方伏行五月出东方其出西方曰反明主命者恶之东行急一日行一度半其行东西南北疾也兵各聚其下用战顺之胜逆之败荧惑从太白军忧离之军却出太白隂有分军行其阳有偏将战当其行太白逮之破军杀将其入守犯太微轩辕营室主命恶之心为明堂荧惑庙也谨此【汉书荧惑曰南方夏火礼也视也礼亏视失逆夏令伤火气罚见荧惑荧惑天子理也故曰虽有明天子必视荧惑所在　淮南子荧惑常以十月入太微受制而出行列宿司无道之国为乱为贼为疾为丧为饥为兵出入无常辩变其色时见时匿　尚书考灵耀荧惑顺行甘雨时也博雅荧惑谓之罚星或谓之执法】　歴斗之会以定填星之位曰中央土主季夏日戊巳黄帝主徳女主象也嵗填一宿其所居国吉未当居而居若已去而复还还居之其国得土不乃得女若当居而不居既已居之又西东去其国失土不乃失女不可举事用兵其居久其国福厚易福薄其一名曰地侯主嵗嵗行十二度百十二分度之五日行二十八分度之一二十八嵗周天其所居五星皆从而聚于一舍其下之国可重致天下礼徳义杀刑尽失而填星乃为之动揺嬴为王不宁其缩有军不复填星其色黄九芒音曰黄钟宫其失次上二三宿曰嬴有主命不成不乃大水失次下二三宿曰缩有后戚其嵗不复不乃天裂若地动斗为文太室填星庙天子之星也填星出百二十日而逆西行西行百二十日反东行见三百三十日而入入三十日复出东方太嵗在甲寅填星在东壁故在营室【汉书填星曰中央季夏土信也思心也仁义礼智以信为主貌言视聼以心为正故四星皆失填星廼为之动　博雅镇星谓之地侯】察日行以处位太白曰西方秋司兵月行及天矢日
　　庚辛主杀杀失者罚出太白太白失行以其舎命国其出行十八舎二百四十日而入入东方伏行十一舎百三十日其入西方伏行至舍十六日而出当出不出当入不入是谓失舎不有破军必有国君之簒其纪上元以摄提格之嵗与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入栁与箕夕出入栁与栁晨出入营室与栁夕出入营室凡出入东西各五为八嵗二百二十日复与营室晨出东方其大率嵗一周天其始出东方行迟率日半度一百二十日必逆行一二舎上极而反东行行日一度半一百二十日入其庳近日曰明星柔髙逺日曰大嚣刚其始出西行疾率日一度半百二十日上极而行迟日半度百二十日旦入必逆行一二舎而入其庳近日曰太白柔髙逺日曰大相刚出以辰戌入以丑未当出不出未当入而入天下偃兵兵在外入未当出而出当入而不入下起兵有破国其当期出也其国昌其出东为东入东为北方出西为西入西为南方所居久其乡利疾其乡凶出西逆行至东正西国吉出东至西正东国吉其出不经天经天天下革政小以角动兵起始出大后小兵弱出小后大兵强出髙用兵深吉浅凶庳浅吉深凶日方南金居其南日方北金居其北曰嬴侯王不宁用兵进吉退凶日方南金居其北日方北金居其南曰缩侯王有忧用兵退吉进凶用兵象太白太白行疾疾行迟迟行角敢战动揺躁躁圜以静静顺角所指吉反之皆凶出则出兵入则入兵赤角有战白角有丧黑圜角忧有水事青圜小角忧有木事黄圜和角有土事有年其已出三日而复有微入入三日乃复盛出是谓耎其下国有军败将北其已入三日又复微出出三日而复盛入其下国有忧师有粮食兵革遗人用之防虽众将为人虏其出西行外国败其出东失行中国败其色大圜黄可为好事其圜大赤兵盛不战太白白比狼赤比心黄比参左肩苍比参右肩黑比奎大星五星皆从太白而聚乎一舎其下之国可以兵从天下居实有得也居虚无得也行胜色色胜位有位胜无位有色胜无色行得尽胜之出而留桑榆闲疾其下国上而疾未尽其曰过参天疾其对国上复下下复上有反将其入月将僇金木星合光其下战不合兵虽起而不鬭合相毁野有破军出西方昏而出隂隂兵彊暮食出小弱夜半出中弱鸡鸣出大弱是谓隂陷于阳其在东方乘明而出阳阳兵之彊鸡鸣出小弱夜半出中弱昏出大弱是谓阳陷于隂太白伏也以出兵兵有殃其出卯南南胜北方出卯北北胜南方正在卯东国利出酉北北胜南方出酉南南胜北方正在酉西国胜其与列星相犯小战五星大战其相犯太白出其南南国败出其北北国败行疾武不行文色白五芒出蚤为月蚀晚为天矢及彗星将发其国出东为徳举事左之迎之吉出西为刑举事右之背之吉反之皆凶太白光见景战胜昼见而经天是谓争明彊国弱小国彊女主昌亢为疏庙太白庙也太白大臣也其号上公其他名殷星太正营星观星宫星明星大衰大泽终星大相天浩序星月纬大司马位谨此【汉书太白曰西方秋金义也言也义亏言失逆秋令伤金气罚见太白凡太白所出所直之辰其国为得位得位者战胜所直之辰顺其色而角者胜其色害者败　尔雅明星谓之启明　韩诗传太白晨出东方为启明昏见西方为长庚　博雅太白谓之长庚或谓之太嚣　天官占太白者西方金之精白帝之子上公大将军之象也一名殷星一名大正一名荧星一名官星一名梁星一名灭星一名大嚣一名大衰一名大爽径一百里】　察日辰之会以治辰星之位曰北方水太隂之精主冬日壬癸刑失者罚出辰星以其宿命国是正四时仲春春分夕出郊奎娄胃东五舎为齐仲夏夏至夕出郊东井舆鬼栁东七舎为楚仲秋秋分夕出郊角亢氐房东四舎为汉仲冬冬至晨出郊东方与尾箕斗牵牛俱西为中国其出入常以辰戌丑未其蚤为月蚀晩为彗星及天矢其时宜效不效为失追兵在外不战一时不出其时不和四时不出天下大饥其当效而出也色白为旱黄为五谷熟赤为兵黑为水出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与太白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舎其所舎之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不战失其时而出为当寒反温当温反寒当出不出是谓击卒兵大起其入太白中而上出破军杀将客军胜下出客亡地辰星来抵太白太白不去将死正旗上出破军杀将客胜下出客亡地视旗所指以命破军其绕环太白若与鬭大战客胜免过太白闲可椷劒小战客胜免居太白前军罢出太白左小战摩太白有数万人战主人吏死出太白右去三尺军急约战青角兵忧黑角水赤行穷兵之所终免七命曰小正辰星天欃安周星细爽能星钩星其色黄而小出而易处天下之文变而不善矣免五色青圜忧白圜丧赤圜中不平黑圜吉赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舎四十八日其数二十日而反入于西方其一之营室角毕箕柳出房心闲地动辰星之色春青黄夏赤白秋青白而嵗熟冬黄而不明即变其色其时不昌春不见大风秋则不实夏不见有六十日之旱月蚀秋不见有兵春则不生冬不见隂雨六十日有流邑夏则不长七星为员官辰星庙蛮夷星也【汉书辰星曰北方冬水知也聼也知亏聼失逆冬令伤水气罚见辰星　博雅辰星谓之免星或谓之钩星　春秋元命苞北方辰星水生物布其纪故辰星理四时　天官占辰星北方水之精黒帝之子宰相之祥也一名细极一名钩星一名□星一名伺祠径一百里亦偏将廷尉象也】　木星与土合为内乱饥主勿用战败水则变谋而更事火为旱金为白衣会若水金在南曰牝牡年谷熟金在北嵗偏无【星经凡五星木与土合为内乱饥与水合为变谋更事与火合为旱与金合为白衣防也金在南木在北名曰牝牡年谷大熟金在北木在南其年或有或无】　火与水合为焠与金合为铄为丧皆不可举事用兵大败土为忧生孼卿大饥战败为北军军困举事大败【星经凡五星火与水合为焠用兵举事大败与金合为铄为丧不可举事用兵从军为忧离之军却与土合为忧生孼卿与木合饥战败也　春秋文耀钩水土合则成鑪冶鑪冶成则火兴火兴则土之子焠金成销铄金铄则土无子辅父则益妖孼故子忧也】　土与水合穰而拥阏有覆军其国不可举事出亡地入得地金为疾为内兵亡地【汉书填与辰合则将有覆军下师与太白合则为疾为内兵辰与太白合则为变谋为兵忧凡嵗荧惑填太白四星与辰鬭皆为战兵不在外皆为内乱】　三星若合其宿地国外内有兵与丧改立公王四星合兵丧竝起君子忧小人流五星合是为易行有徳受庆改立大人奄有四方子孙蕃昌无徳受殃若亡五星皆大其事亦大皆小事亦小蚤出者为嬴嬴者为客晩出者为缩缩者为主人必有天应见于杓星同舎为合相淩为鬭七寸以内必之矣【汉书三星若合是谓惊立絶行四星若合是谓大汤五星若合是谓易行】五星色白圜为丧旱赤圜则中不平为兵青圜为忧水黑圜为疾多死黄圜则吉赤角犯我城黄角地之争白角哭泣之声青角有兵忧黑角则水意行穷兵之所终五星同色天下偃兵百姓宁昌春风秋雨冬寒夏暑动揺常以此【易同凿度五星顺轨四时和粟】
　　汉书凡五星嵗缓则不行急则过分逆则占荧惑缓则不出急则不入违道则占填缓则不逮急则过舎逆则占太白缓则不出急则不入逆则占辰缓则不出急则不入非时则占五星不失行则年谷丰昌　凡以宿星通下之变者维星散句星信则地动有星守三渊天下大水地动海鱼出纪星散者山崩不即有丧鼈星不居汉中川有易者辰星入五车大水荧惑入积水水兵起入积薪旱兵起守之亦然极后有四星名曰句星斗杓后有三星名曰维星散者不相从也三渊盖五车之三柱也天纪属贯索积薪在北戍西北积水在北戍东北【博雅天渊谓之纽兹天渊谓之三渊】
　　史记国皇星大而赤状类南极所出其下起兵兵彊其冲不利【○孟康曰嵗星之精散所为也五星之精散为六十四变记不尽】　昭明星大而白无角乍上乍下所出国起兵多变【春秋合诚图赤帝之精象如太白七芒○孟康曰形如三足机机上有九彗上向荧惑之精】　五残星出正东东方之野其星状类辰星去地可六丈大【○孟康曰星表有青气晕有毛填星之精也】　贼星出正南南方之野星去地可六丈大而赤数动有光【○孟康曰形如彗九尺太白之精】　司危星出正西西方之野星去地可六丈大而白类太白【○孟康曰星大而有毛两角荧惑之精也】狱汉星出正北北方之野星去地可六丈大而赤数
　　动察之中青【○孟康曰青中赤表下有二彗纵横亦填星之精】　此四野星所出出非其方其下有兵冲不利　四填星所出四隅去地可四丈　地维咸光亦出四隅去地可三丈若月始出所见下有乱乱者亡有徳者昌　烛星状如太白其出也不行见则灭所烛者城邑乱【○孟康曰星上有三彗上出亦填星之精】如星非星如云非云命曰归邪归邪出必有归国者天狗状如大奔星有声其下止地类狗所堕及灾火
　　望之如火光炎炎冲天其下圜如数顷田处上兑者则有黄色千里破军杀将【○孟康曰星有尾旁有短彗下有如狗形者亦太白之精】格泽星者如炎火之状黄白起地而上下大上兊其见也不种而获不有土功必有大害　蚩尤之旗类彗而后曲象旗见则王者征伐四方【○孟康曰荧惑之精也】　旬始出于北斗旁状如雄鸡其怒青黑象伏鼈　枉矢类大流星虵行而仓黑望之如有毛羽然　长庚如一匹布着天此星见兵起　天精而见景星景星者徳星也其状无常出于有道之国【宋符瑞志景星大星也状如半月于晦朔助月为明　孝经内事天子行孝则景星见】　星坠至地则石也河济之闲时有坠星【盐铁论常星犹公卿也众星犹万民也列星正则众星齐常星乱则众星坠矣】　星者金之散气本曰火星众国吉少则凶　汉者亦金之散气其本曰水汉星多多水少则旱其大经也【河图括地象河精为天汉也　博雅天河谓之天汉】　天鼓有音如雷非雷音在地而下及地其所往者兵发其下
　　尔雅彗星为欃枪奔星为彴约【释名彗星光梢似彗也孛星星旁气孛孛然也笔星星气有一枝末鋭似笔也流星星转行如流水也】
　　博雅昌光握誉可措持履予【○祥气】　格择旬始倍谲天狗枉矢氛祲冠珥【○祅气】　赤霄蒙朝霞正阳渝隂沆瀣列缺倒景【○常气】　山神谓之离河伯谓之冯夷江神谓之竒相物神谓之鬼土神谓之羵羊水神谓之罔两木神谓之毕方火神谓之游光金神谓之清明【○异祥】史记太史公曰自初生民以来世主曷尝不歴日月星辰及至五家三代绍而明之内冠带外夷狄分中国为十有二州仰则观象于天俯则法类于地天则有日月地则有隂阳天有五星地有五行天则有列宿地则有州域三光者隂阳之精气本在地而圣人统理之幽厉以往尚矣所见天变皆国殊窟宂家占物怪以合时应其文图籍禨祥不法是以孔子论六经纪异而説不书至天道命不传传其人不待告告非其人虽言不着昔之传天数者髙辛之前重黎于唐虞羲和有夏昆吾殷商巫咸周室史佚苌于宋子韦郑则禆灶在齐甘公楚唐昧赵尹臯魏石申【后汉书庖牺氏之王天下仰则观象于天俯则观法于地形成于下象见于上故曰天者北辰星合元垂耀建帝形运机授度张百精三阶九列二十七大夫八十一元士斗衡太微摄提之属百二十官二十八宿各布列下应十二子天地设位星辰之象备矣三皇迈化协神醇朴谓五星如连珠日月如合璧化由自然民不犯慝至于书契之兴五帝是作轩辕始受河图鬭苞授规日月星辰之象故星官之书自黄帝始至髙阳氏使南正重司天北正黎司地唐虞之时羲仲和仲夏有昆吾汤则巫咸周之史佚苌宋之子韦楚之唐蔑鲁之梓慎郑之禆灶魏石申夫齐国甘公皆掌天文之官仰占俯视以佐时政歩变摘微通洞密至采祸福之原覩成败之列】　夫天运三十嵗一小变百年中变五百载大变三大变一纪三纪而大备此其大数也为国者必贵三五上下各千嵗然后天人之际续备太史公推占天变未有可考于今者盖略以春秋三百四十二年之闲日蚀三十六彗星三见宋襄公时星陨如雨天子微诸侯力政五伯代兴更为主命自是之后众暴寡大并小秦楚吴越夷狄也为彊伯田氏簒齐三家分晋竝为战国争于攻取兵革更起城邑数屠因以饥馑疾疫焦苦臣主共忧患其察禨祥星气尤急近世十二诸侯七国相王言从衡者继踵而唐臯甘石因时务论其书传故其占验淩杂米盐二十八舎主十二州斗秉兼之所从来久矣秦之彊也在太白占于狼弧吴楚之彊在荧惑占于鸟衡燕齐之彊在辰星占于虚危宋郑之彊在嵗星占于房心晋之彊亦在辰星占于参罚及秦并吞三晋燕代自河山以南者中国中国于四海内则在东南为阳阳则日嵗星荧惑填星占于街南毕主之其西北则胡格月氏诸衣旃裘引弓之民为隂隂则月太白辰星占于街北昴主之故中国山川东北流其维首在陇蜀尾没于勃碣是以秦晋好用兵复占太白太白主中国而胡狢数侵掠独占辰星辰星出入躁疾常主夷狄其大经也此更为客主人荧惑为孛外则理兵内则理政故曰虽有明天子必视荧惑所在诸侯更彊时灾异记无可录者秦始皇之时十五年彗星四见久者八十日长或竟天其后秦遂以兵灭六王并中国外攘四夷死人如乱麻因以张楚竝起三十年之闲兵相骀借不可胜数自蚩尤以来未尝若斯也【后汉书秦燔诗书以愚百姓星官之书全而不毁】　故紫宫房心权衡咸池虚危列宿部星此天之五官坐位也为经不移徙大小有差阔狭有常水火金木填星此五星者天之五佐为经纬见伏有时所过行嬴缩有度日变修徳月变省刑星变结和凡天变过度乃占国君彊大有徳者昌弱小饰诈者亡太上修徳其次修政其次修救其次修禳正下无之夫常星之变希见而三光之占亟用日月晕适云风此天之客气其发见亦有大运然其与政事俯仰最近大人之符此五者天之感动为天数者必通三五终始古今深观时变察其精粗则天官备矣苍帝行徳天门为之开　赤帝行徳天牢为之空
　　黄帝行徳天矢为之起　风从西北来必以庚辛一秋中五至大赦三至小赦白帝行徳以正月二十日二十一日月晕围常大赦载谓有太阳也一曰白帝行徳毕昴为之围围三暮徳乃成不三暮及围不合徳不成二曰以辰围不出其旬　黑帝行徳天闗为之动　天行徳天子更立年不徳风雨破石三能三衡者天廷也客星出天廷有竒令

&lt;史部,纪事本末类,绎史,卷一百五十一&gt;
　　【浑天圆体南低北昻北极常见不隠南极常隠不见赤道当二极之中自赤道以南天体渐狭旧法合为一图而赤道之众星反阔失其位置矣故分为二图其南极圈内之诸星中国所不见姑阙疑焉至列宿分度今古不同测变移易理固然尔厯数占自有耑家之学非所敢臆夺也】













&lt;史部,纪事本末类,绎史,卷一百五十一&gt;
&lt;史部,纪事本末类,绎史,卷一百五十一&gt;
　　【周官保章氏之职其书已亡晋志郡国入度非古数也十二次分星见于史汉世纪与近世之广狭过度不同大约歴数家测验不相逺也据左氏内外传武王克商嵗在鹑火故为周分文公即位嵗受实沈故为晋分嵗淫枵冲于乌帑周楚恶之故鹑尾为楚分星见大辰知宋将火故大火为宋分然有可疑者星纪北而吴越南井鬼南而嬴秦西危虚在北齐表东海降娄实西鲁宅曲阜或以受封之日嵗星所在为説然有絶而复续者前星犹可据乎况三卿未分晋当何区秦拔西河魏当何属周末迁东何故已直鹑鸟陈防由楚何自而入韩分且中国几何戎裔蛮貊岂星日所不临哉天道在西北而晋不害然豕韦实卫晋何以吉越得嵗而呉伐之然呉越同域呉何以凶卫既属水何以知与宋郑陈同火且颛顼之虚姜任守其祀是又齐嶭之分矣若此之类多不可晓是知分野之説似未可执一而论也】
















　　【日日行一度月日行十三度十九分度之七周天三百六十五度四分度之一故日一周天为一嵗嵗十二月而无整故以閠月定四时三岁一闰五嵗再闰及十九年而余一百九十日一万五千七百十三分以日法除之共得二百六日六百七十三分为七閠之是谓一章然必以十九岁而无余分者葢天终于九地终于十十九者天地一终之数积八十一章则其盈虚之余尽而复始以此定四时而嵗功成矣】












　　【天体隆曲南北极相去一百八十二度半彊二极中等之处谓之赤道去南北极各九十一度春分日行赤道从此渐北夏至赤道之北二十四度去北极六十七度去南极一百一十五度日行黑道从夏至以后日渐南至秋分还行赤道与春分同从此渐南冬至赤道之南二十四度去南极六十七度去北极一百一十五度其日之行处谓之黄道又有月行之道与日道相近交路而过半在日之表半在日之里其当交则两道相合交去相逺处两道相去六度此谓日有中道月有九行之大略也　日循黄道东移一日夜行一度三百六十五日四分日之一而周天行东陆春南陆夏西陆秋北陆冬以成寒暑之节四陆者四方之宿黄道之所经非圗中之南北陆也　北极出地三十六度去天之正中五十五度又南十二度为夏至之日道又南二十四度为春秋二分之日道又南二十四度为冬至之日道又南去地靣三十一度而已是夏至日去北极六十七度春秋分日去北极九十一度冬至日去北极一百一十五度而去南极六十七度亦如夏至日之去北极也夏至日之去南极亦如冬至日之去北极也】
  </div>
  <div class="pagination">
   <a href="绎史_page59.html">
    上一页
   </a>
   <span>
    ...
   </span>
   <a href="绎史_page55.html">
    55
   </a>
   <a href="绎史_page56.html">
    56
   </a>
   <a href="绎史_page57.html">
    57
   </a>
   <a href="绎史_page58.html">
    58
   </a>
   <a href="绎史_page59.html">
    59
   </a>
   <span class="current-page">
    60
   </span>
   <a href="绎史_page61.html">
    61
   </a>
   <a href="绎史_page62.html">
    62
   </a>
   <a href="绎史_page63.html">
    63
   </a>
   <a href="绎史_page64.html">
    64
   </a>
   <a href="绎史_page65.html">
    65
   </a>
   <span>
    ...
   </span>
   <a href="绎史_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
