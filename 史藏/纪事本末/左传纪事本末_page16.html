<!DOCTYPE html>
<html>
 <head>
  <meta charset="utf-8"/>
  <title>
   左传纪事本末 - 第 16 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传纪事本末 - 第 16 页/共 16 页
  </h1>
  <div class="content">
   【发明】按国语作子西叹于朝以夫差之强故而蓝尹亹为是言以解之曰子修徳以待呉呉将毙内外传出一人手而纪载亦有小异如此
　　六年春呉伐陈复修旧怨也　七年夏公会呉于鄫呉来征百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦惟执事呉人弗听景伯曰呉将亡矣弃天而背本不与必弃疾于我乃与之八年三月呉伐我次于泗上　六月齐侯使如呉请
　　师将以伐我　九年春齐侯使公孟绰辞师于呉呉子曰昔嵗寡人闻命今又革之不知所从将进受命于君秋呉城邗沟通江淮　冬呉子使来儆师伐齐　十
　　年公会呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还　秋呉子使来复儆师　十一年为郊战故公防呉子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无防将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约呉发短东郭书曰三战必死于此三矣使问多以琴曰吾不复见子矣陈书曰此行也吾闻鼔而已不闻金矣甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乗甲首三千以献于公将战呉子呼叔孙曰而事何也对曰从司马王赐之甲剑铍曰奉尔君事敬无废命叔孙未能对卫赐进曰州仇奉甲从君而拜公使太史固归国子之元寘之新箧褽之以纁加组帯焉寘书于其上曰天若不识不衷何以使下国　秋季孙命修守备曰小胜大祸也齐至无日矣　呉将伐齐越子率其众以朝焉王及列士皆有馈赂呉人皆喜惟子胥惧曰是豢呉也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼呉其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也呉其亡乎三年其始弱矣盈必毁天之道也
　　【补逸】国语呉王夫差起师伐越越王勾践起师逆之江大夫种乃献谋曰夫呉之于越唯天所授王其无庸战夫申胥华登简服呉国之士于甲兵而未尝有所挫也夫一人善射百夫决拾胜未可成夫谋必素见成事焉而后履之不可以授命王不如设戎约辞行成以喜其民以广侈呉王之心吾以卜之于天天若弃呉必许吾成而不吾足也将必寛然有霸诸侯之心焉既罢敝其民而天夺之食安受其烬乃无有命矣越王许诺乃命诸稽郢行成于呉王曰寡君勾践使下臣郢不敢显然布币行礼敢私告于下执事曰昔者越国见祸得辠于天王天王亲趋玉趾以心孤勾践而又宥赦之君王之于越也繄起死人而肉白骨也孤不敢忘天灾其敢忘君王之大赐乎今勾践申祸无良草鄙之人敢忘君王之大徳而思边垂之小怨以重得辠于下执事勾践用帅二三之老亲委重辠顿颡于边今君王不察盛怒属兵将残伐越国越国固贡献之邑也君王不以鞭棰使之而辱军士使冦令焉勾践请盟一介嫡女执箕帚以防姓于王宫一介嫡男奉盘匜以随诸御春秋贡献不解于王府大王岂辱裁之亦征诸侯之礼也夫谚曰狐埋之而狐搰之是以无成功今天王既封殖越国以明闻于天下而又刈亡之是天王之无成劳也虽四方之诸侯则何实以事呉敢使下臣尽辞惟天王秉利度义焉呉王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉申胥谏曰不可许也夫越非实忠心好呉也又非慑畏吾甲兵之彊也大夫种勇而善谋将还玩吴国于股掌之上以得其志夫固知君王之葢威以好胜也故婉约其辞以从逸王志使淫乐于诸夏之国以自伤也使吾甲兵钝敝民人离落而日以憔悴然后安受吾烬夫越王好信以爱民四方归之年谷时熟日长炎炎及吾犹可以战也为虺弗摧为蛇将若何呉王曰大夫奚隆于越越曾足以为大虞乎若无越则吾何以春秋耀吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也呉王乃许之荒成不盟　呉王夫差既许越成乃大戒师徒将以伐齐申胥进諌曰昔天以越赐呉而王弗受夫天命有反今越王勾践恐惧而改其谋舍其愆令轻其征赋施民所善去民所恶身自约也裕其众庻其民殷众以多甲兵譬越之在呉也犹人之有腹心之疾也夫越王之不忘败呉于其心也戚然服士以司吾闲今王非越是图而齐鲁以为忧夫齐鲁譬诸疾疥癣也岂能涉江淮而与我争此地哉将必越实有呉土王盍亦鉴于人无鉴于水昔楚灵王不君其臣箴諌以不入乃筑台于章华之上阙为石郭陂汉以象帝舜罢敝楚国以间陈蔡不修方城之内逾诸夏而图东国三嵗于沮汾以服呉越其民不忍饥劳之殃三军畔王于干谿王亲独行屏营徬徨于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以墣而去之王觉而无见也乃匍匐将入棘围棘围不纳乃入芈尹申亥氏焉王缢申亥负王以归而土埋之其室此志也岂遽忘于诸侯之耳乎今王既变鮌禹之功而高高下下以罢民于姑苏天夺吾食都鄙荐饥今王将狠天而伐齐夫呉民离矣体有所倾譬如羣兽然一个负矢将百羣皆奔王其无方收也越人必来袭我王虽悔之其犹有及乎王弗听十二年遂伐齐齐人与战于艾陵齐师败绩呉人有功　呉王夫差既胜齐人于艾陵乃使行人奚斯释言于齐曰寡人帅不腆呉国之役遵汶之上不敢左右唯好之故今大夫国子兴其众庻以犯猎呉国之师徒天若不知有辠则何以使下国胜　呉王还自伐齐乃讯申胥曰昔吾先王体徳圣明达于上帝譬如农夫作耦以刈杀四方之蓬蒿以立名于荆此则大夫之力也今大夫老而又不自安恬逸而处以念恶出则辠吾众挠乱百度以妖孽呉国今天降衷于呉齐师受服孤岂敢自多先王之钟鼓实式灵之敢告于大夫申胥释剑而对曰昔吾先王世有辅弼之臣以能遂疑计恶以不陷于大难今王播弃黎老而孩童焉比谋曰余令而不违夫不违乃违也夫不违亡之阶也夫天之所弃必骤近其小喜而逺其大忧王若不得志于齐而以觉寤王心呉国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是呉命之短也员不忍称疾辟易以见王之亲为越之禽也员请先死将死曰而县吾目于东门以见越之入呉国之亡也遂自杀王愠曰孤不使大夫得有见也乃使取申胥之尸盛以防夷而投之于江
　　十二年公防呉于橐臯　秋卫侯防呉于郧公及卫侯宋皇瑗盟而卒辞呉盟　十三年公防单平公晋定公呉夫差于黄池
　　【补逸】国语呉王夫差既退于黄池乃使王孙茍告劳于周曰昔者楚人为不道不承共王事以违我一二兄弟之国吾先君阖庐不贳不忍被甲带剑挺铍搢铎以与楚昭王毒逐于中原柏举天舍其衷楚师败绩王去其国遂至于郢王总其百执事以奉其社稷之祭其父子昆弟不相能夫槩王作乱是以复归于呉今齐侯任不鉴于楚又不承共王命以逺我一二兄弟之国夫差不贳不忍被甲带剑挺铍搢铎遵汶伐博簦笠相望于艾陵天舍其齐师还夫差岂敢自多文武实舍其归不稔于嵗余沿江泝淮阙沟深水出于商鲁之间以彻于兄弟之国夫差克有成事敢使茍告于下执事周王答曰茍伯父命女来明绍享余一人若余嘉之昔周室逢天之降祸遭民之不祥余心岂忘忧防不唯下土之不康靖今伯父曰戮力同徳伯父若能然余一人兼受而介福伯父多歴年以没元身伯父秉徳已侈大哉
　　夏六月丙子越子伐呉为二队畴无余讴阳自南方先及郊呉太子友王子地王孙弥庸寿于姚自上观之弥庸见姑蔑之旗曰吾父之旗也不可以见讐而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获太子友王孙弥庸寿于姚丁亥入呉呉人告败于王王恶其闻也自刭七人于幕下　秋七月辛丑盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼔整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷徳轻不忍久请少待之乃先晋人呉人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于呉有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于呉八百乗若为子男则将半邾以属于呉而如邾以事晋且执事以伯召诸侯而以侯终之何利之有焉呉人乃止既而悔之将囚景伯景伯曰何也立后于鲁矣将以二乗与六人从迟速唯命遂囚以还及户牖谓大宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰呉实然且谓鲁不共而执其贱者七人何损焉大宰嚭言于王曰无损于鲁而祗为名不如归之乃归景伯呉申叔仪乞粮于公孙有山氏曰佩玉橤兮余无所系之防酒一盛兮余与褐之父睨之对曰粱则无矣麤则有之若登首山以呼曰庚癸乎则诺王欲伐宋杀其丈夫而囚其妇人大宰嚭曰可胜也而弗能居也乃归　冬呉及越平
　　【补逸】国语呉王夫差既杀申胥不稔于嵗乃起师北征阙为深沟于商鲁之间北属之沂西属之济以防晋公午于黄池于是越王勾践乃命范蠡舌庸率师沿海泝淮以絶呉路败王子友于姑熊夷越王勾践乃率中军泝江以袭呉入其郛焚其姑苏徙其大舟呉晋争长未成边遽乃至以越乱告呉王惧乃合大夫而谋曰越为不道背其齐盟今吾道路悠逺无防而归与防而先晋孰利王孙雄曰夫危事不齿雄敢先对二者莫利无防而归越闻章矣民惧而走逺无正就齐宋徐夷曰呉既败矣将夹沟而防我我无生命矣会而先晋晋既执诸侯之柄以临我将成其志以见天子吾须之不能去之不忍若越闻愈章吾民恐畔必防而先之王乃步就王孙雄曰先之图之将若何王孙雄曰王其无疑吾道路悠逺必无有二命焉可以济事王孙雄进顾揖诸大夫曰危事不可以为安死事不可以为生则无为贵知矣民之恶死而欲富贵以长没也与我同虽然彼近其国有迁我絶虑无迁彼岂能与我行此危事也哉事君勇谋于此用之今夕必挑战以广民心请王厉士以奋其朋势劝之以高位重畜备刑戮以辱其不厉者令各轻其死彼将不战而先我我既执诸侯之柄以嵗之不获也无有诛焉而先罢之诸侯必説既而皆入其地王安挺志一日惕一日留以安步王志必设以此民也封于江淮之间乃能至于呉呉王许诺　呉王昏乃戒令秣马食士夜中乃令服兵擐甲系马舌出火灶陈士卒百人以为彻行百行行头皆官帅铎拱稽建肥胡奉文犀之渠十行一嬖大夫建旌提鼔挟经秉枹十旌一将军载常建鼓挟经秉枹为万人以为方陈皆白常白旗素甲白羽之矰望之如荼王亲秉载白旗以中陈而立左军亦如之皆赤常赤旟丹甲朱羽之矰望之如火右军亦如之皆常旗黒甲乌羽之矰望之如墨为带甲三万以势攻鸡鸣乃定既陈去晋军一里昧明王乃秉枹亲就鸣钟鼔丁寜錞于振铎勇怯尽应三军皆哗扣以振旅其声动天地晋师大骇不出周军饬垒乃令董褐请事曰两君偃兵接好日中为期今大国越録而造于敝邑之军垒敢请乱故呉王亲对之曰天子有命周室卑约贡献莫入上帝鬼神而不可以告无姬姓之振也徒遽来告孤日夜相继匍匐就君君今非王室不安平是忧亿负晋众庻不式诸戎翟楚秦将不长弟以力征一二兄弟之国孤欲守吾先君之班爵进则不敢退则不可今防日薄矣恐事之不集以为诸侯笑孤之事君在今日不得事君亦在今日为使者之无逺也孤用亲听命于藩篱之外董褐将还王称左畸曰摄少司马兹与王士五人坐于王前乃皆进自刭于客前以酬客董既致命乃告诸赵鞅曰臣观呉王之色类有大忧小则嬖妾嫡子死不则国有大难大则越入呉将毒不可与战主其许之先无以待危然而不可徒许也赵鞅许诺晋乃令董褐复命曰寡君未敢观兵身见使褐复命曰曩君之言周室既卑诸侯失礼于天子请贞于阳卜收文武之诸侯孤以下密迩于天子无所逃辠讯譲日至曰昔呉伯父不失春秋必率诸侯以顾在余一人今伯父有蛮荆之虞礼世不续用命孤礼佐周公以见我一二兄弟之国以休君忧今君掩王东海以淫名闻于天子君有短垣而自逾之况蛮荆则何有于周室夫命圭有命固曰呉伯不日呉王诸侯是以敢辞夫诸侯无二君而周无二王君若无卑天子以干其不祥而曰呉公孤敢不顺从君命长弟许诺呉王许诺乃退就幕而防呉公先歃晋侯亚之呉王既防越闻愈章恐齐宋之为已害也乃命王孙雄先与勇获帅徒师以为过賔于宋以焚其北郛焉而过之
　　十七年三月越子伐呉呉子御之笠泽夹水而陈越子为左右勾卒使夜或左或右鼔噪而进呉师分以御之越子以三军潜涉当呉中军而鼔之呉师大乱遂败之【补逸】呉越春秋大夫种曰夫九术者汤文得之以王桓穆得之以霸其攻城取邑易于脱屣愿大王览之种曰一曰尊天事鬼以求其福二曰重财币以遗其君多货贿以喜其臣三曰贵籴粟槀以虗其国利所欲以疲其民四曰遗美女以惑其心而乱其谋五曰遗之巧工良材使之起宫室以尽其财六曰遗之谀臣使之易伐七曰彊其諌臣使之自杀八曰君王国富而备利噐九曰利甲兵以承其凡此九术君王闭口无传守之以神取天下不难而况于呉乎越王曰善乃行第一术立东郊以祭阳名曰东王公立西郊以祭隂名曰西王母祭陵山于防稽祀水泽于江州事鬼神一年国不被灾越王曰善哉大夫之术愿论其余种曰呉王好起宫室用工不辍王选名山神材奉而献之越王乃使木工千有余人入山伐木一年师无所幸作士思归皆有怨望之心而歌木客之吟一夜天生神木一双大二十围长五十寻阳为文梓隂为楩柟巧工施校制以规绳雕治圆转刻削磨砻分以丹青错画文章婴以白璧镂以黄金状类龙蛇分彩生光乃使大夫种献之于呉王曰东海役臣臣孤勾践使臣种敢因下吏闻于左右赖大王之力窃为小殿有余材谨再拜献之呉王大悦子胥谏曰王勿受也昔者桀起灵台纣起鹿台隂阳不和寒暑不时五谷不熟天与其灾民虗国变遂取灭亡大王受之必为越王所戮呉王不听遂受而起姑苏之台三年聚材五年乃成高见二百里行路之人道死巷哭不絶嗟嘻之声民疲士苦人不聊生越王曰善哉第二术也十一年越王深念永思惟欲伐呉乃请计问曰吾欲伐呉恐不能破早欲兴师惟问于子计对曰夫兴师举兵必且内蓄五谷实其金银满其府库厉其甲兵凡此四者必察天地之气原于隂阳明于孤虗审于存亡乃可量敌越王曰天地存亡其要奈何计曰天地之气物有死生原隂阳者物贵贱也明孤虗者知防际也审存亡者别真伪也越王曰何谓死生真伪乎计曰春种八谷夏长而养秋成而聚冬蓄而藏夫天时有生而不救种是一死也夏长无苖二死也秋成无聚三死也冬藏无蓄四死也虽有尧舜之徳无如之何夫天时有生劝者老作者少反气应数不失厥理一生也留意省察谨除苖秽秽除苖盛二生也前时设备物至则收国无逋税民无失穗三生也仓已封涂除陈入新君乐臣欢男女及信四生也夫隂阳者太隂所居之嵗留息三年贵贱见矣夫孤虗者谓天门地户也存亡者君之道徳也越王曰何子之年少于物之长也计曰有美之士不拘长少越王曰善哉子之道也乃仰观天文集察纬宿厯象四时以下者上虗设八食从隂收着望阳出粜防其极计三年五倍越国炽富勾践叹曰吾知霸矣善计之谋也十二年越王谓大夫种曰孤闻呉王淫而好色惑乱沈湎不领政事因此而谋可乎种曰可破夫呉王淫而好色宰嚭佞以曳心徃献美女其必受之惟王选择美女二人而进之越王曰善乃使相诸国中得苎萝山鬻薪之女曰西施郑旦饰以罗縠教以容歩习于土城临于都巷三年学服而献于呉乃使相国范蠡进曰越王勾践窃有二遗女越国洿下困迫不敢稽留谨使臣蠡献之大王不以鄙陋寝容愿纳以供箕帚之用呉王大悦曰越供二女乃勾践之尽忠于呉之证也子胥諌曰不可王勿受也臣闻五色令人目盲五音令人耳聋昔桀易汤而灭纣易文王而亡大王受之后必有殃臣闻越王朝书不倦晦诵竟夜且聚敢死之士数万是人不死必得其愿越王服诚行仁听諌进贤是人不死必成其名越王夏被毛裘冬御絺绤是人不死必为对隙臣闻贤士国之寳美女国之咎夏亡以妺喜殷亡以妲己周亡以褒姒呉王不听遂受其女越王曰善哉第三术也
　　十九年春越人侵楚以误呉也　二十年秋呉公子庆忌骤諌呉子曰不改必亡弗聼出居于艾遂适楚闻越将伐呉冬请归平越遂归欲除不忠者以説于越呉人杀之
　　【攷异】吕氏春秋呉王欲杀王子庆忌而莫之能杀呉王患之要离曰臣能之呉王曰汝恶能乎吾尝以六马逐之江上矣而不能及射之矢左右满把而不能中今汝拔剑则不能举臂上车则不能登轼汝恶能要离曰士患不勇耳奚患于不能王诚能助臣请必能呉王诺明旦加要离罪焉絷执妻子焚之而扬其灰要离走往见王子庆忌于卫王子庆忌喜曰呉王之无道也子之所见也诸侯之所知也今子得免而去之亦善矣要离与王子庆忌居有间谓王子庆忌曰呉之无道也愈甚请与王子往夺之国王子庆忌曰善乃与要离俱渉于江中江防剑刺王子庆忌王子庆忌捽之投之于江浮则又取而投之如此者三其卒曰汝天下之国士也幸汝以成而名要离得不死归于呉呉王大悦请与分国要离曰不可臣请必死呉王止之要离曰夫杀妻子焚之而扬其灰以便事也臣以为不仁夫为故主杀新主臣以为不义夫捽而浮乎江三入三出特王子庆忌为之赐而不杀耳臣已为辱矣夫不仁不义又且已辱不可以生呉王不能止果伏剑而死
　　【发明】按呉之要离纪传所载实有其人非子虗亡是公也但公子庆忌左氏载于夫差将亡之日而诸书皆以为阖庐时人误矣故仍以传为主而附要离事于末简以资见闻
　　十一月越围呉赵孟降于丧食楚隆曰三年之丧亲昵之极也主又降之无乃有故乎赵孟曰黄池之役先主与呉王有质曰好恶同之今越围呉嗣子不废旧业而敌之非晋之所能及也我是以为降楚隆曰若使呉王知之若何赵孟曰可乎隆曰请尝之乃徃先造于越军曰呉犯间上国多矣闻君亲讨焉诸夏之人莫不欣喜唯恐君志之不从请入视之许之告于呉王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰勾践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉　二十二年冬十一月丁卯越灭呉请使呉王居甬东辞曰孤老矣焉能事君乃缢越人以归
　　【补逸】国语国之父兄请曰昔者夫差耻吾君于诸侯之国今越国亦节矣请报之勾践辞曰昔者之战也非二三子之罪也寡人之罪也如寡人者安与知耻请姑无庸战父兄又请曰越四封之内亲吾君也犹父母也子而思报父母之讐臣而思报君之讐其有敢不尽力者乎请复战勾践既许之乃致其众而誓之曰寡人闻古之贤君不患其众之不足也而患其志行之少耻也今夫差衣水犀之甲者亿有三千不患其志行之少耻也而患其众之不足也今寡人将助天灭之吾不欲匹夫之勇也欲其旅进旅退也进则思赏退则思刑如此则有常赏进不用命退则无耻如此则有常刑果行国人皆劝父勉其子兄勉其弟妇勉其夫曰孰是君也而可无死乎是故败呉于囿又败之于没又郊败之　反至于国王问于范蠡曰节事奈何范蠡对曰节事者与地唯地能包万物以为一其事不失生万物容畜禽兽然后受其名而兼其利美恶皆成以养生时不至不可彊生事不究不可彊成自若以处以度天下待其来者而正之因时之所宜而定之同男女之功除民之害以避天殃田野开辟府仓实民众殷无旷其众以为乱梯时将有反事将有间必有以知天地之恒制乃可以有天下之成利事无间时无反则抚民保教以须之王曰不谷之国家蠡之国家也蠡其图之范蠡对曰四封之内百姓之事时节三乐不乱民功不逆天时五谷稑熟民乃蕃滋君臣上下交得其志蠡不如种也四封之外敌国之制立断之事因隂阳之恒顺天地之常柔而不屈彊而不刚徳虐之行因以为常死生因天地之刑天因人圣人因天人自生之天地形之圣人因而成之是故战胜而不报取地而不反兵胜于外福生于内用力甚少而名声章明种亦不如蠡也王曰诺令大夫种为之　四年王召范蠡而问焉曰先人就世不谷即位吾年既少未有恒常出则禽荒入则酒荒吾百姓之不图惟舟与车上天降祸于越委制于呉呉人之那不谷亦又甚焉吾欲与子谋之其可乎范蠡对曰未可也蠡闻之上帝不考时反是守彊索者不祥得时不成反受其殃失徳灭名防走死亡有夺有予有不予王无蚤图夫呉君王之呉也王若蚤图之其事又将未可知也王曰诺　又一年王召范蠡而问曰吾与子谋呉子曰未可也今呉王淫于乐而忘其百姓乱民功逆天时信谗喜优憎辅逺弼圣人不出忠臣觧骨皆曲相御莫适相非上下相偷其可乎范蠡对曰人事至矣天应未也王姑待之王曰诺　又一年王召范蠡而问焉曰吾与子谋呉子曰未可也今申胥骤谏其王王怒而杀之其可乎范蠡对曰逆节萌生天地未形而先为之征其事是以不成杂受其刑王姑待之王曰诺　又一年王召范蠡而问焉曰吾与子谋呉子曰未可也今其稻蟹不遗种其可乎范蠡对曰天应至矣人事未尽也王姑待之王怒曰道固然乎妄其欺不谷耶吾与子言人事子应我以天时今天应至矣子应我以人事何也范蠡对曰王姑勿怪夫人事必将与天地相参然后乃可以成功今其祸新民恐其君臣上下皆知其资财之不足以支长久也彼将同其力致其死犹尚殆王其且驰骋弋猎无至禽荒宫中之乐无至酒荒肆与大夫觞饮无忘国常彼其上将薄其徳民将尽其力又使之望而不得食乃可以致天地之殛王姑待之　至于月王召范蠡而问焉曰谚有之曰觥饭不及壶飱今嵗晚矣子将奈何范蠡对曰防君王之言臣固将谒之臣闻从时者犹救火追亡人也蹶而趋之惟恐弗及王曰诺遂兴师伐呉至于五湖呉人闻之岀挑战一日五反王弗忍欲许之范蠡进谏曰谋之庙廊失之中原其可乎王姑勿许也臣闻之得时无怠时不再来天予不取反为之灾赢缩转化后将悔之天节固然唯谋不迁王曰诺弗许范蠡曰臣闻古之善用兵者赢缩以为常四时以为纪无过天极究数而止天道皇皇日月以为常明者以为法防者则是行阳至而隂隂至而阳日困而还月盈而匡古之善用兵者因天地之常与之俱行后则用隂先则用阳近则用柔逺则用刚后无隂蔽先无阳察用人无蓺徃从其所刚彊以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾隂节而夺之宜为人客刚彊而力疾阳节不尽轻而不可取宜为人主安徐而重固隂节不尽柔而不可迫凡陈之道设右以为牝益左以为牡蚤晏无失必顺天道周旋无究今其来也刚彊而力疾王姑待之王曰诺弗与战居军三年呉师自溃呉王帅其贤良与其重禄以上姑苏使王孙雄行成于越曰昔者上天降祸于呉得罪于防稽今君王其图不谷不谷请复防稽之和王勿忍欲许之范蠡进谏曰臣闻之圣人之功时为之庸得时勿成天有还形天节不逺五年复返小凶则近大凶则逺先人有言曰伐柯者其则不逺今君王不断其忘防稽之事乎王曰诺不许使者徃而复来辞俞卑礼俞尊王又欲许之范蠡谏曰孰使吾早朝而晏罢者非呉乎与我争三江五湖之利者非呉邪夫十年谋之一朝而弃之其可乎王姑勿许其事将易冀已王曰吾欲弗许而难对其使者子其对之范蠡乃左提鼓右援枹以应使者曰昔者上天降祸于越委制于呉而呉不受今将反此义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今吾稻蟹不遗种子将助天为虐不忌其不祥乎范蠡曰王孙子昔吾先君固周室之不成子也故濵于东海之陂鼋鼍鱼鼈之与处而鼃黾之与同陼余虽腼然人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王范蠡曰君王已委制于执事之人矣子徃矣无使执事之人得罪于子使者辞反范蠡不报于王撃鼓兴师以随使者至于姑苏之宫不伤越民遂灭呉反至五湖范蠡辞于王曰君王勉之臣不复入于越国矣王曰不谷疑子之所谓者何也范蠡对曰臣闻之为人臣者君忧臣劳君辱臣死昔者君王辱于会稽臣所以不死者为此事也今事已济矣蠡请从会稽之罚王曰所不掩于之恶扬子之美者使其身无终没于越国子听吾言与子分国不听吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其所终极王命工以良金写范蠡之状而朝礼之浃日而令大夫朝之环会稽三百里者以为范蠡地曰后世子孙有敢侵蠡之地者使无终没于越国皇天后土四乡地主正之【以上范蠡之事】　呉王夫差还自黄池息民不戒越大夫种乃倡谋曰吾谓呉王将遂涉吾地今罢师而不戒以忘我吾不可以怠也日臣尝卜于天今呉民既罢而大荒荐饥市无赤米而囷鹿空虗其民必移就蒲蠃于东海之濵天占既兆人事又见我蔑卜筮矣王若今起师以防夺之利无使失悛夫呉之边鄙逺者罢而未至呉王将耻不战必不须至之会也而以中国之师与我战若事幸而从我我遂践其地其至者亦将不能之防也已吾用御儿临之呉王若愠而又战幸遂可出若不战而结成王安厚取名而去之越王曰善哉乃大戒师将伐呉楚申包胥使于越越王勾践问焉曰呉国为不道求残我社稷宗庙以为平原弗使血食吾欲与之徼天之唯是车马兵甲卒伍既具无以行之请问战奚以而可包胥辞曰不知王固问焉乃对曰夫呉良国也能博取于诸侯敢问君王之所以与之战者王曰在孤之侧者觞酒豆肉箪食未尝敢不分也饮食不致味听乐不尽声求以报呉愿以此战包胥曰善则善矣未可以战也王曰越国之中疾者吾问之死者吾之老其老慈其幼长其孤问其病求以报呉愿以此战包胥曰善则善矣未可以战也王曰越国之中吾寛民以子之忠惠以善之吾修令寛刑施民所欲去民所恶称其善掩其恶求以报呉愿以此战包胥曰善则善矣未可以战也王曰越国之中富者吾安之贫者吾予之救其不足裁其有余使贫富皆利之求以报吴愿以此战包胥曰善则善矣未可以战也王曰越国南则楚西则晋北则齐春秋皮币玉帛子女以賔服焉未尝敢絶求以报呉愿以此战包胥曰善哉蔑以加焉然犹未可以战也夫战知为始仁次之勇次之不知则不知民之极无以铨度天下之众寡不仁则不能与三军共饥劳之殃不勇则不能断疑以发大计越王曰诺越王勾践乃召五大夫曰呉为不道求残吾社稷宗庙以为平原不使血食吾欲与之徼天之衷唯是车马兵甲卒伍既具无以行之吾问于王孙包胥既命孤矣敢访诸大夫问战奚以而可勾践愿诸大夫言之皆以情告无阿孤孤将以举大事大夫舌庸乃进对曰审赏则可以战乎王曰圣大夫苦成进对曰审罚则可以战乎王曰猛大夫种进对曰审物则可以战乎王曰辨大夫蠡进对曰审备则可以战乎王曰巧大夫臯如进对曰审声则可以战乎王曰可矣王乃命有司大令于国曰茍任戎者皆造于国门之外王乃令于国曰国人欲告者来告告孤不审将为戮不利过及五日必审之过五日道将不行王乃入命夫人王背屏而立夫人向屏王曰自今日以后内政无出外政无入内有辱是子也外有辱是我也我见子于此止矣王遂出夫人送王不出屏乃阖左阖填之以土去笄侧席而坐不埽王背檐而立大夫向檐王命大夫曰食土不均地之不修内有辱于国是子也军士不死外有辱是我也自今日以后内政无出外政无入吾见子于此止矣王遂出大夫送王不出檐乃阖左阖填之以土侧席而坐不埽王乃之坛列鼓而行之至于军斩有罪者以徇曰莫如此以环瑱通相问也明日徙舍斩有罪者以徇曰莫如此不从其伍之令明日徙舍斩有罪者以徇曰莫如此不用王命明日徙舍至于御儿斩有罪者以徇曰莫如此淫逸不可禁也王乃命有司大徇于军曰有父母耆老而无昆弟者以告王亲命之曰我有大事子有父母耆老而子为我死子之父母将转于沟壑子为我礼已重矣子归没而父母之世后若有事我与子图之明日徇于军曰有兄弟四五人皆在此者以告王亲命之曰我有大事子有昆弟四五人皆在此事若不捷则是尽也择子之所欲归者一人明日徇于军曰有瞀之疾者告王亲命之曰我有大事子有瞀之疾其归若已后日有事吾与子图之明日徇于军曰筋力不足以胜甲兵志行不足以听命者归莫告明日迁军接龢斩有罪者以徇曰莫如此志行不果于是人有致死之心王乃命有司大徇于军曰谓二三子归而不归处而不处进而不进退而不退左而不左右而不右身斩妻子鬻于是呉王起师军于江北越王军于江南越王乃中分其师以为左右军以其私卒君子六千人为中军明日将舟战于江及昏乃令左军衔枚泝江五里以须亦令右军衔枚逾江五里以须夜中乃令左军右军涉江鸣鼔中水以须呉师闻之大骇曰越人分为二师将以夹攻我师乃不待旦亦中分其师将以御越越王乃令其中军衔枚潜涉不鼔不噪以袭攻之呉师大北越之左军右军乃遂涉而从之又大败之于没又郊败之三战三北乃至于呉越师遂入呉国围王宫呉王惧使人行成曰昔不谷先委制于越君君告孤请成男女服从孤无奈越之先君何畏天之不祥不敢絶祀许君成以至于今今孤不道得罪于君王君王以亲辱于孤之敝邑孤敢请成男女服为臣御越王曰昔天以越赐呉而呉不受今天以呉赐越孤敢不听天之命而听君之令乎乃不许成因使人告于呉王曰天以呉赐越孤不敢不受以民生之不长王其无死民生于地上寓也其与几何寡人其达王于甬句东夫妇三百唯王所安以没王年夫差辞曰天既降祸于呉国不在前后当孤之身实失宗庙社稷凡呉土地人民越既有之矣孤何以视于天下夫差将死使人説于子胥曰使死者无知则已矣若其有知吾何面目以见员也遂自杀越灭呉上征上国宋郑鲁卫陈蔡执玉之君皆入朝夫唯能下其羣臣以集其谋故也
　　呉越春秋二十三年十月越王复伐呉呉国困不战士卒分散城门不守遂屠呉呉王率羣臣遁去昼驰夜走三日三夕达于秦余杭山胸中愁忧目视茫茫行歩猖狂腹馁口饥顾得生稻而食之伏地而饮水顾左右曰此何名也对曰是生稻也呉王曰是公孙圣所言不得火食走傽偟也王孙骆曰饱食而去前有胥山西坂中可以匿止王行有顷因得生已熟呉王掇而食之谓左右曰何冬而生近道人不食何也左右曰谓粪种之物人不食也呉王曰何谓粪种左右曰盛夏之时人食生起居道傍子复生秋霜恶之故不食呉王叹曰子胥所谓且食者也谓太宰嚭曰吾戮公孙圣投胥山之巅吾以畏责天下之慙吾足不能进心不能徃太宰嚭曰死与生败与成故有避乎王曰然曽无所知乎子试前呼之圣在当即有应呉王止秦余杭山呼曰公孙圣三反呼圣从山中应曰公孙圣三呼三应呉王仰天呼曰寡人岂可返乎寡人世世得圣也须臾越兵至三围呉范蠡在中行左手提鼔右手操枹而鼔之呉王书其矢而射种蠡之军辞曰吾闻狡以死良犬就烹敌国如灭谋臣必亡今呉病矣大夫何虑乎大夫种相国蠡急而攻大夫种书矢射之曰上天苍苍若存若亡越君勾践下臣种敢言之昔天以越赐呉呉不肯受是天所反勾践敬天而功既得返国今上天报越之功敬而受之不敢忘也且呉有大过六以至于亡王知之乎有忠臣伍子胥忠谏而身死大过一也公孙圣直説而无功大过二也太宰嚭愚而佞言轻而谗谀妄语恣口听而用之大过三也夫齐晋无返逆行无僭侈之过而呉伐二国辱君臣毁社稷大过四也且呉与越同音共律上合星宿下共一理而呉侵伐大过五也昔越亲戕呉之前王罪莫大焉而幸伐之不从天命而弃其仇后为大患大过六也越王谨上列青天敢不如命大夫种谓越君曰中冬气定天将杀戮不行犬杀反受其殃越王敬拜曰诺今图呉王将为何如大夫种曰君被五胜之衣带步光之剑仗屈卢之矛瞠目大言以执之越王曰诺乃如大夫种辞呉王曰诚以今日闻命言有顷呉王不自杀越王复使谓曰何王之忍辱厚耻也世无万嵗之君死生一也今子尚有遗荣何必使吾师众加刃于王呉王仍未肯自杀勾践谓种蠡曰二子何不诛之种蠡曰臣人臣之位不敢加诛于人主愿主急而命之天诛当行不可久留越王复瞠目怒曰死者人之所恶恶者无罪于天不负于人今君抱六过之罪不知愧辱而欲求生岂不鄙哉呉王乃太息四顾而望言曰诺乃引剑而伏之死越王谓太宰嚭曰子为臣不忠无信亡国灭君乃诛嚭并妻子呉王临欲伏剑顾谓左右曰吾生既慙死亦愧矣使死者有知吾羞前君地下不忍覩忠臣伍子胥及公孙圣使其无知吾负于生死必连繴组以吾目恐其不蔽愿复重罗绣三幅以为掩明生不昭我死勿见我形吾何可哉越王乃塟呉王以礼于秦余杭山卑犹越王使军士集于我戎之功人一隰土以塟之宰嚭亦葬卑犹之旁　越王还于呉当归而问于范蠡曰何子言之其合于天范蠡曰此素女之道一言即合大王之事王问为实金匮之要在于上下越王曰善哉吾不称王其可悉乎蠡日不可昔呉之称王僭天子之号天变于上日为隂蚀今君遂僭号不归恐天变复见越王还于呉置酒文台羣臣为乐乃命乐作伐呉之曲乐师曰臣闻即事作操功成作乐君王崇徳诲化有道之国诛无义之人复雠还耻威加诸侯受霸王之功功可象于图画德可刻于金石声可托于弦管名可留于竹帛臣请引琴而鼔之遂作章畅辞曰屯乎今欲伐呉可未耶大夫种蠡曰呉杀忠臣伍子胥今不伐呉人何须大夫种进祝酒其辞曰皇天祐助我王受福良臣集谋我王之徳宗庙辅政鬼神承翼君不忘臣臣尽其力上天一苍不可掩塞觞酒二升万福无极于是越王黙然无言大夫种曰我王贤仁懐道抱徳灭雠破呉不忘返国赏无所恡羣邪杜塞君臣同和福祐千亿觞酒三升万寿难极台上羣臣大悦而笑越王面无喜色范蠡知勾践爱壤土不惜羣臣之死以其谋成国定必复不须功而返国也故面有忧色而不悦也范蠡从呉欲去恐勾践未返失人臣之义乃从入越行谓文种曰子去矣越王必将诛子种不然言蠡复为书遗种曰吾闻天有四时春生冬伐人有盛衰防终必否知进退存亡而不失其正惟贤人乎蠡虽不才明知进退高鸟已散良弓就藏狡兔已尽良犬就烹夫越王为人长颈乌喙鹰视狼步可以共患难而不可共处乐可与履危不可与安子若不去将害于子明矣文种不信其言越王隂谋范蠡议欲去徼幸二十四年九月丁未范蠡辞于王曰臣闻主忧臣劳主辱臣死义一也今臣事大王前则无灭未萌之端后则无救已倾之祸虽然臣终欲成君霸国故不辞一死一生臣窃自惟乃使于呉王之慙辱蠡所以不死者诚恐谗于太宰嚭成伍子胥之事故不敢前死且须臾而生夫耻辱之心不可以大流汗之愧不可以忍幸赖宗庙之神灵大王之威徳以败为成斯汤武克夏商而成王业者定功雪耻臣所以当席日久臣请从斯辞矣越王恻然泣下霑衣言曰国之士大夫是子庸国之人民是子使孤寄身托号以俟命矣今子云去欲将逝矣是天之弃越而丧孤也亦无所恃者矣孤窃有言公位乎分国共之去乎妻子受戮范蠡曰臣闻君子俟时计不数谋死不被疑内不自欺臣既逝矣妻子何法乎王其勉之臣从此辞乃乗扁舟出三江入五湖人莫知其所适范蠡既去越王愀然变色召大夫种曰蠡可追乎种曰不及也王曰奈何种曰蠡去时隂画六阳画三日前之神莫能制者武天空威行孰敢止者度天关渉天梁后入天一前翳神光言之者死视之者狂臣愿大王勿复追也蠡终不还矣越王乃收其妻子封百里之地有敢侵之者上天所殃于是越王乃使良工铸金象范蠡之形置之坐侧朝夕论政自是之后计佯狂大夫曳庸扶同臯如之徒日益疎逺不亲于朝大夫种内忧不朝人或谗之于王曰文种弃宰相之位而令君王霸于诸侯今官不加増位不益封乃懐怨望之心愤发于内色变于外故不朝耳异日种谏曰臣所以早朝而晏罢苦身疾作者但为呉耳今已灭之王何忧乎越王黙然时鲁哀公患三桓欲因诸侯以伐之三桓亦患哀公之怒以故君臣作难哀公奔陉三桓攻哀公公奔卫又奔越鲁国空虗国人悲之来迎哀公与之俱归勾践忧文种之不图故不为哀公伐三桓也二十五年丙午平旦越王召相国大夫种而问之吾闻知人易自知难其知相国何如人也种曰哀哉大王知臣勇也不知臣仁也知臣忠也不知臣信也臣诚数以损声色减淫乐竒説怪谕尽言竭忠以犯大王逆心咈耳必以获罪臣非敢爱死不言言而后死昔子胥于呉当夫差之诛也谓臣曰狡兔死良犬烹敌国灭谋臣亡范蠡亦有斯言何大王问犯玉门之第八臣见王志也越王黙然不应大夫亦罢哺其耳以成人恶其妻曰君贱一国之相少王禄乎临食不享哺以恶何妻子在侧匹夫之能自致相国尚何望哉无乃为贪乎何其志忽忽若斯种曰悲哉子不知也吾王既免于患难雪耻于呉我悉徙宅自投死亡之地尽九术之谋于彼为佞在君为忠王不察也乃曰知人易自知难吾答之又无他语是凶妖之证也吾将复入恐不再还与子长诀相求于防之下妻曰何以知之种曰吾见王时正犯玉门之第八也辰克其日上贼于下是为乱丑必害其良今日克其辰上贼下止吾命须臾之间耳越王复召相国谓曰子有隂谋兵法倾敌取国九术之防今用三已破彊呉其六尚在子所愿幸以余术为孤前王于地下谋呉之前人于是种仰天叹曰嗟乎吾闻大恩不报大功不还其此谓乎吾悔不随范蠡之谋乃为越王所戮吾不食善言故哺以人恶越王遂赐文种属卢之剑种得剑又叹曰南阳之宰而为越王之擒自笑曰后百世之末忠臣必以吾为喻矣遂伏剑而死越王葬种于国之西山楼舩之卒三千余人造鼎足之羡或入三峯之下葬一年伍子胥从海上穿山胁而持种去与之俱浮于海故前潮水潘侯者伍子胥也后重水者大夫种也【以上文种之事】
　　【臣】士竒曰越王勾践既栖防稽含垢忍耻以豢呉而臣之石室累囚命悬掌股卒能出艰济险重见越山其归国也吊死问孤生聚教训夏还抱火冬则握氷目倦至攻之以蓼悬胆于户出入必尝刻苦淬厉极人世所不堪又有范蠡文种计诸贤佐或抚其内或营其外勾践危心深虑言无不入计无不从遂环沼呉疆快偿宿怨岂非坚忍志士之所为哉当阖闾之死檇李也夫差使人立庭而训之曰夫差而忘越王之杀而父乎则对曰不敢忘三年卒报越降其君夫人而仆妾之不可谓非孝赦勾践不杀不可谓非仁乃其噐小易盈破楚以来雄心益肆称兵上国结衅齐鲁战胜攻克骄其中台池嫔御蛊其外由是弃忠言而不纳心腹之疾忽为疥疡矣夫呉之与越势不并存勾践忍辱习苦以小忠曲谨为钓呉之饵下尝其粪而上食王之心其为隐忧近患岂待抉东门之目而后见哉而夫差方且信宰嚭之谗争黄池之长淫侈不道自取败亡身死余杭为天下笑槩观前后何贤不肖之大相悬也子胥呉之老臣洒泣披肝忠贯日月少伯勾践之寗武子也相从羇絏卒反故君文种实为居者九术用三呉以为沼此三人者皆呉越之所倚为存亡而没犹百世祀者也一则不免鸱夷之湛一则卒就属卢之诛借令少伯不见几逺引则亦藏弓烹狗之属耳夫差固荒肓无足深责若勾践则真长颈乌喙哉且夫檇李之战阖闾伤将指还卒于陉则勾践者夫差不共之仇雠也夫椒之报理实宜然既已纳土归命待以不死而又纵之而又封之不大有造于勾践乎幸反故国守一言不再之信终身事呉夫差虽贪子胥虽忌未必即翦焉以肆东封也而乗虗伺衅俘其太子而袭其都何义乎及再破呉师夫差请成弗许即惩天与不取之覆辙亦当委曲而善全之奈何廹令自杀遂使至徳之裔忽焉不祀报施之道顾如是耶少伯覩微而亟去葢亦有见于此也夫差不忍甬东之辱与项王之不复渡江其事略同以比之乌喙不犹有烈士风哉


　　左传纪事本末卷五十一
&lt;史部,纪事本末类,左传纪事本末&gt;
　　钦定四库全书
　　左传纪事本末卷五十二
　　詹事府詹事高士竒撰
　　秦穆公伯西戒
　　桓公三年芮伯万之母芮姜恶芮伯之多宠人也故逐之岀居于魏　四年秋秦师侵芮败焉小之也　冬王师秦师围魏执芮伯以归　十年秋秦人纳芮伯万于芮　僖公九年晋郤芮使夷吾重赂秦以求入曰人实有国我何爱焉入而能民土于何有从之齐隰朋帅师防秦师纳晋惠公　十年杀防郑防豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君　十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必而讨焉无众必败谓百里与诸乎对曰天灾流行国家代有救灾恤邻道也行道有福丕郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役十四年冬秦饥使乞籴于晋晋人弗与　十五年冬
　　秦伯伐晋战于韩原晋戎马还泞而止公号庆郑庆郑曰愎谏违卜固败是求又何逃焉遂去之良由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舍从之秦伯使辞焉曰二三子何其慼也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以太子防与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而丧归焉用之大夫其何有焉且晋人慼忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其太子必得大成晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平晋侯使郤乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庻有益乎众説晋于是乎作州兵初晋献公筮嫁伯姬于秦遇归妹之睽史苏占之曰不吉其繇曰士刲羊亦无也女承筐亦无贶也西邻责言不可偿也归妹之睽犹无相也震之离亦离之震为雷为火为嬴败姬车説其輹火焚其旗不利行师败于宗丘归妹睽孤冦张之弧侄其从姑六年其逋逃归其国而弃其家明年其死于高梁之虗及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孽匪降自天僔沓背憎职竞由人十月晋隂饴甥会秦伯盟于王城秦伯曰晋国和乎对曰不知小人耻失其君而悼丧其亲不惮征缮以立圉也曰必报雠寜事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者怀徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是嵗晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征晋河东置官司焉　十七年夏晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉　二十二年晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归　十八年梁伯益其国而不能实也命曰新里秦取之　十九年春遂城而居之梁亡不书其主自取之也初梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁　二十三年晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行过卫卫文公不礼焉出于五鹿乞食于野人野人与之块公子怒欲鞭之子犯曰天赐我也稽首受而载之及齐齐桓公妻之有马二十乗公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯及曹曹共公闻其骈胁欲观其裸浴薄而观之僖负覉之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧及宋宋襄公赠之以马二十乗及郑郑文公不礼焉叔詹谏曰臣闻天之所启人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也离外之患而天不靖晋国殆将启之二也有三士足以上人而从之三也晋郑同侪其过子弟固将礼焉况天之所启乎弗聴及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜　二十四年春王正月秦伯纳之不书不告入也及河子犯以璧授公子曰臣负羇絏从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河　二十五年秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王夏四月丁巳王入于王城取大叔于温杀之于隰城戊午晋侯朝王王飨醴命之宥请隧弗许曰王章也未有代徳而有二王亦叔父之所恶也与之阳樊温原欑茅之田晋于是始启南阳阳樊不服围之仓葛呼曰徳以柔中国刑以威四夷宜吾不敢服也此谁非王之亲姻其俘之也乃出其民　秋秦晋伐鄀楚以申息之师戍商密秦人过析隈入而系舆人以围商密昏而傅焉宵坎血加书伪与子仪子邉盟者商密人惧曰秦取析矣戌人反矣乃降秦师秦师囚申公子仪息公子边以归　三十年九月甲午晋侯秦伯围郑以其无礼于晋且贰于楚也晋军函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之徃来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯説与郑人盟使杞子逢孙扬孙戍之乃还子犯请撃之公曰不可微夫人之力不及此因人之力而敝之不仁失其所与不知以乱易整不武吾其还也亦去之　三十二年冬晋文公卒杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师知所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉秦师遂东
　　【补逸】公羊传其谓之秦何夷狄之也曷为夷狄之秦伯将袭郑百里子与蹇叔于谏曰千里而袭人未有不亡者也秦伯怒曰若尔之年者宰上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所辟风雨者也我将尸尔焉子揖师而行百里子与蹇叔子从其子而哭之秦伯怒曰尔曷为哭吾师对曰臣非敢哭君师哭臣之子也高者郑商也遇之殽矫以郑伯之命而犒师焉或曰徃矣或曰反矣然而晋人与姜戎要之殽而撃之匹马只轮无反者其言及姜戎何姜戎防也称人亦微者也何言乎姜戎之微先轸也或曰襄公亲之襄公亲之则其称人何贬曷为贬君在乎殡而用师危不得葬也诈战不日此何以日尽也
　　谷梁传不言战而言败何也狄秦也其狄之何也秦越千里之险入虗国进不能守退败其师徒乱人子女之教无男女之别秦之为狄自殽之战始也秦伯将袭郑百里子与蹇叔子谏曰千里而袭人未有不亡者也秦伯曰子之冡木已拱矣何知师行百里子与蹇叔子送其子而戒之曰女死必于殽之岩崯之下我将尸汝于是师行百里子与蹇叔子随其子而哭之秦伯怒曰何为哭我师也二子曰非敢哭师也哭吾子也我老矣彼不死则我死矣晋人与姜戎要而撃之殽匹马倚轮无反者晋人者晋子也其曰人何也微之也何为微之不正其释殡而主乎战也日危不得也
　　三十三年春秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人高将市于周遇之以乗韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹乆于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以间敝邑若何杞子奔齐逢孙扬孙奔宋孟明曰郑有备矣不可冀也攻之不克围之不继吾其还也灭滑而还　夏四月辛巳晋人及姜戎败秦帅于殽获百里孟明视西乞术白乙丙以归文嬴请三帅曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳
　　【攷异】书序秦穆公伐郑晋襄公帅师败诸崤还归作秦誓
　　【发明】秦誓之作序以为在败崤还归之时史谓在取王官封尸之后
　　文公元年殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聼言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政　二年春王二月甲子晋侯及秦师战于彭衙秦师败绩　秦伯犹用孟明孟明增修国政重施于民赵成子言于诸大夫曰秦师又至将必辟之惧而增徳不可当也诗曰母念尔祖聿修厥徳孟明念之矣念徳不怠其可敌乎　冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳　三年秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉诒厥孙谋以燕翼子子桑有焉　四年秋晋侯伐秦围邧新城以报王官之役　楚人灭江秦伯为之降服出次不举过数大夫諌公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣
　　【补逸】史记晋献公灭虞虢虏虞君与其大夫百里傒以璧马赂于虞故也既虏百里傒以为秦穆公夫人媵于秦百里傒亡秦走宛楚鄙人执之穆公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余穆公释其囚与语国事谢曰臣亡国之臣何足问穆公曰虞君不用子故亡非子罪也固问语三日穆公大説授之国政号曰五羖大夫百里傒让曰臣不及臣友蹇叔蹇叔贤而世莫知臣常游困于齐而乞食防人蹇叔收臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是穆公使人厚币迎蹇叔以为上大夫説苑秦穆公使贾人载盐徴诸贾人贾人买百里奚以五羖羊之皮使将车之秦秦穆公观盐见百里奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥也穆公知其君子也令有司具沐浴为衣冠与语公大説异日与公孙支论政公孙支大不寜曰君耳目聪明思虑审察君其得圣人乎公曰然吾説夫奚之言彼类圣人也公孙支遂归取鴈以贺曰君得社稷之圣臣敢贺社稷之福公不辞再拜而受明日公孙支乃致上卿以让百里奚曰秦国处僻民陋以愚无知危亡之本也臣自知不足以处其上请以譲之公不许公孙支曰君不用賔相而得社稷之圣臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而处上位是君失伦也不肖失伦臣之过进贤而退不肖君之明也今臣处位废君之徳而逆臣之行也臣将逃公乃受之故百里奚为上卿以制之公孙支为次卿以佐之也
　　韩诗外传禽息秦大夫荐百里奚不见纳缪公出当车以头撃闑脑乃精出曰臣生无补于国不如死也缪公感悟而用百里奚秦以大化
　　吕氏春秋秦穆公相百里奚晋使叔虎齐使东郭蹇如秦公孙枝请见之公曰请见客子之事与对曰非也相国使子乎对曰不也公曰然则子事非子之事也秦国僻陋戎夷事服其任人事其事犹惧为诸侯笑今子为非子之事退将论而罪公孙枝岀自敷于百里氏百里奚请之公曰此所闻于相国欤枝无罪奚请有罪奚请焉百里奚归辞公孙枝公孙枝徙自敷于街百里奚令吏行其罪定分官此古人之所以为法也今缪公乡之矣其霸西戎岂不宜哉
　　史记戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎狄无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此真圣人之治也于是缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王处僻匿未闻中国之声君试遗其女乐以夺其志为由余请以疏其闲留而莫遣以失其期戎王怪之必疑由余君臣有闲乃可虏也且戎王好乐必怠于政缪公曰善因与由余曲席而坐传噐而食问其地形与其兵势尽詧而后令内史廖以女乐二八遗戎王戎王受而説之终年不还于是秦乃归由余由余数谏不聴缪公又数使人间要由余由余遂去降秦缪公以客礼礼之问伐戎之形三十七年秦用由余谋伐戎王益国十二开地千里遂霸西戎天子使召公过贺缪公以金皷
　　五年初鄀叛楚即秦又贰于楚夏秦人入鄀　六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使母失其土宜众赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也
　　【臣】士竒曰秦穆公春秋之贤诸侯也骊姬之乱晋君数弑国几亡穆公立夷吾及夷吾背徳有韩原之战执晋侯以归而卒反之晋饥又输之粟曰吾怨其君而矜其民惠怀无亲外内弃之则又置文公以定其难襄王之未入也秦伯师于河上将纳王以晋文公纳之而止此其天资仁厚举动光伟加于人一等矣生平之失惟贪烛之武东道主之言而背晋惑杞子逄孙扬孙之説而袭郑则皆利令智昏之所致耳然自败殽之后素服郊次深自怨艾作悔过之誓圣人序书特列于百篇之末日月之更殆难以一眚掩矣至其报恨王官封尸殽坻成济河焚舟之功焉其举人之周与人之壹天下称之孟明之始败也曰孤实贪以祸夫子夫子何罪及再败彭衙三败取汪犹不替孟明因而增脩国政使赵成子闻声而知惧子桑知人而终信以视楚杀得臣晋人窃喜鲁用曹沬齐桓反地其得失不深切着明哉百里奚虞之俘囚也举之牛口之下蹇叔贤而世莫知五羖大夫荐达之迎以为上大夫由余戎之贤臣也及其来归以客礼之爰是益国十二开地千里遂霸西戎天子使召公贺以金皷当是时秦国之强侪于齐晋荆楚则亦改过不吝用人惟已之所致矣独其僻在西陲礼未同于中国而用子车氏之三子以殉黄鸟之诗作焉秦自此不复能东征矣君子是以惜其盛徳之累也















　　左传纪事本末卷五十二
　　钦定四库全书
　　左传纪事本末卷五十三
　　詹事府詹事高士竒撰
　　春秋灾异【凡因他事别见者不复更载】
　　隐公元年八月有蜚不为灾亦不书　九年春王三月癸酉大雨霖以震书始也庚辰大雨雪亦如之书时失也几雨自三日以往为霖平地尺为大雪　桓公元年秋大水凡平原出水为大水　十四年秋八月壬申御廪灾乙亥尝书不害也　十七年冬十月朔日有食之不书日官失之也天子有日官诸侯有日御日官居卿以厎日礼也日御不失日以授百官于朝　荘公七年夏恒星不见夜明也星陨如雨与雨偕也
　　【攷异】公羊传如雨者非雨也非雨则曷为谓之如雨不修春秋曰雨星不及地尺而复君子修之曰霣星如雨何以书纪异也
　　谷梁传恒星者经星也不见者可以见也
　　秋无麦苖不害嘉谷也　十八年秋有为灾也　二十五年夏六月辛未朔日有食之鼔用牲于社非常也唯正月之朔慝未作日有食之于是乎用币于社伐鼔于朝　秋大水鼔用牲于社于门亦非常也凡天灾有币无牲非日月之眚不鼓
　　【补逸】谷梁传言日言朔食正朔也鼔礼也用牲非礼也天子救日置五麾陈五兵五皷诸侯置三麾陈三皷三兵大夫撃门士撃柝言充其阳也高下有水灾曰大水既成鼓而骇众用牲可以已矣救日以鼓兵救水以鼔众
　　二十九年秋有蜚为灾也凡物不为灾不书　僖公三年春不雨夏六月雨自十月不雨至于五月不曰旱不为灾也　十五年夏五月日有食之不书朔与日官失之也　秋震夷伯之庙罪之也于是展氏有隐慝焉【发明】夷伯者鲁大夫也大夫称伯鲁恒有之愚以为无骇疑不能明也
　　十六年春陨石于宋五陨星也六鹢退飞过宋都风也【补逸】公羊传曷为先言霣而后言石霣石记闻闻其磌然视之则石察之则五是月者何仅逮是月也何以不日晦日也晦则何以不言晦春秋不书晦也朔有事则书晦虽有事不书曷为先言六而后言鹢六鹢退飞记见也视之则六察之则鹢徐而察之则退飞谷梁传先陨而后石何也陨而后石也于宋四竟之内曰宋后数散辞也耳治也是月者决不日而月也六鶂退飞过宋都先数聚辞也目治也
　　二十一年夏大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是嵗也饥而不害　二十九年秋大雨雹为灾也　文公三年秋雨螽于宋队而死也　十五年六月辛丑朔日有食之鼓用牲于社非礼也日有食之天子不举伐皷于社诸侯用币于社伐皷于朝以昭事神训民事君示有等威古之道也　十六年有蛇自泉宫出入于国如先君之数秋八月辛未声姜薨毁泉台　宣公十五年冬蝝生饥幸之也　襄公二十七年十一月乙亥朔日有食之辰在申司厯过也再失闰矣　二十八年春无氷梓慎曰今兹宋郑其饥乎嵗在星纪而淫于枵以有时菑隂不堪阳蛇乗龙龙宋郑之星也宋郑必饥枵虗中也枵耗名也土虗而民耗不饥何为　昭公四年大雨雹季武子问于申丰曰雹可御乎对曰圣人在上无雹虽有不为灾古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食丧佘于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而启之公始用之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之氷弃而不用风不越而杀雷不发而震雹之为菑谁能御之七月之卒章藏氷之道也　七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时　八月卫襄公卒十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰故以配日　十七年夏六月甲戍朔日有食之祝史请所用币昭子曰日有食之天子不举伐皷于社诸侯用币于社伐皷于朝礼也平子御之曰止也唯正月朔慝未作日有食之于是乎有伐皷用币礼也其余则否大史曰在此月也日过分而未至三辰有灾于是乎百官降物君不举辟移时乐奏皷祝用币史用辞故夏书曰辰不集于房瞽奏鼓啬夫驰庻人走此月朔之谓也当夏四月是谓孟夏平子弗从昭子退曰夫子将有异志不君君矣　二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水于是叔辄哭日食昭子曰子叔将死非所哭也八月叔辄卒　二十四年夏五月乙未朔日有食之梓慎曰将水昭于曰旱也日过分而阳犹不克克必甚能无旱乎阳不克莫将积聚也　三十一年十二月辛亥朔日有食之是夜也赵简子夣童子臝而转以歌旦占诸史墨对曰六年及此月也呉其入郢乎哀公三年夏五月辛卯司铎火火逾公宫桓僖灾救
　　火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马巾车脂辖百官官备府库慎守官人肃给济濡帷幕郁攸从之防葺公屋自太庙始外内以悛助所不给有不用命则有常刑无赦公父文伯至命校人驾乗车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之稾道还公宫孔子在陈闻火曰其桓僖乎　十二年冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也
　　【臣】士竒曰春秋二百四十二年之间凡纪灾异一百二十二日食三十六也星孛三也星陨陨石各一也不雨七也无氷三也大雨震电一也雨雪三也大雨雹三也地震五也山崩二也大水九也有年二也大旱二也饥三也无麦苖一也大无麦禾一也陨霜不杀草李梅实一也陨霜杀菽一也雨木氷一也多麋有有蜚蝝生各一也六鹢退飞一也螟三也螽十也牛伤四也牛死二也宫室灾六也震庙一也屋坏二也齐大灾一也宋陈卫郑灾一也宋陈灾各一也其间非无惊世駴俗更甚于此者而圣人不书至隂阳寒暑草木虫蠕之变凡切于人事之休咎天道之应违者不以微而不察焉以此见圣人之不语怪而念是民生日用至急也然春秋备记灾祲以垂鉴戒而不言其事应诚有深意以为言之而一有不应则适以怠后世恐惧修省之心且为矫诬者口实也洪范五行传事事而强为之説其亦未达圣人之防矣日食之不书朔与日者传皆得而推之而有莘之神降泉台之蛇数绛郊之龙见魏榆之石言彭生之豕祸伯有之厉鬼郑南门之蛇妖宋华氏之犬祸鸟呼嘻出而亳社灾歌徴鸜鹆而稠父孙绛市之谍杀七日而能苏鄋满之首载专车而眉见事之所有未可云理之所无特以言不雅驯圣人不道而左氏辑其遗闻附着于册非特以侈新竒亦所以昭劝戒也然已属后世史家之滥觞矣夫芝草醴泉甘露神雀之祥终春秋世岂无一见而经与传举不及焉惟西郊获麟一繋简末以昭制作文成之应而且以伤吾道之穷也春秋之纪祥异亦愼矣哉






　　左传纪事本末卷五十三
  </div>
  <div class="pagination">
   <a href="左传纪事本末_page15.html">
    上一页
   </a>
   <span>
    ...
   </span>
   <a href="左传纪事本末_page11.html">
    11
   </a>
   <a href="左传纪事本末_page12.html">
    12
   </a>
   <a href="左传纪事本末_page13.html">
    13
   </a>
   <a href="左传纪事本末_page14.html">
    14
   </a>
   <a href="左传纪事本末_page15.html">
    15
   </a>
   <span class="current-page">
    16
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
