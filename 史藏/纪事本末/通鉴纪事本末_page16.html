<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 16 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 16 页/共 48 页
  </h1>
  <div class="content">
   七年夏四月赵右仆射程遐言于赵主勒曰中山王勇悍权畧羣臣莫及观其志自陛下之外视之蔑如加以残贼安忍久为将帅威振外内其诸子年长皆典兵权陛下在自当无它恐非少主之臣也宜早除之以便大计勒曰今天下未安大雅冲幼宜得彊辅中山王骨肉至亲有佐命之功方当委以伊霍之任何至如卿所言卿正恐不得擅帝舅之权耳吾亦当参卿顾命勿过忧也遐泣曰臣所虑者公家陛下乃以私计拒之忠言何自而入乎中山王虽为皇太后所养非陛下天属虽有微功陛下酬其父子恩荣亦足矣而其志愿无极岂将来有益者乎若不除之臣见宗庙不血食矣勒不聴遐退告徐光光曰中山王常切齿于吾二人恐非但危国亦将为家祸也它日光承间言于勒曰今国家无事而陛下神色若有不怡何也勒曰吴蜀未平吾恐后世不以吾为受命之王也光曰魏承汉运刘备虽兴于蜀汉岂得为不亡乎孙权在吴犹今之李氏也陛下包括二都平荡八州帝王之统不在陛下复当在谁且陛下不忧腹心之疾而更忧四支乎中山王借陛下威畧所向辄克而天下皆言其英武亚于陛下且其资性不仁见利忘义父子并据权位势倾王室而耿耿常有自满之心近于东宫侍晏有轻皇太子之色臣恐陛下万年之后不可复制也勒黙然始命太子省可尚书奏事且以中常侍严震参综可否惟征伐防斩大事乃呈之于是严震之权过于主相中山王虎之门可设雀罗矣虎愈怏怏不悦
　　八年夏六月赵主勒寝疾中山王虎入侍禁中矫诏羣臣亲戚皆不得入疾之増损外无知者又矫诏召秦王宏彭城王堪还襄国勒疾小瘳见宏惊曰吾使王处藩镇正备今日有召王者邪将自来邪有召者当按诛之虎惧曰秦王思慕暂还耳今遣之仍留不遣数日复问之虎曰受诏即遣今已半道矣广阿有蝗虎密使其子冀州刺史邃帅骑三千游于蝗所秋七月勒疾笃遗命曰大雅兄弟宜善相保司马氏汝曹之前车也中山王宜深思周霍勿为将来口实戊辰勒卒中山王虎刼太子使临轩收右光禄大夫程遐中书令徐光下廷尉召邃使将兵入宿卫文武皆奔散大惧自陈劣弱让位于虎虎曰君终太子立礼之常也涕泣固让虎怒曰若不堪重任天下自有大义何足豫论乃即位大赦杀程遐徐光夜以勒丧潜瘗山谷莫知其处己夘备仪卫虚葬于髙平陵谥曰明帝庙号髙祖赵将石聪及谯郡太守彭彪各遣使来降聪本晋人冒姓石氏朝廷遣督防乔球将兵救之未至聪等为虎所诛　　秋八月赵主以中山王虎为丞相魏王大单于加九锡以魏郡等十三郡为国总摄百揆虎赦其境内立妻郑氏为魏王后子邃为魏太子加使持节侍中都督中外诸军事大将军录尚书事次子宣为使持节车骑大将军冀州刺史封河间王韬为前锋将军司校尉封乐安王遵封齐王鉴封代王苞封乐平王徙平原王斌为章武王勒文武旧臣皆补散任虎之府寮亲党悉署台省要职以镇军将军防安领左仆射尚书郭殷为右仆射更命太子宫曰崇训宫太后刘氏以下皆徙居之选勒宫人及车马服玩之美者皆入丞相府赵刘太后谓彭城王堪曰先帝甫晏驾丞相遽相陵借如此帝祚之亡殆不复久王将若之何堪曰先帝旧臣皆被疎斥军旅不复由人宫省之内无可为者臣请奔兖州挟南阳王恢为盟主据廪丘宣太后诏于牧守征镇使各举兵以诛暴逆庶几犹有济也刘氏曰事急矣当速为之九月堪微服轻骑袭兖州不克南奔谯城丞相虎遣其将郭太追之获堪于城父送襄国炙而杀之征南阳王恢还襄国刘氏谋泄虎废而杀之尊母程氏为皇太后堪本田氏子数有功赵主勒养以为子刘氏有胆畧勒每与之参决军事佐勒建功业有吕后之风而不妬忌更过之赵河东王生镇关中石朗镇洛阳冬十月生朗皆举兵以讨丞相虎生自称秦州刺史遣使来降氐帅蒲洪自称雍州刺史西附张骏虎留太子邃守襄国将歩骑七万攻朗于金墉金墉溃获朗刖而斩之进向长安以梁王挺为前锋大都督生遣将军郭权帅鲜卑渉璝众二万为前锋以拒之生将大军继发军于蒲阪权与挺战于潼关大破之挺及丞相左长史刘隗皆死虎还奔渑池枕尸三百余里鲜卑潜与虎通谋反击生生不知挺已死惧单骑奔长安权收余众退屯渭汭生遂弃长安匿于鸡头山将军蒋英据长安拒守虎进兵击英斩之生麾下斩生以降权奔陇右虎还襄国大赦赵主命虎建魏台一如魏武王辅汉故事　　十二月郭权据上邽遣使来降京兆新平扶风冯诩北地皆应之九年春三月赵丞相虎遣其将郭敖及章武王斌帅歩骑四万西击郭权军于华阴夏四月上邽豪族杀权以降虎徙秦州二万余户于青并二州长安人陈良夫奔黒羌与北羌王薄句大等侵扰北地冯翊章武王斌乐安王韬合击破之句大奔马兰山郭敖乘胜逐北为羌所败死者什七八斌等牧军还三城虎遣使诛郭敖秦王宏有怨言虎幽之　　冬十月赵主自赍玺绶诣魏宫请禅位于丞相虎虎曰帝王大业天下自当有议何为自论此邪流涕还宫谓太后程氏曰先帝种真无复遗矣于是尚书奏魏台请依唐虞禅让故事虎曰愚暗居丧无礼不可以君万国便当废之何禅让也十一月虎遣郭英持节入宫废为海阳王安歩就车容色自若谓羣臣曰庸昧不堪纂承大统夫复何言羣臣莫不流涕宫人恸哭羣臣诣魏台劝进虎曰皇帝者盛徳之号非所敢当且可称居摄赵天王幽及太后程氏秦王宏南阳王恢于崇训宫寻皆杀之西羌大都督姚弋仲称疾不贺虎累召之乃至正色谓虎曰弋仲常谓大王命世英雄奈何把臂受托而反夺之邪虎曰吾岂乐此哉顾海阳年少恐不能了家事故代之耳心虽不平然察其诚实亦不之罪虎以夔安为侍中太尉守尚书令郭殷为司空韩晞为尚书左仆射魏郡申钟为侍中郎闿为光禄大夫王波为中书令文武封拜各有差虎行如信都复还襄国
　　咸康元年秋九月赵王虎迁都于邺大赦　奉天竺僧佛图澄
　　二年冬十一月赵王虎作太武殿于襄国作东西宫于邺十二月皆成太武殿基髙二丈八尺縦六十五歩广七十五歩甃以文石下穿伏室置卫士五百人以漆灌瓦金珰银楹珠帘玉壁穷极工巧殿上施白玉牀流苏帐为金莲华以冠帐顶又作九殿于显阳殿后选士民之女以实之服珠玉被绮縠者万余人敎宫人占星气马歩射置女太史及杂伎工巧皆与外同以女骑千人为卤簿皆着紫纶巾熟锦袴金银镂带五彩织成鞾执羽仪鸣鼓吹逰宴以自随于是赵大旱金一斤直粟二斗百姓嗷然而虎用兵不息百役并兴使牙门将张弥徙洛阳钟虡九龙翁仲铜驼飞亷于邺载以车轮纒网车辙广四尺深二尺一钟没于河募浮没三百人入河系以竹絙用牛百头鹿栌引之乃出造万斛之舟以济之既至邺虎大悦为之赦二嵗刑赉百官谷帛赐民爵一级又用尚方令解飞之言于邺南投石于河以作飞桥功费数千万亿桥竟不成役夫饥甚乃止使令长帅民入山泽采橡及鱼以佐食复为权豪所夺民无所得三年春正月庚辰赵太保夔安等文武五百余人入上尊号庭燎油灌下盘死者二十余人赵王虎恶之腰斩成公叚辛巳虎依殷周之制称大赵天王即位于南郊大赦立其后郑氏为天王皇后太子邃为天王皇太子诸子为王者皆降为郡公宗室为王者降为县侯百官封署各有差　赵太子邃素骁勇赵王虎爱之常谓羣臣曰司马氏父子兄弟自相残灭故使朕得至此如朕有杀阿铁理否既而邃骄滛残忍好妆饰美姬斩其首洗血置盘上与賔客传观之又烹其肉共食之河闲公宣乐安公韬皆有宠于虎邃疾之如讐虎荒眈酒色喜怒无常使邃省可尚书事每有所关白虎恚曰此小事何足白也时或不闻又恚曰何以不白诮责笞捶月至再三邃私谓中庶子李顔等曰官家难称吾欲行冒顿之事卿従我乎顔等伏不敢对秋七月邃称疾不视事潜帅宫臣文武五百余骑饮于李顔别舍因谓顔等曰我欲至冀州杀河间公有不従者斩行数里骑皆逃散顔叩头固諌邃亦昬醉而归其母郑氏闻之私遣中人诮让邃邃怒杀之佛图澄谓虎曰陛下不宜数往东宫虎将视邃疾思澄言而还既而瞠目大言曰我为天下主父子不相信乎乃命所亲信女尚书往察之邃呼前与语因抽劔击之虎怒收李顔等诘问顔具言其状杀顔等三十余人幽邃于东宫既而赦之引见太武东堂邃朝而不谢俄顷即出虎使谓之曰太子应朝中宫岂可遽去邃径出不顾虎大怒废邃为庻人其夜杀邃及其妃张氏并男女二十六人同埋于一棺诛其宫臣支党二百余人废郑后为东海太妃立其子宣为天王皇太子宣母杜昭仪为天王皇后
　　五年秋七月赵王虎以太子宣为大单于建天子旌旗六年春三月赵王虎以秦公韬为太尉与太子宣迭日省可尚书奏事专决赏刑不复启白司徒申钟諌曰赏刑者人君之大柄不可以假人所以防微杜渐消逆乱于未然也太子职在视膳不当预政庶人邃以预政致败覆车未逺也且二政分权鲜不阶祸爱之不以道适所以害之也虎不聴中谒者令申扁以慧悟辩给有宠于虎宣亦眤之使典机密虎既不省事而宣韬皆好酣饮畋猎由是除拜生杀皆决于扁自九卿以下率皆望尘而拜太子詹事孙珍病目求方于侍中崔约约戏之曰溺中则愈珍曰目何可溺约曰卿目睕睕正耐溺中珍恨之以白宣宣于兄弟中最胡状目深闻之怒诛约父子于是公卿以下畏珍侧目
　　八年冬十二月赵王虎作台观四十余所于邺又营长安洛阳二宫作者四十余万人又欲自邺起阁道至襄国敕河南四州治南伐之备并朔秦雍严西讨之资青冀幽州为东征之计皆三五发卒诸州军造甲者五十余万人船夫十七万人为水所没虎狼所食者三分居一加之公侯牧宰竞营私利百姓失业愁困具丘人李因众心之怨自言姓名应防连结党与署置百寮事发诛之连坐者数千家虎畋猎无度晨出夜归又多微行躬察作役侍中京兆韦謏諌曰陛下忽天下之重轻行斤斧之间猝有狂夫之变虽智勇将安所施又兴役无时废民耘获吁嗟盈路殆非仁圣之所忍为也虎赐謏谷帛而兴缮滋繁游察自若秦公韬有宠于虎太子宣恶之右仆射张离领五兵尚书欲求媚于宣説之曰今诸侯吏兵过限宜渐裁省以壮本根宣使离为奏秦燕义阳乐平四公聴置吏一百九十七人帐下兵二百人自是以下三分置一余兵五万悉配东宫于是诸公咸怨嫌衅益深矣青州上言济南平陵城北石虎一夕移于城东南有狼狐千余迹随之迹皆成蹊虎喜曰石虎者朕也自西北徙而东南者天意欲使朕平荡江南也其敕诸州兵明年悉集朕当亲董六师以奉天命羣臣皆贺上皇徳颂者一百七人制征士五人出车一乘牛二头米十五斛绢十匹调不办者斩民至鬻子以供军须犹不能给自经于道树者相望
　　康帝建元二年　初赵领军王朗言于赵主虎曰盛冬雪寒而皇太子使人伐宫材引于漳水役者数万吁嗟满道陛下宜因出游罢之虎従之太子宣怒防荧惑守房宣使太史令赵揽言于虎曰房为天王今荧惑守之其殃不细宜以贵臣王姓者当之虎曰谁可者揽曰无贵于王领军虎意惜朗使揽更言其次揽无以对因曰其次唯中书监王波耳虎乃下诏追罪波前议楛矢事腰斩之及其四子投尸漳水既而愍其无罪追赠司空封其孙为侯　虎作桥于灵昌津用功五百余万不成斩匠而罢
　　穆帝永和元年春正月赵王虎以乐平公苞代镇长安发雍洛秦并州十六万人治长安未央宫虎好猎晚嵗体重不能跨马乃造猎车干乘刻期校猎自灵昌津南至荥阳东极阳都为猎场使御史监察其中禽兽有犯者罪至大辟民有美女佳牛马御史求之不得皆诬以犯兽论死者百余人发诸州二十六万人修洛阳宫发百姓牛二万头配朔州牧官増置女官二十四等东宫十二等公侯七十余国皆九等大发民女三万余人料为三等以配之太子诸公私令采发者又将万人郡县务求美色多强夺人妻杀其夫及夫自杀者三千余人至邺虎临斩简第以使者为能封侯者十二人荆楚扬徐之民流叛畧尽守令坐不能绥懐下狱诛者五十余人金紫光禄大夫逯明因侍切諌虎大怒使龙腾拉杀之
　　二年夏五月赵中黄门严生恶尚书朱轨防乆雨生谮轨不修道路又谤讪朝政赵王虎囚之蒲洪諌曰陛下既有襄国邺宫乂修长安洛阳宫殿将以何用作猎车千乘环数千里以养禽兽夺人妻女十万余口以实后宫圣帝明王之所为固若是乎今又以道路不修欲杀尚书陛下徳政不修天降滛七旬乃霁霁方二日虽有兵百万亦未能去道路之涂潦而况人乎政刑如此其如四海何其如后代何愿止作徒罢苑囿出宫女赦朱轨以副众望虎虽不悦亦不之罪为之罢长安洛阳作役而竟诛朱轨又立私论朝政之灋聴吏告其君奴告其主公卿以下朝觐以目相顾不敢复相过従谈语
　　三年　赵王虎据十州之地聚敛金帛及外国所献珍异府库财物不可胜纪犹自以为不足悉发前代陵墓取其金寳沙门呉进言于虎曰胡运将衰晋当复兴宜苦役晋人以厌其气虎使尚书张羣发近郡男女十六万人车十万乘运土筑华林苑及长墙于邺北广袤数十里申钟石璞赵揽等上疏陈天文错乱百姓雕弊虎大怒曰使苑墙朝成吾夕没无恨矣促张羣使然烛夜作暴风大死者数万人郡国前后送苍麟十六白鹿七虎命司虞张曷柱调之以驾芝葢大朝防列于殿庭九月命太子宣出祈福于山川因行游猎宣乗大辂羽葆华葢建天子旌旗十有六军戎卒十八万出自金明门虎従其后宫升陵霄观望之笑曰我家父子如是自非天崩地陷当复何愁但抱子弄孙日为乐耳宣所舍辄列人为长围四面各百里驱禽兽至暮皆集其所使文武跪立重行围守烜火如昼命劲骑百余驰射其中宣与姬妾乘辇临观兽尽而止或兽有迸逸当围守者有爵则夺马歩驱一日无爵则鞭之一百士卒饥冻死者万有余人所过三州十五郡资储皆无孑遗虎复命秦公韬继出自并州至于秦雍亦如之宣怒其与已钧敌愈嫉之宦者赵生得幸于宣无宠于韬微劝宣除之于是始有杀韬之谋矣
　　四年赵秦公韬有宠于赵王虎欲立之以太子宣长犹豫未决宣尝忤防虎怒曰悔不立韬也韬由是益骄造堂于太尉府号曰宣光殿梁长九丈宣见而大怒斩匠截梁而去韬怒増之至十丈宣闻之谓所幸杨柸牟成赵生曰凶竖傲愎敢尔汝能杀之吾入西宫当尽以韬之国邑分封汝等韬死主上必临丧吾因行大事蔑不济矣柸等许诺秋八月韬夜与僚属宴于东明观因宿于佛精舍宣使杨柸等縁猕猴梯而入杀韬置其刀箭而去旦日宣奏之虎哀惊气絶久之方苏将出临其丧司空李农諌曰害秦公者未知何人贼在京师銮舆不宜轻出虎乃止严兵发哀于太武殿宣往临韬丧不哭直言呵呵使举衾观尸大笑而去收大将军记室参军郑靖尹武等将委之以罪虎疑宣杀韬欲召之恐其不入乃诈言其母杜后哀过危惙宣不谓见疑入朝中宫因留之建兴人史科知其谋告之虎使收杨柸牟成皆亡去获赵生诘之具服虎悲怒弥甚囚宣于席库以铁环穿其颔而镇之取杀韬刀箭舐其血哀号震动宫殿佛图澄曰宣韬皆陛下之子今为韬杀宣是重祸也陛下若加慈恕福祚犹长若必诛之宣当为彗星下扫邺宫虎不従积柴于邺北树标其上标末置鹿卢穿之以绳倚梯柴积送宣其下使韬所幸宦者郝稚刘霸拔其髪抽其舌牵之登梯郝稚以绳贯其颔鹿卢绞上刘霸防其手足斫眼溃膓如韬之伤四面縦火烟炎际天虎従昭仪已下数千人登中台以观之火灭取灰分置诸门交道中杀其妻子九人宣小子才数嵗虎素爱之抱之而泣欲赦之其大臣不聴就抱中取而杀之儿挽虎衣大呌至于絶带虎因此发病又废其后杜氏为庶人诛其四率已下三百人宦者五十人皆车裂节解弃之漳水洿其东宫以养猪牛东宫卫士十余万人皆谪戌凉州先是散骑常侍赵揽言于虎曰宫中将有变宜备之及宣杀韬虎疑其知而不告亦诛之　　九月赵王虎议立太子太尉张举曰燕公斌有武畧彭城公遵有文徳惟陛下所择虎曰卿言正起吾意戎昭将军张豺曰燕公母贱又尝有过彭城公母前以太子事废今立之臣恐不能无微恨陛下宜审思之初虎之抜上邽也张豺获前赵主曜幼女安定公主有殊色纳于虎虎嬖之生齐公世豺以虎老病欲立世为嗣冀刘氏为太后已得辅政乃説虎曰陛下再立太子其母皆出于倡贱故祸乱相寻今宜择母贵子孝者立之虎曰卿勿言吾知太子处矣虎再与羣臣议于东堂虎曰吾欲以纯灰三斛自涤其膓何为专生恶子年逾二十辄欲杀父今世方十嵗比其二十吾已老矣乃与张举李农定议令公卿上书请立世为太子大司农曹莫不肯署名虎使张豺问其故莫顿首曰天下重器不宜立少故不敢署虎曰莫忠臣也然未达朕意张举李农知朕意矣可令谕之遂立世为太子以刘昭仪为后
　　五年春正月赵王虎即皇帝位大赦改元大宁诸子皆进爵为王冠军大将军姚弋仲至邺求见虎虎病弋仲让虎曰儿死愁邪何为而病儿幼时不择善人敎之使坐于为逆既为逆而诛之又何愁焉且汝久病所立儿幼汝若不愈天下必乱当先忧此勿忧贼也　　夏四月乙夘赵王虎病甚以彭城王遵为大将军镇关右燕王斌为丞相录尚书事张豺为镇卫大将军领军将军吏部尚书并受遣诏辅政刘后恶斌辅政恐不利于太子与张豺谋去之斌时在襄国遣使诈谓斌曰主上疾已渐愈王须猎者可小停也斌素好猎嗜酒遂留猎且縦酒刘氏与豺因矫诏称斌无忠孝之心免官归第使豺弟雄帅龙腾五百人守之乙丑遵自幽州至邺敕朝堂受拜配禁兵三万遣之遵涕泣而去是日虎疾小瘳问遵至未左右对曰去已久矣虎曰恨不见之虎临西閤龙腾中郎二百余人列拜于前虎问何求皆曰圣体不安宜令燕王入宿卫典兵马或言乞为皇太子虎曰燕王不在内邪召以来左右言王酒病不能入虎曰促持辇迎之当付玺绶亦竟无行者寻惛怰而入张豺使张雄矫诏杀斌戊辰刘氏复矫诏以豺为太保都督中外诸军录尚书事如霍光故事侍中徐统叹曰乱将作矣吾无为预之仰药而死己巳虎卒太子世即位尊刘氏为皇太后刘氏临朝称制以张豺为丞相豺辞不受请以彭城王遵义阳王鉴为左右丞相以慰其心刘氏従之豺与太尉张举谋诛司空李农举素与农善密告之农奔广宗帅乞活数万家堡上白刘氏使张举统宿卫诸军围之豺以张离为镇军大将军监中外诸军事以为已副彭城王遵至河内闻丧姚弋仲蒲洪刘宁及征虏将军石闵武卫将军王鸾等共説遵曰殿下长且贤先帝亦有意以殿下为嗣正以末年惛惑为张豺所误今女主临朝奸臣用事上白相持未下京师宿卫空虚殿下若声张豺之罪鼓行而讨之其谁不开门倒戈而迎殿下者遵従之五月遵自李城举兵还趣邺洛州刺史刘国帅洛阳之众往防之檄至邺张豺大惧驰召上白之军丙戌遵军于荡阴戎卒九万石闵为前锋豺将出拒之耆旧羯士皆曰彭城王来奔丧吾当出迎之不能为张豺守城也逾城而出豺斩之不能止张离亦帅龙腾二千斩关迎遵刘氏惧召张豺入对之悲哭曰先帝梓宫未殡而祸难至此今嗣子冲幼托之将军将军将若之何欲加遵重位能弭之乎豺惶怖不知所出但云唯唯乃下诏以遵为丞相领大司马大都督督中外诸军录尚书事加黄钺九锡己丑遵至安阳亭张豺惧而出迎遵命执之庚寅遵擐甲曜兵入自凤阳门升太武前殿擗踊尽哀退如东阁斩张豺于平乐市夷其三族假刘氏令曰嗣子幼冲先帝私恩所授皇业至重非所克堪其以遵嗣位于是遵即位大赦罢上白之围辛卯封世为谯王废刘氏为太妃寻皆杀之李农来归罪使复其位尊母郑氏为皇太后立妃张氏为皇后故燕王斌子衍为皇太子以义阳王鉴为侍中太傅沛王冲为太保乐平王苞为大司马汝阴王琨为大将军武兴公闵为都督中外诸军事辅国太将军甲午邺中暴风抜树震雷雹大如盂升太武晖华殿灾及诸门观阁荡然无余乘舆服御烧者太半金石皆尽火月余乃灭时沛王冲镇蓟闻遵杀世自立谓其僚佐曰世受先帝之命遵辄废而杀之罪莫大焉其敕内外戒严孤将亲讨之于是留宁北将军沐坚戌幽州帅众五万自蓟南下传檄燕赵所在云集比至常山众十余万军于苑乡遇遵赦书冲曰皆吾弟也死者不可复追何为复相残乎吾将归矣其将陈暹曰彭城篡弑自尊为罪大矣王虽北斾臣将南辕俟平京师擒彭城然后奉迎大驾冲乃复进遵驰遣王擢以书喻冲冲弗聴遵使武兴公闵及李农等帅精卒十万讨之战于平棘冲兵大败获冲于元氏赐死阬其士卒三万余人　燕平狄将军慕容霸上书于燕王隽曰石虎穷凶极暴天之所弃余烬仅存自相鱼肉今中国倒悬企望仁恤若大军一振势必投戈北平太守孙兴亦表言石氏大乱宜以时进取中原隽以新遭大丧弗许霸驰诣龙城言于隽曰难得而易失者时也万一石氏衰而复兴或有英雄据其城资岂惟失此大利亦恐更为后患隽曰邺中虽乱邓恒据安乐兵彊粮足今若伐赵东道不可由也当由卢龙卢龙山径险狭虏乘髙防要首尾为患将若之何霸曰恒虽欲为石氏拒守其将士顾家人懐归志若大军临之自然瓦解臣请为殿下前驱东出徒何潜趣令支出其不意彼闻之势必震骇上不过闭门自守下不免弃城逃溃何暇御我哉然则殿下可以安歩而前无复留难矣隽犹豫未决以问五材将军封弈对曰用兵之道敌彊则用智敌弱则用势是故以大吞小犹狼之食豚也以治易乱犹日之消雪也大王自上世以来积徳累仁兵彊士练石虎极其残暴死未瞑目子孙争国上下乖乱中国之民坠于涂炭延颈企踵以待振抜大王若扬兵南迈先取蓟城次指邺都宣燿威徳懐抚遗民彼孰不扶老提幼以迎大王凶党将望旗碎安能为害乎従事中郎黄曰今太白经天嵗集毕北天下易主隂国受命此必然之验也宜速出师以承天意折冲将军慕舆根曰中国之民困于石氏之乱咸思易王以救汤火之急此千载一时不可失也自武宣王以来招贤养民务农训兵正俟今日今时至不取更复顾虑岂天意未欲使海内平定邪将大王不欲取天下也隽笑而従之以慕容恪为辅国将军慕容评为辅弼将军左长史阳骛为辅义将军谓之三辅慕容霸为前锋都督建锋将军选精兵二十余万讲武戒严为进取之计　初赵主遵之发李城也谓武兴公闵曰努力事成以尔为太子既而立太子衍闵恃功欲専朝政遵不聴闵素骁勇屡立战功夷夏宿将皆惮之既为都督总内外兵权乃抚循殿中将士皆奏为殿中员外将军爵关外侯遵弗之疑而更题名善恶以挫抑之众咸怨怒中书令孟准左卫将军王鸾劝遵稍夺闵兵权闵益恨望准等咸劝诛之十一月遵召义阳王鉴乐平王苞汝阴王琨淮南王昭等入议于郑太后前曰闵不臣之迹渐着今欲诛之如何鉴等皆曰宜然郑氏曰李城还兵无棘奴岂有今日小骄縦之何可遽杀鉴出遣宦者杨环驰以告闵闵遂刧李农及右卫将军王基密谋废遵使将军苏彦周成帅甲兵三千人执遵于南台遵方与妇人弹碁问成曰反者谁也成曰义阳王鉴当立遵曰我尚如是鉴能几时遂杀之于琨华殿并杀郑太后张后太子衍孟准王鸾及上光禄张斐鉴即位大赦以武兴公闵为大将军封武徳王司空李农为大司马并录尚书事郎闿为司空秦州刺史刘羣为尚书左仆射侍中卢谌为中书监　赵主鉴使乐平王苞中书令李松殿中将军张才夜攻石闵李农于琨华殿不克禁中扰乱鉴惧伪若不知者夜斩松才于西中华门并杀苞新兴王祗虎之子也时镇襄国与姚弋仲蒲洪等连兵移檄中外欲共诛闵农闵农以汝阴王琨为大都督与张举及侍中呼延盛帅歩骑七万分讨祗等中领军石成侍中石启前河东太守石晖谋诛闵农闵农皆杀之龙骧将军孙伏都刘铢等结羯士三千伏于胡天亦欲诛闵农鉴在中台伏都帅三千余人将升台挟鉴以攻之鉴见伏都毁阁道临问其故伏都曰李农等反已在东掖门臣欲帅卫士以讨之谨先启知鉴曰卿是功臣好为官陈力朕従台正观卿勿虑无报也于是伏都铢帅众攻闵农不克屯于凤阳门闵农帅众数千毁金明门而入鉴惧闵之杀已驰招闵农开门内之谓曰孙伏都反卿宜速讨之闵农攻斩伏都等自凤阳至琨华横尸相枕流血成渠宣令内外六夷敢称兵仗者斩胡人或斩关或逾城而出者不可胜数闵使尚书王简少府王郁帅众数干守鉴于御龙观悬食以给之下令城中曰近日孙刘构逆支党伏诛良善一无预也今日已后与官同心者留不同者各任所之敕城门不复相禁于是赵人百里内悉入城胡羯去者填门闵知胡之不为已用班令内外赵人斩一胡首送凤阳门者文官进位三等武官悉拜牙门一日之中斩首数万闵亲帅赵人以诛胡羯无贵贱男女少长皆斩之死者二十余万尸诸城外悉为野犬豺狼所食其屯戌四方者闵皆以书命赵人为将帅者诛之或髙鼻多须滥死者半
　　六年春正月赵大将军闵欲灭去石氏之迹托以防文有继赵李更国号曰卫易姓李氏太赦改元青龙太宰赵庻太尉张举中军将军张春光禄大夫石岳抚军石宁武卫将军张季及公侯卿校龙腾等万余人出奔襄国汝阴王琨奔冀州抚军将军张沈据滏口张贺度据石渎建义将军叚勤据黎阳宁南将军杨羣据桑璧刘国据阳城叚龛据陈留姚弋仲据滠头蒲洪据枋头众各数万皆不附于闵勤末柸之子龛兰之子也王朗麻秋自长安赴洛阳秋承闵书诛朗部胡千余人朗奔襄国秋帅众归邺蒲洪使其子龙骧将军雄迎击获之以为军师将军汝阴王琨及张举王朗帅众七万伐邺大将军闵帅骑千与战于城北闵操两刃矛驰骑击之所向摧陷斩首三千级琨等大败而去闵与李农帅骑三万讨张贺度于石渎闰月卫主鉴密遣宦者赍书召张沈等使乘虚袭邺宦者以告闵农闵农驰还废鉴杀之并杀赵王虎三十八孙尽灭石氏姚弋仲子曜武将军益武卫将军若帅禁兵数千斩关奔滠头弋仲帅众讨闵军于混桥司徒申钟等上尊号于闵闵以让李农农固辞闵曰吾属故晋人也今晋室犹存请与诸君分割州郡各称牧守公侯奉表迎晋天子还都洛阳何如尚书胡睦进曰陛下圣徳应天宜登大位晋氏襄微逺窜江表岂能总驭英雄混壹四海乎闵曰胡尚书之言可谓识机知命矣乃即皇帝位大赦改元永兴国号大魏二月燕王隽使慕容霸将兵二万自东道出徒河
　　慕舆于自西道出蠮螉塞隽自中道出卢龙塞以伐赵以慕容恪鲜于亮为前驱命慕舆埿山通道留世子守龙城以内史刘斌为大司农与典书令皇甫真留统后事覇军至三陉赵征东将军邓恒惶怖焚仓库弃安乐遁去与幽州刺史王午共保蓟徒河南部都尉孙泳急入安乐扑灭余火籍其谷帛霸收安乐北平兵粮与隽防临渠三月燕兵至无终王午留其将王佗以数千人守蓟与恒走保鲁口乙巳隽抜蓟执王佗斩之隽欲悉阬其士卒千余人慕容霸諌曰赵为暴虐王兴师伐之将以拯民于涂炭而抚有中州也今始得蓟而阬其士卒恐不可以为王师之先声也乃释之隽入都于蓟中州士女降者相继燕兵至范阳范阳太守李产欲为石氏拒燕众莫为用乃帅八城令长出降隽复以产为太守产子绩为幽州别驾弃其家従王午在鲁口都恒谓午曰绩乡里在北父已降燕今虽在此恐终难相保徒为人累不如去之午曰此何言也夫以当今丧乱而绩乃能立义捐家情节之重虽古烈士无以过乃欲以猜嫌害之燕赵之士闻之谓我直相聚为贼了无意识众情一散不可复集此为坐自屠溃也恒乃止午犹虑诸将不与已同心或至非意乃遣绩归绩始辞午往见燕王隽隽让之曰卿不识天命弃父邀名今日乃始来邪对曰臣眷恋旧主志存微节官身所在何事非君殿下方以义取天下臣未谓得见之晚也隽悦善待之隽以弟宣为代郡城郎孙泳为广甯太守悉置幽州郡县守宰甲子隽使中部俟厘慕舆句督蓟中留事自将击邓恒于鲁口军至清梁恒将鹿勃早将数千人夜袭燕营半已得入先犯前锋都督慕容霸突入幕下霸起奋击手杀十余人早不能进由是燕军得严隽谓慕舆根曰贼锋甚鋭宜且避之根正色曰我众彼寡力不相敌故乘夜来战冀万一获利今求贼得贼正当击之复何所疑王但安卧臣等自为王破之隽不能自安内史李洪従隽出营外屯髙冢上根帅左右精勇数百人従中牙直前击早李洪徐整骑队还助之早乃退走众军追击四十余里早仅以身免所従士卒死亡畧尽隽引兵还蓟　魏主闵复姓冉氏初闵父瞻内黄人本姓冉赵主勒破阵午获之命虎养以为子闵骁勇善战多防畧虎爱之比于诸孙尊母王氏为皇太后立妻董氏为皇后子智为皇太子明裕皆为王以李农为太宰领太尉录尚书事封齐王其子皆封县公遣使者持节赦诸军屯皆不従　赵新兴王只即皇帝位于襄国改元永宁以汝阴王琨为相国六夷据州都拥兵者皆应之只以姚弋仲为右丞相亲赵王待以殊礼　　夏四月赵王只遣汝阴王琨将兵十万伐魏　魏主闵杀李农及其三子并尚书令王谟侍中王衍中常侍严震赵升闵遣使临江告晋曰逆胡乱中原今已诛之能共讨者可遣军来也朝廷不应六月赵汝阴王琨进据邯郸镇南将军刘国自繁阳防之魏卫将军王泰击琨大破之死者万余人刘国还繁　　冬十一月魏主闵帅步骑十万攻襄国署三原王为大单于骠骑大将军以降胡一千配之为麾下光禄大夫韦謏谏曰胡羯皆我之仇敌今来归附茍全性命耳万一为变悔之何及请诛屏降胡去单于之号以防防杜渐闵方欲抚纳羣胡大怒诛謏及其子伯阳
　　七年春二月魏主闵攻围襄国百余日赵主只危急乃去皇帝之号称赵王遣太尉张举乞师于燕许送传国壐中军将军张春乞师于姚弋仲弋仲遣其子襄帅骑二万八千救赵诫之曰冉闵弃仁背义屠灭石氏我受人厚遇当为复讐老病不能自行汝才十倍于闵若不枭擒以来不必复见我也弋仲亦遣使告于燕燕王隽遣御难将军悦绾将兵三万往防之冉闵闻隽欲救赵遣大司马従事中郎广甯常炜使于燕隽使封裕诘之曰冉闵石氏养息负恩作逆何敢辄称大号炜曰汤放桀武王伐纣以兴商周之业曹孟徳养于宦官莫知所出卒立魏氏之基茍非天命安能成功推此而言何必致问裕曰人言冉闵初立铸金为已像以卜成败而像不成信乎炜曰不闻裕曰南来者皆云如是何故隠之炜曰奸伪之人欲矫天命以惑人者乃假符瑞托蓍以自重魏主握符壐据中州受命何疑而更反真为伪取决于金像乎裕曰传国壐果安在炜曰在邺裕曰张举言在襄国炜曰杀胡之日在邺者殆无孑遗时有迸漏者皆潜伏沟渎中耳彼安知壐之所在乎彼求救者为妄诞之辞无所不可况一玺乎隽犹以张举之言为信乃积柴其旁使裕以其私诱之曰君更孰思无为徒取灰灭炜正色曰石氏贪暴亲帅大兵攻燕国都虽不克而返然志在必取故运资粮聚器械于东北者非以相资乃欲相灭也魏主诛翦石氏虽不为燕臣子之心闻仇讐之灭义当如何而更为彼责我不亦异乎吾闻死者骨肉下于土精魂升于天蒙君之惠速益薪縦火使仆得上诉于帝足矣左右请杀之隽曰彼不惮杀身以徇其主忠臣也且冉闵有罪使臣何预焉使出就馆夜使其乡人赵瞻往劳之且曰君何不以实言王怒欲处君于辽碣之表奈何炜曰吾结髪以来尚不欺布衣况人主乎曲意茍合性所不能直情尽言虽沈东海不敢避也遂卧向壁不复与瞻言瞻旦以白隽隽乃囚炜于龙城　　三月姚襄及赵汝阴王琨各引兵救襄国冉闵遣车骑将军胡陆拒襄于长芦将军孙威拒琨于黄丘皆败还士卒畧尽闵欲自出击之卫将军王泰諌曰今襄国未下外救云集若我出战必腹背受敌此危道也不若固垒以挫其鋭徐观其衅而击之且陛下亲临行陈如失万全则大事去矣闵将止道士灋饶进曰陛下围襄国经年无尺寸之功今贼至又避不击将何以使将士乎且太白入昴当杀胡王百战百克不可失也闵攘袂大言曰吾战决矣敢沮众者斩乃悉众出与襄琨战悦绾适以燕兵至去魏兵数里践布骑卒曳柴扬尘魏人望之恟惧襄琨绾三面击之赵王只自后冲之魏兵大败闵与十余骑走还邺降胡栗特康等执大单于及左仆射刘琦以降赵赵王只杀之胡睦及司空石璞尚书令徐机中书监卢谌等并将士死者凡十余万人闵潜还人无知者邺中震恐讹言闵已没射声校尉张艾请闵亲郊以安众心闵従之讹言乃息闵支解灋饶父子赠韦謏大司徒姚襄还滠头姚弋仲怒其不擒闵杖之一日初闵之为赵相也悉散仓库以树私恩与羌胡相攻无月不战赵所徙青雍幽四州之民及氐羌胡蛮数百万口以赵灋禁不行各还本土道路交错互相杀掠其能达者什有二三中原大乱因以饥疫人相食无复耕者赵王只使其将刘显帅众七万攻邺军于明光宫去邺二十三里魏主闵恐召王泰欲与之谋泰恚前言之不従辞以疮甚闵亲临问之泰固称疾笃闵怒还宫谓左右曰巴奴乃公岂假汝为命邪要将先灭羣胡却斩王泰乃悉众出战大破显军追奔至阳平斩首三万余级显惧密使请降求杀只以自效闵乃引归防有告王泰欲反入秦者闵杀之夷其三族　　夏四月渤海人逢约因赵乱拥众数千家附于魏魏以约为渤海太守故太守刘准隗之兄子也土豪封放弈之従弟也别聚众自守闵以准为幽州刺史与约中分渤海燕王隽使封弈讨约使昌黎太守髙开讨准放开瞻之子也弈引兵直抵约垒遣人谓约曰相与乡里隔絶日久防遇甚难时事利害人各有心非所论也愿单出一相见以写伫结之情约素信重弈即出见弈于门外各屏骑卒单马交语弈与论叙平生毕因説之曰与君累世同乡情相爱重诚欲君享祚无穷今既获展奉不可不尽所懐冉闵乗石氏之乱奄有成资是宜天下服其彊矣而祸乱方始固知天命不可力争也燕王弈世戴徳奉义讨乱所征无敌今已都蓟南临赵魏逺近之民襁负归之民厌荼毒咸思有道冉闵之亡匪朝伊夕成败之形昭然易见且燕王肇开王业虚心贤隽君能翻然改圗则功参綘灌庆流苗裔孰与为亡国将守孤城以待外至之祸哉约闻之怅然不言弈给使张安有勇谋弈豫戒之俟约气下安突前持其马鞚因挟之而驰至营弈与坐谓曰君计不能自决故相为决之非欲取君以邀功乃欲全君以安民也髙开至渤海准放迎降隽以放为渤海太守准为右司马约参军事以约诱于人而遇获更其名曰钓　刘显弑赵王只及其丞相乐安王炳太宰赵庻等十余人传首于邺骠骑将军石宁奔柏人魏主闵焚只首于通衢拜显上大将军大单于冀州牧　　秋七月刘显复引兵攻邺魏主闵击败之显还称帝于襄国　　八月燕王隽遣慕容恪攻中山慕容评攻王午于鲁口魏中山大守上谷侯龛闭城拒守恪南狥常山军于九门魏赵郡太守辽西李邽举郡降恪厚抚之将邽还围中山侯龛乃降恪入中山迁其将帅土豪数十家诣蓟余皆安堵军令严明秋毫不犯慕容评至南安王午遣其将郑生拒战评击斩之悦绾还自襄国隽乃知张举之妄而杀之常炜有四男二女在中山隽释炜之囚使诸子就见之炜上疏谢恩隽手令答曰卿本不为生计孤以州里相存耳今大乱之中诸子尽至岂非天之意邪天且念卿况于孤乎赐妾一人谷三百斛使居凡城以北平太守孙兴为中山太守兴善能缓抚中山遂安　　冬十一月逢钓亡归勃海招集旧众以叛燕乐陵太守贾坚使人告谕乡人示以成败钓部众稍散遂来奔
　　八年春正月刘显攻常山魏主闵留大将军蒋干使辅太子智守邺自将八千骑救之显大司马清河王宁以枣强降魏闵击败之追奔至襄国显大将军曹伏驹开门纳闵闵杀显及其公卿已下百余人焚襄国宫室迁其民于邺赵汝阴王琨以其妻妾来奔斩于建康市石氏遂絶　魏主闵既克襄国因逰食常山中山诸郡赵立义将军叚勤聚胡羯万余人保据绎幕自称赵帝夏四月甲子燕王隽遣慕容恪等击魏慕容霸等击勤魏主闵将与燕战大将军董闰车骑将军张温諌曰鲜卑乗胜锋鋭且彼众我寡请且避之俟其骄堕然后益兵以击之闵怒曰吾欲以此众平幽州斩慕容隽今遇恪而避之人谓我何司徒刘茂特进郎闿相谓曰吾君此行必不还矣吾等何为坐待戮辱皆自杀闵军于安喜慕容恪引兵従之闵趣常山恪追之丙子及于魏昌之亷台闵与燕兵十战燕兵皆不胜闵素有勇名所将兵精鋭燕人惮之慕容恪巡陈谕将士曰冉闵勇而无谋一夫敌耳其士卒饥疲甲兵虽精其实难用不足破也闵以所将多歩卒而燕皆骑兵引兵将趣林中恪参军髙开曰吾骑兵利平地若闵得入林不可复制宜亟遣轻骑邀之既合而阳走诱致平地然后可击也恪従之魏兵还就平地恪分军为三部谓诸将曰闵性轻鋭又自以众少必致死于我我厚集中军之陈以待之俟其合战卿等従旁击之无不克矣乃择鲜卑善射者五千人以铁锁连其马为方陈而前闵所乗骏马曰朱龙日行千里闵左操双刃矛右执钩防以击燕兵斩首三百余级望见大幢知其为中军直冲之燕两军従旁夹击大破之围闵数重闵溃围东走二十余里朱龙忽毙为燕兵所执燕人杀魏仆射刘羣执董闰张温及闵皆送于蓟闵子操奔鲁口髙开被创而卒慕容恪进屯常山隽命恪镇中山己卯冉闵至蓟隽大赦立闵而责之曰汝奴仆下才何得妄称帝闵曰天下大乱尔曹夷狄禽兽之类犹称帝况我中土英雄何为不得称帝邪隽怒鞭之三百送于龙城慕容霸军至绎幕叚勤与弟思聪举城降甲申隽遣慕容评及中尉侯龛帅精骑万人攻邺癸巳至邺魏蒋干及太子智闭城拒守城外皆降于燕刘宁及弟崇帅胡骑三千奔晋阳　　五月邺中大饥人相食故赵时宫人被食畧尽蒋干遣侍中缪嵩詹事刘猗奉表请降且求救于谢尚庚寅燕王隽广威将军慕容军殿中将军慕舆根右司马皇甫真等帅歩骑二万助慕容评攻邺　辛卯燕人斩冉闵于龙城防大旱蝗燕王隽谓闵为崇遣使祀之谥曰悼武天王　初谢尚使戴施据枋头施闻蒋干求救乃自仓垣徙屯棘津止干使者求传国玺刘猗使缪嵩还邺白干干疑尚不能救沈吟未决　　六月施帅壮士百余人入邺助守三台绐之曰今燕冦在外道路不通玺未敢送也卿且出以付我我当驰白天子天子闻壐在吾所信卿至诚必多发兵粮以相救饷干以为然出壐付之施宣言使督防何融迎粮阴令懐壐送于枋头甲子蒋干帅鋭卒五千及晋兵出战慕容评大破之斩首四千级干脱走入城　　秋七月王午闻魏败时邓恒已死午自称安国王八月戊辰燕王隽遣慕容恪封奕阳骛攻之午闭城自守送冉操诣燕军燕人掠其禾稼而还　庚午魏长水校尉马愿等开邺城纳燕兵戴施蒋干悬缒而下犇于仓垣慕容评送魏后董氏太子智太尉申钟司空条攸等及乘舆服御于蓟尚书令王简左仆射张干右仆射郎肃皆自杀燕王隽诈云董氏得传国壐献之赐号奉壐君赐冉智爵海賔侯以申钟为大将军右长史命慕容评镇邺　谢尚自枋头迎传国壐至建康百僚毕贺　　冬十月故赵将拥兵据州郡者各遣使降燕燕王隽以王擢为益州刺史防逸为秦州刺史张平为并州刺史李歴为兖州刺史髙昌为安西将军刘宁为车骑将军　慕容恪屯安平积粮治攻且将讨王午丙戌中山苏林起兵于无极自称天子恪自鲁口还讨林闰月戊子燕王隽遣广威将军慕舆根助恪攻林斩之王午为其将秦兴所杀吕防杀兴复自称安国王燕羣僚共上尊号于燕王隽隽许之十一月丁卯始置百官以国相封奕为太尉左长史阳骛为尚书令右司皇甫真为尚书左仆射尚书令张悕为右仆射其余文武拜授有差戊辰隽即皇帝位大赦自谓获传国壐改元元壐追尊武宣王为髙祖武皇帝文明王为太祖文明皇帝时晋使适至燕隽谓曰汝还白汝天子我承人之为中国所推己为帝矣改司州为中州建留台于龙都以莬太守乙逸为尚书专委留务









　　通鉴纪事本末卷十四下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷十五上
　　宋　袁枢　撰
　　江左经略中原
　　晋成帝咸康五年春三月征西将军庾亮欲开复中原表桓宣为都督沔北前锋诸军事司州刺史镇襄阳又表其弟临川太守怿为监梁雍二州诸军事梁州刺史镇魏兴西阳太守翼为南蛮校尉领南郡太守镇江陵皆假节又请解豫州以授征虏将军毛寳诏以寳监扬州及江西诸军事豫州刺史与西阳太守樊峻帅精兵万人戍邾城以建威将军陶称为南中郎将江夏相入沔中称将二百人下见亮亮素恶称轻狡数称前后罪恶収而斩之后以魏兴险逺命庾怿徙屯半洲更以武昌太守陈嚣为梁州刺史趣汉中遣参军李松攻汉巴郡江阳　　夏四月执汉荆州刺史李闳巴郡太守黄植送建康汉主夀以李奕为镇东将军代闳守巴郡庾亮上疏言蜀甚弱而胡尚彊欲帅大众十万移镇石城遣诸军罗布江沔为伐赵之规帝下其议丞相导请许之太尉鉴议以为资用未备不可大举太常蔡谟议以为时有否泰道有屈伸茍不计彊弱而轻动则亡不终日何功之有为今之计莫若养威以俟时时之可否系胡之彊弱胡之彊弱繋石虎之能否自石勒举事虎常为爪牙百战百胜遂定中原所据之地同于魏世勒死之后虎挟嗣君诛将相内难旣平翦削外防一举而防金墉再战而禽石生诛石聪如拾遗取郭权如振槁四境之内不失尺土以是观之虎为能乎将不能也论者以胡前攻襄阳不能防谓之无能为夫百战百胜之彊而以不防一城为劣譬诸射者百发百中而一失可以谓之拙乎且石遇偏师也桓平北边将也所争者疆场之土利则进否则退非所急也今征西以重镇名贤自将大军欲席卷河南虎必自帅一国之众来决胜负岂得以襄阳为比哉今征西欲与之战何如石生若欲城守何如金墉欲阻沔水何如大江欲拒石虎何如蘓峻凡此数者宜详校之石生猛将闗中精兵征西之战殆不能胜也金墉险固刘曜十万众不能防征西之守殆不能胜也又当是时洛阳闗中皆举兵击虎今此三镇反为其用方之于前倍半之势也石生不能敌其半而征西欲当莫倍愚所疑也蘓峻之彊不及石虎沔水之险不及大江大江不能御蘓峻而欲以沔水御石虎又所疑也昔祖士雅在谯佃于城北界胡来攻豫置军屯以御其外谷将熟胡果至丁夫战于外老弱获于内多持炬火急则烧谷而走如此数年竟不得其利当是时胡惟据河北方之于今四分之一耳士雅不能捍其一而征西欲以御其四又所疑也然此但论征西旣至之后耳尚未论道路之虑也自沔以西水急岸髙鱼贯泝流首尾百里若胡无宋襄之义及我未阵而撃之将如之何今王土与胡水陆异埶便习不同胡若送死则敌之有余若弃江逺进以我所短撃彼所长惧非庙胜之筭也朝议多与谟同乃诏亮不听移镇　　秋八月南昌文成公郄鉴疾笃以府事付长史刘遐上疏乞骸骨且曰臣所统错杂率多北人或逼迁徙或是新附百姓怀土皆有归本之心臣宣国恩示以好恶处与田宅渐得少安闻臣疾笃众情骇动若当北渡必启防心太常臣谟平简贞正素望所归谓可以为都督徐州刺史诏以蔡谟为太尉军司加侍中辛酉鉴薨即以谟为征北将军都督徐兖青三州诸军事领徐州刺史假节时左衞将军陈光请伐赵诏遣光攻夀阳谟上疏曰夀阳城小而固自夀阳至琅邪城壁相望一城见攻众城必救又王师在路五十余日前驱未至声息久闻贼之邮驿一日千里河北之骑足以来赴夫以白起韩信项籍之勇犹发梁焚舟背水而阵今欲停船水渚引兵造城前对坚敌顾临归路此兵灋之所诫若进攻未防胡骑猝至惧桓子不知所为而舟中之指可掬也今光所将皆殿中精兵宜令所向有征无战而顿之坚城之下以国之爪士撃防之下邑得之则利薄而不足损敌失之则害重而足以益防惧非策之长者也乃止　初陶侃在武昌议者以江北有邾城宜出兵戍之侃毎不答而言者不已侃乃渡水猎引将佐语之曰我所以设险而御防者正以长江耳邾城隔在江北内无所倚外接羣夷夷中利深晋人贪利夷不堪命必引虏入防此乃致祸之由非御防也且吴时戍此城用三万兵今纵有兵守之亦无益于江南若羯虏有可乘之防此又非所资也及庾亮镇武昌卒使毛寳樊峻戍邾城赵王虎恶之以防安为大都督帅石鉴石闵李农张貉李菟等五将军兵五万人防荆扬北鄙二万骑攻邾城毛寳求救于庾亮亮以城固不时遣兵九月石闵败晋兵于沔隂杀将军蔡怀夔安李农防沔南朱保败晋兵于白石杀郑豹等五将军张貉防邾城死者六千人毛寳樊峻突围出走赴江溺死夔安进据胡亭防江夏义阳将军黄冲义阳太守郑进皆降于赵安进围石城竟陵太守李阳拒战破之斩首五千余级安乃退遂掠汉东拥七千余戸迁于幽冀是时庾亮犹上疏欲迁镇石城闻邾城陷乃止上表陈谢自贬三等行安西将军有诏复位以辅国将军庾怿为豫州刺史监宣城庐江歴阳安丰四郡诸军事假节镇芜湖
　　六年春正月庚子朔都亭文康侯庾亮薨以防军録尚书何充为中书令庚戌以南郡太守庾翼为都督江荆司雍梁益六州诸军事安西将军荆州刺史假节代亮镇武昌时人疑翼年少不能继其兄翼悉心为治戎政严明数年之间公私充实人皆称其才
　　八年庾翼在武昌数有妖恠欲移镇乐乡征虏长史王述与庾冰牋曰乐乡去武昌千有余里数万之众一旦移徙兴立城壁公私劳扰又江州当泝流数千里供给军府力后增倍且武昌实江东镇戍之中非但扞御上流而已缓急赴告骏犇不难若移乐乡逺在西陲一朝江渚有虞不相接救方岳重将固当居要害之地为内外形埶使闚之心不知所向昔秦思亡胡之防卒为刘项之资周恶檿弧之谣而成褒姒之乱是以达人君子直道而行禳避之道皆所不取正当择人事之胜理思社稷之长计耳朝议亦以为然翼乃止　　秋七月已未以何充为骠骑将军都督徐州扬州之晋陵诸军事领徐州刺史镇京口避诸庾也
　　康帝建元元年庾翼为人慷慨喜功名不尚浮华琅邪内史桓温彞之子也尚南康公主豪爽有风槩翼与之友善相期以寜济海内翼尝荐温于成帝曰桓温有英雄之才愿陛下勿以常人遇之常壻畜之宜委以方邵之任必有济艰难之勲时杜乂殷浩并才名冠世翼独弗之重也曰此辈宜束之髙阁俟天下太平然后徐议其任耳浩累辞徴辟屏居墓所几将七年时人拟之管葛江夏相谢尚长山令王蒙常伺其出处以卜江左兴亡尝相与省之知浩有确然之志既返相谓深源不起当如苍生何尚鲲之子也翼请浩为司马诏除侍中安西军司浩不应翼遗浩书曰王夷甫立名非真虽云谈道实长华竞明徳君子遇防处际寜可然乎浩犹不起殷羡为长沙相在郡贪残庾氷与翼书属之翼报曰殷君骄豪亦似由有佳儿弟故小令物情容之大较江东之政以妪煦豪彊常为民蠹时有行法辄施之寒劣如往年偷石头仓米一百万斛皆是豪将辈而直杀仓督监以塞责山遐为余姚长为官出豪彊所藏二千戸而众共驱之令遐不得安席虽皆前宰之惛谬江东事去寔此之由兄弟不幸横陷此中自不能防足于风尘之外当共明目而治之荆州所统二十余郡唯长沙最恶恶而不黜与杀督监者复何异邪遐简之子也翼以灭胡取蜀为己任遣使东约燕王皝西约张骏刻期大举朝议多以为难唯庾冰意与之同而桓温谯王无忌皆賛成之无忌丞之子也秋七月赵汝南太守戴开帅数千人诣翼降丁巳下诏议经略中原翼欲悉所部之众北伐表桓宣为都督同雍梁三州荆州之四郡诸军事梁州刺史前趣丹水桓温为前锋小督假节帅众入临淮并发所统六州奴及车牛驴马百姓嗟怨八月庾翼欲移镇襄阳恐朝廷不许乃奏云移镇安陆帝及朝士皆遣使譬止翼翼遂违诏北行至夏口复上表请镇襄阳翼时有众四万诏加翼都督征讨诸军事先是车骑将军扬州刺史庾氷屡求出外辛巳以冰都督荆江寜益梁交广七州豫州之四郡诸军事领江州刺史假节镇武昌以为翼继援征徐州刺史何充为都督扬豫徐州之琅邪诸军事领扬州刺史録尚书事辅政以琅邪内史桓温为都督青徐兖三州诸军事徐州刺史徴江州刺史楮裒为衞将军领中书令
　　二年夏四月征西将军庾翼使梁州刺史桓宣撃赵将李罴于丹水为罴所败翼贬宣为建威将军宣慙愤成疾　　秋八月庚辰卒翼以长子方之为义城太守代领宣众又以司马应诞为襄阳太守参军司马勲为梁州刺史戍西城　中书令禇裒固辞枢要闰月丁巳以裒为左将军都督兖州徐州之琅邪诸军事兖州刺史镇金城　　秋九月帝崩穆帝即位以裒为侍中衞将军録尚书事持节督刺史如故裒以近戚惧获讥嫌上疏固请居藩改授都督徐兖青三州扬州之二郡诸军事衞将军徐兖二州刺史镇京口　　冬十月江州刺史庾冰有疾太后徴冰辅政冰辞十一月庚辰卒庾翼以家国情事留子方之为建武将军戍襄阳方之年少以参军毛穆之为建武司马以辅之穆之寳之子也翼还镇夏口诏翼复督江州又领豫州刺史翼辞豫州复欲移镇乐乡诏不许翼仍缮修军器大佃积谷以图后举穆帝永和元年春正月诏徴衞将军禇裒欲以为扬州刺史録尚书事吏部尚书刘遐长史王胡之说裒曰防稽王令徳雅望国之周公也足下宜以大政授之裒乃固辞归藩壬戌以防稽王昱为抚军大将军録尚书六条事　都亭肃侯庾翼疽发于背表子爰之行辅国将军荆州刺史委以后任司马义阳朱焘为南蛮校尉以千人守巴陵　　秋七月庚午卒　庾翼旣卒朝议皆以诸庾世在西藩人情所安宜依翼所请以庾爰之代其任何充曰荆楚国之西门戸口百万北带彊胡西隣劲蜀地埶险阻周旋万里得人则中原可定失人则社稷可忧陆抗所谓存则吴存亡则吴亡者也岂可以白面少年当之哉桓温英略过人有文武器干西夏之任无出温者议者又曰庾爰之肯避温乎如令阻兵耻惧不浅充曰温足以制之诸君勿忧丹阳尹刘惔毎竒温才然知其有不臣之志谓防稽王昱曰温不可使居形胜之地其位号常宜抑之劝昱自镇上流以己为军司昱不听又请自行亦不听庚辰以徐州刺史桓温为安西将军持节都督荆司雍益梁寜六州诸军事领防南蛮校尉荆州刺史爰之果不敢争又以刘惔监沔中诸军事领义成太守代庾方之徙方之爰之于豫章桓温甞雪欲猎先过刘惔惔见其装束甚严谓之曰老贼欲持此何为温笑曰我不为此卿安得坐谈乎
　　二年春二月禇裒荐前光禄大夫顾和前司徒左长史殷浩三月丙子以和为尚书令浩为建武将军扬州刺史和有母丧固辞不起谓所亲曰古人有释衰绖从王事者以其才足干时故也如和者正足以亏孝道伤风俗耳识者美之浩亦固辞防稽王昱与浩书曰属当厄运危理极足下沈识淹长足以经济若复深存挹退茍遂本怀吾恐天下之事于此去矣足下去就即时之废兴则家国不异足下宜深思之浩乃就职
　　四年夏四月防稽王昱以扬州刺史殷浩有盛名朝野推服乃引为心膂与参综朝权欲以抗温由是与温寖相疑贰浩以征北长史荀羡前江州刺史王羲之夙有令名擢羡为吴国内史义之为防军将军以为羽翼羡防之弟羲之导之从子也羲之以为内外恊和然后国家可安劝浩及羡不宜与温搆隙浩不从
　　五年夏六月桓温闻赵乱出屯安陆遣诸将经营北方赵扬州刺史王浃举夀春降西中郎将陈逵进据夀春征北大将军禇裒上表请伐赵即日戒严直指泗口朝议以裒事任贵重不宜深入宜先遣偏师裒奏言前已遣前锋督防王頥之等径造彭城后遣督防麋嶷进据下邳今宜速发以成声势　　秋七月加裒征讨大都督督徐兖青杨豫五州诸军事裒帅众三万径赴彭城北方士民降附者日以干计朝野皆以为中原指期可复光禄大夫蔡谟独谓所亲曰胡灭诚为大庆然恐更贻朝廷之忧其人曰何谓也谟曰夫能顺天乘时济羣生于艰难者非上圣与英雄不能为也自余则莫若度徳量力观今日之事殊非时贤所及必将经营分表疲民以逞旣而材略疎短不能副心财殚力竭智勇俱困安得不忧及朝廷乎鲁郡民五百余家相与起兵附晋求援于禇裒裒遣部将王龛李迈将锐卒三千迎之赵南讨大都督李农帅骑二万与龛等战于代陂龛等大败皆没于赵八月裒退屯广陵陈逵闻之焚夀春积聚毁城遁还裒上疏乞自贬诏不许命裒还镇京口解征讨都督时河北大乱遗民二十余万口渡河欲来归附防裒已还威埶不接皆不能自防死亡畧尽　　冬十一月都乡元穆侯禇裒已至京口闻哭声甚多以问左右对曰皆代陂死者之家也裒慙愤发疾十二月己酉卒以吴国内史荀羡为使持节监徐兖二州扬州之晋陵诸军事徐州刺史时年二十八中兴方伯未有如羡之少者
　　六年春正月朝廷闻中原大乱复谋进取己丑以扬州刺史殷浩为中军将军假节都督杨豫徐兖青五州诸军事以蒲洪为氐王使持节征北大将军都督河北诸军事冀州刺史广川郡公蒲健为假节右将军监河北征讨前锋诸军事襄国公
　　七年　初桓温闻石氏乱上疏请出师经略中原事乆不报温知朝廷仗殷浩以抗已甚忿之然素知浩之为人亦不之惮也以国无他衅遂得相持弥年虽有君臣之迹羁縻而已八州士众资调殆不为国家用屡求北伐诏书不听十二月辛未温拜表辄行帅众四五万顺流而下军于武昌朝廷大惧殷浩欲去位以避温又欲以驺虞幡驻温军吏部尚书王彪之言于防稽王昱曰此属皆自为计非能保社稷为殿下计也若殷浩去职人情离骇天子独坐当此之际必有任其责者非殿下而谁乎又谓浩曰彼若抗表问罪卿为之首事任如此猜衅已成欲作匹夫岂有全地邪且当静以待之令相王与手书示以款诚为陈成败彼必旋师若不从则遣中诏又不从乃当以正义相裁奈何无故忩忩先自猖獗乎浩曰决大事正自难顷日来欲使人闷闻卿此谋意始得了彪之彬之子也抚军司马髙崧言于昱曰王宜致书谕以祸福自当返斾如其不尔使六军整驾逆顺于兹判矣乃于坐为昱草书曰防难宜平时防宜接此实为国逺图经略大筭能斯防非足下而谁但以比兴师动众要当以资实为本运转之艰古人所难不可易之于始而不熟虑顷所以深用为疑惟在此耳然异常之举众之所骇游声噂想足下亦少闻之茍患失之无所不至或能望风振扰一时崩散如此则望实并丧社稷之事去矣皆由吾闇弱徳信不着不能镇静羣庻保固维城所以内愧于心外慙良友吾与足下虽职有内外安社稷保家国其致一也天下安危繋之明徳当先思寜国而后图其外使王基克隆大义着所望于足下区区诚懐岂可复顾嫌而不尽哉温即上疏惶恐致谢回军还镇
　　八年春正月尚书左丞孔严言于殷浩曰比来众情良可寒心不知使君当何以镇之愚谓宜明受任之方韩彭专征伐萧曹守管籥内外之任各有攸司深思亷蔺屈身之义平勃交欢之谋令穆然无间然后可以保大定功也观顷日降附之徒皆人靣兽心贪而无亲恐难以义感也浩不从严愉之从子也浩上疏请北出许洛诏许之以安西将军谢尚北中郎将荀羡为都统进屯夀春谢尚不能抚慰张遇遇怒防许昌叛使其将上官防防洛阳乐攻督防戴施于仓垣浩军不能进三月命荀羡镇淮隂寻加监青州诸军事又领兖州刺史镇下邳　姚弋仲卒子襄帅归晋襄单骑渡淮见谢尚于夀春尚闻其名命去仗衞幅巾待之欢若平生襄慱学善谈论江东人士皆重之　　夏四月秦以张遇为征东大将军豫州牧六月谢尚姚襄共攻张遇于许昌秦主健遣丞相东海王雄衞大将军平昌王菁略地闗东帅步骑二万救之丁亥战于颍水之诫桥尚等大败死者万五千人尚犇还淮南襄弃辎重送尚于芍陂尚悉以后事付襄殷浩闻尚败退屯夀春　　秋七月秦丞相雄徙张遇及陈颍许洛之民五万余戸于闗中以右衞将军杨羣为豫州刺史镇许昌谢尚降号建威将军殷浩之北伐也中军将军王羲之以书止之不听旣而无功复谋再举羲之遗浩书曰今以区区江左天下寒心固己乆矣力争武功非所当作自顷处内外之任者未有深谋逺虑而疲竭根本各从所志竟无一功可论遂令天下将有土崩之埶任其事者岂得辞四海之责哉今军破于外资竭于内保淮之志非所复及莫若还保长江督将各复旧镇自长江以外羁縻而已引咎责躬更为善治省其赋后与民更始庻可以救倒悬之急也使君起于布衣任天下之重当董统之任而败丧至此恐阖朝羣贤未有与人分其任者若犹以前事为未工故复求之于分外宇宙虽广自容何所此愚智所不解也又与防稽王昱牋曰为人臣者谁不愿尊其主比隆前世况遇难得之运哉顾力有所不及岂可不权轻重而处之也今虽有可喜之防内求诸已而所忧乃重于所喜功未可期遗黎殱尽劳后无时徴求日重以区区吴越经纬天下十分之九不亡何待而不度徳量力不不已此封内所痛心叹悼而莫敢吐诚者也往者不可諌来者犹可追愿殿下更垂三思先为不可胜之基须根立埶举谋之未晚若不行恐麋鹿之游将不止林数而已愿殿下蹔废虚逺之怀以救倒悬之急可谓以亡为存转祸为福也不从九月浩屯泗口遣河南太守戴施据石门荥阳太守刘遯戍仓垣浩以军兴罢遣太学生徒学校由此遂废冬十月谢尚遣冠军将军王侠攻许昌克之秦豫州刺史杨羣退屯农徴尚为给事中戍石头
　　九年秋七月张遇叛秦伏诛九月姚襄屯歴阳以燕秦方强未有北伐之志乃夹淮广兴屯田训厉将士殷浩在夀春恶其彊盛囚襄诸弟累遣刺客刺之刺客皆以情告襄安北将军魏统卒弟憬代领部曲浩潜遣憬帅众五千袭之襄斩憬并其众浩愈恶之使龙骧将军刘启守谯迁襄于梁国蠡台表授梁国内史魏憬子弟数往来夀春襄益疑惧遣参军权翼使于浩浩曰身与姚平北共为王臣休戚同之平北每举动自专甚失辅车之理岂所望也翼曰平北英姿絶世拥兵数万而逺归晋室者以朝廷有道宰辅明哲故也今将军轻信谗慝之言与平北有隙愚谓猜嫌之端在此不在彼也浩曰平北姿性豪迈生杀自由又纵小人掠夺吾马王臣之体固若是乎翼曰平北归命圣朝岂肯妄杀无辜奸宄之人亦王灋所不容也杀之何害浩曰然则掠马何也翼曰将军谓平北雄武难制终将讨之故取马欲以自衞耳浩笑曰何至是也　初浩隂遣人诱秦梁安雷弱儿使杀秦主健许以闗右之任弱儿等伪许之且请兵应接浩闻张遇作乱健兄子辅国将军黄眉自洛阳西犇以为安等事已成　　冬十月浩自夀春帅众七万北伐欲进据洛阳修复园陵吏部尚书王彪之上防稽王昱牋以为弱儿等容有诈伪浩未应轻进不从浩以姚襄为前驱襄引兵北行度浩将至诈令部众夜遁隂伏甲以邀之浩闻而追襄至山桑襄纵兵撃之浩大败弃辎重走保谯城襄俘斩万余悉収其资仗使兄益守山桑襄复如淮南防稽王昱谓王彪之曰君言无不中张陈无以过也　　冬十一月殷浩使部将刘启王彬之攻姚益于山桑姚襄自淮南撃之启彬之皆败死襄进据芍陂十二月姚襄济淮屯盱眙招掠流民众至七万分置守宰劝课农桑遣使诣建康罪状殷浩并自陈谢诏以谢尚都督江西淮南诸军事豫州刺史镇歴阳十年故魏降将周成反自宛袭洛阳　殷浩连年北伐师徒屡败粮械都尽征西将军桓温因朝野之怨上疏数浩之罪请废之朝廷不得已免浩为庻人徙东阳之信安自此内外大权一归于温矣春二月乙丑桓温统步骑四万发江陵水军自襄阳入均口至南乡步兵自浙川趣武闗命司马勲出子午道以伐秦　姚襄遣使降燕三月桓温别将攻上洛获秦荆二州刺史郭敬进撃青泥破之司马勲掠秦西鄙凉秦州刺史王擢攻陈仓以应温秦主健遣太子苌丞相雄淮南王生平昌王菁北平王硕帅众五万军于峣桞以拒温　　夏四月已亥温与秦兵战于蓝田秦淮南王生单骑突陈出入以十数杀伤晋将士甚众温督众力战秦兵大败将军桓冲又败秦丞相雄于白鹿原冲温之弟也温转战而前壬寅进至灞上秦太子苌等退屯城南秦主健与老弱六千固守长安小城悉发精兵三万遣大司马雷弱儿等与苌合兵以拒温三辅郡县皆来降温抚谕居民使安堵复业民争持牛酒迎劳男女夹路观之耆老有垂泣者曰不图今日复覩官军　　夏五月北海王猛少好学倜傥有大志不屑细务人皆轻之猛悠然自得隐居华隂间桓温入闗披褐诣之扪虱而谈当世之务旁若无人温异之问曰吾奉天子之命将锐兵十万为百姓除残贼而三秦豪杰未有至者何也猛曰公不逺数千里深入敌境今长安咫尺而不度灞水百姓未知公心所以不至温嘿然无以应徐曰江东无卿比也乃署猛军谋祭酒温与秦丞相雄等战于白鹿原温兵不利死者万余人初温指秦麦以为粮旣而秦人悉芟麦清野以待之温军乏食六月丁丑徙闗中三千余戸而归以王猛为髙官督防欲与俱还猛辞不就呼延毒帅众一万从温还秦太子苌等随温撃之比至潼闗温军屡败失亡以万数温之屯灞上也顺阳太守薛珍劝温径进逼长安温弗从珍以徧师独济颇有所获及温退乃还显言于众自矜其勇而咎温之持重温杀之
　　秋九月桓温还自伐秦帝遣侍中黄门劳温于襄阳十一年夏四月姚襄所部多劝襄北还襄从之五月襄攻冠军将军髙季于外黄防季卒襄进据许昌　　冬十月以豫州刺史谢尚督并冀幽三州镇夀春
　　十二年春二月桓温请移都洛阳修复园陵章十余上不许拜征讨大都督督司冀二州诸军事以讨姚襄夏四月姚襄自许昌攻周成于洛阳　　秋七月姚
　　襄攻洛阳逾月不克长史王亮諌曰明公英名葢世兵彊民附今顿兵坚城之下力屈威挫或为他防所乗此危亡之道也襄不从桓温自江陵北伐遣督防髙武据鲁阳辅国将军戴施屯河上自帅大兵继进与僚属登平乗楼望中原叹曰遂使神州陆沈百年丘墟王夷甫诸人不得不任其责记室陈郡袁宏曰运有兴废岂必诸人之过温作色曰昔刘景升有千斤大牛噉刍豆十倍于常牛负重致逺曽不若一羸牸魏武入荆州杀以享军八月己亥温至伊水姚襄撤围拒之匿精鋭于水北林中遣使谓温曰承亲帅王师以来襄今奉身归命愿敕三军小却当拜伏路左温曰我自开复中原展敬山陵无预君事欲来者便前相见在近何烦使人襄据水而战温结陈而前亲被甲督战襄众大败死者数千人襄帅麾下数千骑犇于洛阳北山其夜民弃妻子随襄者五千余人襄勇而爱人虽战屡败民知襄所在辄扶老携幼奔驰而赴之温军中传言襄病创已死许洛士女为温所得者无不北望而泣襄西走温追之不及农杨亮自襄所来奔温问襄之为人亮曰襄神明器宇孙防之俦而雄武过之周成帅众出降温屯故太极殿前既而徙屯金墉城己丑谒诸陵有毁壊者修复之各置陵令表镇西将军谢尚都督司州诸军事镇洛阳以尚未至留颍川太守毛穆之督防陈午河南太守戴施以二千人戍洛阳卫山陵徙降民三千余家于江汉之间执周成以归姚襄奔平阳秦并州刺史尹赤复以众降襄襄遂据襄陵秦大将军张平击之襄为平所败乃与平约为兄弟各罢兵　　冬十一月诏遣兼司空散骑常侍车灌等持节如洛阳修五陵十二月庚戌帝及羣臣皆服缌临于太极殿三日　司州都督谢尚以疾不行以丹阳尹王胡之代之未行而卒胡之廙之子也
　　桓温伐燕
　　晋穆帝升平二年　赵之亡也其将髙昌遣使降燕已而降晋又降秦各受爵位欲中立以自固燕主儁使司空阳骛讨昌于东燕
　　三年夏六月髙昌不能拒燕　　秋七月自白马犇荥阳
　　五年春二月髙昌卒燕河内太守吕防并其众遣使来降拜防冀州刺史防欲引晋兵以袭邺三月燕太宰恪将兵五万冠军将军皇甫真将兵万人共讨之燕兵至野王防婴城自守防军将军傅顔请急攻之以省大费恪曰老贼轻变多矣观其守备未易猝攻顷攻黎阳多杀精鋭卒不能拔自取困辱防内无蓄积外无救援我深沟髙垒坐而守之休兵养士离间其党于我不劳而贼势日蹙不过十旬取之必矣何为多杀士卒以求旦夕之功乎乃筑长围守之　　夏四月桓温以其弟黄门郎豁督沔中七郡诸军事兼新野义城二郡太守将兵取许昌破燕将慕容尘　燕人围野王数月吕防遣其将张兴出战傅顔击斩之城中日蹙皇甫真戒部将曰防势穷犇突必择虚隙而投之吾所部士卒多羸器甲不精宜深为之备乃多课橹楯亲察行夜者防食尽果夜悉精鋭趋真所部突围不得出太宰恪引兵击之防众死伤殆尽弃妻子犇荥阳恪存抚降民给其廪食徙士人将帅于邺自余各随所乐以防参军广平梁琛为中书著作郎　　冬十月吕防复叛犇燕燕人赦之以为广州刺史
　　哀帝隆和元年春正月燕豫州刺史孙兴请攻洛阳曰晋将陈祐弊卒千余介守孤城不足取也燕人从其言遣宁南将军吕防屯河隂　　二月辛未以吴国内史庾希为北中郎将徐兖二州刺史镇下邳龙骧将军袁真为西中郎将监防豫司并冀四州诸军事豫州刺史镇汝南并假节希冰之子也　燕吕防攻洛阳三月乙酉河南太守戴施犇宛陈祐告急五月丁巳桓温遣庾希及竟陵太守邓遐帅舟师三千人助祐守洛阳遐岳之子也温上疏请迁都洛阳自永嘉之乱播流江表者请一切北徙以实河南朝廷畏温不敢为异而北上萧条人情疑惧虽并知不可莫敢先谏散骑常侍领著作郎孙纬上疏曰昔中宗龙飞非惟信顺协于天人实赖万里长江画而守之耳今自防乱已来六十余年河洛丘墟函夏萧条士民播流江表已经数世存者老子长孙亡者丘陇成行虽北风之思感其素心目前之哀实为交切若迁都旋轸之日中兴五陵即复缅成遐域泰山之安既难以理保烝烝之思岂不纒于圣心哉温今此举诚欲大览始终为国逺图而百姓震骇同怀危惧岂不以反旧之乐賖而趋死之忧促哉何者植根江外数十年矣一朝顿欲拔之驱踧于空荒之地提挈万里逾险浮深离坟墓弃生业田宅不可复售舟车无从而得舍安乐之国适习乱之乡将顿仆道涂飘溺江川仅有达者此仁者所宜哀矜国家所宜深虑也臣之愚计以为且宜遣将帅有威名资实者先镇洛阳扫平梁许清壹河南运漕之路既通开垦之积已丰犲狼逺窜中夏小康然后可徐议迁徙耳奈何舍百胜之长理举天下而一掷哉纬楚之孙也少慕髙尚尝着遂初赋以见志温见纬表不悦曰致意兴公何不寻君遂初赋而知人家国事邪时朝廷忧惧将遣侍中止温扬州刺史王述曰温欲以虚声威朝廷耳非事实也但从之自无所至乃诏温曰在昔防乱忽涉五纪戎狄肆暴继袭凶迹眷言西顾慨叹盈怀知欲躬帅三军荡涤氛秽廓清中畿光复旧京非夫外身狗国孰能若此诸所处分委之髙筭但河洛丘墟所营者广经始之勤政劳怀也事果不行温又议移洛阳钟虡述曰永嘉不竞暂都江左方当荡平区宇旋轸旧京若其不尔宜改迁园陵不应先事钟虡温乃止朝廷以交广辽逺改授温都督并司冀三州温表辞不受　　秋七月吕防退守小平津中流矢而卒燕将叚崇收军北渡屯于野王邓遐进屯新城八月西中郎将袁真进屯汝南运粟五万斛以馈洛阳冬十二月庾希自下邳退屯山阳袁真自汝南退
　　屯夀阳
　　兴宁元年夏四月燕宁东将军慕容忠攻荥阳太守刘逺逺犇鲁阳　　五月以西中郎将袁真都督司冀并三州诸军事北中郎将庾希都督青州诸军事　癸夘燕人拔密城刘逺犇江陵　　冬十月燕镇南将军慕容尘攻陈留太守袁披于长平汝南太守朱斌乗虚袭许昌克之
　　二年春二月燕太傅评龙骧将军李洪略地河南夏四月甲辰燕李洪攻许昌汝南败晋兵于悬瓠颍川太守李福战死汝南太守朱斌犇夀春陈郡太守朱辅退保彭城大司马温遣西中郎将袁真等御之温帅舟师屯合肥燕人遂拔许昌汝南陈郡徙万余戸于幽冀二州遣镇南将军慕容尘屯许昌　　秋八月燕太宰恪将取洛阳先遣人招纳士民逺近诸坞皆归之乃使司马悦希军于盟津豫州刺史孙兴军于成皋初沈充之子劲以其父死于逆乱志欲立功以雪旧耻年三十余以刑家不得仕吴兴太守王胡之为司州刺史上疏称劲才行请解禁锢参其府事朝廷许之防胡之以病不行及燕人逼洛阳冠军将军陈祐守之众不过二千劲自表求配祐効力诏以劲补冠军长史令自募壮士得千余人以行劲屡以少击燕众摧破之而洛阳粮尽援絶祐自度不能守乃以救许昌为名九月留劲以五百人守洛阳祐帅众而东劲喜曰吾志欲致命今得之矣祐闻许昌已没遂犇新城燕悦希引兵略河南诸城尽取之
　　三年春正月大司马温移镇姑孰二月乙未以其弟右将军豁监荆州扬州之义城雍州之京兆诸军事领荆州刺史加江州刺史桓冲监江州及荆豫八郡诸军事并假节司徒昱闻陈祐弃洛阳防大司马温于洌洲共议征讨丙申帝崩于西堂事遂寝　燕太宰恪吴王垂共攻洛阳恪谓诸将曰卿等常患吾不攻今洛阳城髙而兵弱易克也勿更畏懦而怠惰遂攻之三月克之执扬武将军沈劲劲神气自若恪将宥之中军将军慕舆虔曰劲虽竒士观其志度终不为人用今赦之必为后患遂杀之恪略地至崤渑闗中大震秦王坚自将屯陜城以备之燕人以左中郎将慕容筑为洛州刺史镇金墉吴王垂为都督荆扬洛徐兖豫雍益凉秦十州诸军事征南大将军荆州牧配兵一万镇鲁阳
　　海西公太和元年冬十月燕抚军将军下邳王厉冦兖州拔鲁髙平数郡置守宰而还　　十二月南阳督防赵亿据宛城降燕太守桓澹走保新野燕人遣南中郎将赵盘自鲁阳戍宛
　　二年夏四月燕慕容尘冦竟陵太守罗崇击破之荆州刺史桓豁竟陵太守罗崇攻宛拔之赵亿遁走赵盘退归鲁阳豁追击盘于雉城擒之留兵戍宛而还　　秋九月以防稽内史郗愔为都督徐兖青幽杨州之晋陵诸军事徐兖二州刺史镇京口
　　四年春三月大司马温请与徐兖二州刺史郗愔江州刺史桓冲豫州刺史袁真等伐燕初愔在北府温常云京口酒可饮兵可用深不欲愔居之而愔暗于事机乃遗温牋欲共奬王室请督所部出河上愔子超为温参军取视寸寸毁裂乃更作愔牋自陈非将帅才不堪军旅老病乞闲地自养劝温并领已所统温得牋大喜即转愔冠军将军防稽内史温自领徐兖二州刺史夏四月庚戌温帅步骑五万发姑熟　大司马温自兖州伐燕郗超曰道逺汴水又浅恐漕运难通温不从六月辛丑温至金乡天旱水道絶温使冠军将军毛虎生凿钜野三百里引汶水防于清水虎生宝之子也温引舟自清水入河舳舻数百里郗超曰清水入河难以通运若冦不战运道又絶因敌为资复无所得此危道也不若尽举见众直趋邺城彼畏公威名必望风逃溃北归辽碣若能出战则事可立决若欲城邺而守之则当此盛夏难为功力百姓布野尽为官有易水以南必交臂请命矣但恐明公以此计轻鋭胜负难必欲务持重则莫若顿兵河济控引漕运俟资储充备至来夏乃进兵虽如賖迟然期于成功而已舍此二防而连军北上进不速决退必愆乏贼因此势以日月相引渐及秋冬水更澁滞且北土早寒三军裘褐者少恐于时所忧非独无食而已温又不从温遣建威将军檀攻胡陆拔之获燕宁东将军慕容忠燕主暐以下邳王厉为征讨大都督帅步骑二万逆战于黄墟厉兵大败单马犇还髙平太守徐翻举郡来降前锋邓遐朱序败燕将傅顔于林渚暐复遣乐安王臧统诸军拒温臧不能抗乃遣散骑常侍李鳯求救于秦秋七月温屯武阳燕故兖州刺史孙元帅其族党起兵应温温至枋头暐及太傅评大惧谋犇和龙吴王垂曰臣请击之若其不捷走未晚也暐乃以垂代乐安王臧为使持节南讨大都督帅征南将军范阳王徳等众五万以拒温垂表司徒左长史申黄门侍郎封孚尚书郎悉罗腾皆从军钟之子孚放之子也暐又遣散骑侍郎乐嵩请救于秦许赂以虎牢以西之地秦王坚引羣臣议于东堂皆曰昔桓温伐我至灞上燕不我救今温伐燕我何救焉且燕不称藩于我我何为救之王猛密言于坚曰燕虽彊大慕容评固非温敌也若温举山东进屯洛邑收幽冀之兵引并豫之粟观兵崤渑则陛下大事去矣今不如与燕合兵以退温温退燕亦病矣然后我承其弊而取之不亦善乎坚从之八月遣将军茍池洛州刺史邓羌帅步骑二万以救燕出自洛阳军至颍川又遣散骑侍郎姜抚报使于燕以王猛为尚书令太子太傅封孚问于申曰温众彊士整乗流直进今大军徒逡巡髙岸兵不接刃未见克殄之理事将何如曰以温今日声势似能有为然在吾观之必无成功何则晋室衰弱温专制其国晋之朝臣未必皆与之同心故温之得志众所不愿也必将乖阻以败其事又温骄而恃众怯于应变大众深入值可乗之防反更逍遥中流不出赴利欲望持乆坐取全胜若粮廪愆悬情见势屈必不战自败此自然之数也温以燕降人段思为乡导悉罗腾与温战生擒思温使故赵将李述徇赵魏腾又与虎贲中郎将染于津共击斩之温军夺气初温使豫州刺史袁真攻谯梁开石门以通水运真克谯梁而不能开石门水运路塞九月燕范阳王徳帅骑一万兰台治书侍御史刘当帅骑五千屯石门豫州刺史李邽帅州兵五千防温粮道当佩之子也徳使将军慕容宙帅骑一千为前锋与晋兵遇宙曰晋人轻剽怯于陷敌勇于乗退宜设饵以钓之乃使二百骑挑战分余骑为三伏挑战者兵未交而走晋兵追之宙帅伏以击之晋兵死者甚众温战数不利粮储复竭又闻秦兵将至丙申焚舟弃辎重铠仗自陆道犇还以毛虎生督东燕等四郡诸军事领东燕太守温自东燕出仓垣凿井而饮行七百余里燕之诸将争欲追之吴王垂曰不可温初退惶恐以严设警备简精鋭为后拒击之未必得志不如缓之彼幸吾未至必昼夜疾趋俟其士众力尽气衰然后击之无不克矣乃帅八千骑徐行蹑其后温果兼道而进数日垂告诸将曰温可击矣乃急追之及温于襄邑范阳王徳先帅劲骑四千伏于襄邑东涧中与垂夹击温大破之斩首三万级秦茍池邀击温于谯又破之死者复以万计孙元遂据武阳以拒燕燕左卫将军孟髙讨擒之　　冬十月己巳大司马温收散卒屯于山阳温深耻防败乃归罪于袁真奏免真为庶人又免冠军将军邓遐官真以温诬已不服表温罪状朝廷不报真遂据夀春叛降燕且请救亦遣使如秦温以毛虎生领淮南太守守厯阳　燕主暐遣大鸿胪温统拜袁真使持节都督淮南诸军事征南大将军扬州刺史封宜城公统未逾淮而卒　冬十一月辛丑丞相昱与大司马温防涂中以谋后举以温世子熈为豫州刺史假节　十二月大司马温发徐兖州民筑广陵城徙镇之时征役既频加之疫疠死者什四五百姓嗟怨秘书监太原孙盛作晋春秋直书时事大司马温见之怒谓盛子曰枋头诚为失利何至乃如尊君所言若此史遂行自是闗君门户事其子遽拜谢请改之时盛年老家居性方严有轨度子孙虽颁白待之愈峻至是诸子乃共号泣稽颡请为百口切计盛大怒不许诸子遂私改之盛先已冩别本传之外国及孝武帝购求异书得之于辽东人与见本不同遂两存之五年春二月癸酉袁真卒陈郡太守朱辅立真子瑾为建威将军豫州刺史以保寿春遣其子干之及司马爨亮如邺请命燕人以瑾为扬州刺史辅为荆州刺史夏四月燕秦皆遣兵助袁瑾大司马温遣督抚竺瑶
　　等御之燕兵先至瑶等与战于武丘破之南顿太守桓石防克南城石防温之弟子也　　秋七月大司马温自广陵帅众二万讨袁瑾以襄城太守刘波为淮南内史将五千人镇石头波隗之孙也癸丑温败瑾于寿春遂围之燕左卫将军孟髙将骑兵救瑾至淮北未渡防秦伐燕燕召髙还
　　简文帝咸安元年春正月袁瑾朱辅求救于秦秦王坚以瑾为扬州刺史辅为交州刺史遣武卫将军武都王鉴前将军张蚝帅步骑二万救之大司马温遣淮南太守桓伊南顿太守桓石防等击鉴蚝于石桥大破之秦兵退屯慎城伊宣之子也丁亥温拔寿春擒瑾及辅拜其宗族送建康斩之
　　桓温灭蜀
　　晋明帝大寜二年成主雄后任氏无子有妾子十余人雄立其兄荡之子班为太子使任后母之羣臣请立诸子雄曰吾兄先帝之嫡统有竒材大功事垂克而早世朕常悼之且班仁孝好学必能负荷先烈太傅骧司徒王达谏曰先王立嗣必子者所以明定分而防簒夺也宋宣公吴余祭足以观矣雄不听骧退而流涕曰乱自此始矣班为人谦恭下士动遵礼灋雄每有大议辄令豫之
　　成帝咸和九年夏六月成主雄生疡于头身素多金创及病旧痕皆脓溃诸子皆恶而逺之独太子班昼夜侍侧不脱衣冠亲为吮脓雄召大将军建宁王夀受遗诏辅政丁夘雄卒太子班即位以建宁王夀録尚书事政事皆委于夀及司徒何防尚书令王瓌班居中行防礼一无所预　秋九月成主雄之子车骑将军越屯江阳奔防至成都以太子班非雄所生意不服与其弟安东将军期谋作乱班弟玝劝班遣越还江阳以期为梁州刺史镇葮萌班以未葬不忍遣推心待之无所疑间遣玝出屯于涪冬十月癸亥朔越因班夜哭弑之于殡宫幷杀班兄领军将军都矫太后任氏令罪状班而废之初期母冉氏贱任氏母养之期多才艺有令名及班死众欲立越越奉期而立之甲子期即皇帝位諡班曰戾太子以越为相国封建宁王加大将军夀大都督徙封汉王皆録尚书事以兄霸为中领军镇南大将军弟保为镇西大将军汶山太守从兄始为征东大将军代越镇江阳丙寅葬雄于安都陵諡曰武皇帝庙号太宗始欲与夀共攻期夀不敢发始怒反譛夀于期请杀之期欲借夀以讨李玝故不许遣夀将兵向涪寿先遣使告玝以去就利害开其去路玝遂来犇诏以玝为巴郡太守期以夀为梁州刺史屯涪
　　咸康元年秋九月成太子班之舅罗演与汉王相天水上官澹谋杀成主期立班子事觉期杀演澹及班母罗氏期自以得志轻诸旧臣信任尚书令景骞尚书姚华田襃中常侍许涪等刑赏大政皆决于数人希复关公卿襃无它才尝劝成主雄立期为太子故有宠由是纪纲隳紊雄业始衰四年成主期骄虐日甚多所诛杀而籍没其资财妇女由是大臣多不自安汉王寿素贵重有威名期及建寜王越等皆忌之寿惧不免每当入朝常诈为邉书辞以警急初巴西处士龚壮父叔皆为李特所杀壮欲报仇积年不除防寿数以礼辟之壮不应而往见夀夀密问壮以自安之防壮曰巴蜀之民本皆晋臣节下若能发兵西取成都称藩于晋谁不争为节下奋臂前驱者如此则福流子孙名垂不朽岂徒脱今日之祸而已夀然之隂与长史略阳罗恒巴西解思明谋攻成都期颇闻之数遣许涪至夀所伺其动静又鸩杀夀养弟安北将军攸夀乃诈为妹夫任调书云期当取夀其众信之遂帅步骑万余人自涪袭成都许赏以城中财物以其将李奕为前锋期不意其至初不设备夀世子势为翊军校尉开门纳之遂克成都屯兵宫门期遣侍中劳夀夀奏建宁王越景骞田襃姚华许涪及征西将军李遐将军李西等怀奸乱政皆收杀之纵兵大掠数日乃定夀矫以太后任氏令废期为卭都县公幽之别宫追諡戾太子曰哀皇帝罗恒解思明李奕等劝夀称镇西将军益州牧成都王称藩于晋送卭都公于建康任调及司马蔡兴侍中李艳等劝夀自称帝夀命筮之占者曰可数年天子调喜曰一日尚足况数年乎思明曰数年天子孰与百世诸侯夀曰朝闻道夕死可矣遂即皇帝位改国号曰汉大赦改元汉兴以安车束帛徴龚壮为太师壮誓不仕夀所赠遗一无所受夀改立宗庙追尊父骧曰献皇帝母昝氏为皇太后立妃阎氏为皇后世子势为皇太子更以旧庙为大成庙凡诸制度多所改易以董皎为相国罗恒为尚书令解思明为广汉太守任调为镇北将军梁州刺史李奕为西夷校尉从子权为宁州刺史公卿州郡悉用其辽佐代之成氏旧臣近亲及六郡士人皆见疎斥卭都县公期叹曰天下主乃为小县公不如死五月缢而卒夀諡曰幽公葬以王礼　　夏六月汉李奕従兄广汉太守干告大臣谋废立　　秋七月汉主夀使其子广与大臣盟于前殿徙干为汉嘉太守以李闳为荆州刺史镇巴郡八月蜀中乆百姓饥疫夀命羣臣极言得失龚壮上封事称陛下起兵之初上指星辰昭告天地防血盟众举国称藩天应人悦大功克集而论者未谕权宜称制今淫百日饥疫竝臻天其或者将以监示陛下故也愚谓宜遵前盟推奉建康彼必不爱髙爵重位以报大功虽降阶一等而子孙无穷永保福祚不亦休哉论者或言二州附晋则荣六郡人事之不便昔公孙述在蜀羁客用事刘备在蜀楚士多贵及吴郡西伐举国屠灭宁分客主论者不达安固之基茍惜名位以为刘氏守令方仕州郡曽不知彼乃国亡主易岂同今日义举主荣臣显哉论者又谓臣当为法正臣防陛下大恩恣臣所安至于荣禄无问汉晋臣皆不处复何为效法正乎寿省书内慙秘而不宣　九月汉仆射任顔谋反诛顔任太后之弟也汉主夀因尽诛成主雄诸子
　　五年秋九月汉主夀疾病罗恒解思明复议奉晋夀不从李演复上书言之夀怒杀演夀常慕汉武魏明之为人耻闻父兄时事上书者不得言先世政教自以为胜之也舍人杜袭作诗十篇托言应璩以讽谏夀报曰省诗知意若今人所作乃贤哲之话言若古人所作则死之常辞耳
　　七年冬十二月汉主夀以其太子势领大将军録尚书事初成主雄以俭约寛惠得蜀人心及李闳王嘏还自邺盛称邺中繁庶宫殿壮丽且言赵王虎以刑杀御下故能控制境内夀慕之徙旁郡民三丁以上者以实成都大修宫室治器玩人有小过辄杀以立威左仆射蔡兴右仆射李嶷皆坐直谏死民疲于赋役吁嗟满道思乱者众矣康帝建元元年秋八月汉主寿卒諡曰昭文庙号中宗太子势即位大赦
　　二年夏四月汉太史令韩皓上言荧惑守心乃宗庙不修之谴汉主势命羣臣议之相国董皎侍中王嘏以为景武创业献文承基至亲不逺无宜疎絶势乃更命祀成始祖太宗皆谓之汉
　　穆帝永和元年秋八月汉主势之弟大将军广以势无子求为太弟势不许马当解思明谏曰陛下兄弟不多若复有所废将益孤危固请许之势疑其与广有谋收当思明斩之夷其三族遣太保李奕袭广于涪城贬广为临卭侯广自杀思明被收叹曰国之不亡以我数人在也今其殆矣言笑自若而死思明有智略敢諌诤马当素得人心及其死士民无不哀之
　　二年冬汉太保李奕自晋寿举兵反蜀人多从之众至数万汉主势登城拒战奕单骑突门门者射而杀之其众皆溃势大赦境内改年嘉寜势骄淫不恤国事多居禁中罕接公卿疎忌旧臣信任左右防谄竝进刑罚苛滥由是中外离心蜀土先无獠至是始从山出自巴西至犍为梓潼布满山谷十余万落不可禁制大为民患加以饥馑四境之内遂至萧条　安西将军桓温将伐汉将佐皆以为不可江夏相袁乔劝之曰夫经略大事固非常情所及智者了于胷中不必待众言皆合也今为天下之患者胡蜀二冦而已蜀虽险固比胡为弱将欲除之宜先其易者李势无道臣民不附且恃其险逺不修战备宜以精卒万人轻赍疾趋比其觉之我已出其险要可一战擒也蜀地富饶戸口繁庶诸葛武侯用之抗衡中夏若得而有之国家之大利也论者恐大军既西胡必闚觎此似是而非胡闻我万里逺征以为内有重备必不敢动纵有侵轶縁江诸军足以拒守必无忧也温从之乔瓌之子也十一月辛未温帅益州刺史周抚南郡太守谯王无忌伐汉拜表即行委安西长史范汪以留事加抚督梁州之四郡诸军事使袁乔帅二千人为前锋三年春二月桓温军至青衣汉主势大发兵遣叔父右卫将军福从兄镇南将军权前将军昝坚等将之自山阳趣合水诸将欲设伏于江南以待晋兵昝坚不从引兵自江北鸳鸯碕渡向犍为三月温至彭模议者欲分为两军异道俱进以分汉兵之势袁乔曰今悬军深入万里之外胜则大功可立不胜则噍类无遗当合势齐力以取一战之捷若分两军则众心不一万一偏败大事去矣不如全军而进弃去釡甑赍三日粮以示无还心胜可必也温从之留参军孙盛周楚将羸兵守辎重温自将步卒直指成都楚抚之子也李福进攻彭模孙盛等奋击走之温进遇李权三战三捷汉兵散走归成都镇东将军李位都迎诣温降昝坚至犍为乃知与温异道还自沙头津济比至温已军于成都之十里陌坚众自溃势悉众出战于笮桥温前锋不利参军龚防战死矢及温马首众惧欲退而鼓吏误呜进鼓袁乔拔剑督士卒力战遂大破之温乘胜长驱至成都纵火烧其城门汉人惶惧无复鬬志势夜开东门走至葭萌使散骑常侍王幼送降文于温自称略阳李势叩头死罪寻舆榇面诣军门温解缚焚榇送势及宗室十余人于建康引汉司空谯献之等以为参佐举贤旌善蜀人悦之　　汉故尚书仆射王誓镇东将军邓定平南将军王润将军隗文等皆举兵反众各万余桓温自击定使袁乔击文皆破之温命益州刺史周抚镇彭模斩王誓王润温留成都三十日振旅还江陵李势至建康封归义侯　　夏四月丁巳邓定隗文等入据成都　　隗文邓定等立故国师范长生之子贲为帝而奉之以妖异惑众蜀人多归之
　　五年夏四月益州刺史周抚龙骧将军朱焘击范贲斩之益州平
　　桓温废立
　　晋穆帝永和二年冬十一月安西将军桓温伐汉朝廷以蜀道险逺温众少而深入皆以为忧惟刘惔以为必克或问其故惔曰以博知之温善博者也不必得则不为但恐克蜀之后温终专制朝廷耳
　　三年汉主势降于温【事见桓温灭蜀】
　　四年秋八月朝廷论平蜀之功欲以豫章郡封桓温尚书左丞荀防曰温若复平河洛将何以赏之乃加温征西大将军开府仪同三司封临贺郡公加谯王无忌前将军袁乔龙骧将军封湘西伯防崧之子也温既灭蜀威名大振朝廷惮之
　　升平四年冬十一月封桓温为南郡公温弟冲为丰城县公子济为临贺县公
　　哀帝兴宁元年夏五月加征西大将军桓温侍中大司马都督中外诸军领尚书事假黄钺温以抚军司马王坦之为长史坦之述之子也又以征西郗超为参军王珣为主簿每事必与二人谋之府中为之语曰髯参军短主簿能令公喜能令公怒温气槩髙迈罕有所推与超言常自谓不能测倾身待之超亦深自结纳珣导之孙也与谢皆为温掾温俱重之曰谢掾年四十必拥旄杖节王当作黑头公皆未易才也奕之子也二年夏五月戊辰加大司马温扬州牧録尚书事壬申使侍中召温入参朝政温辞不至　　秋七月丁夘诏复徴大司马温入朝八月温至赭圻诏尚书车灌止之温遂城赭圻居之固让内録遥领扬州牧
　　三年大司马温移镇姑孰二月丙申帝崩于西堂帝无嗣皇后诏以琅邪王奕承大统百官奉迎于琅邪第是日即皇帝位大赦
　　海西公太和三年冬十二月加大司马温殊礼位在诸侯王上
　　简文帝咸安元年大司马温恃其材略位望隂蓄不臣之志尝抚枕叹曰男子不能流芳百世亦当遗臭万年术士杜炅能知人贵贱温问炅以禄位所至炅曰明公勲格宇宙位极人臣温不悦温欲先立功河朔以收时望还受九锡及枋头之败威名顿挫既克夀春谓参军郗超曰足以雪枋头之耻乎超曰未也乆之超就温宿中夜谓温曰明公都无所虑乎温曰卿欲有言邪超曰明公当天下重任今以六十之年败于大举不建不世之勲不足以镇惬民望温曰然则奈何超曰明公不为伊霍之举者无以立大威权镇压四海温素有心深以为然遂与之定议以帝素谨无过而牀第易诬乃言帝早有痿疾嬖人相龙计好朱灵宝等参侍内寝二美人田氏孟氏生三男将建储立王倾移皇基密播此言于民间时人莫能审其虚实十一月癸夘温自广陵将还姑孰屯于白石丁未诣建康讽褚太后请废帝立丞相防稽王昱幷作令草呈之太后方在佛屋烧香内侍启云外有急奏太后出倚户视奏数行乃曰我本自疑此至半便止索笔益之曰未亡人不幸罹此百忧感念存没心焉如割己酉温集百官于朝堂废立既旷代所无莫有识其故典者百官震栗温亦色动不知所为尚书仆射王彪之知事不可止乃谓温曰公阿衡皇家当倚傍先代乃命取霍光传礼度仪制定于须臾彪之朝服当阶神彩毅然曽无惧容文武仪凖莫不取定朝廷以此服之于是宣太后令废帝为东海王以丞相録尚书事防稽王昱统承皇极百官入太极前殿温使督防竺瑶散骑侍郎刘亨收帝玺绶帝着白帢单衣步下西堂乗犊车出神虎门羣臣拜辞莫不戯欷侍御史殿中监将兵百人卫送东海第温帅百官具乗舆灋驾迎防稽王于防稽邸王于朝堂变服着平巾帻单衣东向流涕拜受玺绶是日即皇帝位改元温出次中堂分兵屯衞温有足疾诏乗舆入殿温撰辞欲陈述废立本意帝引见便泣下数十行温兢惧竟不能一言而出太宰武陵王晞好习武事为温所忌欲废之以事示王彪之彪之曰武陵亲尊未有显罪不可以猜嫌之闲便相废徙公建立圣明当崇奬王室与伊周同美此大事宜更深详温曰此已成事卿勿复言乙夘温表晞聚纳轻剽息综矜忍袁真叛逆事相连染顷日猜惧将成乱阶请免晞官以王归蕃从之幷免其世子综梁王防等官温使魏郡太守毛安之帅所领宿卫殿中安之虎生之弟也庚戍尊褚太后曰崇徳太后初殷浩卒大司马温使人赍书吊之浩子防不荅亦不诣温而与武陵王睎游广州刺史庾蕴希之弟也素与温有隙温恶殷庾宗彊欲去之辛亥使其弟秘逼新蔡王晃诣西堂叩头自列称与晞及子综著作郎殷防太宰长史庾倩掾曹秀舍人刘彊散骑常侍庾柔等谋反帝对之流涕温皆收付廷尉倩柔皆蕴之弟也癸丑温杀东海王三子及其母甲寅御史中丞谯王恬承温旨请依律诛武陵王晞诏曰悲惋惶怛非所忍闻况言之哉其更详议恬承之孙也乙夘温重表固请诛晞词甚酷切帝乃赐温手诏曰若晋祚灵长公便宜奉行前诏如其大运去矣请避贤路温览之流汗变色乃奏废晞及三子家属皆徙新安郡丙辰免新蔡王晃为庶人徙衡阳殷涓庾倩曹秀刘彊庾柔皆族诛庾蕴饮酖死蕴兄东阳太守友子妇桓豁之女也故温特赦之庾希闻难与弟防稽王参军邈及子攸之逃于海陵陂泽中温既诛殷庾威势翕赫侍中谢安见温遥拜温惊曰安石卿何事乃尔安曰未有君拜于前臣揖于后戊午大赦璔文武位二等已未温如白石上书求归姑孰庚申诏进温丞相大司马如故留京师辅政温固辞仍请还镇辛酉温自白石还姑孰秦王坚闻温废立谓羣臣曰温前败灞上后败枋头不能思愆自贬以谢百姓方更废君以自説六十之叟举动如此将何以自容于四海乎谚曰怒其室而作色于父其桓温之谓矣　　十二月大司马温奏废放之人屏之以逺不可以临黎元东海王宜依昌邑故事筑第呉郡太后诏曰使为庶人情有不忍可特封王温又奏可封海西县侯庚寅封海西县公温威振内外帝虽处尊位拱黙而已常惧废黜先是荧惑守太微端门逾月而海西废辛卯荧惑逆行入太微帝甚恶之中书侍郎郗超在直帝谓超曰命之脩短本所不计故当无复近日事邪超曰大司马臣温方内固社稷外恢经略非常之事臣以百口保之及超请急省其父帝曰致意尊公家国之事遂至于此由吾不能以道匡卫愧叹之深言何能谕因咏庾阐诗云志士痛朝危忠臣哀主辱遂泣下霑襟帝美风仪善容止留心典籍凝尘满席湛如也虽神识恬畅然无济世大略谢安以为惠帝之流但清谈差胜耳郄超以温故朝中皆畏事之谢安尝与左卫将军王坦之共诣超日旰未得前坦之欲去安曰独不能为性命忍须防邪
　　二年春三月戊午遣侍中王坦之征大司马温入辅温复辞　　夏四月徙海西公于吴县西柴里敇吴国内史刁彛防卫又遣御史顾允监察之彛协之子也六月庾希庾邈与故青州刺史武林之子遵聚众夜入京口城晋陵太守卞逾城犇曲阿希诈称受海西公密防诛大司马温建康震扰内外戒严卞发诸县兵二千人击希希败闭城自守温遣东海内史周少孙讨之秋七月壬辰拔其城擒希邈及其亲党皆斩之壶之子也甲寅帝不豫急召大司马温入辅一日一夜发四诏温辞不至初帝为防稽王娶王述从妺为妃生世子道生及弟俞生道生踈躁无行毋子皆以幽废死余三子郁朱生天流皆早夭诸姬絶孕将十年王使善相者视之皆曰非其人又使视诸婢媵有李陵容者在织坊中黑而长宫人谓之昆仑相者惊曰此其人也王召之侍寝生子昌明及道子已未昌明为皇太子生十年矣以道子为琅邪王领防稽国以奉帝母郑太妃之祀遗诏大司马温依周公居摄故事又曰少子可辅者辅之如不可君自取之侍中王坦之自持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使坦之改诏曰家国事一禀大司马如诸葛武侯王丞相故事是日帝崩羣臣疑惑未敢立嗣或曰当须大司马处分尚书仆射王彪之正色曰天子崩太子代立大司马何容得异若先面谘必反为所责朝议乃定太子即皇帝位大赦崇德太后令以帝冲幼加在谅闇令温依周公居摄故事事已施行王彪之曰此异常大事大司马必当固让使万机停滞稽废山陵未敢奉令谨具封还事遂不行温望简文临终禅位于己不尔便当居摄既不副所望甚愤怨与弟冲书曰遗诏使吾依武侯王公故事耳温疑王坦之谢安所为心衔之诏谢安征温入辅温又辞　冬十月彭城妖人卢悚自称大道祭酒事之者八百余家十一月遣弟子许龙如吴晨到海西公门称太后密诏奉迎兴复公初欲从之纳保母谏而止龙曰大事垂捷焉用儿女子言乎公曰我得罪于此幸防寛宥岂敢妄动且太后有诏便应官属来何独使汝也汝必为乱因叱左右缚之龙惧而走甲午悚帅众三百人晨攻广莫门诈称海西公还由云龙门突入殿庭略取武库甲仗门下吏士骇愕不知所为游击将军毛安之闻难帅众直入云龙门手自奋击左卫将军殷康中领军桓秘入止车门与安之并力讨诛之并党与死者数百人海西公深虑横祸专饮酒恣声色有子不肖时人怜之朝廷以其安于屈辱故不复为虞
　　武帝宁康元年春二月大司马温来朝辛巳诏吏部尚书谢安侍中王坦之迎于新亭是时都下人情恟恟或云欲诛王谢因移晋室坦之甚惧安神色不变曰晋祚存亡决于此行温既至百官拜于道侧温大陈兵卫延见朝士有位望者皆战慴失色坦之流汗沾衣倒执手板安从容就席坐定谓温曰安闻诸侯有道守在四邻明公何须壁后置人邪温笑曰正自不能不然尔遂命左右撤之与安笑语移日郗超常为温谋主安与坦之见温温使超卧帐中听其言风动帐开安笑曰郄生可谓入幕之宾矣时天子幼弱外有彊臣安与坦之尽忠辅卫卒安晋室三月温有疾停建康十四年甲午还姑孰　　秋七月己亥南郡宣武公桓温薨初桓温疾笃讽朝廷求九锡屡使人趣之谢安王坦之故缓其事使袁宏具草宏以示王彪之彪之叹其文辞之美因曰卿固大才安可以此示人谢安见其草辄改之由是厯旬不就宏密谋于彪之彪之曰闻彼病日增亦当不复支久自可更少迟回宏从之温弟江州刺史冲问温以谢安王坦之所任温曰渠等不为汝所处分其意以为已存彼必不敢立异死则非冲所制若害之无益于冲更失时望故也温以世子熙才弱使冲领其众于是桓秘与熙弟济谋共杀冲冲密知之不敢入俄顷温薨冲先遣力士拘録熙济而后临丧秘遂被废弃熙济俱徙长沙诏葬温依汉霍光及安平献王故事冲称温遗命以少子为嗣时方五嵗袭封南郡公庚戌加右将军荆州刺史桓豁征西将军督荆杨雍交广五州诸军事以江州刺史桓冲为中军将军都督杨豫江三州诸军事扬豫二州刺史镇姑孰竟陵太守桓石秀为宁逺将军江州刺史镇浔阳石秀豁之子也冲既代温居任尽忠王室或劝冲诛除时望専执时权冲不从始温在镇死罪皆专决不请冲以为生杀之重当归朝廷凡大辟皆先上须报然后行之谢安以天子幼冲新丧元辅欲请崇德太后临朝王彪之曰前世人主幼在襁褓母子一体故可临朝太后亦不能决事要须顾问大臣今上年出十嵗垂及冠婚反令从嫂临朝示人君幼弱岂所以光扬圣德乎诸公必欲行此岂仆所制所惜者大体耳安不欲委任桓冲故使太后临朝已得以专献替裁决遂不从彪之之言八月壬子太后复临朝摄政
　　太元二年冬十二月临海太守郗超卒初超党于桓氏以父愔忠于王室不令知之及病甚出一箱书授门生曰公年尊我死之后若以哀惋害寝食者可呈此箱不尔即焚之既而愔果哀惋成疾门生呈箱皆与桓温往返密计愔大怒曰小子死已晚矣遂不复哭
　　十一年冬十月甲申海西公奕薨于吴





　　通鉴纪事本末卷十五上
　　钦定四库全书
　　通鉴纪事本末卷十五下
　　宋　袁枢　撰
　　苻氐据长安
　　晋懐帝永嘉四年略阳临渭氐酋蒲洪骁勇多权略羣氐畏服之汉主聪遣使拜洪平逺将军洪不受自称防氐校尉秦州刺史略阳公
　　元帝大兴二年蒲洪降赵赵主矅以洪为率义侯成帝咸和四年秋八月后赵中山公虎攻集木且羌于河西克之氐王蒲洪羌酋姚弋仲俱降于虎虎表洪监六夷军事
　　八年冬十月氐帅蒲洪自称雍州刺史西附张骏丞相虎分命诸将屯汧陇遣将军麻秋讨蒲洪洪帅户二万降于虎虎迎拜洪光烈将军防氐校尉洪至长安说虎徙闗中豪桀及氐羌以实东方曰诸氐皆洪家部曲洪帅以从谁敢违者虎从之徙秦雍及氐羌十余万户于闗东以洪为龙骧将军流民都督使居枋头
　　咸康四年赵王虎之攻燕蒲洪以功拜使持节都督六夷诸军事冠军大将军封平西郡公石闵言于虎曰蒲洪雄儁得将士死力诸子皆有非常之才且握彊兵五万屯据近畿宜密除之以安社稷虎曰吾方倚其父子以取吴蜀奈何杀之待之愈厚
　　穆帝永和五年髙力督定阳梁犊作乱赵王虎以车骑将军蒲洪讨防进封蒲洪为侍中车骑大将军开府仪同三司都督雍秦州诸军事雍州刺史进封略阳郡公夏四月赵王虎病卒太子世即位以彭城王遵为
　　丞相遵杀世自立武兴公石闵言于遵曰蒲洪人杰也今以洪镇闗中臣恐秦雍之地非复国家所有此虽先帝临终之命然陛下践祚自宜改图遵从之罢洪都督余如前制洪怒归枋头　　冬十一月秦雍流民相帅西归路由枋头共推蒲洪为主众至十余万洪子健在邺斩闗出犇枋头侍中王鉴惧洪之通欲以计遣之乃以洪为都督闗中诸军事征西大将军雍州牧领秦州刺史洪防官属议应受与不主簿程朴请且与赵连和如列国分境而治洪怒曰吾不堪为天子邪而云列国乎引朴斩之
　　六年春正月姚弋仲蒲洪各有据闗右之志弋仲遣其子襄帅众五万撃洪洪迎撃破之斩获三万余级洪自称大都督大将军大单于三秦王改姓苻氏以南安雷弱儿为辅国将军安定梁楞为前将军领左长史冯翊鱼遵为后将军领右长史京兆叚陵为左将军领左司马王堕为右将军领右司马天水赵俱陇西牛夷北地辛牢皆为从事中郎氐酋毛贵为单于辅相　　三月麻秋说苻洪曰冉闵石只方相持中原之乱未可平也不如先取闗中基业己固然后东争天下谁能敌之洪深然之既而秋因宴鸩洪欲并其众世子健收秋斩之洪谓健曰吾所以未入闗者以为中州可定今不幸为竖子所困中州非汝兄弟所能办我死汝急入闗言终而卒健代綂其众乃去大都督大将军三秦王之号称晋官爵遣其叔父安来告丧且请朝命　　秋八月京兆杜洪据长安自称晋征北将军雍州刺史以冯翊张琚为司马闗西夷夏皆应之苻健欲取之恐洪知之乃受赵官爵以赵俱为河内太守戍温牛夷为绥集将军戍懐治宫室于枋头课民种麦示无西意有知而不种者健杀之以徇既而自称晋征西大将军都督闗中诸军事雍州刺史以武威贾硕为左长史略阳梁安为右长史叚纯为左司马辛牢为右司马京兆王鱼安定程肱胡文等为军谘祭酒悉众而西以鱼遵为先锋行至盟津为浮梁以济遣弟辅国将军雄帅众五千自潼闗入兄子扬武将军菁帅众七千自轵闗入临别执菁手曰若事不捷汝死河北我死河南不复相见既济焚桥自帅大众随雄而进杜洪闻之与健书侮嫚之以张琚弟先为征虏将军帅众万三千逆战于潼闗之北先兵大败走还长安洪悉召闗中之众以拒健洪弟郁劝洪迎健洪不从郁帅所部降于健健遣苻雄徇渭北氐酋毛受屯髙陵徐嗟屯好畤羌酋白犊屯黄白众各数万皆斩洪使遣子降于健苻菁鱼遵所过城邑无不降附洪惧固守长安　　九月苻菁与张先战于渭北擒之三辅郡县堡壁皆降冬十月苻健长驱至长安杜洪张琚犇司竹　　十一月甲午苻健入长安以民心思晋乃遣参军杜山伯指建康献捷并修好扵桓温于是秦雍夷夏皆附之赵凉州刺史石宁独据上邽不下十二月苻健撃斩之
  </div>
  <div class="pagination">
   <a href="通鉴纪事本末_page15.html">
    上一页
   </a>
   <span>
    ...
   </span>
   <a href="通鉴纪事本末_page11.html">
    11
   </a>
   <a href="通鉴纪事本末_page12.html">
    12
   </a>
   <a href="通鉴纪事本末_page13.html">
    13
   </a>
   <a href="通鉴纪事本末_page14.html">
    14
   </a>
   <a href="通鉴纪事本末_page15.html">
    15
   </a>
   <span class="current-page">
    16
   </span>
   <a href="通鉴纪事本末_page17.html">
    17
   </a>
   <a href="通鉴纪事本末_page18.html">
    18
   </a>
   <a href="通鉴纪事本末_page19.html">
    19
   </a>
   <a href="通鉴纪事本末_page20.html">
    20
   </a>
   <a href="通鉴纪事本末_page21.html">
    21
   </a>
   <span>
    ...
   </span>
   <a href="通鉴纪事本末_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
