<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 32 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 32 页/共 43 页
  </h1>
  <div class="content">
   三十七年春二月丙寅，御史郑继芳劾工科右给事中王元翰贪婪不法。元翰亦奏辨，继芳为王锡爵、申时行吐气。初，给事中王绍徽善汤宾尹，营入阁甚急，尝语元翰曰：“公语言妙天下，即一札扬汤君，汤君且为公死，世间如汤君可恃也。”元翰辞焉。绍徽衔之，因嗾继芳摭元翰。
夏四月，吏科纠擅去诸臣。初，工科给事中孙善继拜疏竟去，刘道隆继之，王元翰、顾天峻、李腾芳、陈治则各先后去。命削善继籍，道隆等各降秩。时南北科、道互相攻诋，至不可问。
户科给事刘文炳请召邹元标。不报。
十二月乙丑，工部主事邵辅忠论：“总督漕运李三才，结党扁天下。前图枚卜，今图总宪。四岳荐鲧，汉臣谀莽，天下之大可忧也。”时三才需次内台，辅忠首劾之，继以御史徐兆魁，三才奏辨。工科给事中马从龙，御史董兆舒、彭端吾，南京工科给事中金在衡，交章为三才辨。俱不报。三才负才名，初为山东藩臬有声，民歌思之。抚淮十年，方税横甚，独能捕其爪牙，以尺棰毙大盗。三才多取多与，收采物情，用财如流水。顾宪成之左右，誉言日至，宪成信之，亦为游扬。三才尝晏宪成，止蔬三四色。厥明，盛陈百味，宪成讶而问之。三才曰：“此偶然耳！昨偶乏，即寥寥，今偶有，故罗列。”宪成以此不疑其绮靡。至是，挟纵横之术，与言者为难，公论诎之。
三十八年五月壬子，吏部主事王三善乞勘李三才。不报。前吏部郎中顾宪成遗书叶向高，谓“三才至廉至淡漠，勤学力行，为古醇儒，当行勘以服诸臣心”。时给事中金士衡、段然力保三才，给事中刘时俊、兵部郎中钱き争之，纷如聚讼。
三十九年二月戊子，总督漕运李三才免。三月，吏部尚书孙丕扬纠御史金明时倡言要挟逃察，命下都察院议处。初，明时巡阙，劾宝坻知县王淑汴，吏部右侍郎王图子也。
及临京察，知不免，遂先发攻王图。御史史记事论之，明时奏辨。主事秦聚奎言：“明时论王图，在去年十二月。丕扬论明时，在今考察先一日。而卒之明时挠察之疏，杳乎无闻。大臣结党欺君，天下大势，趋附秦人，今之丕扬，非复昔之丕扬矣。”于是吏科都给事中曹于汴，御史汤兆京、乔允升，俱以挠察论聚奎、丕扬，奏参聚奎，并以汤宾尹等七人访单送内阁。阁臣叶向高疏如丕扬指。金明时以不谨免，寻以辨疏犯御讳削籍。四月庚辰，计疏下，命秦聚奎闲住。南京国子监祭酒汤宾尹，郎中张嘉言，主事徐大化，御史刘国缙、王绍徽、乔应甲、岳和声，降调有差。
五月，给事中朱一桂、御史徐兆魁疏称：“顾宪成讲学东林，遥执朝政，结淮抚李三才，倾动一时。孙丕扬、汤兆京、丁元荐角胜附和，京察尽归党人。”不报。
翰林院修撰韩敬疾去。敬先师事汤宾尹，在礼闱，越房拔为第一。敬有时名，而好纵横之学，恣色货之好。时攻宾尹，因及敬。四十年二月癸未，吏部尚书孙丕扬挂冠出都。
四十一年二月辛丑，御史刘廷元劾光禄寺少卿于玉立“依附东林，风波翻覆，宜显斥”。不报。十月，礼科给事中亓诗教言：“今日之争，始于门户。门户始于东林，东林倡于顾宪成，刑部郎中于玉立附焉。宪成自贤，玉立自奸，贤奸各还其人。而奔竞招摇，羽翼置之言路，爪牙列在诸曹，关通大内，操纵朝权。顾宪成而在，宁愿见之哉？”末刺及叶向高，向高奏辨。
四十二年八月癸卯，大学士叶向高致仕。十一月，御史刘廷元参李三才占厂、盗皇木，结交内侍起官。御史刘光复、给事中官应震等交章论之。命给事中吴亮嗣往勘，亮嗣报其实，下三才舍人于理，三才寻削籍。
四十五年三月，京察，革刑部主事王之き职为民，窦子、陆大受皆被斥。时叶向高既去，方从哲独相，庸庸无所短长。吏部尚书郑继之主察，徐绍吉、韩浚佐之。之き初争挺击，为韩浚所纠，部处坐以贪污，子、大受有清操，持论与之き合，亦被逐。时上于奏疏，俱留中，无所处分，惟言路一纠，其人自罢去，不待旨也。于是台、省之势积重不返，有齐、楚、浙三方鼎峙之名，齐为亓诗教、韩浚、周永春，楚为官应震、吴亮嗣，浙为刘廷元、姚宗文，势张甚，汤宾尹辈阴为之主。宾尹负才名而淫污，辛亥京察被斥。至是，察典竣，韩浚以问乡人给事中张华东。华东曰：“王之き论甚正，何为重处之？”浚惊愕不语。
四十六年十二月，主事邹之麟夺职闲住。之麟负才名，附给事中亓诗教、韩浚求转吏部不得，遂讦奏诗教、浚。又擅离任，被斥。四十七年十二月，会推阁员。礼部左侍郎何宗彦以吏科给事中
张廷登不署名，不得预，御史薛敷教、萧毅中、左光斗、李征仪、倪应春、彭际遇、张新诏等，交章惜之。而礼科都给事中亓诗教、兵科薛凤翔又屡驳具如延登指，各归责于辅臣方从哲。从哲奏辨。俱不报。先是，国本之论起，庙堂益相水火，上颇厌恶之，斥逐相继，持论者愈坚，乃一切置之高阁。方从哲独相七年，上喜其无能而安之。山东赵焕为冢宰，诗教又从哲门人，故其势尤张。已而邹之麟倡言张凤翔为选君，必以年例处姚宗文、刘廷元，齐、浙遂离。之麟既被黜，其友夏嘉遇、魏光国、尹嘉宾、锺惺皆有才名，俱改用。而嘉遇素洁清，亦与众共摈。赵兴邦为兵垣，仍入礼闱，之麟、嘉遇遂纠之，并及诗教。言路合疏纠嘉遇。兴邦遽升京卿。御史唐世济助嘉遇攻兴邦，而亓、赵之势衰。时廷议所喧持者，唯禁道学一事，吏治边防，俱置不理。
泰昌元年，即万历四十八年也。八月己酉，起邹元标为大理寺卿。科臣扬上言：“君子小人之进退，关系国家之治乱。然小人不退，则君子不进。”吏部尚书周嘉谟奏列建言得罪诸臣王德完等三十三人。于是王德完、孟养浩、锺羽正、满朝荐悉起部、寺诸官。壬戌，以以侍读学士刘一景、韩广为礼部尚书兼东阁大学士，直文渊阁。仍谕内阁，特召旧辅叶向高。初，光宗践祚，俞月崩，未及用向高等。熹宗既即位，乃遣行人征之。
十一月，给事中惠世扬遇灾陈言，因参大学士孙如游，荐高攀龙、刘宗周、孙居相、刘策、王之き、陆大受等。十二月，大学士方从哲致仕。从哲以“红丸”、“移宫”二案，台、省交章论之，至是归。
熹宗天启元年春正月，兵科给事中杨连予告回籍。涟以“移宫”一案，御史贾继春侵之，涟因乞归。御史马逢皋上言：“杨涟何罪，无罪即功。功在安社稷，罪在攻大。罪未诛，而发罪者先作楚囚之悲。君子退，则小人进矣。”
二月，御史周宗建上言：“国家之治乱，由于议论之公私。皇祖戊申以后，沈一贯未败之时，在朝者岂无君子？而一杂以小人，则沈鲤可逐，郭正域可芟，察典可坏，大狱可兴。时则有钱梦皋、康丕扬为之首。庚戌、辛亥之交，在朝者岂无君子？而一杂以小人，则大贪之淮抚可保，极险之铨佐可阿，直节可摧，清流可放。时则有史记事、徐缙芳等为之首。壬子、癸丑之交，在朝者岂无君子？而一杂以小人，则学差可摈，考选可排，吏、兵之诸事，可日试以为尝，考察之把持，可一网以为阱。时则有亓诗教、赵兴邦为之首。有如今日，三咨并下，君子进庸矣。而臣窃为先事之虑者，以用人言之，如所引董应举、高攀龙、史孟麟、李邦华、熊明遇、魏云中等二十余人，类皆磊落奇才。如必借此相引，积横之贪邪，亦思梯架于月旦，穷凶之丑类，尚留春梦于余灰，将朝廷大公之盛举，翻作臣子市德之私缘，臣之所谓不得不虑也。以“移宫”言之，如方震孺、毛士龙等十有余章，阐发既明。在科臣杨涟洁志远嫌，不难听召用于他日。台臣贾继春实心爱主，何妨付定论于国人。若复侈谈羽翼，追忆几筵，欲扫疑端，愈增滋蔓，又臣之所谓不得不虑也。臣请约言之，铨除在真品，毋容夹杂以同升；朝论在舆评，毋轻出言以佐斗。国家要以边事为首务，毋自起室内之戈。今日终以君德为大本，毋徒为将顺之节。”
三月，起刘宗周礼部主事，主之き刑部主事，高攀龙光禄寺丞。八月，给奉圣夫人客氏地。以陵工成，命叙录魏进忠。御史王心一、马鸣起，吏科给事侯震、倪思辉、朱钦相等，先后纠之。
降调有差。二年春正月，起吏部郎中赵南星为太常寺卿。三月，礼科惠世扬疏参辅臣沈■：“借募兵之名，为护身之术。阴使其党晏日华潜入大内，诱刘朝等练兵，再见江彬之事。外戚郑
养性厚募死士，有违祖制。”不听。御史侯震亦以劾■调外。六月，刑部尚书王纪奏劾辅臣沈■“巧能移人主之视听，力足倒天下之是非。交结权党，诛锄正士。黄台瓜词已赋，同文馆狱将兴”。又曰：“臣指其察京，而■不肯受。试取惠世扬、周朝瑞、魏大中、董羽宸等疏，一一读之。则京之为京，隐括于此矣。”上以烦言责之。■寻予告回籍，纪革职为民。
八月，以杨涟为太常寺少卿。兵科给事朱童蒙疏劾都御史邹元标、副都御史冯从吾建坛讲学，醵金立院之非。标等上疏自理，上优诏答之。工科给事郭兴治复劾，
内有“比拟妖贼”诸语。上责其狂悖，夺俸。于是元标、从吾五疏乞休。元标即移家出城，遂予告，驰驿去。
翰林修撰文震孟上言勤政讲学之实，留中。庶吉士郑曼阝疏促之，俱降调。太仆少卿满朝荐上言：“国事颠倒，成于陛下者什之一二，成于当事大臣者十之八九。”疏入，除籍为民。
十一月，以赵南星为都察院左都御史。十二月，以顾秉谦、魏广微为大学士，入阁办事。三年二月，夺御史周宗建俸。南京御史徐世业劾宗建保举熊廷
弼。宗建疏辨，词连郭巩，有“结交宫闱，献媚进忠”之语。中旨切责。冬十月，以杨涟为右佥都御史，协理院事。四年二月，推南京吏部尚书邹元标，中旨以衰老罢之。
夏四月，吏部尚书赵南星上言：“吏部四司，惟稽勋司一人，余司皆二人，以稽勋事寡也。然今日之稽勋，皆储为文选、考功之用，宜就近推补司官，不拘资格，一省不妨二人。”引陆光祖调吏部吕坤、黄克念等同邑同司之例为言。上从之。于是南星调职方司郎中，邹维琏为稽勋，主外察。维琏与原任主事吴羽文皆江西人，羽文遂拘旧事求去，维琏亦不敢履任。刑科传魁疏侵之，羽文求去益坚，维琏亦上疏力辞。魁复疏以佥都御史左光斗、吏科都给事魏大中交通故内监王安、中书汪文言。诏下文言于狱，严讯之。光斗上疏自理，大略谓：“魁之意，不利于稽勋有邹维琏，铨司有程国祥，吏垣有魏大中，故欲一网去之。”且指其“冒东厂理刑傅继教为兄弟，布置窟穴”。大中亦上疏辨。得旨，命大中赴任供职。御史袁化中、给事中甄淑相继为光斗辨。大学士叶向高请骸骨，疏曰：“臣十八疏乞归，皇上维时艰主忧，臣即去何安。顾臣罪戾多矣。即如科臣传魁所论，汪文言实臣具题。左光斗、魏大中之善文言，尚属暧昧，而臣之用文言，则事迹甚明。臣取罪之故，当听公论，不敢妄辨，以滋纷纭。耿耿愚忠，窃谓言官之讦奏，衅不可开，驾帖之人，渐不可长。惟皇上罪臣一人，而稍宽其他，于以释官府之嫌，消缙绅之祸。”上慰谕留之。已而大中既莅任，复传旨诘责大中：“魁情事未明，何得赴任！”魁乃上言：“明旨不宜二三，中旨恐开旁窃。”纠近臣以自解。
七月，大学士叶向高予告回籍。向高再入相，政移忠贤。同事者更希意阿旨，向高动即掣肘。杨涟二十四罪疏上，忠贤恨刺骨。御史林汝翥忤，群围向高第索之。向高知时不可为，发愤决去。疏三十三上，后得请。
左都御史高攀龙纠劾贪污御史崔呈秀，落职回籍。呈秀巡按淮阳，有狼籍声。吏科都给事魏大中发其馈遗，攀龙因回道考察，劾罢之。已而呈秀以魏义子起用。
冬十月朔，有事太庙，辅臣魏广微不至，魏大中纠其无礼，指称：“惟奢安不拜正朔。”广微深衔之，上疏自辨。御史李应升复疏纠之，谓“广微不可见乃父于地下”。广微见疏恚甚。广微父，魏允贞也，尝为谏官，得罪阁臣去。
降吏科都给事魏大中、吏部员外郎夏嘉遇、御史陈九畴三级，调外。吏部尚赵南星、左都御史高攀龙乞罢，许之。给事中沈惟炳疏救，不允，亦调外。时推山西巡抚，南星以太常卿谢应祥沉静有为，欲以处之，言于员外夏嘉遇。嘉遇述其意于河南道御史袁化中，化中深然之。及化中途逢大中，告以故。先是，应祥令嘉善，大中知其才守，遂会推焉。陈九畴有私恨，遂论应祥昏耄，大中以门墙私之。互相奏辨，有旨会勘。吏部坐台臣“论人失实”上，中旨以“比周”切责之，降大中等。于是南星、攀龙皆引罪去。大学士韩广力救，不听，引疾归。已而刑部尚书乔允升，吏部侍郎陈于庭，都御史杨涟、左光斗，太常卿谢应祥，部属张光前、邹维琏，科、道袁化中，许誉卿等，一时尽黜，部署皆空。户科给事中陶崇道上言：“诸臣各执成见，无不异同，尤望皇上尽入陶，化其畛域。而天语频烦，责以朋比。彼此之互异既章，水火之情形立见。虞廷黜陟，不过贤奸；唐、宋末流，可为殷鉴。”疏入，降调。
十二月，起徐兆魁为吏部左侍郎，朱童蒙、郭允厚、李春煜太仆寺少卿，徐大化、吕云鹏、孙杰大理寺寺丞，霍维华、郭兴治、杨维垣等皆科、道。以御史梁梦环追论，复逮汪文言。自是罗织靡已，杨涟、魏大中相继毙于狱。御史李蕃疏劾辅臣朱国祯。时韩广既去，魏广微未得为首辅，嗾蕃劾之。
五年秋八月，御史张讷请废天下书院。杀熊廷弼。初，杨、左事起，以“移宫”为案，但属杨、左，与顾大章等无与也。已，复改为封疆，周朝瑞曾疏荐廷弼，而顾大
章与杨维垣相疏辨，与杨、左又无与也。乃以封疆牵入“移宫”，于是一网尽矣。七年八月，上崩，无嗣，遗命以信王入继大统。诛魏忠贤、客氏，其党相继伏法。
冬十月，吏科都给事中陈尔翼上言：“东林余孽，扁布长安，每欲因事起衅，忧不在小。乞敕下厂、卫，严缉禁之。”上曰：“群臣流品，先帝澄汰已分。朕初御极，嘉与士大夫臻平康之理，毋事揣摩形影，以滋争竞。”
十一月，户部员外王守履劾崔呈秀，荐旧辅韩广。上以韩广清忠有执，下所司知之。怀宗崇祯元年春正月，翰林院编修倪元璐上言：“臣入都抵抄，
凡攻崔、魏者，必引东林为并案。一则曰‘邪党’，再则曰‘邪党’。夫崔、魏而既邪党矣，向之劾忠贤、论呈秀者，又邪党乎？虚中言之，东林则亦天下之才薮也。其所宗主者，大都秉清挺之标，而或绳人过刻；树高明之帜，而或持论太深；此之谓非中行则可，谓之非狂狷则不可。且天下之议论，宁涉假借，而必不可不归于名义；士人之行已，宁任矫激，而必不可不准诸廉隅。自以假借矫激深咎前人，而彪虎之徒，公然毁裂廉隅，背叛名义矣。连篇颂德，匝地生祠。夫颂德不已，必将劝进；生祠不已，必且嵩呼；而人犹宽之曰‘无可奈何’。嗟乎！充一无可奈何之心，又将何所不至哉！议者论以忠厚之心曲原此辈，而独持已甚之论苛责吾徒，亦所谓悖也。今大狱之后，汤火仅存，恩论酌用。乃任事诸臣，犹以‘道学封疆’四字，持为铁案，深防报复，臣窃以为过计也。水落石出，正人相见，总属崔、魏之异已，即可化牛、李为同心。况年来借东林以媚崔、魏者，其人自败，不须东林报复。若其不附崔、魏，又能攻而去之者，其人既已乔岳矣，虽百东林乌能报复哉！臣所谓方隅未化也。韩广清忠有执，圣谕鉴知。而廷议殊有异同，则徒以票拟熊廷弼一事耳。夫封疆失事，累累有徒，而时议独杀一廷弼，岂平论哉！此广之所以阁笔也。然廷弼不死于封疆而死于局面，不死于法吏而死于奸，则又不可谓后之人能杀廷弼，而广独不能杀之也。词臣文震孟三月居官，昌言获罪，有人如此，雅谓千秋。而起用之旨再下，悠谬之谈日甚，岂以其前兄从龙不逞之事乎？夫贤愚相越，古今多有，不闻柳下惠膺盗跖之诛，司马牛受向魁之罚，臣所谓正气未伸也。总之，臣论不主调停，而主别白，不争二臣之用舍，而争一日之是非。至于海内讲学书院，凡经逆矫旨毁拆者，俱宜葺复如故。盖书院、生祠相为胜负，生祠毁，书院岂不当复哉！”疏入，上不纳。御史杨维垣以词臣持论之偏，疏驳之。元璐复上言：“维垣疏臣持论甚谬，怪臣盛称东林，以东林之尊李三才而护熊廷弼也。然亦知东林中有首参魏忠贤之杨涟、提问崔呈秀之高攀龙乎？且当时于三才特推其挥霍之略，未尝不指之为贪。于廷弼特未即西市之诛，未尝不坐之以辟，则犹未为失论失刑也。今忠贤穷凶极恶，维垣犹曰‘厂臣公，厂臣不爱钱，厂臣为国为民’，而何况三才！虎彪结交近侍，律当处斩，初拟止于削夺，维垣不闻驳正，又何况廷弼。而以臣为谬，臣也不受也。维垣又怪臣盛称韩广，夫舍广触婴祸之迹，加以说情罔利，已非矣。如廷弼特票免一枭，未赦而欲用之也。至廷弼行贿之说，逆借为杨、左诸人追赃地耳。维垣奈何尚守是说乎？而以臣为谬，臣不受也。维垣又怪臣盛称文震孟，夫震孟臣不更论，即如王纪清正著声，以参沈■忤逆而谴斥，震孟则以荐王纪而降削，均得罪于逆者也。维垣试观数年来破帽策蹇之辈，较超阶躐级之俦，孰为荣辱？自此义不明，于是畏破帽策蹇者相率为颂德生祠，希蟒玉驰驿者，遂呼父呼九千岁而不顾。而以臣为谬，臣不受也。维垣又怪臣盛称邹元标，夫谓都门聚讲为非宜，则可；谓元标讲学有邪谋，则不可。逆毁书院，遂正人，箝学士大夫之口。自元标以伪学见驱，而逆遂以真儒自命，学宫之席，俨然揖先圣为平交，使元标诸人在，岂遂至此！而以臣为谬，臣不受也。维垣又极力洗发臣‘假借矫激’四字。夫崔、魏之世，人皆任真率性为颂德生祠，使有一人假借而不颂不祠，岂不犹赖是人哉！非谓东林之名义尽假借也。东林自邹元标、王纪、高攀龙、杨涟外，如顾宪成、赵南星、冯从吾、陈大受、周顺昌、魏大中、周起元、周宗建等之真理学、真骨力、真气节、真清操、真吏治，岂有所矫激假借而然？而曰臣大谬，臣益不受也。维垣以为真小人待其贯满可攻去之，崔、魏之贯满久矣，不遇圣明，谁攻去之？维垣终以无可奈何之时，为颂德生祠者解嘲。假令呈秀舞蹈称臣于逆，诸臣亦以为不可异同而舞蹈称臣奈乎？又令逆以兵劫诸臣使从叛逆，诸臣便亦畏而从之，以为适直无可奈何之时乎？维垣又言：‘今日之忠直，不当以崔、魏为对案。’臣谓正当以崔、魏为对案也。夫人品试之崔、魏而定矣。有东林之人，为崔、魏所恨，必欲杀之逐之，此正人也。有攻东林之人，虽为崔、魏所借，而劲节不阿，或逐或远，此亦正人也。以崔、魏定邪正，譬之以明镜别妍媸。而揭揭代逆分谤，臣愿维垣之熟计之也。”上是之。时元璐屡言事，大学士来宗道常曰：“渠何事多言？吾词林故事，惟香茗耳！”时谓宗道“清客宰相”。
五月，御史袁弘勋劾大学士刘鸿训“一入黄扉，扬扬自得。浃旬之间，革职闲住无虚日。最可异者，杨所修、贾继春、杨维垣，夹攻表里之奸，有功无罪而诛锄禁锢，自三臣始。且军国大事，未暇平章，惟亟毁《要典》。谓水火玄黄，是书为祟。今毁矣，水火玄黄息耶战耶？未毁以前，崔、魏借之以空善类；既毁以后，鸿训又借之以殛忠良。以暴易暴，长此安穷”！镇抚司佥书张道亦讦攻鸿训。工科给事中颜继祖争之，且言：“道出位乱政，非重创不止。”御史史范、高捷相继弹鸿训，鸿训寻以事罢归。
十一月庚申，会推阁员吏部侍郎成基命、礼部侍郎钱谦益等。礼部尚书温体仁讦谦益，天启初主试浙江，贿中钱千秋，不宜枚卜。上召廷臣及体仁、谦益于文华殿，质辨良久。上曰：“体仁所参‘神奸结党谁’也？”曰：“谦益党与甚众，臣不敢尽言。即枚卜之典，俱自谦益主持。”吏科给事中章允儒曰：“体仁资深望轻，如纠谦益，何不先于枚卜也？”体仁曰：“前犹冷局，今卜相事大，不得不为皇上慎用人耳。”允儒曰：“朋党之说，小人以陷君子，先朝可鉴。”上叱之，下锦衣卫狱，削籍。礼部以钱千秋试卷呈，上责谦益，引罪而出，旋回籍，除名为民。下千秋于刑部。周延儒曰：“自来会推会议，皆故事，仅一二人主持，余无所言。即言出，而祸随之矣。”上大称善，遂停枚卜，卒用延儒。延儒力援体仁，明年亦入政府。初，延儒以召对称旨，至是，枚卜，谦益必欲得之，而虑以延儒同推，势必用延儒，遂力推止之。不知上果意在延儒，不推适滋上疑耳。于是党同之疑，中于上者深。体仁发难，而延儒助之，谦益不知也。忽蒙召对，谦益自为枚卜定于此日。及入见，方知有体仁疏。体仁与谦益廷辨，体仁言如涌泉，而谦益出不意，颇屈。
二年春正月，定逆案。召廷臣于文华殿。先是，御史毛九华劾礼部尚书温体仁有媚诗刊本。上问体仁，体仁谓出自钱谦益诬论。又出御史任赞化参体
仁疏，其语亵，上不怿，谪赞化于外。御史吴言：“因温体仁前削章允儒，降房可壮、瞿式耜，今又斥任赞化，班行无色。乞召还言官。”不听。
三年五月，左谕德文震孟上言：“吕纯如罗织诸贤，今籍奥援，思借边才起用。吏部尚书王永光假窃威柄，年例变乱祖制，考选摈斥清才。”疏入，命指实具奏。永光有清执，东林以其异已，给事中张国维、御史毛羽建等交劾之。俱不问。至是，震孟再纠之。
四年春正月，翰林院编修黄道周疏救钱龙锡，调外。初，定魏、崔逆案，辅臣钱龙锡主之。袁崇焕之狱，御史史■力谋借崇焕以报龙锡，因龙锡以罗及诸臣，周延儒、温体仁主之。欲发自兵部，而尚书梁廷栋不敢任。又上英察，不能遽起大狱也。道周疏上，延儒意稍解。时大学士韩广亦被劾归。
二月，给事中葛应斗纠御史袁弘勋、锦衣卫都督同知张道浚，通赂窃权。命下理。弘勋受参将胡宗明、主事赵建极贿，嘱于兵部尚书梁廷栋、吏部尚书王永光。弘勋、道浚，皆永光所任也，俱论戍。刑科给事中吴执御论永光诲贪崇墨，永光罢。
五月，释故大学士钱龙锡狱，戍定海卫。龙锡出狱，周延儒即过之，极言上怒甚，挽回殊难，龙锡深德之。未几，温体仁至，龙锡因述延儒语。体仁曰：“上固不甚怒也。”于是闻者谓体仁质直而延儒虚伪，然亦体仁之巧于挤延儒也。嘉善钱士升为龙锡门生，闻体仁语，颇多之，而轻延儒，体仁遂与相结。
五年春正月，刑科给事中吴执御奏荐黄克缵、刘宗周等，御史吴彦芳奏荐李瑾、李邦华等。上以其朋比，恶之，下彦芳、执御于理。坐上书不以实律，杖为城旦。
六年三月，刑科都给事陈赞化劾大学士周延儒“招权纳贿、游客李元功借丛威人。延儒尝语去辅李标事云：‘上先允放，余封还原疏，上即改留。颇有回天之力，今上羲皇上人也。’此是何语，岂徒小人之轻泄乎！至指借停刑，以罔贿利，此固通国所共闻也”。且引刑科给事李世祺为证。世祺亦奏延儒有此言。不问。户科给事中朱文焕亦劾延儒“重荷国恩，毫无补救”。六月，大学士周延儒罢。始，温体仁与延儒深相结纳，延儒力援之以进。至是，体仁将夺其位，太监王坤疏攻延儒，体仁无一语相助。于是陈赞化屡纠延儒，即“羲皇上人”一语，穷究不已。体仁知上意，凡与延儒为难者，必阴助之，而助延儒者皆诎。延儒放归。
七年三月，召大学士何如宠入朝，在道屡引疾，不许。刑科给事中黄绍杰奏言：“从来君子小人，不能并立。如宠徘徊瞻顾，则次辅温体仁当知所自处矣。自体仁为相，水旱氵存臻，盗贼满路，燮理固如是乎？秉政既久，窥旨必热。中外诸臣，承奉其意。用一人，则曰：‘此与体仁不合也。’行一事，则曰：‘此体仁所不乐也。’凡此，皆召变之由。乞命体仁引咎辞位，以回天心，慰民望。”上责其率妄，调外。
八月甲戌，石廷臣于平台，问谁堪冢宰总宪者，令各给条对。吏部左侍郎张捷曰：“臣之所举，与众不同。”上许之。勋戚在殿西室，文臣在殿东室。捷旁皇四顾，大学士王应熊目属之，诸臣觉其异。及问所荐，则前兵部吕纯如也。时诸臣或举郑三俊，勋戚亦如之。或举唐世济。捷曰：“总宪世济可，冢宰非纯如不可。”俄入奏，力言纯如之长。诸臣以纯如列逆案，不可。刑科给事中姜应申言之尤力，捷失色。上问温体仁，对曰：“谢升可。”上是之。应熊故善周延儒，而纯如又与延儒善者，故体仁阴持之。给事中范淑泰、吴甘来交章劾王应熊、张捷同谋党附，计翻逆案。乙亥，召南京吏部尚书谢升为吏部尚书，以唐世济为左都御史。
八年夏六月，刑部主事吴江，给事中何楷、宋学显，御史张■曾，各劾大学士温体仁，并及王应熊。初，流盗陷中都，巡抚杨一鹏，巡按吴振缨被劾。而振缨体仁乡人，曲庇之。时何吾驺亦与应熊不合，钱士升力剂其间，得解。
秋七月，进少詹事文震孟为礼部左侍郎兼东阁大学士。震孟讲《春秋》称旨，既而以疾告，不允。温体仁语之曰：“行相君矣，何避也！”至是，出特简入政府。
十一月，大学士何吾驺、文震孟罢。初，吾驺、震孟在直，欲以工科给事许誉卿补南京太常卿，温体仁与吏部尚书谢升难之。升遂疏纠誉卿。震孟自恃特简，于体仁无所依附。尝与体仁论庶吉士郑曼阝当迁除，大拂体仁意。至是，票升疏，止欲夺誉卿俸，体仁不肯。震孟作色掷笔曰：“即削籍无害！”体仁夕揭上，而吾驺、震孟朝罢矣。誉卿击有直声，沉沦谏垣，十年不调，即是削籍。震孟有时望，入相仅三月而龃龉同官，不竟其用。
逮庶吉士郑曼阝。曼阝继母，大学士吴宗达女弟也。曼阝薄于宗达，宗达尝揭其杖母妾。震孟既忤体仁，体仁并恨郑曼阝，即以宗达所揭入告，下狱。
九年二月，吏部尚书谢升疏救陈子壮，不听。先是，子壮以论宗秩事下狱。巡按苏、松、常、镇御史王一鹗奏荐周延儒等，以滥及废籍，责之。
夏四月，大学士钱士升罢。初，温体仁深结士升，其入相也，体仁凡有所为，必力推之。如用冢宰谢升、总宪唐世济，皆体仁意，而士升成之。体仁逐文震孟，颇引士升为主，士升亦助体仁。至是，体仁并欲去士升，因福建右卫经历吴鲲化讦奏士升弟士晋，即拟严旨。仍嘱林焊毋泄言，欲借弟以逐其兄也。士升遂引归。
五月，逮滋阳知县成德，下锦衣狱。德性刚激，入前大学士文震孟之门。至是，连章攻温体仁，凡十上，尽发其奸状。母张氏，伺体仁舆出，辄道诟之。德移狱刑部，戍延绥。
秋七月，国子祭酒倪元璐免。元璐与同邑左庶子丁进不合，嗾诚意伯刘孔昭讦奏也。十一月，下左都御史唐世济于狱。世济以边才荐故兵部尚书霍维华。上谓维华逆案，世济蒙蔽，下刑部狱。明年正月，霍维华戍
没。十年春正月，常熟章从儒讦奏前礼部右侍郎钱谦益、科臣瞿式耜。疏上，温体仁修郄，逮之下刑部狱，几殆。谦益尝作《故太监王安祠记》，曹化淳出王安门，愤其冤，发从儒阴谋，立枷死。谦益
等寻得释。二月，逮巡按山西御史张孙振。初，提学佥事袁继咸守官奉公，自书卷外无长物。孙振贪秽不职，诬奏之。贡士卫周祚等讼其冤。命并孙振逮讯。
三月，陆文声陈“风俗之弊，皆原于士子。太仓庶吉士张溥、前临川知县张采，倡复社以乱天下”。命南直提学御史倪元珙核奏。元珙因极言文声之妄。上责其蒙饰，降光禄寺录事。溥、采为古学以相砥砺，天下靡然乡风，不为政府所悦，故朝论必苛及之。时苏州推官周之夔，亦讦奏溥等树党挟持。
夏四月，兵科给事中宋学显，贵州道御史张盛■俱例转湖广、河南参议。抚宁侯朱国弼劾温体仁，私左都御史唐世济，逐学显、盛美。上不听。又劾体仁受霍维华赂，令唐世济发端。上慰谕体仁，夺国弼侯爵，世济亦戍边。
六月，大学士温体仁引疾免，赐金币，遣行人吴本泰护归。体仁在事，诸臣攻者无虚日。体仁与举朝为仇，其庇私党排异己，未尝有迹，但因事图之，使若发自上者，而主炳阴为所假，上竟不之疑。
八月，以薛国观为礼部左侍郎兼东阁大学士。十月，定东宫官属。右谕德项煜、编修杨廷麟让左谕德黄道周。阁臣以道周意见偏，上疏有“不如郑曼阝”之语。寝之。刑科给事中
冯元飚言：“道周忠足以动圣鉴，而不能得执政之心，恐天下后世有以议阁臣之得失也。”不听。已而道周疏劾杨嗣昌夺情，谪外。十一年八月，南京户科给事张芳论前巡盐两淮御史史■侵帑三
十余万。命逮■下刑部。先是，巡盐御史张锡命忧去，遗课二十一万。■扌耳事，尽入其家。检讨杨士聪攻之，■诿橐锡命。时锡命前卒，子沆奏辨，大学士钱士升拟旨罪■。王应熊曰：“史太仆大有才，未易撄也。”拟上，上果不听。至是，■复奏辨，又发张芳朋党状，芳夺官。
十二年六月，以左懋第、袁恺、阴润、蔺刚中、范士髦为给事中，詹时雨、李近右、汪承诏、张绪论、杨四重为试监察御史，吴昌时等并各部主事。昌时首选吏部。疏上，上自手定先后，示不测。昌时谓薛国观所为，恨之。
八月，故庶吉士郑曼阝磔于市。先是，中书舍人许曦讦奏曼阝不孝渎伦，与温体仁疏合。法司定罪拟辟，上命加等。曼阝初选庶吉士，有直谏声，文震孟、黄道周皆与之游。当时欲借曼阝以倾震孟、道周，谳驳逾重。而曼阝居乡多不法，遂罹惨祸。
十三年夏四月，巡抚江西右佥都御史解学龙，荐举布政司都事黄道周。上以道周党邪乱政，学龙徇私，俱逮下理，廷杖论戍。户部主事叶廷秀请宽之，并杖削籍。监生涂仲吉上言：“黄道周通籍二十载，半居坟庐。稽古著书，一生学力，止知君亲。虽言尝过■，而志实忠纯。今喘息仅存，犹读书不倦。此臣不为道周惜，而为皇上天下万世惜也。昔唐太宗恨魏征之面折，至欲杀而终不果。汉武帝恶汲黯之直谏，虽远出而实优容。皇上欲远法尧、舜，奈何出汉、唐主下！断不宜以党人轻议学行才品之臣也。”通政司格之不上，仲吉并劾通政使施邦曜遏抑言路，再救道周。上怒，下狱杖之，论戍。
六月，大学士薛国观免。初，国观以温体仁援，得入阁。同官六人皆罢，独国观秉政至首辅，上颇向用之。至是，因拟谕失旨，下五府、九卿议处致仕。刑科给事中袁恺再疏劾之，言：“国观纳贿有据。”并及尚书傅永淳、侍郎蔡奕琛等。遂下镇抚司讯。初，上召国观，语及朝士婪贿。对曰：“使厂、卫得人，朝士何敢黩货！”东厂太监王化民在侧，汗出浃背。于是专侦其阴事，以及于败。国观既削籍，吏部尚书傅永淳、南京吏部尚书朱继祚并免。下左副都御史叶有声于狱，以通贿国观也。时株连颇众。十二月，国观奏辨。不听，命入京即讯。
十四年春正月，故大学士薛国观奏辨刑科给事中袁恺诬劾，出于礼部主事吴昌时之意。上不听。夏四月，召前大学士周延儒、张至发、贺逢圣入朝。至发辞不
出，逢圣不久以病归。初，延儒既罢，丹阳监生贺顺、虞城侯氏，共敛金，属太监曹化淳等营复相。至是，得召用，主事吴昌时之力居多，延儒德之。
六月，故刑部右侍郎蔡奕琛在系上言：“去夏六月，同邑诸生倪襄，贽于庶吉士张溥之门，归语知县丁煌，夸溥大力，可立致人祸福，因言及臣旦夕必逮。未几，而王陛彦果劾臣矣。一里居庶常，结党昭权，阴握黜陟之柄，岂不异哉！”上令丁煌指证，下倪襄于狱。既而奕琛亦劾张溥，并及故礼部侍郎钱谦益。
八月辛亥，故大学士薛国观赐死，诛中书舍人王陛彦，各籍其家。初，国观以王陛彦通赂免官，命伺其邸，则王陛彦至，执下狱。陛彦为吴昌时甥，临刑呼曰：“此舅氏所作，我若有言，即累名教矣。”时国观事发于东厂，佥云昌时实启其机。
十二月甲子，戌黄道周、解学龙。初，刑部尚书刘泽深拟道周瘴戍，再奏不允。因上言：“道周之罪，前两疏已严矣。至此，惟有论死。死生之际，臣不敢不慎也。自来论死诸臣，非封疆则贪酷，未有以建言诛者。今以此加道周，道周无封疆贪酷之失，而有建言蒙戮之名。于道周得矣，非我皇上覆载之量也。且皇上所疑者党耳，党者见诸行事。道周具疏空言，一二臣工，始未尝不相与也。今且短之，继而斥之，乌有所谓党，而烦朝廷之大法耶！去年行刑时，忽奉旨停免。今皇上岂有积恨于道周，万一转圜动念，而臣已论定，噬脐何及？敢仍以原拟上。”上从之。
十五年夏四月，宥马士英，起兵部左侍郎兼右佥都御史，提督凤阳。士英初抚宣大，以总监王坤论罪。至是，故太常少卿阮大铖为营救，得起用。八月，召还黄道周，仍任少詹事。时周延儒承上眷最深，凡上
怒莫能回，延儒能谈言微中。先是，道周在狱，人谓必不可救。延儒以微词解之，得减放。至是，上偶言及岳飞，事叹曰：“安得将如岳飞者而用之？”延儒曰：“岳飞自是名将。然其破金人事，史或多溢辞。即如黄道周之为人，传之史册，不免曰其不用也，天下惜之。”上默然。甫还宫，即传旨复官。
十六年三月，改礼部仪制主事吴昌时为吏部文选主事，署郎中事。昌时好结纳，通司礼太监王化民等，欲转铨司。吏部尚书郑三俊尝以问乡人徐石麒，答曰：“君子也。”石麒遂荐于上。盖石麒畏昌时机深，故誉之，而三俊不知。
例转给事中范士髦等四人，御史陈荩等六人。故事，例转科一道二，文选主事吴昌时特广其数，意胁台、省，为驱除地也。夏四月，河南道御史祀彪佳劾吴昌时紊制弄权。山东道御史徐
殿臣、贺登选各疏参之。五月，吏部尚书郑三俊以荐吴昌时引咎罢，大学士周延儒放归。给事中郝纟复劾吏部郎中吴昌时、礼部郎中周仲琏“窃权附势，纳
贿行私。内阁票拟机密，每事先知。总之，延儒天下之罪人，而昌时、仲琏又延儒之罪人”。御史蒋拱宸、何纶交劾之。七月乙卯，上自讯昌时于中左门，拷掠至折胫乃止。征延儒听勘，延儒先荐大学士王应熊，途中密语，令先抵京。上遣缇骑趋延儒入，侦知之。罢应熊，寻诛昌时，赐延儒死。初，延儒再召时，庶吉士张溥、马世奇以公论感动之，故其所举措，尽反前事。向之所排，更援而进之，上亦虚已以听。Ж既没，世奇远权势不入都。延儒左右，皆昌时辈，以至于败。
倪元路曰：自神祖中叶以来，三四十年间，朝廷之局凡三变。其始天子静摄，听臣工群类之自战，而不为之理，所谓鼠斗穴中，将勇者胜耳。故其时其血玄黄，时胜时败。其既阉寺擅权，宵人处必胜之地，正人亦戢心搏志，而甘处不胜，不敢复言战。宵人亦不曰战，直曰禽馘之耳。然其时正人虽婴祸患，其心愈益喜，曰：“吾君子也。”其后魁柄已振，握照虚公，百尔臣工，皆怵然不敢穷战，而阴制以谋。故其时气战者败，谋战者胜，谋阳者败，谋阴者胜。凡明主所箝以绳贪人者，宵人皆借之以正人。其正人既祸败，即无可自解，曰：“吾君子。”其宵人亦不靳归名君子，而但使其无救于祸败。宵人正人，皆以不敢言党而党愈炽，党愈炽而国是不可问矣。究之借以朋比，斥为伪学，窜逐禁锢，殆无虚日。予以世患无真品望，不患无真经济耳！所谓道德事功，垂之竹帛，贞之珉石，盖乎未有睹也。嗟乎！此后世之所以衰也。 


卷六十七



○争国本
神宗万历十年八月丙申，皇元子生，颁诏赦天下。十四年正月，皇第三子生，进其母郑氏为贵妃。二月，辅臣申时行等请册立东宫。疏曰：“早建太子，所以尊宗
庙重社稷也。自元子诞生，五年于兹矣，即今麟趾螽斯，方兴未艾，正名定分，宜在于兹。祖宗朝立皇太子，英宗以二岁，孝宗以六岁，武宗以一岁，成宪具在。惟陛下以今春月吉旦，敕下礼部，早建储位，以慰亿兆人之望。”上曰：“元子婴弱，少俟二三年举行。”
户科给事中姜应麟、吏部员外沈上言：“贵妃虽贤，所生为次子，而恭妃诞育元子，主鬯承祧，顾反令居下邪？乞收回成命，首进恭妃，次及贵妃。”上怒，谪应麟广昌典史，亦调外。上谕阁臣曰：“降处非为册封，恶彼疑朕废长立幼，先揣摩上意耳。我朝立储，自有成宪，朕岂敢以私意坏公论邪！”刑部主事孙如法上言：“恭妃诞育元嗣，五年未闻有进封之典，贵妃郑氏一生子，即有皇贵妃之封，贵妃能得之于皇子之生之日，而恭妃不能得之五年敬奉之久，此天下不能无疑也。”上怒，谪朝阳典史。御史孙维城、杨绍程请定储位，俱夺俸。
礼部侍郎沈鲤奏宜并封恭妃王氏，上谕待元子册立行。皇贵妃郑氏父郑承宪为其父请■典，援中宫永年伯王衤韦例，礼部疏驳，上命予坟价五百两。
十五年春正月，礼科都给事王三余，御史何倬、锺化民、王慎德，各奏建储，不报。辅臣请建储封王，令候旨行。十六年六月，山西道御史陈登云请册立东宫，且罪郑承宪骄横
之状。不报。十八年春正月，朔上御毓德宫，召辅臣申时行、许国、王锡爵、
王家屏于西室，以册立东宫系宗社计请。上曰：“朕知之，朕无嫡子，长幼自有定序。郑妃亦再三陈请，恐外间有疑，但长子犹弱，欲俟其壮大使出。”辅臣复请曰：“皇长子年已九龄，蒙养豫教，正在今日。”上颔之。时行等出，上遽令司礼监追止之，云：“已令人宣皇子来，与先生一见。”辅臣还至宫门内，有顷，皇长子、皇三子俱至，引至御榻前，皇长子在御榻右，上手携之，向明正立。辅臣等注视良久，因奏曰：“皇长子龙姿凤表，岐嶷非凡，仰见皇上昌后之仁。”上欣然曰：“此祖宗德泽，圣母恩庇，朕何敢当。”辅臣奏：“皇长子春秋长，宜读书。”且云：“皇上正位东宫时，方六龄，即已读书，皇长子读书已晚矣。”上曰：“朕五岁即能读书。”复指皇三子云：“是儿亦五岁，尚不能离乳母。”遂手引皇长子至膝前，抚摩欢惜。辅臣叩头奏曰：“有此美玉，何不早加琢磨，使之成器？”上曰：“朕知之。”时行等叩头出。
十月，吏部尚书朱、礼部尚书于慎行率群臣合疏请册立东宫。上怒，下旨夺俸。辅臣申时行引疾乞休，王家屏居中调之，上意稍解。以郑国泰请册立疏示群臣，传谕建储之礼，当于明年傅立，群臣无复奏扰，如有复请，直俞十五岁。
十九年冬十月，阁部大臣合疏请建东宫。先是，建储事既奉上旨，申时行与同官约，遵守稍需一岁，每诸司接见，亦以此告之，故辛卯岁自春及秋，曾无言及者。至是，工部主事张有德请备东宫仪仗，时行方在告，次辅许国乃曰：“小臣尚以建储请，吾辈不一言可乎？”仓卒具疏，首列时行名以上。时行闻之大愕，别具揭云：“臣已在告，同官疏列臣名，臣不知也。”故事，阁臣密揭皆留中，而是疏与诸疏同发。礼科罗大纟宏遂上疏论时行迎合上意以固位，武英中书黄正宾继之。上怒，杖正宾，削大纟宏籍。十二月，辅臣王家屏乞明春建储，以塞道路揣摩之口，销墙帏牵制之私。不报。
二十年春正月，礼科都给事李献可疏请豫教，削籍。大学士王家屏具揭申救，封还御批。上怒。给事锺羽正、舒弘绪、陈尚象、李固策、丁懋逊、吴之佳、杨其休、叶初春，御史钱一本、邹德泳、贾名儒、陈禹谟、主事董嗣成交章申救，削籍、降调有差。科臣孟养浩疏最后上，加杖一百。家屏三疏乞归，许之。吏部主事顾宪成、章嘉祯等廷推家屏忠爱，不宜废置，请召还。上怒，宪成削籍，嘉祯谪罗定州州判。十一月，礼部尚书李长春屡请册立，疏十有四，不报，寻罢去。
二十一年春正月，辅臣王锡爵归省还朝，密疏请建东宫曰：“前者册典垂行，而辄为小臣激聒所阻。皇上亲发大信，定以二十一年举行，于是群嚣寂然。盖皆知成命在上，有所恃而无虞也。倘春令过期，外廷之臣必曰：‘昔以激聒而改迟，今复何名而又缓？’伏乞降谕举行，使盛美皆归之独断，而天功无与于人谋。”上报云：“朕虽有今春册立之旨，昨读《皇明祖训》，立嫡不立庶。皇后年尚少，倘复有出，是二储也。今将三皇子并封王，数年后皇后无出，再行册立。”锡爵复疏曰：“昔汉明帝取宫人贾氏子，命马皇后养之。唐玄宗取杨良媛子，命王皇后养之。宋真宗刘皇后取李宸妃之子为子。与其旷日迟久，待将来未定之天，孰若酌古准今，成目下两全之美。臣谨遵谕，并拟传帖二道以凭采择。然尚望皇上三思臣言，俯从后议，以全恩义，服人心。”上竟出前谕。工部郎中岳元声谓科臣张贞观、史孟麟曰：“此举何如？”贞观曰：“此乃锡爵密进者。”元声复诣礼部郎中陈大来家，兵科给事许弘纲、礼部郎中于孔兼皆在。弘纲以属元声。元声曰：“我方论锡爵，若言，谓有成心，反败乃事。其以元声为后劲可也。”弘纲不允，元声遂归草疏。适礼部郎中顾允成、张纳陛至，遂联名上，大约言皇上正位东宫之日，仁圣亦青年，庄皇帝不设为未然事，以误大计。疏入，刑科王如坚、光禄丞朱维京疏继上，曰：“皇上念及中宫良厚，顾中宫春秋方盛，前星一耀，则所册元子自当避位，何嫌何疑！今以将来未期之事，格见在已成之命，恐中宫闻之，亦有不安者。皇上以手札咨之锡爵，爵不能如李泌之委曲叩请，如旨拟敕，难以厌中外之人心。”光禄少卿徐杰，署丞王学曾，郎中陈泰来、于孔兼疏继上。上怒。如坚、维京谪戍，杰、学曾等为民。而元声、允成、纳陛得宽旨，然并封旨竟如故。元声与允成、纳陛、泰来、孔兼暨李启美、曾凤仪、锺化民、项德祯面诘锡爵于朝房，锡爵色甚厉。元声曰：“阁下奈何误引亲王入继之文，为储宫待嫡之例？”凤仪语稍逊，元声厉声呵之曰：“曾员外不知祖训。”锡爵容霁。众欲出，元声曰：“大事未定，奈何出！”锡爵曰：“然则如何？”元声曰：“当以廷臣相迫，告之皇上。”锡爵曰：“书诸公之名以进，何如？”元声曰：“请即以元声为首，杖戍惟命。”锡爵唯唯。庶吉士李腾芳上书锡爵曰：“圣明在上，议者俱为杞忧，以公苦心，疑为集菀，此皆妄也。但闻古贤豪将与立权谋之事，必度其身能作之，身能收之，则不难晦其迹于一时，而终可皎然于天下。公欲暂承上意，巧借王封，转作册立。然以公之明，试度事机，急则旦夕，缓则一二年，竟公在朝之日，可以遂公之志否？恐王封既定，大典愈迟，他日继公之后者，精诚智力稍不如公，容或坏公事，隳公功，而罪公为尸谋，公何辞以解？此不独宗社之忧，亦公子孙之祸也。”锡爵读讫，爽然曰：“诸公詈我，我无以自明。如子言，我受教。但我每揭皆手书，秘迹甚明也。”腾芳曰：“揭帖手书，人何由知？异日能使天子出公手书，传示天下乎？”锡爵默默良久，复曰：“古人留侯、邺侯皆以权胜。”腾芳曰：“邺侯不欲以建宁为元帅，而咏《摘瓜诗》以卫广平，此经也，非权也。但与肃宗私议家事，恐上皇不安，而迟广平为太子，别是一则，然建宁之死胎此矣。若子房以强谏为无益，而招致四皓，有似行权，然未尝请太子与赵王并封。且行权必大智人，委曲宛转，或立语而移，或默然而定，若需之数年，更以他手，虽圣人不能保矣。”语次，锡爵不觉泣下。翌日，上疏自劾三误。不允。
二月，辅臣王锡爵复疏册立。上命三皇子俱停封。锡爵复疏争之，略曰：“皇上旋止封王之命，再订二三年册立之期，真古圣人从善转圜之盛德。顾臣私忧过计，去年之命既改于今年，则焉知今年之命不改于他日？夫人情惟无疑则已，疑心一生，则将究及宫闱之隐情，虑及千万世之流祸。”复曰：“皇长子年近加冠，未就外传，从来所未闻。皇上纵欲少缓册立之期，岂可不先行豫教之礼？”上不允。寻降陈泰来、薛敷教、于孔兼、顾允成于外，削礼科张贞观籍为民。
  </div>
  <div class="pagination">
   <a href="明史纪事本末_page31.html">
    上一页
   </a>
   <span>
    ...
   </span>
   <a href="明史纪事本末_page27.html">
    27
   </a>
   <a href="明史纪事本末_page28.html">
    28
   </a>
   <a href="明史纪事本末_page29.html">
    29
   </a>
   <a href="明史纪事本末_page30.html">
    30
   </a>
   <a href="明史纪事本末_page31.html">
    31
   </a>
   <span class="current-page">
    32
   </span>
   <a href="明史纪事本末_page33.html">
    33
   </a>
   <a href="明史纪事本末_page34.html">
    34
   </a>
   <a href="明史纪事本末_page35.html">
    35
   </a>
   <a href="明史纪事本末_page36.html">
    36
   </a>
   <a href="明史纪事本末_page37.html">
    37
   </a>
   <span>
    ...
   </span>
   <a href="明史纪事本末_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
