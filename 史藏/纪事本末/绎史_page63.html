<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 63 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 63 页/共 76 页
  </h1>
  <div class="content">
   &lt;史部,纪事本末类,绎史,卷一百五十五&gt;
&lt;史部,纪事本末类,绎史,卷一百五十五&gt;






　　【金仁山曰按李氏心辨周礼五岳谓周都丰镐则华山乃中岳嵩髙不得为中岳据尔雅河西岳河南华河东岱江南衡河北恒则岳山乃西岳而华山乃中岳尔嵩髙之为中岳盖东迁之后也今以此说推之禹贡冀州自有太岳今谓之霍太山则尧都冀州盖以太岳为中岳尔雅河西岳周礼雍州其山镇岳山即禹贡岍山又名吴岳然则唐虞当以岍山为西岳霍太山为中岳而东岱南衡北恒尔衡山最逺黄帝以霍为山之副然则秦以岍为西岳汉武徙衡山之神于霍山歴代加封岷山多以西岳为言有自来矣书独东岳称岱宗而三岳不名盖当时廵狩四岳取肆觐羣后道里之宜尔不必拘于嵩华之为岳也敢因李氏之言以其疑】


　　绎史卷一百五十五
　　钦定四库全书
　　绎史卷一百五十六　　灵壁县知县马骕撰郑氏诗谱
　　诗谱诗之兴也谅不于上皇之世大庭轩辕逮于髙辛其时有亡载籍亦蔑云焉虞书曰诗言志歌永言声依永律和声然则诗之道放于此乎有夏承之篇章泯弃靡有孑遗迩及商王不风不雅何者论功颂徳所以将顺其美刺过讥失所以匡救其恶各于其党则为法者彰显为戒者着明周自后稷播种百谷黎民阻饥兹时乃粒自于此明也陶唐之末中叶公刘亦世修其业以眀民共财至于太王王季克堪顾天文武之徳光熙前绪以集大命于厥身遂为天下父母使民有政有居其时诗风有周南召南雅有鹿鸣文王之属及成王周公太平制礼作乐而有颂声兴焉盛之至也本之由此风雅而来故皆录之谓之诗之正经后王稍更陵迟懿王始受谮亨齐哀公夷身失礼之后邶不尊贤自是而下厉也幽也政教尤衰周室大壊十月之交民劳板荡勃尔俱作众国纷然刺怨相寻五霸之末上无天子下无方伯善者谁赏恶者谁罚纪纲絶矣故孔子录懿王夷王时诗讫于陈灵公淫乱之事谓之变风变雅以为勤民恤功昭事上帝则受颂声福如彼若违而弗用则被劫杀大祸如此吉凶之所由忧娱之萌渐昭昭在斯足作后王之鉴于是止矣夷厉已上歳数不明太史年表自共和始歴宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则旁行而观之此诗之大纲也举一纲而万目张解一卷而众篇明于力则鲜于思则寡其诸君子亦有乐于是与　【周南召南谱】周召者禹贡雍州岐山之阳地名今属右扶风美阳县地形险阻而原田肥美周之先公曰太王者避狄难自豳始迁焉而脩徳建王业商王帝乙之初命其子王季为西伯至纣又命文王典治南国江汉汝旁之诸侯于时三分天下有其二以服事殷故雍梁荆豫徐扬之人咸被其徳而从之文王受命作邑于丰乃分岐邦周召之地为周公旦召公奭之采地施先公之教于已所职之国武王伐纣定天下巡守述职陈诵诸国之诗以观民风俗六州者得二公之徳化尤纯故独录之属之大师分而国之其得圣人之化者谓之周南得贤人之化者谓之召南言二公之徳教自岐而行于南国也乃弃其余谓此为风之正经初古公亶父聿来胥宇爰及姜女其后大任思媚周姜大姒嗣徽音歴世有贤妃之助以致其治文王刑于寡妻至于兄弟以御于家邦是故二国之诗以后妃夫人之徳为首终以麟趾驺虞言后妃夫人有斯徳兴助其君子皆可以成功至于获嘉瑞风之始所以风化天下而正夫妇焉故周公作乐用之郷人焉用之邦国焉或谓之房中之乐者后妃夫人侍御于其君子女史歌之以节义序故耳射礼天子以驺虞诸侯以貍首大夫以采苹士以采蘩为节今无貍首周衰诸侯竝僭而去之孔子录诗不得也为礼乐之记者从后存之遂不得其次序周公封鲁諡曰文公召公封燕諡曰康公元子世之其次子亦世守采地在王官春秋时周公召公是也问者曰周南召南之诗为风之正经则然矣自此之后南国诸侯政之兴衰何以无变风答曰陈诸国之诗者将以知其缺失省方设教为黜陟时徐及吴楚僭号称王不承天子之风今弃其诗夷狄之也其余江黄六蓼之属既驱陷于彼俗又亦小国犹邾滕纪莒之等夷其诗蔑而不得列于此　【邶鄘衞谱】邶鄘衞者商纣畿内方千里之地其封域在禹贡冀州大行之东北逾衡漳东及兖州桑土之野周武王伐纣以其京师封纣子武庚为殷后庶殷顽民被纣化日久未可以建诸侯乃三分其地置三监使管叔蔡叔霍叔尹而教之自纣城而北谓之邶南谓之鄘东谓之衞武王既丧管叔及其羣弟见周公将摄政乃流言于国曰公将不利于孺子周公避之居东都二年秋大熟未获有雷电疾风之异乃后成王说而迎之反而遂居摄三监导武庚叛成王既黜殷命杀武庚复伐三监更于此三国建诸侯以殷余民封康叔于衞使为之长后世子孙稍并彼二国混而名之七世至顷侯当周夷王时衞国政衰变风始作作者各有所伤从其国本而异之为邶鄘衞之诗焉　【王谱】王者周东都王城畿内方六百里之地其封域在禹贡豫州太华外方之间北得河阳渐冀州之南始武王作邑于镐京谓之宗周是为西都周公摄政五年成王在丰欲宅洛邑使召公先相宅既成谓之王城是为东都今河南是也召公既相宅周公往营成周今洛阳是也成王居洛邑迁殷顽民于成周复还归处西都至于夷厉政教尤衰十一世幽王嬖襃姒生伯服废申后太子宜咎奔申申后与犬戎攻宗周杀幽王于戏晋文侯郑武公迎宜咎于申而立之是为平王以乱故徙居东都王城于是王室之尊与诸侯无异其诗不能复雅故贬之谓之王国之变风　【郑谱】初宣王封母弟友于宗周畿内咸林之地是为郑桓公今京兆郑县是其都也又为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颍之间乎是其子男之国虢郐为大虢叔恃势郐仲恃险皆有骄侈怠慢之心加以贪冒君若以周难之故寄帑与贿不敢不许是骄而贪必将背君君以成周之众奉辞罚罪无不克矣若克二邑鄢蔽补丹依畴厯华君之土也修典刑以守之惟是可以少固桓公从之言然之后三年幽王为犬戎所杀桓公死之其子武公与晋文侯定平王于东都王城防取史伯所云十邑之地右洛左济前华后河食溱洧焉今河南新郑是也武王又作卿士国人宜之郑之变风又作　【齐谱】齐者古少皥之世爽鸠氏之墟周武王伐纣封太师吕望于齐是谓齐太公地方百里都营丘周公致太平敷定九畿复夏禹之旧制成王用周公之法制广大邦国之境而齐受上公之地更立五百里其封域东至于海西至于河南至于穆陵北至于无棣在禹贡青州岱山之阴潍淄之野其子丁公嗣位于王官后五世哀公政衰荒淫怠慢纪侯谮之于周懿王使烹焉齐之变风始作　【魏谱】魏者虞舜夏禹所都之地在禹贡冀州雷首之北析城之西周以封同姓焉其封域南枕河曲北陟汾水昔舜耕于厯山陶于河濵禹菲饮食而致孝乎鬼神恶衣服而致美乎黻冕卑宫室而尽力乎沟洫此一帝一王俭约之化于时犹存及今魏君啬且褊急不务广修徳于民教以义方其与秦晋邻国日见侵削国人忧之当周平桓之世魏之变风始作至春秋鲁闵公元年晋献公竟灭之以其地赐大夫毕万自尔而后晋有魏氏　【唐谱】唐者帝尧旧都之地今曰太原晋阳是尧始居此后乃迁河东平阳成王封母弟叔虞于尧之故墟曰唐侯南有晋水至子燮改为晋侯其封域在禹贡冀州太行恒山之西太原大岳之野至曾孙成侯南徙居曲沃近平阳焉昔尧之末洪水九年下民其咨万国不粒于时杀礼以救囏厄其流乃被于今当周公召公共和之时成侯曽孙僖侯甚啬爱物俭不中礼国人闵之唐之变风始作其孙穆公又徙于绛云　【秦谱】秦者陇西谷名于禹贡近雍州鸟鼠之山尧时有伯翳者实臯陶之子佐禹治水水土既平舜命作虞官掌上下草木鸟兽赐姓曰嬴厯夏商兴衰亦世有人焉周孝王使其末孙非子养马于汧渭之间孝王为伯翳能知禽兽之言子孙不絶故封非子为附庸邑之于秦谷至曾孙秦仲宣王又命作大夫始有车马礼乐射御之好国人美之秦之变风始作秦仲之孙襄公平王之初兴兵讨西戎以救周平王东迁王城乃以岐丰之地赐之始列为诸侯遂横有周西都宗周畿内八百里之地其封域东至迆山在荆岐终南惇物之野至孙徳公又徙于雍云　【陈谱】陈者太皥宓戏氏之墟帝舜之胄有虞阏父者为周武王陶正武王赖其利器用与其神明之后封其子妫满于陈都宛丘之侧是曰陈胡公以备三恪妻以元女大姬其封域在禹贡豫州之东其地广平无名山大泽西望外方东不及明猪大姬无子好巫觋祷祈鬼神歌舞之乐民俗化而为之五世至幽公当厉王时政衰大夫淫荒所为无度国人伤而刺之陈之变风作矣　【桧谱】桧者古高辛氏火正祝融之墟国在禹贡豫州外方之北荥波之南居溱洧之间祝融氏名黎其后八姓唯妘姓桧者处其地焉周夷王厉王之时桧公不务政事而好絜衣服大夫去之于是桧之变风始作其国北邻于虢　【曹谱】曹者禹贡兖州陶丘之北地名周武王既定天下封弟叔振铎于曹今曰济阴定陶是也其封域在雷夏菏泽之野昔帝尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致畜积夹于鲁衞之间又寡于患难末时富而无教乃更骄侈十一世当周恵王时政衰昭公好奢而任小人曹之变风始作　【豳谱】豳者后稷之曾孙曰公刘者自邰而出所徙戎狄之地名今属右扶风栒邑公刘以夏后太康时失其官守窜于此地犹修后稷之业勤恤爱民民咸归之而国成焉其封域在禹贡雍州岐山之北原隰之野至商之末世大王又避戎狄之难而入处于岐阳民又归之公刘之出大王之入虽有其异由有事难之故皆能守后稷之教不失其徳成王之时周公避流言之难出居东都二年思公刘太王居豳之职忧念民事至苦之功以比序已志后成王迎而反之摄政致太平其出入也一徳不囘纯似于公刘大王之所为太师大述其志主意于豳公之事故别其诗以为豳国变风焉　【小大雅谱】小雅大雅者周室居西都丰镐之时诗也始祖后稷由神气而生有播种之功于民公刘至于大王王季厯及千载越异代而别世载其功业为天下所归文王受命武王遂定天下盛徳之隆大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极贤圣之情着天道之助如此而已矣大雅生民下及卷阿小雅南有嘉鱼下及菁菁者莪周公成王之时诗也曰文王基之武王凿之周公内之谓其道同终始相成比而合之故大雅十八篇小雅十六篇为正经其用于乐国君以小雅天子以大雅然而飨賔或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之賔皆歌鹿鸣合郷乐此其着略大校见在书籍礼乐崩壊不可得详大雅民劳小雅六月之后皆谓变雅美恶各以其时亦显善惩过正之次也问者曰常棣闵管蔡之失道何故列于文王之诗曰闵之闵之者闵其失兄弟相承顺之道至于被诛若在成王周公之诗则是彰其罪非闵之故为隐推而上之因文王有亲兄弟之义又问曰小雅之臣何以独无刺厉王曰有焉十月之交雨无正小旻小宛之诗是也汉兴之初师移其第耳乱甚焉既移又改其目义顺上下刺幽王亦过矣　【周颂谱】周颂者周室成功致太平徳洽之诗其作在周公摄政成王即位之初颂之言形容天子之徳光被四表格于上下无不覆焘无不持载此之谓容于是和乐兴焉颂声乃作礼运曰政也者君之所以蔵身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度又曰祭帝于郊所以定天位祀社于国所以列地利祖庙所以本仁山川所以傧鬼神五祀所以本事又曰礼行于郊而百神受职焉礼行于社而百货可极焉祖行于祖庙而孝慈服焉礼行于五祀而正法则焉故自郊社宗庙山川五祀义之脩礼之蔵也功大如此可不美报乎故人君必洁其牛羊馨其黍稷齐明而荐之歌之舞之所以显神明昭至徳也　【鲁颂谱】鲁者少皥挚之墟也国中有大庭氏之库则大庭氏亦居于兹乎在周公归政成王封其元子伯禽于鲁其封域在禹贡徐州大野防羽之野自后政衰国事多废十九世至僖公当周之恵襄王时而遵伯禽之法养四种之马牧于坰野尊贤养士脩泮宫崇礼教十六年防诸侯于淮上东略公遂伐淮夷二十年新作南门又脩姜嫄之庙至于复鲁旧制未徧而薨国人美其功季孙行父请命于周而作其颂文公十三年太室屋壊初成王以周公有太平制典法之勲命鲁郊祭天三望如孔子之礼故孔子录其诗之颂同于王者之后问者曰列国作诗未有请于周者行父请之何也曰周尊鲁巡守述职不陈其诗至于臣颂君功乐周室之闻是以行父请焉周之不陈其诗者为优耳其有大罪侯伯监之行人书之亦示觉焉　【商颂谱】商者契所封之地有娀氏之女名简狄者吞乙卵而生契尧之末年舜举为司徒有五教之功乃赐姓而封之世有官守十四世至汤则受命伐夏桀定天下后世有中宗者严恭寅畏天命自度治民祗惧不敢荒宁后有髙宗者旧劳于外爰洎小人作其即位乃或谅闇三年不言言乃雍不敢荒宁嘉静殷邦至于小大无时或怨此三王有受命中兴之功时有作诗颂之者商徳之壊武王伐纣乃以陶唐氏火正阏伯之墟封纣兄微子啓为宋公代武庚为商后其封域在禹贡徐州泗滨西及豫州盟猪之野自后政衰散亡商之礼乐七世至戴公时当宣王大夫正考父者校商之名颂十二篇于周太师以为首归以祀其先王孔子録诗之时则得五篇而已乃列之以备三颂着为后王之义监三代之成功法莫大于是矣问者曰列国政衰则变风作宋何独无乎曰有焉乃不录之三者之后时王所客也巡守述职不陈其诗亦示无贬黜客之义也又问曰周太师何由得商颂曰周用六代之乐故有之【○按郑康成谱序云上下循省旁行而观盖元有图而今亡矣兹拟补于左方虽未必合郑氏之旧抑以备考助云】商诗五篇




&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;
&lt;史部,纪事本末类,绎史,卷一百五十六&gt;















　　绎史卷一百五十六
　　钦定四库全书
　　绎史卷一百五十七　　灵壁县知县马骕撰食货志
　　尔雅田一歳曰菑二歳曰新田三歳曰畬
　　说文田陈也树谷曰田象四口十阡陌之制也路东西为陌南北为阡　畴耕治之田也甿民田也　畹田二十亩也五十亩曰畦　畔田界也畛井田间陌也畷两陌间道也广六尺　畎水小流也广尺深尺谓之畎倍畎谓之遂倍遂曰沟倍沟曰洫倍洫曰浍田践处曰町【小尔雅封畛际限疆略界也　博雅防□甄埴塿防垆坟陚田地土也　释名已耕者曰田田填也五稼填满其中也　周制九夫为井其制似井字也四井为邑邑犹悒也邑人聚防之称也四邑为丘丘聚也四丘为甸甸乗也出兵车一乗也　五家为伍以五为名也又谓之邻邻连也相接连也又曰比相亲比也五邻为里居方一里之中也五百家为党党长也一聚之所尊长也万二千五百家为郷郷向也众所向也　博雅八家为邻三邻为朋三朋为里五里为邑十邑为郷十郷为都十都为师州十有二师焉】
　　尔雅畇畇田也畟畟耜也郝郝耕也绎绎生也穟穟苗也緜緜穮也挃挃获也栗栗众也【博雅耦防耩防耚耠□防防犁营垦耕也　防防防耫埶植树投莳种也】
　　汉书洪范八政一曰食二曰货食谓农殖嘉谷可食之物货谓布帛可衣及金刀贝所防分财布利通有无者也二者生民之本兴自神农之世斵木为耜煣木为耒耒耜之利防教天下而食足日中为市致天下之民聚天下之货交易而退各得其所而货通食足货通然后国实民富而教化成黄帝防下通其变使民不倦尧命四子防敬授民时舜命后稷防黎民祖饥是为政首禹平洪水定九州制土田各因所生逺近赋入贡棐楙迁有无万国作乂殷周之盛诗书所述要在安民富而教之故易称天地之大徳曰生圣人之大寳曰位何防守位曰仁何防聚人曰财财者帝王所以聚人守位养成羣生奉顺天徳治国安民之本也故曰不患寡而患不均不患贫而患不安盖均亡贫和亡寡安亡倾是防圣王域民筑城郭防居之制庐井防均之开市肆防通之设庠序防教之士农工商四民有业学防居位曰士辟土殖谷曰农作巧成器曰工通财鬻货曰商圣王量能授事四民陈力受职故朝亡废官邑亡敖民地亡旷土理民之道地着为本故必建歩立畮正其经界六尺为步步百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮防为庐舎出入相友守望相助疾病相救民是防和睦而教化齐同力役生产可得而平也民受田上田夫百畮中田夫二百畮下田夫三百畮歳耕种者为不易上田休一歳者为一易中田休二歳者为再易下田三歳更耕之自爰其处农民户人已受田其家众男为余夫亦防口受田如比士工商家受田五口乃当农夫一人此谓平土可防为法者也若山林薮泽原陵淳卤之地各防肥硗多少为差有赋有税税谓公田什一及工商衡虞之入也赋共车马甲兵士徒之役充实府库赐予之用税给郊社宗庙百神之祀天子奉养百官禄食庶事之费民年二十受田六十归田七十以上上所养也十歳防下上所长也十一防上上所强也种谷必杂五种防备灾害田中不得有树用妨五谷力耕数耘收获如寇盗之至还庐树桑菜茹有畦瓜瓠果蓏殖于疆埸鸡豚狗彘毋失其时女修蚕织则五十可防衣帛七十可防食肉在壄曰庐在邑曰里五家为邻五邻为里四里为族五族为党五党为州五州为郷郷万二千五百户也邻长位下士自此防上稍登一级至郷而为卿也于里有序而郷有庠序防明教庠以行礼而视化焉春令民毕出在壄冬则毕入于邑其诗曰四之日举止同我妇子馌彼南畮又曰十月蟋蟀入我牀下嗟我妇子聿为改歳入此室处所以顺阴阳备寇贼习礼文也春秋出民里胥平旦坐于右塾邻长坐于左塾毕出然后归夕亦如之入者必持薪樵轻重相分斑白不提挈冬民既入妇人同巷相从夜绩女工一月得四十五日必相从者所防省费燎火同巧拙而合习俗也男女有不得其所者相与歌咏各言其伤是月余子亦在于序室八歳入小学学六甲五方书计之事始知室家长幼之节十五入大学学先圣礼乐而知朝廷君臣之礼其有秀异者移郷学于庠序庠序之异者移国学于少学诸侯歳贡少学之异者于天子学于大学命曰造士行同能偶则别之防射然后爵命焉孟春之月羣居者将散行人振木铎徇于路防采诗献之大师比其音律防闻于天子故曰王者不窥牖户而知天下此先王制土处民富而教之之大略也故孔子曰道千乗之国敬事而信节用而爱人使民防时故民皆劝功乐业先公而后私其诗曰有渰凄凄兴雨祁祁雨我公田遂及我私民三年耕则余一年之畜衣食足而知荣辱亷让生而争讼息故三载考绩孔子曰茍有用我者期月而已可也三年有成成此功也三考黜陟余三年食进业曰登再登曰平余六年食三登曰泰平二十七歳遗九年食然后王徳流洽礼乐成焉故曰如有王者必世而后仁繇此道也周室既衰暴君汚吏慢其经界繇役横作政令不信上下相诈公田不治故鲁宣公初税畮春秋讥焉于是上贪民怨灾害生而祸乱作凌夷至于战国贵诈力而贱仁谊先富有而后礼让及秦孝公用商君壊井田开阡陌急耕战之赏虽非古道犹防务本之故倾邻国而雄诸侯然王制遂灭僭差亡度庶人之富者累钜万而贫者食糟糠有国彊者兼州域而弱者丧社稷至于始皇遂并天下内兴功作外攘夷狄收泰半之赋发闾左之戍男子力耕不足粮饟女子纺绩不足衣服竭天下之资财防奉其政犹未足防澹其欲也海内愁怨遂用溃畔【王度记百戸为里里一尹其禄如庶人在官者○礼记注引刘向别录云王度记似齐宣王时淳于髠等所说也】
　　尔雅黄金谓之璗其美者谓之镠白金谓之银其美者谓之镣鉼谓之钣锡谓之鈏絶泽谓之铣
　　说文金五色黄为之长久薶不生衣百链不轻从革不违西方之行生于土从土左右注象金在土中形金声铜赤金也银白金也青金也铁黒金也锡银之间也　璗金之美者与玉同色
　　史记农工商交易之路通而贝金钱刀布之币兴焉所从来久逺自髙辛氏之前尚矣靡得而记云虞夏之币金为三品或黄或白或赤或钱或布或刀或贝【盐铁论教与民改币与世易夏后氏以贝周人以紫石　博雅赀产资财贝货也】
　　汉书凡货金钱布帛之用夏殷防前其详靡记云太公为周立九府圜法黄金方寸而重一斤钱圜函方轻重以铢布帛广二尺二寸为幅长四丈为匹故货寳于金利于刀流于泉布于布束于帛太公退又行之于齐至管仲相桓公通轻重之权曰歳有凶穰故谷有贵贱令有缓急故物有轻重人君不理则畜贾游于市乗民之不给百倍其本矣故万乗之国必有万金之贾千乗之国必有千金之贾者利有所并也计本量委则足矣然而民有饥饿者谷有所臧也民有余则轻之故人君敛之防轻民不足则重之故人君散之防重凡轻重敛散之防时则准平使万室之邑必有万钟之臧臧繦千万千室之邑必有千钟之臧臧繦百万春防奉耕夏防奉耘耒耜器械种饟粮食必取澹焉故大贾畜家不得豪夺吾民矣桓公遂用区区之齐合诸侯显伯名其后百余年周景王时患钱轻将更铸大钱单穆公曰不可弗听防铸大钱文曰寳货肉好皆有周郭防劝农澹不足百姓防利焉秦兼天下币为二等黄金防溢为名上币铜钱质如周钱文曰半两重如其文而珠玉贝银锡之属为器饰寳臧不为币然各随时而轻重无常【○管子称禹以厯山之金铸币汤以庄山之金铸币史记云帝辛厚赋税以实鹿台之钱又楚王每赦封三钱之府苏秦自赵之燕贷人百钱为资又言赵王使人微随张仪奉以车马金钱吕氏春秋云赵孟见饿人下车为之食与钱百而遂去之】
　　史记秦恵文王二年行钱【○见六国表】
　　说文贝海介虫也居陆名猋在水名蜬象形古者货贝而寳周而有泉至秦废贝行钱
　　尔雅贝居陆贆在水者大者蚢小者贝贻贝余貾黄白文余泉白黄文蚆博而頯蜠大而险小而椭相贝经黄帝唐尧夏禹三代之贞瑞灵竒之秘寳其有次此者贝盈尺状如赤电黒云谓之紫贝素质红黒谓之朱贝青地绿文谓之绶贝黒文黄盖谓之霞贝紫愈疾朱眀目绶清气障霞伏蛆虫虽不能延龄増夀其御害一也复又下此者鹰喙蝉脊以逐温去水无奇功贝大者如轮文王得大秦贝径半寻穆王得其殻悬于观秦穆公以遗燕鼂可以眀目察逺宜玉宜金南海贝如珠砾或白駮其性寒其味甘止水毒浮贝使人寡无以近妇人黒白各半是也濯贝使人善惊无以亲童子黄唇黒防齿有赤駮是也虽贝使病疟黒鼻无皮是也防贝使胎消勿以示孕妇赤带通脊是也慧贝使人善忘勿以近人赤炽内殻赤络是也醟贝使童子愚女人淫有青唇赤鼻是也碧贝使童子盗脊上有缕句唇是也雨则重霁则轻委贝使人志强夜行伏迷鬼狼豹百兽赤中圆是也雨则轻霁则重【○朱仲受经于琴高纬略云师旷有禽经浮丘公有鹤经虽相畜亦有牛经马经狗经下至虫鱼有经鱼经唯朱仲所相贝经怪奇】
　　韩诗外天子不言多少诸侯不言利害大夫不言得丧士不言通财货不为贾道故驷马之家不时鸡豚之息伐冰之家不图牛羊之入千乗之君不通货财家卿不修币施大夫不为圃委积之臣不贪市井之利是以贫穷有所欢而孤寡有所措其手足也诗曰彼有遗秉此有滞穂伊寡妇之利
　　汉书昔先王之制自天子公侯卿大夫士至于皁抱关击者其爵禄奉养宫室车服棺椁祭祀死生之制各有差品小不得僭大贱不得逾贵夫然故上下序而民志定于是辩其土地川泽丘陵衍沃原隰之宜教民种树畜养五谷六畜及至鱼鼈鸟兽雚蒲材榦器械之资所防养生送终之具靡不皆具育之防时而用之有节屮木未落斧斤不入于山林豺獭未祭罝网不布于壄泽鹰隼未击矰戈不施于徯隧既顺时而取物然犹山不蘖泽不伐夭蝝鱼麛卵咸有常禁所防顺时宣气蕃阜庶物稸足功用如此之备也然后四民因其土宜各任智力夙兴夜寐防治其业相与通功易事交利而具赡非有徴发期防而逺近咸足故易曰后防财成辅相天地之宜防左右民备物致用立成器防为天下利莫大乎圣人此之谓也管子云古之四民不得杂处士相与言仁谊于闲宴工相与议技巧于官府商相与语财利于市井农相与谋稼穑于田壄朝夕从事不见异物而迁焉故其父兄之教不肃而成子弟之学不劳而能各安其居而乐其业甘其食而美其服虽见竒丽纷华非其所习辟犹戎翟之与于越不相入矣是防欲寡而事节财足而不争于是在民上者道之防徳齐之防礼故民有耻而且敬贵谊而贱利此三代之所防直道而行不严而治之大略也及周室衰礼法堕诸侯刻桷丹楹大夫山节藻棁八佾舞于庭雍彻于堂其流至乎士庶人莫不离治而弃本稼穑之民少商旅之民多谷不足而货有余陵夷至乎桓文之后礼谊大壊上下相冒国异政家殊俗耆欲不制僭差亡极于是商通难得之货工作亡用之器士设反道之行防追时好而取世资伪民背实而要名奸夫犯害而求利簒弑取国者为王公圉夺成家为雄桀礼谊不足防拘君子刑戮不足防威小人富者木土被文锦犬马余肉粟而贫者裋褐不完唅菽饮水其为编户齐民同列而防财力相君虽为仆虏犹亡愠色故夫饰变诈为奸轨者自足乎一世之间守道循理者不免于饥寒之患其教自上兴繇法度之无限也
　　史记老子曰至治之极邻国相望鸡狗之声相闻民各甘其食美其服安其俗乐其业至老死不相往来必用此为务挽近世涂民耳目则几无行矣太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣使俗之渐民久矣虽户说以眇论终不能化故善者因之其次利道之其次教诲之其次整齐之最下者与之争夫山西饶材竹谷纑旄玉石山东多鱼盐漆丝声色江南出枏梓姜桂金锡连丹沙犀瑇瑁珠玑齿革龙门碣石北多马牛羊旃裘筋角铜铁则千里往往山出棊置此其大较也皆中国人民所喜好謡俗被服饮食奉生送死之具也故待农而食之虞而出之工而成之商而通之此宁有政教发徴期防哉人各任其能竭其力以得所欲故物贱之徴贵贵之徴贱各劝其业乐其事若水之趋下日夜无休时不召而自来不求而民出之岂非道之所符而自然之騐耶周书曰农不出则乏其食工不出则乏其事商不出则三寳絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营丘地泻卤人民寡于是太公劝其女功极技巧通鱼盐则人物归之繦而至辐凑故齐冠带衣履天下海岱之间敛袂而往朝焉其后齐中衰管子修之设轻重九府则桓公以霸九合诸侯一匡天下而管氏亦有三归位在陪臣富于列国之君是以齐富彊至于威宣也故曰仓廪实而知礼节衣食足而知荣辱礼生于有而废于无故君子富好行其徳小人富以适其力渊深而鱼生之山深而兽往之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熙熙皆为利来天下攘攘皆为利往夫千乗之王万家之侯百室之君尚有患贫而况匹夫编户之民乎　关中自汧雍以东至河华膏壤沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五谷地重重为邪及秦文孝缪居雍隙陇蜀之货物而多贾献孝公徙栎邑栎邑北郤戎翟东通三晋亦多大贾武昭治咸阳因以汉都长安诸陵四方辐凑竝至而防地小人众故其民益玩巧而事末也南则巴蜀巴蜀亦沃野地饶巵姜丹沙石铜铁竹木之器南御滇僰僰僮西近卭笮笮马旄牛然四塞栈道千里无所不通唯襃斜绾毂其口以所多易所鲜天水陇西北地上郡与关中同俗然西有羌中之利北有戎翟之畜畜牧为天下饶然地亦穷险唯京师要其道故关中之地于天下三分之一而人众不过什三然量其富什居其六昔唐人都河东殷人都河内周人都河南夫三河在天下之中若鼎足王者所更居也建国各数百千歳土地小狭民人众都国诸侯所聚防故其俗纤俭习事杨平阳陈西贾秦翟北贾种代种代石北也地邉胡数被寇人民矜懻忮好气任侠为奸不事农商然迫近北夷师旅亟往中国委输时有奇羡其民羯羠不均自全晋之时固已患其慓悍而武灵王益厉之其謡俗犹有赵之风也故杨平阳陈椽其间得所欲温轵西贾上党北贾赵中山中山地薄人众犹有沙丘纣淫地余民民俗懁急仰机利而食丈夫相聚游戏悲歌忼慨起则相随椎剽休则掘冢作巧奸冶多美物为倡优女子则鼓鸣瑟跕屣游媚贵富入后宫徧诸侯然邯郸亦漳河之间一都防也北通燕涿南有郑衞郑衞俗与赵相类然近梁鲁微重而矜节濮上之邑徙野王野王好气任侠衞之风也夫燕亦勃碣之间一都防也南通齐赵东北边胡上谷至辽东地踔逺人民希数被冦大与赵代俗相类而民雕悍少虑有鱼盐枣栗之饶北邻乌桓夫余东绾秽貉朝鲜真畨之利洛阳东贾齐鲁南贾梁楚故泰山之阳则鲁其阴则齐齐带山海膏壤千里宜桑麻人民多文防布帛鱼盐临菑亦海岱之间一都防也其俗寛缓阔达而足智好议论地重难动揺怯于众鬬勇于持刺故多劫人者大国之风也其中具五民而邹鲁濵洙泗犹有周公遗风俗好儒备于礼故其民龊龊颇有桑麻之业无林泽之饶地小人众俭啬畏罪逺邪及衰好贾趋利甚于周人夫自鸿沟以东芒砀以北属巨野此梁宋也陶睢阳亦一都防也昔尧作游成阳舜渔于雷泽汤止于亳其俗犹有先王遗风重厚多君子好稼穑虽无山川之饶能恶衣食致其蓄蔵越楚则有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云梦之饶陈在楚夏之交通鱼盐之货其民多贾徐僮取虑则清刻矜已诺彭城以东东海吴广陵此东楚也其俗类徐僮朐缯以北俗则齐浙江南则越夫吴自阖庐春申王濞三人招致天下之喜游子弟东有海盐之饶章山之铜三江五湖之利亦江东一都防也衡山九江江南豫章长沙是南楚也其俗大类西楚郢之后徙夀春亦一都防也而合肥受南北潮皮革鲍木输防也与闽中于越杂俗故南楚好辞巧说少信江南卑湿丈夫早夭多竹木豫章出黄金长沙出连锡然堇菫物之所有取之不足以更费九疑苍梧以南至儋耳者与江南大同俗而杨越多焉畨禺亦其一都防也珠玑犀瑇瑁果布之凑颍川南阳夏人之居也夏人政尚忠朴犹有先王之遗风颍川敦愿秦末世迁不规之民于南阳南阳西通武关郧关东南受汉江淮宛亦一都防也俗杂好事业多贾其任侠交通颍川故至今谓之夏人夫天下物所鲜所多人民謡俗山东食海盐山西食盐卤岭南沙北固往往出盐大体如此矣总之楚越之地地广人希饭稻羮鱼或火耕而水耨果陏蠃蛤不待贾而足地势饶食无饥馑之患以故呰窳偷生无积聚而多贫是故江淮以南无冻饿之人亦无千金之家沂泗水以北宜五谷桑麻六畜地小人众数被水旱之害民好畜蔵故秦夏梁鲁好农而重民三河宛陈亦然加以商贾齐赵设智巧仰机利燕代田畜而事蚕由此观之贤人深谋于廊庙论议朝廷守信死节隐居岩穴之士设为名髙者安归乎归于富厚也是以防吏久久更富防贾归富富者人之情性所不学而俱欲者也故壮士在军攻城先登陷陈却敌斩将搴旗前防矢石不避汤火之难者为重赏使也其在闾巷少年攻剽椎埋劫人作奸掘冢铸币任侠并兼借交报仇簒逐幽隐不避法禁走死地如骛其实皆为财用耳今夫赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也游闲公子饰冠劒连车骑亦为富贵容也弋射渔猎犯晨夜冒霜雪驰阬谷不避猛兽之害为得味也博戏驰逐鬬鸡走狗作色相矜必争胜者重失负也医方诸食技术之人焦神亟能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益贷也此有知能尽索耳终不余力而让财矣谚曰百里不贩樵千里不贩籴居之一歳种之以谷十歳树之以木百歳来之以徳徳者人物之谓也今有无秩禄之奉爵邑之入而乐与之比者命曰素封封者食租税歳率户二百千户之君则二十万朝觐聘享出其中庶民农工商贾率亦歳万息二千户百万之家则二十万而更徭租赋出其中衣食之欲恣所好美矣故曰陆地牧马二百蹄牛蹄角千千足羊泽中千足彘水居千石鱼陂山居千章之材安邑千树枣燕秦千树栗蜀汉江陵千树橘淮北常山已南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田若千亩巵茜千畦姜韭此其人皆与千户侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱歳时无以祭祀进醵饮食被服不足以自通如此不慙耻则无所比矣是以无财作力少有鬬智既饶争时此其大经也今治生不待危身取给则贤人勉焉是故本富为上末富次之奸富最下无岩处竒士之行而长贫贱好语仁义亦足羞也凡编户之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一歳千酿醢醤千浆千甔屠牛羊彘千皮贩谷粜千钟薪稾千车船长千丈木千章竹竿万个其轺车百乗牛车千两木器髤者千枚铜器千钧素木铁器若巵茜千石马蹄躈千牛千足羊彘千双僮手指千筋角丹沙千斤其帛絮细布千钧文采千匹搨布皮革千石漆千斗糱麴盐豉千瓵鲐鮆千斤鮿千石鲍千钧枣栗千石者三之狐鼦裘千皮羔羊裘千石旃席千具佗果菜千钟子贷金钱千贯节驵防贪贾三之亷贾五之此亦比千乗之家其大率也佗杂业不中什二则非吾财也由是观之富无经业则货无常主能者辐凑不肖者瓦解千金之家比一都之君巨万者乃与王者同乐岂所谓素封者邪非也【○太史公有激而为文直欲俳优管商形貌庄列登峯造极蔑以复加班史裁用为地理志此主富利彼主风俗意各有所取也故两存之无嫌竝美】






　　绎史卷一百五十七
&lt;史部,纪事本末类,绎史&gt;
　　钦定四库全书
　　绎史卷一百五十八　　灵壁县知县马骕撰考工记
　　周礼国有六职百工与居一焉或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功粤无镈燕无函秦无庐胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也知者创物巧者述之守之世谓之工百工之事皆圣人之作也烁金以为刃凝土以为器作车以行陆作舟以行水此皆圣人之所作也天有时地有气材有美工有巧合此四者然后可以为良材美工巧然而不良则不时不得地气也橘逾淮而北为枳鸜鹆不逾济貉逾汶则死此地气然也郑之刀宋之斤鲁之削吴粤之劒迁乎其地而弗能为良地气然也燕之角荆之干妢胡之笴吴粤之金锡此材之美者也天有时以生有时以杀草木有时以生有时以死石有时以泐水有时以凝有时以泽此天时也凡攻木之工七攻金之工六攻皮之工五设色之工五刮摩之工五埴之工二攻木之工轮舆弓庐匠车梓攻金之工筑冶凫防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊　有虞氏上陶夏后氏上匠殷人上梓周人上舆故一器而工聚焉者车为多车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等车谓之六等之数凡察车之道必自载于地者始也是故察车自轮始凡察车之道欲其朴属而微至不朴属无以为完久也不微至无以为戚速也轮已崇则人不能登也轮已库则于马终古登阤也故兵车之轮六尺有六寸田车之轮六尺有六寸乗车之轮六尺有六寸六尺有六寸之轮轵崇三尺有三寸也加轸与轐焉四尺也人长八尺登下以为节　轮人为轮斩三材必以其时三材既具巧者和之毂也者以为利转也辐也者以为直指也牙也者以为固抱也轮敝三材不失职谓之完望而眡其轮欲其幎尔而下迆也进而眡之欲其微至也无所取之取诸圜也望其辐欲其揱尔而纤也进而眡之欲其肉称也无所取之取诸易直也望其毂欲其眼也进而眡之欲其帱之防也无所取之取诸急也眡其绠欲其蚤之正也察其菑蚤不齵则轮虽敝不匡凡斩毂之道必矩其阴阳阳也者稹理而坚阴也者疏理而柔是故以火养其阴而齐诸其阳则毂虽敝不藃毂小而长则柞大而短则摰是故六分其轮崇以其一为之牙围参分其牙围而漆其二椁其漆内而中诎之以为之毂长以其长为之围以其围之阞捎其薮五分其毂之长去一以为贤去三以为轵容毂必直陈篆必正施胶必厚施筋必数帱必负干既摩革色青白谓之毂之善参分其毂长二在外一在内以置其辐凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其辐广以为之弱则虽有重任毂不折参分其幅之长而杀其一则虽有深泥亦弗之溓也参分其股围去一以为骹围揉幅必齐平沈必均直以指牙牙得则无槷而固不得则有槷必足见也六尺有六寸之轮绠参分寸之二谓之轮之固凡为轮行泽者欲杼行山者欲侔杼以行泽则是刀以割涂也是故涂不附侔以行山则是抟以行石也是故轮虽敝不甐于凿凡揉牙外不防而内不挫旁不肿谓之用火之善是故规之以眡其圜也万之以眡其匡也县之以眡其辐之直也水之以眡其平沈之均也量其薮以黍以眡其同也权之以眡其轻重之侔也故可规可萭可水可县可量可权也谓之国工轮人为盖达常围三寸桯围倍之六寸信其桯围以为部广部广六寸部长二尺桯长倍之四尺者二十分寸之一谓之枚部尊一枚弓凿广四枚凿上二枚凿下四枚凿深二寸有半下直二枚凿端一枚弓长六尺谓之庇轵五尺谓之庇轮四尺谓之庇轸参分弓长而揉其一参分其股围去一以为蚤围参分弓长以其一为之尊上欲尊而宇欲卑上尊而宇卑则吐水疾而霤逺盖已崇则难为门也盖已卑是蔽目也是故盖崇十尺良盖弗冒弗纮殷畞而驰不队谓之国工　舆人为车轮崇车广衡长参如一谓之参称参分车广去一以为隧参分其隧一在前二在后以揉其式以其广之半为之式崇以其隧之半为之较崇六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围圜者中规方者中矩立者中县衡者中水直者如生焉继者如附焉凡居材大与小无并大倚小则摧引之则絶栈车欲弇饰车欲侈　辀人为辀辀有三度轴有三理国马之辀深四尺有七寸田马之辀深四尺驽马之辀深三尺有三寸轴有三理一者以为媺也二者以为久也三者以为利也轨前十尺而策半之凡任木任正者十分其辀之长以其一为之围衡任者五分其长以其一为之围小于度谓之无任五分其轸间以其一为之轴围十分其辀之长以其一为之当之围参分其围去一以为颈围五分其颈围去一以为踵围凡揉辀欲其孙而无弧深今夫大车之辕挚其登又难既克其登其覆车也必易此无故唯辕直且无桡也是故大车平地既节轩挚之任及其登阤不伏其辕必缢其牛此无故唯辕直且无桡也故登阤者倍任者也犹能以登及其下阤也不援其邸必緧其牛后此无故唯辕直且无桡也是故辀欲颀典辀深则折浅则负辀注则利准利准则久和则安辀欲弧而无折经而无絶进则与马谋退则与人谋终日驰骋左不揵行数千里马不契需终歳御衣衽不敝此唯辀之和也劝登马力马力既竭辀犹能一取焉良辀环灂自伏兔不至轨七寸轨中有灂谓之国辀轸之方也以象地也盖之圜也以象天也轮辐三十以象日月也盖弓二十有八以象星也龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也弧旌枉矢以象弧也　攻金之工筑氏执下齐冶氏执上齐凫氏为声防氏为量段氏为镈器桃氏为刃金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐　筑氏为削长尺博寸合六而成规欲新而无穷敝尽而无恶　冶氏为杀矢刃长寸围寸铤十之重三垸戈广二寸内倍之胡三之援四之已倨则不入已句则不决长内则折前短内则不疾是故倨句外博重三锊防广寸有半寸内三之胡四之援五之倨句中矩与刺重三锊　桃氏为劒腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之　凫氏为钟两栾谓之铣铣间谓之于于上谓之鼓鼔上谓之钲钲上谓之舞舞上谓之甬甬上谓之衡钟县谓之旋旋虫谓之干钟带谓之篆篆间谓之枚枚谓之景于上之攠谓之隧十分其铣去二以为钲以其钲为之铣间去二分以为之鼓间以其鼔间为之舞脩去二分以为舞广以其钲之长为甬之长以其甬长为之围参分其围去一以为衡围参分其甬长二在上一在下以设其旋薄厚之所震动清浊之所由出侈弇之所由兴有说钟已厚则石已薄则播侈则柞弇则郁长甬则震是故大钟十分其鼓间以其一为之厚小钟十分其钲间以其一为之厚钟大而短则其声疾而短闻钟小而长则其声舒而逺闻为遂六分其厚以其一为之深而圜之　防氏为量改煎金锡则不秏不秏然后权之权之然后准之准之然后量之量之以为鬴深尺内方尺而圜其外其实一鬴其臋一寸其实一豆其耳三寸其实一升重一钧其声中黄钟之宫槩而不税其铭曰时文思索允臻其极嘉量既成以观四国永啓厥后兹器维则凡铸金之状金与锡黒浊之气竭黄白次之黄白之气竭青白次之青白之气竭青气次之然后可铸也　段氏【阙】　函人为甲犀甲七属兕甲六属合甲五属犀甲夀百年兕甲夀二百年合甲夀三百年凡为甲必先为容然后制革权其上旅与其下旅而重若一以其长为之围凡甲锻则不挚则不坚已敝则桡凡察革之道眡其钻空欲其惌也眡其里欲其易也眡其朕欲其直也櫜之欲其约也举而眡之欲其丰也衣之欲其无齘也眡其钻空而惌则革坚也眡其里而易则材更也眡其朕而直则制善也櫜之而约则周也举之而丰则明也衣之无齘则变也　鲍人之事望而眡之欲其荼白也进而握之欲其柔而滑也卷而抟之欲其无迆也眡其着欲其浅也察其线欲其蔵也革欲其荼白而疾澣之则坚欲其柔滑而腛脂之则需引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若茍自急者先裂则是以博为帴也卷而抟之而不迆则厚薄序也眡其着而浅则革信也察其线而蔵则虽敝不甐　韗人为臯陶长六尺有六寸左右端广六寸中尺厚三寸穹者三之一上三正鼓长八尺鼓四尺中围加三之一谓之鼖鼔为臯鼓长寻有四尺鼓四尺倨句磬折凡冒鼓必以啓蛰之日良鼓瑕如积环鼓大而短则其声疾而短闻鼓小而长则其声舒而逺闻　韦氏【阙】　裘氏【阙】　画缋之事杂五色东方谓之青南方谓之赤西方谓之白北方谓之黒天谓之地谓之黄青与白相次也赤与黒相次也与黄相次也青与赤谓之文赤与白谓之章白与黒谓之黼黑与青谓之黻五采备谓之绣土以黄其象方天时变火以圜山以章水以龙鸟兽蛇杂四时五色之位以章之谓之巧凡画缋之事后素功　钟氏染羽以朱湛丹秫三月而炽之淳而渍之三入为纁五入为緅七入为缁　筐人【阙】　防氏练丝以涗水沤其丝七日去地尺暴之昼暴诸日夜宿诸井七日七夜是谓水湅湅帛以栏为灰渥淳其帛实诸泽器淫之以蜃清其灰而盝之而挥之而沃之而盝之而涂之而宿之明日沃而盝之昼暴诸日夜宿诸井七日七夜是谓水湅　玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之天子执冒四寸以朝诸侯天子用全上公用龙侯用瓒伯用将继子男执皮帛天子圭中必四圭尺有二寸以祀天大圭长三尺杼上终葵首天子服之土圭尺有五寸以致日以土地祼圭尺有二寸有瓒以祀庙琬圭九寸而缫以象徳琰圭九寸判规以除慝以易行璧羡度尺好三寸以为度圭璧五寸以祀日月星辰璧琮九寸诸侯以享天子谷圭七寸天子以聘女大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马大璋亦如之诸侯以聘女瑑圭璋八寸璧琮八寸以覜聘牙璋中璋七寸射二寸厚寸以起军旅以治兵事驵琮五寸宗后以为权大琮十有二寸射四寸厚寸是谓内镇宗后守之驵琮七寸鼻寸有半寸天子以为权两圭五寸有邸以祀地以旅四望瑑琮八寸诸侯以享夫人案十有二寸枣防十有二列诸侯纯九大夫纯五夫人以劳诸侯璋邸射素功以祀山川以致稍饩　楖人【阙】　雕人【阙】磬氏为磬倨句一矩有半其博为一股为二鼓为三参分其股博去一以为鼓博参分其鼓博以其一为之厚已上则摩其旁已下则摩其耑　矢人为矢鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而閷其一五分其长而羽其一以其笴厚为之羽深水之以辨其阴阳夹其阴阳以设其比夹其比以设其羽参分其羽以设其刃则虽有疾风亦弗之能惮矣刃长寸围寸铤十之重三垸前弱则俛后弱则翔中弱则纡中强则扬羽丰则迟羽杀则趮是故夹而揺之以眡其丰杀之节也桡之以眡其鸿杀之称也凡相笴欲生而抟同抟欲重同重节欲疏同疏欲防　陶人为甗实二鬴厚半寸唇寸盆实二鬴厚半寸唇寸甑实二鬴厚半寸唇寸七穿鬲实五觳厚半寸唇寸庾实二觳厚半寸唇寸　旊人为簋实一觳崇尺厚半寸唇寸豆实三而成觳崇尺凡陶旊之事髺垦薜暴不入市器中防豆中县崇四尺方四寸　梓人为笋虡天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡外骨内骨郤行仄行连行纡行以脰鸣者以注鸣者以旁鸣者以翼鸣者以股鸣者以胷鸣者谓之小虫之属以为雕琢厚唇弇口出目短耳大胷燿后大体短脰若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟虡是故击其所县而由其虡鸣锐喙决吻数目顅脰小体骞腹若是者谓之羽属恒无力而轻其声清阳而逺闻无力而轻则于任轻宜其声清扬而逺闻则于磬宜若是者以为磬虡是故击其所县而由其虡鸣小首而长抟身而鸿若是者谓之鳞属以为笋凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必穨尔如委矣茍穨尔如委则加任焉则必如将废措其匪色必似不鸣矣　梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也凡试梓饮器郷衡而实不尽梓师罪之　梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉张皮侯而栖鹄则春以功张五采之侯则逺国属张兽侯则王以息燕祭侯之礼以酒脯醢其辞曰惟若宁侯毋或若女不宁侯不属于王所故抗而射女强饮强食诒女曽孙诸侯百福　庐人为庐器戈柲六尺有六寸殳长寻有四尺车防常酋矛常有四尺夷矛三寻凡兵无过三其身过三其身弗能用也而无已又以害人故攻国之兵欲短守国之兵欲长攻国之人众行地逺食饮饥且渉山林之阻是故兵欲短守国之人寡食饮饱行地不逺且不涉山林之阻是故兵欲长凡兵句兵欲无弹刺兵欲无蜎是故句兵椑刺兵兵同强举围欲细细则校刺兵同强举围欲重重欲傅人傅人则密是故侵之凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围凡试庐事置而揺之以眡其蜎也灸诸墙以眡其桡之均也横而揺之以眡其劲也六建既备车不反覆谓之国工　匠人建国水地以县置槷以县眡以景为规识日出之景与日入之景昼参诸日中之景夜考之极星以正朝夕　匠人营国方九里旁三门国中九经九纬经涂九轨左祖右社面朝后市市朝一夫夏后氏世室堂修二七广四修一五室三四步四三尺九阶四旁两夹窻白盛门堂三之二室三之一殷人重屋堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵室中度以几堂上度以筵宫中度以寻野度以歩涂度以轨庙门容大扃七个闱门容小扃参个路门不容乗车之五个应门二彻参个内有九室九嫔居之外有九室九卿朝焉九分其国以为九分九卿治之王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂　匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍専达于川各载其名凡天下之地埶两山之间必有川焉大川之上必有涂焉凡沟逆地阞谓之不行水属不理孙谓之不行梢沟三十里而广倍凡行奠水磬折以参伍欲为渊则句于矩凡沟必因水埶防必因地埶善沟者水漱之善防者水淫之凡为防广与崇方其閷参分去一大防外閷凡沟防必一日先深之以为式里为式然后可以傅众力凡任索约大汲其版谓之无任葺屋参分瓦屋四分困窌仓城逆墙六分堂涂十有二分窦其崇三尺墙厚三尺崇三之　车人之事半矩谓之宣一宣有半谓之欘一欘有半谓之柯一柯有半谓之磬折　车人为耒庛长尺有一寸中直者三尺有三寸上句者二尺有二寸自其庛縁其外以至于首以其内六尺有六寸与歩相中也坚地欲直庛柔地欲句庛直庛则利推句庛则利发倨句磬折谓之中地　车人为车柯长三尺博三寸厚一寸有半五分其长以其一为之首毂长半柯其围一柯有半辐长一柯有半其博三寸厚三之一渠三柯者三行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完六分其轮崇以其一为之牙围柏车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸牝服二柯有参分柯之二羊车二柯有参分柯之一柏车二柯凡为辕三其轮崇参分其长二在前一在后以凿其钩彻广六尺鬲长六尺　弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也凡取干之道七柘为上檍次之檿桑次之橘次之木瓜次之荆次之竹为下凡相干欲赤黒而阳声赤黒则郷心阳声则逺根凡析干射逺者用埶射深者用直居干之道菑栗不迆则弓不发凡相角秋閷者厚春閷者薄稺牛之角直而泽老牛之角紾而昔疢疾险中瘠牛之角无泽角欲青白而丰末夫角之本蹙于而休于气是故柔柔故欲其埶也白也者埶之徴也夫角之中恒当弓之畏畏也者必桡桡故欲其坚也青也者坚之徴也夫角之末逺于而不休于气是故脃脃故欲其柔也丰末也者柔之徴也角长二尺有五寸三色不失理谓之牛戴牛凡相胶欲朱色而昔昔也者深瑕而泽紾而防鹿胶青白马胶赤白牛胶火赤防胶黒鱼胶饵犀胶黄凡昵之类不能方凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝漆欲测丝欲沈得此六材之全然后可以为良凡为弓冬析干而春液角夏治筋秋合三材寒奠体氷析灂冬析干则易春液角则合夏治筋则不烦秋合三材则合寒奠体则张不流氷析灂则审环春被则一年之事析干必伦析角无邪斵目必荼斵目不荼则及其大脩也筋代之受病夫目也者必强强者在内而摩其筋夫筋之所由幨恒由此作故角三液而干再液厚其帤则木坚薄其帤则需是故厚其液而节其帤约之不皆约疏数必侔斵挚必中胶之必均斵挚不中胶之不均则及其大脩也角代之受病夫懐胶于内而摩其角夫角之所由挫恒由此作凡居角长者以次需恒角而短是谓逆桡引之则纵释之则不挍恒角而达辟如终绁非弓之利也今夫茭解中有变焉故挍于挺臂中有柎焉故剽恒角而达引如终绁非弓之利挢干欲孰于火而无赢挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动茍有贱工必因角干之湿以为之柔善者在外动者在内虽善于外必动于内虽善亦弗可以为良矣凡为弓方其峻而髙其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发弓有六材焉维干强之张如流水维体防之引之中参维角防之欲宛而无负引之如环释之无失体如环材美工巧为之时谓之参均角不胜干干不胜筋谓之参均量其力有三均均者三谓之九和九和之弓角与权筋三侔胶三锊丝三邸漆三魁上工以有余下工以不足为天子之弓合九而成规为诸侯之弓合七而成规大夫之弓合五而成规士之弓合三而成规弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中往体多来体寡谓之夹臾之属利射侯与弋往体寡来体多谓之王弓之属利射革与质往体来体若一谓之唐弓之属利射深大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓摩覆之而角至谓之句弓覆之而至谓之侯弓覆之而筋至谓之深弓【汉书周官经六篇○师古曰即今周官礼也亡其冬官以考工记补之】







　　瑞玉图
　　圭璋璧琮琥璜是谓六瑞形制不同其用亦异旧有图考不分尺度短长误缪相沿殊失古人制器尚象之意兹依郑注贾疏又三代遗器间有存者参稽考证绘为新图大抵古者取象浑朴所称蒲谷龙首必不如旧图之穿凿也
  </div>
  <div class="pagination">
   <a href="绎史_page62.html">
    上一页
   </a>
   <span>
    ...
   </span>
   <a href="绎史_page58.html">
    58
   </a>
   <a href="绎史_page59.html">
    59
   </a>
   <a href="绎史_page60.html">
    60
   </a>
   <a href="绎史_page61.html">
    61
   </a>
   <a href="绎史_page62.html">
    62
   </a>
   <span class="current-page">
    63
   </span>
   <a href="绎史_page64.html">
    64
   </a>
   <a href="绎史_page65.html">
    65
   </a>
   <a href="绎史_page66.html">
    66
   </a>
   <a href="绎史_page67.html">
    67
   </a>
   <a href="绎史_page68.html">
    68
   </a>
   <span>
    ...
   </span>
   <a href="绎史_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
