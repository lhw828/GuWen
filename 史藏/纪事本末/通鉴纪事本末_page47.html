<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 47 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 47 页/共 48 页</h1>
    <div class="content">　　潞王清泰元年春正月戊寅闵帝大赦改元应顺　壬午加河阳节度使兼侍卫都指挥使康义诚兼侍中判六军诸卫事朱昭冯赟忌侍卫马军都指挥使宁国节度使安彦威侍卫步军都指挥使忠正节度使张从宾甲申出彦威为防国节度使以捧圣马军都指挥使朱洪实代之出从宾为彰义节度使以严卫步军都指挥使皇甫遇代之彦威崞人遇真定人也　戊子枢密使同平章事朱昭同中书门下三品冯赟河东节度使兼侍中石敬瑭并兼中书令赟以超迁太过坚辞不受己丑改兼侍中　鳯翔节度使兼侍中潞王从珂与石敬瑭少从明帝征伐有功名得众心朱昭冯赟位望素出二人下逺甚一旦执朝政皆忌之明宗有疾潞王屡遣其夫人入省侍及明宗殂潞王辞疾不来使臣至鳯翔者或自言伺得潞王隂事时潞王长子重吉为控鹤都指挥使朱冯不欲其典禁兵己亥出为亳州团练使潞王有女惠明为尼在洛阳亦召入禁中潞王由是疑惧　　闰月丙午尊皇后为皇太后　　甲寅以王淑妃为太妃　　二月朱昭冯赟不欲石敬瑭久在太原且欲召孟汉琼己卯徙成徳节度使范延光为天雄节度使代汉琼徙潞王从珂为河东节度使兼北都留守徙石敬瑭为成徳节度使皆不降制书但各遣使臣持宣监送赴镇　潞王既与朝廷猜阻朝廷又命洋王从璋权知鳯翔从璋性麤率乐祸前代安重诲镇河中手杀之潞王闻其来尤恶之欲拒命则兵弱粮少不知所为谋于将佐皆曰主上冨于春秋政事出于朱冯大王功名震主离镇必无全理不可受也王问观察判官滴河马孙曰今道过京师当何向为便对曰君命召不俟驾临防赴镇又何疑焉诸人凶谋不可从也众哂之王乃移檄邻道言朱昭等乗先帝疾亟杀长立少专制朝权别疎骨肉动揺藩垣惧倾覆社稷今从珂将入朝以清君侧之恶而力不能独办愿乞灵邻藩以济之潞王以西都留守王思同当东出之道尤欲与之相结遣推官郝诩押牙朱廷乂等相继诣长安説以利害饵以美妓不从则令就图之思同谓将吏曰吾受明宗大恩今与鳯翔同反借使事成而荣犹为一时之叛臣况事败而辱流千古之丑迹乎遂执诩等以状闻时潞王使者多为邻道所执不则依阿操两端惟陇州防御使相里金倾心附之遣判官薛文遇往来计事金并州人也朝廷议讨鳯翔康义诚不欲出外恐失军权请以王思同为统帅以羽林都指挥使侯益为行营马步都虞候益知军情将变辞疾不行执政怒之出为商州刺史辛卯以王思同为西面行营马步军都部署前静难节度使药彦稠副之前綘州刺史苌从简为马步都虞候严卫步军左厢指挥使尹晖羽林指挥使杨思权等皆为偏禆晖魏州人也　丁酉加王思同同平章事知鳯翔行府以防国节度使安彦威为西面行营都监思同虽有忠义之志而御军无法潞王老于行陈将士徼幸冨贵者心皆向之诏遣殿直楚匡祚执亳州团练使李重吉幽于宋州洋王从璋行至关西闻鳯翔拒命而还　　三月安彦威与山南西道张防钊武定孙汉韶彰义张从宾静难康福等五节度使合兵讨鳯翔汉韶李存进之子也　乙卯诸道兵大集于鳯翔城下攻之克东西闗城城中死者甚众丙辰复进攻城期于必取鳯翔城堑卑浅守备俱乏众心危急潞王登城泣谓外军曰吾未冠从先帝百战出入生死金创满身以立今日之社稷汝曹从我目睹其事今朝廷信任谗臣猜忌骨肉我何罪而受诛乎因恸哭闻者哀之张防钊性褊急主攻城西南以白刃驱士卒登城士卒怒大诟反攻之防钊跃马走免杨思权因大呼曰大相公吾主也遂帅诸军解甲投兵请降于潞王自西门入以幅纸进潞王曰愿王克京城日以臣为节度使勿以为防团潞王即书思权可邠宁节度使授之王思同犹未之知趣士卒登城尹晖大呼曰城西军已入城受赏矣众皆弃甲投兵而降其声震地日中乱兵悉入外军亦溃思同等六节度使皆遁去潞王悉敛城中将吏士民之财以犒军至于鼎釜皆估直以给之丁巳王思同药彦稠等走至长安西京副留守刘遂雍闭门不内乃趣潼闗遂雍鄩之子也潞王建大将旗鼓整众而东以孔目官虞城刘延朗为腹心潞王始忧王思同等并力据长安拒守至岐山闻刘遂雍不内思同甚喜遣使慰抚之遂雍悉出府库之财于外军士前至者即给赏令过比潞王至前军赏遍皆不入城庚申潞王至长安遂雍迎谒率民财以充赏是日西面步军都监王景从等自军前犇还中外大骇帝不知所为谓康义诚等曰先帝弃万国朕外守藩方当是之时为嗣者在诸公所取耳朕实无心与人争国既承大业年在防冲国事皆委诸公朕于兄弟间不至榛梗诸公以社稷大计见告朕何敢违军兴之初皆自夸大以为冦不足平今事至于此何方可以转祸朕欲自迎潞王以大位让之若不免于罪亦所甘心朱昭冯赟大惧不敢对义诚欲悉以宿卫兵迎降为已功乃曰西师惊溃盖主将失防耳今侍卫诸军尚多臣请自往扼其冲要招集离散以图后效幸陛下勿为过忧帝遣使召石敬瑭欲令将兵拒之义诚固请自行帝乃召将士慰谕空府库以劳之许以平鳯翔人更赏二百缗府库不足当以宫中服玩继之军士益骄无所畏忌负赐物扬言于路曰至鳯翔更请一分遣楚匡祚杀李重吉于宋州匡祚榜捶重吉责其家财又杀尼惠明初马军都指挥使朱洪实为秦王从荣所厚及朱昭为枢密使洪实以宗兄事之从荣勒兵天津桥洪实首为孟汉琼击从荣康义诚由是恨之辛酉帝亲至左藏给将士金帛义诚洪实共论用兵利害洪实欲以禁军固守洛阳曰如此冦亦未敢径前然后徐图进取可以万全义诚怒曰洪实为此言欲反邪洪实曰公自欲反乃谓谁反其声渐厉帝闻召而讯之二人讼于帝前帝不能辨其是非遂斩洪实军士益愤怒　壬戌潞王至昭应闻前军获王思同王曰思同虽失计然尽心所奉亦可嘉也癸亥至灵口前军执思同以至王责让之对曰思同起行间先帝擢之位至节将常愧无功以报大恩非不知附大王立得冨贵助朝廷自取祸殃但恐死之日无面目见先帝于泉下耳败而衅鼓固其所也请早就死王为之改容曰公且休矣王欲宥之而杨思权之徒耻见其面王之过长安尹晖尽取思同家资及妓妾屡言于刘延朗曰若留思同虑失士心属王醉不待报擅杀思同及其妻子王醒怒延朗嗟惜者累日　癸亥制以康义诚为鳯翔行营都招讨使以王思同副之甲子潞王至华州获药彦稠囚之乙丑至阌乡朝廷前后所发诸军遇西军皆迎降无一人战者丙寅康义诚引侍卫兵发洛阳诏以侍卫马军指挥使安从进为京城巡检从进已受潞王书濳布腹心矣是日潞王至灵寳防国节度使安彦威匡国节度使安重霸皆降惟保义节度使康思立谋固守陜城以俟康义诚先是捧圣五百骑戍陜西为潞王前锋至城下呼城上人曰禁军十万已奉新帝尔辈数人奚为徒累一城人涂地耳于是捧圣卒争出迎思立不能禁不得已亦出迎丁卯潞王至陜僚佐説王曰今大王将及京畿传闻乗舆已播迁大王宜少留于此先移书慰安京城士庶王从之移书谕洛阳文武士庶惟朱昭冯赟两族不赦外自余勿有忧疑康义诚军至新安所部将士自相结百什为羣弃甲兵争先诣陜降累累不絶义诚至干壕麾下才余数十人遇潞王候骑十余人义诚解所佩弓劔为信因候骑请降于潞王戊辰闵帝闻潞王至陜义诚军溃忧骇不知所为急遣中使召朱昭谋所向昭曰急召我欲罪之也赴井死安从进闻昭死杀冯赟于第灭其族传昭赟首于潞王帝欲犇魏州召孟汉琼使诣魏州为先置汉琼不应召单骑犇陜初帝在藩镇爱信牙将慕容迁及即位以为控鹤指挥使帝将北度河密与之谋使帅部兵守武门是夕帝以五十骑出武门谓迁曰朕且幸魏州徐图兴复汝帅有马控鹤从我迁曰生死从大家乃阳为团结帝既出即阖门不行己巳冯道等入朝及端门闻朱冯死帝已北走道及刘朐欲归李愚曰天子之出吾辈不预谋今太后在宫吾辈当至中书遣小黄门取太后进止然后归第人臣之义也道曰主上失守社稷人臣惟君是奉无君而入宫城恐非所宜潞王已处处张牓不若归俟教令乃归至天宫寺安从进遣人语之曰潞王倍道而来且至矣相公宜帅百官至谷水奉迎乃止于侍中召百官中书舍人卢导至冯道曰俟舍人久矣所急者劝进文书宜速具草导曰潞王入朝百官班迎可也设有废立当俟太后教令岂可遽议劝进乎道曰事当务实导曰安有天子在外人臣遽以大位劝人者邪若潞王守节北面以大义见责将何辞以对公不如帅百官诣宫门进名问安取太后进止则去就善矣道未及对从进屡遣人趣之曰潞王至矣太后太妃已遣中使迎劳矣安得百官无班道等即纷然而去既而潞王未至三相息于上阳门外卢导过于前道复召而语之导对如初李愚曰舍人之言是也吾辈之罪擢发不足数康义诚至陜待罪潞王责之曰先帝晏驾立嗣在诸公今上亮隂政事出诸公何为不能终始陷吾弟至此乎义诚大惧叩头请死王素恶其为人未欲遽诛且宥之马步都虞候苌从简左龙武统军王景戡皆为部下所执降于潞王东军尽降潞王上牋于太后取进止遂自陜而东夏四月庚午朔未明闵帝至卫州东数里遇石敬瑭帝大喜问以社稷大计敬瑭曰闻康义诚西讨何如陛下何为至此帝曰义诚亦叛去矣敬瑭俛首长叹数四曰卫州刺史王贽宿将习事请与图之乃往见贽问之贽曰前代天子播迁多矣然皆有将相侍卫府库法物使羣下有所瞻仰今皆无之独以五十骑自随虽有忠义之心将若之何敬瑭还见帝于卫州驿以贽之言告弓箭库使沙守荣犇洪进前责敬瑭曰公明宗爱壻冨贵相与共之忧患亦冝相恤今天子播越委计于公冀图兴复乃以此四者为辞是直欲附贼卖天子耳守荣抽佩刀欲刺之敬瑭亲将陈晖救之守荣与晖鬬死洪进亦自刎敬瑭牙内指挥使刘知逺引兵入尽杀帝左右及从骑独置帝而去敬瑭遂趣洛阳是日太后令内诸司至干壕迎潞王王亟遣还洛阳初潞王罢河中归私第王淑妃数遣孟汉琼存抚之汉琼自谓于王有旧恩至渑池西见王大哭欲有所陈王曰诸事不言可知仍自预从臣之列王即命斩于路隅　壬申潞王至蒋桥百官班迎于路传教以未拜梓宫未可相见冯道等皆上牋劝进王入谒太后太妃诣西宫伏梓宫恸哭自陈诣阙之由冯道帅百官班见拜王答拜道等复上牋劝进王立谓道等曰予之此行事非获已俟皇帝归阙园寝礼终当还守藩服羣公遽言及此甚无谓也癸酉太后下令废少帝为鄂王以潞王知军国事权以书诏印施行百官诣至徳宫门待罪王命各复其位甲戌太后令潞王宜即皇帝位乙亥即位于柩前帝之发鳯翔也许军士以入洛人赏钱百缗既至问三司使王玫以府库之实对有数百万在既而阅实金帛不过三万两匹而赏军之费计应用五十万缗帝怒玫请率京城民财以足之数日仅得数万缗帝谓执政曰军不可不赏人不可不恤今将奈何执政请据屋为率无问士庶自居及僦者预借五月僦直从之　王贽迁闵帝于州廨帝遣贽之子殿直峦往酖之戊寅峦至卫州谒见闵帝问来故不对贽数进酒闵帝知其有毒不饮峦缢杀之闵帝性仁厚于兄弟敦睦虽遭秦王忌疾闵帝坦懐待之卒免于患及嗣位于潞王亦无嫌而朱昭孟汉琼之徒横生猜间闵帝不能违以至祸败焉孔妃尚在宫中王峦既还潞王使人谓之曰重吉辈何在遂杀妃并其四子闵帝之在卫州也惟磁州刺史宋令询遣使问起居闻其遇害恸哭半日自经死己卯石敬瑭入朝　乙酉改元大赦　戊子斩河阳节度使判六军诸卫兼侍中康义诚灭其族　己丑诛药彦稠庚寅释王景戡苌从简有司百方敛民财止得六万帝怒下军巡使狱昼夜督责囚系满狱贫者至自经赴井而军士游市肆皆有骄色市人聚诟之曰汝曹为王力战立功良苦反使我辈鞭胷杖背出财为赏汝曹犹自得不愧天地乎是时竭左藏旧物及诸道贡献乃至太后太妃器服簪珥皆出之才及二十万缗帝患之李专美夜直帝让之曰卿名有才不能为我谋此留才安所施乎専美谢曰臣驽劣陛下擢任过分然军赏不给非臣之责也窃思自长兴之季赏赉亟行卒以是骄继以山陵及出师帑藏遂涸虽有无穷之财终不能满骄卒之心故陛下拱手于危困之中而得天下夫国之存亡不专系于厚赏亦在修法度立纪纲陛下苟不改覆车之辙臣恐徒困百姓存亡未可知也今财力尽于此矣宜据所有均给之何必践初言乎帝以为然壬辰诏禁军在鳯翔归命者自杨思权尹晖等各赐二马一驼钱七十缗下至军人钱二十缗其在京者各十缗军士无厌犹怨望为謡言曰除去菩萨扶立生铁以闵帝仁弱帝刚严有悔心故也　丙申圣徳和武钦孝皇帝于徽陵庙号明宗帝衰绖防从至陵所宿焉






　　通鉴纪事本末卷四十一上
<史部,纪事本末类,通鉴纪事本末>
　　钦定四库全书
　　通鉴纪事本末卷四十一下
　　宋　袁枢　撰
　　契丹入侵
　　后梁太祖开平元年夏五月契丹遣其臣袍笏羙楞来通好帝遣太府少卿髙颀报之初契丹有八部部各有大人相与约推一人为王建旗鼓以号令诸部每三年则以次相代咸通末有实勒者为王土宇始大其后钦徳为王乗中原多故时入侵边及按巴坚为王尤雄勇五姓奚及七姓室韦逹靼咸役属之按巴坚姓耶律氏恃其彊不肯受代久之按巴坚击黄头室韦还七部刼之于境上求如约按巴坚不得已传旗鼓且曰我为王九年得汉人多请帅种落居古汉城与汉人守之别自为一部七部许之汉城者故后魏滑盐县也地宜五谷有盐池之利其后按巴坚稍以兵击灭七部复并为一国又北侵室韦女真西取突厥故地击奚灭之复立奚王而使契丹监其兵东北诸夷皆畏服之是歳按巴坚帅众三十万侵云州晋王与之连和面会东城约为兄弟延之帐中纵酒握手尽欢约以今冬共击梁或劝晋王因其来可擒也王曰雠敌未灭而失信于彼自亡之道也安巴坚留旬日乃去晋王赠以金缯数万按巴坚留马三千匹杂畜万计以酬之按巴坚既归而背盟更附于梁晋王由是恨之
　　二年夏五月己丑契丹王安巴坚遣使随髙颀入贡且求册命帝复遣司农卿浑特赐以手诏约共灭沙陀乃行封册
　　均王贞明二年　初燕人苦刘守光残虐军士多亡归契丹及守光被围于幽州其北边士民多为契丹所掠契丹日益彊大契丹王按巴坚自称皇帝国人谓之天皇王以妻舒噜氏为皇后置百官至是改元神册舒噜后勇决多权变安巴坚行兵御众舒噜后常预其谋安巴坚尝度碛撃党项留舒噜后守其帐黄头锡伯二室韦乗虗合兵掠之舒噜后知之勒兵以待其至奋击大破之由是名震诸夷舒噜后有母有姑皆踞榻受其拜曰吾惟拜天不拜人也晋王方经营河北欲结契丹为援常以叔父事安巴坚以叔母事舒噜后刘守光末年衰困遣参军韩延徽求援于契丹契丹主怒其不拜留之使牧马于野延徽幽州人有智略颇知属文舒噜后言于契丹主曰延徽能守节不屈此今之贤者奈何辱以牧圉宜礼而用之契丹主召延徽与语恱之遂以为谋主举动访焉延徽始教契丹建牙开府筑城郭立市里以处汉人使各有配偶垦蓺荒田由是汉人各安生业逃亡者益少契丹威服诸国延徽有助焉顷之延徽逃犇晋阳晋王欲置之幕府掌书记王缄疾之延徽不自安求东归省母过真定止于乡人王徳明家徳明问所之延徽曰今河北皆为晋有当复诣契丹耳徳明曰叛而复往得无取死乎延徽曰彼自吾来如防手目今往诣之彼手目复完安肯害我既省母遂复入契丹契丹主闻其至大喜如自天而下拊其背曰向者何往延徽曰思母欲告归恐不听故私归耳契丹主待之益厚及称帝以延徽为相累迁至中书令晋王遣使至契丹延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母为托且曰延徽在此契丹必不南牧故终同光之世契丹不深入为患延徽之力也
　　三年晋王使其弟威塞军防御使存矩募兵存矩得五百骑自部送之以青州卢文进为裨将兵叛杀存矩文进帅其众奔契丹　初幽州北七百里有渝闗下有渝水通海自关东北循海有道道狭处才数尺旁皆乱山髙峻不可越北至进牛口旧置八防御军募土兵守之田租皆供军食不入于蓟幽州歳致缯纩以供战士衣每岁早获清野坚壁以待契丹契丹至则闭壁不战俟其去选骁勇据隘邀之契丹常失利走土兵皆自为田园力战有功则赐勲加赏由是契丹不敢轻入焉及周徳威为卢龙节度使恃勇不修边备遂失渝闗之险契丹每刍牧于营平之间徳威又忌幽州旧将有名者往往杀之吴王遣使遗契丹主以猛火油曰攻城以此油然火焚楼橹敌以水沃之火愈炽契丹主大喜即选骑三万欲攻幽州舒噜后哂之曰岂有试油而攻一国乎因指帐前树谓契丹主曰此树无皮可以生乎契丹主曰不可舒噜后曰幽州城亦犹是矣吾但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦解体矣契丹主乃止三月卢文进引契丹兵急攻新州刺史安金全不能守弃城走文进以其部将刘殷为刺史使守之晋王使周徳威合河东镇定之兵攻之旬日不克契丹主帅众三十万救之徳威众寡不敌大为契丹所败犇归　契丹乗胜进围幽州声言有众百万氊车毳幕弥漫山泽卢文进教之攻城为地道昼夜四面俱进城中宂地然膏以邀之又为土山以临城城中镕铜以洒之日杀千计而攻之不止周徳威遣闲使诣晋王吿急王方与梁相持河上欲分兵则兵少欲勿救恐失之忧形于色谋于诸将独李嗣源李存审阎寳劝王救之王喜曰昔太宗得一李靖犹擒颉利今吾有猛将三人复何忧哉存审寳以为虏无辎重势不能久俟其野无所掠食尽自还然后踵以击之李嗣源曰周徳威社稷之臣今幽州朝夕不保恐变生于中何暇待敌之衰臣请身为前锋以赴之王曰公言是也即日命治兵夏四月晋王命嗣源将兵先进军于涞水阎寳以镇定之兵继之　　秋七月晋王以李嗣源阎寳兵少未足以敌契丹辛未更命李存审将兵益之　　八月契丹围幽州且二百日城中危困李嗣源阎寳李存审歩骑七万会于易州存审曰敌众吾寡敌多骑吾多步若平原相遇敌以万骑蹂吾陈吾无遗类矣嗣源曰敌无辎重吾行必载粮食自随若平原相遇敌抄吾粮吾不战自溃矣不若自山中潜行趣幽州与城中合势若中道遇敌则据险拒之甲午自易州北行庚子逾大房岭循涧而东嗣源与养子从珂将三千骑为前锋距幽州六十里与契丹遇契丹惊却晋兵翼而随之契丹行山上晋兵行涧下每至谷口契丹輙邀之嗣源父子力战乃得进至山口契丹以万余骑遮其前将士失色嗣源以百余骑先进免胄扬鞭北语谓契丹曰汝无故犯我疆埸晋王命我将百万众直抵西楼灭汝种族因跃马奋檛三入其陈斩契丹酋长一人后军齐进契丹兵却晋兵始得出李存审命步兵伐木为鹿角人持一枝止则成寨契丹骑环寨而过寨中发万弩射之流矢蔽日契丹人马死伤塞路将至幽州契丹列陈待之存审命步兵陈于其后戒勿动先令羸兵曳柴然草而进烟尘蔽天契丹莫测其多少因鼓噪合战存审乃趣后陈起乗之契丹大败席卷其众自北山去委弃车帐铠仗羊马满野晋兵追之俘斩万计辛丑嗣源等入幽州周徳威见之握手流涕契丹以卢文进为幽州留后其后又以为卢龙节度使文进常居平州帅奚骑歳入北边杀掠其民晋人自瓦桥运粮输蓟城虽以兵援之不免抄掠契丹每入侵则文进帅汉卒为乡导卢龙巡属诸州为之残四年　初契丹主之弟实喇鄂博号北大王谋作乱于其国事觉契丹主数之曰汝与吾如手足而汝兴此心我若杀汝则与汝何异乃囚之朞年而释之实喇鄂博帅其众犇晋晋王厚遇之养为假子任为刺史胡柳之战以其妻子来犇
　　龙徳元年赵王镕养子张文礼既杀赵王遣间使因卢文进求援于契丹【事见后唐灭梁】　契丹主既许卢文进出兵王郁又説之曰镇州美女如云金帛如山天皇王速往则皆已物也不然晋王所有矣契丹主以为然悉发所有之众而南舒噜后谏曰吾有西楼羊马之富其乐不可胜穷也何必劳师逺出以乗危徼利乎吾闻晋王用兵天下莫敌脱有危败悔之何及契丹主不听十二月辛未攻幽州李绍宏婴城自守契丹长驱而南围涿州旬日拔之擒刺史李嗣弼进攻定州王都告急于晋晋王自鎭州将亲军五千救之遣神武都指挥使王思同将兵戍狼山之南以拒之
　　二年春正月甲午晋王至新城南候骑白契丹前锋宿新乐涉沙河而南将士皆失色卒有亡去者主将斩之不能止诸将皆曰敌倾国而来吾众寡不敌又闻梁寇内侵宜且还师魏州以救根本或请释镇州之围西入井陉避之晋王犹豫未决中门使郭崇韬曰契丹为王郁所诱本利货财而来非能救镇州之急难也王新破梁兵威振夷夏契丹闻王至心沮气索茍挫其前锋遁走必矣李嗣昭自潞州至亦曰今彊敌在前吾有进无退不可轻动以揺人心晋王曰帝王之兴自有天命契丹其如我何吾以数万之众平定山东今遇此小敌而避之何面目以临四海乃自帅铁骑五千先进至新城北半出桑林契丹万余骑见之惊走晋王分军为二逐之行数十里获契丹主之子时沙河桥狭冰薄契丹防溺死者甚众是夕晋王宿新乐契丹主车帐在定州城下败兵至契丹举众退保望都晋王至定州王都迎谒于马前宴于府第请以爱女妻王子继岌戊戌晋王引兵趣望都契丹逆战晋王以亲军千骑先进遇奚酋托诺五千骑为其所围晋王力战出入数四自午至申不解李嗣昭闻之引三百骑横击之敌退王乃得出因纵兵奋击契丹大败逐北至易州会大雪弥旬平地数尺契丹人马无食死者相属于道契丹主举手指天谓卢文进曰天未令我至此乃北归晋王引兵蹑之随其行止见其野宿之所布藁于地周环方正皆如编翦虽去无一枝乱者叹曰敌用法严乃能如是中国所不及也晋王至幽州使二百骑蹑契丹之后曰敌出境即还骑恃勇追击之悉为所擒惟两骑自它道走免契丹主责王郁絷之以归自是不听其谋晋代州刺史李嗣肱将兵定妫儒武等州授山北都团练使　是岁契丹改元天赞
　　后唐庄宗同光元年春三月契丹侵幽州晋王问帅于郭崇韬崇韬荐横海节度使李存审时存审卧病己卯徙存审为卢龙节度使舆疾赴镇以蕃汉马步副总管李嗣源领横海节度使　　夏闰四月甲午契丹侵幽州至易定而还
　　二年春正月甲辰幽州奏契丹入侵至瓦桥以天平军节度使李嗣源为北面行营都招讨使陜州留后霍彦威副之宣徽使李绍宏为监军将兵救幽州　契丹出塞召李嗣源旋师命泰宁节度使李绍钦泽州刺史董璋戍瓦桥　李存审奏契丹去复得新州　　三月乙巳镇州言契丹将犯塞诏横海节度使李绍斌北京左厢马军指挥使李从珂帅骑兵分道备之天平节度使李嗣源屯邢州绍斌本姓赵名行实幽州人也　　庚戌幽州奏契丹攻新城　　夏五月幽州言契丹将入侵甲寅以横海节度使李绍斌充东北面行营招讨使将大军度河而北契丹屯幽州东南城门之外精骑充斥馈运多为所掠　　秋七月契丹恃其彊盛遣使就帝求幽州以处卢文进时东北诸夷皆役属契丹惟勃海未服契丹主谋入侵恐勃海掎其后乃先举兵击勃海之辽东遣其将托诺及卢文进据营平等州以扰燕地　　九月契丹攻勃海无功而还　丁巳幽州言契丹入侵　　冬十月易定言契丹入侵　　十二月己巳命宣武节度使李嗣源将宿卫兵三万七千人赴汴州遂如幽州御契丹
　　三年春正月契丹侵幽州　　二月上以契丹为忧与郭崇韬谋以威名宿将零落殆尽李绍斌位望素轻欲徙李嗣源镇真定为绍斌声援崇韬深以为便
　　明宗天成元年春正月契丹主击女真及勃海恐唐乗虚袭之戊寅遣美楞锡里来修好　　秋七月契丹主攻勃海拔其夫余城更命曰东丹国命其长子托云镇东丹号人皇王以次子徳光守西楼号元帅太子帝遣供奉官姚坤告哀于契丹契丹主闻庄宗为乱兵所害恸哭曰我楚徳儿也吾方欲救之以勃海未下不果往致吾儿及此哭不已彼言楚徳犹华言朋友也又谓坤曰今天子闻洛阳有急何不救对曰地逺不能及曰何故自立坤为言帝所以即位之由契丹主曰汉儿喜饰説毋多谈托云侍侧曰牵牛以蹊人之田而夺之牛可乎坤曰中国无主唐天子不得已而立亦犹天皇王初有国岂彊取之乎契丹主曰理当然又闻吾儿专好声色游畋不恤军民宜其及此我自闻之举家不饮酒散遣伶人解纵鹰犬若亦效吾儿所为行自亡矣又曰吾儿与我虽世旧然屡与我战争于今天子则无怨足以修好若与我大河之北吾不复南侵矣坤曰此非使臣之所得专也契丹主怒囚之旬余复召之曰河北恐难得得镇定幽州亦可也给纸笔趣令为状坤不可欲杀之韩延徽諌乃复囚之　辛巳契丹主按巴坚卒于夫余城舒噜后召诸将及酋长难制者之妻谓曰我今寡居汝不可不效我又集其夫泣问曰汝思先帝乎对曰受先帝恩岂得不思曰果思之宜往见之遂杀之八月丁亥契丹舒噜后使少子安图少君守东丹与长子托云奉契丹主之丧将其众发夫余城　戊子幽州言契丹入边命齐州防御使安审通将兵御之　　九月契丹舒噜后爱中子徳光欲立之至西楼命与托云俱乗马立帐前谓诸酋长曰二子吾皆爱之莫知所立汝曹择可立者执其辔酋长知其意争执徳光辔讙跃曰愿事元帅太子后曰众之所欲吾安敢违遂立之为天皇王托云愠帅数百骑欲犇唐为逻者所遏舒噜后不罪遣归东丹天皇王尊舒噜后为太后国事皆决焉太后复纳其侄为天皇王后天皇王性孝谨母病不食亦不食侍于母前应对或不称防母眉视之輙惧而趋避非复召不敢见也以韩延徽为政事令听姚坤归复命遣其臣阿斯黙古内来告哀　　冬十月庚子幽州奏契丹卢龙节度使卢文进来犇初文进为契丹守平州帝即位遣间使说之以易代之后无复嫌怨文进所部皆华人思归乃杀契丹戍平州者帅其众十余万车帐八千乗来犇　　十二月癸巳以卢文进为义成节度使同平章事
　　二年秋九月壬申契丹来请修好遣使报之
　　三年春正月契丹防平州　　初义武节度使兼中书令王都镇易定十余年自除刺史以下官租赋皆赡本军及安重诲用事稍以法制裁之帝亦以都簒父位恶之时契丹数犯塞朝廷多屯兵于幽易间大将往来都隂为之备浸成猜阻都恐朝廷移之它镇腹心和昭训劝都为自全之计都乃求昏于卢龙节度使赵徳钧又知成徳节度使王建立与安重诲有隙遣使结为兄弟隂与之谋复河北故事建立阳许而宻奏之都又以蜡书遗青徐潞益梓五帅离间之又遣人説北面副招讨使归徳节度使王晏球晏球不从乃以金遗晏球帐下使图之不克四月癸巳晏球以都反状闻诏宣徽使张延朗与北面诸将议讨之　庚子诏削夺王都官爵壬寅以王晏球为北面招讨使权知定州行州事以横海节度使安审通为副招讨使以郑州防御使张防钊为都监发诸道兵会讨定州是日晏球攻定州拔其北闗城都以重赂求救于奚酋托诺五月托诺以万骑突入定州晏球退保曲阳都与托诺就攻之晏球与战于嘉山下大破之托诺以二千骑犇还定州晏球追至城门因进攻之得其西关城定州城坚不可攻晏球增修西闗城以为行府使三州民输税供军食而守之　王晏球闻契丹发兵救定州将大军趣望都遣张延朗分兵退保新乐延朗遂之真定留赵州刺史朱建丰将兵修新乐城契丹已自它道入定州与王都夜袭新乐破之杀建丰乙丑王晏球张延朗会于行唐丙寅至曲阳王都乗胜悉其众与契丹五千骑合万余人邀晏球等于曲阳丁卯战于城南晏球集诸将校令之曰王都轻而骄可一战擒也今日诸君报国之时也悉去弓矢以短兵击之回顾者斩于是骑兵先进奋挝挥劒直冲其陈大破之僵尸蔽野契丹死者过半余众北走都与托诺得数骑仅免卢龙节度使赵徳钧邀撃契丹北走者殆无孑遗　　秋七月壬戌契丹复遣其酋长特哩衮将七千骑救定州王晏球逆战于唐河北大破之甲子追至易州时久雨水涨契丹为唐所俘斩及防溺死者不可胜数　契丹北走道路泥泞人马饥疲入幽州境八月壬戌赵徳钧遣牙将武从谏将精骑邀击之分兵扼险要生擒特哩衮等数百人余众散投村落村民以白梃击之其得脱归国者不过数十人自是契丹沮气不敢轻犯塞　初庄宗徇地河北获小儿畜之宫中及长赐姓名曰李继陶帝即位纵遣之王都得之使衣黄袍坐堞间谓王晏球曰此庄宗皇子也已即帝位公受先朝厚恩曾不念乎晏球曰公作此小数竟何益吾今教公二防不悉众决战则束手岀降耳自余无以求生也闰月戊申赵徳钧献契丹俘特哩衮等诸将皆请诛之帝曰此曹皆敌中骁将杀之则敌絶望不若存之以纾边患乃赦特哩衮等酋长五十人置之亲卫余六百人悉斩之　契丹遣美楞济蘓等入贡　初卢文进来降契丹以蕃汉都提举使张希崇代之为卢龙节度使守平州遣亲将以三百骑监之希崇本书生为幽州牙将没于契丹性和易契丹将稍亲信之因与其部曲谋南归部曲泣曰归固寝食所不忘也然敌众我寡奈何希崇曰吾诱其将杀之兵必溃去此去敌帐千余里比其知而征兵吾属去逺矣众曰善乃先为穽实以石灰明日召敌将饮醉并从者杀之投诸穽中其营在城北亟发兵攻之契丹众皆溃去希崇悉举其所部二万余口来犇诏以为汝州刺史　　冬十月王都据定州守备固伺察严诸将屡有谋翻城应官军者皆不果帝遣使者促王晏球攻城晏球与使者聫骑巡城指之曰城髙峻如此借使主人听外兵登城亦非梯冲所及徒多杀精兵无损于贼如此何为不若食三州之租爱民养兵以俟之彼必内溃帝从之
　　四年春正月王都托诺突重围走不得出二月癸丑定州都指挥使马让能开门纳官军都举族自焚擒托诺及契丹二千人辛亥以王晏球为天平节度使与赵徳钧并加兼侍中托诺至大梁斩于市　　夏四月契丹侵云州　　五月契丹侵云州
　　长兴元年冬十一月契丹东丹王托云自以失职帅部曲四十人越海自登州来犇
　　二年春三月辛酉赐契丹东丹王托云姓东丹名慕华以为懐化节度使瑞慎等州观察使其部曲及先所俘契丹特哩衮等皆赐姓名特哩衮姓狄名懐惠　　秋九月己亥更赐东丹慕华姓名曰李赞华
　　三年　初契丹锡里防棱与特哩衮皆为赵徳钧所擒契丹屡遣使请之上谋于羣臣徳钧等皆曰契丹所以数年不犯边数求和者以此辈在南故也纵之则边患复生上以问冀州刺史杨檀对曰防棱契丹之骁将向助王都谋危社稷幸而擒之陛下免其死为赐已多契丹失之如丧手足彼在朝廷数年知中国虚实若得归为患必深彼才出塞则南向发矢矣恐悔之无及上乃止檀沙陀人也　上欲授李赞华以河南藩镇羣臣皆以为不可上曰吾与其父约为昆弟故赞华归我吾老矣后世继体之君虽欲招之其可致乎夏四月癸亥以赞华为义成节度使为选朝士为僚属辅之赞华但优游自奉不豫政事上嘉之虽时有不法亦不问以庄宗后宫夏氏妻之赞华好饮人血姬妾多刺臂以吮之婢仆小过或抉目或刀刲火灼夏氏不忍其残奏离婚为尼五月契丹使者多尔吉辞归国上曰朕志在安边
　　不可不少副其求乃遣防古锡里与之俱归契丹以不得防棱自是数冦云州及振武　初契丹既彊抄掠卢龙诸州皆徧幽州城门之外北骑充斥每自涿州运粮入幽州契丹伏兵于阎沟掠取之及赵徳钧为节度使城阎沟而戍之为良乡县粮道稍通幽州东十里之外人不敢樵牧徳钧于州东五十里城潞县而戍之近州之民始得稼穑至是又于州东北百余里城三河县以通蓟州运路契丹来争徳钧击却之九月庚辰朔奏城三河毕边人赖之
　　孟知祥据蜀
　　后唐明宗天成元年秋七月孟知祥隂有据蜀之志阅库中得铠甲二十万置左右牙等兵十六营凡万六千人营于牙城内外　初郭崇韬以蜀骑兵分左右骁衞等六营凡三千人步兵分左右宁逺等二十营凡二万四千人八月孟知祥增置左右冲山等六营凡六千人营于罗城内外又置义宁等二十营凡万六千人分戍管内州县就食又置左右牢城四营凡四千人分戍成都境内　　秋九月壬戌孟知祥置左右飞棹兵六营凡六千人分戍滨江诸州习水战以备防峡　初魏王继岌郭崇韬率蜀中富民输犒赏钱五百万緍听以金银缯帛充昼夜督责有自杀者给军之余犹二百万緍至是任圜判三司知成都冨饶遣盐铁判官太仆卿赵季良为孟知祥官告国信兼三川都制置转运使冬十月季良至成都蜀人欲皆不与知祥曰府库它人所聚输之可也州县租税以赡镇兵十万决不可得季良但发库物不敢复言制置转运职事矣安重诲以知祥及东川节度使董璋皆据险要拥彊兵恐久而难制又知祥乃庄宗近姻隂欲图之客省使泗州防御使李严自请为西川监军必能制知祥己酉以严为西川都监文思使太原朱昭为东川副使李严母贤明谓严曰汝前启灭蜀之谋今日再往必以死报蜀人矣
　　二年春正月孟知祥闻李严来监其军恶之或请奏止之知祥曰何必然吾有以待之遣吏至绵劒迎候会武信节度使李绍文卒知祥自言尝受宻诏许便宜从事壬戌以西川节度副使内外马步都指挥使李敬周为遂川留后促之上道然后表闻严先遣使至成都知祥自以于严有旧恩冀其惧而自回乃盛陈甲兵以示之严不以为意　孟知祥礼遇李严甚厚一日谒知祥知祥谓曰公前奉使王衍归而请兵伐蜀庄宗用公言遂致两国俱亡今公复来蜀人惧矣且天下皆废监军公独来监吾军何也严惶怖求哀知祥曰众怒不可遏也遂揖下斩之又召左厢马步都虞候丁知俊知俊大惧知祥指严尸谓曰昔严奉便汝为之副然则故人也为我瘗之因诬奏严诈宣口敕云代臣赴阙又擅许将士优赏臣輙已诛之内八作使杨令芝以事入蜀至鹿头闗闻严死犇还朱昭在东川闻之亦惧谋归洛会有军事董璋使之入奏昭伪辞然后行由是得免　　三月帝遣客省使李仁矩如西川传诏安谕孟知祥及吏民甲戌至成都　先是孟知祥遣牙内指挥使文水武漳迎其妻琼华长公主及子仁赞于晋阳及鳯翔李从曮闻知祥杀李严止之以闻帝听其归蜀丙申至成都盐铁判官赵季良与孟知祥有旧知祥奏留季良为
　　副使朝廷不得已四月以季良为西川节度副使李昊归蜀知祥以为观察推官
　　三年春三月孟知祥屡与董璋争盐利璋诱商旅贩东川盐入西川知祥患之乃于汉州置三塲重征之岁得钱七万緍商旅不复之东川　先是诏发西川兵戍防州孟知祥遣左肃边指挥使毛重威将三千人往顷之知祥奏防忠万三州已平请召戍兵还以省馈运帝不许知祥隂使人诱之重威帅其众鼓噪逃归帝命按其罪知祥请而免之
　　四年夏五月帝将祀南郊遣客省使李仁矩以诏谕两川令西川献钱一百万緍东川五十万緍皆辞以军用不足西川献五十万缗东川献十万缗仁矩帝在藩镇时客将也为安重诲所厚恃恩骄慢至梓州董璋置宴召之日中不往方拥妓酣饮璋怒从卒徒执兵入驿立仁矩于阶下而诟之曰公但闻西川斩李客省谓我独不能邪仁矩流涕拜请仅而得免既而厚赂仁矩以谢之仁矩还言璋不法未几帝复遣通事舍人李彦珣诣东川入境失小礼璋拘其从者彦珣犇还　　秋九月鄜州兵戍东川者归本道董璋擅留其壮者选羸老归之仍收其甲兵冬十月辛亥割阆果二州置保宁军壬子以内客
　　省使李仁矩为节度使　先是西川常发刍粮馈峡路孟知祥辞以本道兵自多难以奉它镇诏不许屡督之甲寅知祥奏称财力乏不奉诏　　十二月安重诲既以李仁矩镇阆州使与绵州刺史武防裕皆将兵赴治防裕帝之故吏重诲之外兄也重诲使仁矩诇董璋反状仁矩增饰而奏之朝廷又使武信节度使夏鲁竒治遂州城隍缮甲兵益兵戍之璋大惧时道路传言又将割緜龙为节镇孟知祥亦惧璋素与知祥有隙未尝通问至是璋遣使诣成都请为其子娶知祥女知祥许之谋并力以拒朝廷
　　长兴元年春正月董璋遣兵筑七寨于劔门　辛巳孟知祥遣赵季良如梓州修好　　二月乙未朔赵季良还成都谓孟知祥曰董公贪残好胜志大谋短终为西川之患都指挥使李仁罕张业欲置宴召知祥先二日有尼告二将谋以宴日害知祥知祥诘之无状丁酉推始言者军校都延昌王行本腰斩之戊戌就宴尽去左右独诣仁罕第仁罕叩头流涕曰老兵惟尽死以报徳由是诸将皆亲附而服之　　壬子孟知祥董璋同上表言两川闻朝廷于阆中建节绵遂益兵无不忧恐上以诏书慰谕之　董璋恐绵州刺史武防裕窥其所为夏四月甲午朔表兼行军司马囚之府廷戊戌加孟知祥兼中书令　　五月董璋阅集民兵
　　皆翦发黥面复于劔门北置永定关布列烽火　孟知祥累表请割云安等十三盐监西川以盐直赡宁江屯兵辛夘许之　董璋遣兵掠遂阆镇戍　　秋七月戊辰两川以朝廷继遣兵屯遂阆复有论奏自是东北商旅少敢入蜀　董璋之子光业为宫苑使在洛阳璋与书曰朝廷割吾支郡为节镇屯兵三千是杀我必矣汝见枢要为吾言如朝廷更发一骑入斜谷吾必反与汝诀矣光业以书示枢宻承防李防徽未几朝廷又遣别将荀咸乂将兵戍阆州光业谓防徽曰此兵未至吾父必反吾不敢自爱恐烦朝廷调发愿止此兵吾父保无它防徽以告安重诲重诲不从璋闻之遂反利阆遂三镇以闻且言已聚兵将攻三镇重诲曰臣久知其如此陛下含容不讨耳帝曰我不负人人负我则讨之　　九月癸亥西川进奏官苏愿白孟知祥云朝廷欲大发兵讨两川知祥谋于副使赵季良季良请以东川兵先取遂防然后并兵守劒门则大军虽来吾无内顾之忧矣知祥从之遣使约董璋同举兵璋移檄利阆遂三镇数其离间朝廷引兵击阆州庚午知祥以都指挥使李仁罕为行营都部署汉州刺史赵廷隠副之简州刺史张业为先锋都挥使将兵三万攻遂州别将牙内都指挥使侯实先登指挥使孟思恭将兵四千会璋攻阆州　东川兵至阆州诸将皆曰董璋久蓄反谋以金帛防其士卒锐气不可当宜深沟髙垒以挫之不过旬日大军至贼自走矣李仁矩曰蜀兵懦弱安能当我精卒遂出战兵未交而溃归董璋昼夜攻之庚辰城陷杀仁矩灭其族初璋为梁将指挥使姚洪尝麾下至是将兵千人戍阆州璋密以书诱之洪投诸厠城防璋执洪而让之曰吾自行间奬拔汝今日何相负洪曰老贼汝昔为李氏奴扫马粪得脔炙感恩无穷今天子用汝为节度使何负于汝而反邪汝犹负天子吾受汝何恩而云相负哉汝奴材固无取吾义士岂忍为汝所为乎吾宁为天子死不能与人奴并生璋怒然镬于前令壮士十人刲其肉自防之洪至死骂不絶声帝置洪二子于近卫厚给其家　丙戌下制削董璋官爵兴兵讨之　丁亥以孟知祥兼西南面供馈使以天雄节度使石敬瑭为东川行营都招讨使以夏鲁竒为之副璋使孟思恭分兵攻集州思恭轻进败归璋怒遣还成都知祥免其官戊子以石敬瑭权知东川事庚寅以右武卫上将军王思同为西都留守兼行营马步都虞为伐蜀前锋　　冬十月癸巳李仁罕围遂州夏鲁竒婴城固守孟知祥命都押牙髙敬柔帅资州义军二万人筑长城环之鲁竒遣马军都指挥使康文通出战文通闻阆州防遂以其众降于仁罕戊戌董璋引兵趣利州遇雨粮运不继还阆州知祥闻之惊曰比破阆中正欲径取利州其帅不武必望风遁去吾获其仓廪据漫天之险北军终不能西救武信今董公僻处阆州逺弃劔阁非计也欲遣兵三千助守劔门璋固辞曰此已有备丁未族诛董光业　孟知祥以故蜀镇江节度使张武为峡路行营招收讨伐使将水军趣防州以左飞棹指挥使袁彦超副之癸丑东川兵防徴合巴蓬果五州十一月戊辰张武至渝州刺史张环降之遂取泸州
　　遣先锋将朱偓分兵趣黔涪　石敬瑭入散闗阶州刺史王贽温州刺史冯晖与前锋马步都虞候王思同步军都指挥使赵在礼引兵出人头山后过劔门之南还袭劔门壬申克之杀东川兵三千人获都指挥使齐彦温据而守之晖魏州人也甲戌贽等破劔州而大军不继乃焚其庐舍取其资粮还保劔门乙亥诏削孟知祥官爵己卯董璋遣使至成都告急知祥闻劔门失守大惧曰董公果误我庚辰遣牙内都指挥使李肇将兵五千赴之戒之曰尔倍道兼行先据劔州北军无能为也又遣使诣遂州令赵廷隠将万人会屯劒州又遣故蜀永平节度使李筠将兵四千趣龙州守要害时天寒士卒恐惧观望不进廷隠流涕谕之曰今北军势盛汝曹不力战却敌则妻子皆为人有矣众心乃奋董璋自阆州将两川兵屯木马寨先是西川牙内指挥使太谷厐福诚昭信指挥使谢锽屯来苏村闻劒门失守相谓曰使北军更得劒州则二蜀势危矣遽引部兵千余人间道趣劒州始至官军万余人自北山大下会日暮二人谋曰众寡不敌逮明则吾属无遗矣福诚夜引兵数百升北山大噪于官军营后锽帅余众操短兵自其前急击之官军大惊空营遁去复保劒门十余日不出孟知祥闻之喜曰吾始谓贽等克劒门径据劒州坚守其城或引兵直趣梓州董公必弃阆州犇还我军失援亦须解遂州之围如此则内外受敌两川震动势可忧危今乃焚毁劒州运粮东归劒门顿兵不进吾事济矣官军分道趣文州将袭龙州为西川定逺指挥使潘福超义胜都头太原沙延祚所败甲申张武卒于渝州知祥命袁彦超代将其兵朱偓将至涪州武泰节度使杨汉宾弃黔南犇忠州偓追至丰都还取涪州知祥以成都支使崔善权武泰留后董璋遣前陵州刺史王晖将兵三千会李肇等分屯劔州南山　　十二月壬辰石敬瑭至劒门乙未进屯劒州北山赵廷隠陈于牙城后山李肇王晖陈于河桥敬瑭引步兵进击廷隠廷隠择善射者五百人伏敬瑭归路按甲待之矛矟欲相及乃旗鼓噪击之北军退走颠坠下山俘斩百余人敬瑭又使骑兵冲河桥李肇以彊弩射之骑兵不能进薄暮敬瑭引去廷隠引兵蹑之与伏兵合击败之敬瑭还屯劒门　石敬瑭征蜀未有功使者自军前来多言道险狭进兵甚难闗右之人疲于转饷往往窜匿山谷聚为盗贼上忧之壬子谓近臣曰谁能办吾事者吾当自行耳安重诲曰臣职忝机密军威不振臣之罪也臣请自往督战上许之重诲即拜辞癸丑遂行日驰数百里西方藩镇闻之无不惶骇钱帛刍粮昼夜辇运赴利州人畜毙踣于山谷者不可胜纪时上已踈重诲石敬瑭本不欲西征及重诲离上侧乃敢累表奏论以为蜀不可伐上颇然之　西川兵先戌防州者千五百上悉纵归
　　二年春正月壬戌孟知祥奉表谢　庚午李仁罕防遂州夏鲁竒自杀　癸酉石敬瑭复引兵至劒州屯于北山孟知祥枭夏鲁竒首以示之鲁竒二子从敬瑭在军中泣请往取其首葬之敬瑭曰知祥长者必葬而父岂不愈于身首异处乎既而知祥果收葬之敬瑭与赵廷隠战不利复还劒门　鳯翔节度使朱昭奏安重诲怨望不可令至行营又遗石敬瑭书使逆止之敬瑭上言重诲至恐人情有变宣徽使孟汉琼亦言重诲过恶有诏召还【事见安重诲专政】　　二月己丑朔石敬瑭以遂阆既陷粮运不继烧营北归军前以告孟知祥知祥匿其书谓赵季良曰北军渐进奈何季良曰不过绵州必遁知祥问其故曰我逸彼劳彼悬军千里粮尽能无遁乎知祥大笑以书示之　两川兵追石敬瑭至利州壬辰昭武节度使李彦琦弃城走甲午两川兵入利州孟知祥以赵廷隠为昭武留后廷隠遣使密言于知祥曰董璋多诈可与同忧不可与同乐佗日必为公患因其至劒州劳军请图之并两川之众可以得志于天下知祥不许璋入廷隠营留宿而去廷隠叹曰不从吾谋祸难未已庚子孟知祥以武信留后李仁罕为峡路行营诏讨
　　使使将水军东略地　乙巳赵廷隠李肇自劒州引还留兵五千戍利州丙午董璋退还东川留兵三千戍果阆　丁巳李仁罕防忠州　　三月己未朔李仁罕防万州庚申防云安监　李仁罕至防州宁江节度使安崇阮弃镇与杨汉宾自均房逃归壬戌仁罕防防州夏四月己酉以天雄节度使同平章事石敬瑭兼六
　　军诸卫副使　　五月己亥下诏以重诲离间孟知祥董璋钱镠为重诲罪　丙午帝遣西川进奏官苏愿东川军将刘澄各还本道谕以安重诲专命兴兵致讨今已伏辜　　冬十一月癸巳苏愿至成都孟知祥闻甥妷在朝廷者皆无恙遣使告董璋欲与之俱上表谢罪璋怒曰孟公亲戚皆完固宜归附璋已族灭尚何谢为诏书皆在苏愿腹中刘澄安得豫闻璋岂不知邪由是复为怨敌　乙未李仁罕自防州引兵还成都　　十二月昭武留后赵廷隠白孟知祥以利州城堑已完顷在劒州与牙内都指挥使李肇同功愿以昭武让肇知祥襃谕不许廷隠三让癸酉知祥召廷隠还成都以肇代之
　　三年春正月孟知祥以朝廷恩意优厚而董璋塞绵州路不听遣使入谢与节度副使赵季良等谋欲发使自峡江上表掌书记李昊曰公不与东川谋而独遣使则异日负约之责在我矣乃复遣使语之璋不从二月赵季良与诸将议遣昭武都监太原髙彦俦将兵攻取壁州以絶山南兵转入山后诸州者孟知祥谋于僚佐李昊曰朝廷遣苏愿等西归未尝报谢今遣兵侵轶公若不顾坟墓甥妷则不若传檄举兵直取梁洋安用壁州乎知祥乃止季良由是恶昊　　孟知祥三遣使説董璋以主上加礼于两川苟不奉表谢罪恐复致讨璋不从三月辛丑遣李昊诣梓州极论利害璋见昊诟怒不许昊还言于知祥曰璋不通谋议且有窥西川之志公宜备之　　夏四月东川节度使董璋会议将谋袭成都皆曰必克前陵州刺史王晖曰劒南万里成都为大时方盛夏师出无名必无成功璋不从孟知祥闻之遣马军都指挥使潘仁嗣将三千人诣汉州诇之璋入境破白杨林镇执戍将武礼声势甚盛知祥忧之赵季良曰璋为人勇而无恩士卒不附城守则难克野战则成擒矣今不守巢穴公之利也璋用兵精鋭皆在前锋公宜以羸兵诱之以劲兵待之始虽小衂后必大捷璋素有威名今举兵暴至人心危惧公当自出御之以彊众心赵廷隠以季良言为然曰璋轻而无谋举兵必败当为公擒之辛巳以廷隠为行营马步军都部署将三万人拒之五月壬午朔廷隠入辞董璋檄书至又有遗季良廷隠及李肇书诬之云季良廷隠与已通谋召已令来知祥以书授廷隠廷隠不视投之于地曰不过为反间欲令公杀副使与廷隠耳再拜而行知祥曰事必济矣肇素不知书视之曰璋教我反耳囚其使者然亦拥众为自全计璋兵至汉州潘仁嗣与战于赤水大败为璋所擒璋遂克汉州癸未知祥留赵季良髙敬柔守成都自将兵八千趣汉州至弥牟镇赵廷隠陈于镇北甲申迟明廷隠陈于鸡踪桥义胜定逺都知兵马使张公铎陈于其后俄而璋望西川兵盛退陈于武侯庙下璋帐下骁卒大噪曰日中曝我辈何为何不速战璋乃上马前锋始交东川右厢马步都指挥使张守进降于知祥言璋兵尽此无复后继当急击之知祥登髙冢督战左明义指挥使毛重威左冲山指挥使李瑭守鸡踪桥皆为东川兵所杀赵廷隠三战不利牙内都指挥副使侯实兵亦却知祥惧以马棰指后陈张公铎帅众大呼而进东川兵大败死者数千人擒东川中都指挥使元璝牙内副指挥使董光演等八十余人璋拊膺曰亲兵皆尽吾何依乎与数骑遁去余众七千人降复得潘仁嗣知祥引兵追璋至五侯津东川马步都指挥使元瓌降西川兵入汉州府第求璋不得士卒争璋军资故璋走得免赵廷隠追至赤水又降其卒三千人是夕知祥宿雒县命李昊草牓谕东川吏民及草书劳问璋且言将如梓州询负约之由请见伐之罪乙酉知祥会廷隠于赤水遂西还命廷隠将兵攻梓州璋至梓州肩舆而入王晖迎问曰太尉全军出征今还者无十人何也璋涕泣不能对至府第方食晖与璋从子牙内都虞延浩帅兵三百大噪而入璋引妻子登城子光嗣自杀璋至北门楼呼指挥使潘稠使讨乱兵稠引十卒登城斩璋首及取光嗣首以授王晖晖举城迎降赵廷隠入梓州封府库以待知祥李肇闻璋败始斩其使以闻丙戌知祥入成都丁亥复将兵八千如梓州至新都赵廷隠献董璋首己丑发武赵廷隠帅东川将吏来迎　壬辰孟知祥有疾癸巳疾甚中门副使王处回侍左右庖人进食必空器而出以安众心李仁罕自遂州来赵廷隠迎于板桥仁罕不称东川之功侵侮廷隠廷隠大怒乙未知祥疾瘳丁酉入梓州戊戌犒赏将士既罢知祥谓李仁罕赵廷隠曰二将谁当镇此仁罕曰令公再与蜀州亦行耳廷隠不对知祥愕然退命李昊草牒俟二将有所推则命一人为留后昊曰昔梁祖庄宗皆兼领四镇今二将不让惟公自领之为便耳公宜亟还府更与赵仆射议之　孟知祥命李仁罕归遂州留赵廷隠东川巡检以李昊行梓州军府事昊曰二虎方争仆不敢受命愿从公还乃以都押牙王彦铢为东川监押癸卯知祥至成都赵廷隠寻亦引兵西还知祥谓李昊曰吾得东川为患益深昊请其故知祥曰自吾发梓州得仁罕七状皆云公冝自领东川不然诸将不服廷隠言本不敢当东川因仁罕不让遂有争心耳君为我晓廷隠复以阆州为保宁军益以果蓬渠开四州往镇之吾自领东川以絶仁罕之望廷隠犹不平请与仁罕鬬胜者为东川昊深解之乃受命六月以廷隠为保宁留后戊午赵季良帅将吏请知祥兼镇东川许之季良等又请知祥称王权行制书赏功臣不许董璋之起兵攻知祥也山南西道节度使王思同以闻范延光言于上曰若两川并于一贼抚众守险则取之益难宜及其交争早图之上命思同以兴元之兵密规进取未几闻璋败死延光曰知祥虽据全蜀然士卒皆东方人知祥恐其思归为变亦欲倚朝廷之重以威其众陛下不屈意抚之彼则无从自新上曰知祥吾故人为人离间至此何屈意之有乃遣供奉官李存瓌赐知祥诏曰董璋狐狼自贻族灭卿丘园亲戚皆保安全所宜成家世之美名守君臣之大节存瓌克宁之子知祥之甥也秋七月庚寅李存瓌至成都孟知祥拜泣受诏　乙未孟知祥遣李存瓌还上表谢罪且告福庆公主之丧自是复称藩然益骄倨矣　　八月甲子孟知祥令李昊为武泰赵季良等五留后草表请以知祥为蜀王行墨制仍自求旌节昊曰比者诸将攻取方镇即有其地今又自求朝廷节钺及明公封爵然则轻重之权皆在羣下矣借使明公自请岂不可邪知祥大悟更令昊为已草表请行墨制补两川刺史已下又表请以季良等五留后为节度使初安重诲欲图两川自知祥杀李严每除刺史皆以东兵卫送之小州不减五百人夏鲁竒李仁矩武防裕各数千人皆以牙队为名及知祥克遂阆利防黔梓六镇得东兵无虑三万人恐朝廷征还表请其妻子　　九月孟知祥命其子仁赞摄行军司马兼都总辖两川牙内马步都军事　　冬十月己酉朔帝复遣李存瓌如成都凡劒南自节度使刺史以下官听知祥差署讫奏闻朝廷更不除人唯不遣戍兵妻子然其兵亦不复征也
　　四年春二月孟知祥墨制以赵季良等为五镇节度使癸亥以孟知祥为东西川节度使蜀王　　秋七月
　　以卢文纪吕琦为蜀王册礼使并赐蜀王一品朝服知祥自作九旒冕九章衣车服旌旗皆拟王者八月乙巳朔文纪等至成都戊申知祥服衮冕备仪卫诣驿降阶北面受册升玉辂至府门乗步辇而归文纪简求之孙也　　冬十二月孟知祥闻明宗殂谓僚佐曰宋王幼弱为政者皆胥吏小人其乱可坐俟也
　　潞王清泰元年闰正月蜀将吏劝蜀王知祥称帝己巳知祥即皇帝位于成都　　二月癸酉蜀主以武泰节度使赵季良为司空兼门下侍郎同平章事领节度使如故　　蜀主以中门使王处回为枢密使　　秋七月蜀主得风疾逾年至是增剧甲子立子东川节度使同平章事亲卫马步都指挥使仁赞为太子仍监国召司空同平章事赵季良武信节度使李仁罕保宁节度使赵廷隠枢密使王防回捧圣控鹤都指挥使张公铎奉銮肃卫指挥副使侯实受遗诏辅政是夕殂秘不发丧王防回夜启义兴门告赵季良防回泣不已季良正色曰今彊将握兵専伺时变冝速立嗣君以絶觊觎岂可但相泣耶防回收泪谢之季良教防回见李仁罕审其词防然后告之处回至仁罕第仁罕设备而出遂不以实告丙寅宣遗制命太子仁赞更名昶丁卯即皇帝位　　冬十二月甲申蜀葬文武圣徳英烈明孝皇帝于和陵庙号髙祖
　　二年春二月戊寅蜀主尊母李氏为皇太后太后太原人本庄宗后宫也以赐蜀髙祖
　　石晋簒唐
　　后唐潞王清泰元年帝与石敬瑭皆以勇力善鬭事明宗为左右然心竞素不相恱帝即位敬瑭不得已入朝山陵既毕不敢言归时敬瑭久病羸瘠太后及魏国公主屡为之言而鳯翔旧将佐多劝帝留之惟韩昭李专美以为赵延夀在汴不宜猜忌敬瑭帝亦见其骨立不以为虞乃曰石郎不惟密亲兼自少与吾同艰难今我为天子非石郎尚谁托哉乃复以为河东节度使二年夏六月河东节度使北面总管石敬瑭既还镇隂为自全之计帝好咨访外事常命端明殿学士李专美翰林学士李崧知制诰吕薛文遇翰林天文赵延乂等更直于中兴殿庭与语或至夜分时敬瑭二子为内使曹太后则晋国长公主之母也敬瑭赂太后左右令伺帝之密谋事无巨细皆知之敬瑭多于宾客前自称羸瘠不堪为帅冀朝廷不之忌时契丹屡侵北边禁军多在幽并敬瑭与赵徳钧求益兵运粮朝夕相继甲申诏借河东人有蓄积者菽粟乙酉诏镇州输绢五万匹于总管府籴军粮率镇冀人车千五百乗运粮于代州又诏魏博市籴时水旱民饥敬瑭遣使督趣严急山东之民流散乱始兆矣敬瑭将大军屯忻州朝廷遣使赐军士夏衣传诏抚谕军士呼万岁者数四敬瑭惧幕僚河内段希尧请诛其唱首者敬瑭命都押衙刘知逺斩挟马都将李晖等三十六人以狥希尧懐州人也帝闻之益疑敬瑭　　秋七月乙巳以武宁节度使张敬逹为北面行营副总管将兵屯代州以分石敬瑭之权后晋髙祖天福元年春正月癸丑唐主以千春节置酒晋国长公主上夀毕辞归晋阳帝醉曰何不且留遽归欲与石郎反邪石敬瑭闻之益惧　　三月石敬瑭尽收其货之在洛阳及诸道者归晋阳托言以助军费人皆知其有异志唐主夜与近臣从容语曰石郎于朕至亲无可疑者但流言不息万一失欢何以解之皆不对端明殿学士给事中李崧退谓同僚吕曰吾辈受恩深厚岂得自同众人一槩观望邪计将安出琦曰河东若有异谋必结契丹为援契丹母以赞华在中国屡求和亲但求防棱等未获故和未成耳今诚归防棱等与之和岁以礼币约直十余万缗遗之彼必驩然承命如此则河东虽欲陆梁无能为矣崧曰此吾志也然钱谷皆出三司宜更与张相谋之遂告张延朗延朗曰如学士计不惟可以制河东亦省边费之什九计无便于此者若主上听从但责办于老夫请于库财之外捃拾以供之它夕二人密言于帝帝大喜称其忠二人私草遗契丹书以俟命久之帝以其谋告枢密直学士薛文遇文遇对曰以天子之尊屈身奉夷狄不亦辱乎又敌若循故事求尚公主何以拒之因诵戎昱昭君诗曰安危托妇人帝意遂变一日急召崧至后楼盛怒责之曰卿辈皆知古今欲佐人主致太平今乃为谋如是朕一女尚乳臭卿欲弃之沙漠邪且欲以养士之财输之敌庭其意安在二人惧汗流浃背曰臣等志在竭愚以报国非为敌计也愿陛下察之拜谢无数帝诟责不已吕气竭拜少止帝曰吕琦强项肯视朕为人主耶曰臣等为谋不臧愿陛下治其罪多拜何为帝怒稍解止其拜各赐巵酒罢之自是羣臣不敢复言和亲之防丁巳以为御史中丞盖疎之也　　初石敬瑭欲窥唐主之意累表自陈羸疾乞解兵柄移它镇帝与执政议从其请移镇郓州房暠李崧吕等皆力諌以为不可帝犹豫久之五月庚寅夜李崧请急在外薛文遇独直帝与之议河东事文遇曰谚有之当道筑室三年不成兹事断自圣志羣臣各为身谋安肯尽言以臣观之河东移亦反不移亦反在旦暮耳不若先事图之先是术者言国家今年应得贤佐出竒谋定天下帝意文遇当之闻其言大喜曰卿言殊豁吾意成败吾决行之即为除目付学士院使草制辛卯以敬瑭为天平节度使以马军都指挥使河阳节度使宋审防为河东节度使制出两班闻呼敬瑭名相顾失色甲午以建雄节度使张敬逹为西北蕃汉马步都部署趣敬瑭之郓州敬瑭疑惧谋于将佐曰吾之再来河东时主上面许终身不代除今忽有是命得非如今年千春节与公主所言乎我不兴乱朝廷发之安能束手死于道路乎今且发表称疾以观其意若其寛我我当事之若加兵于我我则改图耳幕僚段希尧极言拒之敬瑭以其朴直不责也节度判官华隂赵莹劝敬瑭赴郓州观察判官平遥薛融曰融书生不习军旅都押牙刘知逺曰明公久将兵得士卒心今据形胜之地士马精彊若称兵传檄帝业可成奈何以一纸制书自投虎口乎掌书记洛阳桑维翰曰主上初即位明公入朝主上岂不知蛟龙不可纵之深渊邪然卒以河东复授公此乃天意假公以利器也明宗遗爱在人主上以庶孽代之羣情不附公明宗之爱壻今主上以反逆见待此非首谢可免但力为自全之计契丹主素与明宗约为兄弟今部落近在云应公诚能推心屈节事之万一有急朝呼夕至何患无成敬瑭意遂决先是朝廷疑敬瑭以羽林将军寳鼎杨彦询为北京副留守敬瑭将举事亦以情告之彦询曰不知河东兵粮几何能敌朝廷乎左右请杀彦珣敬瑭曰惟副使一人我自保之汝辈勿言也戊戌昭义节度使皇甫立奏敬瑭反敬瑭表帝养子不应承祀请传位许王帝手裂其表抵地以诏答之曰卿于鄂王固非疎逺卫州之事天下皆知许王之言何人肯信壬寅制削夺敬瑭官爵乙巳以张敬逹兼太原四面排陈使河阳节度使张彦琪为马步军都指挥使以安国节度使安审为马军都指挥使以保义节度使相里金为步军都指挥使以右监门上将军武廷翰为壕寨使丙午以张敬逹为太原四面兵马都部署以义武节度使杨光逺为副部署丁未又以张敬逹知太原行府事以前彰武节度使髙行周为太原四面招抚排陈等使光逺既行定州军乱牙将千乗方太讨平之张敬逹将兵三万营于晋安乡戊申敬逹奏西北先锋马军都指挥使安审信叛奔晋阳审信金全之弟子也敬瑭与之有旧先是雄义都指挥使马邑安元信将所部六百余人戍代州代州刺史张朗善遇之元信密説朗曰吾观石令公长者举事必成公何不潜遣人通意可以自全朗不从由是互相猜忌元信谋杀朗不克帅其众犇审信审信遂帅麾下数百骑与元信掠百井犇晋阳敬瑭谓元信曰汝见何利害舍强而归弱对曰元信非知星识气顾以人事决之耳夫帝王所以御天下莫重于信今主上失大信于令公亲而贵者且不自保况疎贱乎其亡可翘足而待何彊之有敬瑭悦委以军事振武西北巡检使安重荣戍代北帅步骑五百奔晋阳重荣朔州人也以宋审防为宁国军节度使充侍卫马军都指挥使【阙】
　　六月
　　石敬瑭之子右卫上将军重殷皇城副使重裔闻敬瑭举兵匿于民间井中弟沂州都指挥使敬徳杀其妻女而逃寻捕得死狱中从弟彰圣都指挥使敬威自杀秋七月戊子获重殷重裔诛之并族所匿之家　张
　　敬逹发懐州彰圣军戍虎北口其指挥使张万廸将五百骑奔河东　丙辰诏尽诛其家　　石敬瑭遣间使求救于契丹令桑维翰草表称臣于契丹主且请以父礼事之约事捷之日割卢龙一道及鴈门闗以北诸州与之刘知逺谏曰称臣可矣以父事之太过厚以金帛赂之自足致其兵不必许以土田恐异日大为中国之患悔之无及敬瑭不从表至契丹契丹主大喜白其母曰儿比梦石郎遣使来今果然此天意也乃为复书许俟仲秋倾国赴援　　八月己未以范延光为天雄节度使李周为宣武节度使同平章事癸亥应州言契丹三千骑攻城　张敬逹筑长围以攻晋阳石敬瑭以刘知逺为马步军指挥使安重荣张万迪降兵皆焉知逺用法无私抚之如一由是人无贰心敬瑭亲乗城坐卧矢石下知逺曰观敬逹辈髙垒深堑欲为持久之计无他竒防不足虑也愿明公四出间使经略外事守城至易知逺独能办之敬瑭执知逺手抚背而赏之　唐主使端明殿学士吕至河东行营犒军杨光逺谓曰愿附奏陛下幸寛宵旰贼若无援旦夕当平若引契丹当纵之令入可一战破也帝甚悦帝闻契丹许石敬瑭以仲秋赴援屡督张敬逹急攻晋阳不能下每有营构多值风雨长围复为水潦所坏竟不能合晋阳城中日窘粮储浸乏　　九月契丹主将五万骑号三十万自武谷而南旌旗不絶五十余里代州刺史张朗忻州刺史丁审婴城自守北骑过城下亦不诱胁审洺州人也辛丑契丹主至晋阳陈于汾北之虎北口先遣人谓敬瑭曰吾欲今日即破贼可乎敬瑭遣人驰告曰南军甚厚不可轻请俟明日议战未晚也使者未至契丹已与唐骑将髙行周苻彦卿合战敬瑭乃遣刘知逺出兵助之张敬逹杨光逺安审以步兵陈于城西北山下契丹遣轻骑三千不被甲直犯其陈唐兵见其羸争逐之至汾曲契丹涉水而去唐兵循岸而进契丹伏兵自东北起冲唐兵断而为二步兵在北者多为契丹所杀骑兵在南者引归晋安寨契丹纵兵乗之唐兵大败步兵死者近万人骑兵独全敬逹等收余众保晋安契丹亦引兵归虎北口敬瑭得唐降兵千余人刘知逺劝敬瑭尽杀之是夕敬瑭出北门见契丹主契丹主执敬瑭手恨相见之晚敬瑭问曰皇帝逺来士马疲倦遽与唐战而大胜何也契丹主曰始吾自北来谓唐必断鴈门诸路伏兵险要则吾不可得进矣使人侦视皆无之吾是以长驱深入知大事必济也兵既相接我气方鋭彼气方沮若不乗此急击之旷日持久则胜负未可知矣此吾所以亟战而胜不可以劳逸常理论也敬瑭甚叹伏壬寅敬瑭引兵会契丹围晋安寨置营于晋安之南长百余里厚五十里多设铃索吠犬人跬步不能过敬逹等士卒犹五万人马万匹四顾无所之甲辰敬逹遣使告败于唐自是声问不复通唐主大惧遣彰圣都指挥使苻彦饶将洛阳步骑兵屯河阳诏天雄节度使兼中书令范延光将魏州兵二万由青山趣榆次卢龙节度使东北面招讨使兼中书令北平王赵徳钧将幽州兵由飞狐出契丹军后耀州防御使潘环糺合西路戍兵由晋綘两乳岭出慈隰共救晋安寨契丹主移帐于柳林游骑过石会闗不见唐兵丁未唐主下诏亲征雍王重美曰陛下目疾未平不可逺涉风沙臣虽童稚愿代陛下北行帝意本不欲行闻之颇悦张延朗刘延皓及宣徽南院使刘延朗皆劝帝行帝不得已戊申发洛阳谓卢文纪曰朕雅闻卿有相业故排众议首用卿今祸难如此卿嘉谋皆安在乎文纪但拜谢不能对己酉遣刘延朗监侍卫步军都指挥使苻彦饶军赴潞州为大军后援诸军自鳯翔推戴以来骄悍不为用彦饶恐其为乱不敢束之以法帝至河阳心惮北行召宰相枢密使议进取方略卢文纪希帝防言国家根本大半在河南敌兵倐来忽往不能久留晋安大寨甚固况已发三道兵救之河阳天下津要车驾宜留此镇抚南北且遣近臣往督战苟不能解围进亦未晚张延朗欲因事令赵延夀得解枢务因曰文纪言是也帝访于余人无敢异者泽州刺史刘遂凝鄩之子也潜自通于石敬瑭表称车驾不可逾太行帝议近臣可使北行者张延朗与翰林学士须昌和凝等皆曰赵延夀父徳钧以卢龙兵来赴难宜遣延夀会之庚戌遣枢密使忠武节度使随驾诸军都部署兼侍中赵延夀将兵二万如潞州辛亥帝如懐州以右神武统军康思立为北面行营马军都指挥使帅扈从骑兵赴团柏谷思立晋阳人也帝以晋安为忧问防于羣臣吏部侍郎永清龙敏请立李赞华为契丹主令天雄卢龙二镇分兵送之自幽州趣西楼朝廷露檄言之契丹主必有内顾之忧然后选募军中精鋭以击之此亦解围之一防也帝深以为然而执政恐其无成议竟不决帝忧沮形于色但日夕酣饮悲歌羣臣或劝其北行则曰卿勿言石郎使我心胆堕地　　冬十月壬戌诏大括天下将吏及民间马又发民为兵每七戸出征夫一人自备铠仗谓之义军期以十一月俱集命陈州刺史郎万金教以战陈用张延朗之谋也凡得马二千余匹征夫五千人实无益于用而民间大扰　初赵徳钧隂蓄异志欲因乱取中原自请救晋安寨唐主命自飞狐踵契丹后钞其部落徳钧请将银鞍契丹直三千骑由土门路西入帝许之赵州刺史北面行营都指挥使刘在明先将兵戍易州徳钧过易州命在明以其众自随在明幽州人也徳钧至镇州以成徳节度使董温琪领招讨副使邀与偕行又表称兵少须合泽潞兵乃自吴儿谷趣潞州癸酉至乱柳时范延光受诏将部兵二万屯辽州徳钧又请与魏博军合延光知徳钧合诸军志趣难测表称魏博兵已入贼境无容南行数百里与德钧合乃止　　十一月戊子以赵徳钧为诸道行营都统依前东北面行营招讨使以赵延夀为河东道南面行营招讨使以翰林学士张砺为判官庚寅以范延光为河东道东南面行营招讨使以宣武节度使同平章事李周副之辛卯以刘延朗为河东道南面行营招讨副使赵延夀遇赵徳钧于西汤悉以兵属徳钧唐主遣吕赐徳钧敕告且犒军徳钧志在并范延光军逗留不进诏书屡趣之徳钧乃引兵北屯团栢谷口　契丹主谓石敬瑭曰吾三千里来赴难必有成功观汝气貌识量真中原之主也吾欲立汝为天子敬瑭辞让数四将吏复劝进乃许之契丹主作册书命敬瑭为大晋皇帝自解衣冠授之筑坛于柳林是日即皇帝位割幽蓟瀛莫涿檀顺新妫儒武云应寰朔蔚十六州以与契丹仍许岁输帛三十万匹己亥制改长兴七年为天福元年大赦勅命法制皆遵明宗之旧以节度判官赵莹为翰林学士承防戸部侍郎知河东府事掌书记桑维翰为翰林学士礼部侍郎权知枢密使事观察判官薛融为侍御史知杂事节度推官白水窦贞固为翰林学士军城都巡检使刘知逺为侍卫马军都指挥使客将景延广为步军都指挥使延广陜州人也立晋国长公主为皇后契丹主虽军柳林其辎重老弱皆在虎北口每日暝輙结束以备仓猝遁逃而赵徳钧欲倚契丹取中国至团柏逾月按兵不战去晋安才百里声问不能相通徳钧累表为延夀求成徳节度使曰臣今逺征幽州势孤欲使延夀在镇州左右便于应接唐主曰延夀方击贼何暇往镇州俟贼平当如所请徳钧求之不已唐主怒曰赵氏父子坚欲得镇州何意也苟能却契丹虽欲代吾位吾亦甘心若玩冦邀君但恐犬兎俱毙耳徳钧闻之不恱闰月赵延夀献契丹主所赐诏及甲马弓劒诈云徳钧遣使致书于契丹主为唐结好説令引兵归国其实别为密书厚以金帛赂契丹主云若立已为帝请即以见兵南平洛阳与契丹为兄弟之国仍许石氏常镇河东契丹主自以深入敌境晋安未下徳钧兵尚彊范延光在其东又恐山北诸州邀其归路欲许徳钧之请帝闻之大惧亟使桑维翰见契丹主説之曰大国举义兵以救孤危一战而唐兵瓦解退守一栅食尽力穷赵北平父子不忠不信畏大国之彊且素蓄异志按兵观变非以死狥国之人何足可畏而信其诞妄之辞贪豪末之利弃垂成之功乎且使晋得天下将竭中国之财以奉大国岂此小利之比乎契丹主曰尔见捕鼠者乎不备之犹或齧伤其手况大敌乎对曰今大国已扼其喉安能齧人乎契丹主曰吾非有渝前约也但兵家权谋不得不尔对曰皇帝以信义救人之急四海之人俱属耳目奈何一旦二三其命使大义不终臣窃为皇帝不取也跪于帐前自旦至暮涕泣争之契丹主乃从之指帐前石谓徳钧使者曰我已许石郎此石烂可改矣　龙敏谓前郑州防御使李懿曰君国之近亲今社稷之危翘足可待君独无忧乎懿为言赵徳钧必能破敌之状敏曰我燕人也知徳钧之为人怯而无谋但于守城差长耳况今内蓄奸谋岂可恃乎仆有狂防但恐朝廷不肯为耳今从驾兵尚万余人马近五千匹若选精骑一千使仆与郎万金将之自介休山路夜冒敌骑入晋安寨但使其半得入则事济矣张敬逹防于重围不知朝廷声问若知大军在近团柏虽有铁障可冲防况敌骑乎懿以白唐主唐主曰龙敏之志极壮用之晚矣　晋安寨被围数月髙行周苻彦卿数引骑兵出战众寡不敌皆无功刍粮俱竭削柹淘粪以饲马马相防尾鬛皆秃死则将士分食之援兵竟不至张敬逹性刚时谓之张生铁杨光逺安审琦劝敬逹降于契丹敬逹曰吾受明宗及今上厚恩为元帅而败军其罪已大况降敌乎今援兵旦暮至且当俟之必若力尽势穷则诸军斩我首携之出降自求多福未为晚也光逺目审欲杀敬逹审未忍髙行周知光逺欲图敬逹常引壮骑尾而卫之敬逹不知其故谓人曰行周每踵余后何意也行周乃不敢随之诸将每旦集于招讨使营甲子髙行周苻彦卿未至光逺乗其无备斩敬逹首帅诸将上表降于契丹契丹主素闻诸将名皆慰劳赐以裘防因戏之曰汝辈亦大恶汉不用盐酪防战马万匹光逺等大慙契丹主嘉敬逹之忠命收而祭之谓其下及晋诸将曰汝曹为人臣当效敬逹也时晋安寨马犹近五千铠仗五万契丹悉取以归其国悉以唐之将卒授帝语之曰勉事而主马军都指挥使康思立愤惋而死帝以晋安已降遣使谕诸州代州刺史张朗斩其使吕琦奉唐主诏劳北军至忻州遇晋使亦斩之谓刺史丁审曰敌过城下而不顾其心可见还日必无全理不若早帅兵民自五台犇镇州将行审悔之闭牙城不从州兵欲攻之曰国家如此何为复相屠灭乃帅州兵趣镇州审遂降契丹　契丹主谓帝曰桑维翰尽忠于汝冝以为相丙寅以赵莹为门下侍郎桑维翰为中书侍郎并同平章事维翰仍权知枢密使事以杨光逺为侍卫马步军都指挥使以刘知逺为保义节度使侍卫马步军都虞帝与契丹主将引兵而南欲留一子守河东咨于契
　　丹主契丹主令帝尽出诸子自择之帝兄子重贵父敬儒早卒帝养以为子貌类帝而短小契丹主指之曰此大目者可也乃以重贵为北京留守太原尹河东节度使契丹以其将髙谟翰为前锋与降卒偕进丁卯至团柏与唐兵战赵徳钧赵延夀先遁苻彦饶张彦刘延朗刘在明继之士卒大溃相腾践死者万计己巳延朗在明至懐州唐主始知帝即位杨光逺降众议以天雄军府尚完契丹必惮山东未敢南下车驾冝幸魏州唐主以李崧素与范延光善召崧谋之薛文遇不知而继至唐主怒变色崧蹑文遇足文遇乃去唐主曰我见此物肉颤适几欲抽佩刀刺之崧曰文遇小人浅谋误国刺之益丑崧因劝唐主南还唐主从之洛阳闻北军败众心大震居人四出逃窜山谷门者请禁之河南尹雍王重美曰国家多难未能为百姓主又禁其求生徒増恶名耳不若听其自便事宁自还乃出令任从所适众心差安壬申唐主还至河阳命诸将分守南北城张延朗请幸滑州庶与魏博声势相接唐主不能决赵徳钧赵延夀南犇潞州唐败兵稍稍从之其将时赛帅卢龙轻骑东还渔阳帝先遣昭义节度使髙行周还具食至城下见徳钧父子在城上行周曰仆与大王乡曲敢不忠告城中无斗粟可守不若速迎车驾甲戌帝与契丹主至潞州徳钧父子迎谒于髙河契丹主慰谕之父子拜帝于马首进曰别后安否帝不顾亦不与之言契丹主问徳钧曰汝在幽州所置银鞍契丹直何在徳钧指示之契丹主命尽杀之于西郊凡三千人遂锁徳钧延夀送归其国徳钧见舒噜太后悉以所赍寳货并籍其田宅献之太后问曰汝近者何为往太原徳钧曰奉唐主之命太后指天曰汝从吾儿求为天子何妄语邪又自指其心曰此不可欺也又曰吾儿将行吾戒之云赵大王若引兵北向渝关亟须引归太原不可救也汝欲为天子何不先击退吾儿徐图亦未晩汝为人臣负其主不能击敌又欲乗乱邀利所为如此何面目复求生乎徳钧俛首不能对又问器玩在此田宅何在徳钧曰在幽州太后曰幽州今属谁徳钧曰属太后太后曰然则又何献焉徳钧益慙自是郁郁不多食逾年而卒张砺与延夀俱入契丹契丹主复以为翰林学士帝将发上党契丹主举酒属帝曰余逺来徇义今大事已成我若南向河南之人必大惊骇汝宜自引汉兵南下人必不甚惧我令太详衮将五千骑卫送汝至河梁欲与之度河者多少随意余且留此俟汝音闻有急则下山救汝若洛阳既定吾即北返矣与帝执手相泣久之不能别解白貂裘以衣帝赠帝良马二十匹战马千二百匹曰世世子孙勿相忘又曰刘知逺赵莹桑维翰皆创业功臣无大故勿弃也初张敬逹既出师唐主遣左金吾大将军歴山髙汉筠守晋州敬逹死建雄节度副使田承肇帅众攻汉筠于府署汉筠开门延承肇入从容谓曰仆与公俱受朝寄何相迫如此承肇曰欲奉公为节度使汉筠曰仆老矣义不为乱首死生惟公所处承肇目左右欲杀之军士投刃于地曰髙金吾累朝宿徳岂可害之承肇乃谢曰与公戏耳听汉筠归洛阳帝遇诸涂曰朕忧卿为乱兵所伤今见卿甚喜　符彦饶张彦琪至河阳密言于唐主曰今敌兵大下河水复浅人心已离此不可守丁丑唐主命河阳节度使苌从简与赵州刺史刘在明守河阳南城遂断浮梁归洛阳遣宦者秦继旻皇城使李彦绅杀昭信节度使李赞华于其第己卯帝至河阳苌从简迎降舟楫已具彰圣军执刘
　　在明以降帝释之使复其所唐主命马军都指挥使宋审防步军都指挥使苻彦饶河阳节度使张彦琪宣徽南院使刘延朗将千余骑至白马陂行战地有五十余骑度河犇于北军诸将谓审防曰何地不可战谁肯立于此乃还庚辰唐主又与四将议复向河阳而将校皆已飞状迎帝帝虑唐主西犇遣契丹千骑扼渑池辛巳唐主与曹太后刘皇后雍王重美及宋审防等擕传国寳登武楼自焚皇后积薪欲烧宫室重美諌曰新天子至必不露居它日重劳民力死而遗怨将安用之乃止王淑妃谓太后曰事急矣宜且避匿以俟姑夫太后曰吾子孙妇女一朝至此何忍独生妹自勉之淑妃乃与许王从益匿于毬获免是日晚帝入洛阳止于旧第唐兵皆解甲待罪慰而释之帝命刘知逺部署京城知逺分汉军使还营馆契丹于天宫寺城中肃然无敢犯令士民避乱窜匿者数日皆还复业初帝在河东为唐朝所忌中书侍郎同平章事判三司张延朗不欲河东多蓄积凡财赋应留使之外尽收取之帝以是恨之壬午百官入见独收延朗付御史台余皆谢恩甲申车驾入宫大赦应中外官吏一切不问惟贼臣张延朗刘延皓刘延朗奸邪贪猥罪难容贷中书侍郎平章事马孙枢密使房暠宣徽使李专美河中节度使韩昭等虽居重位不务诡随并释罪除名中外臣僚先归顺者委中书门下别加任使刘延皓匿于龙门数日自经死刘延朗将犇南山捕得杀之斩张延朗既而选三司使难其人帝甚悔之　　十二月乙酉朔帝如河阳饯太详衮及契丹兵归国　追废唐主为庶人丁亥以冯道兼门下侍郎同平章事　诏赠李赞华燕王遣使送其丧归国　庚子以唐中书侍郎同平章事卢文纪为吏部尚书以皇城使晋阳周环为大将军充三司使环辞曰臣自知才不称职宁以避事见弃犹胜冐宠获辜帝许之　改兴唐府曰广晋府
　　二年春正月李崧吕逃匿于伊阙民间帝以始镇河东崧有力焉徳之亦不责乙丑以为秘书监丙寅以崧为兵部侍郎判戸部　或得唐潞王膂及髀骨献之三月庚申诏以王礼葬于徽陵南　　六月左拾遗张谊上言北狄有援立之功宜外敦信好内谨边备不可自逸以启戎心帝深然之
　　三年秋八月帝上尊号于契丹主及太后戊寅以冯道为太后册礼使左仆射刘煦为契丹主册礼使备卤簿仪仗车辂诣契丹行礼契丹主大悦帝事契丹甚谨奉表称臣谓契丹主为父皇帝每契丹使至帝于别殿拜受诏勑岁输金帛三十万之外吉凶庆吊岁时赠遗玩好珍异相继于道乃至应天太后元帅太子伟王南北二王韩延徽赵延夀等诸大臣皆有赂遗小不如意輙来责让帝常卑辞谢之晋使者至契丹契丹骄倨多不逊语使者还以闻朝野咸以为耻而帝事之曾无倦意以是终帝之世与契丹无隙然所输金帛不过数县租赋往往托以民困不能满数其后契丹主屡止帝上表称臣但令为书称儿皇帝如家人礼　契丹遣使如洛阳取赵延夀妻唐燕国长公主以归　冬十月戊寅契丹遣使奉宝册加帝尊号曰武英明义皇帝帝以大梁舟车所会便于漕运丙辰建东京于汴州为开封府以东都为西京以西都为晋昌军节度　帝遣兵部尚书王权使契丹谢尊号权自以累世将相耻之谓人曰吾老矣安能向穹庐屈膝乃辞以老疾帝怒戊子权坐停官范杨之叛　　　【范延光　　　杨光逺】
　　后晋髙祖天福元年　初成徳节度使董温琪贪暴积货巨万以牙内都虞候平山秘琼为腹心温琪与赵徳钧俱没于契丹琼尽杀其家人瘗于一坎而取其货自称留后表称军乱
　　二年春正月诏以秘琼为齐州防御使　初天雄节度使兼中书令范延光微时有术士张生语之云必为将相延光既贵信重之延光尝梦蛇入腹以问张生张生曰蛇者龙也帝王之兆延光由是有非望之志唐潞王素与延光厚及赵徳钧败延光自辽州引兵还魏州虽奉表请降内不自安以书潜结秘琼欲与之为乱琼受其书不报延光恨之琼将之齐过魏境延光欲灭口且利其货遣兵邀之于夏津杀之丁卯延光奏称夏津捕盗兵误杀琼帝不问　　三月范延光聚卒缮兵悉召巡内刺史集魏州将作乱会帝谋徙都大梁兼枢密使桑维翰曰大梁北控燕赵南通江淮水陆都会资用富饶今延光反形已露大梁距魏不过十驿彼若有变大军寻至所谓疾雷不及掩耳也丙寅下诏托以洛阳漕运有阙东巡汴州　庚辰帝发洛阳留前朔方节度使张从宾为东都巡检使　　夏四月丙戌帝至汴州丁亥大赦　　五月壬申进范延光爵临清郡王以安其意范延光素以军府之政委元随左都押牙孙鋭鋭恃
　　恩专横符奏有不如意者对延光手裂之防延光病经旬鋭宻召澶州刺史冯晖与之合谋逼延光反延光亦思张生之言遂从之六月六宅使张言奉使魏州还言延光反状义成节度使苻彦饶奏延光遣兵渡河焚草市诏侍卫马军都指挥使昭信节度使白奉进将千五百骑屯白马津以备之奉进云州人也　丁酉以东都巡检使张从賔为魏府西南面都部署戊戌遣侍衞都军使杨光逺将步骑一万屯滑州己亥遣防圣都指挥使杜重威将兵屯卫州重威朔州人也尚帝妹乐平长公主范延光以冯晖为都部署孙鋭为兵马都监将步骑二万循河西抵黎阳口辛丑杨光逺奏引兵逾胡梁渡丁未以侍卫使杨光逺为魏府四面都部署张从賔为副部署兼诸军都虞候昭义节度使髙行周将本军屯相州为魏府西南都部署军士郭威旧刘知逺当从杨光逺北征白知逺乞留人问其故威曰杨公有奸诈之才无英雄之气得我何用能用我者其刘公乎诏张从宾发河南兵数千人击范延光延光使人诱从宾从宾遂与之同反杀皇子河阳节度使重信使上将军张继祚知河阳留后继祚全义之子也从宾又引兵入洛阳杀皇子权东都留守重乂以东都副留守都巡检使张延播知河南府事从賔取内库钱帛以赏部兵留守判官李遐不与兵众杀之从宾引兵东扼汜水关将逼汴州诏奉国都指挥使侯益帅禁兵五千会杜重威讨张从宾又诏宣徽使刘防让自黎阳分兵讨之时羽檄纵横从官在大梁者无不忷惧独桑维翰从容指画军事神色自若接对賔客不改常度众心差安　　秋七月张从賔攻汜水杀巡检使宋廷浩帝戎服严轻骑将奔晋阳以避之桑维翰叩头苦谏曰贼锋虽盛势不能久请少待之不可轻动帝乃止　范延光遣使以蜡丸招诱失职者右武卫上将军娄继英右卫大将军尹晖在大梁温韬之子延濬延沼延衮居许州皆应之延光令延濬兄弟取许州聚徒已及千人继英晖事泄皆出走壬午敕以延光奸谋诬污忠良自今获延光谍人赏获者杀谍人焚蜡书勿以闻晖将犇吴为人所杀继英犇许州依温氏忠武节度使苌从简盛为之备延濬等不得发欲杀继英以自明延沼止之遂同犇张从宾继英知其谋劝从宾执三温皆斩之　白奉进在滑州军士有夜掠者捕之获五人其三奉进其二苻彦饶奉进皆斩之彦饶以其不先白己甚怒明日奉进从数骑诣彦饶谢彦饶曰军中各有部分奈何取滑州军士并斩之殊无客主之义乎奉进曰军士犯法何有彼我仆已引咎谢公而公怒不解岂非欲与延光同反邪拂衣而起彦饶不留帐下甲士大噪擒奉进杀之从骑走出大呼于外诸军争擐甲操兵諠噪不可禁止奉国左厢都指挥使马万惶惑不知所为帅兵欲从乱遇右厢都指挥使卢顺宻帅部兵出营厉声谓万曰苻公擅杀白公必与魏城通谋此去行营才二百里吾辈及军士家属皆在大梁奈何不思报国乃欲助乱自求灭族今日当共擒苻公送天子立大功军士从命者赏违命者诛勿复疑也万部兵尚有呼跃者顺密杀数人众莫敢动万不得已从之与奉国都虞候方太等共攻牙城执彦饶令太部送大梁甲寅敕斩彦饶于班荆馆其兄弟皆不问杨光逺自白臯引兵趣滑州士卒闻滑州乱欲推光逺为主光逺曰天子岂汝辈贩弄之物晋阳之防出于穷迫今若改图真反贼也其下乃不敢言时魏孟滑三镇继叛人情大震帝问计于刘知逺对曰帝者之兴自有天命陛下昔在晋阳粮饷不支五日俄成大业今天下已定内有劲兵北结彊敌鼠辈何能为乎愿陛下抚将相以恩臣请戢士卒以威恩威兼着京邑自安本根深固则枝叶不伤矣知逺乃严设科禁宿卫诸军无敢犯者有军士盗纸钱一幞主者擒之左右请释之知逺曰吾诛其情不计其直竟杀之由是众皆畏服乙卯以杨光逺为魏府行营都招讨使兼知行府事以昭义节度使髙行周为河南尹东京留守以杜重威为昭义节度使充侍卫马军都指挥使以侯益为河阳节度使帝以滑州奏事皆马万为首擢万为义成节度使丙辰以卢顺密为果州团练使方太为赵州刺史既而知皆顺密之功也更以顺密为昭义留后　冯晖孙鋭引兵至六明镇光逺引之度河半度而击之晖鋭众大败多溺死斩首三千级晖鋭走还魏杜重威侯益引兵至汜水遇张从賔众万余人与战俘斩殆尽遂克汜水从宾走乗马度河溺死获其党张延播继祚娄继英送大梁斩之灭其族史馆修撰李涛上言张全义有再造洛邑之功乞免其族乃止诛继祚妻子涛回之族曾孙也　杨光逺奏知博州张晖举城降　安州威和指挥使王晖闻范延光作乱杀安逺节度使周环自领军府欲俟延光胜则附之败则度江犇吴帝遣右领军上将军李金全将千骑如安州巡检许赦王晖以为唐州刺史　范延光知事不济归罪于孙鋭而族之遣使奉表待罪戊寅杨光逺以闻帝不许　山南东道节度使安从进恐王晖犇吴遣行军司马张朏将兵会复州兵于要路邀之晖大掠安州将奔吴部将胡进杀之八月癸巳以状闻李金全至安州将士之预于乱者数百人金全説谕悉遣诣阙既而闻指挥使武彦和等数十人挟贿甚多伏兵于野执而斩之彦和且死呼曰王晖首恶天子犹赦之我辈胁从何罪乎帝虽知金全之情掩而不问　乙巳赦张从宾苻彦饶王晖之党未伏诛者皆不问　甲寅以李金全为安逺节度使
　　三年夏五月杨光逺自恃拥重兵颇干预朝政屡有抗奏帝常曲意从之庚申以其子承祚为左威卫将军尚帝女长安公主次子承信亦拜美官宠冠当时　　秋八月壬午杨光逺奏前澶州刺史冯晖自广晋城中出战因来降言范延光食尽穷困己丑以晖为义成节度使杨光逺攻广晋岁余不下帝以师老民疲遣内职朱宪入城谕延光许移大藩曰若降而杀汝白日在上无以享国延光谓节度副使李式曰主上重信云不死则不死矣乃撤守备然犹迁延未决宣徽南院使刘防让复入谕之延光意乃决九月乙巳朔杨光逺送延光二子守图守英诣大梁己酉延光遣牙将奉表待罪壬子诏书至广晋延光帅其众素服于牙门使者宣诏释之朱宪汴州人也　庚午杨光逺表乞入朝命刘防让权知天雄军府事己巳制以范延光为天平节度使仍赐铁劵应广晋城中将吏军民今日以前罪皆释不问其张从宾苻彦饶余党及自官军逃叛入城者亦释之延光腹心将佐李式孙汉威薛覇皆除防御团练使刺史牙兵皆升为侍卫亲军初河阳行军司马李彦珣邢州人也父母在乡里未尝供馈后与张从宾同反从宾败犇广晋范延光以为步军都监使登城拒守杨光逺访获其母置城下以招之彦珣引弓射杀其母延光既降帝以彦珣为坊州刺史近臣言彦珣杀母枭獍恶逆不可赦帝曰赦令已行不可改也乃遣之官　臣光曰治国者固不可无信然彦珣之恶三灵所不容晋髙祖赦其叛君之愆治其杀母之罪何损于信哉
　　辛未以杨光逺为天雄节度使　初郭崇韬既死宰相罕有兼枢密使者帝即位桑维翰李崧兼之宣徽使刘处让及宦官皆不悦杨光逺围广晋防让数以军事衔命往来光逺奏请多逾分帝常依违维翰独以法裁折之光逺对处让有不平语处让曰是皆执政之意光逺由是怨执政范延光降光逺密表论执政过失帝知其故而不得已加维翰兵部尚书崧工部尚书皆罢其枢密使以处让为枢密使　　十一月范延光自郓州入朝　帝患天雄节度使杨光逺防扈难制桑维翰请分天雄之众加光逺太尉西京留守兼河阳节度使光逺由是怨望密以赂自诉于契丹养部曲千余人常蓄异志　范延光屡请致仕甲寅诏以太子太师致仕居于大梁每遇宴会与羣臣无异延光之反也相州刺史掖人王景拒境不从戊午以景为耀州团练使
　　四年秋七月西京留守杨光逺疏中书侍郎同平章事桑维翰迁除不公及营邸肆于两都与民争利帝不得已闰月壬申出维翰为彰德节度使兼侍中
　　五年秋八月太子太师致仕范延光请归河阳私第帝许之延光重载而行西京留守杨光逺兼领河阳利其货且虑为子孙之患奏延光叛臣不家洛汴而就外藩恐其逃逸入敌国冝早除之帝不许光逺请敕延光居西京从之光逺使其子承贵以甲士围其第逼令自杀延光曰天子在上赐我铁劵以不死尔父子何得如此己未承贵以白刃驱延光上马至浮梁挤于河光逺奏云自赴水死帝知其故惮光逺之强不敢诘为延光辍朝赠太师　　九月杨光逺入朝帝欲徙之它镇谓光逺曰围魏之役卿左右皆有功尚未之赏今当各除一州以荣之因以其将校数人为刺史甲申徙光逺为平卢节度使进爵东平王
　　齐王天福八年　　初髙祖以马三百借平卢节度使杨光逺同平章事景延广以诏命取之光逺怨曰是疑我也密召其子单州刺史承祚十一月戊戌承祚称母病夜开门犇青州庚子以左飞龙使金城何超权知单州遣内班赐光逺玉带御马金帛以安其意　壬寅遣侍卫步军都指挥使郭谨将兵戍郓州　　十二月乙巳朔遣左领军卫将军蔡行遇将兵戍郓州杨光逺遣骑兵入淄州刼刺史翟进宗归于青州甲寅徙杨承祚为登州刺史以从其便光逺益骄密告契丹取晋开运元年春正月成徳节度使杜威遣幕僚曹光裔诣杨光逺为陈祸福光逺遣光裔入奏称承祚逃归母病故尔既防恩宥阖族荷恩朝廷信其言遣使与光裔复往慰谕之　博州刺史周儒以城降契丹又与杨光逺通使往还　　二月甲辰周儒引契丹将满达攻郓州以应杨光逺辛亥杨光逺将青州兵西会契丹戊午诏前保义节度使石赟分兵屯郓州以备之【三事并见契丹灭晋】　　壬戌杨光逺围棣州刺史李琼出兵击败之光逺烧营走还青州癸亥以前威胜节度使何重建为东面马步都部署将兵屯郓州　　夏四月戊寅命侍卫马步都虞泰宁节度使李守贞将步骑二万讨杨光逺于青州契丹救之齐州防御使堂阳薛可言邀击败之　　冬十二月李守贞围青州经时城中食尽饿死者大半契丹援兵不至杨光逺遥稽首于契丹曰皇帝皇帝误光逺矣其子承勲承祚承信劝光逺降冀全其族光逺不许曰吾昔在代北尝以纸钱祭天池而沈人皆言当为天子姑待之丁巳承勲斩劝光逺反者节度判官丘涛等送其首于守贞纵火大噪刼其父出居第止表待罪开城纳官军　朝廷以杨光逺罪大而诸子归命难于显诛命李守贞以便宜从事闰月癸酉守贞入青州遣人拉杀光逺于别第以病死闻丙戌起复杨承勲除滋州防御使
　　通鉴纪事本末卷四十一下
<史部,纪事本末类,通鉴纪事本末>
　　钦定四库全书
　　通鉴纪事本末卷四十二上
　　宋　袁枢　撰
　　契丹灭晋【刘知逺复汴京附】
　　后晋高祖天福四年成徳节度使安重荣出于行伍性粗率恃勇骄暴毎谓人曰今世天子兵彊马壮则为之耳府廨有幡竿高数十尺尝挟弓矢谓左右曰我能中竿上龙首者必有天命一发中之以是益自负帝之遣重荣代秘琼也戒之曰琼不受代当别除汝一镇勿以力取恐为患滋深重荣由是以帝为怯谓人曰秘琼匹夫耳天子尚畏之况我以将相之重士马之众乎毎所奏请多逾分为执政所可否意愤愤不快乃聚亡命市战马有飞扬之志帝知之义武节度使皇甫遇与重荣婣家七月徙遇为昭义节度使
　　五年　初帝割鴈门之北以赂契丹由是吐谷浑皆属契丹苦其贪虐思归中国成徳节度使安重荣复诱之于是吐谷浑帅部落千余帐自五台来奔契丹大怒遣使让帝以招纳叛人
　　六年春正月丙寅帝遣供奉官张澄将兵二千索吐谷浑在并镇忻代四州山谷者逐之使还故土　成徳节度使安重荣耻臣契丹见契丹使者必箕踞慢骂使过其境或潜遣人杀之契丹以让帝帝为之逊谢六月戊午重荣执契丹使伊喇遣轻骑掠幽州南境军于博野上表称吐谷浑两突厥浑契苾沙陁各帅部众归附党项等亦遣使纳契丹告身职牒言为契丹陵暴又言自二月以来令各具精甲壮马将以上秋南防恐天命不佑与之俱灭愿自备十万众与晋共击契丹又朔州节度副使赵崇已逐契丹节度使刘山求归命朝廷臣相继以闻陛下屡敇臣承奉契丹勿自起衅端其如天道人心难以违拒机不可失时不再来诸节度使没于北庭者皆延颈企踵以待王师良可哀悯愿早决计表数千言大扺斥帝父事契丹竭中国以媚无厌之求又以此意为书遗朝贵及移藩镇云已勒兵必与契丹决战帝以重荣方握彊兵不能制甚患之时邺都留守侍衞马步都指挥使刘知逺在大梁泰宁节度使桑维翰知重荣已蓄奸谋又虑朝廷重违其意宻上疏曰陛下免于晋阳之难而有天下皆契丹之功也不可负之今重荣恃勇轻敌吐谷浑假手报仇皆非国家之利不可听也臣窃观契丹数年以来士马精彊吞噬四邻战必胜攻必取割中国之土地収中国之器械其君智勇过人其臣上下辑睦牛马蕃息国无天灾此未可与为敌也且中国新败士气雕沮以当契丹乘胜之威其势相去甚逺又和亲既絶则当发兵守塞兵少则不足以待冦兵多则馈运无以继之我出则彼归我归则彼至臣恐禁衞之士疲于奔命镇定之地无复遗民今天下粗安疮痍未复府库虚竭蒸民困弊静而守之犹惧不济其可妄动乎契丹与国家思义非轻信誓甚着彼无间隙而自啓衅端就使克之后患愈重万一不克大事去矣议者以嵗输缯帛谓之耗蠧有所卑逊谓之屈辱殊不知兵连而不休祸结而不解财力将匮耗蠧孰甚焉用兵则武吏功臣过求姑息边藩逺郡得以骄矜下陵上替屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都富盛国家藩屏今主帅赴阙军府无人臣窃思慢藏诲盗之言勇夫重闭之义乞陛下畧加巡幸以杜奸谋帝谓使者曰朕比日以来烦懑不快今见卿奏如醉醒矣卿勿以为忧　　秋七月帝忧安重荣跋扈己巳以刘知逺为北京留守河东节度使　　八月帝以诏谕安重荣曰尔身为大臣家有老母忿不思难弃君与亲吾因契丹得天下尔因吾致富贵吾不敢忘徳尔乃忘之何邪今吾以天下臣之尔欲以一镇抗之不亦难乎宜审思之无取后悔重荣得诏愈骄闻山南东道节度使安从进有异志阴遣使与之通谋　　九月帝以安重荣杀契丹使者恐其犯塞乙亥遣安国节度使杨彦珣使于契丹彦珣至其帐契丹主责以使者死状彦珣曰譬如人家有恶子父母所不能制将如之何契丹主意乃解　刘知逺遣亲将郭威以诏旨说吐谷浑酋长白承福令去安重荣归朝廷许以节钺威还谓知逺曰彼惟利是嗜安铁胡止以袍袴赂之今欲其来莫若重赂乃可致耳知逺从之且使谓承福曰朝廷已割尔曹契丹尔曹当自安部落今乃南来助安重荣为逆重荣已为天下所弃朝夕败亡尔曹宜早从化勿俟临之以兵南北无归悔无及矣承福惧冬十月帅其众归于知逺知逺处之太原东山及岚石之间表承福领大同节度使収其精骑以麾下始安重荣移檄诸道云与吐谷浑鞑靼契苾同起兵既而承福降知逺鞑靼契苾亦莫之赴重荣势大沮　　冬十二月安重荣闻安从进举兵反谋遂决大集境内饥民众至数万南向邺都声言入朝初重荣与深州人赵彦之俱为散指挥使相得欢甚重荣镇成徳彦之自闗西归之重荣待遇甚厚使彦之招募党众然心实忌之及举兵止用为排阵使彦之恨之帝闻重荣反壬辰遣护圣等马步三十九指挥击之以天平节度使杜重威为招讨使安国节度使马全节副之前永清节度使王周为马步都虞　戊戌杜重威与安重荣遇于宗城西南重荣为偃月阵官军再击之不动重威惧欲退指挥使宛丘王重曰兵家忌退镇之精兵尽在中军请公分锐士击其左右翼重为公以契丹直冲其中军彼必狼狈重威从之镇人阵稍却赵彦之卷旗策马来降彦之以银饰铠胄及鞍勒官军杀而分之重荣闻彦之叛大惧退匿于辎重中官军从而乘之镇人大溃斩首万五千级重荣収余众走保宗城官军进攻夜分拔之重荣以十余骑走还镇州婴城自守会天寒镇人战及冻死者二万余人契丹闻重荣反乃听杨彦珣还
　　七年春正月丁巳镇州牙将自西郭水碾门导官军入城杀守陴民二万人执安重荣斩之杜重威杀导者自以为功庚申重荣首至邺都帝命漆之函送契丹夏四月契丹以晋招纳吐谷浑遣使来让帝忧悒不知为计五月己亥始有疾　帝寝疾一旦冯道独对帝命幼子重睿出拜之又令宦者抱重睿置道怀中其意葢欲道辅立之六月乙丑帝殂道与天平节度使侍衞马步都虞候景延广议以国家多难宜立长君乃奏广晋尹齐王重贵为嗣是日齐王即皇帝位延广以为已功始用事禁都下人毋得偶语初高祖疾亟有诏召河东节度使刘知逺入辅政齐王寝之知逺由是怨齐王秋七月癸夘加景延广同平章事兼侍衞马步都指
　　挥使　　冬十一月庚寅葬圣文章武明徳孝皇帝于显陵庙号高祖　帝之初即位也大臣议奉表称臣告哀于契丹景延广请致书称孙而不称臣李崧曰屈身以为社稷何耻之有陛下如此它日必躬擐甲胄与契丹战于时悔无益矣延广固争冯道依违其间帝卒从延广议契丹大怒遣使来责议且言何得不先承禀遽即帝位延广复以不逊语答之契丹卢龙节度使赵延夀欲代晋帝中国屡说契丹击晋契丹主颇然之齐王天福八年帝闻契丹将入寇二月己未发邺都乙丑至东京然犹与契丹问遗相往来无虚月　初河阳牙将乔荣从赵延夀入契丹契丹以为囘图使往来贩易于晋置邸大梁及契丹与晋有隙景延广说帝囚荣于狱悉取邸中之货凡契丹之人贩易在晋境者皆杀之夺其货大臣皆言契丹有大功于晋不可负戊子释荣慰赐而归之荣辞延广延广大言曰归语而主先帝为北朝所立故称臣奉表今上乃中国所立所以降志于北朝者正以不敢忘先帝盟约故耳爲隣称孙足矣无称臣之理北朝皇帝勿信赵延夀诳诱轻侮中国中国士马尔所目覩翁怒则来战孙有十万横磨劒足以相待它日为孙所败取笑天下毋悔也荣自以亡失货财恐归获罪且欲为异时据验乃曰公所言颇多惧有遗忘愿记之纸墨延广命吏书其语以授之荣具以白契丹主契丹主大怒入冦之志始决晋使如契丹者皆絷之幽州不得见桑维翰屡请逊辞以谢契丹毎为延广所沮帝以延广有定防功故宠冠羣臣又总宿衞兵故大臣莫能与之争河东节度使刘知逺知延广必致冦而畏其方用事不敢言但益募兵奏置兴捷武节等十余军以备契丹杨光逺之叛也宻告契丹以晋主负徳违盟境内大饥公私困竭乘此际攻之一举可取赵延夀亦劝之契丹主乃集山后及卢龙兵合五万人使延夀将之委延夀经畧中国曰若得之当立汝为帝又常指延夀谓晋人曰此汝主也延夀信之由是为契丹尽力画取中国之策朝廷颇闻其谋丙辰遣使城南乐及徳清军征近道兵以备之
　　开运元年春正月乙亥边藩驰告契丹前锋将赵延夀赵延照将兵五万入冦逼贝州延照思温之子也先是朝廷以贝州水陆要冲多聚刍粟为大军数年之储以备契丹军校邵珂性凶悖永清节度使王令温黜之珂怨望宻遣人亡入契丹言贝州粟多而兵弱易取也防令温入朝执政以前复州防御使吴峦权知州事峦既至推诚抚士防契丹入冦峦书生无爪牙珂自请愿效死峦使将兵守南门峦自守东门契丹主自攻贝州峦悉力拒之烧其攻具殆尽己夘契丹复攻城珂引契丹自南门入峦赴井死契丹遂防贝州所杀且万人庚辰以归徳节度使高行周为北面行营都部署以河阳节度使符彦卿为马军左厢排阵使以右神武统军皇甫遇为马军右厢排陈使以陜府节度使王周为步军左厢排陈使以左羽林将军潘环为步军右厢排陈使太原奏契丹入鴈门闗恒邢沧皆奏契丹入冦　成徳节度使杜威遣幕僚曹光裔往说杨光逺光逺遣光裔入奏朝廷遣使与光裔往复慰谕之【事见范阳之叛】　　帝遣使持书遗契丹契丹已屯邺都不得通而返壬午以侍衞马步都指挥使景延广为御营使前静难节度使李周为东京留守是日高行周以前军先发时用兵方畧号令皆出延广宰相以下皆无所预延广乘势使气陵侮诸将虽天子亦不能制乙酉帝发东京丁亥滑州奏契丹至黎阳戊子帝至澶州契丹主屯元城赵延夀屯南乐以延夀为魏博节度使封魏王契丹侵太原刘知逺与白承福合兵二万击之甲午以知逺为幽州道行营招讨使杜威为副使马全节为都虞候丙申遣右武衞上将军张彦泽等将兵拒契丹于黎阳帝复遣译者孟守忠致书于契丹求修旧好契丹主复书曰已成之势不可改也辛丑太原奏破契丹伟王于秀容斩首三千级契丹自鸦鸣谷遁去　天平节度副使知郓州顔衎遣观察判官窦仪奏博州刺史周儒以城降契丹又与杨光逺通使往还引契丹自马家口济河擒左武衞将军蔡行遇仪谓景延广曰敌若济河与光逺合则河南危矣延广然之仪蓟州人也　　二月甲辰朔命前保义节度使石赟守麻家口前威胜节度使何重建守杨刘镇防圣都指挥使白再荣守马家口西京留守安彦威守河阳未几周儒引契丹将满达自马家口济河营于东岸攻郓州北津以应杨光逺满达契丹主之从弟也乙巳遣侍衞马军都指挥使义成节度使李守贞神武统军皇甫遇陈州防御使梁汉璋怀州刺史薛怀让将兵万人缘河水陆俱进守贞河阳汉璋应州怀让太原人也丙午契丹围高行周符彦卿及先锋指挥使石公霸于戚城先是景延广令诸将分地而守无得相救行周等告急延广徐白帝帝自将救之契丹解去三将泣诉救兵之缓几不免戊申李守贞等至马家口契丹遣步卒万人筑垒散骑兵于其外余兵数万屯河西船数千艘渡兵未巳晋兵薄之契丹骑兵退走晋兵进攻其垒抜之契丹大败乗马赴河溺死者数千人俘斩亦数千人河西之兵恸哭而去由是不敢复东　辛亥定难节度使李彛殷奏将兵四万自麟州济河侵契丹之境壬子以彛殷为契丹西南面招讨使初契丹主得贝州博州皆抚慰其人或拜官赐服章及败于戚城及马家口忿恚所得民皆杀之得军士燔炙之由是晋人愤怒戮力争奋杨光逺将青州兵欲西防契丹戊午诏石赟分兵屯郓州以备之诏刘知逺将部兵自土门出恒州击契丹又诏防杜威马全节于邢州知逺引兵屯乐平不进　契丹伪弃元城去伏精骑于古顿丘城以俟晋军与恒定之兵合而击之邺都留守张从恩屡奏虏已遁去大军欲进追之防霖雨而止契丹设伏旬日人马饥疲赵延夀曰晋军悉在河上畏我锋锐必不敢前不如即其城下四合攻之夺其浮梁则天下定矣契丹主从之三月癸酉朔自将兵十余万陈于澶州城北东西横掩城之两隅登城望之不见其际高行周前军在戚城之南与契丹战自午及晡互有胜负契丹主以精兵当中军而来帝亦出陈以待之契丹主望见晋军之盛谓左右曰杨光逺言晋兵半已馁死今何多也以精骑左右畧陈晋军不动万弩齐发飞矢蔽地契丹稍却又攻晋陈之东偏不克苦战至暮两军死者不可胜数昏后契丹引去营于三十里之外乙亥契丹主帐中小校窃其马亡来云契丹主已传木书収军北去景延广疑其诈闭壁不敢追　契丹主自澶州北分为两军一出沧徳一出深冀而归所过焚掠方广千里民物殆尽留赵延照为贝州留后满达防德州擒刺史尹居璠　丁亥诏太原恒定兵各还本镇　辛夘马全节攻契丹泰州拔之　敇天下籍乡兵毎七户共出兵械资一卒　　夏四月丁未缘河巡检使梁进以乡社兵复取徳州己酉命归徳节度使高行周保义节度使王周留镇澶州庚戌帝发澶州甲寅至大梁侍卫马步都指挥使天平节度使同平章事景延广既为上下所恶帝亦惮其不逊难制桑维翰引其不救戚城之罪辛酉加延广兼侍中出为西京留守以归徳节度使兼侍中高行周为侍衞马步都指挥使延广郁郁不得志见契丹彊盛始忧国破身危遂日夜纵酒朝廷因契丹入冦国用愈竭复遣使者三十六人分道括率民财各封劒以授之使者多从吏卒携锁械刀杖入民家小大惊惧求死无地州县吏复因缘为奸河南府出缗钱二十万景延广率三十七万留守判官河南卢亿言于延广曰公位兼将相富贵极矣今国家不幸府库空竭不得已取于民公何忍复因而求利为子孙之累乎延广慙而止先是诏以杨光逺叛命兖州修守备泰宁节度使安审信以治楼堞为名率民财以实私藏大理卿张仁愿为括率使至兖州赋缗钱十万值审信不在拘其守藏吏指取钱一囷已满其数　丙戌诏诸州所籍乡兵号武定军凡得七万余人时兵荒之余复有此扰民不聊生　丁亥邺都留守张从恩上言赵延照虽据贝州麾下兵皆乆客思归宜速进军攻之诏以从恩为贝州行营都部署督诸将击之辛夘从恩奏赵延照纵火大掠弃城而遁屯于瀛莫阻水自固　　六月或谓帝曰陛下欲御北方安天下非桑维翰不可丙午复置枢宻院以维翰为中书令兼枢宻使事无大小悉以委之数月之间朝廷差治　初高祖割北边之地以赂契丹由是府州刺史折从逺亦北属契丹欲尽徙河西之民以实辽东州人大恐从逺因保险拒之及帝与契丹絶遣使谕从逺使攻契丹从逺引兵深入抜十余寨戊午以从逺为府州团练使从逺云州人也　　秋八月辛丑朔以河东节度使刘知逺为北面行营都统顺国节度使杜威为都招讨使督十三节度以备契丹桑维翰两秉朝政出杨光逺景延广于外至是一制指挥节度使十五人无敢违者时人服其胆畧契丹之入冦也帝再命刘知逺会兵山东皆后期不至帝疑之谓所亲曰太原殊不助朕必有异图果有分何不速为之至是虽为都统而实无临制之权宻谋大计皆不得预知逺亦知见疎但慎事自守而已郭威见知逺有忧色谓知逺曰河东山河险固风俗尚武土多战马静则勤稼穑动则习军旅此霸王之资也何忧乎　十二月契丹复大举入侵卢龙节度使赵延夀引兵先进契丹前锋至邢州顺国节度使杜威遣使间道吿急帝欲自将拒之防有疾命天平节度使张从恩邺都留守马全节防国节度使安审琦防诸道兵屯邢州武宁节度使赵在礼屯邺都契丹主以大兵继至建牙于元氏朝廷惮契丹之盛诏从恩等引兵稍却于是诸军忷惧无复部伍委弃器甲所过焚掠比至相州不复能整
　　二年春正月诏赵在礼还屯澶州马全节还邺都又遣右神武统军张彦泽屯黎阳西京留守景延广自滑州引兵守胡梁渡庚子张从恩奏契丹逼邢州诏滑州邺都复进军拒之义成节度使皇甫遇将兵趣邢州契丹冦邢洺磁三州杀掠殆尽入邺都境壬子张从恩马全节安审琦悉以行营兵数万陈于相州安阳水之南皇甫遇与濮州刺史慕容彦超将数千骑前觇契丹至邺县将度漳水遇契丹数万遇等且战且却至榆林店契丹大至二将谋曰吾属今走死无遗矣乃止布陈自午至未力战百余合相杀伤甚众遇马毙因步战其仆杜知敏以所乘马授之遇乘马复战乆之稍解顾知敏已为契丹所擒遇曰知敏义士不可弃也与彦超跃马入契丹陈取知敏而还俄而契丹继出新兵来战二将曰吾属势不可走以死报国耳日且暮安阳诸将怪觇兵不还安审曰皇甫太师寂无声问必为敌所困语未半有一骑白遇等为敌数万所围审即引骑兵出将救之张从恩曰此言未足信必若虏众猥至尽吾军恐未足以当之公往何益审曰成败天也万一不济当共受之借使虏不南来坐失皇甫太师吾属何顔以见天子遂逾水而进契丹望见尘起即解去遇等乃得还与诸将俱归相州军中皆服二将之勇彦超本吐谷浑也与刘知逺同母契丹亦引军退其众自相惊曰晋军悉至矣时契丹主在邯郸闻之即时北遁不再宿至鼔城是夕张从恩等议曰契丹倾国而来吾兵不多城中粮不支一旬万一有奸人往告吾虚实虏悉众围我死无日矣不若引军就黎阳仓南倚大河以拒之可以万全议未决从恩引兵先发诸军继之扰乱失亡复如发邢州之时从恩等留步兵五百守安阳桥夜四鼓知相州事符彦伦谓将佐曰此夕纷纭人无固志五百弊卒安能守桥即召入弃城为备至曙望之契丹数万骑已陈于安阳水北彦伦命城上旌鼔噪约束契丹不测日加辰赵延夀与契丹惕隠帅众逾水环相州而南诏右神武统军张彦泽将兵趋相州延夀等至汤阴闻之甲寅引还马全节等拥大军在黎阳不敢追延夀悉陈甲骑于相州城下若将攻城状符彦伦曰此敌将走耳出甲卒五百陈于城北以待之契丹果引去以天平节度使张从恩权东京留守庚申振武节度使折从逺击契丹围胜州遂攻朔州帝疾小愈河北相继告急帝曰此非安寝之时乃部分诸将为行计　北面副招讨使马全节等奏据降者言敌众不多宜乘其散归种落大举径袭幽州帝以为然征兵诸道壬戌下诏亲征乙丑帝发大梁　　二月壬辰朔帝至滑州壬申命安审屯邺都甲戌帝发滑州乙亥至潼州己夘马全节等诸军以次北上刘知逺闻之曰中国疲自守恐不足乃横挑彊敌胜之犹有后患况不胜乎契丹自恒州还以羸兵驱牛羊过祁州城下刺史下邳沈斌出兵击之契丹以精骑夺其门州兵不得还赵延夀知城中无余兵引契丹急攻之斌在上延夀语曰沈使君吾之故人择祸莫若轻何不早降斌曰侍中父子失计防身北庭忍帅仇讐以残父母之邦不自愧耻更有骄色何哉沈斌弓折矢尽宁为国家死耳终不效公所为明日城防斌自杀　丙戌诏北面行营都招讨使杜威以本道兵防马全节等进军　端明殿学士户部侍郎冯玉宣徽北院使权侍衞马步都虞太原李彦韬皆挟恩用事恶中书令桑维翰数毁之帝欲罢维翰政事李崧刘昫固谏而止维翰请以玉为枢密副使玉殊不平丙申中旨以玉为户部尚书枢宻使以分维翰之权彦韬少事阎宝为仆夫后高祖帐下高祖自太原南下留彦韬侍帝为腹心由是有宠性纎巧与嬖幸相结以蔽帝耳目帝委信之至于升黜将相亦得预议常谓人曰吾不知朝廷设文官何所用且欲澄汰徐当尽去之　初高祖置徳清军于故澶州城及契丹入冦澶州邺都之间城戍俱防议者以澶州邺都相去百五十里宜于中涂筑城以应接南北从之三月戊戌更筑徳清军城合徳清南乐之民以实之　乙巳杜威等诸军防于定州以供奉官萧处钧权知祁州事庚戌诸军攻契丹泰州刺史晋廷谦举州降甲寅取蒲城获契丹酋长穆兰及其兵二千人乙夘取遂城赵延夀部曲有降者言契丹主还至虎北口闻晋取泰州复拥众南向约八万余骑计来夕当至宜速为备杜威等惧丙辰退保泰州戊午契丹至泰州己未晋军南行契丹踵之晋军至阳城庚申契丹大至晋军与战逐北十余里契丹逾白沟而去壬戌晋军结陈而南胡骑四合如山诸军力战拒之是日才行十余里人马饥乏癸亥晋军至白团衞村埋鹿角为行寨契丹围之数重竒兵出寨后断粮道是日东北风大起破屋折树营中掘井方及水辄崩士卒取其泥帛绞而饮之人马俱渴至曙风尤甚契丹主坐奚车中令其众曰晋军止此耳当尽擒之然后南取大梁命铁鹞四面下马抜鹿角而入奋短兵以击晋军又顺风纵火尘以助其势军士皆愤怒大呼曰都招讨使何不用兵令士卒徒死诸将请出战杜威曰俟风稍缓徐观可否马步都监李守贞曰彼众我寡风沙之内莫测多少惟力鬬者胜此风乃助我也若俟风止吾属无类矣即呼曰诸军齐击贼又谓威曰令公善守御守贞以中军决死矣马军左厢都排陈使张彦泽召诸将问计皆曰虏得风势宜俟风囘与战彦泽亦以为然诸将退马军右厢副排陈使太原药元福独留谓彦泽曰今军中饥渴已甚若俟风囘吾属已为擒矣敌谓我不能逆风以战若出其不意争击之此兵之诡道也马步左右厢都排陈使符彦卿曰与其束手就擒曷若以身狥国乃与彦泽元福及左厢都排陈使皇甫遇引精骑出西门击之诸将继至契丹却数百步彦卿等谓守贞曰且曵队往来乎直前奋击以胜为度乎守贞曰事势如此安可回鞚宜长驱取胜耳彦卿等跃马而去风势愈甚昏晦如夜彦卿等拥万余骑横击契丹呼声动天地契丹大败而走势如崩山李守贞亦令步兵尽抜鹿角出鬭步骑俱进逐北二十余里铁鹞既下马苍黄不能复上皆委弃马及铠仗蔽地契丹散卒至阳城东南水上稍复布列杜威曰贼已破胆不宜更令成列遣精骑击之皆度水去契丹主乘奚车走十余里追兵急获一槖驼乘之而走诸将请急追之杜威言曰逢贼幸不死更索衣囊邪李守贞曰两日人马渴甚今得水饮皆足重难以追冦不若全军而还乃退保定州契丹主至幽州散兵稍集以军失利杖其酋长各数百唯赵延夀得免乙丑诸军自定州引归诏以泰州定州夏四月辛巳帝发澶州甲申还大梁　顺国节度使杜威乆镇恒州性贪残自恃贵戚多不法毎以备边为名敛吏民钱帛以充私藏富室有珍货或名姝骏马皆夺取之或诬以罪杀之籍没其家又畏懦过甚毎契丹数十骑入境威已闭门登陴或数骑驱所掠华人千百过城下威但瞠目延颈望之无意邀取由是敌无所忌惮属城多为所屠威竟不出一卒救之千里之间暴骨如莽村落殆尽威见所部残为众所怨又畏契丹之彊累表请入朝帝不许威不俟报遽委镇入朝朝廷闻之惊骇桑维翰言于帝曰威固违朝命擅离边镇居常慿恃勲亲邀求姑息及疆场多事曽无守御之意宜因此时废之庶无后患帝不悦维翰曰陛下不忍废之宜授以近京小镇勿复委以雄藩帝曰威朕之密亲必无异志但宋国长公主切欲相见耳公勿以为疑维翰自是不敢复言国事以足疾辞位五月丙辰威至大梁　己未杜威献部曲步骑合四千人并铠仗庚申又献粟十万斛刍二十万束云皆在本道帝以其所献骑兵扈圣步兵护国威复请以为牙队而禀赐皆仰县官威又令公主白帝求天雄节钺帝许之　　六月癸酉以杜威为天雄节度使　契丹连嵗入防中国疲于奔命边民涂地契丹人畜亦多死国人厌苦之舒噜太后谓契丹主曰使汉人主契丹可乎曰不可太后曰然则汝何故欲为汉主曰石氏负恩不可容太后曰汝今虽得汉地不能居也万一蹉跌悔何所及又谓其羣下曰汉儿何得一向眠自古但闻汉和蕃不闻蕃和汉汉儿果能囘意我亦何惜与和桑维翰屡劝帝复请和于契丹以纾国患帝假开封军将张晖供奉官使奉表称臣诣契丹卑辞谢过契丹主曰使景延广桑维翰自来仍割镇定两道我则可和朝廷以契丹语忿谓其无和意乃止及契丹主入大梁谓李崧等曰向使晋使再来则南北不战矣秋八月丙寅右仆射兼中书侍郎同平章事和凝罢
　　守本官加枢密使户部尚书冯玉中书侍郎同平章事事无大小悉以委之帝自阳城之捷谓天下无虞骄侈益甚四方贡献珍竒皆归内府多造器玩广宫室崇饰后庭近朝莫之及作织锦楼以织地衣用织工数百期年乃成又赏赐优伶无度桑维翰谏曰向者陛下亲御外冦战士重伤者赏不过帛数端今优人一谈一笑称旨往往赐束帛万钱锦袍银带彼战士见之能不觖望曰我曹冐白刃絶筋折骨曽不如一谈一笑之功乎如此则士卒解体陛下谁与衞社稷乎帝不聴冯玉毎善承迎帝意由是益有宠尝有疾在家帝谓诸宰相曰自刺史以上俟冯玉出乃得除其倚任如此玉乘势弄权四方赂遗辐辏其门由是朝政益坏　　九月戊申置威信军于曹州遣侍衞马步都指挥使李守贞戌澶州乙夘遣彰徳节度使张彦泽戍恒州　初帝疾未平
　　防正旦枢宻使中书令桑维翰遣女仆入宫起居太后因问皇弟睿近读书否帝闻之以告冯玉玉因譛维翰有废立之志帝疑之李守贞素恶维翰冯玉李彦韬与守贞合谋排之以中书令行开封尹赵莹柔而易制共荐以代维翰十二月罢维翰政事为开封尹以莹为中书令李崧为枢宻使守侍中维翰遂称足疾希复朝谒杜絶宾客或谓冯玉曰桑维翰元老今既解其枢务纵不留之相位犹当优以大藩奈何使之尹京亲猥细之务乎玉曰恐其反耳曰儒生安能反玉曰纵不自反恐其教人耳
　　三年定州西北二百里有狼山土人筑堡于山上以避敌冦堡中有佛舍尼孙深意居之以妖术惑众言事颇验逺近信奉之中山人孙方简及弟行友自言深意之侄不饮酒食肉事深意甚谨深意卒方简嗣行其术称深意坐化严饰事之如生其徒日滋防晋与契丹絶好北边赋役防重冦盗充斥民不安其业方简行友因帅乡里豪健者据寺为寨以自保契丹入防方简帅众邀击颇获其甲兵牛马军资人挈家往依之者益众乆之至千余家遂为羣盗惧为吏所讨乃归欵朝廷朝廷亦资其御防署东北招収指挥使方简时入契丹境抄掠多所杀获既而邀求不已朝廷小不副其意则举寨降于契丹请为乡道以入冦时河北大饥民饿死者所在以万数兖郓沧贝之间盗贼蠭起吏不能禁天雄节度使杜威遣元随军将刘延翰市马于边方简执之献于契丹延翰逃归六月壬戌至大梁言方简欲乘中国凶饥引契丹入冦宜为之备　乙丑定州言契丹勒兵压境诏以天平节度使侍衞马步都指挥使李守贞为北面行营都部署义成节度使皇甫遇副之彰徳节度使张彦泽充马军都指挥使兼都虞候义武节度使蓟人李殷充步军都指挥使兼都排陈使遣防圣指挥使临清王彦超太原白延遇以部兵十营诣邢州时马军都指挥使镇安节度使李彦韬方用事视守贞蔑如也守贞在外所为事无大小彦韬必知之守贞外虽敬奉而内恨之　　秋七月有自幽州来者言赵延夀有意归国枢宻使李崧冯玉信之命天雄节度使杜威致书于延夀具述朝旨啖以厚利洺州军将赵行实尝事延夀遣赍书潜往遗之延夀复书言乆处异域思归中国乞发大军应接抜身南去辞旨恳密朝廷欣然复遣行实诣延夀与为期约　　八月李守贞言与契丹千余骑遇于长城北转鬭四十里斩其酋帅辖哩拥余众入水溺死者甚众　丁夘诏李守贞还屯澶州　帝既与契丹絶好数召吐谷浑酋长白承福入朝宴赐甚厚承福从帝与契丹战澶州又与张从恩戍滑州属嵗大热遣其部落还太原畜牧于岚石之境部落多犯法刘知逺无所纵舍部落知朝廷微弱且畏知逺之严谋相与遁归故地有白可乆者位亚承福帅所部先亡归契丹契丹用为云州观察使以诱承福知逺与郭威谋曰今天下多事置此属于太原乃腹心之疾也不如去之承福家甚富饲马用银槽威劝知逺诛之収其货以赡军知逺密表吐谷浑反覆难保请迁于内地帝遣使发其部落千九百人分置河阳及诸州知逺遣威诱承福等入居太原城中因诬承福等五族谋叛以兵围而杀之合四百口籍没其家赀诏褒赏之吐谷浑由是遂微九月契丹三万侵河东壬辰刘知逺败之于杨武谷斩首七千级　张彦泽奏败契丹于定州北又败之于泰州斩首二千级　契丹使瀛州刺史刘延祚遗乐寿监军王峦书请举城内附且云城中契丹兵不满千人乞朝廷发轻兵袭之已为内应又今秋多雨自瓦桥以北积水无际契丹主已归牙帐虽闻闗南有变地逺阻水不能救也峦与天雄节度使兼中书令杜威屡奏瀛莫乘此可取深州刺史慕容迁献瀛莫图冯玉李崧信以为然欲发大兵迎赵延夀及延祚先是侍衞马步都指挥使天平节度使李守贞数将兵过广晋杜威厚待之赠金帛甲兵动以万计守贞由是与威亲善守贞入朝帝劳之曰闻卿为将常费私财以赏战士对曰此皆杜威尽忠于国以金帛资臣臣安敢掠有其美因言陛下若它日用兵臣愿与威戮力以清沙漠帝由是亦贤之及将北征帝与冯玉李崧议以威为元帅守贞副之赵莹私谓冯李曰杜令国戚贵为将相而所欲未厌心常慊慊岂可复假以兵权必若有事北方不若止任守贞为愈也不从冬十月辛未以威为北面行营都招讨使守贞为兵马都监以泰宁节度使安审琦为左右厢都指挥使武宁节度使符彦卿为马军左厢都指挥使义成节度使皇甫遇为马军右厢都指挥使永清节度使梁汉璋为马军都排陈使前威胜节度使宋彦筠为步军左厢都指挥使奉国左厢都指挥使王饶为步军右厢都指挥使洺州团练使薛怀让为先锋都指挥使仍下敇牓曰専发大军往平黠寇先収瀛莫安定闗南次复幽燕荡平塞北又曰有能擒获敌主者除上镇节度使赏钱万缗绢万匹银万两时自六月积雨至是未止军行及馈运者甚艰苦　杜威李守贞防兵于广晋而北行威屡使公主入奏请益兵曰今深入敌境必资众力由是禁军皆在其麾下而宿衞空虚十一月丁酉以李守贞权知幽州行府事己亥杜威等至瀛州城门洞啓寂若无人威等不敢进闻契丹将高谟干先已引兵濳出威遣梁汉璋将二千骑追之汉璋遇契丹于南阳务败死威等闻之引兵而南时束城等数县请降威等焚其庐舍掠其妇女而还　契丹主大举入境自易定趣恒州杜威等至武强闻之将自冀贝而南彰徳节度使张彦泽时在恒州引兵防之言契丹可破之状威等乃复趣恒州以彦泽为前锋甲寅威等至中度桥契丹已据桥彦泽帅骑争之契丹焚桥而退晋兵与契丹夹滹沱而军始契丹见晋军大至又争桥不胜恐晋军急度滹沱与恒州合势击之议引兵还及闻晋军筑垒为持乆之计遂不去　杜威虽以贵戚为上将性懦怯偏禆皆节度使但日相承迎置酒作乐罕议军事磁州刺史兼北面转运使李糓说威及李守贞曰今大军去恒州咫尺烟火相望若多以三股木置水中积薪布土其上桥可立成宻约城中举火相应夜募壮士斫敌营而入表里合势敌必遁逃诸将皆以为然独杜威不可遣糓南至怀孟督军粮契丹以大兵当晋军之前濳遣其将萧翰通事刘重进将百骑及羸卒并西山出晋军之后断晋粮道及归路樵采者遇之尽为所掠有逸归者皆称敌众之盛军中忷惧翰等至栾城城中戍兵千余人不觉其至狼狈降之契丹获晋民黥其面曰奉敇不杀纵之南走运夫在道遇之皆弃车惊溃翰契丹之舅也十二月丁巳朔李糓自书宻奏具言大军危急之势请车驾幸滑州遣高行周符彦卿扈从及发兵守澶州河阳以备敌之奔冲遣军将闗勲走马上之己未帝始闻大军屯中度是夕闗勲至庚申杜威奏请益兵诏悉发守宫禁者得数百人赴之又诏发河北及滑孟泽潞刍粮五十万诣军前督迫严急所在鼎沸辛酉威又遣从者张祚等来告急祚等还为契丹所获自是朝廷与军前声问两不相通时宿衞兵皆在行营人心懔懔莫知为计开封尹桑维翰以国家危在旦夕求见帝言事帝方在苑中调鹰辞不见又诣执政言之执政不以为然退谓所亲曰晋氏不血食矣帝欲自将北征李彦韬谏而止时符彦卿虽任行营职事帝留之使戌荆州口壬戌诏以归徳节度使高行周为北面都部署以彦卿副之共戍澶州以西京留守景延广戍河阳且张形势奉国都指挥使王清言于杜威曰今大军去恒州五里守此何为营孤食尽势将自溃请以步卒二千为前锋夺桥开道公帅诸军继之得入恒州则无忧矣威许诺遣清与宋彦筠俱进清战甚鋭契丹不能支势小却诸将请以大军继之威不许彦筠为契丹所败浮水抵岸得免因退走清独帅麾下陈于水北力战互有杀伤屡请救于威威竟不遣一骑助之清谓其众曰上将握兵坐观吾辈困急而不救此有异志吾辈当以死报国耳众感其言莫有退者至暮战不息契丹以新兵继之清及士众尽死由是诸军皆夺气清洛州人也甲子契丹遥以兵环晋营内外断絶军中食且尽杜威与李守贞宋彦筠谋降契丹威潜遣腹心诣契丹牙帐邀求重赏契丹主绐之曰赵延夀威望素浅恐不能帝中国汝果降者当以汝为之威喜遂定降计丙寅伏甲召诸将出降表示之使署名诸将骇愕莫敢言者但唯唯聴命威遣閤门使高勲赍诣契丹契丹主赐诏慰纳之是日威悉命军士出陈于外军士皆踊跃以为且战威亲谕之曰今食尽涂穷当与汝曹共求生计因命释甲军士皆恸哭声振原野威守贞仍于众中扬言主上失徳信任奸邪猜忌于已闻者无不切齿契丹主遣赵延夀衣赭袍至晋营慰抚士卒曰彼皆汝物也杜威已下皆迎谒于马前亦以赭袍衣威以示晋军其实皆戏之耳以威为太傅李守贞为司徒威引契丹主至恒州城下谕顺国节度使王周以已降之状周亦出降戊辰契丹主入恒州遣兵袭代州刺史王晖以城降之先是契丹屡攻易州刺史郭璘固守拒之契丹主毎过城下指而叹曰吾能吞并天下而为此人所扼及杜威既降契丹主遣通事耿崇美至易州诱谕其众众皆降璘不能制遂为崇美所杀璘邢州人也义武节度使李殷安国留后方太皆降于契丹契丹主以孙方简为义武节度使满达为安国节度使以客省副使马崇祚权知恒州事契丹翰林承旨吏部尚书张砺言于契丹主曰今大辽已得天下中国将相宜用中国人为之不宜用北人及左右近习茍政令乖失则人心不服虽得之犹将失之契丹主不从引兵自邢相而南杜威将降兵以从遣张彦泽将二千骑先取大梁且抚安吏民以通事傅珠尔为都监杜威之降也皇甫遇初不预谋契丹主欲遣遇先将兵入大梁遇辞退谓所亲曰吾位为将相败不能死忍复图其主乎至平棘谓从者曰吾不食累日矣何面目复南行遂扼吭而死张彦泽倍道疾驱夜度白马津壬申帝始闻杜威等降是夕又闻彦泽至滑州召李崧冯玉李彦韬入禁中计事欲诏刘知逺发兵入援癸酉未明彦泽自封邱门斩闗而入李彦韬帅禁兵五百赴之不能遏彦泽顿兵明徳门外城中大扰帝于宫中起火自携劒驱后宫十余人将赴火为亲军将薛超所持俄而彦泽自寛仁门传契丹主与太后书慰抚之且召桑维翰景延广帝乃命灭火悉开宫城门帝坐苑中与后妃相聚而泣召翰林学士范质草降表自称孙男臣重贵祸至神惑运尽天亡今与太后及妻冯氏举族于郊野面缚待罪次遣男镇宁节度使延煦威信节度使延宝奉国宝一金印三出迎太后亦上表称新妇李氏妾傅珠尔入宣契丹主命帝脱黄袍服素衫再拜受宣左右皆掩泣帝使召张彦泽欲与计事彦泽曰臣无面目见陛下帝复召之彦泽微笑不应或劝桑维翰逃去维翰曰吾大臣逃将安之坐而俟命彦泽以帝命召维翰维翰至天街遇李崧驻马语未毕有军吏于马前揖维翰赴侍衞司维翰知不免顾谓菘曰侍中当国今日国亡反令维翰死之何也崧有愧色彦泽踞坐见维翰维翰责之曰去年拔公于罪人之中复领大镇授以兵权何乃负恩至此彦泽无以应遣兵守之宣徽使孟承诲素以佞巧有宠于帝至是帝召承诲欲与之谋承诲伏匿不至张彦泽捕而杀之彦泽纵兵大掠贫民乘之亦争入富室杀人取其货二日方止都城为之一空彦泽所居宝货山积自谓有功于契丹昼夜以酒乐自娱出入骑从常数百人其旗帜皆题赤心为主见者笑之军士擒罪人至前彦泽不问所犯但瞠目防三指即驱出断其腰领彦泽素与閤门使高勲不协乘醉至其家杀其叔父及弟尸诸门首士民不寒而栗中书舍人李涛谓人曰吾与其逃于沟渎而不免不若往见之乃投刺谒彦泽曰上疏请杀太尉人李涛谨来请死彦泽欣然接之谓涛曰舍人今日惧乎涛曰涛今日之惧亦犹足下昔日之惧也向使高祖用涛言事安至此彦泽大笑命酒饮之涛引满而去旁若无人【天福七年张彦泽获亡将杨洪断其手足斩之朝义节度使王周奏之帝释而不问李涛伏閤极论其罪】甲戌张彦泽迁帝于开封府顷刻不得留宫中恸哭帝与太后皇后乘肩舆宫人宦者十余人步从见者流涕帝悉以内库金珠自随彦泽使人讽之曰契丹主至此物不可匿也帝悉归之亦分以遗彦泽彦泽择取其竒货而封其余以待契丹彦泽遣控鹤指挥使李筠以兵守帝内外不通帝姑乌氏公主赂守门者入与帝诀相持而泣归第自经死帝与太后所上契丹主表章皆先示彦泽然后敢发帝使取内库帛数段主者不与曰此非帝物也又求酒于李菘崧亦辞以它故不进又欲见李彦韬彦韬亦辞不往帝惆怅乆之冯玉佞张彦泽求自送传国宝冀契丹复任用楚国夫人丁氏延煦之母也有美色彦泽使人取之太后迟回未与彦泽诟詈立载之去是夕彦泽杀桑维翰以带加颈白契丹主云其自经契丹主曰吾无意杀维翰何为如是命厚抚其家高行周符彦卿皆诣契丹牙帐降契丹主以阳城之战为彦卿所败诘之彦卿曰臣当时惟知为晋主竭力今日死生惟命契丹主笑而释之己夘延煦延宝自牙帐还契丹主赐帝手诏且遣辖哩谓帝曰孙勿忧必使汝有噉饭之所帝心稍安上表谢恩契丹以所献传国宝追琢非工又不与前史相应疑其非真以诏书诘帝使献真者帝奏顷王从珂自焚旧传国宝不知所在必与之俱烬此宝先帝所为羣臣备知臣今日焉敢匿宝乃止帝闻契丹主将度河欲与太后于前涂奉迎张彦泽先奏之契丹主不许有司又欲使帝衘璧牵羊大臣舆榇迎于郊外先具仪注白契丹主契丹主曰吾遣竒兵直取大梁非受降也亦不许又诏晋文武羣官一切如故朝廷制度并用汉礼有司欲备法驾迎契丹主报曰吾方擐甲总戎太常仪衞未暇施也皆却之先是契丹主至相州即遣兵趣河阳捕景延广延广仓猝无所逃伏往见契丹主于封邱契丹主诘之曰致两主失欢皆汝所为也十万横磨劒安在召乔荣使相辨证事凡十条延广初不服荣以纸所记语示之乃服毎服一事辄授一筹至八筹延广但以面伏地请死乃锁之丙戌晦百官宿于封禅寺
　　后汉高祖天福十二年春正月丁亥朔百官遥辞晋主于城北乃易素服纱防迎契丹主伏路侧请罪契丹主貂防貂裘衷甲驻马高阜命起改服抚慰之左衞上将军安叔千独出班胡语契丹主曰汝安没字邪汝昔镇邢州已累表输诚我不忘也叔千拜谢呼跃而退晋主与太后已下迎于封邱门外契丹主辞不见契丹主入门民皆惊呼而走契丹主登城楼遣通事谕之曰我亦人也汝曹勿惧防当使汝曹苏息我无心南来汉兵引我至此耳至明徳门下马拜而后入宫以其枢密副使刘密权开封尹事日暮契丹主复出屯于赤冈　高勲诉张彦泽杀其家人于契丹主契丹主亦怒彦泽剽掠京城并傅珠尔锁之以彦泽之罪宣示百官问应死否皆言应死百姓亦投牒争防彦泽罪己丑斩彦泽珠尔于北市仍命高勲监刑彦泽前所杀士大夫子孙皆绖杖号哭随而诟詈以杖扑之勲命断腕出锁剖其心以祭死者市人争破其脑取髓脔其肉而食之　契丹送景延广归其国庚寅宿陈桥夜伺守者稍怠扼吭而死辛夘契丹以晋主为负义侯置于黄龙府黄龙府即
　　慕容氏和龙城也契丹主使谓李太后曰闻重贵不用母命以至于此可求自便勿与俱行太后曰重贵事妾甚谨所以失者违先君之志失两国之欢耳今幸防大恩全生保家母不随子欲何所归癸巳契丹迁晋主及其家人于封禅寺遣大同节度使兼侍中河内崔廷勲以兵守之契丹主数遣使存问晋主毎闻使至举家忧恐时雨雪连旬外无供亿上下冻馁太后使人谓寺僧曰吾尝于此饭僧数万今日独无一人相念邪僧辞以敌意难测不敢献食晋主阴祈守者乃稍得食是日契丹主自赤冈引兵入宫都城诸门及宫禁门皆以契丹守卫昼夜不释兵仗磔犬于门以竿悬羊皮于庭为厌胜契丹主谓晋羣臣曰自今不修甲兵不市战马轻赋省役天下太平矣废东京降开封府为汴州尹为防御使乙未契丹主改服中国衣冠百官起居皆如旧制赵延夀张砺共荐李崧之才防威胜节度使冯道自邓州入朝契丹主素闻二人名皆礼重之未几以崧为太子太师充枢宻使道守太傅于枢宻院只以备顾问契丹主分遣使者以诏书赐晋之藩镇晋之藩镇争上表称臣被召者无不奔驰而至惟彰义节度使史匡威据泾州不受命匡威建瑭之子也雄武节度使何重建斩契丹使者以秦成阶三州降蜀初杜重威既以晋军降契丹契丹主悉収其铠仗数百万贮恒州驱马数万归其国遣重威将其众从已而南及河契丹主以晋兵之众恐其为变欲悉以胡骑拥而纳之河流或谏曰晋兵在它所者尚多彼闻降者尽死必皆拒命为患不若且抚之徐思其策契丹主乃使重威以其众屯陈桥防乆雪官无所给士卒冻馁咸怨重威相聚而泣重威毎出道旁人皆骂之契丹主犹欲诛晋兵赵延夀言于契丹主曰皇帝亲冐矢石以取晋国欲自有之乎将为它人取之乎契丹主变色曰朕举国南征五年不解甲仅能得之岂为它人乎延夀曰晋国南有唐西有蜀常为仇敌皇帝亦知之乎曰知之延夀曰晋国东自沂宻西及秦鳯延袤数千里边于吴蜀常以兵戍之南方暑湿上国之人不能居也它日车驾北归以晋国如此之大无兵守之吴蜀必相与乘虚入冦如此岂非为它人取之乎契丹主曰我不知也然则奈何延夀曰陈桥降卒可分以戍南边则吴蜀不能为患矣契丹主曰吾昔在上党失于断割悉以唐兵授晋既而返为仇雠北向与吾战辛勤累年仅能胜之今幸入吾手不因此时悉除之岂可复留以为后患乎延夀曰向留晋兵于河南不质其妻子故有此忧今若悉徙其家于恒定云朔之间毎嵗分畨使戍南边何忧其为变哉此上策也契丹主悦曰善惟大王所以处之由是陈桥兵始得免分遣还营癸夘晋主与李太后安太妃冯后及弟睿子延煦延
　　宝俱北迁后宫左右从者百余人契丹遣三百骑援送之又遣晋中书令赵莹枢宻使冯玉马军都指挥使李彦韬与之俱晋主在涂供馈不继或时与太后俱絶食旧臣无敢进谒者独磁州刺史李糓迎谒于路相对泣下糓曰臣无状负陛下因倾赀以献晋主至中度桥见杜重威寨叹曰天乎我家何负为此贼所破恸哭而去契丹主以前燕京留守刘晞为西京留守永康王鄂
　　约之弟留珪为义成节度使族人隆鄂特为镇宁节度使鄂约姊婿潘实讷为横海节度使赵延夀之子匡賛为防国节度使汉将张彦超为雄武节度使史佺为彰义节度使客省副使刘晏僧为忠武节度使前防国节度使侯益为鳯翔节度使权知鳯翔府事焦继勲为保大节度使晞涿州人也既而何重建附蜀史匡威不受代契丹势稍沮　晋主之絶契丹也匡国节度使刘继勲为宣徽北院使颇预其谋契丹主入汴继勲入朝契丹主责之时冯道在殿上继勲急指道曰冯道为首相与景延广实为此谋臣位卑安敢发言契丹主曰此叟非多事者勿妄引之命锁继勲将送黄龙府赵在礼至洛阳谓人曰契丹主尝言庄宗之乱由我所致我此行良可忧契丹遣契丹将蘓叶奚王伊喇勃海将高谟翰戌洛阳在礼入谒拜于庭下伊喇等皆踞坐受之乙夘在礼至郑州闻继勲被锁大惊夜自经于马间契丹主闻在礼死乃释继勲继勲忧愤而卒刘晞在契丹尝为枢宻使同平章事至洛阳诟奚王曰赵在礼汉家大臣尔北方一酋长耳安得慢之如此立于庭下以挫之由是洛人稍安契丹主广受四方贡献大纵酒作乐毎谓晋臣曰中国事我皆知之吾国事汝曹弗知也赵延夀请给上国兵廪食契丹主曰吾国无此法乃纵胡骑四出以収马为名分畨剽掠谓之打草糓丁壮毙于锋刃老弱委以沟壑自东西两畿及郑滑曹濮数百里间财畜殆尽契丹主谓判三司刘昫曰契丹兵三十万既平晋国应有优赐速宜营办时府库空竭昫不知所出请括借都城士民钱帛自将相以下皆不免又分遣使者数十人诣诸州括借皆迫以严诛人不聊生其实无所颁给皆蓄之内库欲辇归其国于是内外咸怨愤始患契丹皆思逐之矣　初晋主与河东节度使中书令北平王刘知逺相猜忌虽以为北面行营都统徒尊以虚名而诸军进止实不得预闻知逺因之广募士卒阳城之战诸军散卒归之者数千人又得吐谷浑财畜由是河东富彊冠诸镇步骑至五万人晋主与契丹结怨知逺知其必危而未尝论谏契丹屡深入知逺初无邀遮入援之志及闻契丹入汴知逺分兵守四境以防侵轶遣客将安阳王峻奉三表诣契丹主一贺入汴二以太原夷夏杂居戍兵所聚未敢离镇三以应有贡物值契丹将刘九一军自土门西入屯于南川城中忧惧俟召还此军道路始通可以入贡契丹主赐诏褒美及进画亲加儿字于知逺姓名之上仍赐以木柺胡法优礼大臣则赐之如汉赐几杖之比惟伟王以叔父之尊得之知逺又遣北都副留守太原白文珂入献竒缯名马契丹主知知逺观望不至及文珂还使谓知逺曰汝不事南朝又不事北朝意欲何所俟邪蕃汉孔目官郭威言于知逺曰敌恨我深矣王峻言契丹贪残失人心必不能乆有中国或劝知逺举兵进取知逺曰用兵有缓有急当随时制宜今契丹新降晋军十万虎据京邑未有它变岂可轻动哉且观其所利止于货财货财既足必将北去况冰雪已消势难乆留宜待其去然后取之可以万全昭义节度使张从恩以地迫懐洛欲入朝于契丹遣使谋于知逺知逺曰我以一隅之地安敢抗天下之大君宜先行我当继往从恩以为然判官高防谏曰公晋室懿亲不可轻变臣节从恩不从左骁衞大将军王守恩与从恩姻家时在上党从恩以副使赵行迁知留后牒守恩权巡检使与高防佐之遂行守恩建立之子也　契丹主召晋百官悉集于庭问曰吾国广大方数万里有君长二十七人今中国之俗异于吾国吾欲择一人君之如何皆曰天无二日夷夏之心皆愿推戴皇帝如是者再契丹主乃曰汝曹既欲君我今兹所行何事为先对曰王者初有天下应大赦三月丁巳朔契丹主服通天冠绛纱袍登正殿设乐悬仪卫于庭百官朝贺华人皆法服北人仍国服立于文武班中间下制称大辽防同十年大赦仍云自今节度使刺史毋得置牙兵市战马赵延夀以契丹主负约心怏怏令李崧言于契丹主曰汉天子所不敢望乞为皇太子崧不得已为言之契丹主曰我于燕王虽割吾肉有用于燕王吾无所爱然吾闻皇太子当以天子儿为之岂燕王所可为也因令为燕王迁官时契丹以恒州为中京翰林承旨张砺奏拟燕王中京留守大丞相録尚书事都督中外诸军事枢密使如故契丹主取笔涂去録尚书事都督中外诸军事而行之　刘知逺闻何重建降蜀叹曰戎狄慿陵中原无主令藩镇外附吾为方伯良可愧也于是将佐劝知逺称尊号以号令四方观诸侯去就知逺不许闻晋主北迁声言欲出兵井陉迎归晋阳丁夘命武节都指挥使荣泽史肇集诸军于毬场告以出师之期军士皆曰今契丹防京城执天子天下无主主天下者非我王而谁宜先正位号然后出师争呼万嵗不已知逺曰敌势尚彊吾军威未振当且建功业士卒何知命左右遏止之己巳行军司马潞城张彦威等三上牋劝进知逺疑未决郭威与都押牙冠氏杨邠入说知逺曰今逺近之心不谋而同此天意也王不乘此际取之谦让不居恐人心且移移则反受其咎知逺从之契丹以其将刘愿为保义节度副使陜人苦其暴虐
　　奉国都头王晏与指挥使赵晖都头侯章谋曰今契丹乱华乃吾属奋发之秋河东刘公威徳逺着吾辈若杀愿举陜城归之为天下唱取富贵如反掌耳晖等然之晏与壮士数人夜逾牙城入府出库兵以给众庚午旦斩愿首悬诸府门又杀契丹监军奉晖为留后晏徐州晖澶州章太原人也　辛未刘知逺即皇帝位自言未忍改晋国又恶开运之名乃更称天福十二年壬申诏诸道为契丹括率钱帛者皆罢之其晋臣被迫胁为使者勿问令诣行在其余契丹所在诛之　甲戌帝自将东迎晋主及太后至夀阳闻已过恒州数日乃留兵戍承天军而还晋主既出塞契丹无复供给从官宫女皆自采木实草叶而食之至锦州契丹令晋主及后妃拜契丹主按巴坚墓晋主不胜屈辱泣曰薛超误我冯后阴令左右求毒药欲与晋主俱自杀不果契丹主闻帝即位以通事耿崇美为昭义节度使高唐英为彰徳节度使崔廷勲为河阳节度使以控扼要害初晋置乡兵号天威军教习嵗余村民不闲军旅竟不可用悉罢之但令七戸输钱十千其铠仗悉输官而无赖子弟不复肯复农业山林之盗自是而防及契丹入汴纵胡骑打草谷又多以其子弟及亲信左右为节度使刺史不通政事华人之狡狯者多往依其麾下教之妄作威福掊敛货财民不堪命于是所在相聚为盗多者数万人少者不减千百攻防州县杀掠吏民阳贼帅梁晖有众数百送欵晋阳求效用帝许之磁州刺史李谷密通表于帝令晖袭相州晖侦知高唐英未至相州积兵器无守备丁丑夜遣壮士逾城入啓闗纳其众杀契丹数百其守将突围走晖据州自称留后表言其状　戊寅帝还至晋阳议率民财以赏将士夫人李氏谏曰陛下因河东创大业未有以惠泽其民而先夺其生生之资殆非新天子所以救民之意也今宫中所有请悉出之以劳军虽复不厚人无怨言帝曰善即罢率民倾内府蓄积以赐将士中外闻之大悦李氏晋阳人也　建雄留后刘在明朝于契丹以节度副使骆从朗知州事帝遣使者张晏洪等如晋州谕以已即帝位从朗皆囚之大将药可俦杀从朗推晏洪权留后庚辰遣使以闻契丹主遣右谏议大夫赵熈使晋州括率钱帛征督甚急从朗既死民相帅兵杀熈契丹主赐赵晖诏即以为保义留后晖斩契丹使者焚其诏遣支使河间赵矩奉表诣晋阳契丹遣其将高谟翰攻晖不克帝见矩甚善曰子挈咽喉之地以归我天下不足定也矩因劝帝早引兵南向以副天下之望帝善之辛巳以晖为保义节度使侯章为镇国节度使保义军马步都指挥使王晏为绛州防御使保义军马步副都指挥使　镇宁节度使耶律隆鄂特性残虐澶州人苦之贼帅王琼帅其徒千余人夜袭据南城北度浮航纵兵大掠围隆鄂特于牙城契丹主闻之甚惧始遣天平节度使李守贞天雄节度使杜重威还镇由是无乆留河南之意遣兵救澶州琼退屯近郊遣其弟超奉表来求救癸未帝厚赐超遣还琼兵败为契丹所杀　契丹舒噜太后遣使以其国中酒馔脯果赐契丹主贺平晋国契丹主与羣臣宴于永福殿东方羣盗大起防宋亳密三州契丹主谓左右曰我
　　不知中国之人难制如此亟遣防宁节度使安审武宁节度使符彦卿等归镇仍以契丹兵送之彦卿至埇桥贼帅李仁恕帅众数万急攻徐州彦卿与数十骑至城下鞭欲招谕之仁恕控彦卿马请从相公入城彦卿子昭序自城中遣军校陈守习缒而出呼于贼中曰相公已防虎口聴相公助贼攻城城不可得也贼知不可刼乃相帅罗拜于彦卿马前乞赦其罪彦卿与之誓乃解去　　三月丙戌朔契丹主服赭袍坐崇元殿百官行入閤礼　戊子帝遣使以诏书安集农民保聚山谷避契丹之患者　契丹主复召晋百官谕之曰天时向暑吾难乆留欲暂至上国省太后当留亲信一人于此为节度使百官请迎太后契丹主曰太后族大如古栢根不可移也契丹主欲尽以晋之百官自随或曰举国北迁恐摇人心不如稍稍迁之乃诏有职事者从行余留大梁复以汴州为宣武军以萧翰为节度使翰舒噜太后之兄子其妺复为契丹主后翰始以萧为姓自是契丹后族皆称萧氏　壬寅契丹主发大梁晋文武诸司从者数千人诸军吏卒又数千人宫女宦官数百人尽载府库之宝以行所留乐器仪仗而已夕宿赤冈契丹主见村落皆空命有司发牓数百通所在招抚百姓然竟不禁胡骑剽掠丙午契丹自白马渡河谓宣徽使高勲曰吾在上国以射猎为乐至此令人悒悒今得归死无恨矣　庚戌以皇弟北京马步都指挥使崇行太原尹　辛亥契丹主将攻相州梁晖请降契丹主赦之许以为防御使晖疑其诈复乘城拒守夏四月己未未明契丹主命蕃汉诸军急攻相州食时克之悉杀城中男子驱其妇女而北敌人掷婴孩于空中举刃接之以为乐留高唐英守相州唐英阅城中遗民男女得七百余人其后节度使王继敛城中髑髅瘗之凡得十余万或告磁州刺史李谷谋举州应汉契丹主执而诘之谷不服契丹主引手于车中若取所获文书者谷知其诈因请曰必有其验乞显示之凡六诘谷辞气不屈乃释之　帝以从弟北京马军都指挥使信领义成节度使充侍卫马军都指挥使武节都指挥使史肇领忠武节度使充步军都指挥使右都押牙杨邠权枢宻使蕃汉兵马都孔目官郭威权副枢宻使两使都孔目官南乐王章权三司使　契丹主见所过城邑丘墟谓蕃汉羣臣曰致中国如此皆燕王之罪也顾张砺曰尔亦有力焉　契丹昭义节度使耿崇美屯泽州将攻潞州乙丑诏史肇将步骑万人救之　帝闻契丹北归欲经畧河南故以肇为前驱又遣阎万进出北方以分契丹兵势万进并州人也　契丹主以船数十艘载晋铠仗将自汴泝河归其国命宁国都虞榆次武行徳将士卒千余人部送之至河阴行徳与将士谋曰今为敌所制将逺去乡里人生会有死安能为异域之鬼乎敌势不能乆留中国不若共逐其党坚守河阳以俟天命之所归者而臣之岂非长策乎众以为然行徳即以铠仗授之相与杀契丹监军使防契丹河阳节度使崔廷勲以兵送耿崇美之潞州行徳遂乘虚入据河阳众推行徳为河阳都部署行徳遣弟行友奉蜡表间道诣晋阳契丹遣武定节度使方太诣洛阳巡检至郑州州有戍兵共迫太为郑王梁嗣宻王朱乙逃祸为僧嵩山贼帅张遇得之立以为天子取嵩岳神衮冕以衣之帅众万余袭郑州太击走之太以契丹尚彊恐事不济说谕戍兵欲与之俱西众不从太自西门逃奔洛阳戍兵既失太反谮太于契丹云胁我为乱太遣子师朗自诉于契丹契丹将满达杀之太无以自明防羣盗攻洛阳契丹留守刘晞弃城奔许州太乃入府行留守事与巡检使潘环击羣盗却之张遇杀朱乙请降伊阙贼帅自称天子誓众于南郊坛将入洛阳太逆击走之太欲自归于晋阳武行徳使人诱太曰我禆校也公旧镇此地今虚位相待太信之至河阳为行徳所杀萧翰遣高谟翰援送刘晞自许还洛阳晞疑潘环构其众逐已使谟翰杀之戊辰武行友至晋阳庚午史肇奏遣先锋将马诲击契丹斩首千余级时耿崇美崔廷勲至泽州闻肇兵已入潞州不敢进引兵而南肇遣诲追击破之崇美廷勲与奚王伊喇退保怀州辛未以武行徳为河阳节度使契丹主闻河阳乱叹曰我有三失宜天下之叛我也诸道括钱一失也令上国人打草谷二失也不早遣诸节度使还镇三失也　契丹主至临城得疾及栾城病甚苦热聚冰于胷腹手足且啖之丙子至杀胡林而卒国人剖其腹实盐数斗载之北去晋人谓之帝羓赵延夀恨契丹主负约谓人曰我不复入龙沙矣即日先引兵入恒州契丹永康王鄂约及南北二王各以所部兵相继而入延夀欲拒之恐失大援乃纳之时契丹诸将已宻议奉鄂约为主鄂约登鼓角楼受叔兄拜而延夀不之知自称受契丹皇帝遗诏权知南朝军国事仍下教布告诸道所以供给鄂约与诸将同鄂约衘之恒州诸门管钥及仓库出纳鄂约皆自主之延夀使人请之不与契丹主丧至国舒噜太后不哭曰待诸部宁壹如故则葬汝矣　帝之自夀阳还也留兵千人戍承天军戍兵闻契丹北还不为备契丹袭击之戍兵惊溃契丹焚其市邑一日狼烟百余举帝曰此敌将遁张虚势也遣亲将叶仁鲁将步骑三千赴之防契丹出剽掠仁鲁乘虚大破之丁丑复取承天军　或说赵延夀曰契丹诸大人数日聚谋此必有变今汉兵不减万人不若先事图之延夀犹豫不决壬午延夀下令以来月朔日于待贤馆上事受文武官贺其仪宰相枢宻使拜于阶上节度使以下拜于阶下李崧以敌意不同事理难测固请赵延夀未行此礼乃止　　五月乙酉朔永康王鄂约召延夀及张砺和凝李崧冯道于所馆饮酒鄂约妻素以兄事延夀鄂约从容谓延夀曰妺自上国来宁欲见之乎延夀欣然与之俱入良乆鄂约出谓砺等曰燕王谋反适已锁之矣又曰先帝在汴时遗我一筹许我知南朝军国近者临崩别无遗诏而燕王擅自知南朝军国岂理邪下令延夀亲党皆释不问间一日鄂约至待贤馆受蕃汉官谒贺笑谓张砺等曰燕王果于此礼上吾以铁骑围之诸公亦不免矣后数日集蕃汉之臣于府署宣契丹主遗制其畧曰永康王大圣皇帝之嫡孙人皇王之长子太后钟爱羣情允归可于中京即皇帝位于是始举哀成服　　帝集羣臣庭议进取诸将咸请出师井陉次取镇魏先定河北则河南拱手自服帝欲自石防趋上党郭威曰敌主虽死敌众犹盛各据坚城我出河北兵少路迂傍无应援若羣敌合势共击我军进则遮前退则邀后粮饷路絶此危道也上党山路险澁粟少民残无以供亿亦不可由近者陜晋二镇相继欵附引兵从之万无一失不出两旬洛汴定矣帝曰卿言是也苏逢吉等曰史肇大军已屯上党羣敌继遁不若出天井抵孟津为便司天奏太嵗在午不利南行宜由晋绛抵陜帝从之辛夘诏以十二日发北京告谕诸道　甲午以太原尹崇为北京留守以赵州刺史李存瓌为副留守河东幕僚真定李骧为少尹牙将太原蔚进为马步指挥使以佐之存瓌唐庄宗之从弟也　丙申帝发太原自隂地闗出晋绛丁酉史肇奏克泽州始肇攻泽州刺史翟令竒固守不下帝以肇兵少欲召还苏逢吉杨邠曰今陜晋河阳皆已向化崔廷勲耿崇美朝夕遁去若召肇还则河南人心动摇敌势复壮矣帝未决使人谕指于肇曰兵已及此势若破竹可进不可退与逢吉等议合帝乃从之肇遣部将李万超说令竒令竒乃降肇以万超权知泽州　崔廷勲耿崇美奚王伊喇合兵逼河阳张遇帅众数千救之战于南阪败死武行徳出战亦败闭城自守伊喇欲攻之廷勲曰今北军已去得此何用且杀一夫犹可惜况一城乎闻肇已得泽州乃释河阳还保怀州肇将至廷勲等拥众北遁过卫州大掠而去契丹在河南者相继北去肇引兵与武行徳合肇为人沈毅寡言御众严整将校小不从命立挝杀之士卒所过犯民田及系马于树者皆斩之军中惕息莫敢犯令故所向必克帝自晋阳安行入洛及汴兵不血刃皆肇之力也帝由是倚爱之辛丑帝至霍邑　甲辰帝至晋州　帝之即位也绛州刺史李从朗与契丹将成霸卿等拒命帝遣西南面招讨使防国节度使白文珂攻之未下帝至城下命诸军四布而勿攻以利害谕之戊申从朗举城降帝命亲将分防诸门士卒一人毋得入以偏将薛琼为防御使辛亥帝至陜州赵晖自御帝马而入壬子至石濠汴人有来迎者六月乙夘帝至新安西京留司官悉来迎　丙辰帝至洛阳入居宫中汴州百官奉表来迎诏谕以受契丹补署者皆勿自疑聚其告牒而焚之赵逺更名上交命郑州防御使郭从义先入大梁清宫宻令杀李从益及王淑妃淑妃且死曰吾儿为契丹所立何罪而死何不留之使毎嵗寒食以一盂麦饭洒明宗陵乎闻者泣下戊午帝发洛阳　辛酉汴州百官窦贞固等迎于荥阳甲子帝至大梁晋之藩镇相继来降　戊辰帝下诏大赦凡契丹所除节度使下至将吏各安职任不复变更复以汴州为东京改国号曰汉仍称天福年曰余未忍忘晋也复青襄汝三节度　　秋闰七月庚辰制建宗庙太祖高皇帝世祖光武皇帝皆百世不迁又立四亲庙追尊諡号凡六庙
　　三叛连兵
　　后汉高祖天福十二年夏五月乙酉朔契丹永康王鄂约囚赵延夀于恒州辛丑帝遣使谕河中节度使赵匡賛仍以契丹囚其父延夀告之　　秋七月或传赵延夀已死郭威言于帝曰赵匡賛契丹所署今犹在河中宜遣使吊祭因起复移镇彼既家国无归必感恩承命从之防邺都留守天雄节度使兼中书令杜重威天平节度使兼侍中李守贞皆奉表归命重威仍请移它镇归徳节度使兼中书令高行周入朝丙申徙重威为归徳节度使以行周代之守贞为防国节度使加兼中书令徙防国节度使赵匡賛为晋昌节度使后二年延夀始卒于契丹　杜重威自以附契丹负中国内常疑惧及移镇制下复拒而不受遣其子璲质于满达以求援赵延夀有幽州亲兵二千在恒州指挥使张琏将之重威请以守魏满达遣其将杨衮将契丹千五百人及幽州兵赴之闰月庚午诏削夺重威官爵以高行周为招讨使镇宁节度使慕容彦超副之以讨重威　慕容彦超欲急攻城行周欲缓之由是二将不协帝恐生它变欲自将击重威九月戊寅诏幸澶魏劳军　庚辰帝发大梁　晋昌节度使赵匡賛恐终不为朝廷所容冬十月遣使降蜀请自终南山路出兵应援帝至邺都遣给事中陈观往谕指重威复闭门拒之城中食浸竭将士多出降者慕容彦超固请攻城帝从之丙午亲督诸将攻城自寅至辰士卒伤者万余人死者千余人不克而止彦超乃不敢复言初契丹留幽州兵千五百人戍大梁帝入大梁或告幽州兵将为变帝尽杀之于繁台之下及围邺都张琏将幽州兵二千助重威拒守帝屡遣人招谕许以不死琏曰繁台之卒何罪而戮今守此以死为期耳由是城乆不下十一月丙辰内殿直韩训献攻城之具帝曰城之所恃者众心耳众心茍离城无所保用此何为杜重威之叛也观察判官金乡王敏屡泣谏不聴及食竭力尽甲戍遣敏奉表出降乙亥重威子琏来见丙子妻石氏来见石氏即晋之宋国长公主也帝复遣入城丁丑重威开门出降城中馁死者什七八其存者皆尫瘠无人状张琏先邀朝廷信誓诏许以归乡里及出降杀琏等将校数十人纵其士卒北归将出境大掠而去郭威请杀重威牙将百余人并重威家赀籍之以赏战士从之以重威为太傅兼中书令楚国公重威毎出入路人往往掷瓦砾诟之　　臣光曰汉髙祖杀幽州无辜千五百人非仁也诱张琏而诛之非信也杜重威罪大而赦之非刑也仁以合众信以行令刑以惩奸失此三者何以守国其祚运之不延也宜哉　　冬十二月丙戌帝发邺都　蜀主遣雄武都押牙吴崇恽以枢宻使王处囘书招鳯翔节度使侯益庚寅以山南西道节度使兼中书令张防钊为北面行营招讨安抚使雄武节度使何重建副之宣徽使韩保贞为都虞候共将兵五万防钊出散闗重建出陇州以击鳯翔奉銮肃卫都虞李廷珪将兵二万出子午谷以援长安诸军发成都旌旗数十里　癸巳帝至大梁　侯益请降于蜀使吴崇恽持兵籍粮帐西还与赵匡賛同上表请出兵平定闗中
　　干祐元年春正月帝以赵匡賛侯益与蜀兵共为冦患之防囘鹘入贡诉称为党项所阻乞兵应接诏右卫大将军王景崇将军齐藏珍将禁军数千赴之因使之经略闗西晋昌节度判官李恕乆在赵延夀幕下延夀使之佐匡賛匡賛将入蜀恕谏曰燕王入朝岂所愿哉今汉家新得天下方务招怀若谢罪归朝必保富贵入蜀非全计也蹄涔不容尺鲤公必悔之匡賛乃遣恕奉表请入朝景崇等未行而恕至帝问恕匡賛何为附蜀对曰匡賛自以身受敌官父在敌廷恐陛下未之察故附蜀求茍免耳臣以为国家必应存抚故遣臣来祈哀帝曰匡賛父子本吾人也不幸陷敌今延夀方坠槛穽吾何忍更害匡賛乎即听其入朝侯益亦请赴二月四日圣夀节上夀景崇等将行帝召入卧内敇之曰匡賛益之心皆未可知汝至彼彼已入朝则勿问若尚迁延顾望当以便宜从事　赵匡賛不俟李恕返命已离长安丙子入见王景崇等至长安闻蜀兵已入秦州以兵少发本道及赵匡賛牙兵千余人同拒之景崇恐匡賛牙兵亡逸欲文其面防露风旨军校赵思绾首请自文其面以帅下景崇悦齐藏珍窃言曰思绾凶暴难制不如杀之景崇不听思绾魏州人也蜀李廷珪将至长安闻赵匡賛已入朝欲引归王景崇邀之败廷珪于子午谷张防钊至宝鸡诸将议不协按兵未进侯益闻廷珪西还因闭壁拒蜀兵防钊势孤引兵夜遁景崇帅鳯翔陇邠泾鄜坊之兵追败蜀兵于散闗俘将卒四百人　丁丑帝殂秘不发丧庚辰下诏称重威父子因朕小疾谤议摇众并其子璋琏璨皆斩之二月辛巳发丧宣遗制皇子承祐即皇帝位　诏以王景崇兼鳯翔巡检使景崇引兵至鳯翔侯益尚未行景崇以禁兵分守诸门或劝景崇杀益景崇以受先朝宻旨嗣主未之知或疑于専杀犹豫未决益闻之不告景崇而去景崇悔自诟戊戌益入朝隠帝问何故召蜀军对曰臣欲诱致而杀之帝哂之　　二月侯益家富于财厚赂执政由是大臣争誉之丙寅以益兼中书令行开封尹　侯益盛毁王景崇于朝言其恣横景崇闻益尹开封知事已变内不自安且怨朝廷防诏遣供奉官王益如鳯翔征赵匡賛牙兵诣阙赵思绾等甚惧景崇因以言激之思绾途中谓其党常彦卿曰小太尉已落其手吾属至京师并死矣奈何彦卿曰临机制变子勿复言癸酉至长安永兴节度副使安友规巡检乔守湿出迎王益置酒于客亭思绾前白曰壕寨使已定舍馆于城东今将士家属皆在城中欲各入城挈家诣城东宿友规等然之时思绾等皆无铠仗既入西门有州校坐门侧思绾遽夺其劒斩之其徒因大噪持白梃杀守门者十余人分遣其党守诸门思绾入府开库取铠仗给之友规等皆逃去思绾遂据城集城中少年得四千余人缮城隍葺楼堞旬日间战守之具皆备王景崇讽鳯翔吏民表景崇知军府事朝廷患之甲戌徙静难节度使王守恩为永兴节度使徙保义节度使赵晖为鳯翔节度使竝同平章事以景崇为邠州留后令便道之官虢州伶人靖边庭杀团练使田令方驱掠州民奔赵思绾至潼闗潼闗守将出击之其众皆溃　丁丑邠泾同华四镇俱上言防国节度使兼中书令李守贞与永兴鳯翔同反始守贞闻杜重威死而惧阴有异志自以晋世尝为上将有战功素好施得士卒心汉室新造天子年少初立执政皆后进有轻朝廷之志乃招纳亡命养死士治城堑缮甲兵昼夜不息遣人间道赍蜡丸结契丹屡为边吏所获浚仪人赵修已素善术数自守贞镇滑州署司户参军累从移镇为守贞言时命不可勿妄动前后切谏非一守贞不听乃称疾归乡里僧总伦以术媚守贞言其必为天子守贞信之又尝防将佐置酒引弓指防掌虎图曰吾有非常之福当中其舌一发中之左右皆贺守贞益自负会赵思绾据长安奉表献御衣于守贞守贞自谓天人协契乃自称秦王遣其骁将平陆王继勲将兵据潼闗以思绾为晋昌节度使同州距河中最近匡国节度使张彦威常诇守贞所为奏请先为之备诏滑州马军都指挥使罗金山将部兵戍同州故守贞起兵同州不为所并金山云州人也　　夏四月以镇宁节度使郭从义充永兴行营都部署将侍卫兵讨赵思绾戊子以保义节度使白文珂为河中行营都部署内客省使王峻为都监辛夘削夺李守贞官爵命文珂等防兵讨之乙未以宁江节度使侍卫步军都指挥使尚洪迁为西面行营都虞　王景崇迁延不之邠州阅集鳯翔丁壮诈言讨赵思绾仍牒邠州防兵　王景崇遗蜀鳯州刺史徐彦书求通互市壬戌蜀主使彦复书招之　　六月乙酉王景崇遣使请降于蜀亦受李守贞官爵　西面行营都虞尚洪迁攻长安重伤而卒　　秋七月鳯翔节度使赵晖至长安乙亥表王景崇反状益明请进兵击之　自河中永兴鳯翔三镇拒命以来朝廷继遣诸将讨之昭义节度使常思屯潼闗白从珂屯同州赵晖屯咸阳惟郭从义王峻置栅近长安而二人相恶如水火自春徂秋皆相仗莫肯攻战帝患之欲遣重臣临督　　八月壬午以郭威为西面军前招谕安抚使诸军皆受威节度威将行问策于太师冯道道曰守贞自谓旧将为士卒所附愿公勿爱官物以赐士卒则夺其所恃矣威从之由是众心始附于威诏白文珂趣河中赵晖趣鳯翔　戊子蜀改鳯翔曰岐阳军己丑以王景崇为岐阳节度使同平章事　郭威与诸将议攻讨诸将欲先取长安鳯翔镇国节度使扈彦珂曰今三叛连衡推守贞为主守贞亡则两镇自破矣若舍近而攻逺万一王赵拒吾前守贞掎吾后此危道也威善之于是威自陜州白文珂及宁江节度使侍卫歩军都指挥使刘词自同州常思自潼闗三道攻河中威抚养士卒与同苦乐小有功辄厚赏之微有伤常亲视之士无贤不肖有所陈启皆温辞色而受之违忤不怒小过不责由是将卒咸归心于威始李守贞以禁军皆尝在麾下受其恩施又士卒素骄苦汉法之严谓其至则叩城奉迎可坐而待之既而士卒新受赐于郭威皆忘守贞旧恩己亥至城下旗伐鼓踊跃诟噪守贞视之失色白文珂克西闗城栅于河西常思栅于城南威栅于城西未几威以常思无将领才先遣归镇诸将欲急攻城威曰守贞前朝宿将健鬭好施屡立战功况城临大河楼堞完固未易轻也且彼冯城而鬭吾仰而攻之何异帅士卒投汤火乎夫勇有盛衰攻有缓急时有可否事有后先不若且设长围而守之使飞走路絶吾洗兵牧马坐食转输温饱有余俟城中无食公帑家财皆竭然后进梯冲以逼之飞书檄以招之彼之将士脱身逃死父子且不相保况乌合之众乎思绾景崇但分兵縻之不足虑也乃发诸州民夫二万余人使白文珂等帅之刳长壕筑连城列队伍而围之威又谓诸将曰守贞乡畏高祖不敢鸱张以我辈崛起太原事功未着有轻我心故敢反耳正宜静以制之乃偃旗卧鼔但循河设火铺连延数十里畨步卒以守之遣水军舣舟于岸冦有潜往来者无不擒之于是守贞如坐网中矣　　九月蜀兵援王景崇军于散闗赵晖遣都监李彦从袭击破之蜀兵遁去　王景崇尽杀侯益家属七十余人益子前天平行军司马仁矩先在外得免庚申以仁矩为隰州刺史仁矩子延广尚在襁褓乳母刘氏以己子易之抱延广而逃乞食至于大梁归于益家　李守贞屡出兵欲突长围皆败而返遣人赍蜡丸求救于唐蜀契丹皆为逻者所获城中食且尽殍死者日众守贞忧形于色召总伦诘之总伦曰大王当为天子人不能夺但此分野有灾待磨灭将尽只余一人一骑乃大王鹊起之时也守贞犹以为然冬十月王景崇遣其子徳让赵思绾遣其子怀乂见蜀主于成都戊寅景崇遣兵出西门赵晖击破之遂取西闗城景崇退守大城晖堑而围之数挑战不出晖潜遣千余人擐甲执兵效蜀旗帜循南山而下令诸军声言蜀兵至矣景崇果遣兵数千出迎之晖设伏掩击尽殪之自是景崇不复敢出蜀主遣山南西道节度使安思谦将兵救鳯翔左仆射兼门下侍郎同平章事毋昭裔上疏諌曰臣窃见庄宗皇帝志贪西顾前蜀主意欲北行凡在庭臣皆贡谏防殊无聴纳有何所成只此两朝可为鉴诫不聴又遣雄武节度使韩保贞引兵出汧阳以分汉兵之势王景崇遣前义成节度使酸枣李彦舜等逆蜀兵丙申安思谦屯右界汉兵屯宝鸡思谦遣眉州刺史申贵府兵二千趣模壁设伏于竹林丁酉旦贵以兵数百压宝鸡而陈汉兵逐之遇伏而败蜀兵遂北破宝鸡寨蜀兵去汉兵复入宝鸡己亥思谦进屯渭水汉益兵五千戍宝鸡思谦畏之谓众曰粮少敌强宜更为后图辛丑退屯鳯州寻归兴元贵潞州人也　彰武节度使高允权与定难节度使李彛殷有隙李守贞宻求援于彛殷发兵屯延丹境上闻官军围河中乃退甲辰允权以其状闻彛殷亦自诉朝廷和解之　初沈丘人舒元嵩山道士杨讷俱以游客干李守贞守贞为汉所攻遣元更姓朱讷更姓李名平间道奉表求救于唐唐諌议大夫查文徽兵部侍郎魏岑请出兵应之唐主命北面行营招讨使李金全将兵救河中以清淮节度使刘彦贞副之文徽为监军使岑为沿淮巡检使军于沂州之境金全与诸将方防食骑白有汉军数百在涧北皆羸弱请掩之金全令曰敢言过涧者斩及暮伏兵四起金鼓闻十余里金全曰卿可与之战乎时唐士卒厌兵莫有鬭志又河中道逺势不相及十一月丙寅唐兵退保海州唐主遗帝书谢请复通商旅且请赦守贞朝廷不报　　王景崇累表告急于蜀蜀主命安思谦再出兵救之十二月壬午思谦自兴元引兵屯鳯州请先运粮四十万斛乃可出境蜀主曰观思谦之志安肯为朕进取然亦发兴州兴元米数万斛以馈之戊子思谦进屯散闗遣马步使高彦俦眉州刺史申贵击汉箭筈安都寨破之庚寅思谦败汉兵于玉女潭汉兵退屯宝鸡思谦进屯模壁韩保贞出新闗壬辰军于陇州神前汉兵不出保贞亦不敢进赵晖告急于郭威威自往赴之时李守贞遣副使周光逊禆将王继勲聂知遇守城西威戒白文珂刘词曰贼茍不能突围终为我擒万一得出则吾不得复留于此成败之机于是乎在贼之骁锐尽在城西我去必来突围尔曹谨备之威至华州闻蜀兵食尽引去威乃还韩保贞闻安思谦去亦退保弓川寨
　　隠帝干祐二年春正月郭威将至河中白文珂出迎之戊申夜李守贞遣王继勲等引精兵千余人循河而南袭汉栅坎岸而登遂入之纵火大噪军中狼狈不知所为刘词神色自若下令曰小盗不足惊也帅众击之客省使阎晋卿曰贼甲皆黄纸为火所照易辨耳奈众无鬭志何禆将李韬曰安有无事食君禄有急不死鬭者邪援矟先进众从之河中兵退走死者七百人继勲重伤仅以身免己酉郭威至刘词迎马首请罪威厚赏之曰吾所忧正在于此防兄健鬭几为敌嗤然敌技殚于此矣晋卿忻州人也守贞之欲攻河西栅也先遣人出酤酒于村墅或贳与不责其直逻骑多醉由是河中兵得潜行入寨几至不守郭威乃下令将士非犒宴无得私饮爱将李审晨饮少酒威怒曰汝为吾帐下首违军令何以齐众立斩以狥　诏以静州隶定难军二月辛未李彛殷上表谢彛殷以中原多故有轻傲之志毎藩镇有叛者常隂助之邀其重赂朝廷知其事亦以恩泽羁縻之　　夏四月河中城中食且尽民饿死者付五六癸夘李守贞出兵五千余人赍梯桥分五道以攻长围之西北隅郭威遣都监吴防裕引兵横击之河中兵败走杀伤大半夺其攻具五月丙午守贞复出兵又败之擒其将魏延朗郑宾壬子周光逊王继勲聂知遇帅其众千余人来降守贞将士降者相继威乘其离散庚申督诸军百道攻之　赵思绾好食人肝尝面剖而脍之脍尽人犹未死又好以酒吞人胆谓人曰吞此千枚则胆无敌矣及长安城中食尽取妇女幼稚为军粮日计数而给之毎犒军辄屠数百人如羊豕法思绾计穷不知所出郭从义使人诱之初思绾少时求为左骁卫上将军致仕李肃仆肃不纳曰是人目乱而语诞它日必为叛臣肃妻张氏全义之女也曰君今拒之后且为患乃厚以金帛遗之及思绾据长安肃闲居在城中思绾数就见之拜伏如故礼肃曰是子亟来且污我欲自杀妻曰曷若劝之归国防思绾问自全之计肃乃与判官程让能说思绾曰公本与国家无嫌但惧罪耳今国家三道用兵俱未有功若以此时翻然改图朝廷必喜自可不失富贵孰与坐而待毙乎思绾从之遣使诣阙请降乙丑以思绾为华州留后都指挥使常彦卿为虢州刺史令便道之官　　秋七月甲辰赵思绾释甲出城受诏郭从义以兵守其南门复遣还城思绾求其牙兵及铠仗从义亦给之思绾迁延収敛财贿三改行期从义等疑之密白郭威请图之威许之壬子从义与都监南院宣徽使王峻按辔入城处于府舍召思绾酌别因执之并常彦卿及其父兄部曲三百人皆斩于市甲寅郭威攻河中克其外郭李守贞収余众退保子
　　城诸将请急攻之威曰夫鸟穷则啄况一军乎涸水取鱼安用急为壬戌李守贞与妻及子崇勲等自焚威入城获其子崇玉等及所署宰相靖孙愿枢宻使刘内国师总伦等送大梁磔于市征赵修已为翰林天文威阅守贞文书得朝廷权臣及藩镇与守贞交通书词意悖逆欲奏之袐书郎榆次王溥谏曰魑魅乘夜争出见日自消愿一切焚之以安反侧威从之　戊辰加永兴节度使郭从义同平章事徙镇国节度使扈彦珂为防国节度使以河中行营马步都虞候刘词为镇国节度使　　八月戊戌郭威至大梁入见帝劳之赐金帛衣服玉带鞍马辞曰臣受命期年仅克一城何功之有且臣将兵在外凡镇安京师供亿所须使兵食不乏皆诸大臣居中者之力也臣安敢独膺此赐请徧赏之又议加领方镇辞曰杨邠位在臣上未有茅土且帷幄之臣不可以肇为比九月壬寅徧赐宰相枢密宣徽三司侍衞使九人与威如一帝欲特赏威辞曰运筹建画出于庙堂发兵馈粮资于藩镇暴露战鬭在于将士而功独归臣臣何以堪之乙巳加威兼侍中史肇兼中书令辛亥加窦贞固司徒苏逢吉司空苏禹珪左仆射杨邠右仆射诸大臣议以朝廷执政溥加恩恐藩镇觖望乙夘加天雄节度使高行周守太师山南东道节度使安审守太傅泰宁节度使符彦卿守太保河东节度使刘崇兼中书令己未加忠武节度使刘信天平节度使慕容彦超平卢节度使刘铢竝兼侍中辛酉加朔方节度使冯晖定难节度使李彛殷兼中书令冬十月壬申加义武节度使孙方简武宁节度使刘赟同平章事壬午加吴越王俶尚书令楚王希广太尉丙戌加荆南节度使高保融兼侍中议者以郭威不专有其功推以分人信为美矣而国家爵位以一人立功而覃及天下不亦滥乎　初邢州人周璨为诸卫将军罢秩无依从王景崇西征景崇叛遂为谋主　赵晖急攻鳯翔周璨谓王景崇曰公向与蒲雍相表里今二镇已平蜀儿不足恃不如降也景崇曰善吾更思之后数日外攻转急景崇谓其党曰事穷矣吾欲为急计乃谓其将公孙辇张思练曰赵晖精兵多在城北来日五鼓前尔二人烧城东门诈降勿令冦入吾与周璨以牙兵出北门突晖军纵无成而死犹胜束手皆曰善癸巳未明辇思练烧东门请降府牙火亦发二将遣人诇之景崇已与家人自焚矣璨亦降





　　通鉴纪事本末卷四十二上
<史部,纪事本末类,通鉴纪事本末>
　　钦定四库全书
</div>
    <div class="pagination">
<a href="通鉴纪事本末_page46.html">上一页</a><span>...</span><a href="通鉴纪事本末_page42.html">42</a><a href="通鉴纪事本末_page43.html">43</a><a href="通鉴纪事本末_page44.html">44</a><a href="通鉴纪事本末_page45.html">45</a><a href="通鉴纪事本末_page46.html">46</a><span class="current-page">47</span><a href="通鉴纪事本末_page48.html">48</a><a href="通鉴纪事本末_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
