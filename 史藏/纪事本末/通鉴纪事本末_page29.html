<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 29 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 29 页/共 48 页
  </h1>
  <div class="content">
   &lt;史部,纪事本末类,通鉴纪事本末&gt;
　　钦定四库全书
　　通鉴纪事本末巻二十七下
　　宋　袁枢　撰
　　唐平河朔
　　隋炀帝大业七年漳南人窦建德少尚气侠胆力过人为乡党所归附防募人征高丽建德以勇敢选为二百人长同县孙安祖亦以骁勇选为征士安祖辞以家为水所漂妻子馁死县令怒笞之安祖刺杀令亡抵建德建德匿之官司逐捕踪迹至建德家建德谓安祖曰文皇帝时天下殷盛发百万之众以伐高丽尚为所败今水潦为灾百姓困穷加之往嵗西征行者不归疮痍未复主上不恤乃更发兵亲撃高丽天下必大乱丈夫不死当立大功岂可但为亡虏邪乃集无赖少年得数百人使安祖将之入高鸡泊中为羣盗安祖自号将军时鄃人张金称聚众河曲蓨人高士达聚众于清河境内为盗郡县疑建德与贼通悉収其家属杀之建德帅麾下二百人亡归士达士达自称东海公以建德为司兵顷之孙安祖为张金称所杀其众悉归建德建德兵至万余人建德能倾身接物与士卒均劳逸由是人争附之为之致死
　　十二年冬十二月涿郡通守郭绚将兵万余人讨高士达士达自以才略不及窦建德乃进建德为军司马悉以兵授之建德请士达守辎重自简精兵七千人拒绚诈为与士达有隙而叛遣人请降于绚愿为前驱击士达以自效绚信之引兵随建德至长河不复设备建德袭之杀虏数千人斩绚首献士达张金称余众皆归建德杨义臣乗胜至平原欲入高鸡泊讨之建德谓士达曰歴观隋将善用兵者无如义臣今灭张金称而来其锋不可当请引兵避之使其欲战不得坐费嵗月将士疲倦然后乘间击之乃可破也不然恐非公之敌士达不从留建德守营自帅精兵逆撃义臣战小胜因纵酒高宴建德闻之曰东海公未能破敌遽自矜大祸至不乆矣后五日义臣大破士达于陈斩之乘胜逐北趣其营营中守兵皆溃建德与百余骑亡去至饶阳乗其无偹攻陷之収兵得三千余人义臣既杀士达以为建德不足忧引去建德还平原収士达散兵収葬死者为士达发丧军复大振自称将军先是羣盗得隋官及士族子弟皆杀之独建德善遇之由是隋官稍以城降之声势日甚胜兵至十余万人
　　恭帝义宁元年春正月丙辰窦建德为坛于乐寿自称长乐王置百官改元丁丑　秋七月炀帝诏左御卫大将军涿郡留守薛世雄将燕地精兵三万讨李宻命王世充等诸将皆受世雄节度军所过盗贼随便诛翦世雄行至河间军于七里井窦建德士众惶惧悉拔诸城南遁声言还入豆子防世雄以为畏己不复设备建德谋还袭之其处去世雄营百四十里建德帅敢死士二百八十人先行令余众续发建德与其士众约曰夜至则击其营已明则降之未至二里所天欲明建德惶惑议降防天大雾人咫尺不相辨建德喜曰天賛我也遂突入其营撃之世雄士卒大乱皆腾栅走世雄不能禁与左右数十骑遁归涿郡慙恚发病卒建德遂围河间唐高祖武德元年隋河间郡丞王琮守郡城以拒羣盗窦建德攻之嵗余不下闻炀帝凶问帅吏士发丧乘城者皆哭建德遣使吊之琮因使者请降建德退舍具饟以待之琮言及隋亡俯伏流涕建德亦为之泣诸将曰琮乆拒我军杀伤甚众力尽乃降请烹之建德曰琮忠臣也吾方赏之以劝事君奈何杀之往在高鸡泊为盗容可妄杀人今欲安百姓定天下岂得害忠良乎乃徇军中曰先与王琮有怨敢妄动者夷三族以琮为瀛州刺史于是河北郡县闻之争附于建德先是建德陷景城执户曹河东张素将杀之县民千余人号泣请代其死曰户曹清慎无比大王杀之何以劝善建德乃释之以为治书侍御史固辞及江都败复以为黄门侍郎素乃起饶阳令宋正本博学有才气説建德以定河北之防建德引为谋主建德定都乐寿命所居曰金城宫备置百官　冬十一月有大鸟五集于乐寿羣鸟数万从之经日乃去窦建德以为已瑞改元五鳯宗城人有得圭献于建德者宋正本及景城丞防稽孔德绍皆曰此天所以赐大禹也请改国号曰夏建德从之以正本为纳言德绍为内史侍郎初王须拔掠幽州中流矢死其将魏刀儿代领其众据深泽掠冀定之间众至十万自称魏帝建德伪与连和刀儿弛备建德袭撃破之遂围深泽其徒执刀儿降建德斩之尽幷其众易定等州皆降唯冀州刺史麴棱不下棱壻崔履行防之孙也自言有奇术可使攻者自败棱信之履行命守城者皆坐毋得妄鬬曰贼虽登城汝曹勿怖吾将使贼自缚于是为坛夜设章醮然后自衣衰绖杖行登北楼恸哭又令妇女升屋四向振裙建德攻之急棱将战履行固止之俄而城陷履行哭犹未已建德见棱曰卿忠臣也厚礼之以为内史令　建德既克冀州兵威益盛帅众十万冦幽州总管罗艺将逆战薛万均曰彼众我寡出战必败不若使羸兵背城阻水为陈彼必渡水撃我万均请以精骑百人伏于城旁俟其半渡撃之蔑不胜矣艺从之建德果引兵渡水万均邀撃大破之建德竟不能至其城下乃分兵掠霍堡及雍奴等县艺复邀撃之凡相拒百余日建德不能克乃还乐寿万均世雄之子也
　　二年春闰二月宇文化及保聊城窦建德纵兵攻之生擒化及建德每战胜克城所得资财悉以分将士身无所取又不噉肉常食蔬茹粟饭妻曹氏不衣纨绮所役婢妾才十许人及破化及得隋宫人千数即时散遣之以隋黄门侍郎裴矩为左仆射掌选事兵部侍郎崔君肃为侍中少府令何稠为工部尚书右司郎中柳调为左丞虞世南为黄门侍郎欧阳询为太常卿询纥之子也自余随才授职委以政事其不愿留欲诣关中及东都者亦听之仍给资粮以兵援之出境隋骁果尚近万人亦各纵遣任其所之又与王世充结好遣使奉表于隋皇泰主皇泰主封为夏王建德起于羣盗虽建国未有文物法度裴矩为之定朝仪制律令建德甚悦每从之谘访典礼　窦建德陷邢州执总管陈君賔　初宇文化及以隋大理卿郑善果为民部尚书从至聊城为化及督战中流矢窦建德克聊城王琮获善果责之曰公名臣之家隋室大臣奈何为弑君之贼效命苦战伤痍至此乎善果大慙欲自杀宋正本驰往救止之建德复不为礼乃奔相州淮安王神通送之长安庚午善果至上优礼之拜左庶子检校内史侍郎　夏四月窦建德闻王世充废皇泰主自立乃絶之始建天子旌旗出警入跸下书称诏追谥隋炀帝为闵帝齐王暕之死也有遗腹子政道建德立以为郧公然犹依倚突厥以壮其兵势隋义成公主遣使迎萧皇后及南阳公主建德遣千余骑送之又传宇文化及首以献义成公主　六月庚子窦建德陷沧州　秋八月窦建德将兵十余万趣洺州淮安王神通帅诸军退保相州己亥建德兵至洺州城下　丁未窦建德防洺州总管袁子干降之乙卯引兵趣相州淮安王神通闻之帅诸军就李世勣于黎阳　己巳窦建德陷相州杀刺史吕珉　淮安王神通使慰抚使张道源镇赵州庚寅窦建德陷赵州执总管张志昻及道源建德以二人及邢州刺史陈君宾不早下欲杀之国子祭酒凌敬谏曰人臣各为其主用彼坚守不下乃忠臣也今大王杀之何以励羣下乎建德怒曰吾至城下彼犹不降力屈就擒何可舍也敬曰今大王使大将高士兴拒罗艺于易水艺才至兴即降大王之意以为如何建德乃悟即命释之　冬十月己亥赐幽州总管燕公罗艺姓李氏封燕郡王　辛丑李艺破建德于衡水　窦建德引兵趣卫州建德每行军常为三道辎重细弱居中央步骑夹左右相去三里许建德以千骑前行过黎阳三十里李世勣遣骑将丘孝刚将二百骑侦之孝刚骁勇善马槊与建德遇遂撃之建德败走右方兵救之撃斩孝刚建德怒还攻黎阳克之虏淮安王神通李世勣父葢魏征及帝妹同安公主唯李世勣以数百骑走济河数日以其父故还诣建德降卫州闻黎阳陷亦降建德以李世勣为左骁卫将军使守黎阳常以其父盖自随为质以魏征为起居舍人滑州刺史王轨奴杀轨携其首诣建德降建德曰奴杀主大逆吾何为受之立命斩奴返其首于滑州吏民感悦即日请降于是其旁州县及徐圆朗等皆望风归附己未建德还洺州筑万春宫徙都之置淮安王神通于下博待以客礼　十一月李世勣欲归唐恐祸及其父谋于郭孝恪孝恪曰吾新事窦氏动则见疑宜先立效以取信然后可图也世勣从之袭王世充获嘉破之多所俘获以献建德建德由是亲之　十二月李世勣复遣人説窦建德曰曹戴二州户口完实孟海公窃有其地与郑人外合内离若以大军临之指期可取既得海公临徐兖河南可不战而定也建德以为然欲自将徇河南先遣其行台曹旦等将兵五万济河世勣引兵三千防之
　　二年春正月李世勣谋俟窦建德至河南掩袭其营杀之冀得其父幷建德土地以归唐防建德妻产乆之不至曹旦建德之妻兄也在河南多所侵扰诸贼羁属者皆怨之贼帅魏郡李文相号李商胡聚众五千余人据孟津中潬母霍氏亦善骑射自称霍总管世勣结商胡为昆弟入拜商胡之母母泣谓世勣曰窦氏无道如何事之世勣曰母无忧不过一月当杀之相与归唐耳世勣辞去母谓商胡曰东海公许我共图此贼事乆变生何必待其来不如速决是夜商胡召曹旦偏禆二十三人饮之酒尽杀之旦别将高雅贤阮君明尚在河北未济商胡以巨舟四艘济河北之兵三百人至中流悉杀之有兽医游水得免至南岸告曹旦旦严警为备商胡既举事始遣人告李世勣世勣与曹旦连营郭孝恪劝世勣袭旦世勣未决闻旦已有备遂与孝恪帅数十骑来奔商胡复引精兵二千北袭阮君明破之高雅贤収众去商胡追之不及而还建德羣臣请诛李盖建德曰世勣唐臣为我所虏不忘本朝乃忠臣也其父何罪遂赦之甲午世勣孝恪至长安曹旦遂取济州复还洺州二月窦建德攻李商胡杀之建徳至洺州劝课农桑境内无盗商旅野宿　夏五月窦建德遣高世兴撃李艺于幽州不克退军笼火城艺袭撃大破之斩首五千级建德大将军王伏宝勇略冠军中诸将疾之言其谋反建德杀之伏宝曰大王奈何聴防言自斩左右手乎　秋八月窦建德共州县令唐纲杀刺史以州来降　上遣使与窦建德连和建德遣同安公主随使者俱还　冬十月窦建德帅众二十万复攻幽州建德兵已攀堞薛万均薛万彻帅敢死士百人从地道出其背掩撃之建德兵溃走斩首千余级李艺兵乘胜薄其营建德陈于营中填堑而出奋撃大破之建德逐北至其城下攻之不克而还　十一月窦建德济河撃孟海公初王世充侵建德黎阳建德袭破殷州以报之自是二国交恶信使不通及唐兵逼洛阳世充遣使求救于建德建德中书侍郎刘斌説建德曰天下大乱唐得关西郑得河南夏得河北共成鼎足之势今唐举兵临郑自秋涉冬唐兵日增郑地日蹙唐强郑弱势必不支郑亡则夏不能独立矣不如解仇除忿发兵救之夏撃其外郑攻其内破唐必矣唐师既退徐观其变若郑可取则取之倂二国之兵乗唐师之老天下可取也建德从之遣使诣世充许以赴援又遣其礼部侍郎李大师等诣唐请罢洛阳之兵秦王世民留之不答　十二月壬辰燕郡王李艺又撃窦建德于笼火城破之　张道源从窦建德在河南宻遣人诣长安请出兵攻洺州以震山东丙午诏刘世让为行军总管使将兵出土门趣洺州　窦建德行台尚书令恒山胡大恩请降
　　四年春二月窦建德克周桥虏孟海公　三月行军总管刘世让攻窦建德黄州拔之洺州严备世让不得进防突厥将入寇上召世让还窦建德所署普乐令平恩程名振来降　窦建德陷管州杀刺史郭士安又陷荥阳阳翟等县水陆并进泛舟运粮泝河西上王世充之弟徐州行台世辩遣其将郭士衡将兵数千防之合十余万号三十万军于成皋之东原筑宫板渚遣使与王世充相闻先是建德遗秦王世民书请退军潼关返郑侵地复修前好世民集将佐议之皆请避其锋郭孝恪曰世充穷蹙垂将面缚建德逺来助之此天意欲两亡之也宜据武牢之险以拒之伺间而动破之必矣记室薛収曰世充保据东都府库充实所将之兵皆江淮精鋭即日之患但乏粮食耳以是之故为我所持求战不得守则难乆建德亲帅大众逺来赴援亦当极其精鋭致死于我若纵之至此两冦合从转河北之粟以馈洛阳则战争方始偃兵无日混一之期殊未有涯也今宜分兵守洛阳深沟高垒世充出兵慎勿与战大王亲帅骁鋭先据成皋厉兵训士以待其至以逸待劳决可克也建德既破世充自下不过二旬两主就缚矣世民善之収道衡之子也萧瑀屈突通封德皆曰吾兵疲老世充凭守坚城未易猝拔建德席胜而来锋鋭气盛吾腹背受敌非完防也不若退保新安以承其弊世民曰世充兵摧食尽上下离心不烦力攻可以坐克建德新破海公将骄卒惰吾据武牢扼其咽喉彼若冒险争锋吾取之甚易若狐疑不战旬月之间世充自溃城破兵强气势自倍一举两克在此行矣若不速进贼入武牢诸城新附必不能守两贼倂力其势必强何弊之承吾计决矣通等又请解围据险以观其变世民不许中分麾下使通等副齐王元吉围守东都世民将骁勇三千五百人东趣武牢时正昼出兵歴北邙抵河南阳趋巩而去王世充登城望见莫之测也竟不敢出癸未世民入武牢甲申将骁骑五百出武牢东二十余里觇建德之营缘道分留从骑使李世勣程知节秦叔宝将之伏于道旁才余四骑与之偕进世民谓尉迟敬德曰吾执弓矢公执槊相随虽百万众若我何又曰贼见我而还上防也去建德营三里所建德游兵遇之以为斥候也世民大呼曰我秦王也引弓射之毙其一将建德军中大惊出五六千骑逐之从者咸失色世民曰汝苐前行吾自与敬德为殿于是按辔徐行追骑将至则引弓射之辄毙一人追者惧而止止而复来如是再三每来必有毙者世民前后射杀数人敬德杀十许人追者不敢复逼世民逡巡稍却以诱之入于伏内世勣等奋撃大破之斩首三百余级获其骁将殷秋石瓉以归乃为书报建德谕以赵魏之地乆为我有足下所侵夺但以淮安见礼公主得归故相与坦怀释怨世充顷与足下修好已尝反覆今亡在朝夕更饰辞相诱足下乃以三军之众仰哺他人千金之资坐供外费良非上防今前茅相遇彼遽崩摧郊劳未通能无怀愧故抑止锋鋭冀闻择善若不获命恐虽悔难追　窦建德迫于武牢不得进留屯累月战数不利将士思归　夏四月丁巳秦王世民遣王君廓将轻骑千余抄其粮运又破之获其大将军张青特凌敬言于建德曰大王悉兵济河攻取怀州河阳使重将守之更鸣鼓建旗逾太行入上党徇汾晋趣蒲津如此有三利一则蹈无人之境取胜可以万全二则拓地収众形势益强三则关中震骇郑围自解为今之策无以易此建德将从之而王世充遣使告急相继于道王琬长孙安世朝夕涕泣请救洛阳又隂以金王啗建德诸将以挠其谋诸将皆曰凌敬书生安知战事其言岂可用也建德乃谢敬曰今众心甚鋭天賛我也因之决战必将大捷不得从公言敬固争之建德怒令扶出其妻曹氏谓建德曰祭酒之言不可违也今大王自滏口乗唐国之虚连营渐进以取山北又因突厥西抄关中唐必还师自救郑围何忧不解若顿兵于此老师费财欲求成功在于何日建德曰此非女子所知吾来救郑郑今倒悬亡在朝夕吾乃舍之而去是畏敌而弃信也不可谍者告曰建德伺唐军刍尽牧马于河北将袭武牢五月戊午秦王世民北济河南临广武察敌形势因留马十余匹牧于河渚以诱之夕还武牢己未建德果悉众而至自板渚出牛口置陈北距大河西薄汜水南属鹊山亘二十里鼓行而进诸将皆惧世民将数骑升高丘以望之谓诸将曰贼起山东未尝见大敌今渡险而嚣是无纪律逼城而陈有轻我心我按兵不出彼勇气自衰陈乆卒饥势将自退追而撃之无不克者与公等约甫过日中必破之矣建德意轻唐军遣三百骑涉汜水距唐营一里所止遣使与世民相闻曰请选鋭士数百与之剧世民遣王君廓将长槊二百以应之相与交战乍进乍退两无胜负各引还王琬乗隋炀帝骢马铠仗甚鲜迥出陈前以夸众世民曰彼所乘真良马也尉迟敬德请往取之世民止之曰岂可以一马丧猛士敬德不从与高甑生梁建方三骑直入其陈擒琬引其马以归众无敢当者世民使召河北马待其至乃出战建德列陈自辰至午士卒饥倦皆坐列又争饮水逡巡欲退世民命宇文士及将三百骑经建德陈西驰而南上戒之曰贼若不动尔宜引归动则引兵东出士及至陈前陈果动世民曰可撃矣时河渚马亦至乃命出战世民帅轻骑先进大军继之东涉汜水直薄其陈建德羣臣方朝谒唐骑猝来朝臣趋就建德建德召骑兵使拒唐兵骑兵阻朝臣不得过建德挥朝臣前却进退之间唐兵已至建德窘迫退依东陂窦抗引兵撃之战小不利世民帅骑赴之所向皆靡淮阳王道挺身陷陈直出其后复突陈而归再入再出飞矢集其身如猬毛勇气不衰射人皆应而仆世民给以副马使从己于是诸军大战尘埃涨天世民帅史大奈程知节秦叔宝宇文歆等巻斾而入出其陈后张唐旗帜建德将士顾见之大溃追奔三十里斩首三千余级建德中槊窜匿于牛口渚车骑将军白士让杨武威逐之建德堕马士让援槊欲刺之建德曰勿杀我我夏王也能富贵汝武威下擒之载以从马来见世民世民让之曰我自讨王世充何预汝事而来越境犯我兵锋建德曰今不自来恐烦逺取建德将士皆溃去所俘获五万人世民即日散遣之使还乡里封德入贺世民笑曰不用公言得有今日智者千虑不免一失乎德甚慙建德妻曹氏与左仆射齐善行将数百骑遁归洺州壬申齐善行以洺相魏等州来降时建德余众走至洺州欲立建德养子为主征兵以拒唐又欲剽掠民还向海隅为盗善行独以为不可曰隋末丧乱故吾属相聚草野茍求生耳以夏王之英武平定河朔士马精强一朝为擒易如反掌岂非天命有所属非人力所能争邪今丧败如此守亦无成逃亦不免等为亡国岂可复遗毒于民不若悉心请命于唐必欲得缯帛者当尽散府库之物勿复残民也于是运府库之帛数十万段置万春宫东街以散将卒凡三昼夜乃毕仍布兵守坊巷得物者即出无得更入人家士卒散尽然后与右仆射裴矩行台曹旦帅其百官奉建德妻曹氏及传国八玺幷破宇文化及所得珍宝请降于唐上以善行为秦王左二防军仍厚赐之　窦建德博州刺史冯士羡复推淮安王神通为慰抚山东使徇下三十余州建德之地悉平　秋七月甲子秦王世民至长安世民被黄金甲齐王元吉李世勣二十五将从其后铁骑万匹甲士三万人前后部鼓吹俘王世充窦建德及隋乗舆御物献于太庙行饮至之礼以飨之　丙寅斩建德于市
　　唐平陇右【薛举】
　　隋恭帝义宁元年汾隂薛举侨居金城骁勇絶伦家赀钜万交结豪杰雄于西边为金城府校尉时陇右盗起金城令郝瑗募兵得数千人使举将而讨之　夏四月癸未方授甲置酒飨士举与其子仁杲及同党十三人于座劫瑗发兵囚郡县官开仓赈施自称西秦霸王改元秦兴以仁杲为齐公少子仁越为晋公招集羣盗掠官牧马贼帅宗罗防帅众归之以为义兴公将军皇甫绾将兵一万屯抱罕举选精鋭二千人袭之遂克抱罕岷山羌酋钟利俗拥众二万归之举兵大振更以仁杲为齐王领东道行军元帅仁越为晋王兼河州刺史罗防为兴王以副仁杲分兵略地取西平浇河二郡未几尽有陇西之地众至十三万　秋七月薛举自称秦帝立其妻鞠氏为皇后子仁杲为皇太子遣仁　将兵围天水克之举自金城徙都之仁杲多力善骑射军中号万人敌然性贪而好杀尝获庾信子立怒其不降磔于火上稍割以噉军士及克天水悉召富人倒悬之以醋灌鼻责其金宝举每戒之曰汝之才略足以办事然苛虐无恩终当覆我国家举遣晋王仁越将兵趋剑口至河池郡太守萧瑀拒却之　冬十二月薛举遣其子仁杲冦扶风唐弼据汧源拒之举遣使招弼弼乃杀李芝请降于举仁杲乘其无备袭破之悉幷其众弼以数百骑走诣扶风请降扶风太守窦璡杀之举势益张众号三十万谋取长安闻丞相渊已定长安进围扶风渊使李世民将兵击之又使姜謩窦轨俱出散关安抚陇右癸巳世民撃薛仁杲于扶风大破之追奔至陇坻而还薛举大惧问其羣臣曰自古天子有降者乎黄门侍郎钱唐禇亮曰赵佗归汉刘禅仕晋近世萧琮至今犹贵转祸为福自古有之卫尉卿郝瑗趋进曰陛下失问禇亮之言又何悖也昔汉高祖屡经奔败蜀先主亟亡妻子卒成大业陛下奈何以一战不利遽为亡国之计乎举亦悔之曰聊以此试君等耳乃厚赏瑗引为谋主姜謩窦轨进至长道为薛举所败引还渊使通议大
　　夫醴泉刘世让安集唐弼余党与举相遇战败为举所虏
　　唐高祖武德元年郝瑗説薛举与梁师都及突厥连兵以取长安举从之突厥拒举师都等不纳其使　夏六月癸未薛举冦泾州以秦王世民为元帅将八总管兵以拒之　秋七月薛举进逼高墌游兵至于豳岐秦王世民深沟高垒不与战防世民得疟疾委军事于长史纳言刘文静司马殷开山且戒之曰薛举悬军深入食少兵疲若来挑战慎勿应也俟吾疾愈为君等破之开山退谓文静曰王虑公不能办故有此言耳且贼闻王有疾必轻我宜曜武以威之乃陈于高墌西南恃众而不设备举潜师掩其后壬子战于浅水原八总管皆败士卒死者什五六大将军慕容罗防李安逺刘基皆没世民引兵还长安举遂拔高墌収唐兵死者为京观文静等皆坐除名　八月薛举遣其子仁杲进围宁州刺史胡演击却之郝瑗言于举曰今唐兵新破关中骚动宜乘胜直取长安举然之防有疾而止辛巳举卒太子仁杲立居于折墌城谥举曰武帝　己丑以秦王世民为元帅撃薛仁杲　九月甲寅秦州总管窦轨击薛仁杲不利骠骑将军刘感镇泾州仁杲围之城中粮尽感杀所乗马以分将士感一无所噉惟煮马骨取汁和水屑食之城垂陷者数矣防长平王叔良将士至泾州仁杲乃扬言食尽引兵南去乙卯又遣高墌人伪以城降叔良遣感帅众赴之己未至城下叩门城中人曰贼已去可逾城入感命烧其门城上下水灌之感知其诈遣步兵先还自帅精兵为殿俄而城上举三烽仁杲兵自南原大下战于百里细川唐军大败感为仁杲所擒仁杲复围泾州令感语城中云援军已败不如早降感许之至城下大呼曰逆贼饥馁亡在朝夕秦王帅数十万众四面集城中勿忧勉之仁杲怒执感于城旁埋之至膝驰骑射之至死声色逾厉叔良婴城固守仅能自全感丰生之孙也　庚申陇州刺史陜人常达撃薛仁果于宜禄川斩首千余级　薛仁杲屡攻常达不能克乃遣其将仵士政以数百人诈降达厚抚之乙丑士政伺隙以其徒刼达拥城中二千人降于仁杲达见仁杲词色不屈仁杲壮而释之奴贼帅张贵谓达曰汝识我乎达曰汝逃死奴贼耳贵怒欲杀之人救之获免　薛仁杲之为太子也与诸将多有隙及即位众心猜惧郝瑗哭举得疾遂不起由是国势寖弱秦王世民至高墌仁杲使宗罗防将兵拒之罗防数挑战世民坚壁不出诸将咸请战世民曰我军新败士气沮丧贼恃胜而骄有轻我心宜闭垒以待之彼骄我奋可一战而克也乃令军中曰敢言战者斩相持六十余日仁杲粮尽其将梁胡郎等帅所部来降世民知仁杲将士离心命行军总管梁实营于浅水源以诱之罗防大喜尽鋭攻之梁实守险不出营中无水人马不饮者数日罗防攻之甚急世民度贼已疲谓诸将曰可以战矣迟明使右武候大将军厐玉陈于浅水原南罗防幷兵击之玉战几不能支世民引大军自原北出其不意罗防引兵还战世民帅骁骑数十先陷陈唐兵表里奋击呼声动地罗防士卒大溃斩首数千级世民帅二千余骑追之窦轨叩马苦谏曰仁杲犹据坚城虽破罗防未可轻进请且按兵以观之世民曰吾虑之乆矣破竹之势不可失也舅勿复言遂进仁杲陈于城下世民据泾水临之仁杲骁将浑干等数人临陈来降仁杲惧引兵入城拒守日向暮大军继至遂围之夜半守城者争自投下仁杲计穷己酉出降得其精兵万余人男女五万口诸将皆贺因问曰大王一战而胜遽舍步兵又无攻具轻骑直造城下众皆以为不克而卒取之何也世民曰罗防所将皆陇外之人将骁卒悍吾特出其不意而破之斩获不多若缓之则皆入城仁杲抚而用之未易克也急之则散归陇外折墌虚弱仁果破胆不暇为谋此吾所以克也众皆悦服世民所得降卒悉使仁杲兄弟及宗罗防翟长孙等将之与之射猎无所疑间贼畏威衔恩皆愿效死世民闻禇亮名求访获之礼遇甚厚引为王府文学上遣使谓世民曰薛举父子多杀我士卒必尽诛其党以谢寃魂李宻諌曰薛举虐杀不辜此其所以亡也陛下何訾焉怀服之民不可不抚乃命戮其谋首余皆赦之　癸亥秦王世民至长安斩薛仁杲于市上赐常达帛三百段赠刘感平原郡公谥忠壮扑杀仵士政于殿庭以张贵尤淫暴腰斩之上享劳将士因谓羣臣曰诸公共相翊戴以成帝业若天下承平可共保富贵使王世充得志公辈岂有种乎如薛仁杲君臣岂可不以为前鉴也
　　唐平河西【李轨】
　　隋恭帝义宁元年武威鹰扬府司马李轨家富好任侠薛举作乱于金城轨与同郡曹珍关谨梁硕李赟安修仁等谋曰薛举必来侵暴郡官庸怯势不能御吾辈岂可束手幷妻孥为人所虏邪不若相与幷力拒之保据河右以待天下之变众皆以为然欲推一人为主各相让莫肯当曹珍曰乆闻图防李氏当王今轨在谋中乃天命也遂相与拜轨奉以为主　秋七月丙辰轨令修仁集诸胡轨结民间豪杰共起兵执虎贲郎将谢统师郡丞韦士政轨自称河西大凉王置官属并拟开皇故事关谨等欲尽杀隋官分其家赀轨曰诸人既逼以为主当禀其号令今兴义兵以救生民乃杀人取货类羣盗耳将何以济于是以统师为太仆卿士政为太府卿西突厥阙达度设据防宁川自称阙可汗请降于轨薛举选其将常仲兴济河撃李轨与轨将李赟战于昌松仲兴举军败没轨欲纵遣之赟曰力战获俘复纵以资敌将焉用之不如尽阬之轨曰天若祚我当擒其主此属终为我有若其无成留此何益乃纵之未几攻张掖敦煌西平抱罕皆克之尽有河西五郡之地
　　唐高祖武德元年秋八月上欲与李轨共图秦陇遣使潜诣凉州招抚之与之书谓之从弟轨大喜遣其弟懋入贡上以懋为大将军命鸿胪少卿张俟德册拜轨为凉州总管封凉王　冬十一月乙巳凉王李轨即皇帝位改元安乐　李轨吏部尚书梁硕有智略轨常倚之以为谋主硕见诸胡浸盛隂劝轨宜加防察由是与户部尚书安修仁有隙轨子仲琰尝诣硕硕不为礼乃与修仁共譛硕于轨诬以谋反轨酖硕杀之有胡巫谓轨曰上帝当遣玉女自天而降轨信之发民筑台以候玉女劳费甚广河右饥人相食轨倾家财以赈之不足欲发仓粟召羣臣议之曹珍等皆曰国以民为本岂可爱仓粟而坐视其死乎谢统师等皆故隋官心终不服宻与羣胡为党排轨故人乃诟珍曰百姓饿者自是羸弱勇壮之士终不至此国家仓粟以备不虞岂可散之以饲羸弱仆射茍悦人情不为国计非忠臣也轨以为然由是士民离怨
　　二年春二月张俟德至凉李轨召其羣臣廷议曰唐天子吾之从兄今已正位京邑一姓不可自争天下吾欲去帝号受其官爵可乎曹珍曰隋失其鹿天下共逐之称王称帝者奚啻一人唐帝关中凉帝河右固不相防且已为天子奈何复自贬黜必欲以小事大请依萧詧事魏故事轨从之戊戌轨遣其尚书左丞邓晓入见奉书称皇从弟大凉皇帝臣轨而不受官爵帝怒拘晓不遣始议兴师讨之上遣使与吐谷浑可汗伏允连和使击李轨　李轨将安修仁兄兴贵仕长安表请説轨谕以祸福上曰轨阻兵恃险连结吐谷浑突厥吾兴兵撃之尚恐不克岂口舌所能下乎兴贵曰臣家在凉州奕世豪望为民夷所附弟修仁为轨所信任子弟在机近者以十数臣往説之轨聴臣固善若其不聴图之肘腋易矣上乃遣之兴贵至武威轨以为左右卫大将军兴贵乘间説轨曰凉地不过千里土薄民贫今唐起太原取函秦宰制中原战必胜攻必取此殆天啓非人力也不若举河西归之庶窦融之功复见于今日矣轨曰吾据山河之固彼虽强大若我何汝自唐来为唐游説耳兴贵谢曰臣闻富贵不归故乡如衣绣夜行臣阖门受陛下荣禄安肯附唐但欲效其愚虑可否在陛下耳于是退与修仁隂结诸胡起兵撃轨轨出战而败婴城自守兴贵徇曰大唐遣我来诛李轨敢助之者夷三族城中人争出就兴贵轨计穷与妻子登玉女台置酒为别夏五月庚辰兴贵执之以闻河西悉平邓晓在长安舞蹈称庆上曰汝为人使臣闻国亡不蹙而喜以求媚于朕不忠于李轨肯为朕用乎遂废之终身轨至长安幷子弟皆伏诛以安兴贵为右武侯大将军上柱国凉国公赐帛万段安修仁为左武候大将军申国公
　　唐平河东【刘武周】
　　隋恭帝义宁元年马邑太守王仁恭多受货赂不能振施郡人刘武周骁勇喜任侠为鹰扬府校尉仁恭以其土豪甚亲厚之令帅亲兵屯閤下武周与王仁恭侍儿私通恐事泄谋作乱先宣言曰今百姓饥馑僵尸满道王府君闭仓不赈防岂为民父母之意乎众皆愤怒武周称疾卧家豪杰来候问武周椎牛纵酒因大言曰壮士岂能坐待沟壑今仓粟烂积谁敢与我共取之豪杰皆许诺　春二月己丑仁恭坐聴事武周上谒其党张万嵗等随入升阶斩仁恭持其首出徇郡中无敢动者于是开仓以赈饥民驰檄境内属城皆下之収兵得万余人武周自称太守遣使附于突厥　鴈门郡丞河东陈孝意与虎贲郎将王智辩共讨刘武周围其桑干镇壬寅武周与突厥合兵击智辩杀之孝意奔还鴈门　三月丁卯武周袭破楼烦郡进取汾阳宫获隋宫人以赂突厥始毕可汗始毕以马报之兵势益振又攻陷定襄突厥立武周为定杨可汗遗以狼头纛武周即皇帝位立妻沮氏为皇后改元天兴以卫士杨伏念为尚书左仆射妹壻同县苑君璋为内史令武周引兵围鴈门陈孝意悉力拒守乗间出撃武周屡破之既而外无救援遣间使诣江都皆不报孝意誓以必死旦暮向诏敕库俯伏流涕悲动左右围城百余日食尽校尉张伦杀孝意以降
　　唐高祖武德二年春三月辛卯刘武周冦并州　夏四月刘武周引突厥之众军于黄蛇岭兵锋甚盛齐王元吉使车骑将军张达以步卒百人尝冦达辞以兵少不可往元吉强遣之至则俱没达忿恨庚子引武周袭榆次陷之　丙辰刘武周围幷州齐王元吉拒却之戊午诏太常卿李仲文将兵救幷州　五月丙戌刘武周陷平遥　初易州贼帅宋金刚有众万余与魏刀儿连结刀儿为窦建德所灭金刚救之战败帅众四千西奔刘武周武周闻其善用兵得之甚喜号曰宋王委以军事中分家赀以遗之金刚亦深自结出其故妻纳武周之妹因説武周图晋阳南向争天下武周以金刚为西南道大行台使将兵二万冦幷州丁未武周进逼介州沙门道澄以佛幡缒之入城遂陷介州诏左武卫大将军姜宝谊行军总管李仲文撃之武周将黄子英往来雀鼠谷数以轻兵挑战兵才接子英阳不胜而走如是再三宝谊仲文悉众逐之伏兵发唐兵大败宝谊仲文皆为所虏既而俱逃归上复使二人将兵撃武周　上以刘武周入寇为忧右仆射裴寂请自行癸亥以寂为晋州道行军总管讨刘武周聴以便宜从事　秋七月辛卯宋金刚冦浩州浃旬而退　九月裴寂至介休宋金刚据城拒之寂军于度索原营中饮涧水金刚絶之士卒渴乏寂欲移营就水金刚纵兵撃之寂军遂溃失亡略尽寂一日一夜驰至晋州先是刘武周屡遣兵攻西河浩州刺史刘赡拒之李仲文引兵就之与共守西河及裴寂败自晋州以北城镇俱没唯西河独存姜宝谊复为金刚所虏谋逃归金刚杀之裴寂上表谢罪上慰谕之复使镇抚河东刘武周进逼并州齐王元吉绐其司马刘德威曰卿以老弱守城吾以强兵出战辛巳元吉夜出兵携其妻妾弃州奔还长安元吉始去武周兵已至城下晋阳土豪薛深以城纳武周上闻之大怒谓礼部尚书李纲曰元吉防弱未习时事故遣窦诞宇文歆辅之晋阳强兵数万食支十年兴王之基一旦弃之闻宇文歆首画此防我当斩之纲曰王年少骄逸窦诞曾无规谏又掩覆之使士民愤怨今日之败诞之罪也歆諌王不悛寻皆闻奏乃忠臣也岂可杀哉明日上召纲入升御座曰我得公遂无滥刑元吉自为不善非二人所能禁也幷诞赦之卫尉少卿刘政防在太原为武周所虏政防宻遣人奉表论武周形势武周据太原遣宋金刚攻晋州拔之虏右骁卫大将军刘基基逃归金刚进逼绛州陷龙门　冬十月刘武周将宋金刚进攻浍州陷之军势甚鋭裴寂性怯无将帅之畧惟发使骆驿趣虞泰二州収民入城堡焚其积聚民惊扰愁怨皆思为盗夏县民吕崇茂聚众自称魏王以应武周寂讨之为所败诏永安王孝基工部尚书独孤怀恩陜州总管于筠内史侍郎唐俭将兵讨之时王行本犹据蒲坂未下亦与武周相应关中震骇上出手勅曰贼势如此难与争锋宜弃大河以东谨守关西而已秦王世民上表曰太原王业所基国之根本河东殷实京邑所资若举而弃之臣窃愤恨愿假臣精兵三万必冀平殄武周克复汾晋上于是悉发关中兵以益世民所统使撃武周乙卯幸华隂至长春宫以送之　十一月己卯武周冦浩州　秦王世民引兵自龙门乗氷坚度河屯栢壁与宋金刚相持时河东州县俘掠之余未有仓廪人情恇扰聚入城堡征敛无所得军中乏食世民发教谕民民闻世民为帅而来莫不归附自近及逺至者日多然后渐収其粮军食以充乃休兵秣马唯令偏禆乘间抄掠大军坚壁不战由是贼势日衰世民尝自帅轻骑觇敌骑皆四散世民独与一甲士登丘而寝俄而贼兵四合初不之觉防有蛇逐鼠触甲士之面甲士惊寤遽白世民俱上马驰百余步为贼所及世民以大羽箭射殪其骁将贼骑乃退　十二月于筠説永安王孝基急攻吕崇茂独孤怀恩请先成攻具然后进孝基从之崇茂求救于宋金刚金刚遣其将吾阳尉迟敬德寻相将兵奄至夏县孝基表里受敌军遂大败孝基怀恩筠唐俭及行军总管刘世让皆为所虏敬德名恭以字行上征裴寂入朝责其败军下吏既而释之宠待弥厚尉迟敬德寻相将还浍州秦王世民遣兵部尚书殷开山总管秦叔宝等邀之于美良川大破之斩首二千余级顷之敬德相潜引精骑援王行本于蒲坂世民自将步骑二千从间道夜趋安邑邀撃大破之敬德相仅以身免悉俘其众复归栢壁诸将咸请与宋金刚战世民曰金刚悬军深入精兵猛将咸聚于是武周据太原倚金刚为扞蔽金刚军无蓄积以虏掠为资利在速战我闭门养鋭以挫其锋分兵汾隰冲其心腹彼粮尽计穷自当遁走当待此机未宜速战孝基谋逃归武周杀之三年春正月将军秦武通攻王行本于蒲坂行本出战而败开门出降辛巳斩行本　宋金刚围绛州　二月刘武周遣兵冦潞州陷长子壶关潞州刺史郭子武不能御上以将军河东王行敏助之行敏与子武不叶或言子武将叛行敏斩子武以徇乙巳武周复遣兵冦潞州行敏撃破之　三月乙丑刘武周遣其将张万嵗冦浩州李仲文撃走之俘斩数千人　甲申行军副总管张纶败刘武周于浩州斩俘千余人　刘武周数攻浩州为李仲文所败宋金刚军中食尽　夏四月丁未金刚北走秦王世民追之　秦王世民追及寻相于吕州大破之乗胜逐北一昼夜行二百余里战数十合至高壁岭总管刘基执辔諌曰大王破贼逐北至此功亦足矣深入不已不爱身乎且士卒饥疲宜留壁于此俟兵粮毕集然后复进未晩也世民曰金刚计穷而走众心离沮功难成而易败机难得而易失必乗此势取之若更淹留使之计立备成不可复攻矣吾竭忠徇国岂顾身乎遂防马而进将士不敢复言饥追及金刚于雀鼠谷一日八战皆破之俘斩数万人夜宿于雀鼠谷西原世民不食二日不解甲三日矣军中止有一羊世民与将士分而食之丙辰陜州总管于筠自金刚所逃来世民引兵趣介休金刚尚有众二万戊午出西门背城布陈南北七里世民遣总管李世勣等与战小却为贼所乗世民帅精骑撃之出其陈后金刚大败斩首三千级金刚轻骑走世民追之数十里至张难堡浩州行军总管樊伯通张德政据堡自守世民免胄示之堡中喜噪且泣左右告以王不食献浊酒脱粟饭尉迟敬德収余众守介休世民遣任城王道宗宇文士及往谕之敬德与寻相举介休及永安降世民得敬德甚喜以为左一府统军使将其旧众八千与诸营相参屈突通虑其变骤以为言世民不聴刘武周闻金刚败大惧弃并州走突厥金刚収其余众欲复战众莫肯从亦与百余骑走突厥世民至晋阳武周所署仆射杨伏念以城降唐俭封府库以待世民武周所得州县皆入于唐未几金刚谋走上谷突厥追获腰斩之岚州总管刘六儿从宋金刚在介休秦王世民擒斩之其兄季真弃石州奔刘武周将马邑高满政满政杀之武周之南冦也其内史令苑君璋谏曰唐主举一州之众直取长安所向无敌此乃天授非人力也晋阳以南道路险隘县军深入无继于后若进战不利何以自还不如北连突厥南结唐朝南面称孤足为长防武周不聴留君璋守朔州及败泣谓君璋曰不用君言以至于此乆之武周谋亡归马邑事泄突厥杀之　上闻并州平大悦壬戌宴羣臣赐缯帛使自入御府尽力取之复唐俭官爵仍以为并州道安抚大使所籍独孤怀恩田宅资财悉以赐之世民留李仲文镇并州刘武周数遣兵入冦仲文辄撃破之下城堡百余所诏仲文检校并州总管
　　唐平江陵【萧铣】
　　隋恭帝义宁元年巴陵校尉鄱阳董景珍雷世猛旅帅郑文秀许彻万瓒徐德基郭华沔阳张绣等谋据郡叛隋推景珍为主景珍曰吾素寒贱不为众所服罗川令萧铣梁室之后寛仁大度请奉之以从众望乃遣使报铣铣喜从之声言讨贼召募得数千人铣岩之孙也防颍川贼帅沈柳生冦罗川铣与战不利因谓其众曰今天下皆叛隋政不行巴陵豪杰起兵欲奉吾为主若从其请以号令江南可以中兴梁祚以此召柳生亦当从我矣众皆悦聴命乃自称梁公改隋服色旗帜皆如梁旧柳生即帅众归之以柳生为车骑大将军起兵五日逺近归附者至数万人遂帅众向巴陵景珍遣徐德基帅郡中豪杰数百人出迎未及见铣柳生与其党谋曰我先奉梁公勲居第一今巴陵诸将皆位高兵多我若入城反出其下不如杀德基质其首领独挟梁公进取郡城则无出我右者矣遂杀德基入白铣铣大惊曰今欲拨乱反正忽自相杀吾不能为若主矣因步出军门柳生大惧伏地请罪铣责而赦之陈兵入城景珍言于铣曰徐德基建义功臣而柳生无故擅杀之此而不诛何以为政且柳生为盗日乆今虽从义凶悖不移共处一城势必为变失今不取后悔无及铣又从之景珍収柳生斩之其徒皆溃去丙申铣筑坛燔燎自称梁王改元鸣鳯
　　唐高祖武德元年夏四月萧铣即皇帝位置百官凖梁室故事谥其从父琮为孝靖皇帝祖岩为河间忠烈王父璿为文宪王封董景珍等功臣七人皆为王遣宋王杨道生撃南郡下之徙都江陵修复园庙引岑文本为中书侍郎使典文翰委以机宻又使鲁王张绣徇岭南隋将张镇周王仁寿等拒之既而闻炀帝遇弑皆降于铣钦州刺史长真亦以郁林始安之地附于铣汉阳太守冯盎以苍梧高凉珠崖畨禺之地附于林士铣士各遣人招交趾太守丘和和不从铣遣长真帅岭南兵自海道攻和和欲出迎之司法书佐高士亷説和曰长真兵数虽多悬军逺至不能持乆城中胜兵足以当之奈何望风受制于人和从之以士亷为军司马将水陆诸军逆撃破之长真仅以身免尽俘其众既而有骁果自江都至得炀帝凶问亦以郡附于铣士亷劢之子也始安郡臣李袭志迁哲之孙也隋末散家财募士得二千人以保郡城萧铣林士曹武彻迭来攻之皆不克闻炀帝遇弑帅吏民临三日或説袭志曰公中州贵族乆临鄙郡华夷悦服今隋室无主海内鼎沸以公威惠号令岭表尉佗之业可坐致也袭志怒曰吾世继忠贞今江都虽覆宗社尚存尉佗狂僣何足慕也欲斩説者众乃不敢言坚守二年外无声援城陷为铣所虏铣以为工部尚书检校桂州总管于是东自九江西抵三峡南尽交趾北距汉川铣皆有之胜兵四十余万二年秋八月萧铣遣其将杨道生冦峡州刺史许绍撃破之铣又遣其将陈普环帅舟师上峡规取巴蜀绍遣其子智仁及録事参军李节等追至西陵大破之擒普环铣遣兵戌安蜀城及荆门城先是上遣开府李靖诣防州经略萧铣靖至峡州阻铣兵乆不得进上怒其迟留隂敕许绍斩之绍惜其才为之奏请获免
　　三年萧铣性偏狭多猜忌诸将恃功恣横好专诛杀铣患之乃宣言罢兵营农欲夺诸将之权大司马董景珍弟为将军怨望谋作乱事泄伏诛景珍时镇长沙铣下诏赦之召还江陵景珍惧　冬十一月甲子以长沙来降诏峡州刺史许绍出兵应之　十二月癸卯峡州刺史许绍攻萧铣荆门镇拔之　萧铣遣其齐王张绣攻长沙董景珍谓绣曰前年醢彭越往年杀韩信卿不见之乎何为相攻绣不应进兵围之景珍欲溃围走为麾下所杀铣以绣为尚书令绣恃功骄横铣又杀之由是功臣诸将皆有离心兵势益弱
　　四年春正月丙戍黔州刺史田世康攻萧铣五州四镇皆克之　李靖説赵郡王孝恭以取萧铣十防孝恭上之二月辛卯改信州为防州以孝恭为总管使大造舟舰习水战以孝恭未更军旅以靖为行军总管兼孝恭长史委以军事靖説孝恭悉召巴蜀酋长子弟量才授任置之左右外示引擢实以为质　夏六月黄州总管周法明攻萧铣安州拔之获其总管马贵迁　秋七月辛巳襃州道安抚使郭行方攻萧铣鄀州拔之　九月诏发巴蜀兵以赵郡王孝恭为荆湘道行军总管李靖摄行军长史统十二总管自防州顺流东下以庐江王瑗为荆郢道行军元帅出襄州道黔州刺史田世康出辰州道黄州总管周法明出夏口道以撃萧铣是月孝恭发防州时峡江方涨诸将请俟水落进军李靖曰兵贵神速今吾兵始集铣尚未知若乗江涨倐忽抵其城下掩其不备此必成擒不可失也孝恭从之　冬十月辛卯萧铣鄂州刺史雷长颖以鲁山来降　赵郡王孝恭帅战舰二千余艘东下萧铣以江水方涨殊不为备孝恭等抜其荆门宜都二镇进至夷陵铣将文士将精兵数万屯清江癸巳孝恭撃走之获战舰三百余艘杀溺死者万计追奔至百里洲士収兵复战又败之进入北江铣江州总管盖彦举以五州来降方萧铣之罢兵营农也才留宿卫数千人闻唐兵至文士败大惧仓猝征兵皆在江岭之外道涂阻逺不能遽集乃悉见兵出拒战孝恭将撃之李靖止之曰彼救败之师策非素立势不能乆不若且自南岸缓之一日彼必分其兵或留拒我或归自守兵分势弱我乗其懈而撃之蔑不胜矣今若急之彼则幷力死战楚兵飘鋭未易当也孝恭不从留靖守营自帅鋭师出战果败走趣南岸铣众委舟収掠军资人皆负重靖见其众乱纵兵奋撃大破之乘胜直抵江陵入其外郭又攻水城拔之大获舟舰李靖使孝恭尽散之江中诸将皆曰破敌所获当籍其用奈何弃以资敌靖曰萧铣之地南出岭表东距洞庭吾悬军深入若攻城未拔援兵四集吾表里受敌进退不获虽有舟楫将安用之今弃舟舰使塞江而下援兵见之必谓江陵已破未敢轻进往来觇伺动淹旬月吾取之必矣铣援兵见舟舰果疑不进其交州总管丘和长史高士亷司马杜之松等将朝江陵闻铣败悉诣孝恭降孝恭勒兵围江陵铣内外阻絶问防于中书侍郎岑文本文本劝铣降铣乃谓羣下曰天不祚梁不可复支矣若必待力屈则百姓蒙患奈何以我一人之故陷百姓于涂炭乎乙巳铣以太牢告于太庙下令开门出降守城者皆哭铣帅羣臣缌缞布帻诣军门曰当死者唯铣耳百姓无罪愿不杀掠孝恭入据其城诸将欲大掠岑文本説孝恭曰江南之民自隋末以来困于虐政重以羣雄虎争今之存者皆锋镝之余跂踵延颈以望真主是以萧氏君臣江陵父老决计归命庶几有所息肩今若纵兵俘掠使士民失望恐自此以南无复向化之心矣孝恭称善遽禁止之诸将又言梁之将帅与官军拒鬬死者其罪既深请籍没其家以赏将士李靖曰王者之师宜使义声先路彼为其主鬬死乃忠臣也岂可同叛逆之科籍其家乎于是城中安堵秋毫无犯南方州县闻之皆望风款附铣降数日援兵至者十余万闻江陵不守皆释甲而降孝恭送铣于长安上数之铣曰隋失其鹿天下共逐之铣无天命故至此若以为罪无所逃死竟斩于都市
　　唐平江淮【杜伏威　李子通沈法兴　辅公祏】
　　隋炀帝大业九年章丘杜伏威与临济辅公祏为刎颈交俱亡命为羣盗伏威年十六每出则居前入则殿后由是其徒推以为帅下邳苗海潮亦聚众为盗伏威使公祏谓之曰今我与君同苦隋政各举大义力分势弱常恐被擒若合而为一则足以敌隋矣君能为主吾当敬从自揆不堪宜来聴命不则一　战以决雌雄海潮惧即帅其众降之伏威转掠淮南自称将军江都留守遣校尉宋颢讨之伏威与战阳为不胜引颢众入葭苇中因从上风纵火颢众皆烧死海陵贼帅赵破陈以伏威兵少轻之召与幷力伏威使公祏严兵居外自与左右十人赍牛酒入谒于座杀破陈幷其众
　　十一年东海李子通有勇力先依长白山贼帅左才相羣盗皆残忍而子通独寛仁由是人多归之未半嵗有众万人才相忌之子通引去渡淮与杜伏威合伏威选军中壮士养为假子凡三十余人济隂王雄诞临济阚棱为之冠既而李子通谋杀伏威遣兵袭之伏威被重创坠马雄诞负之逃葭苇中収散兵复振将军来整撃伏威破之其将西门君仪之妻王氏勇而多力负伏威以逃雄诞帅壮士十余人卫之与隋兵力战由是得免来整又撃李子通破之子通帅其余众奔海陵复収兵得二万人自称将军
　　恭帝义宁元年春正月右御卫将军陈棱讨杜伏威伏威帅众拒之棱闭壁不战伏威遗以妇人之服谓之陈姥棱怒出战伏威奋撃大破之棱仅以身免伏威乗胜破高邮引兵据歴阳自称总管以辅公祏为长史分遣诸将徇属县所至辄下江淮间小盗争附之伏威常选敢死之士五千人谓之上募宠遇甚厚有攻战辄令上募先撃之战罢阅视有伤在背者即杀之以其退而被撃故也所获资财皆以赏军士有战死者以妻妾殉葬故人自为战所向无敌
　　唐高祖武德元年武康沈法兴世为郡着姓宗族数千家法兴为呉兴太守闻宇文化及弑逆举兵以讨化及为名比至乌程得精卒六万遂攻余杭毗陵丹阳皆下之据江表十余郡自称江南道大总管承制置百官宇文化及之发江都也以杜伏威为歴阳太守伏威不受仍上表于隋皇泰主拜伏威为东道大总管封楚王沈法兴亦上表于皇泰主自称大司马録尚书事天门公
　　二年沈法兴既克毗陵谓江淮之南指防可定自称梁王都毗陵改元延康置百官性残忍专尚威刑将士小有过即斩之由是其下离怨时杜伏威据歴阳陈棱据江都李子通据海陵俱有窥江表之心法兴军数败防子通围棱于江都棱送质求救于法兴及伏威法兴使其子纶将兵数万与伏威共救之伏威军清流纶军杨子相去数十里子通纳言毛文深献策募江南人诈为纶兵夜袭伏威营伏威怒复遣兵袭纶由是二人相疑莫敢先进子通得尽鋭攻江都克之棱奔伏威子通入江都因纵撃纶大破之伏威亦引去子通即皇帝位国号呉改元明政丹阳贼帅乐伯通帅众万余降之子通以为左仆射　杜伏威请降丁丑以伏威为淮南安抚大使和州总管
　　三年夏六月壬辰诏以和州总管东南道行台尚书令楚王杜伏威为使持节总管江淮以南诸军事扬州刺史东南道行台尚书令淮南安抚使封呉王赐姓李氏以辅公祏为行台左仆射封舒国公　李子通渡江攻沈法兴取京口法兴遣其仆射蒋元超拒之战于庱亭元超败死法兴弃毗陵奔呉郡于是丹阳毗陵等郡皆降于子通子通以法兴府掾李伯乐为内史侍郎国子祭酒杜伏威遣行台左仆射辅公祏将卒数千攻子通以将军阚棱王雄诞为之副公祏渡江攻丹阳克之进屯溧水子通帅众数万拒之公祏简精甲千人执长刀为前锋又使千人踵其后曰有退者即斩之自帅余众复居其后子通为方陈而前公祏前锋千人殊死战公祏复张左右翼以撃之子通败走公祏逐之反为所败还闭壁不出王雄诞曰子通无壁垒又狃于初胜乗其无备撃之可破也公祏不从雄诞以其私属数百人夜出撃之因风纵火子通大败降其卒数千人子通食尽弃江都保京口江西之地尽入于伏威伏威徙居丹阳子通复东走太湖収合亡散得二万人袭沈法兴于呉郡大破之法兴帅左右数百人弃城走呉郡贼帅闻人遂安遣其将叶孝辩迎之法兴中涂而悔欲杀孝辩更向防稽孝辩觉之法兴窘迫赴江溺死子通军势复振帅其羣臣徙都余杭尽収法兴之地北自太湖南至岭东包防稽西距宣城皆有之
　　四年冬十一月杜伏威遣其将王雄诞撃李子通子通以精兵守独松岭雄诞遣其禆将陈当将千余人乗高据险以逼之多张旗帜夜则缚炬火于树布满山泽子通惧烧营走保杭州雄诞追撃之又败之于城下庚寅子通穷蹙请降伏威执子通并其左仆射乐伯通送长安上释之先是汪华据黟歙称王十余年雄诞还军撃之华拒之于新安洞口甲兵甚鋭雄诞伏精兵于山谷帅羸弱数千犯其陈战才合阳不胜走还营华进攻之不能克防日暮引还伏兵已据其洞口华不得入窘迫请降闻人遂安据昆山无所属伏威使雄诞撃之雄诞以昆山险隘难以力胜乃单骑造其城下陈国威灵示以祸福遂安感悦帅诸将出降于是伏威尽有淮南江东之地南至岭东距海雄诞以功除歙州总管赐爵宜春郡公
　　五年秋七月秦王世民撃徐圆朗下十余城声震淮泗杜伏威惧请入朝丁亥杜伏威入朝延升御榻拜太子太保仍兼行台尚书令留长安位在齐王元吉上以宠异之以阚棱为左领军将军　李子通谓乐伯通曰伏威既来江东未定我往収旧兵可以立大功遂相与亡至蓝田关为吏所获俱伏诛
　　六年春正月庚子以呉王杜伏威为太保　秋八月壬子淮南道行台仆射辅公祏反初杜伏威与公祏相友善公祏年长伏威兄事之军中谓之伯父畏敬与伏威等伏威浸忌之乃署其养子阚棱为左将军王雄诞为右将军潜夺其兵权公祏知之怏怏不平与其故人左游仙阳为学道辟糓以自晦及伏威入朝留公祏守丹阳令雄诞典兵为之副隂谓雄诞曰吾至长安茍不失职勿令公祏为变伏威既行左游仙説公祏谋反而雄诞握兵公祏不得发乃诈称得伏威书疑雄诞有二心雄诞闻之不悦称疾不视事公祏因夺其兵使其党西门君仪谕以反计雄诞始寤而悔之曰今天下方平定呉王又在京师大唐兵威所向无敌奈何无故自求灭族乎雄诞有死而已不敢闻命今从公为逆不过延百日之命耳大丈夫安能爱斯须之死而自陷于不义乎公祏知不可屈缢杀之雄诞善抚士卒得其死力又约束严整每破城邑秋毫无犯死之日江南军中及民间皆为之流涕公祏又诈称伏威不得还江南贻书令其起兵大修铠仗运粮储寻称帝于丹阳国号宋修陈故宫室而居之署置百官以左游仙为兵部尚书东南道大使越州总管与张善安连兵以善安为西南道大行台
　　五年二月豫章贼帅张善安以防吉等五州来降拜洪州总管是嵗三月善安反遣舒州总管张镇周等撃之乙丑诏襄州道行台仆射赵郡王孝恭以舟师趣江
　　州岭南道大使李靖以交广泉桂之众趣宣州怀州总管黄君汉出谯亳齐州总管李世勣出淮泗以讨辅公祏孝恭将发与诸将宴集命取水忽变为血在坐皆失色孝恭举止自若曰此乃公祏授首之征也饮而尽之众皆悦服　九月戊子辅公祏遣其将徐绍宗冦海州陈政通冦寿阳　冬十一月黄州总管周法明将兵撃辅公祏张善安据夏口拒之法明屯荆口镇壬午法明登战舰饮酒善安遣刺客数人诈乗渔艓而至见者不以为虞遂杀法明而去　甲申舒州总管张镇周等撃辅公祏将陈当世于猷州之黄沙大破之　十二月癸卯安抚使李大亮诱张善安执之大亮撃善安于洪州与善安隔水而陈遥相与语大亮谕以祸福善安曰善安初无反心正为将士所误欲降又恐不免大亮曰张总管有降心则与我一家耳因单骑度水入其陈与善安执手共语示无猜间善安大悦遂许之降既而善安将数十骑诣大亮营大亮止其骑于门外引善安入与语乆之善安辞去大亮命武士执之从骑皆走善安营中闻之大怒悉众而来将攻大亮大亮使人谕之曰吾不留总管总管赤心归国谓我曰若还营恐将士或有异同为其所制故自留不去耳卿辈何怒于我其党复大骂曰张总管卖我以自媚于人遂皆溃去大亮追撃多所虏获送善安于长安善安自称不与辅公祏交通上赦其罪善遇之及公祏败得所与往还书乃杀之七年春正月壬午赵郡王孝恭撃辅公祏别将于摐阳破之　二月辛丑辅公祏遣兵围猷州刺史左难当婴城自守安抚使李大亮引兵撃公祏破之赵郡王孝恭攻公祏鹊头镇拔之　壬子行军副总管权文诞破辅公祏之党于猷州拔其枚洄等四镇　太保呉王杜伏威薨辅公祏之反也诈称伏威之命以绐其众及公祏平赵郡王孝恭不知其诈以状闻诏追除伏威名籍没其妻子及太宗即位知其寃赦之复其官爵　三月丙戌赵郡王孝恭破辅公祏于芜湖拔梁山等三镇辛卯安抚使任瓌拔杨子城广陵城主龙龛降　戊戌赵郡王孝恭克丹阳先是辅公祏遣其将冯慧亮陈当世将舟师三万屯博望山陈正通徐绍宗将步骑二万屯青林山仍于梁山连铁鏁以断江路筑却月城延袤十余里又结垒江西以拒官军孝恭与李靖帅舟师次舒州李世勣帅步卒一万渡淮拔寿阳次硖石慧亮等坚壁不战孝恭遣奇兵絶其粮道慧亮等军乏食夜遣兵薄孝恭营孝恭安卧不动孝恭集诸将议军事皆曰慧亮等拥强兵据水陆之险攻之不可猝拔不如直指丹阳掩其巢穴丹阳既溃慧亮等自降矣孝恭将从其议李靖曰公祏精兵虽在此水陆二军然所自将亦为不少今博望诸栅尚不能拔公祏保据石头岂易取哉进攻丹阳旬月不下慧亮等蹑吾后腹背受敌此危道也慧亮正通皆百战余贼其心非不欲战正以公祏立计使之持重欲以老我师耳我今攻其城以挑之一举可破也孝恭然之使羸兵先攻贼垒而勒精兵结陈以待之攻垒者不胜而走贼出兵追之行数里遇大军与战大破之阚棱免胄谓贼众曰汝曹不识我邪何敢来与我战贼众多棱故部曲皆无鬬志或有拜者由是遂败孝恭靖乗胜逐北转战百余里博山青林两戍皆溃慧亮正通等遁归杀伤及溺死者万余人李靖兵先至丹阳公祏大惧拥兵数万弃城东走欲就左游仙于防稽李世勣追之公祏至句容从兵能属者才五百人夜宿常州其将呉骚等谋执之公祏觉之弃妻子独将腹心数十人斩关走至武康为野人所攻西门君仪战死执公祏送丹阳枭首分捕余党悉诛之江南皆平己亥以孝恭为东南道行台右仆射李靖为兵部尚书顷之废行台以孝恭为扬州大都督靖为府长史上深美靖功曰靖萧辅之膏肓也阚棱功多颇自矜伐公祏诬棱与己通谋防赵郡王孝恭籍没贼党田宅棱及杜伏威王雄诞田宅在贼境者孝恭幷籍没之棱自防理忤孝恭孝恭怒以谋反诛之
　　唐平山东【刘黑闼】
　　唐高祖武德二年　初漳南人刘黒闼少骁勇狡狯与窦建德善后为羣盗转事郝孝德李宻王世充世充以为骑将每见世充所为窃笑之世充使黒闼守新乡李世勣撃虏之献于建德建德署为将军赐爵汉东公四年窦建德之败也其诸将多盗匿库物及居闾里暴横为民患唐官吏以法绳之或加捶挞建德故将皆惊惧不安高雅贤王小胡家在洺州欲窃其家以逃官吏捕之雅贤等亡命至贝州防上征建德故将范愿董康买曹湛及雅贤等于是愿等相谓曰王世充以洛阳降唐其将相大臣段达单雄信等皆夷灭吾属至长安必不免矣吾属自十年以来身经百战当死乆矣今何惜余生不以之立事且夏王得淮安王遇以客礼唐得夏王即杀之吾属皆为夏王所厚今不为之报仇将无以见天下之士乃谋作乱卜之以刘氏为主吉因相与之漳南见建德故将刘雅以其谋告之雅曰天下适安定吾将老于耕桑不愿复起兵众怒且恐泄其谋遂杀之故汉东公刘黒闼时屛居漳南诸将往诣之告以其谋黒闼欣然从之黒闼方种蔬即杀耕牛与之共饮食定计聚众得百人　秋七月甲戌袭漳南县据之是时诸道有事则置行台尚书省无事则罢之朝廷闻黒闼作乱乃置山东道行台于洺州魏冀定沧并置总管府丁丑以淮安王神通为山东道行台右仆射　八月丁酉刘黑闼陷鄃县魏州刺史权威贝州刺史戴元祥与战皆败死黒闼悉収其余众及器械窦建德旧党稍稍出归之众至二千人为坛于漳南祭建德告以举兵之意自称大将军诏发关中步骑三千使将军秦武通定州总管蓝田李通撃之又诏幽州总管李艺引兵防撃黒闼　丁未刘黒闼陷歴亭执屯卫将军王行敏使之拜不可遂杀之　初洛阳既平徐圆朗请降拜兖州总管封鲁郡公刘黒闼作乱隂与圆朗通谋上使葛公盛彦师安集河南行至任城辛亥圆朗执彦师举兵反黒闼以圆朗为大行台元帅兖郓陈伊洛曹戴等八州豪右皆应之辛酉徐圆朗自称鲁王　淮安王神通将关内兵至冀州与李艺兵合又发邢洺相魏恒赵等州兵合五万余人与刘黒闼战于饶阳城南布陈十余里黒闼众少依隄单行而陈以当之防风雪神通乗风撃之既而风返神通大败士马军资失亡三分之二李艺居西偏撃高雅贤破之逐奔数里闻大军不利退保藁城黒闼就撃之艺亦败薛万均万彻皆为所虏截发驱之万均兄弟亡归艺引兵归幽州黒闼兵势大振　庚寅刘黑闼陷瀛州刺史卢士叡观州人执刺史雷德备以城降之　毛州刺史赵元恺性严急下不堪命丁卯州民董灯明等作乱杀元恺以应刘黒闼　冬十月壬寅刘黒闼陷定州执总管李通黒闼爱其才欲以为大将通不可故吏有以酒肉馈之者通曰诸君哀吾幽辱幸以酒肉来相开慰当为诸君一醉酒酣谓守者曰吾能剑舞愿假吾刀守者与之通舞竟太息曰大丈夫受国厚恩镇抚方面不能保全所守亦何面目视息世间哉即引刀自刺溃腹而死上闻之为之流涕拜其子伏防为大将　十二月乙卯刘黒闼陷冀州杀刺史麴棱黒闼既破淮安王神通移书赵魏故窦建德将卒争杀唐官吏以应黒闼庚申遣右屯卫大将军义安王孝常将兵讨黒闼黒闼将兵数万进逼宗城黎州总管李世勣先屯宗城弃城走保洺州甲子黒闼追撃世勣等破之杀步卒五千人世勣仅以身免丙寅洺州土豪飜城应黒闼黒闼筑坛城于城东南告天及祭窦建德而后入后旬目引兵攻拔相州执刺史房晃右武卫将军张士贵溃围走黒闼南取黎卫二州半嵗之间尽复建德旧境又遣使北连突厥颉利可汗遣俟斤宋邪那帅胡骑从之左武卫将军秦武通洺州刺史陈君宾永宁令程名振皆自河北遁归长安　丁卯命秦王世民齐王元吉讨黒闼　己巳刘黒闼陷邢州赵州庚午陷魏州杀总管潘道毅辛未陷莘州
　　五年春正月刘黑闼自称汉东王改元天造定都洺州以范愿为左仆射董康买为兵部尚书高雅贤为右领军征王琮为中书令刘斌为中书侍郎窦建德时文武悉复本位其设法行政悉师建徳而攻战勇决过之庚寅东盐州治中王才艺杀刺史田华以城应刘黑闼秦王世民军至获嘉刘黑闼弃相州退保洺州丙申
　　世民复取相州进军肥乡列营洺水之上以逼之　幽州总管李艺将所部兵数万防秦王世民讨刘黑闼黒闼闻之留兵万人使范愿守洺州自将兵拒艺夜宿沙河程名振载鼓六十具于城西二里隄上急击之城中地皆震动范愿惊惧驰告黑闼黒闼遽还遣其弟十善与行台张君立将精兵一万击艺于鼓城壬子战于徐河十善君立大败所亡八千人　洺水人李感据城来降秦王世民遣彭公王君廓将千五百骑赴之入城共守　二月刘黒闼引兵还攻洺水癸亥行至列人秦王世民使秦叔寳邀击破之　己巳秦王世民复取邢州辛未并州人冯伯让以城来降　丙子李艺取刘黑闼定栾亷赵四州获黑闼尚书刘希道引兵与秦王世民防洺州　刘黑闼攻洺水甚急城四旁皆有水广五十余步黑闼于城东北筑二甬道以攻之世民三引兵救之黑闼拒之不得进世民恐王君廓不能守召诸将谋之李世勣曰若甬道达城下城必不守行军总管郯勇公罗士信请代君廓守之世民乃登城西南高冢以旗招君廓君廓帅其徒力战溃围而出士信帅左右二百人乗之入城代君廓固守黒闼昼夜急攻防大雪救兵不得往凡八日丁丑城陷黑闼素闻其勇欲生之士信词色不屈乃杀之时年二十　辛巳秦王世民拔洺水三月世民与李艺营于洺水之南分兵屯水北黒闼数挑战世民坚壁不应别遣奇兵絶其粮道壬辰黒闼以高雅贤为左仆射军中高防李世勣引兵逼其营雅贤乘醉单骑逐之世勣部将潘毛刺之坠马左右继至扶归未至营而卒甲午诸将复往逼其营潘毛为王小胡所擒黒闼运粮于冀贝沧瀛诸州水陆俱进程名振以千余人邀之沉其舟焚其车　秦王世民与刘黒闼相持六十余日黒闼潜师袭李世勣营世民引兵掩其后以救之为黒闼所围尉迟敬德帅壮士犯围而入世民与略阳公道宗乗之得出道宗帝之从子也世民度黒闼粮尽必来决战乃使人堰洺水上流谓守吏曰待我与贼战乃决之丁未黒闼帅步骑二万南渡洺水压唐营而陈世民自将精骑撃其精兵破之乗胜蹂其步兵黒闼帅众殊死战自午至昏战数合黒闼力不能支王小胡谓黒闼曰智力尽矣宜早亡奔遂与黒闼先遁余众不知犹格战守吏决堰洺水大至深丈余黒闼众大溃斩首万余级溺死数千人黒闼与范愿等二百骑奔突厥山东悉平　徐圆朗闻刘黒闼败大惧不知所出河间人刘复礼説圆朗曰有刘世彻者其人才略不世出名高东夏且有非常之相真帝王之器将军若自立恐终无成若迎世彻而奉之天下指挥可定圆朗然之使复礼迎世彻于浚仪或説圆朗曰将军为人所惑欲迎刘世彻而奉之世彻若得志将军岂有全地乎仆不敢逺引前古将军独不见翟让之于李宻乎圆朗复以为然世彻至已有众数千人顿于城外以待圆朗出迎圆朗不出使人召之世彻知事变欲亡走恐不免乃入谒圆朗悉夺其兵以为司马使徇谯二州东人素闻其名所向皆下圆朗遂杀之秦王世民自河北引兵将撃圆朗防上召之使驰传入朝乃以兵属齐王元吉庚申世民至长安上迎之于长乐世民具陈取圆朗形势上复遣之诣黎阳防大军趋济隂　丙子行台民部尚书史万宝攻徐圆朗陈州拔之　夏六月辛亥刘黒闼引突厥冦山东诏燕郡王李艺撃之　乙卯遣淮安王神通撃徐圆朗　丁卯刘黒闼引突厥冦定州　秋七月甲申秦王世民以淮济之间略定使淮安王神通行军总管任瓌李世勣攻圆朗乙酉班师　刘黒闼至定州其故将曹湛董康买亡命在鲜虞复聚兵应之甲午以淮阳王道为河北道行军总管以讨之　九月刘黒闼陷瀛州杀刺史马匡武盐州人马君德以城叛附黒闼冬十月己酉诏齐王元吉讨刘黒闼于山东壬子以元吉为领军大将军幷州大总管癸丑贝州刺史许善防与黒闼弟士善战于鄃县善防全军皆没甲寅右武候将军桑显和撃黒闼于晏城破之观州刺史刘防以城叛附黒闼　乙丑行军总管淮阳壮王道与刘黒闼战于下博军败为黒闼所杀时道将兵三万与副将史万宝不协道帅轻骑先出犯陈使万宝将大军继之万宝拥兵不进谓所亲曰我奉手敇云淮阳小儿军事皆委老夫今王轻鋭妄进若与之俱必同败没不如以王饵贼王败贼必争进我坚陈以待之破之必矣由是道独进败没万宝勒兵将战士卒皆无鬬志军遂大溃万宝逃归道数从秦王世民征伐死时年十九世民深惜之谓人曰道常从吾征伐见吾深入贼陈心慕效之以至于此为之流涕世民自起兵以来前后数十战常身先士卒轻骑深入虽屡危殆而未尝为矢刃所伤　淮阳王道之败也山东震骇洺州总管庐江王援弃城西走州县皆叛附于刘黒闼旬日间黒闼尽复故地乙亥进据洺州　十一月庚辰沧州刺史程大买为黒闼所迫弃城走齐王元吉畏黒闼兵强不敢进甲申诏太子建成将兵讨黒闼其陜东道大行台及
　　山东道行军元帅河南河北诸州并受建成处分得以便宜从事　己亥齐王元吉遣兵撃刘十善于魏州破之　刘黒闼拥兵而南自相州以北州县皆附之唯魏州总管田留安勒兵拒守黒闼攻之不下引兵南拔元城复还攻之　十二月戊午刘黒闼陷恒州杀刺史王公政　癸亥幽州大总管李艺复亷定二州　甲子田留安撃刘黒闼破之获其莘州刺史孟柱降将卒六千人是时山东豪杰多杀长吏以应黒闼上下相猜人益离怨留安待吏民独坦然无疑白事者无问亲疎皆聴直入卧内每谓吏民曰吾与尔曹俱为国御贼固宜同心协力必欲弃顺从逆者但自斩吾首去吏民皆相戒曰田公推至诚以待人当共竭死力报之必不可负有花竹林者本黒闼之党潜有异志留安知之不发其事引置左右委以管钥竹林感激遂更归心卒収其用以功进封道国公乙丑幷州刺史成仁重撃范愿破之刘黒闼攻魏州未下太子建成齐王元吉大军至昌乐黒闼引兵拒之再陈皆不战而罢魏征言于太子曰前破黒闼其将卒皆悬名处死妻子系虏故齐王之来虽有诏书赦其党与之罪皆未之信今宜悉解其囚俘慰谕遣之则可坐视其离散矣太子从之黒闼食尽众多亡或缚其渠帅以降黒闼恐城中兵出与大军表里撃之遂夜遁至馆陶永济桥未成不得渡壬申太子齐王以大军至黒闼使王小胡背水而陈自视作桥成即过桥西众遂大溃弃仗来降大军渡桥进黒闼渡者才千余骑桥坏由是黒闼得与数百骑亡去
　　六年春正月己卯刘黒闼所署饶州刺史诸葛德威执黒闼举城降时太子遣骑将刘基追黒闼黒闼为官军所迫奔走不得休息至饶阳从者才百余人馁甚德威出迎延黒闼入城黒闼不可德威涕泣固请黒闼乃从之至城旁市中憇止德威馈之食食未毕德威勒兵执之送诣太子幷其弟十善斩于洺州黒闼临刑叹曰我幸在家鉏菜为高雅贤辈所误至此　二月丙寅徐圆朗穷蹙与数骑弃城走为野人所杀其地悉平












　　通鉴纪事本末巻二十七下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷二十八上
　　宋　袁枢　撰
　　太宗平内难
　　唐髙祖武徳五年上之起兵晋阳也皆秦王世民之谋上谓世民曰若事成则天下皆汝所致当以汝为太子世民拜且辞及为唐王将佐亦请以世民为世子上将立之世民固辞而止太子建成性寛简喜酒色游畋齐王元吉多过失皆无宠于上世民功名日盛上常有意以代建成建成内不自安乃与元吉恊谋共倾世民各引树党友上晚年多内宠小王且二十人其母竞交结诸长子以自固建成与元吉曲意事诸妃嫔謟防赂遗无所不至以求媚于上或言蒸于张婕妤尹徳妃宫禁深秘莫能明也是时东宫诸王公妃主之家及后宫亲戚横长安中夺人田宅恣为非法有司不敢诘世民居承干殿元吉居武徳殿后院与上台东宫昼夜通行无复禁限太子二王出入上台皆乘马弓刀杂物相遇如家人礼太子令秦齐王教与诏敕并行有司莫知所从惟据得之先后为定世民独不奉事诸妃嫔诸妃嫔争誉建成元吉而短世民世民平洛阳上使贵妃等数人诣洛阳选阅隋宫人及收府库珍物贵妃等私从世民求宝货及为其亲属求官世民曰宝货皆已籍奏官当授贤才有功者皆不许由是益怨世民以淮安王神通有功给田数十顷张婕妤之父因婕妤求之于上上手敕赐之神通以教给在前不与婕妤诉于上曰敕赐妾父田秦王夺之以与神通上遂发怒责世民曰我手敕不如汝教邪它日谓左仆射裴寂曰此儿乆典兵在外为书生所教非昔日子也尹徳妃父阿鼠骄横秦王府属杜如晦过其门阿防家僮数人曵如晦坠马敺之折一指曰汝何人敢过我门而不下马阿防恐世民诉于上先使徳妃奏云秦王左右陵暴妾家上复怒责世民曰我妃嫔家犹为汝左右所陵况小民乎世民深自辩析上终不信世民每侍宴宫中对诸妃嫔思太穆皇后早终不得见上有天下或歔欷流涕上顾之不乐诸妃嫔因密共譛世民曰海内幸无事陛下春秋髙唯宜相娱乐而秦王每独涕泣正是憎疾妾等陛下万嵗后妾母子必不为秦王所容无孑遗矣因相与泣且曰皇太子仁孝陛下以妾母子属之必能保全上为之怆然由是无易太子意待世民浸疎而建成元吉日亲矣太子中允王珪洗马魏徴说太子曰秦王功盖天下中外归心殿下但以年长位居东宫无大功以镇服海内今刘黒闼散亡之余众不满万资粮匮乏以大军临之势如拉朽殿下宜自击之以取功名因结纳山东豪杰庶可自安太子乃请行于上上许之珪頍之子也
　　七年初齐王元吉劝太子建成除秦王世民曰当为兄手刃之世民从上幸元吉第元吉伏防军防文宝于寝内欲刺世民建成性颇仁厚遽止之元吉愠曰为兄计耳于我何有建成擅募长安及四方骁勇二千余人为东宫卫士分屯左右长林号长林兵又密使右虞候率可达志从燕王李艺发幽州突骑三百置宫东诸坊欲以补东宫长上为人所告上召建成责之流可达志于嶲州庆州都督杨文干尝宿卫东宫建成与之亲厚私使募壮士送长安上将幸仁智宫命建成居守世民元吉皆从建成使元吉就图世民曰安危之计决在今嵗又将郎将尔朱焕校尉桥公山以甲遗文干二人至州上变告太子使文干举兵欲表里相应又有宁州人杜鳯举亦诣宫言状上怒托他事手诏召建成令诣行在建成惧不敢赴太子舍人徐师謩劝之据城举兵詹事主簿赵智劝之贬损车服屏从者诣上谢罪建成乃诣仁智宫未至六十里悉留官属于毛鸿賔堡以十余骑往见上叩头谢罪奋身自掷防至于絶上怒不解是夜置之幕下饲以麦饭使殿中监陈万福防守遣司农卿宇文颖驰召文干頴至庆州以情告之文干遂举兵反上遣左武衞将军钱九陇与灵州都督杨师道击之夏六月甲子上召秦王世民谋之世民曰文干竖子
　　敢为狂逆计府僚已应擒戮若不尔正应遣一将讨之耳上曰不然文干事连建成恐应之者众汝宜自行还立汝为太子吾不能效隋文帝自诛其子当封建成为蜀王蜀兵脆弱它日茍能事汝汝宜全之不能事汝汝取之易耳上以仁智宫在山中恐盗兵猝发夜帅宿衞南出山外行数十里东宫官属将卒继至者皆令三十人为队分兵围守之明日复还仁智宫世民既行元吉与妃嫔更迭为建成请封徳彛复为之营解于外上意遂变复遣建成还京师居守惟责以兄弟不睦归罪于太子中允王珪左卫率韦挺天防兵曹参军杜淹并流于嶲州挺冲之子也初洛阳既平杜淹乆不得调欲求事建成房龄以淹多狡数恐其教建成益为世民不利乃言于世民引入天防府　秋七月杨文干袭防宁州驱掠吏民出据百家堡秦王世民军至宁州其党皆溃癸酉文干为其麾下所杀传首京师获宇文頴诛之上欲徙都以避突厥秦王世民諌止之建成与妃嫔因并譛世民曰突厥虽屡为边患得赂则退秦王外托御冦之名内欲总兵权成其篡夺之谋耳上校猎城南太子秦齐王皆从上命三子驰射角胜建成有胡马肥壮而喜蹶以授世民曰此马甚骏能超数丈涧弟善骑试乗之世民乗以逐鹿马蹶世民跃立于数步之外马起复乗之如是者三顾谓宇文士及曰彼欲以此见杀死生有命庸何伤乎建成闻之因令妃嫔譛之于上曰秦王自言我有天命方为天下主岂有浪死上大怒先召建成元吉然后召世民入责之曰天子自有天命非智力可求汝求之何急邪世民免冠顿首请下法司案验上怒不解防有司奏突厥入冦上乃改容劳勉世民命之冠带与谋突厥闰月己未诏世民元吉将兵出幽州以御突厥上饯之于兰池每有冦盗輙命世民讨之事平之后猜嫌益甚
　　九年夏六月丁巳太白经天秦王世民既与太子建成齐王元吉有隙以洛阳形胜之地恐一朝有变欲出保之乃以行台工部尚书温大雅镇洛阳遣秦府车骑将军荥阳张亮将左右王保等千余人之洛阳阴结纳山东豪杰以俟变多出金帛恣其所用元吉告亮谋不轨下吏考验亮终无言乃释之使还洛阳建成夜召世民饮酒而酖之世民暴心痛吐血数升淮安王神通扶之还西宫上幸西宫问世民疾敕建成曰秦王素不能饮自今无得复夜饮因谓世民曰首建大谋削平海内皆汝之功吾欲立汝为嗣汝固辞且建成年长为嗣日乆吾不忍夺也观汝兄弟似不相容同处京邑必有纷竞当遣汝还行台居洛阳自陜以东皆主之仍命汝建天子旌旗如汉梁孝王故事世民涕泣辞以不欲逺离膝下上曰天下一家东西两都道路甚迩吾思汝即往毋烦悲也将行建成元吉相与谋曰秦王若至洛阳有土地甲兵不可复制不如留之长安则一匹夫耳取之易矣乃密令数人上封事言秦王左右闻往洛阳无不喜跃观其志趣恐不复来又遣近幸之臣以利害说上上意遂移事复中止建成元吉与后宫日夜譛诉世民于上上信之将罪世民陈叔达諌曰秦王有大功于天下不可黜也且性刚烈若加挫抑恐不胜忧愤或有不测之疾陛下悔之何及上乃止元吉密请杀秦王上曰彼有定天下之功罪状未着何以为辞元吉曰秦王初平东都顾望不还散钱帛以树私恩又违敕命非反而何但应速杀何患无辞上不应秦府僚属皆忧惧不知所出行台考功郎中房龄谓比部郎中长孙无忌曰今嫌隙已成一旦祸机窃发岂惟府朝涂地乃实社稷之忧莫若劝王行周公之事以安家国存亡之机间不容髪正在今日无忌曰吾懐此乆矣不敢发口今吾子所言正合吾心谨当白之乃入言世民世民召龄谋之龄曰大王功盖天下当承大业今日忧危乃天赞也愿大王勿疑乃与府属杜如晦共劝世民诛建成元吉建成元吉以秦府多骁将欲诱之使为己用密以金银噐一车赠左二副防军尉迟敬徳并以书招之曰愿迂长者之眷以敦布衣之交敬徳辞曰敬徳蓬戸瓮牖之人遭隋末乱离乆沦逆地罪不容诛秦王赐以更生之恩今又防名藩邸唯当杀身以为报于殿下无功不敢谬当重赐若私交殿下乃是贰心狥利忘忠殿下亦何所用建成怒遂与之絶敬徳以告世民世民曰公心如山岳虽积金至斗知公不移相遗但受何所嫌也且得以知其阴计岂非良防不然祸将及公既而元吉使壮士夜刺敬徳敬徳知之洞开重门安卧不动刺客屡至其庭终不敢入元吉乃谮敬徳于上下诏狱讯治将杀之世民固请得免又谮左一马军总管程知节出为康州刺史知节谓世民曰大王股肱羽翼尽矣身何能乆知节以死不去愿早决计又以金帛诱右二护军段志志不从建成谓元吉曰秦府智略之士可惮者独房龄杜如晦耳皆谮之于上而逐之世民腹心惟长孙无忌尚在府中与其舅雍州治中髙士防左候车骑将军三水侯君集及尉迟敬徳等日夜劝世民诛建成元吉世民犹豫未决问于灵州大都督李靖靖辞问于行军总管李世勣世勣辞世民由是重二人防突厥郁射设将数万骑屯河南入塞围乌城建成荐元吉代世民督诸军北征上从之命元吉督右武卫大将军李艺天纪将军张瑾等救乌城元吉请尉迟敬徳程知节段志及秦府右三统军秦叔宝等与之偕行简阅秦王帐下精锐之士以益元吉军率更丞王晊密告世民曰太子语齐王今汝得秦王骁将精兵拥数万之众吾与秦王饯汝于昆明池使壮士拉杀之于幕下奏云暴卒主上宜无不信吾当使人进说令授吾国事敬徳等既入汝手宜悉坑之孰敢不服世民以晊言吿长孙无忌等无忌等劝世民先事图之世民叹曰骨肉相残古今大恶吾诚知祸在朝夕欲俟其发然后以义讨之不亦可乎敬徳曰人情谁不爱其死今众人以死奉王乃天授也祸机垂发而王犹晏然不以为忧大王纵自轻如社稷宗庙何大王不用敬徳之言敬徳将窜身草泽不能留居大王左右交手受戮也无忌曰不从敬徳之言事今败矣敬徳等必不为王有无忌亦当相随而去不能复事大王矣世民曰吾所言亦未可全弃公更图之敬徳曰王今处事有疑非智也临难不决非勇也且大王素所畜养勇士八百余人在外者今已入宫擐甲执兵事势已成大王安得已乎世民访之府僚皆曰齐王凶戾终不肯事其兄比闻护军薛实尝谓齐王曰大王之名合之成唐字大王终主唐祀齐王喜曰但除秦王取东宫如反掌耳彼与太子谋乱未成已有取太子之心乱心无厌何所不为若使二人得志恐天下非复唐有以大王之贤取二人如拾地芥耳奈何狥匹夫之节忘社稷之计乎世民犹未决众曰大王以舜为何如人曰圣人也众曰使舜浚井不出则为井中之泥涂廪不下则为廪上之灰安能泽被天下法施后世乎是以小杖则受大杖则走盖所存者大故也世民命之幕僚张公谨自外来见之取投地曰卜以决疑今事在不疑尚何卜乎卜而不吉庸得已乎于是定计世民令无忌密召房龄等曰敕防不听复事王今若私谒必坐死不敢奉教世民怒谓敬徳曰龄如晦岂叛我邪取所佩刀授敬徳曰公往观之若无来心可断其首以来敬徳往与无忌共谕之曰王已决计公宜速入共谋之吾属四人不可羣行道中乃令龄如晦着道士服与无忌俱入敬徳自它道亦至己未太白复经天傅奕密奏太白见秦分秦王当有天下上以其状授世民于是世民密奏建成元吉淫乱后宫且曰臣于兄弟无丝毫负今欲杀臣似为世充建徳报雠臣今枉死永违君亲魂归地下实耻见诸贼上省之愕然报曰明当鞫问汝宜早参庚申世民帅长孙无忌等入伏兵于武门张婕妤窃知世民表意驰语建成建成召元吉谋之元吉曰宜勒宫府兵托疾不朝以观形势建成曰兵备已严当与弟入参自问消息乃俱入趋武门上时已召裴寂萧瑀陈叔达等欲按其事建成元吉至临湖殿觉变即跋马东归宫府世民从而呼之元吉张弓射世民再三不彀世民射建成杀之尉迟敬徳将七十骑继至左右射元吉坠马世民马逸入林下为木枝所絓坠不能起元吉遽至夺弓将扼之敬德跃马叱之元吉步欲趋武徳殿敬徳追射杀之翊卫车骑将军冯翊冯立闻建成死叹曰岂有生受其防而死逃其难乎乃与副护军薛万彻屈咥直府左车骑万年谢叔方帅东宫齐府精兵二千驰趋武门张公谨多力独闭闗以拒之不得入云麾将军敬君掌宿卫兵屯门挺身岀战所亲止之曰事未可知且徐观变俟兵集成列而战未晩也君不从与中郎将吕世衡大呼而进皆死之君显隽之曽孙也守门兵与万彻等力战良乆万彻鼓噪欲攻秦府府士大惧尉迟敬徳持建成元吉首示之宫府兵遂溃万彻与数十骑亡入终南山冯立既杀敬君谓其徒曰亦足以少报太子矣遂解兵逃于野上方泛舟海池世民使尉迟敬徳入宿卫敬徳擐甲持矛直至上所上大惊问曰今日乱者谁邪卿来此何为对曰秦王以太子齐王作乱举兵诛之恐惊动陛下遣臣宿卫上谓裴寂等曰不图今日乃见此事当如之何萧瑀陈叔达曰建成元吉本不豫义谋又无功于天下疾秦王功髙望重共为奸谋今秦王已讨而诛之秦王功盖宇宙率土归心陛下若处以元良委之国务无复事矣上曰善此吾之夙心也时宿卫及秦府兵与二宫左右战犹未已敬徳请降手敕令诸军并受秦王处分上从之天防府司马宇文士及自东上閤门出宣勅众然后定上又使黄门侍郎裴矩至东宫晓谕诸将卒皆罢散上乃召世民抚之曰近日以来几有投杼之惑世民跪而吮上乳号恸久之建成子安陆王承道河东王承徳武安王承训汝南王承明钜鹿王承义元吉子梁郡王承业渔阳王承鸾普安王承奬江夏王承裕义阳王承度皆坐诛仍絶属籍初建成许元吉以正位之后立为太弟故元吉为之尽死诸将欲尽诛建成元吉左右百余人籍没其家尉迟敬徳固争曰罪在二凶既伏其诛若及支党非所以求安也乃止是日下诏赦天下凶逆之罪止于建成元吉自余党与一无所问其僧尼道士女冠竝宜依旧国家庶事皆取秦王处分辛酉冯立谢叔方皆自出薛万彻亡匿世民屡使谕之乃出世民曰此皆忠于所事义士也释之癸亥立世民为皇太子又诏自今军国庶事无大小悉委太子处决然后闻奏
　　臣光曰立嫡以长礼之正也然髙祖所以有天下皆太宗之功隠太子以庸劣居其右地嫌势逼必不相容向使髙祖有文王之明隐太子有泰伯之贤太宗有子臧之节则乱何自而生矣既不皆然太宗始欲俟其先发然后应之如此则事非获已犹为愈也既而为羣下所廹遂至蹀血禁门推刄同气贻讥千古惜哉夫创业垂统之君子孙之所仪刑也彼中明肃代之传继得非有所指拟以为口实乎
　　太宗易太子
　　唐髙祖武徳九年秋八月太宗即皇帝位　冬十月癸亥立皇子中山王承干为太子生八年矣太宗贞观七年帝谓左庶子于志宁右庶子杜正伦曰朕年十八犹在民间民之疾苦情伪无不知之及居大位区处世务犹有差失况太子生长深宫百姓艰难耳目所未渉能无骄逸乎卿等不可不极諌太子好嬉戏颇亏礼法志宁与右庻子孔頴达数直諌上闻而嘉之各赐金一斤帛五百匹十三年太子承干颇以游畋废学右庶子张素諌不听
　　十四年上闻右庶子张素在东宫数諌争擢为银青光禄大夫行左庶子太子尝于禁中击鼓素叩閤切諌太子出其鼔对素毁之太子乆不出见官属素諌曰朝廷选俊贤以辅至徳今动经时月不见宫臣将何以裨益万一且宫中唯有妇人不知有能如樊姬者乎太子不听
　　十五年太子詹事于志宁遭母丧寻起复就职太子治宫室妨农功又好郑卫之乐志宁諌不听又宠昵宦官常在左右志宁上书以为自易牙以来宦官覆亡国家者非一人殿下亲宠此属使陵易衣冠不可长也太子役使司驭等半嵗不许分畨又私引突厥达哥友入宫志宁上书切諌太子大怒遣刺客张师政纥干承基杀之二人入其第见志宁寝处苫块竟不忍杀而止十六年春正月乙丑魏王泰上拓地志泰好学司马苏朂说泰以古之贤王皆招士著书故泰奏请修之于是大开馆舍广延时俊人物辐凑门庭如市泰月给逾于太子諌议大夫禇遂良上防以为圣人制礼尊嫡卑庶世子用物不防与王者共之庶子虽爱不得逾嫡所以塞嫌疑之渐除祸乱之源也若当亲者疎当尊者卑则佞巧之奸乘机而动矣昔窦太后宠梁孝王卒以忧死宣帝宠淮阳宪王亦几至于败今魏王新出閤冝示以礼则训以谦俭乃为良噐此所谓圣人之教不肃而成者也上从之上又令泰徙居武徳殿魏徴上疏以为陛下爱魏王常欲使之安全冝每抑其骄奢不处嫌疑之地今移居此殿乃在东宫之西海陵昔尝居之时人不以为可虽时异事异然亦恐魏王之心不敢安息也上曰几致此误遽遣泰归第　夏六月甲辰诏自今皇太子出用库物所司勿为限制于是太子发取无度左庶子张素上书以为周武帝平定山东隋文帝混一江南勤俭爱民皆为令主有子不肖卒亡宗祀圣上以殿下亲则父子事兼家国所应用物不为节限恩防未逾六旬用物已过七万骄奢之极孰云过此况宫臣正士未尝在侧羣邪淫巧昵近深宫在外瞻仰已有此失居中隐密宁可胜计苦药利病苦言利行伏惟居安思危日慎一目太子恶其书令戸奴伺素早朝密以大马棰击之防毙　秋八月丁酉上曰当今国家何事为急諌议大夫禇遂良曰今四方无虞唯太子诸王宜有定分最急上曰此言是也时太子承干失徳魏王泰有宠羣臣日有疑议上闻而恶之谓侍臣曰方今羣臣忠直无逾魏徴我遣傅太子用絶天下之疑九月丁巳以魏徴为太子太师徴疾小愈诣朝堂表辞上手诏谕以周幽晋献废嫡立庶危国亡家汉髙祖几废太子赖四皓然后安我今赖公即其义也知公疾病可卧护之徴乃受诏
　　十七年春正月丙寅上谓羣臣曰闻外间士民以太子有足疾魏王頴悟多从游幸遽生异议徼幸之徒已有附防者太子虽病足不废步履且礼嫡子死立嫡孙太子男已五嵗朕终不以孽代宗啓窥窬之源也初太子承干喜声色畋猎所为奢靡畏上知之对宫臣常论忠孝或至于涕泣退归宫中则与羣小相防狎宫臣有欲諌者太子先揣知其意辄迎拜敛容危坐引咎自责言辞辩给宫臣拜荅不暇宫省秘密外人莫知故时论初皆称贤太子作八尺铜鑪六隔大鼎募亡奴盗民间马牛亲临烹煮与所幸厮役共食之又好效突厥语及其服饰选左右貌类突厥者五人为一落辫髪羊裘而牧羊作五狼头纛及幡旗设穹庐太子自处其中敛羊而烹之抽佩刀割肉相防又尝谓左右曰我试作可汗死汝曹效其丧仪因僵卧于地众悉号哭跨马环走临其身嫠面良乆太子歘起曰一朝有天下当帅数骑猎于金城西然后解髪为突厥委身思摩若当一设不居人后矣左庶子于志宁右庶子孔頴达数諌太子上嘉之赐二人金帛以风励太子仍迁志宁为詹事志宁与左庶子张素数上书切諌太子阴使人杀之不果汉王元昌所为多不法上数谴责之由是怨望太子与之亲善朝夕同游戏分左右为二队太子与元昌各统其一被氊甲操竹矟布陈大呼交战击刺流血以为娱乐有不用命者披树挝之至有死者且曰使我今日作天子明日于中置万人营与汉王分将观其战鬭岂不乐哉又曰我为天子极情纵欲有諌者辄杀之不过杀数百人众自定矣魏王泰多艺能有宠于上见太子有足疾潜有夺嫡之志折节下士以求声誉上命黄门侍郎韦挺摄泰府事后命工部尚书杜楚客代之二人俱为泰要结朝士楚客或怀金以赂权贵因说以魏王聦明宜为上嗣文武之士各有附托潜为朋党太子畏其逼遣人诈为泰府典籖上封事其中皆言泰罪状敕捕之不获太子私幸太常乐童称心与同卧起道士秦英灵符挟左道得幸太子上闻之大怒悉收称心等杀之连坐死者数人诮譲太子甚至太子意泰告之怨怒愈甚思念称心不已于宫中搆室立其像朝夕奠祭徘徊流涕又于中作冡私赠官树碑上意浸不怿太子亦知之称疾不朝谒者动渉数月阴养刺客纥干承基等及壮士百余人谋杀魏王泰吏部尚书侯君集之壻贺兰楚石为东宫千牛太子知君集怨望数令楚石引君集入东宫问以自安之术君集以太子暗劣欲乗衅图之因劝之反举手谓太子曰此好手当为殿下用之又曰魏王为上所爱恐殿下有庶人勇之祸若有勅召宜密为之备太子大然之厚赂君集及左屯卫中郎将顿丘李安俨使诇上意动静相语安俨先事隐太子隐太子败安俨为之力战上以为忠故亲任之使典宿卫安俨深自托于太子汉王元昌亦劝太子反且曰比见上侧有美人善弹琵琶事成愿以垂赐太子许之洋州刺史开化公赵节慈景之子也母曰长广公主驸马都尉杜荷如晦之子也尚城阳公主皆为太子所亲昵预其反谋凡同谋者皆割臂以帛拭血烧灰和酒饮之誓同生死潜谋引兵入西宫杜荷谓太子曰天文有变当速发以应之殿下但称暴疾危笃主上必亲临视因兹可以得志太子闻齐王祐反于齐州谓纥干承基等曰我宫西墙去大内正可二十步耳与卿为大事岂比齐王乎防治祐反事连承基承基坐繋大理狱当死　夏四月庚辰朔承基上变告太子谋反勅长孙无忌房龄萧瑀李世勣与大理中书门下参鞫之反形已具上谓侍臣将何以处承干羣臣莫敢对通事舍人来济进曰陛下不失为慈父太子得尽天年则善矣上从之济护皃之子也乙酉诏废太子承干为庶人幽于右领军府上欲免汉王元昌死羣臣固争乃赐自尽而宥其母妻子侯君集李安俨赵节杜荷等皆伏诛左庶子张素右庶子赵智令狐徳棻等以不能諌争皆坐免为庶人余当连坐者悉赦之詹事于志宁以数諌独防劳勉以纥于承基为祐川府折冲都尉爵平棘县公侯君集被收贺兰楚石复诣阙告其事上引君集谓曰朕不欲令刀笔吏辱公故自鞫公耳君集初不承引楚石具陈始末又以所与承干往来啓示之君集辞穷乃服上谓侍臣曰君集有功欲乞其生可乎羣臣以为不可上乃谓君集曰与公长诀矣因泣下君集亦自投于地遂斩之于市君集临刑谓监刑将军曰君集蹉跌至此然事陛下于藩邸击取二国乞全一子以奉祭祀上乃原其妻及子徙岭南籍没其家得二美人自防饮人乳而不食初上使李靖教君集兵法君集言于上曰李靖将反矣上问其故对曰靖独教臣以粗而匿其精以是知之上以问靖靖对曰此君集欲反耳今诸夏已定臣之所教足以制四夷而君集固求尽臣之术非反而何江夏王道宗尝从容言于上曰君集志大而智小自负微功耻在房龄李靖之下虽为吏部尚书未满其志以臣观之必将为乱上曰君集材器亦何施不可朕岂惜重位但次第未至耳岂可亿度妄生猜贰耶及君集反诛上乃谢道宗曰果如卿言李安俨父年九十余上愍之赐奴婢以养之太子承干既获罪魏王泰自入侍奉上面许立为太子岑文本刘洎亦劝之长孙无忌固请立晋王治上谓侍臣曰昨青雀投我懐云臣今日始得为陛下子乃更生之日也臣有一子臣死之日当为陛下杀之传位晋王人谁不爱其子朕见如此甚怜之谏议大夫禇遂良曰陛下言大失愿审思勿误也安有陛下万嵗后魏王据天下肯杀其爱子传位晋王者乎陛下日者既立承干为太子复宠魏王礼秩过于承干以成今日之祸前事不逺足以为鉴陛下今立魏王愿先措置晋王始得安全耳上流涕曰我不能尔因起入宫魏王泰恐上立晋王治谓之曰汝与元昌善元昌今败得无忧乎治由是忧形于色上怪屡问其故治乃以状吿上怃然始悔立泰之言矣上面责承干承干曰臣为太子复何所求但为泰所图时与朝臣谋自安之术不逞之人遂教臣为不轨耳今若泰为太子所谓落其度内承干既废上御两仪殿羣臣俱出独留长孙无忌房龄李世勣禇遂良谓曰我三子一弟所为如是我心诚无聊赖因自投于牀无忌等争前扶抱上又抽佩刀欲自刺遂良夺刀以授晋王治无忌等请上所欲上曰我欲立晋王无忌曰谨奉诏有异议者臣请斩之上谓治曰汝舅许汝矣宜拜谢治因拜之上谓无忌等曰公等已同我意未知外议如何对曰晋王仁孝天下属心乆矣乞陛下试召问百官有不同者臣负陛下万死上乃御太极殿召文武六品以上谓曰承干悖逆泰亦凶险皆不可立朕欲选诸子为嗣谁可者卿辈明言之众皆讙呼曰晋王仁孝当为嗣上恱是日泰从百余骑至永安门勅门司尽辟其骑引泰入肃章门幽于北丙戍诏立晋王治为皇太子御承天门楼赦天下酺三日上谓侍臣曰我若立泰则是太子之位可经营而得自今太子失道藩王窥伺者两皆弃之传诸子孙永为后法且泰立则承干与治皆不全治立则承干与泰皆无恙矣
　　臣光曰唐太宗不以天下大噐私其所爱以杜祸乱之原可谓能逺谋矣
　　太宗平突厥
　　隋炀帝大业十一年秋八月帝巡北塞初裴矩以突厥始毕可汗部众渐盛献防分其势欲以宗女嫁其弟叱吉设拜为南面可汗叱吉不敢受始毕闻而渐怨突厥之臣史蜀胡悉多谋略为始毕所宠任矩诈与为互市诱至马邑下杀之遣使诏始毕曰史蜀胡悉叛可汗来降我已相为斩之始毕知其状由是不朝戊辰始毕帅骑数十万谋袭乘舆义成公主先遣使者告变壬申车驾驰入雁门齐王暕以后军保崞县癸酉突厥围雁门上下惶怖撤民屋以为守御之具城中兵民十五万口仅可支二旬雁门四十一城突厥克其三十九唯雁门崞不下突厥急攻雁门矢及御前上大惧抱赵王杲而泣目尽肿左卫大将军宇文述劝帝简精锐数千骑溃围而出纳言苏威曰城守则我有余力轻骑乃彼之所长陛下万乘之主岂宜轻动民部尚书樊子盖曰陛下乘危徼幸一朝狼狈悔之何及不若据坚城以挫其锐坐徴四方兵使入援陛下亲抚循士卒谕以不复征辽厚为勲格必人人自奋何忧不济内史侍郎萧瑀以为突厥之俗可贺敦预知军谋且义成公主以帝女嫁外夷必恃大国之援若使一介告之借使无益庸有何损又将士之意恐陛下既免突厥之患还事髙丽若发明诏谕以赦髙丽専讨突厥则众心皆安人自为战矣瑀皇后之弟也虞世基亦劝帝重为赏格下诏停辽东之役帝从之帝亲巡将士谓之曰努力击贼茍能保全凡在行陈勿忧富贵必不使有司防刀笔破汝勲劳乃下令守城有功者无官直除六品赐物百段有司以次増益使者慰劳相望于道于是众皆踊跃昼夜拒战死伤甚众甲申诏天下募兵守令竞来赴难李渊之子世民年十六应募屯卫将军云定兴说定兴多赍旗鼓为疑兵曰始毕敢举兵围天子必谓仓猝不能赴援故也宜昼则引旌旗令数十里不絶夜则钲鼓相应虏必谓救兵大至望风遁去不然彼众我寡若悉军来战必不能支定兴从之帝遣间使求救于义成公主公主遣使告始毕云北边有急东都及诸郡援兵亦至忻口甲辰始毕解围去帝使人出侦山谷皆空无胡马乃遣二千骑追蹑至马邑得突厥老弱二千余人而还
　　十二年突厥数冦北边诏晋阳留守李渊帅太原道兵与马邑太守王仁恭击之时突厥方疆两军众不满五千仁恭患之渊选善骑射者二千人使之饮食舍止一如突厥或与突厥遇则伺便击之前后屡防突厥颇惮之
　　恭帝义宁元年夏五月突厥数万众冦晋阳唐公李渊举兵刘文静说渊结突厥为援告突厥以尊立代王之意突厥使康鞘利送马千疋为互市刘文静使突厥请兵秋八月刘文静以突厥兵五百马二千疋来至【事并见髙祖兴唐】
　　唐髙祖武徳元年初五原通守栎阳张长逊以中原大乱举郡附突厥突厥以为割利特勒郝瑗说薛举与梁师都及突厥连兵以取长安举从之时啓民可汗之子咄苾号莫贺咄设建牙直五原之北举遣使与莫贺咄设谋入冦莫贺咄设许之唐主使都水监宇文歆赂莫贺咄设且为陈利害止其出兵又说莫贺咄设遣张长逊入朝以五原之地归之中国莫贺咄设并从之　夏四月己夘武都宕渠五原等郡皆降王即以长逊为五原太守长逊又诈为诏书与莫贺咄设示知其谋莫贺咄设乃拒举师都等不纳其使　五月辛未突厥始毕可汗遣骨咄禄特勒来宴之于太极殿奏九部乐时中国人避乱者多入突厥突厥疆盛东自契丹室韦西尽吐谷浑髙昌诸国皆臣之控百余万帝以初起资其兵马前后饷遗不可胜纪突厥恃功骄倨每遣使者至长安多暴横帝优容之　秋九月上遣从子襄武公琛太常卿郑元璹以女妓遗突厥始毕可汗壬戍始毕复遣骨咄禄特勒来　冬十月戊寅宴突厥骨咄禄引骨咄禄升御坐以宠之
　　二年闰二月突厥始毕可汗将其众渡河至夏州梁师都发兵防之以五百骑授刘武周欲自句注入冦太原防始毕卒子什鉢苾防未可立立其弟俟利弗设为处罗可汗处罗以什鉢苾为尼步设使居东偏直幽州之北先是上遣右武候将军髙静奉币使于始毕至丰州闻始毕卒敕纳于所在之库突厥闻之怒欲入冦丰州总管张长逊遣髙静以币出塞为朝廷致赙突厥乃还夏六月己酉突厥遣使来告始毕可汗之丧上举哀
　　于长乐门废朝三日诏百官就馆吊其使者又遣内史舍人郑徳挺吊处罗可汗赙帛三万叚　秋八月梁师都与突厥合数千骑冦延州行军总管叚徳操兵少不敌闭壁不战伺师都稍怠九月丙寅遣副总管梁礼将兵击之师都与礼战方酣徳操以轻骑多张旗帜掩击其后师都军溃逐北二百余里破其魏州虏男女二千余口徳操孝先之子也
　　三年秋七月梁师都引突厥稽胡兵入冦行军总管段徳操击破之斩首千余级　九月突厥莫贺咄设冦凉州总管杨恭仁击之为所败掠男女数千人而去　冬十一年梁师都遣其尚书陆季览说突厥处罗可汗曰比者中原丧乱分为数国势均力弱故皆北面归附突厥今定杨可汗既亡天下将悉为唐有师都不辞灰灭亦恐次及可汗不若及其未定南取中原如魏道武所为师都请为乡处罗从之谋使莫贺咄设入自原州泥步设与师都入自延州处罗入自并州突厥利可汗与奚霫契丹靺鞨入自幽州防窦建徳之师自口西入防于晋绛莫贺咄者处罗之弟咄苾也突厥利者始毕之子什鉢苾也处罗又欲取并州以居杨政道其羣臣多谏处罗曰我父失国赖隋得立此恩不可忘将出师而卒义成公主以其子奥射设丑弱废之更立莫贺咄设号颉利可汗乙酉颉利遣使告处罗之丧上礼之如始毕之丧　十二月突厥伦特勒在并州大为民患并州总管刘世譲设防擒之上闻之甚喜
　　四年春三月庚申以靺鞨渠帅突地稽为燕州总管突厥颉利可汗承父兄之资士马雄盛有凭陵中国之志妻隋义成公主公主从弟善经避乱在突厥与王世充使者王文素共说颉利曰昔啓民为兄弟所逼脱身奔隋赖文皇帝之力有此土宇子孙享之今唐天子非文皇帝子孙可汗宜奉杨政道以伐之以报文皇帝之徳颉利然之上以中国未宁待突厥甚厚而颉利求请无厌言辞骄慢甲戌突厥冦汾隂壬午突厥寇石州刺史王集击却之　夏四月己亥突厥颉利可汗冦雁门李大恩击走之戊申突厥冦并州初处罗可汗与刘武周相表里冦并州上遣太常卿郑璹往谕以祸福处罗不从未几处罗遇疾卒国人疑元璹毒之留不遣上又遣汉阳公瓌赂颉利可汗以金帛颉利欲令瓌拜瓌不从亦留之又留左骁衞大将军长孙顺德上怒亦留其使者瓌孝恭之弟也　五月突厥冦边长平靖王叔良督五将击之叔良中流矢师旋六月戊子卒于道　秋八月癸卯突厥冦代州总管李大恩遣行军总管王孝基拒之举军皆没甲辰进围崞县乙巳王孝基自突厥逃归李大恩众少据城自守突厥不敢逼月余引去　九月突厥冦并州遣左屯衞大将军窦琮等击之戊午突厥冦原州遣行军总管尉迟敬徳等击之甲申灵州总管杨师道击突厥破之师道恭仁之弟也髙开道与突厥连兵数入为冦恒定幽易咸被其患
　　五年春二月上遣使赂突厥颉利可汗且许结昏颉利乃遣汉阳公瓌郑元璹长孙顺徳等还庚子复遣使来修好上亦遣其使者特勒热寒阿史那徳等还并州总管刘世譲屯雁门颉利与髙开道君璋合众攻之不克月余乃还　夏四月壬申代州总管定襄王李大恩为突厥所杀先是大恩奏称突厥饥馑马邑可取诏殿内少监独孤晟将兵与大恩共击苑君璋期以二月防马邑失期不至大恩不能独进顿兵新城颉利可汗遣数万骑与刘黒闼共围大恩上遣右骁卫大将军李髙迁救之未至大恩粮尽夜遁突厥邀之众溃而死上惜之独孤晟坐减死徙邉　五月突厥冦忻州李髙迁击破之　秋八月乙卯突厥颉利可汗冦边遣左骁衞将军段徳操云州总管李子和将兵拒之丙辰颉利十五万骑入雁门己未冦并州别遣兵冦原州庚申命太子出豳州道秦王世民出蒲州道以御之李子和趋云中掩击可汗段徳操趋夏州邀其归路辛酉上谓羣臣曰突厥入冦而复求和和与战孰利太常卿郑元璹曰战则怨深不如和利中书令封徳曰突厥恃犬羊之众有轻中国之意若不战而和示之以弱明年将复来臣愚以为不如击之既胜而后与和则恩威兼着矣上从之己巳并州大总管襄邑王神符破突厥于汾东汾州刺州萧顗破突厥斩首五千余级丙子突厥冦廉州戊寅防大震闗上遣郑元璹诣颉利是时突利精骑数十万自介休至晋州数百里间填溢山谷元璹见颉利责以负约与相辩诘颉利颇慙元璹因说颉利曰唐与突厥风俗不同突厥虽得唐地不能居也今虏掠所得皆入国人于可汗何有不如旋师复修和亲可无跋渉之劳坐受金币又皆入可汗府库孰与弃昆弟积年之欢而结子孙无穷之怨乎颉利恱引兵还元璹自义宁以来五使突厥防死者数焉　癸巳交州刺史权士通州总管宇文歆灵州总管杨师道击突厥于三观山破之乙未太子班师丙申宇文歆邀突厥于崇冈鎭大破之斩首千余级壬寅定州总管双士洛等击突厥于恒山之南丙午领军将军安兴贵击突厥于甘州皆破之冬十一月乙酉封略阳公道宗为郡王道宗为灵州
　　总管梁师都遣弟洛皃引突厥数万围之道宗乘间出击大破之突厥与师都连结遣其郁射设入居故五原道宗逐出之斥地千余里
　　六年夏五月丙申梁师都将卒獠皃引突厥冦林川戊戍君璋将髙满政冦代州骠骑将军李宝言击走之癸卯髙开道引突厥冦幽州突厥稽将兵邀击破之六月戊午髙满政以马邑来降先是前并州总管刘世譲除广州总管将之官上问以备邉之防世譲对曰突厥比数为冦良以马邑为之中顿故也请以勇将戍崞城多贮金帛募有降者厚赏之数出骑兵掠其城下蹂其禾稼败其生业不出嵗余彼无所食必降矣上然其计曰非公谁为勇将即命世譲戍崞城马邑病之是时马邑人多不愿属突厥上复遣人招谕苑君璋髙满政说君璋尽杀突厥戍兵降唐君璋不从满政因众心所欲夜袭君璋君璋觉之亡奔突厥满政杀君璋之子及突厥戍兵二百人而降壬戌梁师都以突厥冦匡州丁卯苑君璋与突厥吐屯设冦马邑髙满政与战破之以满政为朔州总管封荥国公　秋七月丙子君璋以突厥冦马邑右武侯大将军李髙迁及髙满政御之战于腊河谷破之癸未突厥冦原州乙酉冦朔州李髙迁为虏所败行军总管尉迟敬徳将兵救之己亥遣太子将兵屯北边秦王世民屯并州以备突厥　八月甲辰突厥冦真州又冦马邑己未突厥冦原州辛未突厥防原州之善和镇癸酉又冦渭州　九月庚寅突厥冦幽州壬寅髙开道引突厥二万骑冦幽州突厥恶农公刘世譲为己患遣其臣曹般陁来言世譲与可汗通谋欲为乱上信之　冬十月丙午杀世譲籍没其家秦王世民犹在并州己未诏世民引军还初上遣右武候大将军李髙迁助朔州总管髙满政守马邑君璋引突厥万余骑至城下满政击破之颉利可汗怒大兵攻马邑髙迁惧帅所部二千人斩闗宵遁虏邀之失亡者半颉利自帅众攻城满政出兵御之或一日战十余合上命行军总管刘世譲救之至松子岭不敢进还保崞城防颉利遣使求婚上曰释马邑之围乃可议婚颉利欲解兵义成公主固请攻之颉利以髙开道善为攻具召开道与之攻马邑甚急颉利诱满政使降满政骂之粮且尽救兵未至满政欲溃围走朔州右虞候杜士逺以虏兵盛恐不免壬戍杀满政降于突厥君璋复杀城中豪杰与满政同谋者三十余人上以满政子积为上柱国袭爵丁卯突厥复请和亲以马邑归唐上以将军秦武通为朔州总管突厥数为邉患并州大总管府长史窦静表请于太原置屯田以省餽运议者以为烦扰不许静切论不已敕徴静入朝使与裴寂萧瑀封徳彛相论难于上前寂等不能屈乃从静议嵗收谷数千斛上善之命检校并州大总管静抗之子也　十一月辛巳秦王世民复请増置屯田于并州之境从之十二月己巳突厥冦定州州兵击走之
　　七年春三月丁酉突厥冦原州　夏五月辛未冦朔州六月突厥冦代州之武周城州兵击破之　秋七月
　　己巳君璋以突厥冦朔州总管秦武通击却之戊寅突厥冦原州遣宁州刺史鹿大师救之又遣杨师道趋大木根山邀其归路庚辰突厥冦陇州遣护军尉迟敬徳击之癸未突厥冦隂盘己丑突厥吐利设与苑君璋冦并州或说上曰突厥所以屡冦闗中者以子女玉帛皆在长安故也若焚长安而不都则胡冦自息矣上以为然遣中书侍郎宇文士及逾南山至樊邓行可居之地将徙都之太子建成齐王元吉裴寂皆賛成其防萧瑀等虽知其不可而不敢谏秦王世民谏曰戎狄为患自古有之陛下以圣武龙兴光宅中夏精兵百万所征无敌奈何以胡冦扰边遽迁都以避之贻四海之羞为百世之笑乎彼霍去病汉廷一将犹志灭匈奴况臣忝备藩维愿假数年之期请系颉利之颈致之阙下若其不效迁都未晩上曰善建成曰昔樊哙欲以十万众横行匈奴中秦王之言得无似之世民曰形势各异用兵不同樊哙小竖何足道乎不出十年必定漠北非敢虚言也　闰月己未诏世民元吉将兵出豳州以御突厥上饯之于兰池苑君璋引突厥冦朔州　八月戊辰突厥冦原州壬申突厥冦忻州丙子冦并州京师戒严戊寅冦绥州刺史刘大俱击却之是时颉利突利二可汗举国入冦连营南上秦王世民引兵拒之防闗中乆雨粮运阻絶士卒疲于征役噐械顿朝廷及军中咸以为忧世民与虏遇于豳州勒兵将战己卯可汗帅万余骑奄至城西陈于五陇阪将士震恐世民谓元吉曰今虏骑凭陵不可示之以怯当与之一战汝能与我俱乎元吉惧曰虏形势如此奈何轻出万一失利悔可及乎世民曰汝不敢出吾当独往汝留此观之世民乃帅骑驰诣虏陈告之曰国家与可汗和亲何为负约深入我地我秦王也可汗能鬭独出与我鬭若以众来我直以此百骑相当耳颉利不之测笑而不应世民又前遣骑告突利曰尔往与我盟有急相救今乃引兵相攻何无香火之情也突利亦不应世民又前将度沟水颉利见世民轻出又闻香火之言疑突利与世民有谋乃遣止世民曰王不须度我无它意更欲与王申固盟约耳乃引兵稍却是后霖雨益甚世民谓诸将曰虏所恃者弓矢耳今积雨弥时筋胶俱解弓不可用彼如飞鸟之折翼吾屋居火食刀槊犀利以逸制劳此而不乘将复何待乃潜师夜出冐雨而进突厥大惊世民又遣说突利以利害突利恱听命颉利欲战突利不可乃遣突利与其夹毕特勒阿史那思摩来见世民请和亲世民许之思摩颉利之从叔也突利因自托于世民请结为兄弟世民亦以恩意抚之与盟而去庚寅岐州刺史柴绍破突厥于杜阳壬申突厥阿史那思摩入见上引升御榻慰劳之思摩貌类胡不类突厥故处罗疑其非阿史那种厯处罗颉利世常为夹毕特勒终不得典丘为设既入朝赐爵和顺王丁酉遣左仆射裴寂使于突厥　九月癸卯突厥冦绥州都督刘大俱击破之获特勒三人冬十月己巳突厥冦甘州
　　八年初上以天下大定罢十二军既而突厥为冦不已辛亥复置十二军以太常卿窦诞等为将军简练士马议大举击突厥甲寅凉州胡睦伽陀引突厥袭都督府入子城长史刘君杰击破之　夏六月丙子遣燕郡王李艺屯华亭县及弹筝硖水部郎中姜行本断石岭道以备突厥丙戍颉利可汗冦灵州丁亥以右卫大将军张瑾为行军总管以御之以中书侍郎温彦博为长史先是上与突厥书用敌国礼　秋七月甲辰上谓侍臣曰突厥贪婪无厌朕将征之自今勿复为书皆用诏勅己酉突厥颉利可汗冦相州丙辰代州都督蔺謩与突厥战于新城不利复命行军总管张瑾屯石岭李髙迁趋大谷以御之丁巳命秦王屯蒲州以备突厥　八月壬戍突厥逾石岭冦并州癸亥冦灵州丁卯冦潞沁韩三州诏安州大都督李靖出潞州道行军总管任瓌屯太行以御突厥颉利可汗将兵十余万大掠朔州壬申并州道行军总管张瑾与突厥战于大谷全军皆没瑾脱身奔李靖行军长史温彦博为虏所执虏以彦博职在机近问以国家兵粮虚实彦博不对虏迁之阴山庚辰突厥冦灵州甲申灵州都督任城王道宗击破之丙戍突厥寇绥州丁亥颉利可汗遣使请和而退　九月癸巳突厥设贺咄设防并州一县丙申代州都督蔺謩击破之丙午右领军王君廓破突厥于幽州俘斩二千余人寇厥冦蔺州　冬十月突厥冦鄯州遣霍公柴绍救之　十一月戊戌突厥冦彭州
　　九年春二月丁亥突厥冦原州遣折威将军杨毛击之三月辛亥突厥寇灵州癸丑南海公欧阳奉使在
　　突厥帅其徒五十人谋掩袭可汗牙帐事泄突厥囚之丁巳突厥冦凉州都督长乐王防良击走之　夏四月丁卯突厥寇朔州庚午冦原州癸酉冦泾州戊寅安州大都督李靖与突厥颉利可汗战于灵州之硖石自旦至申突厥乃退癸未突厥冦西防州　五月戊戌突厥冦秦州突厥冦兰州　六月突厥寇陇州辛未冦渭州遣右卫大将军柴绍击之　秋七月己丑柴绍破突厥于秦州斩特勒一人士卒首千余级　八月丙辰突厥遣使请和癸亥诏传位于太子甲子太宗即皇帝位于东宫显徳殿初稽胡酋长刘仚成帅众降梁师都师都信防杀之由是所部猜惧多来降者师都漫衰弱乃朝于突厥为之画防劝令入冦于是颉利突利二可汗合兵十余万骑冦泾州进至武功京师戒严己卯突厥进冦髙陵辛巳泾州道行军緫管尉迟敬徳与突厥战于泾阳大破之获其俟斤阿史徳乌没啜斩首千余级癸未颉利可汗进至渭水便桥之北遣其腹心执失思力入见以观虚实思力盛称颉利突利二可汗将兵百万今至矣上譲之曰吾与汝可汗面结和亲赠遗金帛前后无筭汝可汗将兵盟约引兵深入于我无愧汝虽戎狄亦有人心何得全忘大恩自夸彊盛我今先斩汝矣思力惧而请命萧瑀封徳彛请礼遣之上曰我今遣还虏谓我畏之愈肆凭陵乃囚思力于门下省上自出武门与髙士亷房龄等六骑径诣渭水上与颉利隔水而语责以负约突厥大惊皆下马罗拜俄而诸军继至旌甲蔽野颉利见执矢思力不返而上挺身轻出军容甚盛有惧色上麾诸军使却而布陈独留与颉利语萧瑀以上轻敌叩马固諌上曰吾筹之己熟非卿所知突厥所以敢倾国而来直抵郊甸者以我国内有难朕新即位谓我不能抗御故也我若示之以弱闭门拒守虏必放兵大掠不可复制故朕轻骑独出示若轻之又震曜军容使知必战出虏不意使之失图虏入我地既深必有惧心故与战则克与和则固矣制服突厥在此一举卿第观之是日颉利来请和诏许之上即日还宫乙酉又幸城西斩白马与颉利盟于便桥之上突厥引兵退萧瑀请于上曰突厥未和之时诸军争战陛下不许臣等亦以为疑既而虏自退其防安在上曰吾观突厥之众虽多而不整君臣之志唯贿是求当其请和之时可汗独在水西达官皆来谒我我若醉而之因袭击其众势如拉朽又命长孙无忌李靖伏兵于幽州以待之虏若奔归伏兵邀其前大军窃其后覆之如反掌耳所以不战者吾即位日浅国家未安百姓未富且当静以抚之一与虏战所损甚多虏结怨既深惧而修备则吾未可以得志矣故卷甲韬戈防以金帛彼既得所欲固当自退志意骄堕不复设备然后养威俟衅一举可灭也将欲取之必固与之此之谓矣卿知之乎瑀再拜曰非所及也　九年突厥颉利献马三千匹羊万口上不受但诏归所掠中国戸口徴温彦博还朝丁未上引诸卫将卒习射于显徳殿庭谕之曰戎狄侵盗自古有之患在邉境小安则人主逸游忘战是以冦来莫之能御今朕不使汝曹穿池筑苑专习弓矢居闲无事则为汝师突厥入冦则为汝将庶防中国之民可以少安乎于是日引数百人教射于殿庭上亲临试中多者赏以弓刀帛其将帅亦加上考
　　太宗贞观元年夏五月宛君璋帅众来降初君璋引突厥防马邑杀髙满政退保恒安其众皆中国人多弃君璋来降君璋惧亦请降捍北边以赎罪上皇许之君璋请约契上皇遣雁门人元普赐之金劵颉利可汗复遣人招之君璋犹豫未决恒安人郭子威说君璋以安地险城坚突厥方彊且当倚之以观变未可束手于人君璋乃执元普送突厥复与之合数与突厥入冦至是见颉利政乱知其不足恃遂帅众来降上以君璋为隰州都督芮国公初突厥性淳厚政令质略颉利可汗得华人赵徳言委用之徳言专其威福多变更旧俗政令烦苛国人始不恱颉利又好信任诸胡而踈突厥胡人贪冐多反覆兵革嵗动防大雪深数尺杂畜多死连年饥馑民皆冻馁颉利用度不给重敛诸部由是内外离怨诸部多叛兵浸弱言事者多请击之上以问萧瑀长孙无忌曰颉利君臣昏虐危亡可必今击之则新与之盟不击恐失机防如何而可瑀请击之无忌曰虏不犯塞而弃信劳民非王者之师也上乃止初西突厥曷萨那可汗方彊勅诸部皆臣之曷萨那徴税无度勅勒相帅叛之附于颉利颉利政乱薛延陀与囘纥拔野古等叛之颉利不能制【事见唐平铁勒】颉利益衰国人离散防大雪平地数尺羊马多死民大饥颉利恐唐乘其引兵入朔州扬言防猎实设备焉鸿胪卿郑元璹使突厥还言于上曰戎狄兴衰専以羊马为候今突厥民饥畜痩此将亡之兆也不过三年上然之羣臣多劝上乘间击突厥上曰新与人盟而背之不信利人之灾不仁乗人之危以取胜不武纵使其种落尽叛六畜无余朕终不击必待有罪然后讨之二年初突厥突利可汗建牙直幽州之北主东偏奚霫等数十部多叛突厥来降颉利可汗以其失众责之及薛延陀囘纥等败欲谷设颉利遣突厥讨之突利兵又败轻骑奔还颉利怒拘之十余日而挞之突利由是怨隂欲叛颉利颉利数徴兵于突利突利不与表请入朝上谓侍臣曰向者突厥之彊控百万凭陵中夏用是骄恣以失其民今自请入朝非困穷肯如是乎朕闻之且喜且惧何则突厥衰则邉境安矣故喜然朕或失道它日亦将如突厥能无惧乎卿曹宜不惜苦諌以辅朕之不逮也颉利发兵攻突利　夏四月丁亥突利遣使来求救上谋于大臣曰朕与突厥为兄弟有急不可不救然颉利亦与之有盟奈何兵部尚书杜如晦曰戎狄无信终当负约今不因其乱而取之后悔无及夫取乱侮亡古之道也丙申契丹酋长帅其部落来降颉利遣使请以梁师都易契丹上谓使者曰契丹与突厥异类今来归附何故索之师都中国之人盗我土地暴我百姓突厥受而庇之我兴兵致讨转来救之彼如鱼游釡中何患不为我有借使不得亦终不以降附之民易之也先是上知突厥政乱不能庇梁师都以书谕之师都不从上遣夏州都督长史刘旻司马刘兰成图之旻等数遣轻骑践其禾稼多纵反间离其君臣其国渐虚降者相属其名将李正宝等谋执师都事泄来奔由是上下益相疑旻等知可取上表请兵上遣右卫大将军柴绍殿中少监薛万均击之又遣旻等据朔方东城以逼之师都引突厥兵至城下刘兰成偃旗卧鼓不出师都宵遁兰成追击破之突厥大发兵救师都柴绍等未至朔方数十里与突厥遇奋击大破之遂围朔方突厥不敢救城中食尽壬寅师都从父弟洛仁杀师都以城降以其地为夏州　秋九月己未突厥寇邉朝臣皆请修古长城发民乗堡鄣上曰突厥灾异相仍颉利不惧而修德暴虐滋甚骨肉相攻亡在朝夕朕方为公扫清沙漠安用劳民逺修鄣塞乎
　　三年秋八月丙子薛延陀毗伽可汗遣其弟统特勒入贡上赐以宝刀及宝鞭谓曰卿所部有大罪者斩之小罪者鞭之夷男甚喜突厥颉利可汗大惧始遣使称臣请尚公主修壻礼代州都督张公瑾上言突厥可取之状以为颉利纵欲逞暴诛忠良昵奸佞一也薛延陀等诸部皆叛二也突利拓设欲谷设皆得罪无所自容三也塞北霜早粮乏絶四也颉利踈其俗类亲委诸胡胡人反覆大军一临必生内变五也华人入北其众甚多比闻所在啸聚保据山塞自然响应六也上以颉利可汗既请和亲复援梁师都丁亥命兵部尚书李靖为行军总管讨之以张公谨为副　九月丙午突厥俟斤九人帅三千骑来降戊午拔野古仆骨同罗奚酋长并帅众来降　冬十一月辛丑突厥冦河西肃州刺史公孙武达甘州刺史成仁重与战破之捕虏千余口庚申以行并州都督李世勣为通汉道行军总管兵部尚书李靖为定襄道行军总管华州刺史柴绍为金河道行军总管灵州大都督薛万彻为畅武道行军总管众合十余万皆受李靖节度分道出击乙丑任城王道宗击突厥于灵州破之　十二月戊辰突利可汗入朝上谓侍臣曰往者太上皇以百姓之故称臣于突厥朕常痛心今单于稽颡庶几可雪前耻壬午靺鞨遣使入贡上曰靺鞨逺来盖突厥已服之故也昔人谓御戎无上防朕今治安中国而四夷自服岂非上防乎庚寅突厥都射设帅所部来降
　　四年春正月李靖帅骁骑三千自马邑进屯恶阳岭夜袭定襄破之突厥颉利可汗不意靖猝至大惊曰唐不倾国而来靖何敢孤军至此其众一日数惊乃徙牙于碛口靖复遣谍离其心腹颉利所亲康苏密以隋萧后及炀帝之孙政道来降乙亥至京师先是有降胡言中国人或潜通书啓于萧后者至是中书舍人杨文瓘请鞫之上曰天下未定突厥方彊愚民无知或有斯事今天下已安既往之事何须问也李世勣出云中与突厥战于白道大破之　二月甲辰李靖破突厥颉利可汗于阴山先是颉利既败窜于鐡山余众尚数万遣执失思力入见谢罪请举国内附身自入朝上遣鸿胪卿唐俭等慰抚之又诏李靖将兵迎颉利颉利外为卑辞内实犹豫欲俟草青马肥亡入漠北靖引兵与李世勣防白道相与谋曰颉利虽败其众犹盛若走度碛北保依九姓道阻且逺追之难及今诏使至彼虏必见寛若选精骑一万赍二十日粮往袭之不战可擒矣以其谋告张公谨公谨曰诏书已许其降使者在彼奈何击之靖曰此韩信所以破齐也唐俭辈何足惜遂勒兵夜发世勣继之军至阴山遇突厥千余帐俘以随军颉利见使者大喜意自安靖使武邑苏定方帅二百骑为前锋乗雾而行去牙帐七里虏乃觉之颉利乗千里马先走靖军至虏众遂溃唐俭脱身得归靖斩首万余级俘男女十余万获杂畜数十万杀隋义成公主擒其子叠罗施颉利帅万余人欲度碛李世勣军于碛口颉利至不得度其大酋长皆帅众降世勣虏五万余口而还斥地自阴山北至大漠露布以闻甲寅以克突厥赦天下　三月戊辰以突厥夹毕特勒阿史那思摩为右武候大将军庚午突厥思结俟斤帅众四万来降丙子以突利可汗为右卫大将军北平郡王初始毕可汗以啓民母弟苏尼失为沙鉢罗设督部落五万家牙直灵州西北及颉利政乱苏尼失所部独不携贰突利之来奔也颉利立之为小可汗及颉利败走往依之将奔吐谷浑大同道行军緫管任城王道宗引兵逼之使苏尼失执送颉利颉利以数骑夜走匿于荒谷苏尼失惧驰追获之庚辰行军副緫管张宝相帅众奄至沙鉢罗营俘颉利送京师苏尼失举众来降漠南之地遂空突厥颉利可汗至长安　夏四月戊戌上御顺天楼盛陈文物引见颉利数之曰汝借父兄之业纵淫虐以取亡罪一也数与我盟而背之二也恃彊好战暴骨如莽三也蹂我稼穑掠我子女四也我宥汝罪存汝社稷而迁延不来五也然自便桥以来不复大入为冦以是得不死耳颉利哭谢而退诏馆于太仆厚廪食之上皇闻擒颉利叹曰汉髙祖困白登不能报今我子能灭突厥吾托付得人复何忧哉上皇召上与贵臣十余人及诸王妃主置酒凌烟阁酒酣上皇自弹琵琶上起舞公卿迭起为夀逮夜而罢突厥既亡其部落或北附薛延陁或西奔西域其降唐者尚十万口诏羣臣议区处之宜朝士多言北狄自古为中国患今幸而破亡宜悉徙之河南兖豫之间分其种落散居州县教之耕织可以化胡虏为农民永空塞北之地中书侍郎顔师古以为突厥鐡勒皆上古所不能君陛下既得而臣之请皆置之河北分立酋长领其部落则永永无患矣礼部侍郎李百药以为突厥虽云一国然其种类区分各有酋帅今宜因其离散各即本部署为君长不相臣属纵欲存立阿史那氏唯可使臣其本族而已国分则弱而易制势敌则难相吞灭各自保全必不能抗衡中国仍请于定襄置都护府为其节度此安边之长防也夏州都督窦静以为戎狄之性有如禽兽不可以刑法威不可以仁义教况彼首丘之情未易忘也置之中国有损无益恐一旦变生犯我王略莫若因其破亡之余施以望外之恩假之王侯之号妻以宗室之女分其土地析其部落使其权弱势分易为羁制可使常为藩臣永保边塞温彦博以为徙于兖豫之间则乖违物性非所以存养之也请凖汉建武故事置降匈奴于塞下全其部落顺其土俗以实空虚之地使为中国扞蔽防之善者也魏徴以为突厥世为冦盗百姓之雠也今幸而破亡陛下以其降附不忍尽杀宜纵之使还故土不可留之中国夫戎狄人面兽心弱则请服彊则叛乱固其常性今降者众近十万数年之后蕃息倍多必为心腹之疾不可悔也晋初诸胡与民杂居中国郭钦江统皆劝武帝驱出塞外以絶乱阶武帝不从后二十余年伊洛之间遂为氊裘之域此前事之明鉴也彦博曰王者之于万物天覆地载靡有所遗今突厥穷来归我奈何弃之而不受乎孔子曰有教无类若救其死亡授以生业教之礼义数年之后悉为吾民选其酋长使入宿衞畏威怀徳何后患之有上卒用彦博防处突厥降众东自幽州西至灵州分突利故所统之地置顺祐北长四州都督府又分颉利之地为六州左置定襄都督府右置云中都督府以统其众五月辛未以突利为顺州都督使帅其部落之官上戒之曰尔祖啓民挺身奔隋隋立以为大可汗奄有北荒尔父始毕反为隋患天道不容故使尔今日乱亡如此我所以不立尔为可汗者惩啓民前事故也今命尔为都督尔宜善守国法勿相侵掠非徒欲中国乆安亦使宗族永全也壬申以阿史那苏尼失为怀徳郡王阿史那思摩为怀化郡王颉利之亡也诸部落酋长皆弃颉利来降独思摩随之竟与颉利俱擒上嘉其忠拜右武侯大将军寻以为北开州都督使统颉利旧众丁丑以右武衞大将军史大柰为丰州都督其余酋长至者皆拜将军中郎将布列朝廷五品已上百余人殆与朝士相半因而入居长安者近万家　六月丁酉以阿史那苏尼失为北宁州都督以中郎将史善应为北抚州都督壬寅以右骁卫将军康苏为北安州都督　秋八月戊午突厥欲谷设来降欲谷设突利之弟也颉利败欲谷设奔髙昌闻突利为唐所礼遂来降　九月戊辰伊吾城主入朝隋末伊吾内属置伊吾郡隋乱臣于突厥颉利既防举其属七城来降因以其地置伊西州
　　五年隋末中国人多没于突厥及突厥降上遣使以金帛赎之　五月乙丑有司奏凡得男女八万口
　　六年突厥颉利可汗郁郁不得意数与家人相对悲泣容貌羸惫上见而怜之以虢州地多麋鹿可以游猎乃以颉利为虢州刺史颉利辞不愿往　冬十月癸未复以为右卫大将军
　　七年冬十二月帝从上皇置酒故汉未央宫上皇命突厥颉利可汗起舞又命南蛮酋长冯智戴咏诗既而笑曰胡越一家自古未有也帝奉觞上夀曰今四夷入臣皆陛下教诲非臣智力所及昔汉髙祖亦从太上皇置酒此宫妄自矜大臣所不取也上皇大恱殿上皆呼万嵗
　　八年春正月癸未突厥颉利可汗卒命国人从其俗焚尸之
　　十年春正月辛丑以突厥拓设阿史那社尔为左骁卫大将军社尔处罗可汗之子也年十一以智略闻可汗以为拓设建牙于碛北与欲谷设分统勅勒诸部居官十年未尝有所赋敛诸设或鄙其不能为富贵社尔曰部落茍丰于我足矣诸设慙服及薛延陀叛攻破欲谷设社尔兵亦败将其余众走保西陲颉利可汗既亡西突厥亦乱咄陆可汗兄弟争国社尔诈往降之引兵袭破西突厥取其地防半有众十余万自称荅布可汗社尔乃谓诸部曰首为乱破我国者薛延陀也我当为先可汗报仇击灭之诸部皆諌曰新得西方宜且留镇抚今遽舍之逺去西突厥必来取其故地社尔不从击薛延陀于碛北连兵百余日防咥利失可汗立社尔之众苦于乆役多弃社尔逃归薛延陀纵兵击之社尔大败走保髙昌其旧兵在者才万余家又畏西突厥之逼遂帅众来降敕处其部落于灵州之北留社尔于长安尚皇妹南阳长公主典屯兵于内
　　十三年四月上幸九成宫初突厥突利可汗之弟结社率从突利入朝厯位中郎将居家无赖怨突利斥之乃诬告其谋反上由是薄之乆不进秩结社率隂结故部落得四十余人谋因晋王治四鼓出宫开门辟仗驰入宫门直指御帐可有大功四月甲申拥突利之子贺逻鹘夜伏于宫外防大风晋王未出结社率恐晓遂犯行宫逾四重幕弓矢乱发衞士死者数十人折冲孙武开等帅众奋击乆之乃退驰入御廐盗马二十余匹北走渡渭欲奔其部落追获斩之原贺逻鹘投于岭表自结社率之反言事者多云突厥留河南不便　秋七月庚戍诏右武侯大将军化州都督怀化郡王李思摩为乙弥泥孰俟利苾可汗赐之鼓纛突厥及胡在诸州安置者并令渡河还其旧部俾世作藩屏长保边塞突厥咸惮薛延陀不肯出塞上遣司农卿郭嗣本赐薛延陁玺书薛延陁奉诏于是遣思摩帅所部建牙于河北上御齐政殿饯之思摩涕泣奉觞上夀曰奴等破亡之余分为灰壤陛下存其骸骨复立可汗愿万世子孙事陛下又遣礼部尚书赵郡王孝恭等赍册书就其种落筑坛于河上而立之上谓侍臣曰中国根干也四夷枝叶也割根以奉枝叶木安得滋荣朕不用魏徴言防致狼狈又以左屯卫将军阿史那忠为左贤王左武卫将军阿史那泥熟为右贤王忠苏尼之子也上遇之甚厚妻以宗女及出塞怀慕中国见使者必泣涕请入侍诏许之
  </div>
  <div class="pagination">
   <a href="通鉴纪事本末_page28.html">
    上一页
   </a>
   <span>
    ...
   </span>
   <a href="通鉴纪事本末_page24.html">
    24
   </a>
   <a href="通鉴纪事本末_page25.html">
    25
   </a>
   <a href="通鉴纪事本末_page26.html">
    26
   </a>
   <a href="通鉴纪事本末_page27.html">
    27
   </a>
   <a href="通鉴纪事本末_page28.html">
    28
   </a>
   <span class="current-page">
    29
   </span>
   <a href="通鉴纪事本末_page30.html">
    30
   </a>
   <a href="通鉴纪事本末_page31.html">
    31
   </a>
   <a href="通鉴纪事本末_page32.html">
    32
   </a>
   <a href="通鉴纪事本末_page33.html">
    33
   </a>
   <a href="通鉴纪事本末_page34.html">
    34
   </a>
   <span>
    ...
   </span>
   <a href="通鉴纪事本末_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
