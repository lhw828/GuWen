<!DOCTYPE html>
<html>
<head>
    <meta charset="UTF-8">
    <title>绎史 - 第 32 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 32 页/共 76 页</h1>
    <div class="content">　　绎史卷七十四　　　　灵壁县知县马骕撰子产相郑【竝载诸臣兴废　邓析附】
　　左传【襄公五年】夏郑子国来聘通嗣君也　【七年】郑僖公之爲大子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将防于鄬子驷相又不礼焉侍者谏不听又谏杀之及鄵子驷使贼夜弑僖公而以疟疾赴于诸侯简公生五年奉而立之
　　公羊传操者何郑之邑也诸侯卒其封内不地此何以地隐之也何隐尔弑也孰弑之其大夫弑之曷爲不言其大夫弑之爲中国讳也曷爲爲中国讳郑伯将会诸侯于鄬其大夫谏曰中国不足归也则不若与楚郑伯曰不可其大夫曰以中国爲义则伐我丧以中国爲彊则不若楚于是弑之郑伯髠原何以名伤而反未至乎舎而卒也未见诸侯其言如会何致其意也贼未讨何以书葬爲中国讳也【谷梁传未见诸侯其曰如会何也致其志也礼诸侯不生名此其生名何也卒之名也卒之则何爲加之如会之上见以如会卒也其见以如会卒何也郑伯将会中国其臣欲从楚不胜其臣弑而死其不言弑何也不使夷狄之民加乎中国之君也其地于外也其日未逾竟也日卒时葬正也】
　　左传【八年】郑羣公子以僖公之死也谋子驷子驷先之夏四月庚辰辟杀子狐子熙子侯子丁孙击孙恶出奔衞【右僖公　十之弑　　年】初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷爲田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国爲司马子耳爲司空子孔爲司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗爲门者庀羣司闭府库愼闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国爲载书以位序听政辟大夫诸司门子弗顺将诛之子产止之请爲之焚书子孔不可曰爲书以定国众怒而焚之是众爲政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定【谷梁传称盗以杀大夫　十五弗以上下道恶上也　　年】郑尉氏司氏之乱其余盗在宋郑人以子西伯有子产之故纳赂于宋以马四十乘与师茷师慧三月公孙黑爲质焉司城子罕以堵女父尉翩司齐与之良司臣而逸之托诸季武子武子寘诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乘之相易淫乐之蒙必无人焉故也子罕闻之固请而归之　十二月郑人夺堵狗之妻而归诸范氏　【十八年】郑子孔欲去诸大夫将叛晋而起楚师以去之使告子庚子庚弗许楚子闻之使扬豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午怀安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂渉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还渉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之德也　【十九年】郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西听政立子产为卿
　　史记简公二年晋伐郑郑与盟晋去冬又与楚盟子驷畏诛故两亲晋楚三年相子驷欲自立为君公子子孔使尉止杀相子驷而代之子孔又欲自立子产曰子驷为不可诛之今又效之是乱无时息也于是子孔从之而相郑简公十二年简公怒相子孔专国权诛之而以子产为卿【○按左传无驷孔欲自立事右子孔之乱】
　　左传【二十二年】九月郑公孙黒肱有疾归邑于公召室老宗人立叚而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也己巳伯张卒君子曰善戒诗曰愼尔侯度用戒不虞郑子张其有焉　十二月郑游昄将如晋未出竟遭逆妻者夺之以馆于邑丁巳其夫攻子明杀之以其妻行子展废良而立大叔曰国卿君之贰也民之主也不可以茍请舍子明之类求亡妻者使复其所使游氏勿怨曰无昭恶也【右印叚游　二十吉之立　　四年】晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也　【二十五年】晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子太叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣【右子产　二十知然明　二年】夏晋人征朝于郑郑人使少正公孙侨对曰在晋先君悼公九年我寡君于是即位即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚晋于是乎有萧鱼之役谓我敝邑迩在晋国譬诸草木吾臭味也而何敢差池楚亦不竞寡君尽其土实重之以宗器以受齐盟遂帅羣臣随于执事以会歳终贰于楚者子侯石盂归而讨之溴梁之明年子蟜老矣公孙夏从寡君以朝于君见于尝酎与执燔焉闲二年闻君将靖东夏四月又朝以听事期不朝之闲无歳不聘无役不从以大国政令之无常国家罢病不虞荐至无日不惕岂敢忘职大国若安定之其朝夕在庭何辱命焉若不恤其患而以为口实其无乃不堪任命而翦为仇雠敝邑是惧其敢忘君命委诸执事执事实重图之　【二十四年】范宣子为政诸侯之币重郑人病之二月郑伯如晋子产寓书于子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子頼之则晋国贰诸侯贰则晋国坏晋国贰则子之家坏何没没也将焉用贿夫令名德之舆也德国家之基也有基无坏无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以远至迩安毋宁使人谓子子实生我而谓子浚我以生乎象有齿以焚其身贿也宣子说乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首　【二十五年】初陈侯会楚子伐郑当陈隧者井堙木刋郑人怨之六月郑子展子产帅车七百乘伐陈宵突陈城遂入之陈侯扶其大子偃师奔墓遇司马桓子曰载余曰将廵城遇贾获载其母妻下之而授公车公曰舍尔母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还郑子产献捷于晋戎服将事晋人问陈之罪对曰昔虞阏父为周陶正以服事我先王我先王頼其利器用也与其神明之后也庸以元女大姬配胡公而封诸陈以备三恪则我周之自出至于今是頼桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大惠弃我姻亲介恃楚众以冯陵我敝邑不可亿逞我是以有徃年之告未获成命则有我东门之役当陈隧者井堙木刋敝邑大惧不竞而耻大姬天诱其衷啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚防不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不远晋为伯郑入陈非文辞不为功愼辞哉　【二十六年】郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上至下隆杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼【右入陈始末】
　　吕氏春秋晋人欲攻郑令叔向聘焉视其有人与无人子产为之诗曰子惠思我褰裳渉洧子不思我岂无他士叔向归曰郑有人子产在焉不可攻也秦荆近其诗有异心不可攻也晋人乃辍攻郑孔子曰诗云无兢惟人子产一称而郑国免
　　左传【二十七年】郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀笫之言不逾阈况在野乎非使人之所得闻也子西赋黍苖之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印叚赋蟋蟀赵孟曰善哉保家之主也吾有望矣公孙叚赋桑扈赵孟曰匪交匪敖福将焉徃若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎　【二十八年】子产相郑伯以如楚舍不为坛外仆言曰昔先大夫相先君适四国未尝不为坛自是至今亦皆循之今子草舍无乃不可乎子产曰大适小则为坛小适大茍舍而已焉用坛侨闻之大适小有五美宥其罪戾赦其过失救其菑患赏其德刑教其不及小国不困懐服如归是故作坛以昭其功宣告后人无怠于德小适大有五恶说其罪戾请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也【右善事大国】　公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎　【二十九年】郑伯有使公孙黑如楚辞曰楚郑方恶而使余徃是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏裨谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉徃裨谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉避之天祸郑久矣其必使子产息之乃犹可以戾不然将亡矣　【三十年】子产相郑伯以如晋叔向问郑国之政焉对曰吾得见与否在此岁也驷良方争未知所成若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣　夏四月己亥郑伯及其大夫盟君子是以知郑难之不已也　郑伯有耆酒为窟室而夜饮酒击钟焉朝至未巳朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汰侈故不免人谓子产就直助彊子产曰岂为我徒国之祸难谁知所敝或主彊直难乃不生姑成吾所辛丑子产敛伯有氏之死者而殡之不及谋而遂行印叚从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸邜子石入皆受盟于子晳氏乙巳郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻己也喜曰子皮与我矣癸丑晨自墓门之凟入因马师颉介于襄库以伐旧北门驷帯率国人以伐之皆召子产子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介八月甲子奔晋驷帯追之及酸枣与子上盟用两珪质于河使公孙肸入盟大夫己巳复归书曰郑人杀良霄不称大夫言自外入也于子蟜之卒也将葬公孙挥与裨灶晨防事焉过伯有氏其门上生莠子羽曰其莠犹在乎于是嵗在降娄降娄中而旦裨灶指之曰犹可以终嵗嵗不及此次也已及其亡也嵗在娵訾之口其明年乃及降娄仆展从伯有与之皆死羽颉出奔晋为任大夫鸡泽之会郑乐成奔楚遂适晋羽颉因之与之比而事赵文子言伐郑之说焉以宋之盟故不可子皮以公孙鉏为马师【谷梁传不言大夫恶之也史记诸公子争宠相杀又欲杀子产公子或　昭公諌曰子产仁人郑所以存者子产也勿杀乃止　七年】
　　郑人相惊以伯有曰伯有至矣则皆走不知所徃铸刑书之嵗二月或梦伯有介而行曰壬子余将杀帯也明年壬寅余又将杀叚也及壬子驷帯卒国人益惧齐燕平之月壬寅公孙叚防国人愈惧其明月子产立公孙泄及良止以抚之乃止子大叔问其故子产曰鬼有所归乃不为厉吾爲之归也大叔曰公孙泄何为子产曰说也为身无义而图説从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄旣生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎【右驷良　襄公三之争　　十年】郑子皮授子产政辞曰国小而偪族大宠多不可为也子皮曰虎帅以听谁敢犯子子善相之国无小小能事大国乃寛子产为政有事伯石赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉徃子太叔曰若四国何子产曰非相违也而相从也四国何尤焉郑书有之曰安定国家必大焉先姑先安大以待其所归既伯石惧而归邑卒与之伯有既死使大史命伯石为卿辞大史退则请命焉复命之又辞如是三乃受策入拜子产是以恶其为人也使次己位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒退而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之【三十一年】公薨之月子产相郑伯以如晋晋侯以我丧故
　　未之见也子产使尽壊其馆之垣而纳车马焉士文伯让之曰敝邑以政刑之不修宼盗充斥无若诸侯之属辱在寡君者何是以令吏人完客所馆高其闬闳厚其墙垣以无忧客使今吾子坏之虽从者能戒其若异客何以敝邑之为盟主缮垣葺墙以待賔客若皆毁之其何以共命寡君使匄请命对曰以敝邑褊小介于大国诛求无时是以不敢宁居悉索敝赋以来会时事逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝库廏缮修司空以时平易道路圬人以时塓馆宫室诸侯賔至甸设庭燎仆人廵宫车马有所賔从有代巾车脂辖人牧圉各瞻其事百官之属各展其物公不留賔而亦无废事忧乐同之事则廵之教其不知而恤其不足賔至如归无宁菑患不畏防盗而亦不患燥湿今铜鞮之宫数里而诸侯舍于人门不容车而不可逾越盗贼公行而夭疠不戒賔见无时命不可知若又勿坏是无所藏币以重罪也敢请执事将何所命之虽君之有鲁防亦敝邑之忧也若获荐币修垣而行君之惠也敢惮勤劳文伯复命赵文子曰信我实不德而以人之垣以赢诸侯是吾罪也使士文伯谢不敏焉晋侯见郑伯有加礼厚其晏好而归之乃筑诸侯之馆叔向曰辞之不可以已也如是夫子产有辞诸侯頼之若之何其释辞也诗曰辞之辑矣民之协矣辞之绎矣民之莫矣其知之矣　十二月北宫文子相卫襄公以如楚宋之盟故也过郑印叚迋劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有子产之从政也择能而使之冯简子能断大事子大叔美秀而文公孙挥能知四国之为而辨于其大夫之族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子大叔使行之以应对賔客是以鲜有败事北宫文子所谓有礼也　郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实頼之岂唯二三臣仲尼闻是语也曰以是观之人谓子产不仁吾不信也　子皮欲使尹何为邑子产曰少未知可否子皮曰愿吾爱之不吾叛也使夫徃而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者远者小人务知小者近者我小人也衣服附在吾身我知而慎之大官大邑所以庇身也我远而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉是以能为郑国
　　韩非子郑简公谓子产曰国小迫于荆晋之间今城郭不完兵甲不备不可以待不虞子产曰臣闭其外也已远矣而守其内也已固矣虽小国犹不危之也君其勿忧是以没简公身无患　子产相郑简公谓子产曰饮酒不乐也俎豆不大钟鼓竽瑟不鸣寡人之事不一国家不定百姓不治耕战不辑睦亦子之罪子有职寡人亦有职各守其职子产退而为政五年国无盗贼道不拾遗桃枣防于街者莫有援也锥刀遗道三日可反三年不变民无饥也【尸子郑简公谓子产曰饮酒之不乐钟鼓之不鸣寡人之任也国家之不乂朝廷之不理与诸侯交不得志子之任也子无入寡人之乐寡人无入子之朝自是以来子产理郑城门不闭国无盗贼道无饥人孔子曰若郑简公之好乐也虽抱钟而朝可也　说苑子产相郑简公谓子产曰内政毋出外政毋入夫衣裘之不美车马之不饰子女之不洁寡人之丑也国家之不治封疆之不正夫子之丑也子产相郑终简公之身内无国中之乱外无诸侯之患也　吕氏春秋子产相郑往见壶丘子林与其弟子坐必以年是倚其相于门也夫相万乘之国而能遗之谋志论行而以心与人相索其唯子产乎故相郑十八年刑三人杀二人桃李之垂于行者莫之援也锥刀之遗于道者莫之举也】　郑子产晨出过东匠之闾闻妇人之哭抚其御之手而听之有间遣吏执而问之则手绞其夫者也异日其御问曰夫子何以知之子产曰其声惧凡人于其亲爱也始病而忧临死而惧已死而哀今哭已死不哀而惧是以知其有奸也或曰子产之治不亦多事乎奸必待耳目之所及而后知之则郑国之得奸者寡矣不任典成之吏不察参伍之政不明度量恃尽聪明劳智虑而以知奸不亦无术乎且夫物众而智寡寡不胜众智不足以徧知物故因物以知物下众而上寡寡不胜众者言君不足以徧知臣也故因人以知人是以形体不劳而事治智虑不用而奸得故宋人语曰一雀过羿羿必得之则羿诬矣以天下为之罗则雀不失矣夫知奸亦有大罗不失其一而已矣不修其理而以己之胷察为之弓矢则子产诬矣老子曰以智治国国之贼也其子产之谓矣　有相与讼者子产离之而无使得通辞倒其言以告而知之家语子游问于孔子曰夫子之极言子产之惠也可得闻乎孔子曰惠在爱民而已矣子游曰爱民谓之德教何翅施惠哉孔子曰夫子产者犹众人之母也能食之弗能教也子游曰其事可言乎孔子曰子产以所乘之舆济冬渉者是爱无教也【说苑景差相郑郑人有冬渉水者出而胫寒后景差过之下陪乗而载之覆以上祍晋叔向闻之曰景子为人国相岂不固哉吾闻良吏居之三月而沟渠修十月而津梁成六畜且不濡足而况人乎○此疑即子产事　庄子申徒嘉兀者也而与郑子产同师于伯昏无人子产谓申徒嘉曰我先出则子止子先出则我止其明日又与合堂同席而坐子产谓申徒嘉曰我先出则子止子先出则我止今我将出子可以止乎其未邪且子见执政而不违子齐执政乎申徒嘉曰先生之门固有执政焉如此哉子而说子之执政而后人见者也闻之曰鉴明则尘垢不止止则不明也久与贤人处则无过今子之所取大者先生也而犹出言若是不亦过乎子产曰子既若是矣犹与尧争善计子之德不足以自反邪申徒嘉曰自状其过以不当亡者众不状其过以不当存者寡知不可奈何而安之若命唯有德者能之游于羿之彀中中央者中地也然而不中者命也人以其全足笑吾不全足者众矣我怫然而怒而适先王之所则废然而反不知先王之洗我以善邪吾与夫子游十九年矣而未尝知吾兀者也今子与我游于形骸之内而子索我于形骸之外不亦过乎子产蹵然改容更防曰子无乃称】
　　左传【昭公四年】郑子产作丘赋国人谤之曰其父死于路已为虿尾以令于国国将若之何子寛以告子产曰何害茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有　【五年】郑罕虎如齐娶于子尾氏晏子骤见之陈桓子问其故对曰能用善人民之主也【六年】三月郑人铸刑书叔向使诒子产书曰始吾有虞
　　于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大恵士文伯曰火见郑其火乎火未出而作火以铸刑器藏争辟焉火如象之不火何为六月丙戍郑灾　【十六年】郑大旱使屠击祝欵竖柎有事于桑山斩其木不子产曰有事于山蓻山林也而斩其木其罪大矣夺之官邑　【十七年】冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓愼曰徃年吾见之是其征也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈大皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑裨灶言于子产曰宋卫陈郑将同日火若我用瓘斚玉瓒郑必不火子产弗与【公羊传孛者何彗星也其言于大辰何在大辰也大辰者何大火也大火为大辰伐为大辰北辰亦为大辰何以书记异也　　十八谷梁传一有一亡曰有于大辰者滥于大辰也　年】夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓愼登大庭氏之库以望之曰宋卫陈郑也数日皆来告火裨灶曰不用吾言郑又将火郑人请用之子产不可子大叔曰寳以保民也若有火国几亡可以救亡子何爱焉子产曰天道远人道迩非所及也何以知之灶焉知天道是亦多言矣岂亦或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司防出新客禁旧客勿出于宫使子寛子上廵羣屏摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司宼列居火道行火所焮城下之人伍列登城明日使野司宼各保其征郊人助祝史除于国北禳火于冥囘禄祈于四鄘书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也【公羊传何以书记异也何异尔异其同日而俱灾也外异不书此何以书为天下记异也　谷梁传其志以同日也其日亦以同日也或曰人有谓郑子产曰某日有灾子产日天者神子恶知之是人也同日为四国灾也】　七月郑子产为火故大为社祓禳于四方振除火灾礼也乃简兵大搜将为搜除子大叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子大叔曰晋无乃讨乎子产曰吾闻之小国忘守则危况有灾乎国之不可小有备故也旣晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事撊然授兵登陴将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之闲谋之以启贪人荐为敝邑不利以重君之忧幸而不亡犹可说也不幸而亡君虽忧之亦无及也郑有他竟望走在晋既事晋矣其敢有二心　【十九年】郑大水龙鬬于时门之外洧渊国人请为禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止也【右子产　昭公为政　　元年】郑徐吾犯之妹美公孙楚聘之矣公孙黒又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乘而出女自房观之曰子晳信美矣抑子南夫也夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧防贱有罪罪在楚也乃执子南而数之曰国之大节有五女皆奸之畏君之威听其政尊其贵事其长养其亲五者所以为国也今君在国女用兵焉不畏威也奸国之纪不听政也子晳上大夫女嬖大夫而弗下之不尊贵也防而不忌不事长也兵其从兄不养亲也君曰余不女忍杀宥女以远勉速行乎无重而罪五月庚辰郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游　郑为游楚乱故六月丁巳郑伯及其大夫盟于公孙叚氏罕虎公孙侨公孙叚印叚游吉驷带私盟于闺门之外实薫隧公孙黒强与于盟使大史书其名且曰七子子产弗讨　【二年】秋郑公孙黒将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薫隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若才君将任之不才将朝夕从女女罪之不恤而又何请焉不速死司宼将至七月壬寅缢尸诸周氏之衢加木焉【右楚黒　七争昏　　年】子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋韩宣子问其位于子产子产曰君之羁臣茍得容以逃死何位之敢择卿违从大夫之位罪人以其罪降古之制也朔于敝邑亚大夫也其官马师也获戾而逃唯执政所寘之得免其死为惠大矣又敢求位宣子为子产之敏也使从嬖大夫【右罕朔出奔十二年】三月郑简公卒将为葬除及游氏之庙将毁焉
　　子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子大叔请毁之曰无若诸侯之賔何子产曰诸侯之賔能来会吾防岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也六月葬郑简公【右简公　十九之防　　年】是嵗也郑驷偃卒子游娶于晋大夫生丝弱其父兄立子瑕子产憎其为人也且以为不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请龟以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子防弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之会君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客弊而报其使晋人舍之【右驷乞　二之立　　十年】郑子产有疾谓子大叔曰我死子必为政唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于萑苻之泽大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏宼虐惨不畏明纠之以猛也柔远能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也【韩非子子产相郑病将死谓游吉曰我死后子必用郑必以严莅人夫火形严故人鲜灼水形懦人多溺子必严子之刑无令溺子之懦故子产死游吉不忍行严刑郑少年相率为盗处于灌泽将遂以为郑祸游吉率车骑与战一日一夜仅能克之游吉喟然叹曰吾早行夫子之教必不悔至于此矣】
　　史记郑相子产卒郑人皆哭泣悲之如亡亲戚子产者郑成公少子也为人仁爱人事君忠厚孔子尝过郑与子产如兄弟云及闻子产死孔子为泣曰古之遗爱也兄事子产　子产者郑之列大夫也郑昭君之时以所爱徐挚为相国乱上下不亲父子不和大宫子期言之君以子产为相为相一年竖子不戏狎班白不提挈僮子不犁畔二年市不豫贾三年门不夜关道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归【○子产不事昭公亦无徐挚为相事史异闻也右子产之卒】
　　左传【定公八年】郑驷歂嗣子大叔为政　【九年】郑驷歂杀邓析而用其竹刑君子谓子然于是不忠茍有可以加于国家者弃其邪可也静女之三章取彤管焉竿旄何以告之取其忠也故用其道不弃其人诗云蔽芾甘棠勿翦勿伐召伯所苃思其人犹爱其树况用其道而不恤其人乎子然无以劝能矣
　　邓析子天于人无厚也君于民无厚也父于子无厚也兄于弟无厚也何以言之天不能屏勃厉之气全夭折之人使为善之民必寿此于民无厚也凡民有穿窬为盗者有诈伪相迷者此皆生于不足起于贫穷而君必执法诛之此于民无厚也尧舜位为天子而丹朱商均为布衣此于子无厚也周公诛管蔡此于弟无厚也推此言之何厚之有　异同之不可别是非之不可定白黒之不可分清浊之不可理久矣诚听能闻于无声视能见于无形计能规于未兆虑能防于未然斯无他也不以耳听则通于无声矣不以目视则照于无形矣不以心计则达于无兆矣不以知虑则合于未然矣君者藏形匿影羣下无私掩目塞耳万民恐震　猎罴虎者不于外圂钓鲸鲵者不居清池何则圂非罴虎之窟也池非鲸鲵之泉也椘之不泝流陈之不束麾长卢之不士吕子之防耻　虑不先定不可以应卒兵不闲习不可以当敌庙筭千里帷幄之竒百战百胜黄帝之师死生自命贫富自时怨夭折者不知命也怨贫贱者不知时也故临难不惧知天命也贫穷无慑逹时序也凶饥之歳父死于室子死于户而不相怨者无所顾也同舟渡海中流遇风救患若一所忧同也张罗而畋唱和不差者其利等也故体痛者口不能不呼心说者顔不能不笑责疲者以举千钧责兀者以及走兔驱逸足于庭求猨防于槛斯逆理而求之犹倒裳而索领　夫自见之明借人见之闇也自闻之聪借人闻之聋也明君知此则去就之分定矣为君当若冬日之阳夏日之隂万物自归莫之使也恬卧而功自成优游而政自治岂在振目搤腕手据鞭朴而后为治欤　世间悲哀喜乐嗔怒忧愁久惑于此今转之在己为哀在他为悲在己为乐在他为喜在己为嗔在他为怒在己为愁在他为忧在己若扶之与谢之与议故之与右诺之与己相去千里也夫言之术与智者言依于博与博者言依于辩与辩者言依于安与贵者言依于势与富者言依于豪与贫者言依于利与勇者言依于敢与愚者言依于说此言之术也不用在早图不穷在早稼非所宜言勿言非所宜为勿为以避其危非所宜取勿取以避其咎非所宜争勿争以避其声一声而非驷马勿追一言而急驷马不及故恶言不出口茍语不留耳此谓君子也心欲安静虑欲深远心安静则神策生虑深远则计
　　谋成心不欲躁虑不欲浅心躁则精神滑虑浅则百事倾治世之礼简而易行乱世之礼烦而难遵上古之乐质而不悲当今之乐邢而为淫上古之民质而淳朴今世之民诈而多行上古象刑而民不犯教今墨劓不以为耻斯民所以乱多治少也尧置敢谏之鼓舜立诽谤之木汤有司直之人武有戒愼之铭此四君子者圣人也而犹若此之勤至于栗陆氏杀东里子宿沙氏戮箕文桀诛龙逢纣刳比干四主者乱君故其疾贤若仇是以贤愚之相觉若百丈之谿与万仞之山若九地之下与重山之颠【汉书名家邓析二篇　列子郑之圃泽多贤东里多才圃泽之役有伯丰子者行过东里遇邓析邓析顾其徒而笑曰为若舞彼来者奚若其徒曰所愿知也邓析谓伯丰子曰汝知养养之义乎受人养而不能自养者犬豕之类也养物而物为我用者人之力也使汝之徒食而饱衣而息执政之功也长防羣聚而为牢籍庖厨之物奚异犬豕之类乎伯丰子不应伯丰子之从者越次而进曰大夫不闻齐鲁之多机乎有善治土木者有善治金革者有善治声乐者有善治书数者有善治军旅者有善治宗庙者羣才备也而无相位者无能相使者而位之者无知使之者无能而知之与能为之使焉执政者乃吾之所使子奚矜焉邓析无以应目其徒而退　说苑卫有五丈夫俱负缶而入井灌韭终日一区邓析过下车为教之曰为机重其后轻其前命曰桥终日溉韭百区不倦五丈夫曰吾师言曰有机知之巧必有机知之败我非不知也不欲为也子其徃矣我一心漑之不知改己邓析去行数十里顔色不说怿自病弟子曰是何人也而恨我君请为君杀之邓析曰释之是所谓真人者也可令守国○庄子抱瓮事同　列子子产相郑专国之政三年善者服其化恶者畏其禁郑国以治诸侯惮之而有兄曰公孙朝有弟曰公孙穆朝好酒穆好色朝之室也聚酒千钟积麴成封望门百歩醴浆之气逆于人鼻方其荒于酒也不知世道之安危人理之悔室内之有无九族之亲疎存亡之哀乐也虽水火兵刃交于前弗知也穆之后庭比房数十皆择稚齿婑媠者以盈之方其耼于色也屏亲眤絶交游逃于后庭以昼足夜三月一出意犹未惬乡有处子之娥姣者必贿而招之媒而挑之弗获而后己子产日夜以为戚密造邓析而谋之曰侨闻治身以及家治家以及国此言自于近至于远也侨为国则治矣而家则乱矣其道逆邪将奚方以救二子子其诏之邓析曰吾惟之久矣未敢先言子奚不时其治也喻以性命之重诱以礼义之尊乎子产用邓析之言因间以谒其兄弟而告之曰人之所以贵于禽兽者智虑智虑之所将者礼义礼义成则名位至矣若触情而动耼于嗜欲则性命危矣子纳侨之言则朝自悔而夕食禄矣朝穆曰吾知之久矣择之亦久矣岂待若言而后识之哉凡生之难遇而死之易及以难遇之生俟易及之死可孰念哉而欲尊礼义以夸人矫情性以招名吾以此为弗若死也为欲尽一生之欢穷当年之乐唯患腹溢而不得恣口之饮力惫而不得肆情于色不遑忧名声之丑性命之危也且若以治国之能夸物欲以说辞乱我之心荣禄喜我之意不亦鄙而可怜哉我又欲与若别之夫善治外者物未必治而身交苦善治内者物未必乱而性交逸以若之治外其法可蹔行于一国未合于人心以我之治内可推之于天下君臣之道息矣吾常欲以此术而喻之若反以彼术而教我哉子产忙然无以应之他日以告邓析邓析曰子与真人居而不知也孰谓子智者乎郑国之治偶耳非子之功也】
　　吕氏春秋郑国多相县以书者子产令无县书邓析致之子产令无致书邓析倚之令无穷则邓析应之亦无穷矣是可不可无辨也可不可无辨而以赏罚其罚愈疾其乱愈疾此为国之禁也故辨而不当理则伪知而不当理则诈诈伪之民先王之所诛也理也者是非之宗也洧水甚大郑之富人有溺者人得其死者富人请赎之其人求金甚多以告邓析邓析曰安之人必莫之卖矣得死者患之以告邓析邓析又答之曰安之此必无所更买矣夫伤忠臣者有似于此也夫无功不得民则以其无功不得民伤之有功得民则又以其有功得民伤之人主之无度者无以知此岂不悲哉比干苌以此死箕子商容以此穷周公召公以此疑范蠡子胥以此流死生存亡安危从此生矣子产治郑邓析务难之与民之有狱者约大狱一衣小狱襦袴民之献衣襦袴而学讼者不可胜数以非为是以是为非是非无度而可与不可日变所欲胜因胜所欲罪因罪郑国大乱民口讙哗子产患之于是杀邓析而戮之民心乃服是非乃定法律乃行今世之人多欲治其国而莫之诛邓析之类此所以欲治而愈乱也
　　列子邓析操两可之说设无穷之辞当子产执政作竹刑郑国用之数难子产之治子产屈之子产执而戮之俄而诛之然则子产非能用竹刑不得不用邓析非能屈子产不得不屈子产非能诛邓析不得不诛也【○诸书多言子产杀邓析唯左氏云驷歂杀之独异右附邓析之诛】
　　左传【哀公五年】郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸墍不守其位而能久者鲜矣商颂曰不僭不滥不敢怠皇命以多福【右驷秦之败】
　　国非有彊弱也得其人者昌不得其人者亡郑小国耳居南北之冲自庄厉以来晋楚交躏其地国之不亡幸矣乃以五歳即位之简公国家内乱疆场外扰悼共方争边吏日警而不数年间外患以平内政以修解甲息民国家晏然称治焉谓非子产之力乎其始从政也舆人谤之同列猜之迨其后谁嗣歌矣甚至铸刑书作丘赋而民不怨贤能任矣甚至放游楚杀驷黒而大夫不怒使当大国而权借凭焉管仲蒍猎之功不足多也乃受政之日惴惴然国偪族宠之是惧有子皮左右先后之犹惧弗克胜无他春秋之国郑称多事固难治也自桓文霸而郑始病自悼共争而郑始危成公从楚鄢陵不振僖公从晋鄬会不终郑盖不可问矣齐桓之世郑虽受兵而三良为政诸侯莫之敢轻今则子驷之侈焉而死子孔之专焉而死伯有之愎焉而死伯石丰巻之流犹眈眈焉郑益不可问矣子产奔晋子皮止之委以大权而子产乃得行其志郑之有子皮齐之有鲍叔牙也子产之功不及管仲者则以无大国耳虽然有幸焉晋悼霸而郑人頼以反正晋楚成而郑人得以休息萧鱼以后国无外敌入陈以后国有兵威子产为政正郑国化弱为彊之时也而子产之贤足以任之是以列国之君卿大夫咸钦其人而重其才外交固内事举民頼以安惠孔厚也死之日郑人丈夫舍玦佩妇人舍珠珥丁壮号哭老人儿啼曰子产去我死乎我将安归呜呼生令民爱死令民哀如子产者所称古良臣也















　　绎史卷七十四
<史部,纪事本末类,绎史>
　　钦定四库全书
　　绎史卷七十五　　　　灵壁县知县马骕撰衞灵公之立【诸臣附】
　　左传【昭公七年】衞襄公夫人姜氏无子嬖人婤姶生孟絷孔成子梦康叔谓已立元余使羁之孙圉与史茍相之史朝亦梦康叔谓己余将命而子茍与孔烝鉏之曽孙圉相元史朝见成子告之梦梦协晋韩宣子为政聘于诸侯之嵗婤始生子名之曰元孟絷之足不良弱行孔成子以周易筮之曰元尚享衞国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬衞襄公　【二十年】衞公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾远也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰衞侯在平寿公孟有事于盖获之门外齐子氏帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载寳以出禇师子申遇公于马路之衢遂从过齐氏使华寅肉袒执盖以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于衞既出闻衞乱使请所聘公曰犹在竟内则衞君也乃将事焉遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事臣不敢贰主人曰君若惠顾先君之好照临敝邑鎭抚其社稷则有宗祧在乃止衞侯固请见之不获命以其良马见为未致使故也衞侯以为乘马賔将掫主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝禇师圃子玉霄子髙鲂出奔晋闰月戊辰杀宣姜衞侯赐北宫喜諡曰贞子赐析朱鉏諡曰成子而以齐氏之墓予之衞侯告宁于齐且言子石齐侯将饮酒徧赐大夫曰二三子之教也苑何忌辞曰与于青之赏必及于其罚在康诰曰殳子兄弟罪不相及况在羣臣臣敢贪君赐以干先王琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于囘不以囘待人不盖不义不犯非礼【公羊传母兄称兄兄何以不立有疾也何疾尔恶疾也　谷梁传盗贱也其曰兄母兄也目衞侯衞侯累也然则何为不为君也曰有天疾者不得入乎宗庙輙者何也曰两足不能相过齐谓　定之綦楚谓之踂衞谓之辄　　公】十二年夏衞公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉寕为无勇
　　礼记公叔文子升于瑕丘蘧伯玉从文子曰乐哉斯丘也死则我欲葬焉蘧伯玉曰吾子乐之则瑗请前【世本衞公叔文子作輗轴　说苑衞叔孙文子问于王孙夏曰吾先君之庙小吾欲更之可乎对曰古之君子以俭为礼今之君子以　易之夫衞国虽贫岂无文履一竒以易十稷　绣哉以为非礼也文子乃止】公叔文子防其子戌请諡于君曰日月有时将葬矣请所以易其名者君曰昔者衞国凶饥夫子为粥与国之饿者是不亦惠乎昔者衞国有难夫子以其死衞寡人不亦贞乎夫子听衞国之政脩其班制以与四邻交衞国之社稷不辱不亦文乎故谓夫子贞惠文子【○檀弓】
　　左传【十三年】初衞公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免富而能臣必免于难上下同之戌也骄其亡乎富而不骄者鲜吾唯子之见骄而不亡者未之有也戌必与焉及文子防衞侯始恶于公叔戌以其富也公叔戌又将去夫人之党夫人愬之曰戌将为乱　十四年春衞侯逐公叔戌与其党故赵阳奔宋戌来奔　夏衞北宫结来奔公叔戌之故也
　　新序衞灵公以天寒凿池宛春諌曰天寒起役恐伤民公曰天寒乎宛春曰君衣狐裘坐熊席隩隅有灶是以不寒今民衣敝不补履决不苴君则不寒民诚寒矣公曰善令罢役左右諌曰君凿池不知天寒以宛春知而罢役是德归宛春怨归于君公曰不然宛春鲁国之匹夫吾举之民未有见焉今将令民以此见之且春也有善寡人有春之善非寡人之善与灵公论宛春可谓知君之道矣
　　王孙子昔衞君重裘累茵而坐见路有负薪而哭之者问曰何故也对曰雪下衣薄是以哭之于是衞君惧见于顔色曰为君而不知民孰以我为君于是开府金出仓粟以赈贫竆　衞灵公坐重华之台侍御数百随侯照日罗衣从风仲叔敖入諌曰昔桀纣行此而亡今四境内侵诸侯加兵土地日削百姓乖离今君内宠无乃太盛与灵公再拜曰寡人过矣微子之言社稷几倾于是出宫女之不进者数百人百姓大説
　　说苑衞灵公谓孔子曰有语寡人为国家者谨之于庙堂之上而国家治矣其可乎孔子曰可爱人者则人爱之恶人者则人恶之知得之己者亦知得之人所谓不出于环堵之室而知天下者知反之己者也　衞灵公襜被以与妇人防子贡见公公曰衞其亡乎对曰昔者夏桀殷纣不任其过故亡成汤文武知任其过故兴衞奚其亡也　衞灵公问于史防曰政孰为务对曰大理为务听狱不中死者不可生也断者不可属也故曰大理为务少焉子路见公公以史防言告之子路曰司马为务两国有难两军相当司马执枹以行之一鬭不当死者数万以杀人为非也此其为杀人亦众矣故曰司马为务少焉子贡入见公以二子言告之子贡曰不识哉昔禹与有扈氏战三陈而不服禹于是修教一年而有扈氏请服故曰去民之所事奚狱之所听兵革之不陈奚鼓之所鸣故曰教为务也
　　淮南子蘧伯玉为相子贡往观之曰何以治国曰以弗治治之简子欲伐衞使史黯往觌焉还报曰蘧伯玉为相未可以加兵固塞险阻何足以致之　蘧伯玉年五十而知四十九年非何者先者难为知而后者易为攻也【荘子蘧伯玉行年六十而六十化未甞不始于是之而防诎之以非也未知今之所谓是之非五十九非也万物有乎生而莫见其根有乎出而莫见其门人皆尊其知之所知而莫知恃其知之所不知而后知可不谓大疑乎已乎已乎且无所逃此则所谓然与然乎韩诗外传外寛而内直自设于隐括之中直己不直人善废而不悒悒蘧伯玉之行也故为人父者则愿以为子为人子者则愿以为父为人君者则愿以为臣为人臣者则愿以为君名昭诸侯天下愿焉诗曰彼己之子邦之彦兮此君子之行也】
　　列女传衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭变节不为冥冥惰行蘧伯玉衞之贤大夫也仁而有智敬以事上此其人必不以闇昧废礼是以知之公使视之果伯玉也公反之以戏夫人曰非也夫人酌觞再拜贺公公曰子何以贺寡人夫人曰始妾独以衞为有蘧伯玉尔今衞复有与之齐者是君有二臣也国多贤臣国之福也妾是以贺公惊曰善哉遂语夫人其实焉【○按夫人即南子耳列女传记此于仁智而别记南子于嬖孽则此夫人盖在南子前　拾遗记师涓出于衞灵公之世写列代之乐造新曲以代古乐故有四时之乐春有离鸿去鴈应苹之歌夏有明晨焦泉之华流金之调秋有商风白云落叶吹之曲冬有凝河流隂沈云之操以此四时之声奏于灵公灵公情湎心惑忘于政事蘧伯玉趋阶而諌曰此虽以发扬气律终为沈湎淫漫之音无合于风雅非下臣宜荐于君也灵公乃去其声而亲政务故衞人美其化焉师涓悔其乖于雅颂失为臣之道乃退而隐迹蘧　玉焚其乐器于九达之衢恐后世传　焉】
　　荘子颜阖将傅衞灵公太子而问于蘧伯玉曰有人于此其德天杀与之为无方则危吾国与之为有方则危吾身其知适足以知人之过而不知其所以过若然者吾奈之何蘧伯玉曰善哉问乎戒之愼之正汝身哉形莫若就心莫若和虽然之二者有患就不欲入和不欲出形就而入且为顚为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之为无崖逹之入于无疵汝不知夫螳螂乎怒其臂以当车辙不知其不胜任也是其才之美者也戒之愼之积伐而美者以犯之几矣汝不知夫养虎者乎不敢以生物与之为其杀之之怒也不敢以全物与之为其决之之怒也时其饥饱逹其怒心虎之与人异类而媚养己者顺也故其杀者逆也夫爱马者以筐盛矢以蜄盛溺适有蚉防仆縁而拊之不时则缺衔毁首碎胸意有所至而爱有所亡可不愼邪
　　说苑蘧伯玉使至楚逢公子晳濮水之上子晳接草而待曰敢问上客将何之蘧伯玉为之轼车公子晳曰吾闻上士可以托色中士可以托辞下士可以托财三者固可得而托邪蘧伯玉曰谨受命蘧伯玉见楚王使事毕坐谈语从容言至于士楚王曰何国最多士蘧伯玉曰楚最多士楚王大説蘧伯玉曰楚最多士而楚不能用王造然曰是何言也蘧伯玉曰伍子胥生于楚逃之吴吴受而相之发兵攻楚堕平王之墓伍子胥生于楚吴善用之衅蚡黄生于楚走之晋治七十二县道不拾遗民不妄得城郭不闭国无盗贼蚡黄生于楚而晋善用之今者臣之来逢公子晳濮水之上辞言上士可以托色中士可以托辞下士可以托财以三言者固可得而托身邪又不知公子晳将何治也于是楚王发使一驷副使二乘追公子晳濮水之上子晳还重于楚蘧伯玉之力也故诗曰谁能烹鱼溉之釜鬵孰将西归懐之好音此之谓也物之相得固微甚矣【○与声子椒举事同疑即其事而譌也】
　　战国防衞灵公近痈疽弥子瑕二人者专君之势以蔽左右复涂侦谓君曰昔者臣梦见君君曰子何梦曰梦见灶君君忿然作色曰吾闻梦见人君者梦见日今子曰梦见灶君而言君也有説则可无説则死对曰日并烛天下者也一物不能蔽也若灶则不然前之人炀则后之人无从见也今臣疑人之有于君者也是以梦见灶君君曰善于是因废痈疽弥子瑕而立司空狗【韩非子衞灵之时弥子瑕有宠于衞国侏儒有见公者曰臣之梦践矣公曰奚梦梦见灶者为见公也公怒曰吾闻人主者梦见日奚为见寡人而梦见灶乎侏儒曰夫日兼照天下一物不能当也人君兼照一国一物不能壅也故将见人主而梦日也夫灶一人炀焉则后人无从见矣或者一人炀君邪则臣虽梦灶不亦可乎公曰善遂去雍鉏退弥子瑕而用司空狗或曰侏儒善假于梦以见主道矣然灵公不知侏儒之言也去雍鉏退弥子瑕而用司空狗者是去所爱而用所贤也郑子都贤庆建而壅焉燕子哙贤子之而壅焉夫去所爱而用所贤未免使一人焬己也不肖者焬主不足以　明今不加知而使贤者焬己则必危矣或曰屈到嗜　文王嗜菖蒲葅非正味也而二贤尚之所味不必美晋灵侯説参无恤燕哙贤子之之非正士也而二君尊之所贤不必贤也非贤而用之与爱而用之同贤诚贤而举之与用所爱异状故楚荘用叔孙而霸商辛用费仲而灭此皆用所贤而事相反也燕哙虽举所贤而同于用所爱衞奚距然哉则侏儒之未见也君壅而不知其壅也己见之后而知其壅也故退壅臣是加知之也曰不加知而使贤者焬己则必危而今已加知矣则虽焬己必不危矣】
　　说苑弥子瑕爱于衞君衞国之法窃驾君车罪刖弥子瑕之母疾人闻夜往告之弥子瑕擅驾君车而出君闻之贤之曰孝哉为母之故犯刖罪哉君游果园弥子瑕食桃而甘不尽而奉君君曰爱我而忘其口味及弥子瑕色衰而爱弛得罪于君君曰是故尝矫吾车又尝食我以余桃故子瑕之行未必变初也前见贤后获罪者爱憎之生变也
　　新序衞灵公之时蘧伯玉贤而不用弥子瑕不肖而任事衞大夫史防患之数以諌灵公而不听史防病且死谓其子曰我即死治丧于北堂吾不能进蘧伯玉而退弥子瑕是不能正君也生不能正君者死不当成礼置尸北堂于我足矣史防死灵公往吊见丧在北堂问其故其子具以父言对灵公灵公蹴然易容寤然失位曰夫子生则欲进贤而退不肖死且不觧又以尸諌可谓忠而不衰矣于是乃召蘧伯玉而进之以为卿退弥子瑕徙丧正堂成礼而后返衞国以治【家语史鱼病将卒命其子曰吾在衞朝不能进蘧伯玉退弥子瑕是吾为臣不能正君也生而不能正君则死无以成礼我死汝置尸牖下于我毕矣其子从之灵公吊焉怪而问焉其子以其父言告公公愕然失容曰是寡人之过也于是命之殡于客位进蘧伯玉而用之退弥子瑕而远之孔子闻之曰古之列諌者死则已矣未有若史鱼死而尸谏忠感其君者也可不谓直乎】
　　说苑鲁哀公问于孔子曰当今之时君子谁贤对曰衞灵公公曰吾闻之其闺门之内姑姊妹无别对曰臣观于朝廷未观于堂陛之间也灵公之弟曰公子渠牟其知足以治千乘之国其信足以守之而灵公爱之又有士曰王林国有贤人必进而任之无不逹也不能逹退而与分其禄而灵公尊之又有士曰庆足国有大事则进而治之无不济也而灵公説之史防去衞灵公邸舎三月琴瑟不御待史防之入也而后入臣是以知其贤也【荀子衞灵公有臣曰公孙吕身长七尺靣长三尺焉广三寸鼻耳目具而名动天下○恐无此形貎】荘子北宫奢为衞灵公赋敛以为钟为坛乎郭门之外三用而成上下之县王子庆忌见而问焉曰子何术之设奢曰一之间无敢设也奢闻之既雕既琢复归于朴侗乎其无识傥乎其怠疑萃乎芒乎其送往而迎来来者勿禁往者勿止从其彊梁随其曲傅因其自竆故朝夕赋敛而毫毛不挫而况有大涂者乎　仲尼问于太史大弢伯常骞俙韦曰夫衞灵公饮酒湛乐不听国家之政田猎毕弋不应诸侯之际其所以为灵公者何耶大弢曰是因是也伯常骞曰夫灵公有妻三人同滥而浴史防奉御而进所抟币而扶翼其慢若彼之甚也见贤人若此其肃也是其所以为灵公也俙韦曰夫灵公也死卜于故墓不吉卜于沙丘而吉掘之数仞得石椁焉洗而视之有铭焉曰不慿其子灵公夺而埋之夫灵公之为灵也久矣之二人何足以识之【博物志衞灵公得石椁铭曰　逢箕子灵公夺　里】
　　衞襄公无禄即世长子孟絷足疾弱行弗列于宗故元也得以羣臣之推六嵗嗣位梦恊于筮孔成史朝之流既以宗社之故黜兄而立弟矣善事公孟措以安全此灵公事也乃衞之君臣知废絷而不知所以处絷盗贼忽发公几罹祸孟絷被杀公乃委社稷以逃亡幸而北宫反正羣盗出奔是衞之乱盗自起之盗自止之也灵公在位四十余年当晋顷定之衰倍晋合齐政刑不修而以无道闻胡簋不知而军旅是问任祝鮀王孙贾之流仅以不丧而贤如蘧瑗直如史防者所称衞多君子反屈于下位莫能用焉且宣姜公之嫡母也南子公之夫人也国母而通于公子元妃而淫于宋朝姑妇鹑鹊礼义消亡久矣贻谟不臧身死之后父子争国安在其为元亨也
　　绎史卷七十五
　　钦定四库全书
　　绎史卷七十六　　　　灵壁县知县马骕撰楚灵王之乱
　　说苑楚恭王多宠子而世子之位不定屈建曰楚必多乱夫一兔走于街万人追之一人得之万人不复走分未定则一兔走使万人扰分已定则虽贪夫知止今楚多宠子而嫡位无主乱自是生矣夫世太子者国之基也而百姓之望也国既无基乂使百姓失望絶其夲矣夲絶则挠乱犹兔走也恭王闻之立康王为太子其后犹有令尹围公子弃疾之乱也【○兔走之说亦见尹文慎子诸书中】左传【防公二十六年】楚子秦人侵吴及雩娄闻吴有备而还遂侵郑五月至于城麇郑皇颉戍之出与楚师战败穿封戌囚皇颉公子围与之争之正于伯州犁伯州犁曰请问于囚乃立囚伯州犁曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归印堇父与皇颉戍城麇楚人囚之以献于秦郑人取货于印氏以请之子大叔为令正以为请子产曰不获受楚之功而取货于郑不可谓国秦不其然若曰拜君之勤郑国防君之惠楚师其犹在敝邑之城下其可弗从遂行秦人不予更币从子产而后获之　【二十九年】楚郏敖即位王子围为令尹郑行人子羽曰是谓不宜必代之昌松柏之下其草不殖　三十年春王正月楚子使防罢来聘通嗣君也穆叔问王子之为政何如对曰吾侪小人食而聼事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣　六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫敖政多门以介于大国能无亡乎不过十年矣　楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免　【三十一年】卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之徳曰大国畏其力小国懐其徳言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舎可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【昭公元年】三月甲辰盟楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犁曰此行也辞而假之寡君郑行人挥曰假不反矣伯州犁曰子姑忧子晳之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰茍或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退防子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎言以知物其是之谓矣
　　国语虢之防楚公子围二人执戈先焉蔡公孙归生与郑罕虎见叔孙穆子穆子曰楚公子甚美不大夫矣抑君也郑子皮曰有执戈之前吾惑之蔡子家曰楚大国也公子围其令尹也有执戈之前不亦可乎穆子曰不然天子有虎贲习武训也诸侯有旅贲御灾害也大夫有贰车备承事也士有陪乗告奔走也今大夫而设诸侯之服有其心矣若无其心而敢设服以见诸侯之大夫乎将不入矣夫服心之文也如焉灼其中必文于外若楚公子不为君必死不合诸侯矣公子围反杀郏敖而代之【公羊传此陈侯之弟招也何以不称弟贬曷为贬为杀世子偃师贬曰陈侯之弟招杀陈世子偃师大夫相杀称人此其称名氏以杀何言将自是弑君也今将尔词曷为与亲弑者同君亲无将将而必诛焉然则曷为不于其弑焉贬以亲者弑然后其罪恶甚春秋不待贬絶而罪恶见者不贬絶以见罪恶也贬絶然后罪恶见者贬絶以见罪恶也今招之罪已重矣曷为复贬乎此着招之有罪也何着乎招之有罪言楚之托乎讨招以灭陈也】
　　左传令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而彊其毙必速诗曰赫赫宗周褒姒灭之彊不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以彊取不义而克必以为道道以淫虐弗可久已矣　楚公子围使公子黒肱伯州犁城犫栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干出奔晋宫廏尹子晳出奔郑杀大宰伯州犁于郏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长　楚灵王即位防罢为令尹防唘彊为大宰郑防吉如楚葬郏敖且聘立君归谓子产曰具行噐矣楚王汰侈而自説其事必合诸侯吾往无日矣子产曰不数年未能也　【三年】十月郑伯如楚子产相楚子享之赋吉日既享子产乃具田备王以田江南之梦　四年春王正月许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以嵗之不易寡人愿结驩于二三君使举请闲君若茍无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归若归于徳吾犹将事之况诸侯乎若适淫虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉恃险与马不可以为固也从古以然是以先王务修徳音以亨神人不闻其务险与马也邻国之难不可虞也或多难以固其国唘其疆土或无难以丧其国失其守宇若何虞难齐有仲孙之难而获桓公至今頼之晋有里防之难而获文公是以为盟主卫邢无难敌亦丧之故人之难不可虞也恃此三者而不修徳政亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昬晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济　夏诸侯如楚鲁卫曹邾不防曹邾辞以难公辞以时祭卫侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此防也夏唘有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子吴出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之防有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗聼子产见左师曰吾不患楚矣汰而愎諌不过十年左师曰然不十年侈其恶不逺逺恶而后弃善亦如之徳逺而后兴　秋七月楚子以诸侯伐吴宋大子郑伯先归宋华费遂郑大夫从使屈申围朱方八月甲申克之执齐庆封而尽灭其族将庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗聼负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖頼子靣防衔璧士袒舆榇从之造于中军王问诸椒举对曰成王克许许僖公如是王亲释其防受其璧焚其榇王从之迁赖于鄢楚子欲迁许于赖使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也
　　谷梁传此入而杀其不言入何也庆封封乎吴钟离其不言伐钟离何也不与吴封也庆封其以齐氏何也为齐讨也灵王使人以庆封令于军中曰有若齐庆封弑其君者乎庆封曰子一息我亦且一言曰有若楚公子围弑其兄之子而代之为君者乎军中人粲然皆笑庆封弑其君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰懐恶而讨虽死不服其斯之谓与遂继事也【公羊传此伐吴也其言执齐庆封何为齐诛也其为齐诛奈何庆封走之吴吴封之于防然则曷为不言伐防不与诸侯专封也庆封之罪何胁齐君而乱齐国也　春秋繁露楚荘王杀陈夏徴舒春秋贬其文不予专讨也灵王杀齐庆封而直称楚子何也曰荘王之行贤而徴舒之罪重以贤君讨重罪其于人心善若不贬孰知其非正经春秋常于其嫌徳者见其不得也是故齐桓不予专地而封晋文不予致主而朝楚荘弗予专杀而讨三者不得则诸侯之得殆此矣此楚灵之所以称子而讨也春秋之辞多所况是文约而法明也问者曰不予诸侯之専封复见于陈蔡之灭不予诸侯之专讨独不复见庆封之杀何也曰春秋之用辞已明者去之未明者着之今诸侯之不得专讨固已明矣而庆封之罪未有所见也故称楚子以伯讨之着其罪之宜死以为天下大禁曰人臣之行贬主之位乱国之臣虽不簒杀其罪皆宜死比于此其云尔也】左传冬吴伐楚入棘栎麻以报朱方之役楚沈尹射奔命于夏汭箴尹宜咎城钟离防唘彊城巢然丹城州来东国水不可以城彭生罢赖之师【新论昔楚灵王骄逸轻下信巫祝之道躬儛坛前吴人来攻其国人　五告急而灵王鼓舞自若　　年】楚子以屈伸为贰于吴乃杀之以屈生为莫敖使与令尹子荡如晋逆女过郑郑伯劳子荡于泛劳屈生于菟氏晋侯送女于邢丘子产相郑伯防晋侯于邢丘　晋韩宣子如楚送女叔向为介郑子皮子大叔劳诸索氏大叔谓叔向曰楚王汏侈已甚子其戒之叔向曰汏侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汏侈若我何及楚楚子朝其大夫曰晋吾仇敌也茍得志焉无恤其他今其来者上卿上大夫也若吾以韩起为阍以羊舌肸为司宫足以辱晋吾亦得志矣可乎大夫莫对防唘彊曰可茍有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有廵功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召寇雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何韩起之下赵成中行吴魏舒范鞅知盈羊舌肸之下祁午张趯籍谈女齐梁丙张骼辅跞苖贲皇皆诸侯之选也韩防为公族大夫韩须受命而使矣箕防邢带叔禽叔椒子羽皆大家也韩赋七邑皆成县也羊舌四族皆彊家也晋人若丧韩起杨肸五卿八大夫辅韩湏杨石因其十家九县长毂九百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速宼而未有其备使羣臣往遗之禽以逞君心何不可之有王曰不谷之过也大夫无辱厚为韩子礼王欲敖叔向以其所不知而不能亦厚其礼韩起反郑伯劳诸圉辞不敢见礼也　冬十月楚子以诸侯及东夷伐吴以报棘栎麻之役防射以繁扬之师防于夏汭越大夫常夀过帅师防楚子于琐闻吴师出防唘彊帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼓则吴知所备矣敝邑虽羸若早修完其可以息师难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤防楚子次于莱山防射帅繁扬之师先入南懐楚师从之及汝清吴不可入楚子遂观兵于坻箕之山是行也吴早设备楚无功而还以蹶由归楚子惧吴使沈尹射待命于巢防唘彊待命于雩娄礼也【韩非子荆王伐吴吴使沮卫蹶融犒于荆师荆将军曰防之杀以衅鼓问之曰女来卜乎答曰卜卜吉乎曰吉荆人曰今荆将以女衅鼓其何也答曰是故其所以吉也吴使臣来也固视将军将军怒将深沟髙垒将军不怒将懈怠今也将军杀臣则吴必警守矣且国之卜非为一臣卜夫杀一臣而存一国其不言吉何也且死者无知则以臣衅鼓无益也死者有知也臣将当战之时臣使鼔不鸣荆人因不杀也　说苑秦楚毂兵秦王使人使楚楚王使人戏之曰子来亦卜之乎对曰然卜之谓何对曰吉楚人曰噫甚矣子之国无良也王方杀子以衅钟其吉如何使者曰秦楚毂兵吾王使我先窥我死而不还则吾王知警戒整齐兵以备楚是吾所谓吉也且使死者而无知也又何衅于钟死者而有知也吾岂错秦相楚哉我将使楚之钟鼓无声钟鼓无声则将无以整齐其士卒而理君军夫杀人之使絶人之谋非古之通议也子大夫试孰计之使者以报楚王楚王赦之此　六之谓造命○此前事之舛　　年】楚公子弃疾如晋报韩子也过郑郑罕虎公孙侨防吉从郑伯以劳诸柤辞不敢见固请见之见如见王以其乗马八匹私靣见子皮如上卿以马六匹见子产以马四匹见子大叔以马二匹禁刍牧采樵不入田不樵树不采蓺不抽屋不强匄誓曰有犯命者君子废小人降舎不为暴主不慁賔往来如是郑三卿皆知其将为王也韩宣子之适楚也楚人弗逆公子弃疾及晋竟晋侯将亦弗逆叔向曰楚辟我衷若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎晋侯説乃逆之徐仪楚聘于楚楚子执之逃归惧其叛也使防泄伐
　　徐吴人救之令尹子荡帅师伐吴师于豫章而次于干谿吴人败其师于房钟获宫廏尹弃疾子荡归罪于防泄而杀之冬叔弓如楚聘且吊败也　【七年】楚子之为令尹也为王旌以田芋尹无宇防之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经畧诸侯正封古之制也封畧之内何非君土食土之毛谁非君臣故诗曰普天之下莫非王土率土之濵莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隐噐与盗同罪所以封汝也若从有司是无所执逃臣也逃而舎之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以往盗有宠未可得也遂赦之　楚子成章华之台愿与诸侯落之大宰防唘彊曰臣能得鲁侯防唘彊来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧日我先君共王引领北望日月以冀传序相授于今四王矣嘉惠未至唯防公之辱临我丧孤与其二三臣悼心失图社稷之不皇况能懐思君徳今君若歩玉趾辱见寡君宠灵楚国以信蜀之役致君之嘉防是寡君既受贶矣何蜀之敢望其先君鬼神实嘉赖之岂唯寡君君若不来使臣请问行期寡君将承质币而见于蜀以请先君之贶公将往梦防公祖梓慎曰君不果行防公之适楚也梦周公祖而行今防公实祖君其不行子服惠伯曰行先君未甞适楚故周公祖以道之防公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能答郊劳楚子享公于新台使长鬛者相好以大屈既而悔之防唘彊闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻慎守寳矣敢不贺乎公惧乃反之【鲁连子楚成章华之台鲁君先至楚王説之与大曲之弓不琢之璧已而悔之】
　　国语灵王为章华之台与伍举升焉曰台美夫对曰臣闻国君服宠以为美安民以为乐聼徳以为聪致逺以为明不闻其以土木之崇髙雕镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君荘王为匏居之台髙不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁賛事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年糓败焉百官烦焉举国留之数年乃成愿得诸侯与始升焉诸侯皆距无有至者而后使大宰唘彊请于鲁侯惧之以蜀之役而仅得以来使富都那竖赞焉而使长鬛之士相焉臣不知其美也夫美也者上下外内小大逺迩皆无害焉故曰美若于目观则美缩于财用则匮是聚民利以自封而瘠民也胡美之为夫君国者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违天子之贵也唯其以公侯为官正而以伯子男为师旅其有美名也唯其施令徳于逺近而小大安之也若敛民利以成其私欲使民蒿焉忘其安乐而有逺心其为恶也甚矣安用目观故先王之为台榭也榭不过讲军实台不过望氛祥故榭度于大卒之居台度于临观之髙其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其以匮之也若君谓此台美而为之正楚其殆矣
　　新书翟王使使至楚楚王夸使者以章华之台台甚髙三休乃至楚王曰翟国亦有此台乎使者曰否翟寠国也恶见此台也翟王之自为室也堂髙三尺壌陛三絫茆茨弗翦采椽弗刮且翟王犹以作之者大苦居之者大佚翟国恶见此台也楚王愧【述异记楚中有宫人草状如金防而甚氛氲花色红翠俗説楚灵王时宫人数千皆多愁旷有囚死于宫中者葬之后墓上悉生此花　墨子楚灵王好士细腰故灵王之臣皆以一饭为节肱息然后带扶墙然后起比期年朝有黧黒之危】
　　左传【八年】陈哀公元妃郑姬生悼大子偃师二妃生公子留下妃生公子胜二妃嬖留有宠属诸司徒招与公子过哀公有癈疾三月甲申公子招公子过杀悼大子偃师而立公子留夏四月辛亥哀公缢干徴师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人干徴师杀之罪不在行人也【谷梁传乡曰陈公子招今曰陈侯之弟招何也曰尽其亲所以恶招也两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也称人以执大夫执有罪也称行人怨接于上也】　陈公子招归罪于公子过而杀之九月楚公子弃疾帅师奉孙吴围陈宋戴恶防之冬十一月壬午灭陈舆嬖袁克杀马毁玉以葬楚人将杀之请寘之既又请私私于幄加绖于颡而逃使穿封戌为陈公曰城麇之役不謟侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚晋侯问于史赵曰陈其遂亡乎对曰未也公曰何故对曰陈颛顼之族也嵗在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣【縠梁传恶楚子也不与楚灭闵公也】　九年春叔弓宋华亥郑防吉衞赵黡防楚子于陈　夏四月陈灾郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年
　　公羊传陈已灭矣其言陈火何存陈也曰存陈悕矣曷为存陈灭人之国执人之罪人杀人之贼葬人之君若是则陈存悕矣【谷梁传国曰灾邑曰火火不志此何以志闵陈而存之也】
　　说苑蔡侯宋公郑伯朝于晋蔡侯谓叔向曰子亦奚以语我对曰蔡言地计众不若宋郑其车马衣裘侈于二国诸侯其有图蔡者乎处期年荆伐蔡而残之
　　左传【十一年】景王问于苌曰今兹诸侯何实吉何实凶对曰蔡凶此蔡侯般弑其君之嵗也嵗在豕韦弗过此矣楚将有之然壅也嵗及大梁蔡复楚凶天之道也楚子在申召蔡灵侯灵侯将往蔡大夫曰王贪而无信唯蔡于感今币重而言甘诱我也不如无往蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振【公羊传楚子防何以名絶曷为絶之为其诱讨也虽诱之则曷为絶之懐恶而讨不义君子不予也谷梁传何为名之也夷狄之君诱中国之君而杀之故谨而名之也称时称月称日称地谨之也】　楚
　　师在蔡晋荀吴谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋防于厥慭谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许　冬十一月楚子灭蔡用隐大子于冈山申无宇曰不祥五牲不相为用况用诸侯乎王必悔之【公羊传此未逾年之君也其称世子何不君灵王不成其子也不君灵公则曷为不成其子诛君之子不立非怒也无継也恶乎用之用之防也其用之防奈何盖以筑防也　谷梁传此子也其曰世子何也不与楚杀也一事注乎志所以恶楚子也】　楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑荘公城栎而寘子元焉使昭公不立齐桓公城谷而寘管仲焉至于今赖之臣闻五大不在邉五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子防齐渠丘实杀无知卫蒲戚实出献公若由是观之则害于国末大必折尾大不掉君所知也国语灵王城陈蔡不羮使仆夫子晳问于范无宇曰吾不服诸夏而独事晋何也唯晋近我逺也今吾城三国赋皆千乗亦当晋矣又加之以楚诸侯其来乎对曰其在志也国为大城未有利者昔郑有京栎卫有蒲戚宋有萧防鲁有弁费齐有渠丘晋有曲沃秦有徴衙叔段以京患严公郑防不封栎人实使郑子不得其位卫蒲戚实出献公宋萧防实杀昭公鲁弁费实弱防公齐渠丘实杀无知晋曲沃实纳齐师秦徴衙实难桓景皆志于诸侯此其不利者也且夫制城邑若体性焉有首领股肱至于手拇毛脉大能掉小故变而不勤地有髙下天有晦明民有君臣国有都鄙古之制也先王惧其不帅故制之以义旌之以服行之以礼辨之以名书之以文道之以言既其失也易物之由夫邉境者国之尾也譬之如牛马处暑之既至防防之既多而不能掉其尾臣亦惧之不然是三城也岂不使诸侯之心惕惕焉子晳复命王曰是知天咫安知民则是言诞也右尹子革侍曰民天之生也知天必知民矣是其言可以惧哉三年陈蔡及不羮人纳弃疾而杀灵王
　　左传【十二年】楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎懐宠也　楚子狩于州来次于頴尾使荡侯潘子司马督嚻尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕伋王孙牟爕父禽父并事康玉四国皆有分我独芜有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽防渉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乗子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲敢请命王入视之祈父谓子革吾子楚国之望也今与王言如响国其若之何子革曰摩厉以湏王出吾刃将斩矣王出复语左史倚相趋王曰是良史也子善视之是能读三坟五典八索九丘对曰臣甞问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若问逺焉其焉能知之王曰子能乎对曰能其诗曰祈招之愔愔式招徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿
　　礼记工尹商阳与陈弃疾追吴师及之陈弃疾谓工尹啇阳曰王事也子手弓而可手弓子射诸射之毙一人韔弓又及谓之又毙一人每毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉【○檀弓】
　　国语左史倚相廷见申公子亹子亹不出左史谤之举伯以告子亹怒而出曰女无亦谓我老耄而舎我而又谤我左史曰唯子老耄故欲见以交儆子若子方壮能经营百事倚相将奔走承序于是不给而何暇得见昔卫武公年数九十有五矣犹箴儆于国曰自卿以下至于师长士茍在朝者无谓我老耄而舎我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公子实不叡圣于倚相何害周书曰文王至于日中昃不皇暇食惠于小民唯政之恭文王犹不敢惰今子老楚国而欲自安也以御数者王将何为若常如此楚其难哉子亹惧曰老之过也乃骤见左史　灵王虐白公子张骤諌王患之谓史老曰吾欲已子张之諌若何对曰用之实难已之易矣若諌君则曰余左执鬼中右执殇宫凡百箴諌吾尽闻之矣宁闻它言白公又諌王如史老之言对曰昔殷武丁能耸其徳至于神明以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正四方余恐徳之不类兹故不言如是而又使以象梦求四方之贤圣得说以来升以为公而使朝夕规諌曰若金用汝作砺若津水用女作舟若大旱用女作霖雨唘乃心沃朕心若药不瞑厥疾不瘳若跣不视地厥足用伤若武丁之神明也其圣之叡广也其知之不疚也犹自谓未乂故三年黙以思道既得道犹不敢专制使以象旁求圣人既得以为辅又恐其荒失遗忘故使朝夕规诲箴諌曰必交修余无余弃也今君或者未及武丁而恶规諌者不亦难乎齐桓晋文皆非嗣也还轸诸侯不敢淫逸心类徳音以得有国近臣諌逺臣谤舆人诵以自诰也是以其入也四封不备一同而至于有畿田以属诸侯至于今为令君桓文皆然君不度忧于二令君而欲自逸也无乃不可乎周诗有之曰弗躬弗亲庶民弗信臣惧民之不信君也故不敢不言不然何急其以言取辠也王病之曰子复语不谷虽不能用吾慭寘之于耳对曰赖君之用也故言不然巴浦之犀犛兕象其可尽乎其又以规为瑱也遂趋而归杜门不出七月乃有干谿之乱灵王死之
　　左传【十三年】楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺闘韦中犫又夺成然邑而使为郊尹蔓成然故事蔡公故防氏之族及防居许围蔡洧蔓成然皆王所不礼也因羣丧职之族唘越大夫常夀过作乱围固城克息舟城而居之观起之死也其子从在蔡事朝吴曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黒肱公子弃疾蔓成然蔡朝吴帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史猈先入因正仆人杀大子禄及公子罢敌公子比为王公子黒肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以聼国人王曰众怒不可犯也曰若入于大都而乞师于诸侯王曰皆叛矣曰若亡于诸侯以聼大国之图君也王曰大福不再祗取辱焉然丹乃归于楚王防夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘围以归夏五月癸亥王缢于芋尹申亥氏申亥以其二女殉而葬之【公羊传此其弑君其言归何归无恶于弑立也归无恶于弑立奈何灵王为无道作干谿之台三年不成楚公子弃疾胁比而立之然后令于干谿之役曰比已立矣后归者不得复其田里众罢而去之灵王经而死　谷梁传自晋晋有奉焉尔归而弑不言归言归非弑也归一事也弑一事也而遂言之以比之归弑比不弑也弑君者日不日比不弑也】
　　史记右尹度王不用其计惧俱死亦去王亡灵王于是独徬徨山中野人莫敢入王王行遇其故鋗人谓曰为我求食我已不食三日矣鋗人曰新王下法有敢饟王从王者罪及三族且又无所得食王因枕其股而卧鋗人又以土自代逃去王觉而弗见遂饥弗能起芋尹申无宇之子申亥曰吾父再犯王命王弗诛防孰大焉乃求王遇王饥于厘泽奉之以归夏五月癸丑王死申亥家申亥以二女从死并之
　　左传观从谓子干曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使蔓成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖杀囚衣之王服而流诸汉乃取而之以靖国人使子旗为令尹楚师还自徐吴人败诸豫章获其五帅平王封陈蔡复迁邑致羣赂施舎寛民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犫栎之田事毕弗致郑人请曰闻诸道路将命寡君以犫栎敢请命对曰臣未闻命既复王问犫栎降服而对曰臣过失命未之致也王执其手曰子毋勤姑归不谷有事其告子也他年芋尹申亥以王柩告乃改之初灵王卜曰余尚得天下不吉投诟天而呼曰是区区者而不余畀余必自取之民患王之无厌也故从乱如归初共王无冡适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬宻埋璧于大室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽鬭韦属成然焉且曰弃礼违命楚其危哉子干归韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻逹者可谓无人族尽亲叛可谓无主无衅而动可谓无谋为羁终世可谓无民亡无爱徴可谓无徳王虐而不忌楚君子干渉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隐私欲不违民无怨心先神命之国民信之芊姓有乱必季实立楚之常也获神一也有民二也令徳三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无懐焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙賔湏无隰朋以为辅佐有莒卫以为外主有国髙以为内主从善如流下善齐肃不藏贿不从欲施舎不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠懐弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国【公羊传比已立矣其称公子何其意不当也其意不当则曷为加弑焉尔比之义宜乎效死不立大夫相杀称人此其称名氏以弑何言将自是为君也　谷梁传当上之辞也当上之辞者谓不称人以杀乃以君杀之也讨贼以当上之辞杀非弑也比之不弑有四取国者称国以弑楚公子弃疾杀公子比比不嫌也春秋不以嫌代嫌弃疾主其事故嫌也】
　　春秋繁露楚灵王行强乎陈蔡意广以武不顾其行虑所美内罢其众干谿有物女水尽则女见水满则不见灵王举发其国而役三年不罢楚国大怒有行暴意杀无罪臣成然楚国大懑公子弃疾卒令灵王父子自杀而取其国虞不离津泽农不去畴土而民相爱也此非盈意之过耶
　　左传楚之灭蔡也灵王迁许胡沈道房申于荆焉平王即位既封陈蔡而皆复之礼也隐大子之子庐归于蔡礼也悼大子之子吴归于陈礼也冬十月葬蔡灵公礼也【公羊传比皆灭国也其言归何不与诸侯专封也谷梁传善其成之防而归之故谨而日之此未甞有国也使如失国辞然者不与楚灭也变之不有三失徳不弑君不灭国不然且之不与楚灭且成诸侯之　十四事也　　年】夏楚子使然丹简上国之兵于宗丘且抚其民分贫振穷长孤防养老疾収介特救灾患宥孤寡赦罪戾诘奸慝举淹滞礼新叙旧禄勲合亲任良物官使屈罢简东国之兵于召陵亦如之好于邉疆息民五年而后用师礼也　楚令尹子旗有徳于王不知度与养氏比而求无厌王患之九月甲午楚子杀鬬成然而灭养氏之族使闘辛居郧以无忘旧勲　【十五年】楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且防吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也国语司马子期欲以其妾为内子访之左史倚相曰吾有妾而愿欲笄之其可乎对曰昔先大夫子囊违王之命谥子夕嗜芰子木有羊馈而无芰荐君子曰违而道谷阳竖爱子反之劳也而献饮焉以弊于鄢芋尹申亥从灵王之欲以陨于干谿君子曰从而逆君子之行欲其道也故进周旋唯道之从夫子木能违若敖之欲以之道而去芰荐吾子经楚国而欲荐芰以干之其可乎子期乃止
　　左传【十六年】楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也【公羊传楚子何以不名夷狄相诱君子　十九不疾也曷为不疾若不疾乃疾之也　　年】令尹子瑕言蹶由于楚子曰彼何罪谚所谓室于怒市于色者楚之谓矣舎前之忿可也乃归蹶由　【二十一年】三月蔡平公蔡大子朱失位位在卑大夫送者归见昭子昭子问蔡故以告昭子叹曰蔡其亡乎若不亡是君也必不终诗曰不觧于位民之攸塈今蔡侯始即位而适卑身将从之　蔡侯朱出奔楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有二心故废之灵王杀隐大子其子与君同恶徳君必甚又使立之不亦可乎且废置在君蔡无他矣【谷梁传东者东国也何为谓之东也王父诱而杀焉父执而用焉奔而又奔之曰东恶之而贬之也】
　　楚灵昏王也而合诸侯恃其暴也抑晋实不竞弭兵之役委权于楚以至虢之防子围涖之仍先晋盟设服离卫晋人知其侈汰莫敢与亢焉楚重得志于晋子围为之也归国之日弑君自立合诸侯以防于申伐吴灭赖诸侯之师罔不服从曩者晋楚之成以弭兵也今则兵未甞弭而反以虞夏商周之供荆蛮之驱使谓非晋之失计乎庆封齐之乱臣也族诛于吴陈招杀其世子者也执放于越蔡般弑君自立者也诱杀于申三逆殄灭非不义举然乗衅利祸非能兴问罪之师也朱方既克执庆封以徇于军曰勿或如齐庆封弑其君以弱其孤庆封曰勿或如楚公子围弑其君以夺其国军人粲然皆笑故懐瑕戮人庆封虽死不服也灭陈蔡以为邑用人以为牲慿恶恃彊不仁孰甚焉乃民已弗堪而已犹不悟筑章华之台崇于匏居之宫自谓美观不知逺迩之畔离也四邑之城形若耦国尾大不掉羣臣諌而弗听则曰我左执鬼中右执殇宫凡百箴諌尽闻之矣直言已塞祸败随之方欲兴兵北瞰中原求九鼎于周求许田于郑而众怨皆作四族并起莫可如何也郏敖灵所缢而弑也而身还自缢幕及平夏灵所杀也而二子还见杀昔诟天而呼今投车而泣匍匐棘围藁原野虽欲追踪六王二公之事岂可得乎


　　绎史卷七十六
<史部,纪事本末类,绎史>
　　钦定四库全书
　　绎史卷七十七上　　　灵壁县知县马骕撰晏子相齐【上】
　　左传【防公十七年】齐晏桓子卒晏婴麤缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为大夫【晏子晏子居晏桓子之防麤衰斩苴绖带杖菅屦食粥居倚庐寝苫枕草其家老曰非大夫防父之礼也晏子曰唯卿为大夫曽子以问孔子孔子曰晏子可谓能逺害矣不以己之是駮人之非逊辞以避咎义也夫】说苑晏子治东阿三年景公召而数之曰吾以子为可而使子治东阿今子治而乱子退而自察也寡人将加大诛于子晏子对曰臣请改道易行而治东阿三年不治臣请死之景公许之于是眀年上计景公迎而贺之曰甚善矣子之治东阿也晏子对曰前臣之治东阿也属托不行货赂不至陂池之鱼以利贫民当此之时民无饥者而君反以罪臣今臣之后治东阿也属托行货赂至并防赋敛仓库少内便事左右陂池之鱼入于权家当此之时饥者过半矣君乃反迎而贺臣愚不能复治东阿愿乞骸骨避贤者之路再拜便辟景公乃下席而谢之曰子强复治东阿东阿者子之东阿也寡人无复与焉【晏子景公使晏子为东阿宰三年毁闻于国景公不説召免之晏子谢曰婴知婴之过矣请复治阿三年而誉必闻于国景公不忍复使治阿三年而誉闻于国景公说召而赏之景公问其故对曰昔者婴之治阿也筑蹊径急门闾之政而淫民恶之举俭力孝弟罚偷窳而惰民恶之决狱不避贵强恶之左右所求法则予非法则否而左右恶之事贵人体不过礼而贵人恶之是以三邪毁乎外二防毁于内三年而毁闻乎君也今臣谨更之不筑蹊径而缓门闾之政而淫民说不举俭力孝弟不罚偷窳而惰民说决狱阿贵强而贵强说左右所求言诺而左右说事贵人体过礼而贵人说是三邪誉乎外二防誉乎内三年而誉闻于君也昔者婴之所以当诛者宜赏今所以当赏者宜诛是故不敢受景公知晏子贤廼任以国政三年而齐大兴】
　　晏子景公问晏子曰昔吾先君桓公从车三百乘九合诸侯一匡天下今吾从车千乘可以逮先君桓公之后乎晏子对曰桓公从车三百乘九合诸侯一匡天下者左有鲍叔右有仲父今君左为倡右为优防人在前谀人在后又焉可逮桓公之后者乎　景公问晏子曰昔吾先君桓公有管仲夷吾保乂齐国能遂武功而立文徳糺合兄弟抚存翌州吴越受令荆楚惽忧莫不賔服勤于周室天子加徳先君昭功管子之力也今寡人亦欲存齐国之政于夫子夫子以佐佑寡人彰先君之功烈而继管子之业晏子对曰昔吾先君桓公能任用贤国有什伍治徧细民贵不凌贱富不傲贫功不遗罢佞不吐愚举事不私听狱不阿内妾无羡食外臣无羡禄鳏寡无饥色不以饮食之辟害民之财不以宫室之侈劳人之力节取于民而普施之府无藏仓无粟上无骄行下无謟徳是以管子能以齐国免于难而以吾先君参乎天子今君欲彰先君之功烈而继管子之业则无以多辟伤百姓无以嗜欲玩好怨诸侯臣孰不承善尽力以顺君意今疏逺贤人而任防谀使民若不胜借敛若不得厚取于民而薄其施多求于诸侯而轻其礼府藏朽蠧而礼悖于诸侯菽粟藏深而怨积于百姓君臣交恶而政刑无常臣恐国之危失而公不得享也又恶能彰先君之功烈而继管子之业乎
　　说苑齐景公问于晏子曰寡人欲从夫子而善齐国之政对曰婴闻之国具官而后政可善景公作色曰齐国虽小则何为不具官乎对曰此非臣之所复也昔先君桓公身体惰懈辞令不给则隰朋侍左右多过刑罚不中则章侍居处肆纵左右慑畏则东郭牙侍田野不修人民不安则寗戚侍军吏怠戎士偷则王子成父侍徳义不中信行衰防则筦子侍先君能以人之长续其短以人之厚补其薄是以辞令穷逺而不逆兵加于有罪而不顿是故诸侯朝其徳而天子致其胙今君之失多矣未有一士以闻者也故曰未具景公曰善　齐侯问于晏子曰为政何患对曰患善恶之不分公曰何以察之对曰审择左右左右善则百僚各得其所宜而善恶分孔子闻之曰此言也信矣善言进则不善无由入矣不进善言则善无由入矣【晏子景公问于晏子治国何患晏子对曰患夫社防公曰何谓也对曰夫社束木而涂之防因往托焉熏之则恐烧其木灌之则恐败其涂此防所以不可得杀者以社故也夫国亦有焉人主左右是也内则蔽善恶于君上外则卖权重于百姓不诛之则为乱诛之则为人主所案据腹而有之此亦国之社防也人有酤酒者为器甚洁清置表甚长而酒酸不售问之里人其故里人云公之狗猛人挈器而入且酤公酒狗迎而噬之此酒所以酸而不售也夫国亦有猛狗用事者是也有道术之士欲干万乘之主而用事者迎而龁之此亦国之猛狗也左右为社防用事者为猛狗主安得无壅国安得无患乎○韩非子管仲对桓公语同　景公问晏子防政而长乆其行何也晏子对曰其行水也美哉水乎清清其浊不无雩途其清不无洒除是以长乆也公曰防政而遫亡其行何也对曰其行石也坚哉石乎落落视之则坚循之则坚内外者坚无以为乆是以遫亡也景公问晏子曰天下有极大乎晏子对曰有足防浮云背凌苍天尾偃天间跃啄北海颈尾咳于天地乎然而漻漻不知六翮之所在公曰天下有极细乎晏子对曰有东海有虫巢于蟁睫再乳再飞而蟁不为惊臣婴不知其名而东海渔者命曰焦冥○宋玉大小言之祖也然殊无意义　景公谓晏子曰东海之中有水而赤其中有华而不实何也晏子曰昔秦穆公乘龙理天下以黄布褁蒸至海而投其枣布故水赤蒸故华而不实公曰吾佯问子耳对曰婴闻之佯问者亦佯对○此叚今本无】
　　晏子景公问晏子曰古之盛君其行如何晏子对曰薄于身而厚于民约于身而广于世其处上也足以明政行教不以威天下其取财也权有无均贫富不以飬嗜欲诛不避贵赏不遗贱不淫于乐不遁于哀尽智导民而不伐焉劳力嵗事而不责焉为政尚相利故下不以相害行教尚相爱故民不以相恶为名刑罚中于法废罪顺于民是以贤者处上而不华不肖者处下而不怨四海之内社稷之中粒食之民一意同欲若夫私家之政生有遗教此盛君之行也公不圗晏子曰臣闻问道者更正闻道者更容今君税敛重故民心离市贾悖故商旅絶玩好充故家货殚积邪在于上蓄怨藏于民嗜欲偹于侧毁非满于国而公不圗公曰善于是令玩好不御公市不豫宫室不饰业土不成止役轻税上下行之而百姓相亲　景公问晏子曰谋必得事必成有术乎晏子对曰有公曰其术如何晏子曰谋度于义者必得事因于民者必成公曰奚谓也对曰其谋也左右无所繋上下无所縻其声不悖其实不逆谋于上不违天谋于下不违民以此谋者必得矣事大则利厚事小则利薄称事之大小权利之轻重国有义劳民有如利以此举事者必成矣夫逃人而谋虽成不安傲民举事虽成不荣故臣闻义谋之法以民事之本也故及义而谋信民而动未闻不存者也昔三代之兴也谋必度其义事必因于民及其衰也建谋不及义兴事伤民故度义因民谋事之术也公曰寡人不敏闻善不行其危如何对曰上君全善其次出入焉其次结邪而羞问全善之君能制出入之君时问虽日危尚可以没身羞问之君不能保其身今君虽危尚可没其身也　景公问晏子曰忠臣之行何如对曰不掩君过諌乎前不华乎外选贤进能不私乎内称身就位计能定禄睹贤不居其上受禄不过其量不权居以为行不称位以为忠不揜贤以隠长不刻下以谀上君在不事太子国危不交诸侯顺则进否则退不与君行邪也　景公问佞人之事君如何晏子对曰意难难不至也明言行之以饰身伪言无欲以说人严其交以见其爱观上之所欲而防为之偶求君逼迩而阴为之与内重爵禄而外轻之以诬行下事左右而面示至公以伪防求上采听而幸以求进傲禄以求多辞任以求重工乎取鄙乎予欢乎新慢乎故恡乎财薄乎施覩贫穷若不识趋利若不及外交以自背亲以自厚积丰义之飬而声矜恤之义非誉乎情而言不行身渉时所议而好论贤不肖有之已不难非之人无之已不难求之人其言彊梁而信其进敏逊而顺此佞人之行也明君之所诛愚君之所信也新序齐侯问于晏子曰忠臣之事君也何若对曰有难不死出亡不送君曰列地而与之疏爵而贵之君有难不死出亡不送可谓忠乎对曰言而见用终身无难臣奚死焉谏而见从终身不亡臣奚送焉若言不见用有难而死是妄死也谏不见从出亡而送是诈为也故忠臣也者能尽善与君而不能与防于难【○此所以不死崔庆之难】晏子景公问晏子曰臣之报其君何以晏子对曰臣虽不知必务报君以徳士逢有道之君则顺其令逢无道之君则争其不义故君者择臣而使之臣虽贱亦得择君而事之　景公问晏子曰人性有贤不肖可学乎晏子对曰诗云髙山仰止景行行止之者其人也故诸侯并立善而不怠者为长列士并学终善者为师　景公有爱女请嫁于晏子公乃往燕晏子之家饮酒酣公见其妻曰此子之内子耶晏子对曰然是也公曰嘻亦老且恶矣寡人有女少且姣请以满夫子之宫晏子违席而对曰乃此则老且恶婴与之居故矣故及其少而姣也且人固以壮托乎老姣托乎恶彼尝托而婴受之矣君虽有赐可以使婴倍其托乎再拜而辞【韩诗外传晏子之妻使人布衣纻表田无宇讥之曰出于室何为者也晏子曰家臣也田无宇曰位为中卿食田七十万何用是人为畜之晏子曰弃老耴少谓之瞽贵而忘贱谓之乱见色而说谓之逆吾岂以逆乱瞽之道哉】景公谓晏子曰寡人欲朝夕见为夫子筑室于闺内可乎晏子对曰臣闻之隐而显近而结维至贤耳如臣者饰其容止以待承令犹恐罪戾也今君近之是逺之也请辞　田桓子见晏子独立于墙隂曰子何为独立而不忧何不求四乡之学士可者而与坐晏子曰共立似君子出言而非也婴恶得学士之可者而与之坐且君子之难得也若美山然名山既多矣松栢既茂矣望之相相然尽目力不知厌而世有所美焉固欲登彼相相之上仡仡然不知厌小人者与此异若部娄之未登善登之无蹊维有楚棘而已逺望无见也俛就则伤婴恶能无独立焉且人何忧静处逺虑见嵗若月学问不厌不知老之将至安用从酒田桓子曰何谓从酒晏子曰无客而饮谓之从酒今若子者昼夜守尊谓之从酒也
　　说苑齐人甚好毂击相犯以为乐禁之不止晏子患之乃为新车良马出与人相犯也曰毂击者不祥臣其祭祀不顺居处不敬乎下车弃而去之然后国人乃不为故曰禁之以制而身不先行也民不肯止故化其心莫若教也　景公好妇人而丈夫饰者国人尽服之公使吏禁之曰女子而男子饰者裂其衣断其帯裂衣断帯相望而不止晏子见公曰寡人使吏禁女子而男子饰者裂其衣防其帯相望而不止者何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之服也【○晏子书作灵公事】
　　晏子晏子相齐衣十升之布脱粟之食五卵苔菜而已左右以告公公为之封邑使田无宇致台与无盐晏子对曰昔吾先君太公受之营丘为地五百里为世国长自太公至于公之身有数十公矣茍能说其君以取邑不至公之身趣齐抟以求升土不得容足而寓焉婴闻之臣有徳益禄无徳退禄恶有不肖父为不肖子为封邑以败其君之政者乎遂不受　晏子相齐三年政平民说梁丘据见晏子中食而肉不足以告景公旦日割地将封晏子晏子辞不受曰富而不骄者未尝闻之贫而不恨者婴是也所以贫而不恨者以善为师也今封易婴之师师已轻封已重矣请辞　晏子方食景公使使者至分食食之使者不饱晏子亦不饱使者反言之公公曰嘻晏子之家若是其贫也寡人不知是寡人之过也使吏致千金与市租请以奉賔客晏子辞三致之终再拜而辞曰婴之家不贫以君之赐泽覆三族延及交防以振百姓君之赐也厚矣婴之家不贫也婴闻之夫厚取之君而施之民是臣代君君民也忠臣不为也厚取之君而不施于民是为筐箧之蔵也仁人不为也进取于君退得罪于士身死而财迁于它人是为宰藏也智者不为也夫十总之布一豆之食足于中免矣景公谓晏子曰昔吾先君桓公以书社五百封管仲不辞而受子辞之何也晏子曰婴闻之圣人千虑必有一失愚人千虑必有一得意者管仲之失而婴之得者耶故再拜而不敢受命　景公赐晏子邑晏子辞田桓子谓晏子曰君欢然与子邑必不受以恨君何也晏子对曰婴闻之节受于上者宠长于君俭居处者名广于外夫长宠广名君子之事也婴独庸能已乎　景公谓晏子曰昔吾先君桓公予管仲狐与谷其县十七着之于帛申之以策通之诸侯以为其子孙赏邑寡人不足以辱而先君今为夫子赏邑通之子孙晏子辞曰昔圣王论功而赏贤贤者得之不肖者失之御徳脩礼无有荒怠今事君而免于罪者其子孙奚宜与焉若为齐国大夫者必有赏邑则齐君何以共其社稷与诸侯币帛婴请辞遂不受
　　说苑晏子朝乘敝车驾驽马景公见之曰嘻夫子之禄寡耶何乘不任之甚也晏子对曰頼君之赐得以夀三族及国交游皆得生焉臣得暖衣饱食敝车驽马以奉其身于臣足矣晏子出公使梁丘据遗之辂车乘马三返不受公不说趣召晏子晏子至公曰夫子不受寡人亦不乘晏子对曰君使臣临百官之吏节其衣服饮食之飬以先齐国之人然犹恐其侈靡而不顾其行也今辂车乘马君乘之上臣亦乘之下民之无义侈其衣食而不顾其行者臣无以禁之遂譲不受也　晏子所与同衣食者百人而天下之士至
　　晏子景公饮酒田桓子侍望见晏子而复于公曰请浮晏子公曰何故也无宇对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺晏子坐酌者奉觞进之曰君命浮子晏子曰何故也田桓子曰君赐之卿位以尊其身宠之百万以富其家羣臣之爵莫尊于子禄莫重于子今子衣缁布之衣麋鹿之裘栈轸之车而驾驽马以朝是则隐君之赐也故浮子晏子避席曰请饮而后辞乎其辞而后饮乎公曰辞然后饮晏子曰君之赐卿位以尊其身婴非敢为显受也为行君令也宠之百万以富其家婴非敢为富受也为通君赐也臣闻古之贤君有受厚赐而不顾其困族则过之临事守职不胜其任则过之君之内臣之父兄若有离散在于野鄙此臣之罪也君之内臣之所职若有播亡在于四方此臣之罪也兵革之不完战车之不修此臣之罪也若夫弊车驽马以朝意者非臣之罪乎且臣以君之赐父之党无不乘车者母之党无不足于衣食者妻之党无冻馁者国之闲士待臣而后举火者数百家如此者为彰君赐乎为隐君赐乎公曰善为我浮无宇也【○叙事有色态】
　　说苑景公正昼被髪乘六马御妇人以出正闺刖跪击其马而反之曰尔非吾君也公惭而不朝晏子睹裔敖而问曰君何故不朝对曰昔者君正昼被髪乘六马御妇人出正闺刖跪击其马而反之曰尔非吾君也公惭而反不果出是以不朝晏子入见公曰昔者寡人有罪被髪乘六马以出正闺刖跪击其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社稷吾犹可以齐于诸侯乎晏子对曰君无恶焉臣闻之下无直辞上无隐君民多讳言君有骄行古者明君在上下有直辞君上好善民无讳言今君有失行而则跪有直辞是君之福也故臣来庆请赏之以明君之好善礼之以明君之受諌公笑曰可乎晏子曰可于是令刖跪倍资无正时朝无事
　　晏子翟王子羡臣干景公以重驾公观之而不说也嬖人婴子欲观之公曰及晏子寝病也居囿中台上以观之婴子说之因为之请曰厚禄之公许诺晏子起病而见公公曰翟王子羡之驾寡人甚说之请使之示乎晏子曰驾御之事臣无职焉公曰寡人一乐之是欲禄之以万钟其足乎对曰昔卫士东野之驾也公说之婴子不说公因不说遂不观今翟王子羡之驾也公不説婴子说公因説之为请公许之则是妇人为制也且不乐治人而乐治马不厚禄贤人而厚禄御夫昔者先君桓公之地狭于今脩法治广政教以霸诸侯今君一诸侯无能亲也嵗凶年饥道途死者相望也君不此忧耻而惟圗耳目之乐不脩先君之功烈而惟饰驾御之伎则公不顾民而忘国甚矣且诗曰载骖载驷君子所诫夫驾八固非制也今又重此其为非制也不滋甚乎且君茍美乐之国必众为之田猎则不便道行致逺则不可然而用马数倍此非御下之道也淫于耳目不当民务此圣王之所禁也君茍美乐之诸侯必或效我君无厚徳善政以被诸侯而易之以僻此非所以子民彰名致逺亲邻国之道也且贤良废灭孤寡不振而听嬖妾以禄御夫以蓄怨与民为讐之道也诗曰哲夫成城哲妇倾城今君不思成城之求而惟倾城之务国之亡日至矣君其圗之公曰善遂不复观乃罢归翟王子羡而疏嬖人婴子
　　说苑晏子侍于景公朝寒请进热食对曰婴非君之厨飬臣也敢辞公曰请进服裘对曰婴非田泽之臣也敢辞公曰然夫子于寡人奚为者也对曰社稷之臣也公曰何谓社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方自是之后君不以礼不见晏子也　晏子饮景公酒令器必新家老曰财不足请敛于民晏子曰止夫乐者上下同之故天子与天下诸侯与境内自大夫以下各与其僚无有独乐今上乐其乐下伤其费是独乐者也不可　晏子饮景公酒日暮公呼具火晏子辞曰诗曰侧弁之俄言失徳也屡舞傞傞言失容也既醉以酒既饱以徳既醉而出并受其福賔主之礼也醉而不出是谓伐徳賔主之罪也婴以卜其日未卜其夜公曰善举酒而祭之再拜而出曰岂过我哉吾托国于晏子也以其家贫善寡人不欲其淫侈也而况与寡人谋国乎
　　晏子景公饮酒酣曰今日愿与诸大夫为乐饮请无为礼晏子蹵然改容曰君之言过矣羣臣固欲君之无礼也力多足以胜其长勇多足以弑君而礼不使也禽兽矣力为政彊者犯弱故日易主今君去礼则是禽兽也羣臣以力为政彊者犯弱而日易主君将安立矣凡人之所以贵于禽兽者以有礼也故诗曰人而无礼胡不遄死礼不可无也公湎而不聴少闲公出晏子不起公入不起交举则先饮公怒色变抑手疾视曰向者夫子之教寡人无礼之不可也寡人出入不起交举则先饮礼也晏子避席再拜稽首而请曰婴敢与君言而忘之乎臣以致无礼之实也君若欲无礼此是已公曰若是孤之罪也夫子就席寡人闻命矣觞三行遂罢酒葢是后也饬法修理以治国政而百姓肃也
　　新序齐景公饮酒而乐释衣冠自鼔缶谓侍者曰仁人亦乐是夫梁丘子曰仁人耳目亦犹人也奚为独不乐此也公曰速驾迎晏子晏子朝服而至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出【说苑齐景公登射晏子脩礼而侍公曰选射之礼寡人厌之矣吾欲得天下勇士与之圗国晏子对曰君子无礼是庶人也庶人无礼是禽兽也夫臣勇多则弑其君子力多则弑其长然而不敢者惟礼之谓也礼者所以御民也辔者所以御马也无礼而能治国家者婴未之闻也景公曰善乃饬射更席以为上客终日问礼】
</div>
    <div class="pagination">
<a href="绎史_page31.html">上一页</a><span>...</span><a href="绎史_page27.html">27</a><a href="绎史_page28.html">28</a><a href="绎史_page29.html">29</a><a href="绎史_page30.html">30</a><a href="绎史_page31.html">31</a><span class="current-page">32</span><a href="绎史_page33.html">33</a><a href="绎史_page34.html">34</a><a href="绎史_page35.html">35</a><a href="绎史_page36.html">36</a><a href="绎史_page37.html">37</a><span>...</span><a href="绎史_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
