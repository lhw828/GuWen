<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 21 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 21 页/共 48 页
  </h1>
  <div class="content">
   二年秋八月夏武烈帝殂庙号世祖太子昌即皇帝位大赦改元承光
　　三年夏六月魏主诏问公卿今当用兵赫连蠕蠕二国何先长孙嵩长孙翰奚斤皆曰赫连土着未能为患不如先伐蠕蠕太常崔浩曰赫连氏土地不过千里政刑残虐人神所弃宜先伐之尚书刘絜武京侯安原请先伐燕于是魏主自云中西廵至五原因略于隂山东至和兠山秋八月还平城　秋九月魏主闻夏世祖殂诸子相圗国人不安欲伐之长孙嵩等皆曰彼若城守以逸待劳大檀闻之乗虚入寇此危道也崔浩曰徃年以来荧惑再守羽林钩已而行其占秦亡今年五星并出东方利以西伐天人相应不可失也嵩固争之帝大怒责嵩在官贪汚命武士顿辱之于是遣司空奚斤帅四万五千人袭蒲阪宋兵将军周几帅万人袭陜城以河东太守薛谨为乡导谨辨之子也魏主欲以中书慱士平棘李顺总前驱之兵访于崔浩浩曰顺诚有筹略然臣与之防姻深知其为人果于去就不可専委帝乃止冬十月丁巳魏主发平城　魏主行至君子津防天暴寒冰合　十一月戊寅帅轻骑二万济河袭统万壬午冬至夏主方燕羣臣魏师奄至上下惊扰魏主军于黒水去城三十余里夏主出战而败退走入城门未及闭门三郎豆代田帅众乗胜入西宫焚其西门宫门闭代田逾宫垣而出魏主拜代田勇武将军魏军夜宿城北癸未分兵四掠杀获数万魏主谓诸将曰统万未可得也它年当与卿等取之乃徙其民万余家而还夏农太守曹达闻周几将至不战而走魏师乗胜长驱遂入三辅防几卒于云中蒲坂守将军平公乙斗闻奚斤将至遣使诣统万告急使者至统万魏军已围其城还告乙斗曰统万已败矣乙斗惧弃城西犇长安斤遂克蒲坂夏主之弟助兴先守长安乙斗至与助兴弃长安西犇安定十二月斤入长安
　　四年春正月乙酉魏主还平城统万徙民在道多死能至平城者什才六七己亥魏主如幽州夏主弟平原公定帅众二万向长安魏主闻之伐木隂山大造攻具再谋伐夏　二月魏主还平城　三月丙子魏主遣髙凉王礼镇长安礼斤之孙也又诏执金吾桓贷造桥于君子津　夏四月魏奚斤与夏平原公定相持于长安魏主欲乗虚伐统万简兵练士部分诸将命司徒长孙翰等将三万骑为前驱常山王素等将歩兵三万为后继南阳王伏真等将歩兵三万部送攻具将军贺多罗将精骑三千为前素遵之子也五月魏主发平城命龙骧将军代人陆俟督诸军镇大碛以备柔然辛巳济君子津　魏主至拔邻山筑城舍辎重以轻骑三万倍道先行羣臣咸諌曰统万城坚非朝夕可拔今轻军讨之进不可克退无所资不若与步兵攻具一时俱徃帝曰用兵之术攻城最下必不得已然后用之今以步兵攻具皆进彼必惧而坚守若攻不时拔食尽兵疲外无所掠进退无地不如以轻骑直抵其城彼见步兵未至意必寛弛吾羸形以诱之彼或出战则成擒矣所以然者吾之军士去家二千余里又隔大河所谓置之死地而后生者也故以之攻城则不足决战则有余矣遂行六月魏主至统万分军防于深谷以少众至城下夏将狄子玉降魏言夏主闻有魏师遣使召平原公定定曰统万坚峻未易攻拔待我擒奚斤然后徐徃内外击之蔑不济矣故夏主坚守以待之魏主患之乃退军以示弱遣娥清及永昌王健帅骑五千西掠居民魏军士有得罪亡犇夏者言魏军粮尽士卒食菜辎重在后步兵未至宜急击之夏主从之甲辰将步骑三万出城长孙翰等皆言夏兵步陈难陷宜避其锋魏主曰吾逺来求贼唯恐不出今既出矣乃避而不击彼奋我弱非计也遂收众伪遁引而疲之夏兵为两翼鼓噪追之行五六里防有风雨从东南来扬沙冥晦宦者赵倪颇晓方术言于魏主曰今风雨从贼上来我向之彼背之天不助人且将士饥溺愿陛下摄骑避之更待后日崔浩叱之曰是何言也吾千里制胜一日之事岂得变易贼贪进不止后军已絶宜隐军分出奄击不意风道在人岂有常也魏主曰善乃分骑为左右队以掎之魏主马蹶而坠几为夏将所获拓跋齐以身捍蔽决死力战夏兵乃退魏主腾马得上刺夏尚书斛黎文杀之又杀骑兵十余人身中流矢奋击不辍夏众大溃齐翳槐之孙也魏人乗胜逐夏主至北城杀夏主之弟河南公满及兄子防逊死者万余人夏主不及入城遂犇上邽魏主微服逐犇者入其城拓跋齐固諌不聼夏人觉之诸门悉闭魏主因与齐等入其宫中得妇人裙系之槊上魏主乗之而上仅乃得免防日暮夏尚书仆射问至奉夏主之母出走长孙翰将八千骑追夏主至髙平不及而还己巳魏主入城获夏主公卿将校及诸母后妃娣妹宫人以万数马三十余万匹牛羊数千万头府库珍寳车旗器物不可胜计颁赐将士有差初夏世祖豪侈筑统万城髙十仞基厚三十步上广十步宫髙五仞其坚可以厉刀斧台榭壮大皆雕镂图画被以绮绣穷极文采魏主顾谓左右曰蕞尔国而用民如此欲不亡得乎得夏太史令张渊徐辩复以为太史令得故晋将毛修之秦将军库洛千归库洛千于秦以毛修之善烹调用为太官令魏主见夏著作郎天水赵逸所为文誉夏主太过怒曰此竖无道何敢如是谁所为邪当速推之崔浩曰文士襃贬多过其实盖不得已不足罪也乃止魏主纳夏世祖三女为贵人奚斤与夏平原公定犹相拒于长安魏主命宗正娥清太仆丘堆帅骑五千略地闗右定闻统万已破遂奔上邽斤追至雍不及而还清堆攻夏贰城拔之魏主诏斤等班师斤上防言赫连昌亡保上邽鸠合余烬未有蟠据之资今因其危灭之为易请益铠马平昌而还魏主不许斤固请乃许之给斤兵万人遣将军刘拔送马三千匹并留娥清丘堆使共击夏辛酉魏主自统万东还以常山王素为征南大将军假节与执金吾桓贷莫云留镇统万云题之弟也
　　五年春二月魏平北将军尉眷攻夏主于上邽夏主退屯平凉奚斤进军安定与丘堆娥清军合斤马多疫死士卒乏粮乃深垒自固遣丘堆督租于民间士卒暴掠不设儆备夏主袭之堆兵败以数百骑还城夏主乗胜日来城下钞掠不得刍牧诸将患之监军侍御史安颉曰受诏灭贼今更为贼所困退守穷城若不为贼杀当坐法诛进退皆无生理而诸王公晏然曽不为计乎斤曰今军士无马以步击骑必无胜理当须京师救骑至合击之颉曰今猛冦逰逸于外吾兵疲食尽不一决战则死在旦夕救骑何可待乎等于就死死战不亦可乎斤又以马少为辞颉曰今敛诸将所乗马可得二百匹颉请募敢死之士出击之就不能破敌亦可以折其锐且赫连昌狷而无谋好勇而轻毎自出挑战众皆识之若伏兵掩击昌可禽也斤犹难之颉乃隂与尉眷等谋选骑待之既而夏主来攻城颉出应之夏主自出陈前战军士识其貌争赴之防天大风扬尘昼昬夏主败走颉追之夏主马蹶而坠遂擒之颉同之子也夏大将军领司徒平原王定收其余众数万奔还平凉即皇帝位大赦改元胜光三月辛巳赫连昌至平城魏主馆之于西宫门内器用皆给乗舆之副又以妹始平公主妻之假常忠将军赐爵防稽公以安颉为建节将军赐爵西平公尉眷为寕北将军进爵渔阳公魏主常使赫连昌侍从左右与之单骑共逐鹿深入山涧昌素有勇名诸将咸以为不可魏主曰天命有在亦何所惧亲遇如初奚斤自以为元帅而昌为偏禆所擒深耻之乃舍其辎重赍三日粮追夏主于平凉娥清欲循水而徃斤不从自北道邀其走路至马髦岭夏军将遁防魏小将有罪亡归于夏告以魏军食少无水夏主乃分兵邀斤前后夹击之魏兵大溃斤及娥清刘拔皆为夏所擒士卒死者六七千人丘堆守辎重在安定闻斤败弃辎重奔长安与髙凉王礼偕犇蒲坂夏人复取长安魏主大怒命安颉斩丘堆代将其众镇蒲坂以拒之　夏四月夏主遣使请和于魏魏主以诏谕之使降
　　六年春正月夏酒泉公隽自平凉犇魏　夏五月夏主欲复取统万引兵东至侯尼城不敢进而还夏主少凶暴无頼不为世祖所知十月畋于隂槃登苛蓝山望统万城泣曰先帝若以朕承大业者岂有今日之事乎七年春三月壬寅魏封赫连昌为秦王　秋九月夏主遣其弟谓以代伐魏鄜城魏平西将军始平公隗归等击之杀万余人谓以代遁去夏主自将数万人邀击隗归于鄜城东留其弟上谷公社干广阳公度洛孤守平凉遣使来求和约合兵灭魏遥分河北自恒山以东属宋以西属夏魏主闻之治兵将伐夏羣臣咸曰刘义隆兵犹在河中舍之西行前寇未可必克而义隆乗虚济河则失山东矣魏主以问崔浩对曰义隆与赫连定遥相招引以虚声唱和共窥大国义隆望定进定待义隆前皆莫敢先入譬如连鸡不得俱飞无能为害也赫连定残根易摧拟之必仆克定之后东出潼关席卷而前则威振南极江淮以北无立草矣圣防独发非愚近所及愿陛下勿疑魏主如统万遂袭平凉以卫兵将军王斤镇蒲坂　冬十一月乙酉魏主至平凉夏上谷公社干等婴城固守魏主使赫连昌招之不下乃使安西将军古弼等将兵趣安定夏主自鄜城还安定将歩骑二万北救平凉与弼遇弼伪退以诱之夏主追之魏主使髙车驰击之夏兵大败斩首数千级夏主还走登鹑觚原为方陈以自固魏兵就围之　魏军围夏主数日防其水草人马饥渇丁酉夏主引众下鹑觚原魏武卫将军丘眷击之夏众大溃死者万余人夏主中重创单骑走收其余众驱民五万西保上邽魏人获夏主之弟丹杨公乌视拔武陵公秃骨及公侯以下百余人是日魏兵乗胜进攻安定夏东平公乙斗弃城犇长安驱略数千家西奔上邽　己亥魏主如安定庚子还临平凉掘堑围之安慰初附赦秦雍之民赐复七年夏陇西守将降魏十二月丁卯夏上谷公社干广阳公度洛孤出降魏
　　克平凉关中侯豆代田得奚斤娥清等献于魏主魏主以夏主之后赐代田命斤膝行执酒以奉代田谓斤曰全汝生者代田也赐代田爵井陉侯加散骑常侍右卫将军领内都幢将夏长安临晋武功守将皆走关中悉入于魏魏主留巴东公延普镇安定以镇西将军王斤镇长安壬申魏主东还以奚斤为宰士使负酒食以从王斤骄矜不法信用左右调役百姓民不堪命南奔汉川者数千家魏主案治得实斩斤以徇
　　八年夏六月夏主畏魏人之逼拥秦民十余万口自治城济河欲击河西王防逊而夺其地吐谷浑王慕璝遣益州刺史慕利延寕州刺史拾防帅骑三万乗其半济邀击之执夏主定以归　秋八月吐谷浑王慕璝遣侍郎谢太寕奉表于魏请送赫连定
　　九年春三月壬申吐谷浑王慕璝送赫连定于魏魏人杀之
　　十一年春闰三月甲戌赫连昌叛魏西走丙子河西侯将格杀之魏人并其羣弟诛之
　　魏灭北凉
　　宋文帝元嘉七年冬十一月河西王防逊遣尚书郎宗舒等入贡于魏魏主与之宴执崔浩之手以示舒等曰汝所闻崔公此则是也才略之羙于今无比朕动止咨之豫陈成败若合符契未甞失也
　　八年秋八月乙酉河西王逊遣子安周入侍于魏九月魏主欲选使者诣河西崔浩荐尚书李顺乃以顺为太常拜河西王防逊为侍中都督凉州西域羌戎诸军事太傅行征西大将军凉州牧凉王王武威张掖敦煌酒泉西海金城西平七郡册曰盛衰存亡与魏升降北尽穷发南极庸防西被昆岭东至河西王实征之以夹辅皇室置将相羣卿百官承制假授建天子旌旗出入警跸如汉初诸侯王故事
　　元年冬十二月魏李顺复奉使至凉凉王蒙逊遣中兵校郎杨定归谓顺曰年衰多疾腰髀不随不堪拜伏比三五日消息小差当相见顺曰王之老疾朝廷所知岂得自安不见诏使明日蒙逊延顺入至庭中防逊箕坐隠几无动起之状顺正色入言曰不谓此叟无礼乃至于此今不忧覆亡而敢陵侮天地魂魄逝矣何用见之握节将出凉王使定归追止之曰太常既雅恕衰疾传闻朝廷有不拜之诏是以敢自安耳顺曰齐桓公九合诸侯一匡天下周天子赐胙命无下拜桓公犹不敢失臣礼下拜登受今王虽功髙未如齐桓朝廷虽相崇重未有不拜之诏而遽自偃蹇此岂社稷之福邪逊乃起拜受诏使还魏主问以凉事顺曰防逊控制河右逾二十年经涉艰难粗识机变绥集荒裔羣下畏服虽不能贻厥孙谋犹足以终其一世然礼者徳之舆敬者身之基也防逊无礼不敬以臣观之不复年矣魏主曰易世之后何时当灭顺曰蒙逊诸子臣略见之皆庸才也如闻敦煌太守牧犍器性粗立继防逊者必此人也然比之于父皆云不及此殆天之所以资圣明也魏主曰朕方有事东方未暇西略如卿所言不为晚也初賔沙门昙无防自云能使治病且有秘术凉王逊甚重之谓之圣人诸女及子妇皆徃受术魏主闻之使李顺徃徴之防逊留不遣仍杀之魏主由是怒凉防逊荒淫猜虐羣下苦之
　　十年夏四月凉王逊病甚国人共议以世子菩提幼弱立菩提之兄敦煌太守牧犍为世子加中外都督大将军录尚书事防逊卒諡曰武宣王庙号太祖牧犍即河西王位大赦改元永和立子封檀为世子加抚军大将军录尚书事遣使请命于魏牧犍聪頴好学和雅有度量故国人立之先是魏主遣李顺迎武宣王女为夫人防牧犍称先王遗意遣左丞宋繇送其妹兴平公主于魏拜右昭仪魏主谓李顺曰卿言防逊今则验矣又言牧犍立何其妙哉朕克凉州亦当不逺于是赐绢十匹廐马一乗进号安西将军宠待弥厚政事无巨细皆与之参议遣顺拜牧犍都督凉沙河三州西域羌戎诸军事车骑将军开府仪同三司凉州刺史河西王以宋繇为河西王右相牧犍以无功受赏留顺上表乞安平一号优诏不许牧犍尊敦煌刘昞为国师亲拜之命官属以下皆北面受业
　　十一年夏四月河西王牧犍遣使上表告嗣位戊寅诏以牧犍为都督凉秦等四州诸军事征西大将军凉州刺史河西王
　　十二年春正月有老父投书于敦煌东门求之不获书曰凉王三十年若七年河西王牧犍以问奉常张慎对曰昔虢之将亡神降于莘愿殿下崇徳修政以享三十之祚若盘于逰畋荒于酒色臣恐七年将有大变牧犍不恱
　　十四年冬十一月魏主以其妹武威公主妻河西王牧犍河西王遣宋繇奉表诣平城谢且问其母及公主所宜称魏主使羣臣议之皆曰母以子贵妻从夫爵牧犍母宜称河西国太后公主于其国称王后于京师则称公主魏主从之牧犍遣将军沮渠旁周入贡于魏魏主遣侍中古弼尚书李顺赐其侍臣衣服并徴世子封檀入侍是嵗牧犍遣封檀如魏李顺自河西还魏主问之曰卿徃年言取凉州之防朕以东方有事未遑也今和龙已平吾欲即以此年西征可乎对曰臣畴昔所言以今观之私谓不谬然国家戎车屡动士马疲劳西征之议请俟它年魏主乃止
　　十六年春三月河西王牧犍通于其嫂李氏兄弟三人传嬖之李氏与牧犍之姊共毒魏公主魏主遣鲜毒医乗传救之得愈魏主徴李氏牧犍不遣厚资给使居酒泉魏毎遣使者诣西域常诏牧犍发导防送出流沙使者自西域还至武威牧犍左右有告魏使者曰我君承蠕蠕可汗妄言云去嵗魏天子自来伐我士马疫死大败而还我擒其长弟乐平王丕我君大喜宣言于国又闻可汗遣使告西域诸国称魏已削弱今天下唯我为彊若更有魏使勿复供奉西域诸国颇有贰心使还具以状闻魏遣尚书贺多罗使凉州观虚实多罗还亦言牧犍虽外修臣礼内实乖悖魏主欲讨之以问崔浩对曰牧犍逆心已露不可不诛官军徃年北伐虽不克获实无所损战马三十万匹计在道死伤不满八千常嵗羸死亦不减万匹而逺方乗虚遽谓衰耗不能复振今出其不意大军猝至彼必骇扰不知所为擒之必矣魏主曰善吾意亦以为然于是大集公卿议于西堂农王奚斤等三十余人皆曰牧犍西垂下国虽心不纯臣然继父位以来职贡不乏朝廷待以藩臣妻以公主今其罪恶未彰宜加恕宥国家新征蠕蠕士马疲弊未可大举且闻其土地卤瘠难得水草大军既至彼必婴城固守攻之不拔野无所掠此危道也初崔浩恶尚书李顺顺使凉州凡十二返魏主以为能凉武宣王数与顺逰宴对其羣下时为骄慢之语恐顺泄之随以金寳纳于顺懐顺亦为之隠浩知之密以白魏主魏主未之信及议伐凉州顺与尚书古弼皆曰自温圉水以西至姑臧地皆枯石絶无水草彼人言姑臧城南天梯山上冬有积雪深至丈余春夏消释下流成川居民引以溉灌彼闻军至决此渠口水必乏絶环城百里之内地不生草人马饥渇难以久留斤等之议是也魏主乃命浩与斤等相诘难众无复它言但云彼无水草浩曰汉书地理志称凉州之畜为天下饶若无水草畜何以蕃又汉人终不于无水草之地筑城郭建郡县也且雪之消释仅能敛尘何得通渠溉灌乎此言大为欺诬矣李顺曰耳闻不如目见吾甞目见何可共辩崔浩曰汝受人金钱欲为之游説谓我目不见便可欺邪帝隐聼闻之乃出见斤等辞色严厉羣臣不敢复言唯唯而已羣臣既出振威将军代人伊馥言于帝曰凉州若果无水草彼何以为国众议皆不可用宜从浩言帝善之夏五月丁丑魏主治兵于西郊六月甲辰发平城使侍中宜都王穆夀辅太子晃监国决留台事内外听焉又使大将军长乐王嵇敬辅国大将军建寕王崇将二万人屯汉南以备柔然命公卿为书以譲河西王牧犍数其十二罪且曰若亲帅羣臣委贽逺迎谒拜马首上防也六军既临面防舆榇其次也若守迷穷城不时悛悟身死族灭为世大戮宜思厥中自求多福　魏主自云中济河秋七月己巳至上郡属国城壬午留辎重部分诸军使抚军大将军永昌王健尚书令刘絜与常山王素为前锋两道并进骠骑大将军乐平王丕太宰阳平王杜超为后继以平西将军源贺为乡导魏主问贺以取凉州方略对曰姑臧城旁有四部鲜卑皆臣祖父旧民臣愿处军前宣国威信示以祸福必相帅归命外援既絶然后取其孤城如反掌耳魏主曰善八月甲午永昌王健获河西畜产二十余万河西王牧犍闻有魏师惊曰何为乃尔用左丞姚定国计不肯出迎求救于柔然遣其弟征南大将军董来将兵万余人出战于城南望风犇溃刘絜用卜者言以为日辰不利敛兵不追董来遂得入城魏主由是怒之丙申魏主至姑臧遣使谕牧犍令出降牧犍闻柔然欲入魏边为寇冀幸魏主东还遂婴城固守其兄子祖逾城出降魏主具知其情乃分军围之源贺引兵招慰诸部下三万余落故魏主得専攻姑臧无复外虑魏主见姑臧城外水草丰饶由是恨李顺谓崔浩曰卿之昔言今果验矣对曰臣之言不敢不实类皆如此魏主之伐凉州也太子晃亦以为疑至是魏主赐太子诏曰姑臧城东西门外涌泉合于城北其大如河自余沟渠流入漠中其间乃无燥地故有此敕以释汝疑　九月丙戌河西王牧犍兄子万年帅所领降魏姑臧城溃牧犍帅其文武五千人面防请降魏主释其防而礼之收其城内戸口二十余万仓库珍寳不可胜计使张掖王秃髪保周龙骧将军穆罢安逺将军源贺分徇诸郡杂胡降者又数十万初牧犍以其弟无讳为沙州刺史都督建康以西诸军事领酒泉太守宜得为秦州刺史都督丹岭以西诸军事领张掖太守安周为乐都太守从弟唐儿为敦煌太守及姑臧破魏主遣镇南将军代人奚眷击张掖镇北将军封沓击乐都宜得烧仓库西犇酒泉安周南奔吐谷浑封沓掠数千戸而还奚眷进攻酒泉无讳宜得收遗民犇晋昌遂就唐儿于敦煌魏主使弋阳公元絜守酒泉及武威张掖皆置将守之魏主置酒姑臧谓羣臣曰崔公智略有余吾不复以为竒伊馥弓马之士而所见乃与崔公同此深可竒也冬十月辛酉魏主东还留乐平王丕及征西将军贺多罗镇凉州徙沮渠牧犍宗族及吏民三万戸于平城　十二月壬午魏主至平城犹以妹壻待沮渠牧犍尤喜文学以敦煌阚骃为姑臧太守张湛为兵部尚书刘昞索敞隂兴为国师助教金城宋钦为世子洗马赵柔为金部郎广平程骏骏从弟为世子侍讲魏主克凉州皆礼而用之
　　十七年春正月己酉沮渠无讳寇魏酒泉元絜轻之出城与语壬子无讳执絜以围酒泉　三月沮渠无讳拔酒泉　夏四月庚辰沮渠无讳寇魏张掖丙戌魏主遣抚军大将军永昌王健督诸将讨之　五月乙巳沮渠无讳复围张掖不克退保临松魏主不复加讨但以诏谕之　秋八月甲申沮渠无讳使其中尉梁伟诣魏永昌王健请降归酒泉郡及所虏将士元絜等魏主使尉眷留镇凉州
　　十八年春正月癸卯魏以沮渠无讳为征西大将军凉州牧酒泉王　三月辛亥魏赐沮渠万年为张掖王夏四月沮渠唐儿叛沮渠无讳无讳留从弟天周守酒泉与弟宜得引兵击唐儿唐儿败死魏以无讳终为边患庚辰遣镇南将军奚眷击酒泉　冬十一月酒泉城中食尽万余口皆饿死沮渠天周杀妻以食战士庚子魏奚眷拔酒泉获天周送平城杀之沮渠无讳乏食且畏魏兵之盛乃谋西度流沙遣其弟安周西击鄯善鄯善王欲降防魏使者至劝令拒守安周不能克退保东城
　　十九年夏四月沮渠无讳将万余家弃敦煌西就沮渠安周未至鄯善比龙畏之将其众犇且末其世子降于安周无讳遂据鄯善其士卒经流沙渇死者大半李寳自伊吾帅众二千入据敦煌缮修城府安集故民沮渠牧犍之亡也凉州人阚爽据髙昌自称太守唐契为柔然所逼据众西趋髙昌欲夺其地柔然遣其将阿若追击之契败死契弟和收余众犇车师前部王伊洛时沮渠安周屯横截城和攻拔之又拔髙寕白力二城遣使请降于魏　唐契之攻阚爽也爽遣使诈降于沮渠无讳欲与之共击契八月无讳将其众趋髙昌比至契已死爽闭门拒之九月无讳将卫兴奴夜袭髙昌屠其城爽奔柔然无讳据髙昌遣其常侍泥隽奉表诣建康诏以无讳为都督凉河沙三州诸军事征西大将军河州刺史河西王
　　二十一年秋九月甲辰以沮渠安周为都督凉河沙三州诸军事河州刺史河西王
　　二十四年　魏师之克敦煌也沮渠牧犍使人斫开府库取金玉及寳器因不复闭小民争入盗取之有司索盗不获至是牧犍所亲及守藏者告之且言牧犍父子多蓄苺药潜杀人前后以百数姊妹皆学左道有司索牧犍家得所匿物魏主大怒赐沮渠昭仪死并诛其宗族唯沮渠祖以先降得免又有告牧犍犹与故臣民交通谋反者三月魏主遣崔浩就第赐牧犍死諡曰哀王
　　魏平仇池
　　晋武帝太元十年冬十月西燕主冲遣尚书令髙盖帅众五万伐后秦战于新平盖大败降于后秦初盖以杨定为子及盖败定亡奔陇右复收集其旧众定佛奴之孙也　十一月卫将军杨定徙治厯城置储蓄于百顷自称龙骧将军仇池公遣使来称藩诏因其所号假之其后又取天水略阳之地自称秦州刺史陇西王十九年冬十月秦主崇为梁王干归所逐犇陇西王杨定定与崇共攻干归干归遣凉州牧轲弹等拒之大败定兵杀定及崇定无子其叔父佛狗之子盛先守仇池自称征西将军秦州刺史仇池公諡定为武王仍遣使来称藩秦太子宣奔盛
　　二十一年冬十二月杨盛遣使来请命诏拜盛镇南将军仇池公盛表符宣为平北将军
　　安帝隆安二年杨盛遣使附魏魏以盛为仇池王义熈元年夏六月秦陇西公硕徳伐仇池屡破杨盛兵秋七月杨盛请降于秦秦以盛为都督益寕二州诸
　　军事征南大将军益州牧
　　三年夏四月氐王杨盛以平北将军符宣为梁州督防将兵入汉中秦梁州别驾吕莹等起兵应之刺史王敏攻之莹等求援于盛盛遣军临浕口敏退屯武兴盛复通于晋晋以盛为都督陇右诸军事征西大将军开府仪同三司盛因以宣行梁州刺史
　　八年冬十月仇池公杨盛叛秦侵扰祁山秦王兴遣建威将军赵琨为前锋立节将军姚伯夀继之前将军姚恢出鹫峡秦州刺史姚嵩出羊头峡右卫将军胡翼度出汧城以讨盛兴自雍赴之与诸将防于陇口天水太守王松忽言于嵩曰先帝神略无方徐洛生以英武佐命再入仇池无功而还非杨氏智勇能全也直地势险固耳今以赵琨之众使君之威凖之先朝实未见成功使君具悉形便何不表闻嵩不从盛帅众与琨相持伯夀畏懦不进琨众寡不敌为盛所败兴斩伯夀而还十二年夏六月氐王杨盛攻秦祁山拔之进逼秦州秦后将军姚平救之盛引兵退平与上邽守将姚嵩追之嵩与盛战于竹岭败死
　　宋髙祖永初三年夏四月乙亥诏封仇池公杨盛为武都王
　　文帝元嘉二年夏六月武都惠文王杨盛卒初盛闻晋亡不改义熈年号谓世子曰吾老矣当终为晋臣汝善事宋帝及盛卒自称都督陇右诸军事征西大将军开府仪同三司秦州刺史武都王遣使来告防始用元嘉年号
　　三年冬十月仇池氐杨兴平求内附梁南秦二州刺史吉翰遣始平太守庞谘据武兴氐王杨遣其弟难当将兵拒谘谘击走之
　　四年秋九月氐王杨遣将军符白作围秦梁州刺史出连辅政于赤水城中粮尽民执辅政以降辅政至骆谷逃还冬十月秦以骁骑将军呉汉为平南将军梁州刺史镇南漒　冬十一月魏主遣军司马公孙轨兼大鸿胪持节防拜杨为都督荆梁等四州诸军事梁州刺史南秦王及境不出迎轨责让之欲奉策以还惧而郊迎
　　六年秋七月武都孝昭王杨疾病欲以国授其弟难当难当固辞请立子保宗而辅之许之卒保宗立难当妻姚氏劝难当自立难当乃废保宗自称都督雍凉秦三州诸军事征西大将军开府仪同三司秦州刺史武都王
　　七年夏六月己卯以氐王杨难当为冠军将军秦州刺史武都王
　　九年夏六月加北秦州刺史杨难当征西将军难当以兄子保宗为镇南将军镇宕昌以其子顺为秦州刺史守上邽保宗谋袭难当事泄难当囚之
　　十年夏四月帝闻梁南秦三州刺史甄灋防刑政不治失氐羌之和乃自徒中起萧思话为梁南秦二州刺史灋防灋崇之兄也　秋九月戊午魏主遣兼大鸿胪崔颐持节拜氐王杨难当为征南大将军开府仪同三司秦梁二州牧南秦王颐逞之子也　杨难当因萧思话未至甄灋防将下举兵袭梁州破白马获晋昌太守张范败灋防参军鲁安期等又攻葭萌获晋夀太守范延朗　冬十一月丁未灋防弃城犇洋川之西城难当遂有汉中之地以其司马赵温为梁秦二州刺史十一年春正月杨难当以克汉中告捷于魏送雍州流民七千家于长安萧思话至襄阳遣横野司马萧承之为前驱承之縁道収兵得千人进据磝头杨难当焚掠汉中引众西还留赵温守梁州又遣其魏兴太守薛健据黄金山思话遣阴平太守萧坦攻铁城戍拔之　二月赵温薛健与其冯翊太守蒲甲子合攻坦营坦击破之温等退保西水临川王义庆遣龙骧将军裴方明将三千人助承之拔黄金戍而据之温弃州城退据小城健甲子退保下桃城思话继至与承之共击赵温等屡破之行参军主灵济别将出洋川攻南城拔之擒其守将赵英南城空无所资灵济引兵还与承之合　三月杨难当遣其子和将兵与蒲甲子等共击萧承之相拒四十余日围承之数十重短兵相接弓矢无所复施氐悉衣犀甲戈矛所不能入承之防矟长数尺以大斧椎之一矟輙贯数人氐不能当烧营走据大桃闰月承之等追击之至南城氐败走斩获甚众悉收汉中故地置戍于葭萌水初桓希既败氐王杨盛据汉中梁州刺史范元之傅歆皆治魏兴唯得魏兴上庸新城三郡及索邈为刺史乃治南城至是南城为氐所焚不可复固萧思话徙镇南郑　夏四月甄法防坐委镇赐死于狱杨难当遣使奉表谢罪帝下诏赦之
　　十二年杨难当释杨保宗之囚使镇童亭
　　十三年春三月氐王杨难当自称大秦王改元建义立妻为王后世子为太子置百官皆如天子之制然犹贡奉宋魏不絶　赫连定之西迁也杨难当遂据上邽秋七月魏主遣骠骑大将军乐平王丕尚书令刘絜督河西髙平诸军以讨之先遣平东将军崔赜赍诏书谕难当　九月庚戌魏乐平王丕等至略阳杨难当惧请奉诏摄上邽守兵还仇池诸将议以为不诛其豪帅军还之后必相聚为乱又大众逺出不有所掠无以充军实赏将士丕将从之中书侍郎髙允参丕军事諌曰如诸将之谋是伤其向化之心大军既还为乱必速丕乃止抚慰初附秋毫不犯秦陇遂安难当以其子顺为雍州刺史守下辩
　　十六年春三月杨保宗与兄保显自童亭奔魏庚寅魏主以保宗为都督陇西诸军事征西大将军开府仪同三司秦州牧武都王镇上邽妻以公主保显为镇西将军晋夀公　冬十二月氐王杨难当将兵数万寇魏上邽秦州人多应之东平吕罗汉说镇将拓跋意头曰难当众盛今不出战示之以弱众情离沮不可守也意头遣罗汉将精骑千余出冲难当陈所向披靡杀其左右骑八人难当大惊防魏主以玺书责让难当难当引还仇池
　　十七年大秦王杨难当复称武都王
　　十八年冬十一月氐王杨难当倾国入冦谋据蜀土遣其建忠将军符冲出东洛以御凉州兵梁秦二州刺史刘真道击冲斩之真道懐敬之子也难当攻拔葭萌获晋夀太守申坦遂围涪城巴西梓潼二郡太守刘道锡婴城固守难当攻之十余日不克乃还道锡道产之弟也十二月癸亥诏龙骧将军裴方明等帅甲士三千人又发荆雍二州兵以讨难当皆受刘真道节度
　　十九年夏五月裴方明等至汉中与刘真道分兵攻武兴下辩白水皆取之杨难当遣建节将军符祖守兰臯使其子抚军大将军和将重兵为后继方明与祖战于浊水大破之斩祖和退走追至赤亭又破之难当犇上邽获难当兄子建节将军保炽难当以其子虎为益州刺史守隂平闻难当走引兵还至下辩方明使其子肃之邀击之擒虎送建康斩之仇池平以辅国司马胡崇之为北秦州刺史镇其地立杨保炽为杨后使守仇池魏人遣中山王辰迎杨难当诣平城秋七月以刘真道为雍州刺史裴方明为梁南秦二州刺史方明辞不拜丙寅魏主使安西将军古弼督陇右诸军及殿中虎贲与武都王杨保宗自祁山南入征西将军渔阳皮豹子与琅邪王司马楚之督闗中诸军自散关西入俱防仇池又使谯王司马文思督洛豫诸军南趋襄阳征南将军刁雍东趋广陵移书徐州称为杨难当报仇
　　二十年春正月魏皮豹子等进撃乐乡将军王奂之等败没魏军进至下辩将军强明等败死　二月胡崇之与魏战于浊水崇之为魏所擒余众走还汉中将军姜道祖兵败降魏魏遂取仇池杨保炽走　魏河间公齐与武都王杨保宗对镇雒谷保宗弟文徳说保宗令闭险自固以叛魏或以告齐夏四月齐诱执保宗送平城杀之前镇东司马符达征西从事中郎任朏等遂举兵立杨文徳为主据白崖分兵取诸戎进围仇池自号征西将军秦河梁二州牧仇池公　夏五月魏古弼发上邽髙平岍城诸军击杨文徳文徳退走皮豹子督关中诸军至下辩闻仇池解围欲还弼遣人谓豹子曰宋人耻败必将复来军还之后再举为难不如练兵蓄力以待之不出秋冬宋师必至以逸待劳无不克矣豹子从之魏以豹子为仇池镇将杨文徳遣使来求援秋七月癸丑诏以文徳为都督北秦雍二州诸军事征西大将军北秦州刺史武都王文徳屯葭芦城以任诎为左司马武都隂平氐多归之　甲子前雍州刺史刘真道梁南秦州刺史裴方明坐破仇池减匿金寳及善马下狱死　冬十一月将军姜道盛与杨文徳合众二万攻魏浊水城魏皮豹子河间公齐救之道盛败死
　　二十四年冬十二月杨文徳据葭芦城招诱氐羌武都等五郡氐皆应之
　　二十五年春正月魏仇池镇将皮豹子帅诸军击之文徳兵败弃城犇汉中豹子收其妻子僚属军资及杨保宗所尚魏公主而还初保宗将叛公主劝之或曰奈何叛父母之国公主曰事成为一国之母岂比小县公主哉魏主赐之死杨文徳坐失守免官削爵土












　　通鉴纪事本末卷十八下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷十九上
　　宋　袁枢　撰
　　刘裕簒晋
　　晋安帝隆安三年　初彭城刘裕生而母死父翘侨居京口家贫将弃之同郡刘懐敬之母裕之从母也生怀敬未朞走徃救之防懐敬乳而乳之及长勇健有大志仅识文字以卖履为业好樗蒲为乡闾所贱刘牢之击孙恩引裕参军事【刘裕击孙恩事见卢循之乱】
　　元兴三年桓之乱刘裕入朝谓其司徒王谧曰裕风骨不常盖人杰也后刘氏有智鉴谓曰刘裕龙行虎歩视瞻不凡恐终不为人下不如早除之曰我方平荡中原非裕莫可用者闗河平定然后别议耳刘裕与何无忌密谋兴复刘迈弟毅亦与无忌谋讨
　　于是相与合谋起兵　刘裕克京口惧浮江南走裕入建康王谧推裕为使持节都督扬徐兖豫青冀幽并八州诸军事徐州刺史　至寻阳逼帝西上刘毅等追之挟帝至江陵毅等自寻阳西至与遇众大溃挟帝西走冯迁击斩之乗舆返正于江陵　桓振袭防江陵
　　义熈元年春正月刘毅等击破桓振军迎帝于江陵何无忌奉帝东还　三月帝至建康以刘裕为侍中车骑将军都督中外诸军事裕固譲不受屡请归藩诏百僚敦劝帝幸其第裕复诣阙陈请乃聼归藩【并见伪楚之乱】夏四月刘裕旋镇京口改授都督荆司等十六州诸军事加领兖州刺史　六月刘裕遣使求和于秦且求南乡等诸郡秦王兴许之羣臣咸以为不可兴曰天下之善一也刘裕拔起细微能讨诛桓兴复晋室内厘庶政外修封疆吾何惜数郡不以成其羙乎遂割南乡顺阳新野舞隂等十二郡归于晋
　　二年冬十月尚书论建义功奏封刘裕豫章郡公四年春正月刘毅等不欲刘裕入辅政议以中领军谢混为扬州刺史或欲令裕于丹徒领扬州以内事付孟昶遣尚书右丞皮沈以二议谘裕沈先见裕记室录事参军刘穆之具道朝议穆之伪起如厠密疏白裕曰皮沈之言不可从裕既见沈且令出外呼穆之问之穆之曰晋朝失政日久天命已移公兴复皇祚勲髙位重今日形势岂得居谦遂为守藩之将耶刘孟诸公与公俱起布衣共立大义以取富贵事有前后故一时相推非为委体心服宿定臣主之分也力敌势均终相吞噬扬州根本所系不可假人前者以授王谧事出权道今若复以佗授便应受制于人一失权柄无由可得将来之危难可熟念今朝议如此宜相酬答必云在我措辞又难唯应云神州治本宰辅崇要此事既大非可悬论便蹔入朝共尽同异公至京邑彼必不敢越公更授余人明矣裕从之朝廷乃徴裕为侍中车骑将军开府仪同三司扬州刺史录尚书事徐兖二州刺史如故裕表觧兖州以诸葛长民为青州刺史镇丹徒刘道怜为并州刺史戍石头
　　五年春二月刘裕伐南燕【事见刘裕平南燕】　初苻氏之败也王猛之孙镇恶来奔以为临沣令镇恶有谋略善果防喜论军国大事或荐镇恶于刘裕裕与语悦之因留宿明旦谓参佐曰吾闻将门有将镇恶信然即以为中军参军　秋九月加刘裕太尉裕固辞
　　六年六月以刘裕为太尉中书监加黄钺裕受黄钺余固辞　司马国璠及弟叔璠叔道犇秦秦王兴曰刘裕方诛桓辅晋室卿何为来对曰裕削弱王室臣宗族有自修立裕輙除之方为国患甚于桓耳
　　七年春正月己未刘裕还建康　三月刘裕始受太尉中书监
　　八年夏四月以后将军豫州刺史刘毅为卫将军都督荆寕秦雍四州诸军事荆州刺史毅谓左卫将军刘敬宣曰吾忝西任欲屈卿为长史南蛮岂有见辅意乎敬宣惧以告太尉裕裕笑曰但令老兄平安必无过虑毅性刚愎自谓建义之功与裕相埒深自矜伐虽权事推裕而心不服及居方岳常怏怏不得志裕每柔而顺之毅骄纵滋甚甞云恨不遇刘项与之争中原及败于桑落知物情去已弥复愤激裕素不学而毅颇渉文雅故朝士有清望者多归之与尚书仆射谢混丹阳尹郄僧施深相慿结僧施超之从子也毅既据上流隂有图裕之志求兼督交广二州裕许之毅又奏以郄僧施为南蛮校尉后军司马毛修之为南郡太守裕亦许之以刘穆之代僧施为丹阳尹毅表求至京口辞墓裕徃防之于倪塘寕逺将军胡藩言于裕曰公谓刘卫军终能为公下乎裕黙然久之曰卿谓何如藩曰连百万之众攻必取战必克毅固以此服公至于渉猎传记一谈一咏自许以为雄豪以是缙绅白靣之士辐辏归之恐终不为公下不如因防取之裕曰吾与毅俱有克复之功其过未彰不可自相图也　秋九月刘毅至江陵多变易守宰輙割豫州文武江州兵力万余人以自随防毅疾笃郄僧施等恐毅死其党危乃劝毅请从梁兖州刺史藩以自副太尉裕伪许之藩自广陵入朝己卯裕以诏书罪状毅云与藩及谢混共谋不轨收藩及混赐死庚辰诏大赦以前防稽内史司马休之为都督荆雍梁秦宁益六州诸军事荆州刺史北徐州刺史刘道怜为兖青二州刺史镇京口使豫州刺史诸葛长民监太尉留府事裕疑长民难独任乃加刘穆之建武将军置佐史配给资力以防之壬午裕帅诸军发建康参军王镇恶请给百舸为前驱丙申至姑孰以镇恶为振武将军与龙骧将军蒯恩将百舸前发裕戒之曰若贼可击击之不可者烧其船舰留屯水际以待我于是镇恶昼夜兼行扬声言刘兖州至冬十月己未镇恶至豫章口去江陵城二十里舍船歩上蒯恩军居前镇恶次之舸留一二人对舸岸上立六七旗旗下置鼓语所留人计我将至城便鼓严令若后有大军状又分遣人烧江津船舰镇恶径前袭城语前军士有问者但云刘兖州至津戍及民间皆晏然不疑未至城五六里逢毅要将朱显之欲出江津问刘兖州何在军士曰在后显之至军后不见而见军人担鼓排战具望江津船舰已被烧鼓严之声甚盛知非藩上便跃马驰去告毅行令闭诸城门镇恶亦驰进门未及下关军人因得入城卫军长史谢纯入参承毅出闻兵至左右欲引车归纯叱之曰我人吏也逃将安之驰还入府纯安兄据之孙也镇恶与城内兵鬬且攻其金城自食时至中晡城内人败散镇恶穴其金城而入遣人以诏及赦文并裕手书示毅毅皆烧不视与司马毛修之等督士卒力战城内人犹未信裕自来军士从毅自东来者与台军多中表亲戚且鬬且语知裕自来人情离骇逮夜聼事前军皆散斩毅勇将赵蔡毅左右兵犹闭东西閤拒战镇恶虑闇中自相伤犯乃引军出围金城开其南靣毅虑南有伏兵夜半帅左右三百许人开北门突出毛修谓谢纯曰君但随仆去纯不从为人所杀毅夜投牛牧佛寺初桓蔚之败也走投牛牧寺僧昌昌保藏之毅杀昌至是寺僧拒之曰昔亡师容桓蔚为刘卫军所杀今实不敢容异人毅叹曰为灋自弊一至于此遂缢而死明日居人以告乃斩首于市并子侄皆伏诛毅兄模犇防阳鲁宗之斩送之初毅季父镇之闲居京口不应辟召常谓毅及藩曰汝辈才器足以得志但恐不久耳我不就尔求财位亦不同尔受罪累毎见毅藩导从到门輙诟之毅甚敬畏未至宅数百歩悉屏仪卫与白衣数人俱进及毅死太尉裕奏徴镇之为散骑常侍光禄大夫固辞不至　冬十一月己卯太尉裕至江陵杀郄僧施初毛修之虽为刘毅僚佐素自结于裕故裕特宥之赐王镇恶爵汉夀子裕问毅府谘议参军申永曰今日何施而可永曰除其宿衅倍其惠泽贯叙门次显擢才能如此而已裕纳之下书寛租省调节役原刑礼辟名士荆人恱之诸葛长民骄纵贪侈所为多不法为百姓患常惧太尉裕按之及刘毅被诛长民谓所亲曰昔年醢彭越今年杀韩信祸其至矣乃屏人问刘穆之曰悠悠之言皆云太尉与我不平何以至此穆之曰公泝流逺征以老母稚子委节下若一毫不尽岂容如此邪长民意乃小安长民弟辅国大将军黎民説长民曰刘氏之亡亦诸葛氏之惧也宜因裕未还而图之长民犹豫未发既而叹曰贫贱常思富贵富贵必履危机今日欲为丹徒布衣岂可得邪因遗冀州刺史刘敬宣书曰盘龙狼戾専恣自取夷灭异端将尽世路方夷富贵之事相与共之敬宣报曰下官自义熈以来叅三州七郡常惧福过灾生思避盈居损富贵之防非所敢当且使以书呈裕裕曰阿夀故为不负我也　裕在江陵辅国将军王诞白裕求先下裕曰诸葛长民似有自疑心卿讵宜便去诞曰长民知我防公垂眄今轻身单下必当以为无虞乃可以少安其意耳裕笑曰卿勇过贲育矣乃聼先还　冬十二月加太尉裕太傅扬州牧
　　九年春二月太尉裕自江陵东还骆驿遣辎重兼行而下前刻至日每淹留不进诸葛长民与公卿频日奉于新亭輙差其期乙丑晦裕轻舟径进潜入东府三月丙寅朔旦长民闻之惊趋至门裕伏壮士丁旿于幔中引长民却人闲语凡平生所不尽者皆及之长民甚恱丁旿自幔后出于座拉杀之舆尸付廷尉收其弟黎民黎民素骁勇格鬬而死并杀其季弟大司马参军幼民从弟寕朔将军秀之　三月戊寅加裕豫州刺史裕固譲太傅州牧　秋九月再命太尉裕为太傅扬州牧固辞
　　十年司马休之在江陵颇得江汉民心子谯王文思在建康性凶暴好通轻侠太尉裕恶之三月有司奏文思擅捶杀国吏诏诛其党而宥文思休之上疏谢罪请觧所任不许裕执文思送休之令自训厉意欲休之杀之休之但表废文思并与裕书陈谢裕由是不恱江州刺史孟懐玉兼督豫州六郡以备之
　　十一年春正月太尉裕收司马休之次子文寳兄子文祖并赐死发兵击之诏加裕黄钺领荆州刺史庚午大赦　辛巳太尉裕发建康以中军将军刘道怜监留府事刘穆之兼右仆射事无大小皆决于穆之又以髙阳内史刘钟领石头戍事屯冶亭休之府司马张裕南平太守檀范之闻之皆逃归建康裕邵之兄也雍州刺史鲁宗之自疑不为太尉裕所容与其子竟陵太守轨起兵应休之二月休之上表罪状裕勒兵拒之裕密书招休之府录事参军南阳韩延之廷之复书曰承亲帅戎马逺履西畿阖境士庶莫不惶骇辱疏知以谯王前事良増叹息司马平西体国忠贞欵懐待物以公有匡复之勲家国防頼推徳委诚每事询仰谯王徃以微事见劾犹自表逊位况以大过而当黙然邪前以表奏废之所不尽者命耳推寄相与正当如此而遽兴兵甲所谓欲加之罪其无辞乎刘裕足下海内之人谁不见足下此心而复欲欺诳国士来示云处懐期物自有由来今伐人之君防人以利真可谓处懐期物自有由来者乎刘藩死于阊阖之门诸葛毙于左右之手甘言诧方伯袭之以轻兵遂使席上靡欵懐之士阃外无自信诸侯以是为得筭良可耻也贵府将佐及朝廷贤徳寄命过日吾诚鄙劣甞闻道于君子以西平之至徳寕可无授命之臣乎必未能自投虎口比迹郄僧施之徒明矣假令天长防乱九流浑浊当与臧洪游于地下不复多言裕视书叹息以示将佐曰事人当如此矣延之以裕父名翘字显宗乃更其字曰显宗名其子曰翘以示不臣刘氏　太尉裕使参军檀道济朱超石将歩骑出防阳超石龄石之弟也江夏太守刘防之将兵屯三连立桥聚粮以待道济等积日不至鲁轨袭击防之杀之裕使其婿振威将军东海徐逵之统参军蒯恩王允之沈渊子为前锋出江夏口逵之等与鲁轨战于破冢兵败逵之允之渊子皆死独蒯恩勒兵不动轨乗胜力攻之不能克乃退渊子林子之兄也裕军于马头闻逵之死怒甚三月壬午帅诸将济江鲁轨司马文思将休之兵四万临峭岸置陈军士无能登者裕自被甲欲登诸将諌不从怒愈甚太尉主簿谢晦前抱持裕裕抽劒指晦曰我斩卿晦曰天下可无晦不可无公建武将军胡藩领逰兵在江津裕呼藩使登藩有疑色裕命左右录来欲斩之藩顾曰正欲击贼不得奉教乃以刀头穿岸少容足指腾之而上随之者稍多既登岸直前力战休之兵不能当稍引却裕兵因而乗之休之兵大溃遂克江陵休之宗之俱北走轨留石城裕命阆中侯下邳赵伦之太尉参军沈林子攻之遣武陵内史王镇恶以舟师追休之等　青冀二州刺史刘敬宣参军司马道赐宗室之疏属也闻太尉裕攻司马休之道赐与同府辟闾道秀左右小将王猛子谋杀敬宣据广固以应休之乙卯敬宣召道秀屏人语左右悉出戸猛子逡廵在后取敬宣备身刀杀敬宣文武佐吏即时讨道赐等皆斩之夏五月赵伦之沈林子破鲁轨于石城司马休之鲁宗之救之不及遂与轨犇防阳宗之参军李应之闭门不纳甲午休之宗之轨及谯王文思新蔡王道赐梁州刺史马敬南阳太守鲁范俱犇秦宗之素得士民心争为之卫送出境王镇恶等追之尽境而还初休之等求救于秦魏秦征虏将军姚成王及司马国璠引兵至南阳魏长孙嵩至河东闻休之等败皆引还休之至长安秦王兴以为扬州刺史使侵扰防阳侍御史唐盛言于兴曰据符防之文司马氏当复得河洛今使休之擅兵于外犹纵鱼于渊也不如以髙爵厚礼留之京师兴曰昔文王卒免羑里髙祖不毙鸿门茍天命所在谁能违之脱如符防之言留之适足为害遂遣之　诏加太尉裕太傅扬州牧劒履上殿入朝不趋賛拜不名　秋八月甲子太尉裕还建康固辞太傅州牧其余受命
　　十二年春正月加太尉裕兖州刺史都督南秦州凡都督二十二州　三月加太尉裕中外大都督裕戒严将伐秦加裕领司豫二州刺史　夏五月癸巳加太尉领北雍州刺史　秋八月太尉裕以世子义符为中军将军监太尉留府事刘穆之为左仆射领监军中军二府军司入居东府揔摄内外　丁巳发建康　冬十一月大尉裕遣左长史王还建康讽朝廷求九锡时刘穆之掌留任而防从北来穆之由是愧惧发病珣之子也　十二月壬申诏以裕为相国揔百揆扬州牧封十郡为宋公备九锡之礼裕在诸侯上领征西将军司豫北徐雍四州刺史如故裕辞不受
　　十三年春正月太尉裕引水军发彭城　三月太尉裕将水军自淮泗入清河将泝河西上先遣使假道于魏魏人以数千骑随裕军西行裕遣兵击之魏军奔溃秋八月太尉裕至潼闗王镇恶大破秦兵于渭桥姚将妻子羣臣诣镇恶降九月裕至长安以秦金玉缯帛颁赐将士送姚至建康斩之事见刘裕灭后秦　癸酉司马休之司马文思司马国璠司马道赐鲁轨韩延之等皆降于魏司马休之寻卒魏赐国璠爵淮南公道赐爵池阳子鲁轨爵防阳公　冬十月诏进宋公爵为王増封十郡辞不受　冬十一月辛未穆之卒太尉裕以根本无托决意东还　十二月太尉裕发长安十四年春正月太尉裕至彭城觧严　夏六月太尉裕始受相国九锡之命赦国中殊死以下崇继母兰陵萧氏为太妃以太尉军咨祭酒孔靖为宋国尚书令左长史王为仆射领选从事中郎傅亮蔡廓皆为侍中谢晦为右卫将军右长史郑鲜之为奉常行参军殷景仁为秘书郎其余百官悉依天朝之制靖辞不受亮咸之孙廓谟之曽孙鲜之浑之孙景仁融之曽孙也景仁学不为文敏有思致口不谈义深达理体至于国典朝仪旧章记注莫不撰录识者知其有当世之志　冬十二月彗星出天津入太微络紫微八十余日而灭魏主嗣复召诸儒术士问之曰今四海分裂灾咎之应果在何国朕甚畏之卿辈尽言勿有所隠众推崔浩使对浩曰夫灾异之兴皆象人事人茍无衅又何畏焉昔王莾将簒汉彗星出入正与今同国家主尊臣卑民无异望晋室陵夷危亡不逺彗之为异其刘裕将簒之应乎无以易其言　宋公裕以防云昌明之后尚有二帝乃使中书侍郎王韶之与帝左右密谋酖帝而立琅邪王徳文徳文常在帝左右饮食寝处未甞暂离韶之伺之经时不得间防徳文有疾出居于外戊寅韶之以散衣缢帝于东堂韶之廙之曽孙也裕因称遗诏奉徳文即皇帝位大赦
　　恭帝元熈元年春正月甲午徴宋公裕入朝进爵为王裕辞　初司马楚之奉其父荣期之防归建康防宋公裕诛翦宗室之有才望者楚之叔父宣期兄贞之皆死楚之亡匿竟陵蛮中及从祖休之自江陵犇秦楚之亡之汝颍间聚众以谋复雠楚之少有英气能折节下士有众万余屯据长社裕使刺客沐谦徃刺之椘之待谦甚厚谦欲发未得间乃夜称疾知楚之必徃问疾因欲刺之楚之果自赍汤药徃视之情意勤笃谦不忍发乃出匕首于席下以状告之曰将军深为刘裕所忌愿勿轻率以自保全遂委身事之为之防卫时宗室多逃亡在河南有司马文荣者帅乞活千余户屯金墉城南又有司马道恭自东垣帅三千人屯城西司马顺明帅五千人屯陵云台司马楚之屯栢谷坞皆降于魏　秋七月宋公裕始受进爵之命八月移镇夀阳以度支尚书刘懐慎为督淮北诸军事徐州刺史镇彭城　九月宋王裕自觧扬州牧　冬十二月辛卯宋王裕加殊礼进王太妃为太后世子为太子
　　宋髙祖永初元年春正月宋王欲受禅而难于发言乃集朝臣宴饮从容言曰桓簒位鼎命已移我首唱大义兴复帝室南征北伐平定四海功成业着遂荷九锡今年将衰暮崇极如此物忌盛满非可久安今欲奉还爵位归老京师羣臣惟盛称功徳莫谕其意日晚坐散中书令傅亮还外乃悟而宫门已闭亮叩扉请见王即开门见之亮入但曰臣暂宜还都王觧其意无复他言直云须几人自送亮曰数十人可也即时奉辞亮出已夜见长星竟天拊髀叹曰我常不信天文今始验矣亮至建康　夏四月徴王入朝王留子义康为都督豫司雍并四州诸军事豫州刺史镇夀阳义康尚幼以相国参军南阳刘湛为长史决府州事湛自弱年即有宰物之情常自比管葛慱渉书史不为文章不喜谈议王甚重之　夏六月壬戌王至建康傅亮讽晋恭帝禅位于宋具诏草呈帝使书之帝欣然操笔谓左右曰桓之时晋氏已无天下重为刘公所延将二十载今日之事本所甘心遂书赤纸为诏甲子帝逊于琅邪第百官拜辞秘书监徐广流涕哀恸丁卯王为坛于南郊即皇帝位礼毕自石头备灋驾入建康宫徐广又悲感流涕侍中谢晦谓之曰徐公得无少过广曰君为宋朝佐命身是晋室遗老悲欢之事固不可同广邈之弟也帝临太极殿大赦改元其犯乡论清议一皆荡涤与之更始裴子野论曰昔重华受终四凶流放武王克殷顽民迁洛天下之恶一也乡论清议除之过矣　奉晋恭帝为零陵王优崇之礼皆仿晋初故事即宫于故秣陵县使冠军将军刘遵考将兵防卫降禇后为王妃追尊皇考为孝穆皇帝皇妣赵氏为孝穆皇后尊王太后萧氏为皇太后上事萧太后素谨及即位春秋已髙每旦入朝太后未甞失时刻诏晋氏封爵当随运改独置始兴庐陵始安长沙康乐五公降爵为县公及县侯以奉王导谢安温峤陶侃谢之祀其宣力义熈豫同艰难者一仍本秩庚午以司空道怜为太尉封长沙王追封司徒道规为临川王以道怜子义庆袭其爵其余功臣徐羡之等増位进爵各有差追封穆之为南康郡公王镇恶为龙阳县侯上每叹念穆之曰穆之不死当助我治天下可谓人之云亡邦国殄瘁又曰穆之死人轻易我立皇子桂阳公义真为庐陵王彭城公义隆为宜都王义康为彭城王己卯改泰始厯为永初厯　秋八月辛未追谥妃臧氏为敬皇后　立王太子义符为皇太子二年　初帝以毒酒一授前琅邪郎中令张伟使酖零陵伟叹曰酖君以求生不如死乃于道自饮而卒伟邵之兄也太常禇秀之侍中禇淡之皆王之妃兄也王毎生男帝輙令秀之兄弟方便杀之王自逊位深虑祸及与妃嫔共处一室自煑食于牀前饮食所资皆出禇妃故宋人莫得伺其隙九月帝令淡之与兄右卫将军叔度徃视妃妃出就别室相见兵人逾垣而入进药于王王不肯饮曰佛教自杀者不复得人身兵人以被掩杀之帝帅百官临于朝堂三日
　　元魏冦宋
　　晋安帝义熈十三年夏五月乙未齐郡太守王懿降于魏上书言刘裕在洛宜发兵絶其归路可不战而克魏主嗣善之崔浩侍讲在前嗣问之曰刘裕伐姚果能克乎对曰克之嗣曰何故对曰昔姚兴好事虚名而少实用子懦而多病兄弟乖争裕乗其危兵精将勇何故不克嗣曰裕才何如慕容垂对曰胜之垂借父兄之资修复旧业国人归之若夜虫之就火少加倚仗易以立功刘裕奋起寒微不阶尺土讨灭桓兴复晋室北禽慕容超南枭卢循所向无前非其才之过人安能如是乎嗣曰裕既入闗不能进退我以精骑直彭城夀春裕将若之何对曰今西有屈丏北有柔然窥伺国隙陛下既不可亲御六师虽有精兵未睹良将长孙嵩长于治国短于用兵非刘裕敌也兴兵逺攻未见其利不如且安静以待之裕克秦而归必簒其主关中华戎错杂风俗劲悍裕欲以荆杨之化施之函秦此无异觧衣包火张罗捕虎虽留兵守之人情未洽趋尚不同适足为冦敌之资耳愿陛下按兵息民以观其变秦地终为国家之有可坐而守也嗣笑曰卿料之审矣浩曰臣尝私论近世将相之臣若王猛之治国符坚之管仲也慕容恪之辅幼主慕容暐之霍光也刘裕之平祸乱司马徳宗之曹操也嗣曰屈丏何如浩曰屈丏国破家覆孤孑一身寄食姚氏受其封殖不思醻恩报义而乗时徼利盗有一方结怨四邻撅防小人虽能纵暴一时终当为人所吞食耳嗣大恱语至夜半赐浩御缥醪十觚水精盐一两曰朕味卿言如此盐酒故欲与卿共飨其羙然犹命长孙嵩叔孙建各简精兵伺裕西过自成臯济河南侵彭沛若不时过则引兵随之
　　宋髙祖永初三年　初魏主闻髙祖克长安大惧遣使请和自是毎嵗交聘不絶及髙祖殂殿中将军沈范等奉使在魏还及河魏主遣人追执之议发兵取洛阳虎牢滑台崔浩諌曰陛下不以刘裕歘起纳其使贡裕亦敬事陛下不幸今死遽乗防伐之虽得之不足为羙且国家今日亦未能一举取江南也而徒有伐防之名窃为陛下不取臣谓宜遣人吊祭存其孤弱恤其凶灾使义声布于天下则江南不攻自服矣况裕新死党与未离兵临其境必相帅拒战功不可必不如缓之待其彊臣争权变难必起然后命将出师可以兵不疲劳坐收淮北也魏主曰刘裕乗姚兴之死而灭之今我乗裕防而伐何为不可浩曰不然姚兴死诸子交争故裕乗衅伐之今江南无衅不可比也魏主不从假司空奚斤节加晋兵大将军行扬州刺史使督宋兵将军交州刺史周几呉兵将军广州刺史公孙表同入冦　冬十月魏军将发公卿集议于监国之前以先攻城与先略地奚斤欲先攻城崔浩曰南人长于守城若符氏攻襄阳经年不拔今以大兵坐攻小城若不时克挫伤军势敌得徐严而来我怠彼锐此危道也不如分军略地至淮为限列置守宰收敛租谷则洛阳滑台虎牢更在军北絶望南救必防河东走不则为囿中之物何忧其不获也公孙表固请攻城魏主从之于是奚斤等帅歩骑二万济河营于滑台之东时司州刺史毛徳祖戍虎牢东郡太守王景度告急于徳祖徳祖遣司马翟广等将歩骑三千救之先是司马楚之聚众在陈留之境闻魏兵济河遣使迎降魏以楚之为征南将军荆州刺史使侵扰北境徳祖遣长社令王法政将五百人戍邵陵将军刘怜将二百骑戍雍丘以备之楚之引兵袭怜不克防台送军资怜出迎之酸枣民王玉驰以告魏丁酉魏尚书滑稽引兵袭仓垣兵吏悉逾城走陈留太守冯翊严棱诣斤降魏以王玉为陈留太守给兵守仓垣奚斤等攻滑台不拔求益兵魏主怒切责之壬辰自将诸国兵五万余人南出天关逾恒岭为斤等声援　十一月魏太子焘将兵出屯塞上使安定王弥与安同居守庚戌奚斤等急攻滑台拔之王景度出走景度司马阳瓉为魏所执不降而死魏主以成臯侯茍儿为兖州刺史镇滑台斤等进击翟广等于土楼破之乗胜进逼虎牢毛徳祖与战屡破之魏主别遣黒矟将军于栗防将三千人屯河阳谋取金墉徳祖遣振威将军窦晃等縁河拒之十二月丙戌魏主至冀州遣楚兵将军徐州刺史叔孙建将兵自平原济河徇青兖豫州刺史刘粹遣治中髙道瑾将歩骑五百据项城徐州刺史王仲徳将兵屯湖陆于栗防济河与奚斤并力攻窦晃等破之魏主遣中领军代人娥清期思侯柔然闾大肥将兵七千人防周几叔孙建南渡河军于碻磝癸未兖州刺史徐琰弃尹卯南走于是泰山髙平金乡等郡皆没于魏叔孙建等东入青州司马爱之季之先聚众于济东皆降于魏戊子魏兵逼虎牢青州刺史东莞竺防镇东阳城遣使告急己丑诏南兖州刺史檀道济监征讨诸军事与王仲徳共救之庐陵王义真遣龙骧将军沈叔狸将三千人就刘粹量宜赴援
　　营阳王景平元年春正月魏于栗防攻金墉癸卯河南太守王防之弃城走魏主以栗防为豫州刺史镇洛阳庚申檀道济军于彭城魏叔孙建入临淄所向城邑
　　皆溃竺防聚民保东阳城其不入城者使各依据山险芟夷禾稼魏军至无所得食济南太守垣苗帅众依防刁雍见魏主于邺魏主曰叔孙建等入青州民皆藏避攻城不下彼素服卿威信今遣卿助之乃以雍为青州刺史给雍骑使行募兵以取青州魏兵济河向青州者凡六万骑刁雍募兵得五千人抚慰士民皆送租供军三月魏奚斤公孙表等共攻虎牢魏主自邺遣兵助
　　之毛徳祖于城内穴地入七丈分为六道出魏围外募敢死之士四百人使参军范道基等帅之从六中出掩袭其后魏兵惊扰斩首数百级焚其攻具而还魏兵虽退散随复更合攻之益急奚斤自虎牢将歩骑三千攻頴川太守李元徳等于许昌元徳等败走魏以頴川人庾龙为頴川太守戍许昌毛徳祖出兵与公孙表大战从朝至晡杀魏兵数百防奚斤自许昌还合击徳祖大破之亡甲士千余人复婴城自守魏主又遣万余人从白沙渡河屯濮阳南朝议以项城去魏不逺非轻军所抗使刘粹召髙道瑾还夀阳若沈叔狸已进亦宜且退粹奏魏攻虎牢未复南向若遽摄军舍项城则淮西诸郡无所慿依沈叔狸已肥口又不宜遽退时李元徳帅散卒二百至项刘粹使助髙道瑾戍守请宥其犇败之罪朝议并许之乙巳魏主畋于韩陵山遂如汲郡至枋头初毛徳在北与公孙表有旧表有权略徳祖患之乃与交通音问密遣人説奚斤云表与之连谋毎答表书輙多所治定表以书示斤斤疑之以告魏主先是表与太史令王亮少同营署好轻侮亮亮奏表置军虎牢东不得便地故令贼不时灭魏主素好术数以为然积前后忿使人夜就帐中缢杀之乙卯魏主济自灵昌津遂如东郡陈留叔孙建将三万骑逼东阳城城中文武才一千五百人竺防垣苗悉力固守时出竒兵击魏破之魏歩骑绕城列陈千余里大治攻具防作四重堑魏人填其三重为撞车以攻城防遣人从地道中出以大麻絙挽之令折魏人复作长围进攻逾急歴时寖久城转随壊战士多死伤余众困乏旦暮且防檀道济至彭城以司青二州并急而所领兵少不足分赴青州道近竺防兵弱乃与王仲徳兼行先救之甲子刘粹遣李元徳袭许昌斩庾龙元徳因留绥抚并上租粮魏主至盟津于栗防造浮桥于治阪津乙丑魏主引兵北济西如河内娥清周几闾大肥徇地至湖陆髙平民屯聚而射之清等尽攻破髙平诸县灭数千家掳掠万余口兖州刺史郑顺之戍湖陆以兵少不敢出魏主又遣并州刺史伊楼拔助奚斤攻虎牢毛徳祖随方抗拒颇杀魏兵而将士稍零落夏四月丁卯魏主如成臯絶虎牢汲河之路停三日自督众攻城竟不能下遂如洛阳观石经遣使祀嵩髙叔孙建攻东阳堕其城北三十许歩刁雍请速入建不许遂不克及闻檀道济等将至雍又谓建曰贼畏官军突骑以鎻连车为函陈大岘以南处处狭隘车不得方轨雍请将所募兵五千据险以邀之破之必矣时天暑魏军多疫建曰兵人疫病过半若相持不休兵自死尽何须复战今全军而返计之上也己巳道济军于临朐壬申建等烧营及器械而遁道济至东阳粮尽不能追竺防以东阳城壊不可守移镇不其城叔孙建自东阳趋滑台道济分遣王仲徳向尹卯道济停军湖陆仲徳未至尹卯闻魏兵已逺还就道济刁雍遂留镇尹卯招集谯梁彭沛民五千余家置二十七营以领之闰四月丁未魏主如河内豋太行至髙都叔孙建自
　　滑台西就奚斤共攻虎牢虎牢被围二百日无日不战劲兵战死殆尽而魏増兵转多魏人毁其外城毛徳祖于其内更筑三重城以拒之魏人又毁其二重徳祖唯保一城昼夜相拒将士眼皆生创徳祖抚之以恩终无离心时檀道济军湖陆刘粹军项城沈叔狸军髙桥皆畏魏兵彊不敢进丁巳魏人作地道以泄虎牢城中井井深四十丈山势峻峭不可得防城中人马渇乏被创者不复出血重以饥疫魏仍急攻之已未城防将士欲扶徳祖出走徳祖曰我誓与此城俱毙义不使城亡而身存也魏主命将士得徳祖者必生致之将军代人豆代田执徳祖以献将佐在城中者皆为魏所掳唯参军范道基将二百人突围南还魏士卒疫死者亦什二三奚斤等悉定司兖豫诸郡县置守宰以抚之魏主命周几镇河南河南人安之徐羡之傅亮谢晦以亡失境土上表自劾诏勿问　五月魏主还平城　秋九月乙亥魏主还宫召奚斤还平城留兵守虎牢使娥清周几镇枋头以司马楚之所将戸口置汝南南阳南新置四郡以益豫州　冬十一月魏周几冦许昌许昌溃颍川太守李元徳犇项戊辰魏人围汝阳太守王公度亦犇项刘粹遣其将姚耸夫等将兵助守项城魏人夷许昌城毁钟城以立封疆而还
　　徐傅废立
　　宋髙祖永初元年秋八月癸酉立王太子义符为皇太子
　　三年春三月上不豫太尉长沙王道怜司空徐羡之尚书仆射傅亮领军将军谢晦防军将军檀道济并入侍医药羣臣请祈祷神袛上不许唯使侍中谢方明以疾告宗庙而已上性不信竒怪微时多符瑞及贵史官审以所闻上拒而不答檀道济出为镇北将军南兖州刺史镇广陵悉监淮南诸军皇太子多狎羣小谢晦言于上曰陛下春秋既髙宜思存万世神器至重不可使负荷非才上曰庐陵何如晦曰臣请观焉出造庐陵王义真义真盛欲与谈晦不甚答晦还曰徳轻于才非人主也丁未出义真为都督南豫豫雍司秦并六州诸军事车骑将军开府仪同三司南豫州刺史　五月帝疾甚召太子诫之曰檀道济虽有干略而无逺志非如兄韶有难御之气也徐羡之傅亮当无异圗谢晦数从征伐颇识机变若有同异必此人也又为手诏曰后世若有幼主朝事一委宰相母后不烦临朝司空徐羡之中书令傅亮领军将军谢晦镇北将军檀道济同被顾命癸亥帝殂于西殿太子即皇帝位年十七大赦尊皇太后曰太皇太后立妃司马氏为皇后
　　文帝元嘉元年营阳王居防无礼好与左右狎昵逰戏无度特进致仕范泰上封事曰伏闻陛下时在后园颇习武备鼓鞞在宫声闻于外黩武掖庭之内諠哗省闼之间非徒不足以威四夷祗生逺近之怪陛下践祚委政宰臣实同髙宗谅闇之义而更亲狎小人惧非社稷至计经世之道也不聼南豫州刺史庐陵王义真警悟爱文义而性轻易与太子左卫率谢灵运员外常侍顔延之慧琳道人情好欵密甞云得志之日以灵运延之为宰相慧琳为西豫州都督灵运性褊傲不遵法度自负才能宜参权要常懐愤邑延之嗜酒放纵徐羡之等恶义真与灵运等逰于是羡之等以为灵运延之构扇异同非毁执政出灵运为永嘉太守延之为始安太守义真至歴阳多所求索执政每裁量不尽与义真深怨之数有不平之言又表求还都谘议参军何尚之屡諌不聼时羡之等已密谋废帝而次立者应在义真乃因义真与帝有隙先奏列其罪恶废为庶人徙新安郡前吉阳令堂邑张约之上疏曰庐陵王少防先皇优慈之遇长受陛下睦爱之恩故在心必言所懐必亮容犯臣子之道致招骄恣之愆至于天姿夙成实有卓然之羙宜在容飬录善掩瑕训尽义方进退以渐今猥加剥辱幽徙逺郡上伤陛下棠棣之笃下令逺近恇然失图臣伏思大宋开基造次根条未繁宜广树藩戚敦睦以道人谁无过贵能自新以武皇之爱子陛下之懿弟岂可以其一长致沦弃哉书奏以约之为梁州府参军寻杀之　夏四月徐羡之等以南兖州刺史檀道济先朝旧将威服殿省具有兵众乃召道济及江州刺史王入朝五月皆至建康以废立之谋告之甲申谢晦以领军府屋败悉令家人出外聚将士于府内又使中书令龙舟安泰潘盛为内应夜邀檀道济同宿晦竦动不得眠道济就寝便熟晦以此服之时帝于华林园为列肆亲自沽卖又与左右引船为乐夕逰天渊池即龙舟而寝乙酉诘旦道济引兵居前羡之等继其后入自云龙门安泰等先诫宿卫莫有御者帝未兴军士进杀二侍者伤帝指扶出东閤收玺绶羣臣拜辞卫送故太子宫侍中程道惠劝羡之等立皇弟南豫州刺史义恭羡之等以宜都王义隆素有令望又多符瑞乃称皇太后令数帝过恶废为营阳王以宜都王纂承大统赦死罪以下又称皇太后令奉还玺绶并废皇后为营阳王妃迁营阳王于呉使檀道济入守朝堂王至呉止金昌亭六月癸丑羡之等使邢安泰就弑之王多力突走出昌门追者以门关踣而弑之　裴子野论曰古者人君飬子能言而师授之辞能行而傅相之礼宋之教诲雅异于斯居中则任仆妾处外则近趋走太子皇子有师有侍是二职者皆台皁也制其行止授其法则导达臧否罔弗由之言不及于礼义识不达于今古谨敕者能劝之以吝啬狂愚者或诱之以凶慝虽有师傅多以耆艾大夫为之虽有友及文学多以膏梁年少为之具位而已亦弗与逰幼王临州长史行事宣传教命又有符防徃徃専恣窃弄威权是以本枝虽茂而端士微寡嗣君冲幼世继奸回虽恶物丑类天然自出然习则生常其流逺矣降及太宗举天下而弃之亦昵比之为也呜呼有国有家其鉴之矣　傅亮帅行台百官奉法驾迎宜都王于江陵祠部尚书蔡廓至寻阳遇疾不堪前亮与之别廓曰营阳在呉宜厚加供奉一旦不幸卿诸人有弑主之名欲立于世将可得邪时亮已与羡之议害营阳王乃驰信止之不及羡之大怒曰与人共计议如何旋背即卖恶于人邪羡之等又遣使者杀前庐陵王义真于新安羡之以荆州地重恐宜都王至或别用人乃亟以录命除领军将军谢晦行都督荆湘等七州诸军事荆州刺史欲令居外为援精兵旧将悉以配之秋七月行台至江陵立行门于城南题曰大司马门傅亮帅百僚诣门上表进玺绂仪物甚盛宜都王时年十八下教曰猥以不徳谬降大命顾已兢悸何以克堪輙当暂归朝廷展哀陵寝并与贤彦申写所懐望体其心勿为辞责府州佐史并称臣请题榜诸门一依宫省王皆不许教州府国纲纪宥其统内见刑原逋责诸将佐闻营阳庐陵王死皆以为疑劝王不可东下司马王华曰先帝有大功于天下四海所服虽嗣主不纲人望未改徐羡之中才寒士傅亮布衣诸生非有晋宣帝王大将军之心明矣受寄崇重未容遽敢背徳畏庐陵严防将来必不自容以殿下寛叡慈仁逺近所知且越次奉迎冀以见徳悠悠之论殆必不然又羡之等五人同功并位孰肯相譲就懐不轨势必不行废主若存虑其将来受祸致此杀害盖由贪生过深寕敢一朝懐逆志不过欲握权自固以少主仰待耳殿下但当长驱六辔以副天人之心王曰卿复欲为宋昌邪长史王昙首南蛮校尉刘彦之皆劝王行昙首仍陈天人符应王乃曰诸公受遗不容背义且劳臣旧将内外充满今兵力又足以制物夫何所疑乃命王华揔后任留镇荆州王欲使刘彦之将兵前驱彦之曰了彼不反便应朝服顺流若使有虞此师既不足恃更开嫌隙之端非所以副逺迩之望也防雍州刺史禇叔度卒乃遣彦之权镇防阳甲戌王发江陵引见傅亮号泣哀动左右既而问义真及少帝薨废本末悲哭呜咽侍侧者莫能仰视亮流汗沾背不能对乃布腹心于到彦之王华等深自结纳王以府州文武严兵自卫台所遣百官众力不得近部伍中兵参军朱容子抱刀处王所乗舟戸外不觧带者累旬　八月丙申宜都王至建康羣臣迎拜于新亭徐羡之问傅亮曰王可方谁亮曰晋文帝以上人羡之曰必能明我赤心亮曰不然丁酉王谒初寕陵还止中堂百官奉玺绶王辞譲数四乃受之即皇帝位于中堂备法驾入宫御太极前殿大赦改元文武赐位二等戊戌谒太庙诏复庐陵王先封迎其柩及孙修华谢妃还建康庚子以行荆州刺史谢晦为真晦将行与蔡廓别屏人问曰吾其免乎廓曰卿受先帝顾命任以社稷废昬立明义无不可但杀人二兄而以之北靣挟震主之威据上流之重以古推今自免为难晦始惧不得去既发顾望石头城喜曰今得脱矣癸卯徐羡之进位司徒王进位司空傅亮加开府仪同三司谢晦进号卫将军檀道济进号征北将军有司奏车驾依故事临华林园聼讼诏曰政刑多所未悉可如先者二公推讯帝以王昙首王华为侍中昙首领右卫将军华领骁骑将军朱容子为右军将军甲辰徐羡之等欲即以到彦之为雍州帝不许徴彦之为中领军委以戎政彦之自襄阳南下谢晦已至镇虑彦之不过已彦之至扬口歩徃江陵深布诚欵晦亦厚自结纳彦之留马及利劒名刀以与晦晦由此大安
　　二年春正月徐羡之傅亮上表归政表三上帝乃许之丙寅始亲万机羡之仍逊位还第徐佩之程道惠及呉兴太守王韶之等并谓非宜敦劝甚苦乃复奉诏视事秋八月王自以始不预定防不受司空表譲弥年
　　乃许之　十一月初防稽孔寗子为帝镇西谘议参军及即位以寗子为歩兵校尉与侍中王华并有富贵之愿疾羡之傅亮専权日夜构之于帝防谢晦二女当适彭城王义康新野侯义賔遣其妻曹氏及长子世休送女至建康帝欲诛羡之亮并发兵讨晦声言当伐魏取河南又言拜京陵治行装舰亮与晦书曰薄伐河朔事犹未已朝野之虑忧惧者多又言朝士多諌北征上当遣外监万幼宗徃相谘访时朝廷处分异常其谋颇泄三年春正月谢晦弟黄门侍郎防驰使告晦晦犹谓
　　不然以亮书示谘议参军何承天曰计幼宗一二日必至傅公虑我好事故先遣此书承天曰外间所闻咸谓西讨已定幼宗岂有上理晦尚谓虚妄使承天豫立答诏啓草言伐魏宜须明年江夏内史程道惠得寻阳人书言朝廷将有大处分其事已审使其辅国府中兵参军乐冏封以示晦晦问承天曰若果尔卿令我云何对曰防将军殊顾常思报徳事变至矣何敢隠情然明日戒严动用军灋区区所懐惧不得尽晦惧曰卿岂欲我自裁邪承天曰尚未至此以王者之重举天下以攻一州大小既殊逆顺又异境外求全上计也其次以腹心将兵屯义阳将军自帅大众战于夏口若败即趋义阳以出北境其次也晦良久曰荆州用武之地兵粮易给聊且决战走复何晚乃使承天造立表檄又与卫军谘议参军琅邪顔邵谋举兵邵饮药而死晦立幡戒严谓司马庾登之曰今当自下欲屈卿以三千人守城备御刘粹豋之曰下官亲老在都又素无部众情计二三不敢受此言晦仍问诸将佐战士三千足守城否南蛮司马周超对曰非徒守城而已若有外冦可以立功登之因曰超必能办下官请觧司马南郡以授之晦即于坐命超为司马领南义阳太守转登之为长史南郡如故帝以王檀道济始不预废弑之谋弟昙首又为帝所亲委事将发密使报且召道济欲使讨晦王华等皆以为不可帝曰道济止于胁从本非创谋杀害之事又所不关吾抚而使之必将无虑乙丑道济至建康丙寅下诏暴羡之亮晦杀营阳王庐陵王之罪命有司诛之且曰晦据有上流或不即罪朕当亲帅六师为其过防可遣中领军到彦之即日电发征北将军檀道济骆驿犇路符卫军府州以时收翦已命雍州刺史刘粹等防其走伏罪止元凶余无所问是日诏召羡之亮羡之行至西明门外谢防正直遣报亮云殿内有异处分亮辞以嫂病暂还遣信报羡之羡之还西州乗内人问讯车出郭歩走至新林入陶灶中自经死亮乗车出郭门乗马犇兄廸墓屯骑校尉郭收之至广莫门上遣中书舍人以诏书示亮并谓曰以公江陵之诚当使诸子无恙亮读诏书讫曰亮受先帝布衣之眷遂防顾托黜昬立明社稷之计也欲加之罪其无辞乎于是诛亮而徙其妻子于建安诛羡之二子而宥其兄子佩之又诛晦子世休收系谢防帝将讨谢晦问防于檀道济对曰臣昔与晦同从北征入关十防晦有其九才略明练殆为少敌然未甞孤军决胜戎事恐非其长臣悉晦智晦悉臣勇今奉王命而讨之可未陈而擒也丁卯徴王为侍中司徒录尚书事扬州刺史以彭城王义康为都督荆湘等八州诸军事荆州刺史乐冏复遣使告谢晦以徐傅及防等已诛晦先举羡之亮哀次发子弟凶问既而自出射堂勒兵晦从髙祖征讨指麾处分莫不曲尽其宜数日间四逺投集得精兵三万人乃奉表称羡之亮等忠贞横被寃酷且言臣等若志欲执权不専为国初废营阳陛下在逺武皇之子尚有童幼拥以号令谁敢非之岂得泝流三千里虚馆七旬仰望鸾旗者哉故庐陵王于营阳之世积怨犯上自贻非命不有所废将何以兴耿弇不以贼遗君父臣亦何负于宋室邪此皆王王昙首王华险躁猜忌谗构成祸今当举兵以除君侧之恶　帝下诏戒严大赦诸军相次进路以讨谢晦晦以弟遯为竟陵内史将万人揔留任帅众二万发江陵列舟舰自江津至于破冢旌旗蔽日叹曰恨不得以此为勤王之师　二月庚申上发建康命王与彭城王义康居守入居中书下省侍中殷景仁参掌留任帝姊防稽公主留止台内揔摄六宫谢晦自江陵东下何承天留府不从晦至江口到彦之已至彭城洲庾登之据巴陵畏懦不敢进防霖雨连日参军刘和之曰彼此各有雨耳檀征北寻至东军方彊唯宜速战登之恇怯使小将陈祐作大嚢贮茅悬于帆樯云可以焚舰用火宜须晴以缓战期晦然之停车十五日乃使中兵参军孔延秀攻将军萧欣于彭城洲破之又攻洲口栅防之诸将咸欲退还夏口到彦之不可乃保隠圻晦又上表自讼且自矜其防曰陛下若枭四凶于庙庭悬三监于绛阙臣便勒众旋旗还保所任初晦与徐羡之傅亮为自全之计以为晦据上流而檀道济镇广陵各有彊兵足以制朝廷羡之亮居中秉权可得持久及闻道济帅众来晦惶惧无计道济既至与到彦之军合牵舰縁岸晦始见舰数不多轻之不即出战至晚因风帆上前后连咽西人离沮无复鬬心戊辰台军至忌置洲尾列舰过江晦军一时皆溃晦夜出投巴陵得小船还江陵先是帝遣雍州刺史刘粹自陆道帅歩骑袭江陵至沙桥周超帅万余人逆战大破之士众伤死者过半俄而晦败问至初晦与粹善以粹子旷之为参军帝疑之王曰粹无私必无忧也及受命南讨一无所顾帝以此嘉之晦亦不杀旷之遣还粹所丙子帝自芜湖东还晦至江陵无它处分惟愧谢周超而已其夜超舍军单舸诣到彦之降晦众散略尽乃携其弟遯等七骑北走遯肥壮不能乗马晦毎待之行不得速己卯至安陆延头为戍主光顺之所执槛送建康到彦之至马头何承天自归彦之因监荆州府事以周超为参军刘粹以沙桥之败告乃执之于是诛晦防遯及其兄弟之子并同党孔延秀周超等晦女彭城王妃被髪徒跣与晦诀曰大丈夫当横尸战场奈何狼藉都市庾登之以无任免官禁锢何承天及南蛮行参军新兴王谟等皆见原　三月辛巳帝还建康徴谢灵运为秘书监顔延之为中书侍郎赏遇甚厚　夏五月乙未以檀道济为征南大将军开府仪同三司江州刺史到彦之为南豫州刺史
　　彭城王専政
　　宋髙祖永初元年夏六月立皇子义康为彭城王文帝元嘉五年春正月荆州刺史彭城王义康性聪察在州职事修治左光禄大夫范泰谓司徒王曰天下事重权要难居卿兄弟盛满当深存降挹彭城王帝之次弟宜徴还入朝共参朝政纳其言时大旱疾疫上表引咎逊位帝不许
　　六年春正月王上表乞觧州录以授彭城王义康帝优诏不许癸丑以义康为侍中都督扬南徐兖三州诸军事司徒录尚书事领南徐州刺史与义康二府并置佐领兵共辅朝政既多疾且欲委逺大权毎事推让义康由是义康専揔内外之务
　　七年彭城王义康与王并录尚书义康意犹怏怏欲得扬州形于辞防以弟昙首居中为上所亲委愈不恱以老病屡乞骸骨昙首自求呉郡上皆不许义康谓人曰王公久病不起神州讵宜卧治昙首劝减府中文武之半以授义康上聼割二千人义康乃恱九年夏六月戊寅司徒南徐州刺史彭城王义康改领扬州刺史
　　十二年春三月领军将军刘湛与仆射殷景仁素善湛之入也景仁实引之湛既至以景仁位遇本不逾已而一旦居前意甚愤愤俱被时遇以景仁専管内任谓为间已猜隙渐生知帝信仗景仁不可移夺时司徒义康専秉朝权湛甞为义康上佐遂委心自结欲因宰相之力以回上意倾黜景仁独当时务　夏四月己巳帝加景仁中书令中防军即家为府湛加太子詹事湛愈愤怒使义康毁景仁于帝帝遇之益隆景仁对亲旧叹曰引之令入入便噬人乃称疾觧职表疏累上帝不许使停家飬病湛议遣人若劫盗者于外杀之以为帝虽知当有以觧之不能伤义康至亲之爱帝微闻之迁防军府于西掖门外使近宫禁故湛谋不行义康僚属及诸附丽湛者潜相约勒无敢歴殷氏之门彭城王主簿沛郡刘敬文父成未悟其机诣景仁求郡敬文遽徃谢湛曰老父悖耄遂就殷鐡干禄由敬文闇浅上负生成阖门慙惧无地自处唯后将军司马庾炳之逰二人之间皆得其欢心而密输忠于朝廷景仁卧家不朝谒帝常使炳之衔命徃来湛不疑也炳之登之之弟也
  </div>
  <div class="pagination">
   <a href="通鉴纪事本末_page20.html">
    上一页
   </a>
   <span>
    ...
   </span>
   <a href="通鉴纪事本末_page16.html">
    16
   </a>
   <a href="通鉴纪事本末_page17.html">
    17
   </a>
   <a href="通鉴纪事本末_page18.html">
    18
   </a>
   <a href="通鉴纪事本末_page19.html">
    19
   </a>
   <a href="通鉴纪事本末_page20.html">
    20
   </a>
   <span class="current-page">
    21
   </span>
   <a href="通鉴纪事本末_page22.html">
    22
   </a>
   <a href="通鉴纪事本末_page23.html">
    23
   </a>
   <a href="通鉴纪事本末_page24.html">
    24
   </a>
   <a href="通鉴纪事本末_page25.html">
    25
   </a>
   <a href="通鉴纪事本末_page26.html">
    26
   </a>
   <span>
    ...
   </span>
   <a href="通鉴纪事本末_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
