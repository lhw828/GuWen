<!DOCTYPE html>
<html>
<head>
    <meta charset="UTF-8">
    <title>宋史纪事本末 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史纪事本末 - 第 6 页/共 14 页</h1>
    <div class="content">　　神宗熈宁元年三月庚辰夏主谅祚死子秉常立遣其臣薛宗道等来告哀帝问杀杨定事宗道言杀人者已执送之矣及李崇贵等至言杨定奉使谅祚尝拜称臣且许以归沿边熟户谅祚遗之宝劒宝鉴及金银物初定归时上其劒鉴而匿其金银言谅祚可刺帝喜遂擢知保安军既而夏人失绥州以为定卖已故杀之至是事露帝薄责崇贵等而削定官没其田宅万计遣刘航册秉常为夏国主
　　三年八月己卯夏人冦环庆州以韩绛为陜西宣抚使先是夏人筑閙讹堡知庆州李复圭合蕃汉兵三千遣禆将李信刘甫御之信等大败而还复圭惧欲自解既执信等斩之复出兵追夏人杀其老防二百以功告防至是夏人大举入环庆攻大顺城柔逺砦茘原堡兵多者号二十万少者不下一二万屯于榆林游骑至庆州城下九日乃退钤辖郭庆等数人死焉韩绛请行边王安石亦请绛曰朝廷方赖安石臣宜行乃以绛为陜西宣抚使授以空名告敕得自除吏寻命兼河东宣抚使四年春正月己丑韩绛使种谔袭夏人败之绛素不习兵事开幕府于延安措置乖方选蕃兵为七军复以种谔为鄜延钤辖知青涧城信任之命诸将皆受其节制蕃兵皆怨望绛与谔谋出兵取横山安抚使郭逵曰谔狂生耳朝廷徒以种氏家世用之必误大事绛奏逵沮军事召还之既谔帅师袭败夏人于鄂罗特因以众二万城焉自是夏人日聚兵为报复计吕公弼言谔稔边患不便宜戒之弗聴已而绛言谔入夏之功乞加旌赏诏从之　三月丁亥夏人防抚宁诸城初种谔进筑永乐川赏逋岭二砦分遣都监赵璞燕达筑抚宁故城及分荒堆三泉吐浑川开光岭葭芦川四砦与河东路修筑各相去四十余里已而夏人来攻顺宁砦遂围抚宁折继昌髙永能等拥兵驻细浮图去抚宁咫尺罗鄂特兵势尚完谔在绥徳节制诸军闻夏人至茫然失措欲作书召燕达战悸不能下笔顾运判李南公涕泗不已由是新筑诸堡悉防将士没者千余人诏弃罗鄂特城治谔罪责授汝州团练副使潭州安置绛坐兴师败衂罢知邓州果不出郭逵所料云
　　元丰四年六月夏人幽其主秉常知庆州俞充知帝有用兵意屡请伐夏又言谍报云夏将李清本秦人说秉常以河南地来归秉常母梁氏知之遂诛清夺秉常政而幽之宜兴师问罪此千载一时也帝然之　秋七月庚寅诏熈河经制李宪等防陜西河东五路之师大举伐夏而召鄜延副总管种谔入对谔至大言曰夏国无人秉常孺子往持其臂而来尔帝壮之乃决意西伐方议出师孙固谏曰举兵易解祸难不可帝曰夏有衅不取则为辽人所有不可失也固曰必不得已请声其罪薄伐之分裂其地使其酋长自守帝笑曰此真郦生之说尔时执政有言便当直渡河不可留行固曰然则孰为陛下任此者帝曰朕已属李宪固曰伐国大事而使宦者为之则士大夫孰肯为用帝不恱他日固又曰今五路进师而无大帅就使成功兵必为乱帝谕以无其人吕公着进曰问罪之师当先择帅既无其人曷若已之固曰公着之言是也帝不聴竟命李宪出熈河种谔出鄜延髙遵裕出环庆刘昌祚出泾原王中正出河东分道并进又诏吐畨首领董氊集兵防伐　八月丁丑李宪总熈秦七军及董氊兵三万败夏人于西市新城庚申又袭破之于女遮谷斩获甚众遂复古兰州城之请建为帅府　辛亥鄜延经略副使种谔率鄜延兵出绥徳城以攻米脂夏人八万来救谔与战于无定川败之遂克米脂　冬十月庚午环庆经畧使髙遵裕将步骑八万七千出庆州与夏人战败之复通逺军种谔遣曲珍率兵通黒水安定堡与夏人遇亦大败之内使王中正率泾原兵出麟州渡无定河循水北行地皆沙湿士马多防没糗粮不能继又耻无功遂入于宥州时夏人弃城走河北城中遗民百余家中正遂屠之掠其牛马以充食　时刘昌祚率畨汉兵五万受髙遵裕节制令两路合军伐夏既入境而庆州兵不至昌祚次玛伊克隘遇夏众十万扼险大破之遂薄灵州城兵几入门遵裕嫉其功驰使止之昌祚按甲不敢进遵裕至十八日围城不能下夏人决黄河七级渠以灌营复钞絶饷道士卒冻溺死遂溃而还余军才万三千而已夏人蹑之复败昌祚亦还泾原种谔留千人守米脂自率大众进攻银石夏州遂破石堡城进至夏州驻军索家平防大校刘归仁以众溃而军食又乏复值大雪乃引还死者不可胜计入塞者仅三万人王中正自宥州行至奈王井粮尽士卒死者二万人乃引还初诏李宪帅五路兵直趋兴灵宪总师东上营于天都山下焚夏之南牟内殿并其馆库追袭其统军星多哩鼎败之次于葫芦河遂班师时五路兵皆至灵州独宪不至
　　五年春正月庚子贬髙遵裕等官初夏人闻朝廷大举母梁氏问策于廷诸将少者尽请战一老将独曰但坚壁清野纵其深入聚劲兵于灵夏而遣轻骑抄絶其餽运可不战而困也梁氏从之师卒无功而还帝曰朕始以孙固言为迂今悔无及矣至是讨败师罪髙遵裕责受郢州团练副使本州安置种谔王中正刘昌祚并降官李宪欲以开兰防功赎罪孙固曰兵法后期者斩况诸路皆至而宪独不行不可赦帝以宪有功但令诘其擅还之由宪以餽饷不接为辞释弗诛宪复上再举之策诏以为泾原经畧安抚制置使知兰州李浩副之三月壬寅鄜延路副总管曲珍败夏人于金汤　夏四月李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣王安礼曰钞不可噉必变而为钱钱又变为刍粟今距出征之期才两月安能集事帝曰李宪以为己有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力厯嵗而后定今夏氏之强非淮蔡比宪才非度匹诸将非有光顔愬辈臣惧无以副圣意也　六月辛亥环庆经畧司遣将与夏人战破之戊辰曲珍等败夏人于明堂川　知延州沈括议欲尽城横山下瞰平夏使敌不得絶碛为冦种谔自以西讨无功遂上其防于朝且言兴功当自银州始帝以为然遣给事中徐禧及内侍李舜举往鄜延议之舜举退诣执政王珪迎谓曰朝廷以边事属押班及李留后无西顾之忧矣舜举曰四郊多垒卿大夫之辱也相公当国而以边事属二内臣可乎内臣止宜供禁廷洒扫之职岂可当将帅之任邪珪无慙色闻者耻之徐禧至鄜延种谔上言横山延袤千里多马宜稼人物劲悍善战且有盐铁之利夏人恃以为生其城垒皆控险足以守御今之兴功当自银州始其次迁宥州又其次迁夏州三郡鼎峙则横山之地已囊括其中又其次修盐州则横山强兵战马山泽之利尽归中国其势居髙俯视兴灵可以直覆巢穴徐禧上言银州虽据明堂川无定河之防而故城东南已为河水所吞其西北又阻天堑实不如永乐之形势险扼请先城永乐窃惟银夏宥三州防没百年一日兴复实为俊伟但建州之始烦费不赀若选择要防建置堡砦名虽非州实有其地旧来疆塞乃自腹心已与沈括议筑砦各六谔言若城永乐则西夏必力争不可帝从禧议诏禧防诸将往城永乐命括移府并塞总兵为援陜西转运判官李稷主馈饷禧以谔防扈奏留谔守延州而自率诸将往筑之十四日而成距故银州二十五里赐名银川砦禧括及李舜举等退还米脂以兵万人属曲珍守永乐　九月丁亥夏人防永乐徐禧等败死禧等既城去九日夏人以千骑趋新城曲珍使报禧禧遂与李舜举李稷往援之留沈括守米脂时夏人三十万已屯住泾原北边人来告者十数禧曰彼若大来是吾立功名取富贵之日也大将髙永亨曰城小人寡又无水泉恐不可守禧以为沮众械送延州狱禧扺永乐夏人倾国而至大将髙永能曰先至者皆精兵及其未阵急击之则骇散后虽有至者亦不敢进此常势也禧曰尔何知王师不鼓不成列执刀自率士卒拒战夏人众进薄城下珍兵陈于水际将士皆有惧色珍白禧曰今众心已摇不可战战必败请収兵入城禧曰君为大将奈何遇敌先自退邪乃以七万人陈于城下夏人纵铁骑渡河珍曰此铁鹞子军也当其半济击之乃可以逞得地则其锋不可当也禧不从铁骑既济震荡冲大众继之珍锐卒败奔还蹂后阵夏人乘之珍众大溃珍収余众入城夏人围之厚数里且据其水砦珍士卒昼夜血战城中乏水已数日掘井不及泉渇死者十六七至绞马粪汁饮之括与李宪援兵及餽饷皆为夏人所隔不得前种谔怨禧不遣救师城中大急防夜半大雨夏人环城急攻城遂防禧舜举稷永能皆为乱兵所害惟珍裸跣走免将校死者数百人丧士卒役夫二十余万夏人耀兵米脂城下而还自熈宁以来用兵得夏葭芦吴保义合米脂浮图塞门六堡而灵州永乐之役官军熟羌义保死者六十万人钱谷银绢不可胜计事闻帝临朝痛悼为之不食自灵武之败秦晋困棘天下企望息兵而括谔进攻取之策禧素以边事自任狂谋轻敌遂致覆败自是帝始知边臣不可倚信深自悔咎无意于西伐而夏人亦困弊矣初帝之遣禧也王安礼谏曰禧志大才疎必误国事帝不聴及败帝曰安礼每劝朕勿用兵少置狱盖为是也又每临朝叹曰边民疲弊如此独吕公着每为朕言之于是徙公着知扬州六年二月夏人数十万围兰州已据两闗李浩闭城拒守钤辖王文郁请击之浩曰城中骑兵不满数百安可战文郁曰贼众我寡正当折其锋以安众心然后可守此张辽所以破合肥也乃夜集死士七百余人缒城而下持短刃之贼众惊溃时以文郁方尉迟敬徳擢知州事未几夏人复分道入冦亦多为诸路所败中丞刘摰言熈河经畧使李宪贪功生事一出欺罔避兴庆防师之期顿兵以城兰州遗患至今诏贬宪为熈河安抚经畧都总管　五月夏人冦麟州神堂砦知州訾虎躬督兵出战败之诏虎自今毋得轻易出入遇有冦边止令禆将出兵捍逐恐失利损威以张敌势　闰月夏主秉常亦以困弊于兵令西南都统昴星威明济勒移书示泾原刘昌祚乞通好如初昌祚以闻帝谕昌祚答之及入冦屡败国用益竭乃遣摩格蔑密伊裕来贡上表曰臣自厯世以来贡奉朝廷无所亏怠至于近嵗犹甚欢和不意憸人诬间朝廷特起大兵侵夺疆土城砦因兹搆怨嵗致交兵今乞朝廷示以大义特还所侵倘垂开纳别効忠勤帝赐诏曰比以权强敢行废辱朕用震惊令边臣往问匿而不报王师徂征葢讨有罪今遣使造庭辞礼恭顺仍闻国政悉复故常益用嘉纳已戒边吏毋辄出兵尔亦慎守先盟复诏陜西河东经畧司其新复城砦徼循毋出二三里夏之嵗赐悉如其旧惟乞还侵疆不许
　　七年春正月癸丑夏人冦兰州初李宪以夏人数至兰州河外而翺翔不进意必大举乃增城守之备至是果大举入冦步骑号八十万围兰州意在必取督众急攻矢如雨雹云梯革洞百道并进凡十昼夜不克粮尽引去寻复冦延州徳顺军定西城及熈河诸砦　九月夏人围定州城熈河将秦贵败之
　　哲宗元祐元年秋七月乙丑夏国主秉常卒子干顺立初秉常遣阿拉雅求兰州米脂等五砦神宗不许及帝即位秉常复遣使来请司马光言此乃边鄙安危之机不可不察灵夏之役本由我起今既许其内附若靳而不与彼必以为恭顺无益不若以武力取之小则上书悖慢大则攻防新城当此之时不得已而与之其为国耻无乃甚于今日乎羣臣见小忘大守近遗逺惜此无用之地使兵连不解愿决圣心为亿民计文彦博与光合太后将许之光又欲并弃熈河安焘固争之曰自灵武而东皆中国故地先帝有此武功今无故弃之岂不取轻于外藩邪邢恕亦言此非细事当访之边人光乃召礼部员外郎前通判河州孙路问之路挟舆地图示光曰自通逺至熈州才通一径熈之北已接夏境今自北闗濒大河城兰州然后可以扞蔽若捐以予敌一道危矣光乃止防秉常卒遣使来告哀诏自元丰四年用兵所得城砦待归我永乐防执民当尽画以给还遣穆衍往吊祭衍奏以为兰弃则熈危熈危则闗中震唐自失河湟西边一有不顺则警及京都今二百余年非先帝英武孰能克复若一旦委之恐后患益前悔将无及矣议遂止寻遣使封干顺为夏国主
　　五年二月己亥夏人来归永乐所掠吏士百四十九人遂诏以米脂葭芦浮图安疆四砦还之夏得地益骄秋七月夏人来议分画疆界
　　六年九月夏人冦麟州又冦府州
　　七年冬十月夏人冦环州
　　绍圣三年冬十月壬戌夏人冦鄜延防金明砦夏人自得四砦连嵗以画界未定侵扰边境且遣使欲以兰州一境易塞门二砦朝廷不许夏主干顺乃奉其母率众五十万大入鄜延西自顺宁招安砦东自黑水安定中自塞门龙安金明以南二百里间相继不絶至延州北五里是月自长城一日驰至金明列营环城干顺子母亲督桴鼓纵骑四掠知麟州有备复还金明而后骑之精锐者留龙安边将悉兵掩击不退金明遂防守兵二千八百惟五人得脱城中粮五万石草千万束皆尽将官张舆战死初帝闻有夏冦泰然笑曰五十万众深入吾境不过数日即胜不过一二砦须去已而果破金明引退
　　四年夏四月甲辰知渭州章楶城平夏楶以夏人猖獗上言城葫芦河川据形胜以偪夏朝廷许之遂合熈河秦鳯环庆鄜延四路之师阳缮理他砦数十所以示怯而隂具版筑守战之备出葫芦河川筑二砦于石门峡江口好水川之隂夏人闻之帅众来袭楶迎击败之二旬又二日城成赐名曰平夏城灵平砦章惇因请絶夏人嵗赐而命沿边诸路相继筑城于要害以进拓境土凡五十余所　八月鄜延经畧使吕惠卿复宥州惠卿乞诸路出兵乘便讨撃诏河东环庆并聴惠卿期约惠卿遂遣将官王愍攻破宥州寻又奏筑威戎威羌二城加惠卿银青光禄大夫时章惇肆开边隙故诸道兴役进筑屡被爵赏
　　元符元年冬十月己亥夏人围平夏章楶御之获其勇将威明阿密西寿监军美楞多布斩获甚众夏人震骇防至帝御紫宸殿受贺楶在泾原日乆尝言夏嗜利畏威不有惩艾边不得休息宜稍取其土疆如古削地之制以固吾圉然后诸路出兵择要害不一再举势将自蹙矣章惇与楶同宗言多见采由是创州一城砦九屡败夏人而诸路多建城砦以逼夏及是有平夏之防夏人不复振
　　二年三月丙辰夏人求援于辽辽主遣佥书枢密院事萧徳崇来为夏人议和仍献玉带诏郭知章报之复书谓若果出至诚深悔谢罪当徐度所宜开以自新之路冬十月许夏人通好夏人屡败遣其臣凌囊威明济勒
　　等来谢罪且进誓表诏许其通好嵗赐如旧自是西陲民少安
　　徽宗崇宁三年十二月以陶节夫经制陜西河东五路初蔡京任节夫帅鄜延节夫诞妄特甚每进筑一城寨即奏云此西人要害必争之地未一年自常调迁至枢密直学士然未尝遣一骑一卒出塞葢与敌战则有胜负独进筑则无虞又皆逺灵武数百里之地敌所不至故皆得就功论赏而京力主之故有是命
　　四年三月贬王厚于郢州初蔡京使王厚招夏卓罗右厢监军星多保忠厚言保忠虽有归意而下无附者章数上京责厚愈急厚乃遣弟诣保忠还为夏逻者所获遂追保忠赴牙帐厚以保忠纵不为夏所杀亦不能复领军政使得之一匹夫耳何益于事京怒令以金帛招致之夏乃防兵渭延庆三路各数千骑出没声言假兵于辽而朝廷用京计又命西边能招致夏人者毋论首从赏同斩级令陶节夫在延安大加招诱夏主遣使巽请皆拒之又令杀其放牧者夏人遂入镇戎畧数万口与羌酋锡罗萨勒合兵逼宣威城知鄯州髙永年出御之行三十里为羌人所执都尔伯谓其下曰此人夺我国使吾宗族漂落无处所遂杀之探其心肝食焉已而羌众复分大通河桥以叛新疆大震事闻帝怒亲书五路将帅刘仲武等十八人姓名敇御史侯防往秦州逮治防至秦仲武等囚服聴命防喻之曰君辈皆侯伯无庸辱狱吏苐以实对狱既具防奏言汉武帝杀王恢不如秦穆公赦孟明子玉缢而晋侯喜孔明亡而蜀国轻今羌杀吾一都防而使十八将由之以死是自戕其肢体也欲身不病得乎帝悟释不治惟王厚坐逗遛贬为郢州防御使
　　政和五年春正月童贯遣熈河经略使刘法将步骑十五万出湟州秦鳯经略使刘仲武将兵五万出防州贯以中军驻兰州为两路声援仲武至清水河筑城屯守而还法与夏右厢军战于古骨龙大败之斩首三千余二月以童贯领六路边事时永兴鄜延环庆秦鳯泾
　　原熈河各置经畧安抚司以贯统领之于是西边之柄皆属于贯　九月王厚刘仲武合泾原鄜延环庆秦鳯之师攻夏臧防河城败绩死者十四五童贯匿不以闻未几夏人大掠萧闗而去
　　六年春正月童贯使刘法刘仲武合熈秦之师十万攻夏仁多泉城城中力孤守援不至乃降法受而屠之渭州将种师道克夏臧防河城师道世衡之孙也
　　宣和元年三月童贯使熈河经略使刘法取朔方法不欲行彊遣之乃引兵二万出至统安城遇夏主弟察克率步骑为三阵以当法前军而别遣精骑登山出其后大战移七时前军杨惟忠败入中军后军焦安节败入左军朱定国力战自朝至暮兵饥马渇死者甚众法乘夜遁比明走七十里至葢朱峗守兵追之斩首而去察克见法首恻然语其下曰刘将军前败我于古骨龙仁多泉吾尝避其锋谓天生神将岂料今为一小卒枭首哉其失在恃胜轻出不可不戒遂乘胜围震武震武在山峡中熈秦两路不能饷自筑城三嵗间知军李明孟清皆为夏所杀至是城又将防察克曰勿破此城留作南朝病块乃自引去时诸将所筑城砦皆不毛夏所不争之地而闗辅为之萧条矣刘法既败死童贯乃以防闻受赏者数百人　六月夏人遣使纳欵诏童贯罢兵
　　熈河之役
　　神宗熈宁三年冬十月贬秦鳯经略使李师中知舒州先是建昌军司理王韶诣阙上平戎三策以为西夏可取欲取西夏当先复河湟欲复河湟当先以恩信招抚沿边诸种自威武之南至于洮河兰鄯皆故汉郡其地可以耕而食其民可以役而使幸今诸羌分莫相统一此正可并合而兼抚之时也且唃氏子孙玛尔珍差盛为诸戎所畏若招抚之使纠合宗党制其部族于汉有肘腋之助且使夏人无所连结策之上也帝异其言召问方畧王安石以为奇请以韶管干秦鳯经略司机宜文字韶请筑渭泾上下两城屯兵以抚纳洮河诸部下师中议师中以为不便诏师中罢帅事韶又言渭源至秦州良田不耕者万顷愿置市易司稍笼商贾之利取其赢以治田乞假官钱为本诏秦鳯经略司以川交子易物货给之命韶领市易事师中言韶所指田乃极边弓箭手地耳又将移市易司于古渭恐秦州自此益多事所得不补所失安石主韶议为削师中职徙知舒州而以窦舜卿知秦州与内侍李若愚按闲田所在仅得地一顷地主有讼又归之矣舜卿若愚奏其欺安石又为谪舜卿而命韩缜缜遂附防实其事乃进韶太子中允
　　四年八月命王韶主洮河安抚司事时议取河湟自古渭砦接青唐武胜军应招纳畨部市易募人营田等事并令王韶主之韶至秦会诸将以畨部俞龙珂在青唐最大渭源羌与夏人皆欲羁縻之议先致讨韶因按边引数骑直扺其帐谕以成败遂留宿明旦两种皆遣其豪随韶以东龙珂率其属十二万口内附龙珂既归朝自言平生闻包中丞朝廷忠臣乞赐姓包氏帝如其请赐姓包名顺
　　五年五月以古渭砦为通逺军帝志复河陇防定州驻泊都监张守约请以古渭为军根本陇右帝从之以王韶知军事行教阅法　八月秦鳯路沿边安抚王韶引兵击吐畨乞神平破防罗觉穆尔瑞巴等族初诸羌各保险诸将谋置阵平地韶曰贼不舍险来鬭则我师必徒归今已入险地当使险为吾有乃径趋玛尔邦山压敌军而阵令曰敢言退者斩贼乘髙下鬭师小却韶躬擐甲胄麾帐下兵逆击之羌大溃焚其庐帐而还洮西大震防穆珍渡河来援余党复集韶戒别将由竹牛岭路张军声而潜师越武胜遇玛尔珍首领辖裕勒等与战破之遂城武胜建为镇洮军韶言措置洮河只用回易息钱未尝輙费官本文彦博曰工师造屋初必小计冀人易于动工及既兴作知不可已乃方增多帝曰屋壊岂可不修王安石曰主者善计自有忖度岂为工师所欺也彦博不复敢言由是韶进讨敢肆欺诞朝廷不与计财冬十月置熈河路领熈河洮岷州通逺军升镇池军
　　为熈州以王韶为经略安抚使兼知熈州然河洮岷三州犹未能复也　十一月河州首领辖裕勒等来降以为内殿崇班赐姓名包约
　　六年二月王韶复河州穆珍妻子　九月岷州首领穆珍以其城降初王韶既复河州防降羌叛韶回军击之吐畨穆珍遂据河州韶进破噶纳木蔵城穿露骨山南入洮州境道陿隘释马徒行或日至六七穆珍留其党守河州自将尾官军韶力战破走之河州复平穆珍闻先声遂以城降韶入岷州于是宕洮叠三州羌酋皆以城附韶军行五十四日涉千八百里得州五斩首数千级获牛羊马以万计防书至帝御紫宸殿受羣臣贺解所服玉带赐王安石进韶左谏议大夫端明殿学士
　　七年二月知河州景思立与吐畨别将战于塔布城败死　三月壬寅穆珍冦岷州穆珍虽屡败而栋戬别将青伊结果荘之众复数扰河州属蕃时王韶入朝景思立既败死穆珍势复炽遂冦岷州刺史髙遵遣包顺击走之　是月遣使分行诸路募武士赴熈河　夏四月穆珍复冦河州围之时贼势方盛王韶自京师还至兴平闻之乃与李宪日夜驰至熈州熈方城守韶命撤之选兵得二万人诸将欲趋河州韶曰贼所以围城者恃有外援也攻其所恃则围自解乃直趋定羌城破西畨结河川族防夏国通路进临宁河分命偏将入南山穆珍知援絶拔栅去韶还熈州以兵循西山绕塔布城后焚贼八十帐斩首七千余级穆珍穷蹙率酋长八十余人诣军门乞降韶受之送穆珍赴京师初景思立之覆师也羌势复炽朝议欲弃熈河帝为之旰食数下诏戒韶持重勿出及是帝大喜以穆珍为荣州团练使赐姓名赵思忠
　　八年十二月以王韶为枢密副使
　　九年二月吐蕃果荘冦五牟谷蕃将凌戬诺尔结大破之十二月果荘聚兵洮岷脇新附羌多归之帝遣内侍
　　押班李宪乘驿往秦鳯熈河措置边事诏诸将皆受节制御史彭如砺等极论其不可且言果荘之患小用宪之患大宪功不成其患小功成其患大章再上不聴十年二月王韶罢韶与王安石有隙且以勤兵逺略归曲朝廷帝亦不悦数以母老乞归乃出知洪州韶凿空开边骤跻政地然用兵有机略临出师召诸将授以指不复更问每战必防常夜卧帐中前部遇敌矢石已及呼声振山谷侍者股栗而韶鼻息自如人服其量　夏四月赐熈河路兵特支钱战死者赐帛　十一月以宗格首领青伊结果荘为廓州刺史鄂特凌古为松州刺史哲宗元祐二年八月岷州将种谊复洮州执果荘青伊结槛送京师初栋戬既死养子阿里库嗣为邈川首领逼果荘使率其众据洮河岷州谊等帅师执之遣居秦州聴令招其子结鄂特促及部属以自赎阿里库惧乃上表谢罪
　　元符二年秋七月洮西安抚使王赡取吐蕃邈川青唐降其酋玛尔珍初阿里库死子玛尔珍嗣玛尔珍性嗜杀部曲睽贰大酋森摩钦戬等有异志以玛尔珍季父索诺木丹津雄武谮杀之其党皆死独绰尔结得逃奉栋戬疎族溪巴乌之子必赞据溪格城玛尔珍攻杀必赞绰尔结奔河州说知州王赡以取青唐之策赡言于朝章惇许之至是赡引兵趋邈川守者以城降赡留屯之玛尔珍自知其下多叛乃脱身自青唐来降于赡诏以胡宗回帅熈河以节制之　八月城防州元丰中虽加兰防与熈河为一路而会州实未复至是始城防州以西安城北六砦之　闰九月吐蕃隆赞复据青唐王赡击降之诏以青唐为鄯州邈川为湟州初玛尔珍既降于王赡而赡与总管王愍争功交讼于朝于是青唐大酋森摩钦戬迎溪巴乌入城立穆珍之子隆赞为主其势复张玛尔珍大惧自髠为僧以祈免熈河帅胡宗回督赡进师赡急攻隆赞及森摩钦戬等皆出降赡入据其城以青唐为鄯州赡知州事邈川为湟州王厚知州事
　　三年三月诏弃鄯湟州以畀吐蕃初王赡留鄯州纵所部剽掠羌众携贰森摩等结诸族帐谋反赡击破之悉捕斩城中羌积级如山赡又讽诸羌酋籍胜兵者皆涅其臂无应者绰尔结请归帅本路为倡赡聴之去遂啸聚数千人围邈川夏众十万助之城中危甚苗履姚雄帅所部兵来援围始解赡因弃青唐而还溪巴乌与其子锡罗萨勒据之羣羌复合兵攻邈川王厚亦不能支朝论请并弃邈川且谓隆赞乃穆珍之子遂命知鄯州赐姓名曰赵懐徳其弟巴尔辟勒鄂丹斡曰懐义同知湟州加玛尔珍懐逺军节度使而贬赡于昌化军厚于贺州胡宗回夺职知蕲州赡至穰县自缢死
　　徽宗崇宁元年十二月蔡京论前宰执韩忠彦等议弃湟州失防复荐髙永年王厚为帅从之
　　二年夏四月诏宦者童贯监洮西军　六月童贯复湟州初蔡京复开边还王厚前职防羌人都尔伯奉锡罗萨勒谋复国赵懐徳畏偪奔河南种落更挟之以令诸部朝廷患众羌扇结遂命王厚安抚洮西合兵十万讨之京又与内客省使童贯善因言贯常使陜右审悉五路事宜与诸将之能否请以贯用李宪故事监其军帝从之贯至湟州适禁中太乙宫火帝下手札止贯毋西兵贯发视遽纳鞾中厚问故贯曰上趣成功耳遂行都尔伯知王师且至集众以拒厚声言驻兵而隂戒行羌备益弛乃与偏将髙永年异道而进都尔伯三子以数万人分据要害厚击杀其二子唯少子阿防中流矢去道遇都尔伯与俱遁厚遂拔湟州防闻进蔡京官三等蔡卞以下二等降徳音于熈河兰防路论弃湟州罪贬韩忠彦为磁州团练副使安焘为祁州团练副使曾布为贺州别驾范纯礼为静江军节度副使夺蒋之竒三秩凡预议者贬出有差
　　三年夏四月王厚复鄯州廓州　五月封蔡京为嘉国公以王厚为武胜节度留后初厚率大军次于湟命髙永年将左军别将张诫将右军自将中军期防宗格川羌置阵临宗水倚北山锡罗萨勒张黄屋建大斾乘髙指呼望中军旗鼓争赴之厚麾游骑登山攻其北亲帅强弩迎射羌退走右军济水击之大风扬沙翳羌目不得视遂大败斩首四千三百余级俘三千余人萨勒以一骑驰去其母兹公主与诸酋开城门以降厚计萨勒必且走青唐将夜追之童贯以为不能及遂止师下青唐知萨勒留一宿去贯始悔之厚将大军趋廓州羌酋落施军令结以众降遂入廓州诏加京司空封爵而超拜厚武胜军节度观察留后　史臣曰吐蕃之裔守防西塞为不侵不叛之臣固尝宣力王家奋击夏丑而王安石主王韶章惇主王赡蔡京主王厚三用师于其国唃氏子孙无罪而就覆亡功虽讫成边患不息及金人得青陇乃能求其后而续其血食孰谓金无人哉
　　泸夷
　　神宗熈宁六年五月泸夷叛诏遣中书检正官熊本为梓防访察使得以便宜措置诸夷事
　　七年春正月熊本平泸夷本尝通判戎州习夷中俗及至部以为彼能扰边者介十二村豪为向导尔乃以计致百余人枭之泸州其徒股栗愿矢死自赎独柯隂一酋不至本合晏州十九姓之众发黔南义军强弩遣大将王宣等帅以进讨贼悉力旅拒宣败之黄下追奔深入柯隂窘迫乞降本受之尽籍丁口土田及其重宝善马归之官以其酋海努勒知归徕州其子及弟为畨部巡检于是淯井长宁乌蛮罗氏鬼主诸夷皆愿世为汉官本还帝劳之曰卿不伤财不害民一旦去百年之患至于檄奏详明近时鲜俪擢集贤殿修撰赐三品服西南用兵自此始
　　八年十一月熊本击渝州獠渝州南川獠穆敦叛诏本安抚之本进营铜佛埧破其党穆敦举溱州地五百里来归为四砦九堡建铜佛埧为南平军召本还知制诰元丰三年五月复诏中州团练使韩存宝经制泸夷先是渝州獠冦南川其酋阿鄂特奔海努勒熊本重赏檄斩之阿鄂特桀黠习知边隙海努勒匿不杀防海努勒老以兵属其子竒塔特遂与阿鄂特侵诸部时罗茍夷叛犯纳溪提刑穆珦言罗茍起端不加诛则乌蛮观望为害不细乃诏韩存宝击之存宝召竒塔特掎角讨荡五十六村十三囤蛮乞降承租赋乃罢兵至是竒塔特率步骑六千至江安城下责平罗茍之赏数日乃引去知泸州乔叙遣梓防都监王宣以兵二千守江安而以贿招竒塔特与盟于纳溪蛮以为畏已益悖慢盟五日遂率众围熟夷罗个牟族王宣救之一军皆没事遂张驿召存宝授方略统三将兵万八千趋东川存宝怯懦不敢进竒塔特送欵绐降存宝信之遂休兵于绵梓遂资间
　　四年秋七月韩存宝坐逗遛无功诛于泸州以步军都虞候林广代将时竒塔特复送欵帝以其反覆无降意督广进兵广遂败竒塔特于纳江破乐共城斩首二千级竒塔特遁广帅兵深入自发纳江即入丛箐无日不雨雪兵夫疾病死亡不可胜计往往取僵尸脔割食之过鸦飞不到山至归徕州竟不得竒塔特而还时朝廷惩安南无功方大举伐夏故诛存宝以令诸将








　　宋史纪事本末卷九
　　钦定四库全书
　　宋史纪事本末卷十
　　明　冯　　原编
　　陈邦瞻　増辑
　　元祐更化
　　神宗元丰八年三月帝崩皇太子煦即位时年十嵗太皇太后髙氏临朝同聴政太后既聴政即散遣修京城役夫止造军及禁廷工技出近侍尤无状者戒中外无苛敛寛民间保户马事由中防宰相王珪等弗与知也　司马光闻先帝丧入临时光罢官居洛十五年矣田夫野老皆号为司马相公妇人孺子亦知有君实至是入临卫士见光皆以手加额民遮道呼曰公无归洛留相天子活百姓所至人聚观之光惧亟还太后遣梁惟简劳光问为政所当先光疏曰臣闻周易天地交则为泰不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽众心离叛自生民以来治乱未有不由斯道者也夫道犹岐路近差跬步逺失千里今陛下新临大宝太皇太后同防万几初发号令斯乃治乱之岐涂安危之所由分也当以要切为先以琐细为后臣窃见近年以来风俗頺弊士大夫以偷合茍容为智以危言正论为狂是致下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所诉皆罪在羣臣而愚民无知往往怨归先帝臣愚以为今日所宜先者莫若明下诏书广开言路不以有官无官之人应有知朝政阙失及民间疾苦者并许进实封状尽情极言仍颁下诸路州军出榜晓示在京则于鼓院投下委主判官画时进入在外则于州军投下委长吏即日附逓奏闻皆不得取责副本强有抑退羣臣若有沮难者其人必有奸恶畏人指陈专欲壅蔽聪明此不可不察诏从之　夏四月甲戌诏曰先皇帝临御十有九年建立政事以泽天下而有司奉行失当几于烦扰或茍且文具不能宣布实惠其申谕中外协心奉令以称先帝惠安元元之意五月丙申诏百官言朝政阙失榜于朝堂时大臣有
　　不悦者设六事于诏语中以禁遏之曰若隂有所懐犯非其分或扇摇机事之重或迎合已行之令上以观望朝廷之意以侥幸希进下以惑流俗之情以干取虚誉若此者必罚无赦太后复封诏草示司马光光曰此非求谏乃拒谏也人臣惟不言言则入六事矣太府少卿宋彭年水部员外郎王谔皆应诏言事有欲借此二人以惩天下言者谓其非职而言罚铜三十斤光具论其情改诏行之于是上封事者千数　丙辰以蔡确韩缜为尚书左右仆射兼门下中书侍郎章惇知枢密院事诏起司马光知陈州光过阙入见留为门下侍郎是时天下之民引领拭目以观新政而议者犹谓三年无改于父之道光曰先帝之法其善者虽百世不可变也若王安石吕惠卿所建为天下害者改之当如救焚拯溺况太皇太后以母改子非子改父也于是众议少止罗从彦曰孔子曰三年无改于父之道此孝子居丧
　　志存父在之道不必主事而言也况当易危为安易乱为治之时速则济缓则不及改之乃所以为孝也天子之孝在于保天下光不即理言之乃曰以母改子非子改父以此遏众议则失之矣其后至绍圣时排防忠良以害于治岂亦光有以召之耶　召程颢为宗正寺丞时朝政方新贤徳登进颢虽小官特为时望所属故有是召防颢以疾不行寻卒　丁亥诏中外臣庶许直言朝政得失民间疾苦　秋七月戊戌以吕公着为尚书左丞初公着知扬州被召侍读太后遣使迎问所欲言公着曰先帝本意以寛省民力为先而建议者以变法侵民为务与已异者一切斥去故日乆而弊愈深法行而民愈困诚得中正之士讲求天下利病协力而为之宜不难矣因上十事曰畏天爱民修身讲学任贤纳諌薄敛省刑去奢无逸既至遂有是拜公着既居政府与司马光同心辅政推本先帝之志凡欲革而未暇与革而未尽者一一举行之又乞备置諌员以开言路民懽呼鼔舞称便　诏罢保甲法初保甲法行于京畿及河北河东陜西三路凡置防校都保三千二百六十六正长壮丁六十九万一千九百四十五人嵗省旧募兵钱六十六万一千四百八十三缗而民间应调不胜其苦先是司马光言于太后曰兵出民间虽云古法然古者八百家才出甲士三人步卒七十二人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乘辑睦动则有功今籍乡村之民二丁取一以为保甲授以弓弩教之战陈是农民半为兵也三四年来又令三路置都教塲无问四时每五日一教特置使者比监司专切提举州县不得闗预每一丁教阅一丁供送虽云五日而保正长以泥堋除草为名聚之教塲得赂则纵否则留之是三路耕耘収获稼穑之事几尽废也至是复力言其公私劳扰有害无益遂诏罢之　十一月丙戌罢方田　以鲜于侁为京东转运使熈宁末侁已尝为是官至是吴居厚贬复用之司马光语人曰今复以子骏为转运使诚非所宜然朝廷欲救东土之弊非子骏不可此一路福星也安得百子骏布在天下乎　十二月壬戌罢市易法时言者交论市易之患被于天下本钱无虑千二百万缗率二分其息十有五年之间子本当数倍今乃仅足本钱盖买物入官未转售而先计息取偿至于物货苦恶上下相防亏折日多空有虚名而已监察御史韩川论市易以为虽曰平均物值而其实不免货交取利就使有尚不可为况所获不如所亡愿趣罢其法于是诏罢市易而削前提举市易光禄卿吕嘉问三秩贬知淮阳军　罢保马法
　　哲宗元祐元年闰二月庚寅右司谏王觌上疏言国家安危治乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害正章数十□防右諌议大夫孙觉侍御史刘摰右司谏苏辙御史王岩叟朱光庭上官均等连章论蔡确罪且言确在熈丰时寃狱苛政首尾预其间及至今日稍语于人曰当时确岂敢言此其意欲固窃名位反归曲于先帝也司马光吕公着进用蠲除烦苛确言皆其所建白于是公论益不容太后不忍斥之但罢政出知陈州　以司马光为尚书左仆射兼门下侍郎时光已得疾而青苗免役将官之法犹在西夏未降光叹曰四害未除吾死不瞑目矣与吕公著书曰光以身付医以家事付子惟国事未有所托今以属公既而诏免朝防乘肩舆三日一入省光不敢当曰不见君不可视事诏令子康扶入对辽人闻之敕其边吏曰中国相司马矣慎无生事开边隙　辛亥章惇罢言者论惇谗贼狠戾罔上蔽明不忠之罪与蔡确等惇不自安及确罢论者益力防与司马光争辩役法于太后帘前其语甚悖太后怒斥知汝州　三月司马光请悉罢免役钱复差役法诸色役人皆如旧制其见在役钱拨州县常平本钱于是诏修定役书凡役钱惟元定额及额外寛剩二分以下许着为凖余并除之若寛剩元不及二分者自如旧则寻诏耆户长壮丁仍旧募人供役保正甲头承帖人并罢侍御史刘摰乞并用祖宗差法监察御史王岩叟请立诸役相助法中书舎人苏轼请行熈宁给田募役法因列其五利王岩叟言五利难信而有十轼议遂格司马光复言免役之法其害有五上户旧充役固有陪备而得番休今出钱比旧费特多年年无休息下户旧不充役今例使出钱旧所差皆土著良民今皆浮浪之人恣为奸欺又农民出钱难于出力凶年则卖庄田牛具以钱纳官又提举司惟务多敛役钱积寛剩以为功此五害也今莫若直降敕命委县令佐掲簿定差其人不愿身自供役许择可任者雇代惟衙前一役最号重难今仍行差法陪备既少当不至破家若犹矜其力难独任即乞如旧于官户寺观单丁女户有屋产庄田者随贫富以差出助役钱尚虑役人利害四方不能齐同乞许监司守令审其可否可则亟行如未究尽县五日具措画上之州州一月上转运司以闻朝廷委执政审定随一路一州各为之敕务要曲尽初章惇取光所奏疎畧未尽者驳奏之吕公着言惇专欲求胜不顾命令大体望选差近臣详定于是资政殿大学士韩维及范纯仁吕大防孙永等详定以闻苏轼言于光曰差役免役各有利害免役之害聚敛于上而下有钱荒之患差役之害民常在官不得专力于农而吏胥缘以为奸此二害轻重葢畧等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征卒自是以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵葢未易也光不以为然初差役行于祖宗之世法乆多弊编户充役不习官府吏虐使之多以破产而狭乡之民或有不得休息者免役使民以户髙下出钱而无执役之苦但行法者不循上意于雇役实费之外取钱过多民遂以病若量入为出毋多取于民则善矣光知免役之害而不知其利欲一切以差役代之轼独以实告而光不察轼又陈于政事堂光色忿然轼曰昔韩魏公刺陜西义勇公为谏官争之甚力韩公不乐公亦不顾轼昔闻公道其详岂今日作相不许轼尽言耶光谢之自是役人悉用见数为额惟衙前用坊场河渡钱雇募余悉定差仍罢官户寺观单丁女户寻以衙前不皆有雇直遂改雇募为招募范纯仁谓光曰治道去其太甚者可也差役一事尤当熟讲而缓行不然滋为民病愿公虚心以延众论不必谋自己出谋自己出则谄谀得乘间迎合矣设议或难回则可先行之一路以观其究竟光不从持之益坚纯仁曰是使人不得言耳若欲媚公以为容悦何如少年合安石以速富贵哉又云熈宁按问自首之法既已改之有司立文太深四方死者视旧数倍殆非先王宁失不经之意纯仁素与光同志及临事规正类如此初差役之复为期五日同列病其太迫知开封府蔡京独如约悉改畿县雇役无一违者诣政事堂白光光喜曰使人人奉法如君何不可行之有光居政府凡王安石吕惠卿所建新法刬革畧尽或谓光曰熈丰旧臣多憸巧小人他日有以父子之义间上则祸作矣光正色曰天若祚宋必无此事于是天下释然曰此先帝本意也卫尉丞毕仲游与光书曰昔安石以兴作之说动先帝而患财不足也故凡政之可得民财者无不用盖散青苗置市易敛役钱变盐法者事也而欲兴作患不足者情也茍未能杜其兴作之情而徒欲禁其散敛变置之法是以百说而百不行今遂废青苗罢市易蠲役钱去盐法凡号为利而伤民者一扫而更之则向来用事于新法者必不喜矣不喜之人必不但曰不可废罢蠲去必操不足之情言不足之事以动上意虽致石而使聴之犹将动也如是则废罢蠲去者皆可复行矣可不预治哉为今之防当大举天下之计深明出入之数以诸路所积之钱粟一归地官使经费可支二十年之用数年之间又将十倍于今日使天子晓然知天下之余于财也则不足之论不得陈于前然后所论新法者始可永罢而不可复矣昔安石之居位也中外莫非其人故其法能行今欲救前日之弊而左右侍从职司使者十有七八皆安石之徒虽起二三旧臣用六七君子然累百之中存其十数乌在其势之可为也势未可为而欲为之则青苖虽废将复散况未废乎市易虽罢且复置况未罢乎役钱盐法亦莫不然以此救前日之敝如人乆病而少间其父子兄弟喜见顔色而未敢贺者以其病之犹在也光得书竦然亦竟不为之虑　以刘摰为御史中丞摰上疏曰上之所好下必有甚朝廷意在综覈下必有刻薄之行朝廷务在寛大下必有茍简之事习俗懐利迎意趋和所为近似而非上之意本然也今因革之政本殊而观望之俗固在昨差役初行监司已有迎合争先不校利害一槩定差一路为之骚动者以是观之大约类此向来黜责数人者皆以非法掊克市进害民然非欲使之漫不省事昧者不达矫枉过正顾可不为之禁哉　壬寅以吕公着为尚书右仆射兼中书侍郎　诏起文彦博平章军国重事班宰相上　五月丁巳以韩维为门下侍郎神宗崩维自提举嵩山崇福宫入临太后手诏劳问维对曰人情贫则思富苦则思乐困则思息郁则思通诚能常以利民为本则民富常以忧民为心则民乐赋役非人力所堪者去之则劳困息法禁非人情所便者蠲之则郁塞通推此而广之尽诚而行之则子孙观陛下之徳不待教而成矣未几起知陈州召为资政殿大学士兼侍读及详定役法四方多言差役便民维曰是小人希意迎合者也不可尽信司马光不能从　六月甲辰贬吕惠卿为建宁军节度副使建州安置中书舍人苏轼草其制曰惠卿以斗筲之才穿窬之智谄事宰辅同升庙堂乐祸贪功好兵喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍可蠧国害民率皆攘臂称首先皇帝求贤如不及从善若转圜始以帝尧之仁姑试伯鲧终焉孔子之圣不信宰予尚寛两观之诛薄示三苗之窜天下传诵称快焉时惠卿章惇吕嘉问邓绾李定蒲宗孟范子渊等皆已斥外言者论之不已范纯仁言于太后曰录人之过不宜太深后然之乃诏前朝希合附防之人一无所问言者勿复弹劾惠卿党稍安或谓吕公着曰今除恶不尽将贻后患公着曰治道去太甚耳文景之世网漏吞舟且人材实难宜使自新岂宜使自弃耶八月辛卯诏复常平旧法罢青苗钱司马光以疾在告范纯仁以国用不足请再立常平钱谷给敛出息之法限正月以散及一半为额民间丝麦丰熟随夏税先纳所输之半愿半纳者止出息一分台諌刘摰上官均王觌苏辙交章论其非光谓先朝散青苗本为利民并取情愿后提举官速要见功务求多散今禁抑配则无害也中书舍人苏轼录黄奏曰熈宁之法未尝不禁抑配而其为害至此民家量入为出虽贫亦足若令分外得钱则费用自广今若许人情愿则未免设法罔民使快一时非理之用而不虑后日催纳之患非良法也防台諌王岩叟朱光庭王觌等交章乞罢青苗光大悟力疾请对太后从之诏常平钱谷止令州县依旧法趂时籴粜青苗钱更不支俵除旧欠二分之息元支本钱验见欠多少分科次随二税输纳　九月丙辰朔司马光卒时两宫虚己以聴光为政光亦自见言行计从欲以身殉社稷躬亲庶务不舍昼夜宾客见其体羸举诸葛亮食少事烦以为戒光曰死生命也为之益力病革谆谆如梦中语皆朝廷天下事也及卒其家得遗表八纸上之皆当世要务太后为之恸与帝临其丧赠太师温国公諡文正　十一月以吕大防为中书侍郎刘摰为尚书侍郎
　　二年夏四月己丑文彦博乞致仕诏十日一至都堂议事
　　三年夏四月辛巳吕公着以老恳辞位乃拜司空同平章军国事诏建第于东府之南启北扉以便执政防议凡三省枢密院之职皆得总理间日一朝因至都堂其出不以时葢异礼也时熈丰用事之臣虽去其党分布中外起私说以摇时政鸿胪丞常安民贻公著书曰善观天下之势犹良医之视疾方安宁无事之时语人曰其后必将有大忧则众必骇笑惟识防见几之士然后能逆知其渐故不忧于可忧而忧之于无足忧者至忧也今日天下之势可为大忧虽登进忠良而不能搜致海内之英才使皆萃于朝以胜小人恐端人正士未得髙枕而卧也故去小人为不难而胜小人为难陈蕃窦武协心同力选用名贤天下想望太平卒死曹节之手遂成党锢之祸张柬之五王中兴唐室以为庆流万世及武三思一得志至于窜夷沦没凡此者皆前世已然之祸也今用贤如倚孤栋拔士如转钜石虽有奇特瓌卓之才不得一行其志甚可叹也猛虎负嵎莫之敢撄而卒为人所胜者人众而虎寡也故以十人而制一虎则人胜以一人而制十虎则虎胜奈何以数十人而制千虎乎今怨忿已积一发其害必大可不为大忧乎公着得书黙然　以吕大防范纯仁为尚书左右仆射兼门下中书侍郎大防朴厚戅直不植党与纯仁务以博大开上意忠厚革士风二人同心戮力以相王室太后亦倾心委之故元祐之治比隆嘉祐
　　四年二月甲辰吕公着卒太皇太后见辅臣泣曰邦国不幸司马相公既亡吕司空复逝痛悯乆之帝亦悲感即诣其家临奠赠太师申国公諡正献　六月甲辰范纯仁罢　冬十月癸丑帝御迩英殿讲官进讲三朝宝训时吕大防见帝年益壮日以进学为急请敕讲读官取仁宗迩英御书解释上之寘于座右又摭干兴以来四十一事足为劝戒者分上下篇标曰仁宗圣学至是帝御迩英阁召宰执讲读官讲三朝宝训至汉武帝籍南山提封为上林苑仁宗曰山泽之利当与众共之何用此也丁度进曰臣事陛下二十年每奉徳音未始不及于忧勤此葢祖宗家法耳大防因推祖宗家法以进曰自三代以后惟本朝百二十年中外无事盖由祖宗所立家法最善臣请举其畧因数其事亲事长治内待外戚尚俭勤身尚礼寛仁八法以进且曰虚己纳谏不好畋猎不尚翫好不用玉器不贵异味此皆祖宗家法所以致太平者不须逺法前代但尽行家法足以为天下帝深然之
　　五年春正月庚戌文彦博罢　五月壬申诏差役法有未备者令具利害以闻初苏轼言差役之法天下皆云未便昔日雇役中户嵗出几何今日差役中户嵗费防何更以几年一役较之约见其数则利害灼然而况农民在官吏百端食比之雇人苦乐十倍李常亦言差法废乆版籍不明重轻无凖乡寛户多者仅得更休乡狭户窄者频年在役望诏一二练事臣僚使与赋臣取差雇二法便者行之于是论差役未便者甚众遂诏差役法有未备者令中书舍人王岩叟枢密都承防韩川谏议大夫刘安世同看详具利害以闻　以苏辙为御史中丞时熈丰旧臣争起邪説以撼在位吕大防刘摰患之欲稍引用以平宿怨谓之调停太后疑不决辙面斥其非复上疏曰亲君子逺小人则主尊国安疎君子任小人则主忧国殆此理之必然夫以小人在外忧其不悦而引于内以自遗患也且君子小人势同氷炭同处必争一争之后小人必胜君子必败何者小人贪利忍耻击之则难去君子洁身重义沮之则引退先帝聪明圣智疾頺靡之俗以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚赖二圣慈仁宥之于外葢已厚矣而议者惑于众说乃欲招而纳之与之共事谓之调停此辈若返岂肯但已哉必将戕害正人渐复旧事以快私忿人臣被祸葢不足言臣所惜者祖宗朝廷也惟陛下防自圣心勿为流言所惑勿使小人一进后有噬脐之悔则天下幸甚疏入太后曰辙疑吾君臣兼用邪正其言极有理诸臣从而和之调停之説遂已六年二月以刘摰为尚书右仆射兼中书侍郎王岩叟佥书枢密院事岩叟居言职五年正谏无隠及拜佥枢密谢因进曰太后聴政以来纳谏从善务合人心所以朝廷清明天下安静愿信之勿疑守之勿失复进言于帝曰陛下今日圣学当深辨邪正正人在朝则朝廷安邪人一进便有不安之象非谓一人能然葢其类应之者众上下蔽防不觉养成祸胎尔又曰或闻有以君子小人参用之説告陛下者不知果有之否此乃深误陛下也自古君子小人无参用之理圣人但云内君子而外小人则泰内小人而外君子则否小人既进君子必引类而去若君子与小人竞进则危亡之基也不可不察　十一月乙酉刘摰罢
　　七年夏四月丙午王岩叟罢　六月辛酉以吕大防为右光禄大夫苏颂为尚书右仆射兼中书侍郎苏辙为门下侍郎范百禄为中书侍郎梁焘郑雍为尚书左右丞韩忠彦知枢密院事刘奉世佥书枢密院事
　　八年秋七月丙子召范纯仁为尚书右仆射兼中书侍郎纯仁入谢太后谓曰或谓卿必引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察纯仁之将召也殿中侍御史杨畏附苏辙欲相之因与来之邵上疏论纯仁闇猥不可复相不报纯仁既视事吕大防欲引畏为谏议大夫以自助纯仁曰谏官当用正人畏不可用大防曰岂以畏尝言相公耶辙即从旁诵其弹文然纯仁初不知也已而竟迁畏礼部侍郎
　　宣仁之诬
　　神宗元丰八年春正月戊戌帝不豫　二月癸巳帝疾甚三省枢密院入见请立皇太子及请皇太后权同聴政许之　三月甲午朔立延安郡王佣为皇太子赐名煦先是岐王颢嘉王頵日问起居髙太后既垂帘命二王母輙入且隂敕中人梁惟简妻制十嵗儿一黄袍懐以来葢密为践祚仓卒备也初太子之未立也职方员外郎邢恕与蔡成谋密语太后之侄髙公绘公纪曰上疾不可讳延安防冲宜早有定论岐嘉皆贤王也公绘惊曰此何言君欲祸吾家耶恕知计不行反宣言太后属意岐王而与王珪表里导确约珪入问阳钩致珪语使知开封府蔡京伏劒士于外须珪小持异则执而诛之既而珪言上自有子定议立延安恕益无所施及太子已立犹与确自谓有定策功传播其语于朝　庚子尊皇太后曰太皇太后　甲寅羣臣请帝同太皇太后聴政蔡思求媚于太后以自固太后从父髙遵坐西征失律扺罪因上言乞复遵官后曰遵裕灵武之役涂炭百万先帝中夜得报起环榻而行彻旦不能寐自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议乎确悚栗而退哲宗元祐元年春正月丙辰立神宗原庙太皇太后诏曰原庙之立所从来乆矣前日神宗皇帝初即祠宫并建寝殿以崇严祖考其孝可谓至矣今神宗既已升祔于故事当营馆御以奉神灵而宫垣之东密接民里欲加开展则惧成烦扰欲采缙绅之议皆合帝后为一殿则虑无以称神宗钦奉祖考之意闻治隆殿后有园池以后殿推之本留以待未亡人也可即其地立神宗原庙吾万嵗之后当从英宗皇帝于治隆上以宁神明中以成吾子之志下以安民之心不亦善乎
　　二年三月神宗既祥太皇太后诏曰祥禫既终典策告具而有司遵用章献明肃皇后故事谓予当受册于文徳殿虽皇帝尽孝养之意务极尊崇而朝廷有损益之文各从宜称仰惟章献明肃皇后辅佐真庙拥佑仁宗茂业丰功宜见隆异顾予凉薄敢企徽音稽用旧仪实有慙徳将来受册可止就崇政殿又谕执政曰母后临朝非国家盛事文徳殿天子正牙岂女主所当御哉三年八月邢恕为太后侄公绘作书上太后乞尊礼髙氏太后怒罢恕　十二月甲寅太皇太后诏曰官冗之患所从来尚矣流弊之极实萃于今上有乆闲失职之吏则下有受害无告之民故命大臣考求其本茍非裁损入流之数无以澄清取士之原吾今自以渺身率先天下永惟临御之始尝敕有司荫补私亲旧无定限自惟薄徳敢配前人已诏家庭之恩止从母后之比今当又损以示必行夫以先帝顾托之深天下责望之重茍有利于社稷吾无爱于髪肤矧此恩私实同毫末忠义之士当识此诚各忘内顾之恩共成节约之制今后每遇圣节大礼生辰合得亲属恩泽并四分减一皇太后皇太妃凖此
　　四年五月安置蔡于新州确失势已乆遂懐怨望在安州尝游车盖亭赋诗十章知汉阳军吴处厚与确有隙因解释其语以为谤讪且论其用郝处俊上元间谏髙宗欲传位武后事指斥东朝上之中书于是台諌上怨谤乞正其罪诏确具析确自辨甚悉右正言刘安世等又言确罪状着明何待具析此乃大臣曲为之地耳乃贬光禄卿分司南京台谏论之不置而谏议大夫范祖禹亦言确之罪恶天下不容尚以列卿分务留京未厌众论执政议寘确于法范纯仁王存以为不可争之未决文彦博欲贬确岭峤纯仁闻之谓吕大防曰此路干兴以来荆棘近七十年吾辈开之恐自不免大防乃不复言越六日再贬确英州别驾新州安置纯仁又言于太后曰圣朝宜务寛厚不可以语言文字之间暧昧不明之过窜诛大臣今举动宜为将来法此事甚不可开端也且以重刑除恶如以猛药治病其过也不能无损焉不聴时中丞李常中书舍人彭汝砺侍御史盛陶皆言以诗罪确非所以厚风俗常坐贬知邓州中书舍人彭汝砺曰此罗织之渐也封还词头汝砺坐贬知徐州侍御史盛陶言不可长告讦之风亦坐贬知汝州初确之具析未上也梁焘自潞州召为谏议大夫过河阳邢恕极论确有策立勲焘至奏之太后谕三省曰帝是先帝长子子继父业其分当然确有何策立勲耶若使确他日复来欺罔上下岂不为朝廷害恐帝年少制御不得故今因其自败如此行遣盖为社稷也　六月甲辰范纯仁罢吕大防言蔡党盛不可不治纯仁言朋党难辨恐误及善人司谏吴安时正言刘安世因论纯仁党确纯仁亦力求罢政乃出知颍昌府傅尧俞言于太后曰蔡确之党其尤者固宜逐余可一切置之以陛下盛徳何所不容确词纵涉谤讪愿聴之如蚊防过耳无使有芥之忤以奸太和之气事至以无心应之圣人所以养至诚而御遐福也
　　六年十一月乙酉刘摰罢摰与吕大防同位国家大事多决于大防惟进退士大夫实执其柄然持心少恕勇于去恶竟为朋谗奇中遂与大防有隙先是蔡之贬邢恕亦谪监永州酒税以书抵摰摰故与恕善答其书有永州佳处第往以俟休复之语排岸官茹东济险人也有求于摰不得见其书阴录以示中丞郑雍殿中侍御史杨畏二人方附吕大防因笺释其语上之曰休复者语出周易以俟休复者俟他日太皇太后复子明辟也又章惇诸子故与摰子游摰亦间与之接雍畏谓摰延见接纳为牢笼之计以觊后福且论王岩叟梁焘刘安世朱光庭等三十人皆其死友太后于是面谕摰曰言者谓卿交通匪人为异日地卿当一心王室若章惇者虽以宰相处之未必乐也摰惶恐退上章自辨而梁焘王岩叟果上疏论救之太后曰垂帘之初摰斥排奸邪实为忠直但此二事非所当为也遂罢知郓州给事中朱光庭驳之曰摰忠义自奋朝廷擢之大位一旦以疑而罢天下不见其过言者以光庭为党亦罢知亳州八年九月戊寅太皇太后髙氏崩初太后不豫吕大防范纯仁等问疾太后曰老身受神宗顾托同官家御殿聴防卿等试言九年间曽施恩髙氏否只为至公一男一女病且死皆不得见言讫泣下又曰先帝追悔往事至于泣下此事官家宜深知之老身没后必多有调戏官家者宜勿聴公等亦宜早退令官家别用一畨人乃呼左右赐社饭曰明年社饭时思量老身也太后聴政召用故老名臣罢废新法苛政于是宇内复安辽主戒其臣下勿生事于疆埸曰南朝尽行仁宗之政矣临朝九年朝廷清明华夏绥定力行故事抑絶外家私恩人以为女中尧舜　十二月乙巳范纯仁乞罢政不许初太皇太后寝疾召纯仁曰卿父仲淹可谓忠臣在明肃垂帘时惟劝明肃尽母道明肃上宾惟劝仁宗尽子道卿当似之纯仁泣曰敢不尽忠及帝亲政纯仁乞避位帝语吕大防曰纯仁有时望不宜去可为朕留之旦輙入觐帝问先朝行青苗法如何纯仁对曰先帝爱民之意本深但王安石立法过甚激以赏罚故官吏急切以致民害退而上疏其要以为青苗非所当行行之终不免扰民也时羣小力排太后时事纯仁奏曰太后保佑圣躬功烈诚心幽明共鉴议者不恤国是一何薄哉因以仁宗禁言明肃垂帘时事诏书上之曰望陛下稽放而行以戒薄俗韩忠彦亦言于帝曰昔仁宗始政羣臣亦多言章献之非仁宗恶其持情近薄下诏戒饬陛下能法仁祖则善矣给事中吕陶复进曰太后保佑九年陛下尊而报之惟恐不尽万一有奸邪不正之人谓某人宜复用某事宜复行此乃治乱安危之机不可不察哲宗绍圣元年三月乙亥吕大防罢大防宣仁时恳乞避位后曰上富于春秋公未可即去少须嵗月吾亦就东朝矣及后崩大防为山陵使殿中侍御史来之邵逆探时防首劾大防而大防亦自求去帝从之　十一月壬子特追复蔡确观文殿大学士
　　四年冬十月以邢恕为御史中丞追贬王珪为万安军司户防军初恕乆斥外心懐愤恨自河阳间道谒蔡于邓州将绪成太后王珪废立事以明确与已定策功谋已定而无左验防司马光子康赴阙过河阳恕乃绐康手书称确功既而梁焘以谏议召过河阳恕复颂确功于焘且出康书为证既而恕帅中山置酒诱髙遵裕之子士京曰公知元祐间独不与先公推恩否士京曰不知又问有兄弟无曰有兄士已死恕曰此乃传王珪语言之人也当时王珪为相欲立岐王遣士充传道语言于禁中公知否士京曰不知恕因防以官爵曰不可言不知为公作此事第勿以语人士京庸暗从之至是章惇蔡卞将甘心元祐诸人引恕自助遂召还三迁为中丞恕遂以北齐娄太后宫名宣训尝废孙少帝立子演设为司马光语范祖禹曰方今主少国疑宣训事尤可虑又令王棫为髙士京作奏言父遵裕临死屏左右谓士京曰神宗弥留之际王珪遣士充来问曰不知皇太后欲立谁我叱士充去之事遂已防给事中叶祖洽亦以王珪于册立时有异论于是诏追贬珪而赠遵裕奉国军节度使
　　元符元年三月下文及甫于同文馆狱及甫彦博之子也初刘摰尝论列及甫又尝论其父彦博不可为三省长官故止为平章事彦博既致仕及甫自权侍郎以修撰补外父母丧将除摰与吕大防犹当国及甫恐不得京官扺书邢恕曰改月遂除入朝之计未可必当涂猜忌于鹰扬者益深其徒实繁司马昭之心路人所知也又济之以粉昆朋类错立必欲以躬为甘心快意之地可为寒心其谓司马昭者指吕大防独当国乆粉昆世谓驸马都尉为粉侯韩嘉彦尚主其兄忠彦则粉昆也恕以书示蔡确之弟硕至是恕令确子渭上书讼摰等陷其父阴图不轨谋危宗社引及甫书为证章惇蔡卞因是欲杀摰及梁焘王岩叟等以为摰有废立意遂置狱于同文馆令蔡京安惇杂治逮问及甫及甫诡言其父彦博称摰为司马昭粉则以王岩叟面白昆则梁焘字况之况犹兄也京惇因组织万端将陷诸人以族罪奏刘摰等大逆不道死有余责不治无以示天下帝曰元祐人果如是乎京惇对曰诚有是心特反形未具耳防刘摰梁焘已贬死京等奏上不及考验乃下诏禁锢摰焘子孙于岭南勒停王岩叟朱光庭诸子官职蔡京觊求执政故治狱极意罗织元祐诸贤既成而曽布忌京密言于帝曰蔡卞备位丞辖京不可以同升遂止进承防京布由是有隙　章惇蔡卞恐元祐诸臣一日复起日夜与邢恕等谋且结内侍郝随为助媒蘖宣仁尝欲危帝之事既贬王珪又起同文馆狱又诬司马光刘摰梁焘吕大防等结主宣仁阁内侍陈衍谋废立时衍已先得罪配朱崖又以内侍张士良尝与衍同主后阁自郴州召还使蔡京安惇杂治之以实其说京等列鼎镬刀锯于前谓之曰言有即还旧职无则就刑士良仰天大哭曰太皇太后不可诬天地神只不可欺乞就戮京等鍜链无所得乃奏衍疏隔两宫斥随龙内侍刘瑗等于外以剪除人主腹心羽翼为大逆不道处死帝颇惑之至是惇卞自作诏书请废宣仁为庶人皇太后方寝闻之遽起谓帝曰吾日侍崇庆天日在上此语曷从出且帝必如此亦何有于我帝感悟取惇卞奏就烛焚之郝随觇知之密语惇卞明日惇卞再具状坚请施行帝怒曰卿等不欲朕入英宗庙乎抵其奏于地事得寝
　　洛蜀党议
　　哲宗元祐元年三月辛巳以程頥为崇政殿説书頥在治平元丰间大臣屡荐皆不起至是司马光吕公着共疏其行义曰伏见河南处士程頥力学好古安贫守节言必忠信动遵礼度年逾五十不求仕进真儒者之髙蹈圣世之逸民望擢以不次使士类有所矜式诏以为西京国子监教授力辞寻召为秘书省校书郎及入对改崇政殿说书頥即上疏言习与智长化与心成今夫民善教其子弟者亦必延名徳之士使与之处以薫陶成性况陛下春秋方富虽睿圣得于天资而辅养之道不可不至大率一日之中接贤士大夫之时多亲宦官宫妾之时少则气质变化自然而成愿选名儒入侍劝讲讲罢留之分直以备访问或有小失随时献规嵗月积乆必能养成圣徳頥每进讲色甚庄继以讽谏闻帝在宫中盥而避蚁问有是乎帝曰然诚恐伤之耳頥曰推此心以及四海帝王之要道也帝尝凭槛偶折栁枝頥正色曰方春时和万物发生不当轻有所折以伤天地之和帝颔之　九月丁夘以苏轼为翰林院学士轼自登州召还十月之间三陟华要寻兼侍读每经筵进读至治乱兴衰邪正得失之际未尝不反覆开导觊有所启悟常锁宿禁中召见便殿太后问曰卿前年为何官对曰常州团练副使曰今为何官对曰待罪翰林学士曰何以遽至此对曰遭遇太皇太后皇帝陛下曰非也对曰岂大臣论荐乎曰亦非也轼惊曰臣虽无状不敢自他途进曰此先帝意也先帝每诵卿文章必叹曰竒才奇才但未及进用卿耳轼不觉哭失声太后与帝亦泣左右皆感涕已而命坐赐茶撤御前金莲烛送归院轼在翰林颇以言语文章规切时政毕仲游以书戒之轼不能从
　　二年三月程頥请就崇政延和殿讲读上疏曰臣近言迩英渐热只乞就崇政延和殿闻给事中顾临以延和讲读为不可臣料临之意不过谓讲官不可坐于殿上以尊君为说尔臣不暇逺引只以本朝故事言之太祖召王昭素讲易真宗令崔頥正讲尚书邢昺讲春秋皆在殿上当时仍是坐讲立讲之仪只始于明肃太后之意此又祖宗尊儒重道之美盛岂独子孙所当为亦万世帝王所当法也今世俗之人能为尊君之言而不知尊君之道人君惟道徳益髙则益尊若势位则崇髙极矣尊严至矣不可复加也又曰天下重位惟宰相与经筵天下治乱系宰相君徳成就责经筵　八月辛巳罢崇政殿说书程頥頥在经筵多用古礼苏轼谓其不近人情深嫉之每加玩侮方司马光之卒也百官方有庆礼事毕欲往吊頥不可曰子于是日哭则不歌或曰不言歌则不哭轼曰此枉死市叔孙通制此礼也二人遂成嫌隙轼尝发策试馆职有曰今朝廷欲师仁宗之忠厚惧百官有司不举其职而或至于媮欲法神宗之励精恐监司守令不识其意而流入于刻于是頥门人右司谏贾易左正言朱光庭等劾轼策问谤讪轼因乞补郡殿中侍御史吕陶言台諌当循至公不可假借事权以报私隙右司谏王觌言轼命辞不过失轻重之体若悉考同异深究嫌疑则两岐遂分党论滋炽夫学士命词失指其事尚小使士大夫有朋党之名大患也太后然之临朝宣谕曰尝览轼文意是指今日百官有司监司守令言之非是讥讽祖宗范纯仁亦言轼无罪遂置不问防帝患疮疼不出頥诣宰臣吕公着问上不御殿知否且曰二圣临朝上不御殿太后不当独坐且人主有疾而大臣不知可乎明日宰臣以頥言问疾由是大臣亦多不悦于是御史中丞胡宗愈给事中顾临连章力诋頥不宜在经筵谏议大夫孔文仲因奏頥污下憸巧素无乡行经筵陈说僣横忘分徧谒贵臣歴造台谏腾口间乱以偿恩讐致市井目为五鬼之魁请放还田里以示典刑乃罢頥出管勾西京国子监时吕公着独当国羣贤咸在朝不能不以类相从遂有洛党蜀党朔党之语洛党以頥为首而朱光庭贾易为辅蜀党以苏轼为首而吕陶等为辅朔党以刘摰梁焘王岩叟刘安世为首而辅之者尤众是时熈丰用事之臣退休散地怨入骨髓阴伺间隙诸贤不悟各为党比以相訾议惟吕大防秦人戅直无党范祖禹师司马光不立党既而帝闻之以问胡宗愈宗愈对曰君子指小人为奸则小人指君子为党陛下能择中立之士而用之则党祸熄矣因具君子无党论以进　冬十月贬右司谏贾易时程頥苏轼交恶其党互相攻讦易因劾吕陶党轼兄弟语侵文彦博范纯仁太后怒欲峻责易吕公着言易言亦直惟诋大臣太甚耳乃罢知懐州公着退语同列曰谏官所言未论得失顾主上春秋方盛虑异时有导谀惑上心者正赖左右争臣不可豫使人主轻厌言者众皆叹服
　　三年三月孔文仲卒吕公着曰文仲本以抗直称然惷不晓事为谏议时乃为浮薄辈所使以害善良晩乃知为所绐愤郁呕血以致不起公着之言葢指其劾程頥也　以胡宗愈为尚书右丞谏议大夫王觌以宗愈进君子无党论恶之因疏宗愈不可执政太后大怒纯仁与文彦博吕公着辨于帘前太后意未解纯仁曰朝臣本无党但善恶邪正各以类分彦博公着皆累朝旧人岂容雷同罔上昔先臣与韩琦富弼在庆厯时同为执政各举所知当时飞语指为朋党三人相继补外造谤者公相庆曰一网打尽矣此事未逺愿陛下戒之因极言前世朋党之祸并录欧阳修朋党论上之然竟出觌知润州而宗愈居位如故
　　五年春正月程頥以父忧守制去台谏复论贾易谄事頥再贬易知广徳军
　　六年二月以苏辙为尚书右丞辙除名既下右司諌杨康国奏曰辙之兄弟谓其无文学则非也蹈道则未也其学乃学为仪秦者也其文率务驰骋好作为纵横捭阖无安静理陛下若悦苏辙文学而用之不疑是又用一王安石也辙以文学自负而刚狠好胜则与安石无异不报　翰林院学士承防苏轼罢轼自杭州召还未几侍御史贾易复劾轼元丰末在州闻先帝厌代作诗及草吕惠卿制皆诽怨先帝无人臣礼御史中丞赵君锡亦继言之太后怒罢易知宣州君锡知郑州吕大防请并轼两罢乃出轼知颍州寻改知州
　　七年三月程頥服阕三省拟除馆职判检院苏辙进曰頥入朝恐不肯静太后纳之范祖禹言頥经术行义天下共知司马光吕公着岂欺罔上耶但草茅之人未习朝廷事体则有之宁有他故如言者所指哉乞召劝讲必有补于圣明除頥直秘阁判西监頥再上表辞御史董敦逸摭其有怨望语改授管勾崇福宫　九月召苏轼为兵部尚书兼侍读轼自州召为兵部尚书兼侍读寻又迁礼部兼端明侍读二学士御史董敦逸黄庆基言轼为中书舍人时草吕惠卿制词指斥先帝其弟辙相为表里以紊朝政吕大防奏曰先帝欲富强中国鞭挞羌戎而一时羣臣将顺太过故事或失当太皇太后与皇帝临御因民所欲随事捄改葢理之当然比来言官用此以中伤士人兼欲摇动朝廷意极不善辙亦为其兄辩所撰惠卿谪词其言及先帝者有曰始以帝尧之仁姑试伯鲧终焉孔子之圣不信宰予初非谤诽先帝太后曰先帝追悔往事至于泣下大防曰先帝一时过举非其本意太后曰此事官家宜深知于是罢敦逸庆基为湖北福建路转运判官
　　绍述
　　哲宗元祐八年冬十月帝始亲政时太后既崩中外汹汹人懐顾望在位者畏惧莫敢发言翰林学士范祖禹虑小人乘间害政上疏曰陛下方揽庶政延见羣臣今日乃国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大徳于生灵九年之间始终如一然羣小怨恨亦不为少必将以改先帝之政逐先帝之臣为言以事离间不可不察也先后因天下人心变而更化既改其法则作法之人有罪当退亦顺众言而逐之是皆上负先帝下负万民天下之所仇疾而欲去之者也岂有憎恶于其间哉唯辨析是非深拒邪説有以奸言惑聴者付之典刑痛惩一人以警羣慝则帖然无事矣此等既误先帝又欲误陛下天下之事岂堪小人再破壊邪时苏轼方具疏将諌及见祖禹奏曰经世之文也遂附名同进而毁已草疏入不报防有防召内侍刘瑗乐士宣等十人复职苏辙谏曰陛下视政以来未闻访一贤臣而所召乃先内侍四海必谓陛下私于近习不可弗聴侍讲丰稷亦以为言出知颍州范祖禹复请对曰熈宁之初王安石吕惠卿造立新法意变祖宗之政多引小人以误国勲旧之臣屏弃不用忠正之士相继逺引又用兵开边结怨外夷天下愁苦百姓流徙赖先帝觉悟罢逐两人而所引羣小已布满天下不可复去蔡确连起大狱王韶创取熈河章惇开五溪沈起扰交管沈括徐禧俞允种谔兴造西事兵民死伤者不下二十万先帝临朝悼悔谓朝廷不得不任其咎以至吴居厚行铁冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定教保甲于河北民皆愁痛嗟怨比屋思乱赖陛下与先后起而捄之天下之民如解倒悬惟向来所斥逐之人窥伺事变妄意陛下不以修改法度为是如得至左右必进奸言万一过聴而复用之臣恐国家自此陵迟不复振矣又言汉有天下四百年唐有天下三百年及其亡也皆由宦官同一轨辙葢与乱同事未有不亡者也汉自元帝任用石显委以政事杀萧望之周堪废刘向等汉之基业壊于元帝唐自明皇使髙力士省决章奏宦官遂盛李林甫杨国忠皆自力士以进唐亡之祸基于开元熈宁元丰间李宪王中正宋用臣辈用事总兵权势震灼中正兼干四路口敇募兵州郡不敢违师徒冻馁死亡最多宪陈再举之策致永乐摧陷用臣兴土木之工无时休息防市井之防利为国敛怨此三人者虽加诛戮未足以谢百姓宪虽已亡而中正用臣尚在今召内臣十人而宪中正之子皆在其中二人既入则中正用臣必将复用臣所以敢极言之上曰所召内臣朕岂有意任用止欲各与差遣尔祖禹乃退　十二月端明殿侍读学士苏轼乞外补出知定州时国事将变轼不得入辞既行上书言天下治乱出于下情之通塞至治之极小民皆能自通迨于大乱虽近臣不能自达陛下临御九年除执政台谏外未尝与羣臣接今聴政之初当以通下情除壅蔽为急务臣日侍帷幄方当戍边顾不得一见而行况疎逺小臣欲求自通难矣然臣不敢以不得对之故不效愚忠古之圣人将有为也必先处晦而观明处静而观动则万物之情毕陈于前陛下圣智絶人春秋鼎盛臣愿虚心循理一切未有所为黙观庶事之利害与羣臣之邪正以三年为期俟得其实然后应物而作使既作之后天下无恨陛下亦无悔由此观之陛下之有为惟忧太蚤不患稍迟亦已明矣臣恐急进好利之臣輙劝陛下轻有改变故进此説敢望陛下留神社稷宗庙之福天下幸甚吕大防为山陵使甫出国门杨畏首叛大防上疏言
　　神宗更法立制以垂万世乞赐讲求以成继述之道即召对询以先朝故臣孰可召用者畏遂列上章惇安焘吕惠卿邓润甫王安中李清臣等行义各加题品且言神宗所以建立法度之意与王安石学术之美乞召章惇为相帝深纳之遂复章惇为资政殿学士吕惠卿为中大夫王中正复遥授团练使给事吴安诗不书惇录黄中书舍人姚勔不草惠卿中正诰词皆不聴刘安世极諌章惇等不可用贬出知成徳军
　　绍圣元年二月丁未以李清臣为中书侍郎邓润甫为尚书右丞润甫首陈武王能广文王之声成王能嗣文武之道以开绍述故有是命范纯仁以时用大臣皆从中出侍从台諌亦多不由进拟乃言于帝曰陛下亲政之初四方拭目以观天下治乱实本于此舜举臯陶汤举伊尹不仁者逺纵未能如古人亦须极天下之选帝不纳　三月策进士于集英殿李清臣发策曰今复词赋之选而士不知劝罢常平之官而农不加富可差可募之说杂而役法病或东或北之论异而河患滋赐土以柔逺也而羌夷之患未弭弛利以便民也而商贾之路不通夫可则因否则革惟当之为贵圣人亦何有心焉其意葢绌元祐之政也苏辙谏曰伏见策题力诋近嵗行事有绍复熈宁元丰之意臣谓先帝设施葢有百世不可改者元祐以来上下奉行未尝失坠至于事或失当何世无之父作于前子救于后前后相济此则圣人之孝也汉武帝外事四夷内兴宫室财用匮竭于是修盐铁酤均输之政民不堪命几至大乱昭帝委任霍光罢去烦苛汉室乃定光武显宗以察为明以防决事上下恐惧人懐不安章帝深鉴其失代之寛厚恺悌之政后世称焉本朝真宗天书章献临御揽大臣之议蔵之梓宫及仁宗聴政絶口不言英宗濮议朝廷汹汹者数年先帝寝之遂以安静夫以汉昭章之贤与吾仁宗神宗之圣岂其薄于孝敬而轻事变易也哉陛下若轻变九年已行之事擢任屡嵗不用之人懐私忿而以先帝为词大事去矣帝览奏大怒曰安得以汉武比先帝辙下殿待罪众莫敢救范纯仁从容言曰武帝雄才大畧史无贬词辙以比先帝非谤也陛下亲事之始进退大臣不当如诃斥奴仆右丞邓润甫越次进曰先帝法度为司马光苏辙壊尽纯仁曰不然法本无弊弊则当改帝曰人谓秦皇汉武纯仁曰辙所论事与时也非人也帝为之少霁辙平日与纯仁多异至是乃服曰公佛地位中人也辙竟落职知汝州及进士对策考官第主元祐者居上礼部侍郎杨畏覆考乃悉下之而以主熈丰者置前列自是绍述之论大兴国是遂变矣　以曾布为翰林学士承防初司马光谕布增损役法布辞曰免役一事法令纎悉皆出已手遽自改易义不可为遂以户部尚书出知太原府至是徙江宁过京留拜承防　夏四月以张商英为右正言帝初即位稍更新法之不便于民者商英时为开封推官上书言三年无改于父之道可谓孝矣今先帝陵土未干即议变更得为孝乎复屡诣执政求进且为谀词贻苏轼求入台吕公着闻之不悦出为河东提刑至是召为右正言商英在外乆积憾元祐大臣不用已因极力攻之上防言神宗盛徳大业跨絶今古而司马光吕公着刘摰吕大防援引朋俦敢行讥议凡详定局之建明中书之勘防户部之行遣言官之论列词臣之诰命无非指摘抉扬鄙薄嗤笑剪除陛下羽翼于内击逐股肱于外天下之势岌岌殆矣今天日清明诛赏未正乞下禁省检索前后章牍付臣等看详签掲以上望陛下与大臣斟酌可否商英又论司马光文彦博奸邪负国至比宣仁为吕武全台御史赵挺之等复防劾苏轼草麻有民亦劳止之语以为诽谤先帝黜轼知英州范纯仁谏曰熈宁法度皆惠卿附防王安石建议不副先帝爱民求治之意至垂帘之际始用言者特行贬窜今已八年矣言者多当时御史何故畏避不即纳忠今乃有是奏岂非观望耶帝不聴　癸丑白虹贯日曾布上疏请复先帝政事且乞改元以顺天意帝从之诏改元祐九年为绍圣元年于是天下晓然知帝意所向矣　罢翰林院学士范祖禹时帝欲相章惇祖禹力言惇不可用遂罢　壬戌以章惇为尚书左仆射兼门下侍郎时帝有绍复熈丰之志首起惇为相于是专以绍述为国是遂引其党蔡卞林希黄履来之邵张商英周秩翟思上官均等居要地任言责协谋报复惇之被召也通判陈瓘从众道谒之惇闻瓘名邀与同舟询当世之务瓘因问惇曰天子待公为政敢问何先惇曰司马光奸邪所当先辨势无急于此瓘曰公误矣果尔将失天下之望惇厉声曰光不务缵述而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庶可以救弊又曰譬如此舟移置之左则左重移置之右则右重俱不可也熈宁未必全是元祐未必全非惇不悦帝既相惇范纯仁请去益力乃以观文殿大学士出知颖昌府召蔡京为户部尚书　以林希为中书舎人章惇尝言元祐初司马光作相用苏轼掌制所以能鼓动四方安得斯人而用之或曰林希可防希赴成都过阙惇欲使典书诰逞毒于元祐诸臣且许以为执政希乆不得志请甘心焉凡元祐名臣贬黜之制皆希为之极其丑诋至以老奸擅国之语阴斥宣仁读者无不愤叹一日草制罢掷笔于地曰壊名节矣　丁卯章惇请复行免役法差雇两法置司讲议乆而不决蔡京谓惇曰取熈宁成法施行之耳何以讲为惇然之雇役遂定初司马光尽革熈丰之政而罢雇役复差役独于人情未协至是京惇相倚遂执以为词复行免役法识者愈见其奸戊辰以蔡卞为国史修撰元祐中史官范祖禹等修神宗实录尽书王安石之过以明先帝之圣蔡卞安石壻也上疏言先帝盛徳大业卓然出千古之上而实录所纪类疑似不根乞重行刋定诏从之卞遂从安石从子防所求安石旧作日录尽改正史　闰月壬申复以陆师闵等为诸提举常平官　五月以黄履为御史中丞元丰末履为中丞与蔡确章惇邢恕相交结每惇确有所嫌恶则使恕道风防于履履即排撃之时谓之四凶为刘安世所论而出至是惇复引用俾报复仇怨元祐旧臣无一得免者矣　秋七月丁巳追夺司马光吕公着等赠諡贬吕大防刘摰苏辙梁焘等官诏谕天下时台諌黄履周秩张商英上官均来之邵翟思刘拯井亮采等交章论司马光等变更先朝之法畔道逆理章惇蔡卞请发光公着塜斵棺暴尸帝问许将将对曰此非盛徳事也帝乃止于是追夺光公着赠諡仆所立碑夺王岩叟赠官贬大防为秘书监摰为光禄卿辙为少府监并分司南京初李清臣兾为相首倡绍述之説以计去苏辙范纯仁亟复青苗免役法及章惇至心甚不悦复与为异惇既贬司马光等又籍文彦博以下三十人将悉窜岭表清臣进曰更先帝法度不能无过然皆累朝元老若从惇言必大骇物聴帝乃下诏曰大臣朋党司马光以下各以轻重议罚其布告天下初朋党论起帝曰梁焘每起中正之论其开陈排击尽出公议朕皆记之又曰苏颂知君臣之义无轻议也由是颂获免而焘止谪提举舒州灵仙观摰语诸子曰上用章惇吾且得罪若惇顾国事不迁怒百姓但谪吾曹死无所恨正虑意在报复奈天下何　八月罢广惠仓复免行钱冬十月以吕惠卿知大名府监察御史常安民言北都重镇而除惠卿惠卿赋性深险背王安石者其事君可知今将过阙必言先帝而泣感动陛下希望留京矣帝纳之及惠卿至京请对见帝果言先帝事而泣帝正色不答计卒不施而去时论快之　十一月壬子特追复蔡确观文殿大学士　十二月蔡卞进重修神宗实录于是范祖禹及赵彦若黄庭坚等坐诋诬降官安置永丰黔州迁卞为翰林学士初礼部侍郎陆佃预修实录数与祖禹等争辨大要言王安石多有是处庭坚曰如公言葢佞史也佃曰尽用君意岂非谤书乎至是佃亦落职言者又以吕大防监修神宗实录徙安州居住二年冬十月贬监察御史常安民时蔡京深结中官裴彦臣安民因论之谓京奸足以惑众辨足以饰非巧足以移夺人主之视聴力足以颠倒天下之是非内结中官外连朝士一不附己则诬以党于元祐非先帝法必挤之而后已今在朝之臣京党过半陛下不可不早觉悟而逐之他日羽翼成就悔无及矣是时京之奸尚隠人多未测独安民首发之又言今大臣为绍述之説皆借此名以报复私怨朋附之流遂从而和之张商英在元祐时上吕公着诗求进谀佞无耻近乃乞毁司马光吕公着神道碑周秩为博士亲定光諡为文正近乃乞斵棺鞭尸陛下察此辈之言果出于公论乎章疏前后至数十百上度终不能囘遂乞外帝慰勉而已至是复论章惇颛国植党乞収主柄而抑其权反覆曲折言之不置惇遣所亲信语之曰君本以文学闻于时奈何以言语自任与人为怨少安静当以左右相处安民正色斥之曰尔乃为时相游説耶惇益怒安民又言曾布之奸于是惇布比而排之取所贻吕公著书白帝以为比帝于汉灵帝怒安民不辨赖安焘救得免至是御史董敦逸论安民党于苏轼兄弟遂出为滁州监酒税　十一月安焘罢时章惇用白帖贬谪元祐臣僚焘言于帝帝疑之郑雍谓惇曰王安石作相尝用白帖行事惇大喜取其案牍懐之以白帝焘言不行惇怨焘言焘与常安民表里出知郑州　时吕大防等窜居逺州防明堂赦章惇豫言此数十人当终身勿徙范纯仁闻之忧愤欲斋戒上疏申理之所亲劝其勿触怒万一逺斥非髙年所宜纯仁曰事至于此无一人敢言若上心遂囘所系大矣如其不然死亦何憾因上言大防等所犯亦因持心失恕好恶任情违老氏好还之戒忽孟轲反尔之言然牛李之党祸数十年沦胥不解岂可尚遵前轨即今大防等年老疾病不习水土炎荒非乆处之地又忧虞不测何以自存臣曾与大防等共事多被排斥陛下之所亲见臣之激切止是仰报圣徳向来章惇吕惠卿虽为贬谪不出里居今赵彦若已死贬所愿陛下防自渊衷将大防等原放疏奏章惇大怒遂落观文殿大学士徙知随州
　　四年春正月李清臣罢知河南府　史臣曰哲宗亲政之初见虑未定范吕诸贤在廷左右弼谟俾日迩忠谠絶囘遹以端其志向元祐之治业庶可守也而清臣怙才躁进阴觊柄用首发绍述之说以乱国是羣奸嗣之衡决莫障遂重为缙绅之祸　二月己未追贬司马光吕公着等官三省言司马光等倡为奸谋诋毁先帝变易法度罪恶至深当时凶党虽已死及告老亦宜薄示惩责遂追贬司马光为清逺军节度副使吕公着为建武军节度副使王岩叟为雷州别驾夺赵瞻傅尧俞赠諡追韩维到任及孙固范百禄胡宗愈等遗表恩未几复追贬光朱崖军司户公着昌化军司户　癸未流吕大防刘摰苏辙梁焘范纯仁于岭南贬韩维等三十人官大防之徙安州也其兄大忠自泾原入朝帝访大防安否且曰执政欲迁诸岭南朕独令处安陆为朕寄声问之大防朴直为人所卖二三年可复见也大忠泄其语于章惇惇绳之益力会侍御史来之邵言司马光畔道逆理典刑未正鬼得而诛独刘摰尚存实天以遗陛下于是三省言吕大防等为臣不忠罪与司马光等不异顷朝廷虽尝惩责而罚不称愆生死异罪无以垂示万世遂贬大防舒州摰鼎州团练副使辙化州焘雷州别驾纯仁武安军节度副使安置于循新雷化永五州刘奉世光禄少卿郴州居住寻安置栁州韩维落职致仕再谪均州安置王觌韩川孙升吕陶范纯礼赵君锡马黙顾临范纯粹孔武仲王钦臣吕希哲吕希纯吕希绩姚缅吴安诗秦观十七人通随峡衡蔡亳单饶均池信和金光衢连横等诸州居住王攽落职致仕孔平仲落职知衡州张耒补之贾易并监当官朱光庭孙觉赵卨李之纯杜纯李周并追夺官秩复追贬孔文仲李周为别驾中书舍人叶涛当制文极丑诋闻者切齿先是左司諌张商英上言愿陛下无忘元祐时章惇无忘汝州时安焘无忘许昌时李清臣曾布无忘河阳时以激怒之由此诸贤皆不免纯仁时因疾失明闻命怡然就道或谓近名纯仁曰七十之年两目俱丧万里之行岂其欲哉但区区之爱君有懐不尽若避好名之嫌则无为善之路矣时韩维谪均州其子诉维执政日与司马光不合得免行纯仁之子欲以纯仁与光议役法不同为请冀得免行纯仁曰吾用君实荐以致宰相昔同朝论事不合则可汝辈以为今日之言则不可也有愧心而生不若无愧心而死其子乃止每戒子弟不可小有不平闻诸子怨章惇必怒止之及在道舟覆于江纯仁衣尽湿顾诸子曰此岂章惇为之哉　甲申贬太师致仕文彦博为太子少保先是左司諌张商英尝言彦博背国负恩朋附司马光故贬　甲辰苏轼谪授琼州别驾移昌化军安置范祖禹移宾州安置刘安世移髙州安置　章惇议遣吕升卿董必察访岭南将尽杀流人帝曰朕遵祖宗遗志未尝杀戮大臣其释勿治惇志不快于是中书舍人蹇序辰上疏言朝廷前日正司马光等奸恶明其罪罚以告中外唯变乱典刑改废法度讪讟宗庙睥睨两宫观事考言实状章着其章疏案牍散在有司若不彚缉而蔵之嵗乆必致沦弃愿悉讨奸臣所言所行选官编类人为一帙置之二府以示天下后世之大戒章惇蔡卞请即命序辰及直学士院徐铎编类凡司马光等一时施行文书攟拾附着悉不遗凡一百四十三帙上之由是缙绅之士无得脱祸者矣邹浩言初防但分两等谓语及先帝并语言过差而已而今所施行混然莫辨以其近似难分之迹而典刑轻重随以上下是乃陛下之威福操柄下移于近臣愿加省察以为来事之鉴卞党薛昻林自又乞毁司马光资治通鉴板太学博士陈瓘因策士引神宗所制序文以问昻自议沮　己亥吕大防将赴舒州卒于防州之信丰大防为相用人各尽其能不事边幅而天下臻于富庶竟以贬死天下惜之上闻之曰大防何以至防州及请归葬即许之一时议者谓痛贬元祐党人皆非上意也　十一月癸酉贬刘奉世于栁州安置程頥于涪州頥时放归田里帝一日与辅臣语及元祐政事曰程頥妄自尊大在经筵多不逊于是言者论頥与司马光同恶相济遂削籍窜涪州頥在涪与门人讲学不辍周易传亦在涪所着也　复立市易务
　　元符元年六月戊寅朔改元甲午蔡京等上常平免役法　秋七月再窜范祖禹于化州安置刘安世于梅州初章惇怨范祖禹刘安世尤深必欲置诸死地至是讽蔡京并陷二人安世至贬所惇阴令杀陈衍使者过梅脇安世自裁使者不忍而止惇又擢土豪为转运判官使杀之判官承意疾驰且至家人号泣不食安世饮食起居如平时至夜半其人忽呕血而死安世获免祖禹寻卒祖禹在经筵劝讲论諌常数十万言开陈治道辨释事宜平易明白洞见底蕴虽贾谊陆防不能过也二年八月癸酉章惇等进新修敇令式惇读于帝前间有元丰所无而用元祐敇令修立者帝曰元祐亦有可取者乎惇等对曰取其善者　九月癸卯命御史检三省枢密院并依元丰旧制　闰月置看详诉理局安惇言陛下未亲政时奸臣置诉理所凡得罪熈丰之间者咸为除雪归怨先朝収恩私室乞取公案看详从初加罪之意得依防施行蔡卞劝章惇置局命中书舎人蹇序辰及安惇看详由是重得罪者八百三十家士大夫或千里防逮天下怨疾有二蔡二惇之谣












　　宋史纪事本末卷十
<史部,纪事本末类,宋史纪事本末>
　　钦定四库全书
　　宋史纪事本末卷十一
</div>
    <div class="pagination">
<a href="宋史纪事本末_page5.html">上一页</a><a href="宋史纪事本末.html">1</a><a href="宋史纪事本末_page2.html">2</a><a href="宋史纪事本末_page3.html">3</a><a href="宋史纪事本末_page4.html">4</a><a href="宋史纪事本末_page5.html">5</a><span class="current-page">6</span><a href="宋史纪事本末_page7.html">7</a><a href="宋史纪事本末_page8.html">8</a><a href="宋史纪事本末_page9.html">9</a><a href="宋史纪事本末_page10.html">10</a><a href="宋史纪事本末_page11.html">11</a><span>...</span><a href="宋史纪事本末_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
