<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 27 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 27 页/共 43 页
  </h1>
  <div class="content">
   西亭，将犯扬州。参将丘升御之，战于邓家庄。贼败走仲家园，复追至锅团。升轻骑先进，贼觇无后继，尽锐来冲，升马蹶被杀。已而官军大至，贼遁。八月，倭自邓家庄败后，沿海觅舟不得，官军尾之于刘家桥、白驹沙诸处。倭馁甚，奔刘家庄，我兵围之。时刘显兵至先登，各营继进，纵火冲击，破其巢，斩首二百余。贼奔白驹场，追击，又败之于七灶庄、花墩，共斩首四百余，贼尽殄焉。显骁勇敢战，江北军悉属显节制，故有功。
三十九年春二月，倭寇六千余人流劫潮州等处。时浙直倭患稍息，而闽、广警报日至。五月，加胡宗宪兵部尚书兼右副都御史。四十一年春三月，泉州指挥欧阳深率兵击倭，破之，生擒江一
峰，泉寇稍宁。倭陷福建永宁卫，大掠数日而去。复攻永宁城，破之，大杀城中军民，焚毁几尽。冬十一月，逮总督、兵部尚书胡宗宪，削籍，从给事中陆凤仪
之言也。狱具，罢浙闽总督大臣，设右佥都御史巡抚其地。四十二年五月，复逮胡宗宪诣京，宗宪自杀。是时大计京官，复有言宗宪未尽法者，有旨逮治，宗宪至京自杀。宗宪在浙中与赵
文华同事，文华选忄耍不敢前，宗宪辄自临阵，戎服立矢石间督战。方倭围杭时，宗宪亲登城临视，俯身堞外，三司皆股栗，惧为流矢所加，宗宪恬然视之。歼徐海、汪直皆有功。然稍稍事文华，又握权太重，勋臣总兵者由掖门通谒庭拜，巡抚悉听节制，如三边例。宗宪才得展，而祸机亦萌此矣。上好玄修，宗宪进白鹿称贺，大学士嵩比之。会嵩败被逮时，归安茅坤上书颂其冤。
冬十月，倭犯福建。其自浙之温州来者，合福建连江贼登岸，攻陷寿宁、政和、宁德等县；自广之南岙来者，合福清、长乐贼攻陷玄锺所，蔓延及于龙岩、松溪、大田、古田之境，无非贼者。初，浙江参将戚继光既连破贼于林墩等处，闽之宿寇尽平。继光引兵还浙，遇倭自福清东营岙登岸。麾兵击之，斩首百八十级，遂行。而倭至者日众，始犯邵武，杀指挥齐天祥。转掠罗源、连江，杀游击倪禄。遂攻玄锺所城及宁德县，入之。乘胜直抵兴化府城，不克，乃合兵薄城下，围之且匝月。巡抚游震得以状闻，请“调义乌兵，以继光统之。起丁忧参政谭纶，与都督刘显、总兵俞大猷协力共济”。上从之。
十一月，刘显率兵援兴化。显大兵留江西剿广寇，所提八闽卒，不及七百人，且疲屡战。倭新至，氛甚锐。显知不敌，乃去府城三十里，隔一江按兵不进，欲掩逗留之罪。遣五卒赍文诣府，约欲率兵赴城御敌。贼获五卒杀之，用其职衔伪为显文，克期入城，约城中“勿举火作声，恐贼惊觉”。诈以五人为刘卒赍入。至期，贼阳称显兵入城，人莫之疑。贼既大入，猝起格杀，城中惊乱。参政翁时器、参将毕高仓皇缒城走，同知吴时亮被杀。贼遂据城中三阅月，杀掠焚毁。显卒乘乱攫之，参政王凤灵妻竟为显掠去。贼既饱欲，始如平海卫，欲掠舟泛海去。
十二月，倭结巢■头城，与都指挥欧阳深相拒，久之不出。深望见兵少，轻之，直前挑战。伏发，深与其下数百人皆战死，贼乘胜陷平海卫。事闻，罢巡抚游得，震逮参政翁时器、参将毕高。刘显坐观望不救，立功自赎。倭引兵出海，把总许潮光以轻舟抄之，贼还屯平海卫。副总兵戚继光督浙兵至福建，与刘显、俞大猷合击倭于平海卫，大破歼之，斩首二千二百级，堕溺水死者无算，福州以南诸寇悉平。
四十三年春二月，旧倭万余攻仙游，围之。三月，戚继光引兵驰赴之，大战城下，贼败趋同安。继光麾兵追至王仓坪，斩首数百，余众奔漳浦。继光督各哨兵入贼巢，擒斩略尽，闽寇悉平。其得出者逸出境，至广东潮州，俞大猷又截杀之，几无遗类。
初，倭既自浙创归，尝一犯淮、扬、吴、越，皆不利，遂巢闽中，首尾七八载。所破城十余，掠子女财物数百万，官军吏民战及俘死者不下十余万。虽时有胜负，而转漕军食，天下骚动。至是，倭患始息。
谷应泰曰：岛夷卉服，首见《禹贡》。秦、汉以来，罕被倭患。盖以其俗爱鲜华，地多饶沃，五州、七道、三岛，五百七十三郡，率皆乐土，环以大海，君臣自保，不爱慕中国也。若乃海王充刃，居民仰食，云帆所指，有无懋迁，则又彼此咸赖。高帝时，士诚、友定遗孽窜伏，北辽南粤，岁被创残。已而通谋逆臣，伏兵市舶。帝乃闭关谢贡，示弗复通。然而创设市舶，互市不绝，计深远也。
后世识虑迂拘，放失旧典。初开横海，旋弃珠崖，民竞刀锥，吏鲜保障。秦关夜析，楚吏晨疆，勇士蹈险，贪夫忘生。于是内地奸民，勾引潜深，海邦贵幸，藏匿不可胜计矣。贫民势家，黩货负直。穷彝困顿，进退咨且。逃生水国，求食波臣。边吏戒心，搜捕始急。于是沿海不逞之徒，陈涉力耕，怨家日众，黄巢下第，愤恚思兵，稍稍收聚，倭裔窥窃上国矣。
朱纨下车，不畏强御。穷治党与，少所报闻。夫广汉索酤，先求魏相；李膺破柱，不避黄门。政求乱本，虽得河源；祸发朝堂，竟悲虎尾。纨死而朝贡与海逋交相贺也。代臣畏祸，海禁复弛。浙东再乱，王忄予出督。拔大猷于偏礻卑，出卢镗于狱中。普陀一战，几歼渠帅。游魂四溃，旋掠江南。而忄予随处邀击，颇多斩获。括乃代颇，骑还易毅。大功不终，自古悲叹。此阃外有遥制之忧，中枢失内赞之力也。
嗣是天宠握兵，乃棘门之儿戏；文华祀海，实天雄之诵经。倭患愈剧，张经再出。经以功在铜柱，因而偃蹇凌轹，度亦自大匹夫耳。然视事一月，指挥群帅。王江泾之捷，贼兵宵遁。史称其兵骄将悍，或亦谗人之蜚语，狱吏之深文也。文华行讠替，槛车入国。盖左丰求赂，卢植征还；张让交通，王允下狱。自古未有小人同事，而得刂制成功者。
胡宗宪曲意主抚，因剿成功。贿斩徐海，诱擒汪直。武安诱杀，李广诛降。长致恨于封侯，空悲冤于赐剑。宪虽引刃，应无颜见二贼于地下也。宪才望颇隆，气节小贬。侧身严、赵，卵翼成功。耿秉因窦宪勒勋，杜预事朝贵甚谨。封疆之吏，固应折节乃尔耶？
倭寇披猖，祸延三省。任环效命留都，俞大猷经营两浙，戚继光驱驰闽海。类皆大国干城，足以灭此朝食。而乃大戮亟行，更张不一，事权牵制，流毒生民。九阍无金城之任，分宜少裴度之忠。群贤陨丧，国事凌夷，固其宜也。中丞张濂，家居省会，身在围城。讼言时事，涕泪交颐。观其疏中所称：残难民之首，以偿纵寇之功，而督抚可知；移罚罪之典，为赏功之命，而枢可知。军法不重，人无死志。客兵掉臂，士无斗心，而卒伍可知，呜呼！郑监陈图，莫救当时之充耳，然而睢阳剑在，已成今日之爰书矣。 

卷五十六



○李福达之狱
世宗嘉靖五年秋七月，妖人李福达坐死。福达，山西代州崞县人，一名午。初以妖贼王良谋反，事发，戍山丹卫。逃还，改名五，窜居陕西洛川县。与季父越同倡白社妖
术，为弥勒佛教，诱愚民。啸聚数千人，大掠州、洛川诸处，杀掠亡算。己而官兵追剿，捕得越及其党何蛮汉等诛之。福达跳去，占籍徐沟县。变姓名为张寅，贿县中大姓以为同宗，编立宗谱，涂人耳目。已，又挟重赀入京，窜入匠籍，输粟为山西太原卫指挥。其子大仁、大义、大礼俱补匠役。以烧炼术往来武定侯郭勋。后仍往同戈镇，其仇薛良首发之。福达惧，逸入京。官司捕其二子按系之，福达窘，乃自诣狱置对。先后鞫讯者，代州知州杜蕙、胡伟，证之者李景全等。具狱上布政司李璋、按察司徐文华等，复上巡按御史张英，皆如讯。独巡抚毕昭谓：“福达果张寅，为仇家诬所致。”反其狱，以居民戚广等为证，坐良罪。狱未竟，昭乞侍养去。会御史马录按山西，复穷治之，传爰书如前讯。勋为遗书嘱免，录不从，拟福达谋反，妻子缘坐。飞章劾勋党逆贼，并上其手书。帝下之都察院，席书亦助勋为福达地。大理寺评事杜鸾上言劾勋及书，乞将二人先正国法，徐命多官集议福达之罪。不报。都察院覆奏李福达罪状，宜行山西抚、按官移狱三司会鞫。
先是，御史马录咨于徐沟乡绅给事中常泰，泰言：“寅为福达不疑。”又咨于谳狱郎中刘仕。仕，人也，其言如泰。录复檄取、洛父老识福达者辨之，俱以为真福达也。乃檄布政使李璋、按察使李珏、佥事章纶、都指挥使马豸杂鞫之，福达对簿无异辞。遂附爰书上录，录乃会巡抚、都御史江潮上言：“福达聚众数千，杀人巨万，虽潜踪匿形而罪迹渐露，变易姓氏而恶貌仍前，论以极刑，尚有余辜。武定侯勋纳结匪人，请嘱无忌。虽妖贼反状未必明知，而术客私干，不为避拒，亦宜抵法，薄示惩艾。”章复下都察院。
冬十一月，左都御史聂贤等覆奏：“李福达逆迹昭灼，律应磔死。”帝从之，锢狱待决。因诘责郭勋，令自输罪。勋惧乞恩，因为福达代辨。帝置不问。勋又令福达子大仁具奏，求雪父冤。章下，聂贤与原讯御史高世魁知为勋指，奏寝其议。勋谓大仁曰：“苟弗解，尔曹姑亡命，勿蹈丛戮也。”于是给事中刘琦、程辂、王科、沈汉、秦佑、郑自璧，御史高世魁、郑一鹏，南京御史姚鸣凤、潘壮、戚雄各劾勋“交通逆贼，明受贿赂。福达既应伏诛，勋无可赦之理”。给事中常泰亦上言：“勋以输罪为名，实代福达求理，论以知情何辞？勋为福达居间，画令大仁等事急亡命，论以故纵何辞？”给事中张逵等亦上言：“凡谋反大逆，宜服上刑。知情故纵，亦从重典。今勋移书谢托，党护叛逆，不宜轻贷。”聂贤亦奏勋当连坐。帝不从。勋亦累自诉，具以议礼触众怒为言。帝信之。寻命锦衣千户载伟移取福达狱词及囚佐，下镇抚司羁候会鞫。给事中常泰、秦佑，御史任孚、邵豳，郎中刘仕复交章劾勋。江潮、马录仍会疏极言“福达不枉，乞问如律”。勋乃与张总、桂萼等合谋为蜚语，谓“廷臣内外，交结，借事陷勋，渐及议礼诸臣，逞志自快”。帝深信其说，而外廷不知也。
帝命速取福达至京鞫问，刑部尚书颜颐寿，侍郎王启、刘玉，左都御史聂贤，副都御史张闰、刘文庄，大理寺卿汤沐，少卿徐文华、顾亻必，寺丞毛伯温、汪渊及锦衣卫、镇抚司各官会鞫福达于京畿道，对簿无异辞，奏请论磔。帝不从，命会九卿大臣鞫于阙廷。时告者薛良、众证李景全等共指福达，福达语塞。毕昭引证薛良之诬者，戚广也。讯之，复云：“我曩未就吏讯，安得此言！”颐寿等以其词上，上心益疑，命“俟斋祀毕，朕亲临鞫问”。大学士杨一清上言：“庶狱无足烦圣虑者，乞仍属诸勘官会讯。”刑部主事唐枢言：“福达罪状甚明，拟死不枉。”上怒，黜为民。颐寿等惧，乃杂引前后谳词，指为疑狱。帝切责颐寿等。
六年夏四月，遣锦衣官刘泰等逮马录赴京，下镇抚司狱待鞫，仍取原勘各官李璋、李珏、章纶、马豸诣京即讯。颜颐寿上言：“福达反状甚明，法难轻纵。况彼以神奸妖术蛊惑人心，臣等若不能执，一或纵舍，异时复有洛川之祸。臣虽伏斧质，何抵欺罔之罪！”帝怒，谓：颐寿职司邦刑，朋奸肆诬“，令戴罪办事。颜颐寿等复请会讯，从之。乃出录与福达对鞫，情无反异。颐寿等复以上请。帝谓颐寿等“朋比罔上”。乃逮系颐寿及侍郎刘玉、王启，左都御史聂贤，副都御史刘文庄，大理寺卿汤沐，少卿徐文华、顾亻必于诏狱。其原鞫郎中、御史、寺正等官，俱逮系待罪。
八月，帝命桂萼摄刑部事，张璁摄都察院，方献夫摄大理寺杂治之。太仆卿汪玄锡与光禄少卿余才忽偶语曰：“福达狱已得情，何更多事乃尔？”讠者以白璁等，奏闻，帝命逮系玄锡、才于诏狱，并掠之。大学士贾咏与马录俱河南人，录被逮，咏遗书慰之，镇抚司以闻。复搜得都御史张仲贤、工部侍郎闵楷、大理寺丞汪渊、御史张英私书，上责状，咏引罪，得致仕去，而逮仲贤等。
九月，张璁、桂萼、方献夫逢合帝意，复鞫录等于阙廷，榜掠备至。录不胜五毒，乃诬服“挟私故入人罪”。璁等以闻，遂释福达。帝怒录，欲坐以死。璁营解之，得免，乃论戍，编伍南丹卫，子孙世及焉。帝以群臣皆抗疏劾勋，朋奸陷正，命逮系给事中刘琦、常泰、张逵、程辂、王科、沈汉、秦佑、郑一鹏等，御史姚鸣凤、潘壮、高世魁、戚雄等，刑部郎中刘仕，大理评事杜鸾等诏狱，死棰楚狴犴者十余人，余戍边、削籍，流毒至四十余人。谪大理少卿徐文华、顾亻必戍边。
初，颜颐寿等既逮治，备尝五毒，闻者惨之。己而皆夺官罢归，独文华、亻必论戍边，二人皆与璁等廷争大礼者。江潮、李璋、李珏、章纶、马豸等俱夺官，韩良相及其左证俱论遣。璁等自谓平反有功，请编《钦明大狱录》，颁示内外诸臣，以明颐寿等之欺罔。从之。
四十五年，四川妖寇蔡伯贯反。己而就擒，鞫得以山西李同为师。四川抚、按官移文山西，捕同下狱。自吐为李午孙，大礼之子，世习白社妖教。假称唐裔当出驭世，惑民倡乱，与《大狱录》姓名无异。抚、按官论同坐斩，奉旨诛之。都御史庞尚鹏上言：“据李同之狱，福达之罪益彰。而当时流毒缙绅至四十余人，衣冠之祸，可谓烈矣。郭勋世受国恩，乃党逆寇，陷缙绅。而枢要之人，悉颐指气使，一至于是。万一阴蓄异谋，人人听命，为祸可忍言哉！乞将勋等官爵追夺，以垂鉴戒；马录等特加优异，以伸忠良之气。”穆宗从之，见当时死事、谪戍者，皆得叙录，是狱始明。
谷应泰曰：永嘉、安仁是举也，果为平亭冤狱乎哉？亦党武定，雠诸台谏尔。当其议大礼时，礼官尝要勋同疏攻永嘉，勋后窃语永嘉曰：“吾尝谓汪俊，此事关系甚大，宜折中不可偏执。俊与吾力辨，至大诟而止。竟署吾名疏中，非吾意也。”永嘉信之，收其语于《大典》中，且曰“勋竟以是构怒于众”云。及后再议考献皇帝，徐文华等与璁力辨，勋遽曰：“祖训如是，古礼如是，璁等言当，更何议！”于是璁等与勋同上议当考献皇，伯孝宗，而勋益见悦于永嘉矣。游言一唱，鼓簧宸聪，则帝亦以勋为心膂臣矣。
及福达狱起，而台谏诸臣乃力攻勋，必欲置之连坐。此其所以反复追谳，必翻释而后已也。永嘉等主之，必永嘉等成之。非为福达，为武定耳。武定获伸，则诸臣之窜削有弗恤矣。甚哉！永嘉之举也。然则台谏岂尽无过乎？夫武定之主福达罪，固有在，而必欲连坐，则甚矣。当福达判乱时，武定岂与其谋耶？及福达以方术见勋，亦以方术遇之耳，而岂知前日之为叛贼也。迨其事露，特不宜与之请嘱耳。而嗾使陈白，则未知其果有与否也。故待福达狱定之后，治其请嘱之罪，亦足矣，而何故必欲其连坐哉？况“知情藏匿故纵”之律，本与勋事不相似，而必引此绳之，欲置重典，此其所以激成翻释之纷纷也。
福达之狱，前已奉命监决矣。使当时诸臣稍存宽缓，待福达伏诛之后群攻武定，则勋亦百口莫解，虽欲再鞫福达以自为地，何可得耶？惜乎诸臣虑不及此，而使法司大臣、藩臬诸司俱罹其祸也。悲哉！ 

卷五十七



○大同叛卒世宗嘉靖三年秋七月，大同正堡军叛，杀巡抚张文锦、参将贾鉴。大同古云中地，北距塞，地平漫不甚险。巡抚、都御史张文
锦议镇城北九十里筑五堡，将成，欲徙镇卒二千五百家往戍之，堡五百家，为大同藩篱。诸镇卒窃相谓：“去城下二十里，犹苦抄掠无宁日。今五堡孤悬几百里，敌至谁复相应援者，即死不愿徙也。”诉之文锦，文锦不许，严令趣之。又所遣董役参将贾鉴，望风白文锦，杖其队长且罪之，诸镇卒遂变。有郭鉴、柳忠暨诸骁悍者倡乱，杀贾鉴，裂其尸，时二十二日也。遂啸聚塞下焦山，文锦恐与寇连，招抚之入城，即索治首乱者。二十七日，郭鉴、柳忠胁诸卒焚大同府门，劫狱囚。又焚都察院门，文锦仓卒俞垣避匿宗室博野王所。诸乱卒掠其家，胁博野出文锦，杀之，亦裂其尸。遂发府库兵仗，尽甲而驰。欲杀镇守王某，不果。又欲杀总兵官江桓，走免，掠其家。乃出逮系故总兵官朱振于狱，胁令主之。振知不免，乃告曰：“吾与众约三事：勿犯宗室，勿掠仓库，勿纵火杀人。能从我则可；不从，宁死无与。”诸乱卒曰：“唯命。”众稍戢，遂胁镇、巡为奏，乞赦宥。
八月，代王出居宣府。时廷议遣兵部侍郎李昆宣敕赦谕之。复命太监武忠镇守，都督桂勇为总兵官。擢按察使蔡天佑为巡抚。先是，抚臣既遇害，诸乱卒肆行劫掠。天佑至，乃会武忠、桂
勇集乱卒宣谕朝廷恩威，反复开谕。诸乱卒稽首谢，暂解散，然皆恐不安。又奸盗多乘隙诱乱卒劫掠居民，桂勇稍督兵捶杀五十余人，乃笞郭鉴、柳忠诸乱首，余释之。而人情汹汹，相传“必尽杀大同人”。无何，妄报“京营暨诸镇兵已驻近地，剿大同矣”。适户部遣进士李枝转饷至镇，诸乱卒谓“密旨也”。众夜集，击李枝门讯故。枝自门隙出公移示之，始信。然众已集，有谓知县王文昌曾白巡抚，欲诛众卒者，遂往执文昌杀之。又纵火延烧居民百余家，乱复大作。明日，逼胁代府，谓其请兵也。且索府贿，代王曲应之，解去。王惧陷害，率子弟数人潜出居宣府。天佑委曲抚谕不定，以状闻。
九月，命户部侍郎胡瓒、都督鲁纲帅师讨大同叛卒，制曰：“诛首恶，胁从不问也。”冬十一月，大同叛卒执总兵桂勇。胡瓒至阳和，密檄桂勇督城
中兵，计擒首恶。文移一日十数下，于是城中大惧，众白天佑求自全，天佑传制谕之，曰：“兵来惟诛首恶，胁从不问也。汝辈勿助恶即良民，无事矣。”以是首恶者煽惑，众多不从。桂勇遂率苗登诸将计擒郭鉴、柳忠等十一人，皆斩之。
鉴父郭疤子纠胡雄、黄臣、徐毡儿等复倡乱报复，逼胁诸乱卒尽甲，闭城门。夜围桂勇第，掠其赀，杀家众数人，磔尸于坊，有啖其肉者。遂拥桂勇至叶总兵宅，天佑暨太监武忠亟驰至谕之。反复譬晓，众复少定，勇得不遇害。众诣天佑泣诉，求止兵，天佑曰：“汝等自作孽至此，奈何？若今能擒首恶，吾为若转达，兵犹庶可止也。”诸乱卒乃复擒徐毡儿等首恶四人以献，天佑斩之，函首诣瓒。郭疤子暨诸首恶皆逃匿，瓒闻之，欲提兵而西。城中士人数十共诣瓒，请缓师，不听。天佑乃疏请班师，复以书止瓒，谓“首恶既诛，余党■鱼耳，易处也”。疏上，命瓒旋师。瓒还，御史萧一中、给事郑一鹏等劾瓒“讨叛无功，逆党未尽得，乃师不临城，归冒功赏，请治欺罔罪。别遣大臣，督兵讨乱”。疏寝不报，惟敕天佑等擒捕余党，仍宥胁从弗治。复遣使谕慰代王还国。
四年春二月，巡抚蔡天佑谕镇城兵民各安业，所劫军器令首官，众稍宁。郭疤子、胡雄既潜入城，度终不自容，复诱聚余党数十人，夜焚总兵王振第。诸卒奔告天佑，天佑曰：“晓当治之。”明日，集诸
卒，谕以朝廷班师不屠城之意，且诘乱故。众曰：“夜倡乱者皆知，请闭诸门户索之。”得首恶郭疤子、胡雄等四十人斩之，人皆称快。事闻，优诏答之，赏赉有差。天佑厚赉间谍，因事捕诛逆党近数百人，大同始定。
数年，天佑迁兵部侍郎。言者追论其费财，竟罢去，多枉之。张文锦妻李氏上疏请恤，上怒，执抱疏者治之。廷臣屡以为言，不许。江西巡抚陈洪谟疏言：“文锦边圉重臣，致滋大患，诚宜谴责。第事在朝廷，虽诛﹃之可也。若假手士卒，又怂恿之，臣恐群小借口，寝生陵替之阶。其于国家纪纲，所损不小。”书奏，上切责之。万历中，赠文锦右都御史，谥庄愍。
十二年冬十月，大同戍卒叛，杀总兵李瑾。先是，七月，套部渡河将入寇，巡抚大同都御史潘仿以闻，兵部尚书王宪曰：“非设总制重臣不可。”乃请以兵部侍郎刘源清为总
制，都督郄永总兵御之。旧镇大同总兵李瑾，议于天城之左浚濠四十里，以遏虏骑，源清从之，期三日事竣。瑾素严，驭士卒少恩。及承源清令，益为捶楚，镇卒季富子、王宝等六七人倡乱，从者六七十人，胁朱振摄指挥使，遂杀瑾。还围巡抚潘仿仿，俞垣避匿，亡其符敕，诸卒搜得之。仿为奏“镇将用法苛刻，兵悉变，请置勿问。”源清曰：“即兵悉变，法不可废，请讨之。”事下兵部议，尚书宪曰：“兵未必悉变。胁从宥弗治，渠魁必歼。”降玺书责总制、巡抚相机抚剿之，仿督佥事孙允中等计擒首恶十余人缚以献。
时源清驻阳和，乃傍示大同城中，曰：“五堡之变，朝廷处太宽。乃今稔恶戕王帅，天讨所必加者。”五堡遗孽见榜示，辄偶语不自安，谓追理甲申事也。允中槛诸囚诣军门，请沮帅，稍徐图之，逆党可尽得。又五堡事朝廷已处分，愿勿以为言。源清曰：“甲申之役，胡公以兵不临城，致言者纷纷，吾不可更袭前辙。”乃以囚属御史苏佑讯，而遣参将赵刚等率甲士三百人捕乱党。仿验所捕名，多擒贼有功，为诸囚所仇诬者，乃止捕无功八十余人。比晚，诸镇卒皆变，拒巷不纳捕者。源清遣允中入城谕意，令明日释甲迎王师。至夜，城中益哗，言：“兵来屠城矣。”遂群起为乱，仿命允中暨诸礻卑将擒斩二十余人，余解散。源清为书召朱振，振至，切责之，振饮药死。明日，源清师至城下，斩关入，大肆杀掠，城外横尸枕藉。五堡遗孽遂变，悍横不可制。闭城门弗启，拥指挥马升、杨麟为渠帅。亡何，郄永师亦至，整队及城。乱兵开门迎敌，杀参将一人。仿、允中亟驰往谕之，众曰：“城外尸塞道矣，尚绐我。”反复谕不听，仿与允中计曰：“乱不可遏矣。”乃列将士贪功妄杀，激变镇兵状，间道上之。源清亦疏奏巡抚诸臣党逆，卒致抗王师。言官劾仿，罢去。源清次聚落驿，允中往见之，言将士妄杀故。源清曰：“毋为贼说。”允中遂留居怀仁。
时礼部侍郎顾鼎臣、黄绾皆言用兵之非，绾言尤力，忤辅臣张孚敬意。吏部以他事谪参政出，绾发愤上疏自列，且指言用兵失。上悟，命复其官。十一月，兵部尚书王宪谓“大同之变，非大发兵诛之不可”。张
孚敬主其议，乃以汪桓总兵，擢参政樊继祖为大同巡抚。继祖至阳和，与刘源清议大忤，遂上疏请假金牌，单骑入城谕之可立下。且云：“恐贼计无聊，且北走胡，贻患非小也。”疏入，不报。源清于诸关设逻卒，遏城中章疏。又连疏奏“宗室、诸文武悉已从贼，实天欲弃此城矣。”兵部是其议，有旨命趋攻之。源清乃百道攻城，令郎中李文芝、主事楚书穴城决水灌之，诸叛卒坚守不下。
十三年春正月，小王子寇大同塞。初，大同叛卒大掠城中，潜出漠北，诱小王子数万人大众入寇。郄永回师御之失利，杀伤甚众。城中叛卒鼓噪以应之，其渠长数十人入城，诸叛卒指代府曰：“兵退以此谢。”小王子留精兵相持，余众分掠浑、应、朔、怀诸郡邑，数月乃去。羽檄达京师，中外汹汹。
二月，刘源清罢。源清畏北骑猖獗，再请设总制分御之，而已专事攻城。张孚敬请从之，上纳夏言议，不许。下御札，谓：“叛卒杀主将，法毋赦。然非举城所为，郄永、刘源清贪功引水灌城，大同北门锁钥，源清必欲城破人诛。众使成功，何由兴复？其罪二臣，别遣大臣御之。密擒逆贼之魁，庶免师老财匮。”札下，中外始知用兵非朝廷意。源清闻之，乃诣城下索首恶。时郎中詹荣、都指挥纪振、游击戴廉俱陷贼中，相与谋曰：“总制诚索首恶，当谋为内应。”指挥马升者，为贼所拥戴，威令行于城中。荣等激以大义，升委心焉，遂歃血盟。令镇抚王掌出告樊继祖，继祖深加奖慰。告源清，源清阳许之，令人穴城诈给票，汲水灌之，穴者死焉。升大恚恨，将不利于荣等，事遂已。源清知不可为，乃谢病乞解任。上大怒，罢斤之，以户部侍郎张瓒代源清总制。瓒入军，下令曰：“毋攻城，吾将有请也。”因遣骑招孙允中于怀仁与议，时允中已被劾落职矣。又密遣使谕城中：“主事楚书观兵城下。”城中登陴请曰：“吾辈非杀将者，畏死自全耳！”请书入，书遂入慰谕之。且言：“用兵非朝廷意。”众皆望阙呼万岁。书仍进马升等，陈朝廷威德，晓以祸福，令献首恶。是夜，斩倡乱黄镇等二十四级献军门。于是继祖亦驰入城，以镇抚人心。郄永犹沮挠，倡言：“继祖伏兵为内应。”众果夜惊，继祖坚卧不起，乃安。瓒复遣允中入城宣谕之，继祖乃榜谕城中，大发仓粟赈济。稍稍绳以法，无赖纵恣者，挝杀一二人以徇，众稍宁。瓒遂驰至城下，退诸路兵二舍外，诸将领以次上谒。次日，张鼓吹与御史苏佑自南门入，置酒高会，赏赉将士，城中乃大定。小王子闻之，亦远遁。瓒还居上谷遥制之。事闻，上大悦，降玺书，遣礼部侍郎黄绾往核功罪，定赏罚。永犹欲沮败事，绾先疏罢永，始抵镇，宣御札玺书，慰宗室伤残，掩骸骼，赈穷乏。命守臣捕诛遗恶，雪诬罔。乃核激变之由，正欺蔽之罪。差别诸将士功赏。疏上，久之，征刘源清、郄永下狱。源清削籍去，永降级立功赎罪。潘仿、孙允中复原职致仕，张瓒、樊继祖等各赏赉有差。
谷应泰曰：大同南蔽太原，西阻榆林，东连上谷，盖屹然重镇矣。更得一二贤明将吏，分甘绝少，噢咻士卒，号令严明，勇气百倍，则李牧守郡，匹马不窥，郅都在边，幕庭远徙，斯盖外攘之重寄，宁有内溃之猝患哉！
乃嘉靖三年，巡抚张文锦议以去城百里增筑五堡，堡名列戍，徙卒实之。藩篱固而后明堂尊，屏障列而后天府重，文锦之策未为谬也。但当《出车》以遣新军，《采薇》以劳还戍，拊循有素，践更有法，信而后劳，谁敢违者。奈何泽门兴役，鞭棰贾怨；秦法送徒，后期皆斩。而郭鉴、柳忠，一呼倡乱；文锦、贾鉴，裂尸并亡。嗟乎！杨炎建城而泾原兵叛，弘靖刻粮而卢龙军反，事势相激，无足怪者。此时便当择智勇之臣，秉节钺之重，或恩义久敷，或雅量素蓄。声罪渠魁，抚辑余丑。收元振之党，以戮叛人；烧王郎之书，以安反侧。则戍卒虽哗，可一鼓而定也。
无如下多犷悍，叛服不常；上鲜方略，剿抚均失。以故鉴、忠授首，郭疤复起；毡儿既毙，季富又兴。脱巾相寻，势若猬毛，此固不可以剿也。又若泣诉天佑，更焚王振；缚献胡雄，旋杀李瑾。磨牙相向，状同狗，此又不可以抚也。逮至刘源清斩关大杀，李文芝决水灌城。而后兽不走险，鹿不择音。非马颖厚结元海，即怀恩外诱吐番。许河西以赂秦师，指金帛以酬回纥。边关重险，几于拱而授之矣。所幸樊继祖单骑直入，张瓒麾退王师，发粟赈饥，鼓吹高宴，乱卒忧危，自兹释矣。譬之子仪入河中而一府无哗，秀实入军门而众皆解甲，无他，开诚布公，推以赤心而已。然则乱延十祀，变凡七起者，非真豺豕性成，威惠两绌也。特以上下相蒙，弓影之疑蓄于中；恩信不著，投抒之说动于外也。
所可恨者，刘源清之主剿也，王宪和之于内，张孚敬持之于上。而继祖疏入不报，便宜济事。卒之樊获玺书，刘系廷尉。奸臣在内，大将立功，赖肃帝之心开尔。 


卷五十八



○议复河套
英宗天顺六年春正月，毛里孩等入河套。是时，孛来稍衰，其大部毛里孩、阿罗出、少师猛克与孛来相仇杀，而立脱思为可汗。脱思，故小王子从兄也。于是毛里孩、阿罗出、孛罗忽三部始入河套。然以争水草不相下，不能深入为寇。时遣人贡马，颇通朵颜诸卫扰塞下。河套周围三面阻黄河，土肥饶，可耕桑。密迩陕西榆林堡，东至山西偏头关，西至宁夏镇，东西可二千里；南至边墙，北至黄河，远者八九百里，近者二三百里。即周之朔方，秦之河南地，汉之定襄郡，赫连勃勃赵元昊之所据以为国者也。唐三受降城在河套北黄河之外，元东胜州在受降城之东。国初，诸部遁河外，居漠北，延缓无事。正统以后，王骥等兵次甘肃，申明号令，河套以宁，然间亦渡河。继而守将都督王顺始筑榆林城，创沿边一带营堡墩台，累增至二十四所。岁调延安、绥德、庆阳三卫官军分戍，而河南、峡西客兵助之，列营积粮，以遏要冲。景泰初，犯延庆，不敢深入。
至是，阿罗出掠边人以为向导，因知河套所在，不时出没，遂为边境门庭之害。宪宗成化元年冬十月，毛里孩寇陕西，都御史项忠及彰武伯杨信御之，遁去。
二年春三月，延绥纪功兵部郎中杨琚奏：“河套寇屡为边患。近有百户朱长，年七十余，自幼熟游河套，亲与臣言：‘套内地广田腴，亦有盐池海子，葭州等民多墩外种食。’正统间，有宁夏副总兵黄鉴奏，欲偏头关、东胜关黄河西岸地名一颗树起，至榆沟、速迷都六镇、沙河海子、山火石脑儿、卤兼石海子、回回墓、红盐池、百眼井、甜水井、黄河沟，至宁夏黑山嘴、马营等处，共立十三城堡，七十三墩台。东西七百余里，实与偏头关、宁夏相接，惟隔一黄河耳。当时议者以为地土平漫难据，已之。后总兵官石亨又奏，欲将延绥一带营堡移徙直道。实为万世防边之长策也。”帝曰：“杨琚所奏移堡防边，具有证据，其言有理，兵部即会官议处以闻。”
六月，大学士李贤等奏：“河套与延绥接境，原非敌人巢穴。今毛里孩居处其中，出没不常。苟欲安边，必须大举而后可。乞令兵部会官博议，进兵搜剿，务在尽绝。其总制将官与凡出兵事宜，俱预处请画。又秋禾方熟，彼必入掠。而延绥、庆、环县一带，宜推选武将一人，统■骑精兵万人守御，庶几有备无患。”于是兵部尚书王复同孙继宗等集议，以“大同总兵杨信旧镇延绥，稔知地利，宜召还京，面受成算。其陕西、宁夏、延绥、甘、凉、大同、宣府镇巡诸官，亦宜敕令整饬兵备，候期调发”。帝允所拟，遂召信还，以修武伯沈煜代之。乃敕陕西巡抚项忠、太监裴当、总兵杨信协谋征剿河套。
三年春正月，毛里孩乞通贡，制曰：“无约而请和者，谋也。其令各边谨备之。”毛里孩不得贡，渡河东侵大同。廷议杨信兵少，不足制之。于是以抚宁伯朱永为大将军，率京兵往，都督刘聚、鲍政副之。会毛里孩再上书求贡，许之。
二月，毛里孩入大同界，帝命原调大同、宣府、偏头关等处搜剿河套官军，仍留各城守御。四年春二月，扎加思兰杀阿罗出，并其众，而结元孽满鲁都入
河套。六年孛罗忽等据河套，边人大扰。乃敕都御史王越总关中军务，议搜河套、复东胜。越等奏言：“河套水草甘肥，易于驻札；腹里之地，道路旷远，难于守御。陕西孛罗忽、扎加思兰等纠率丑类，居
套分掠，出入数年。虽尝阻于我师，然未经挫衄，终不肯退。近日据我河曲，扰我延绥、宁夏，深入我平、巩、固原。近又觇我大同，逼我万全。乞命廷臣共议，得一爵位崇重，威望素著者，统制诸军，往图大举。”朝廷从其议，以武定侯赵辅充总兵官，总制各路军马，搜河套。寻以疾还，遂不复举。
七年春二月，朱永以河套寇未退，议战守二策。事下兵部，白圭等以“马方瘦损，供饷不敷，势难进剿。请命诸将慎为守御，以图万全”。帝从之，命吏部右侍郎叶盛行视河套。时议增兵设险，或请大举，驱之出河外。沿河筑城堡，抵东胜，徙民耕守其中。盛往，上言：“搜河套，复东胜，未可轻议，唯增兵守险，可为远图。”帝从之。
九年秋九月，满鲁都与孛罗忽并寇韦州，总督王越侦知其老弱尽行，巢于红盐池，可取也。乃与总兵许宁、游击周玉等率轻骑，昼夜驰三百余里袭击之。擒斩三百余级，获杂畜器械甚众，尽烧其庐帐而还。自据河套以来，无岁不深入，杀掠人畜至数千百万。边将拥兵，莫敢谁何，徼所遗老弱及杀平民以上功，冒升赏。三遣大将朱永、赵辅、刘聚出师，亦多效边将故习。以是益横，内地且危。廷臣日议搜套，聚兵八万，糜资储无算，而师竟不出。至是捷，贼内失其孥，相与悲泣，渡河北去，患少弭。
孝宗弘治八年，北部复拥众入河套住牧。十三年冬十二月，火筛入河套。火筛等渡河而东，焦家坪、娘娘滩、羊圈子等处为冲。其要在偏头关三受降城。受降城者，唐所
筑，御寇于河外者也。中城南直朔方，西城南直灵武，东城南直榆林，相距各四百余里。花马池要地，成化前，患在河西。据套，而河东为其冲，花马池居其中。都御史徐廷璋、杨一清、王琼新获城，效力甚坚。花马池西至兴武营一百二十里，又西至横城堡一百四十里，平漫沙漠。寇路拆墙颇易入灵、韦，掠环、庆，犯平、固，则清水营、铁柱泉、小盐池一带为捷径。自大广武渡河而下，至灵、韦亦易。
武宗正德元年春正月，总制三边杨一清上言：“受降据三面之险，当千里之蔽。正统以来，舍受降而卫东胜，已失一面之险。又辍东胜以就延绥，则以一面之地遮千余里之冲，遂使河套沃壤为寇瓯脱，巢穴其中，而尽失外险，反备南河，此陕西边患所以相寻而莫之解也。弦欲复守东胜，因河为固，东接大同，西接宁夏，使河套千里之地归我耕牧，开屯田数百里，用省内运，则陕西犹可息肩也。”又上六事：其一，修筑定边营迤东边墙；其二，修复宁远基边迤西北堡；其三，增设花马池及兴武营卫所；其四，防御灵州上达；其五，整饬韦州官军；其六，增修黑山、镇远关墩台。多中机宜，帝可其奏，刻期奏绩。以忤刘瑾乞休，工亦罢。仅筑四十馀里，屹然巨嶂也。
初，弘治末，朝廷清明，诸大臣协和，尽心体国，为经久计，以故议复河套。会孝宗崩，瑾既专政，一清复得罪去，遂无敢言及河套者，我边日减，敌日进矣。
嘉靖元年套骑二万自井儿堡撒墙入固原、平、凉、泾州，杀指挥杨洪、千户刘瑞。先是，正德间，小王子三子：长阿尔伦，次阿著，次满官嗔。太师亦不刺杀阿尔伦，Т入河西。西海之有寇，自亦不刺始也。阿
尔伦二子：长卜赤，次七明，皆幼。阿著称小王子，未几死，众立卜赤，称亦克罕。亦克罕大营五：曰好陈察罕儿，曰召阿儿，曰把郎阿儿，曰克失旦，曰卜尔报，可五万人。卜赤居中屯牧，五营环之。又东有冈笛、罕哈、尔镇三部。冈笛部营三，其渠满会王；罕哈部营三，其渠猛克不郎；尔填部营一，其渠可都笛。三部共六万人，居沙漠东偏，与朵颜为邻。西有应绍不、阿尔秃厮、满官嗔三部。应绍不部营十：曰阿速，曰哈嗔，曰舍奴郎，曰孛来，曰当刺儿罕，曰夫保嗔，曰叭儿廒，曰荒花旦，曰奴母嗔，曰哈不乃麻。故属亦不刺，亦不刺遁西海去，遂分散无几，惟哈刺一营仅全。阿尔秃厮部营七，故亦属亦不刺。后从吉囊合为四营：曰孛合厮，曰偶甚，曰叭哈厮纳，曰打郎，众可七万。满官嗔部营八，故属火筛，后从俺答，合为六营：曰多罗，曰土闷畏吾儿，曰兀甚，曰叭要，曰兀鲁，曰土吉刺。三部众可四万。吉囊、俺答皆出入河套，阿著子也，诸种中独强，时寇延、宁、宣、大。南有哈刺嗔、哈连二部。哈刺嗔部营一，渠把答罕奈，众可三万。海兰部营一，渠失刺台吉，众可二万。居宣府、大同寨外。北有兀良罕营一，故小王子北部也。因隙叛去，至今相攻。又西为瓦刺，可五万人，世与土鲁番为雠。诸部虽逐水草，迁徙不定，然营皆有分地，不相乱。
十二月，寇固原、环、卫间，杀伤以万计。十七年冬十一月，巡按山西御史何赞疏言：“河套为吉囊所据，外连西海，内构大同，宜急剿除。其策有二：一曰计以破之，二曰
势以走之。而其要在于久任抚臣，以责成效；兴复屯法，以裕边储。”议寝不行。二十四年春正月，巡按山西御史陈豪疏言：“北寇三犯山西，杀伤百万，此不可以常寇目之。计费帑金六百万，而战守无尺寸功，
诸臣建议，动称屯守，不知贼众内侵，不由诸隘口，皆猿攀绝壁，蚁附悬崖，边垣又何足恃？况诸镇烽卒，皆媒寇日为生计，多囊针刀，遇侦者赂求不杀，彼此译语，互为和同。待其深入，然后举燧发驳，降堠转走，盖不止一日一处为尔。且迩来之寇，类多我民亡命，为彼向导。故连岁非时■至，冒险深入，如履故途。乞下延臣集议万全之策，期于必战，尽复套地。庶可弭其其内扰之患，而边境无虞矣。”章下兵部议行。
二十五年秋八月，套骑三万余入犯延安府，至三原、泾阳，杀掠人畜无算。总督三边侍郎曾铣请复河套，条为八议：一曰定庙谟，二曰立纲纪，三曰审机宜，四曰选将材，五曰任贤能，六曰足刍饷，七曰明赏罚，八曰修长技。计万余言，指据明悉。下兵部议行。
冬十二月，总督曾铣，巡抚谢兰、张问行等奏：“延绥密与套寇为邻，自定边营至黄甫川连年入寇，率由是道。所当急为修缮，分地定工，次第修举。起自安边营，东至龙州堡，计长四百四十余里为中段；自双山堡而东，至黄甫川，计长五百九十余里为下段。岁修一段，期以三年竣事。乞发帑银如宣、大、山西故事。”疏下部议。
铣复言：“套贼不除，中国之祸未可量也。今日之计，宜用练兵六万人，益以山东钅仓手二千，多备矢石。每当秋夏之交，携五十日之饷，水陆并进。乘其无备，直捣巢穴，材官驺发，驳火雷击，则彼不能支。岁岁为之，每出益励，彼势必折，将Т而出套之恐后矣。俟其远出，然后因祖宗之故疆，并河为塞，修筑墩隍，建置卫所，处分戍卒，讲求屯政，以省全陕之转输，壮中国之形势，此中兴之大烈也。愿陛下断自圣心，亟定大计。夫臣方议筑边，又议复套者，以筑边不过数十年计耳。复套则驱斥凶残，临河作阵，乃国家万年久远之计。唯陛下裁之。”疏下兵部议行，谓：“筑边、复套，两俱不易。相较，则复套又难。夫欲率数万之众，赍五十日之粮，深入险远艰阻之域，以驱数十年盘据之兵，谈何容易！故不若修墙筑边，为计完而成功可期也。但延绥一带，地势延漫，土杂沙卤兼，居民隔远，最为荒凉。若欲一千五百里之地，而责成于三年之功，恐未易集。纵使能成，亦难为守，宜仍行铣等计议。”以闻，帝曰：“寇据河套，为中国患久矣。连岁关隘横被荼毒，朕宵旰念之，而边臣无分主忧者。今铣能倡复套之谋，甚见壮猷。本兵乃久之始覆，迄无定见何也？其令铣更与诸边臣悉心图议，务求长算。若边境千里沙漠，与宣、大地异，但可就要害修筑。兵部其发银三十万两与铣，听其修边、饷兵、造器，便宜调度支用，备明年防御计。”
二十六年夏五月，总督曾铣出塞袭套部，胜之。初，春时铣督兵出塞掩击，败还，不以闻。至是，复袭之，寇觉，铣搜选锐卒，督之战。馘斩二十六人，生擒一人脱脱虎，毙于矢石者甚众，获马牛驼橐九百有五十，械器八百五十三，以捷闻。敌移帐渐北，间以轻骑出掠。铣复督诸军驱之，遂远遁不敢近塞。铣既以捷闻，更列上诸臣功罪。帝以套寇连年深入，如蹈无人之境，大损国威。铣能率兵出塞，擒斩有功，命增俸，赐白金币有差。
十一月，总督曾铣会同陕西巡抚谢兰、延绥巡抚杨守谦、宁夏巡抚王邦瑞及三镇总兵，议复套方略，乃条列十八事：曰恢复河套，修筑边墙，选择将材，选练士卒，买补马骡，进兵机宜，转运粮饷，申明赏罚，兼备舟车，多置火器，招降用间，审度时势，防守河套，营田储蓄，及明职守，息讹言，宽文法，处孽畜。又上《营阵八图》：曰《立营总图》及《遇敌驻战》，《选锋车战》，《骑兵迎战》，《■兵抟战》，《行营进攻》，《变营长驱》，《获功收兵》各图。帝览而嘉之，奏下兵部，尚书王以旗会廷臣集议，言：“曾铣先后章疏俱可施行。”帝曰：“寇据河套，为国家患。朕轸宵于有年，念无任事之臣。今铣前后所上方略，卿等既已详酌，即会同多官，协忠抒谋，以图廊清。其定策以闻。”
二十七年春正月，大学士夏言罢。初，河套之议，言力主之。严嵩积憾言，且欲躐其首辅，于是因灾异疏陈缺失，谓：“曾铣开边启衅，误国大计所致。夏言表里雷
同，淆乱国事，当罪。”遂罢言，逮铣诣京，出兵部尚书王以旗总督军务。廷臣议罪，凡与议复套者，悉夺俸，并罚言官，廷杖有差。于是复套事宜悉为停止。
会俺答蹈冰俞河入套，将谋犯延、宁，声势甚张。巡抚延绥杨守谦以闻，嵩激上怒，谓“俺答合众入套，皆曾铣开边启衅所致”。于是兵部侍郎万镇等参曾铣“罔上贪功”之罪。甘肃总兵咸宁侯仇鸾，初被铣劾奏逮京，亦上疏讦铣。嵩主之，弃铣市。
铣有机略，初为御史，巡按辽东。会辽阳、广宁、抚顺兵变，铣密运方略，悉捕首恶诛之，全辽大定，时论以为才。比视西师，乃倡复套议。夏言好边功，遂力主持之。时敌势方炽，而军士积弱。铣疏下部议，久之未覆，上亦危疑之，密以讯严嵩。嵩素与言不相能，欲因是陷言、铣，铣竟论死，家无余赀，妻子狼狈远徙。后九月，复寇宣府，上曰：“寇以言、铣收河套，故报复至此。”遂并斩言，天下并冤之。自言、铣死，竟无一人议复河套者。
谷应泰曰：边备所争者二：地势坦衍，敌骑四入，列守不足，追哨难及。苏子所谓大梁四战之冲，汪立信所谓长江随处可入是也。地或险厄，山谷林薄，寒不耕，沙卤乏水。耿第言五溪水险，缒粮而食；马文升言西域道旱，因雪为泉是也。若河套三面凭河，荷戈守御，险俞长城，地又肥饶，耕桑自给。然则河套屯守，岁省租税数十万，障塞之卒亦十余万。东距偏头，西抵宁夏，二千里中，昼乏旌旗，夜罕鼓柝矣。周城朔方，汉开河西，有自来也。
边备久虚，纵敌深入。畜牧既久，乐不思去。伏蒿之雉，不复畏鹰；噍穴之鼠，不复畏猫。而边将又坐视养痈，莫敢深入。宪宗时，杨琚请建一十三城堡，七十四墩台。李文达又以中力赞。乃三帅授剑，或舆疾征还，或迁延不出。惟王越深入红盐池，焚其庐帐，劫其器甲，贼丧失妻孥，相顾恸哭。而大师不继，虎牢一关，卒为楚有；河西数郡，折为秦臣。武宗时，杨一清又请力图受降，旋以瑾去位。夫仁愿且争险于黄河之外，而扼受降。后人乃敛兵于河套之内，仅守延绥。开门延寇，角胜堂奥，三方被敌，秦、晋骚然。世宗之世，延安、泾阳皆供蹂躏矣。
曾铣毅然请行，愿以数万之众，持五十日之粮。水陆星驰，矢驳电发。燔烧积聚，驱掠马牛。往来出没，岁无宁晷。食道既穷，项王亦欲践鸿沟之约，将士思归，关羽不能救荆州之溃。世宗屡降玺书，特颁文绮，展图嘉叹，刻期廓清。而夏言又力主铣议，枢臣俱先后奏行。辟之充国既有孝宣，复烦魏相；魏尚已逢文帝，更遇冯唐。君臣将相，千载一时。而乃急杀大臣，以当星变；先诛渠帅，以谢兵端。道济诛而长城自坏，得臣死而晋毒已亡。予所惜者，反祸为福，难于转石；化成为败，疾又转圜。九重庙算，■智■愚；幕府平章，忽功忽罪。匣中之剑，竟斩曹彬；拜将之坛，并收相国。世宗之英察何如也！
  </div>
  <div class="pagination">
   <a href="明史纪事本末_page26.html">
    上一页
   </a>
   <span>
    ...
   </span>
   <a href="明史纪事本末_page22.html">
    22
   </a>
   <a href="明史纪事本末_page23.html">
    23
   </a>
   <a href="明史纪事本末_page24.html">
    24
   </a>
   <a href="明史纪事本末_page25.html">
    25
   </a>
   <a href="明史纪事本末_page26.html">
    26
   </a>
   <span class="current-page">
    27
   </span>
   <a href="明史纪事本末_page28.html">
    28
   </a>
   <a href="明史纪事本末_page29.html">
    29
   </a>
   <a href="明史纪事本末_page30.html">
    30
   </a>
   <a href="明史纪事本末_page31.html">
    31
   </a>
   <a href="明史纪事本末_page32.html">
    32
   </a>
   <span>
    ...
   </span>
   <a href="明史纪事本末_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
