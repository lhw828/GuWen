<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 21 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 21 页/共 43 页
  </h1>
  <div class="content">
   则告瑾不法状也。瑾大怒，矫旨跪百官奉天门下，诸监立门东监之。有顷，命大臣出。翰林院官东向跪，曰：“内监雅待众翰林，敢尔？”亦使出。御史等官东向跪，曰：“御史习知法度，亦宁敢尔？”瑾不听。时暑甚，僵偃十数人，命曳出。内监黄伟忿曰：“书中所言，皆为国为民。好男子死即死耳！何不自言，嫁祸他人为？”瑾努目曰：“是何好男子！不露章，乃匿名。匿名，固死也，矧御前！”拉诸监入，李荣曰：“入矣，公等亻免而舒。”令内竖掷冰瓜焉。有顷，瑾还来，荣曰：“来矣！”皆还跪。瑾目之怒，复入。至暮，尽送下诏狱，长安鬻饭者，争饭百官市中。明日，李东阳疏救，瑾微闻出内寺，乃得释。上手匿名书，曰：“汝谓贤，吾故不用；汝谓不贤，今用之。”遂退李荣、黄伟，任瑾益专。
逮前户部尚书韩文下狱。瑾已勒文落职，怒不已，乃以户部广东司遗失簿籍，遣官校械系至京，下锦衣卫考讯，欲置之死。监禁数月，罚米二千石，赴大同亲纳。时诸大臣忤瑾去者，瑾俱诬以旧事，令输粟塞下。尚书王佐、张缙、杨守随、何鉴，都御史熊绣、孙需、戈等皆不免。鬻产不能给，称贷以偿，缙绅为之骚然。
给事中安奎、潘希曾，御史张、刘子励俱以查盘，后先忤瑾意，下狱。奎、荷校且死，李东阳疏救之，始释。希曾、子励杖三十为民。秋七月，以雍泰为南京户部尚书。瑾以泰不附已，恨之，并欲
逐许进。寻遂矫诏令泰致仕。时保国公家人朱瀛者，谋倾许进，以刘宇代之。因进尝荐雍泰，乘间言于瑾曰：“许尚书佯为恭谨，而外示抗直。如雍泰为山西按察使及宣府巡抚，皆以刚暴辱属吏，朝廷屡贬不用。今进欺公举用，又扬言公因泰同乡用之，非吏部本意。”瑾大怒，立召原任文选郎中张彩入内，诘问雍泰贬谪事，如何不备入奏内？彩曰：“奏稿备载，许尚书涂之。”瑾索原稿视之，果然。于是拟旨以进欺罔，斥致仕，寻除名为民。马文升、刘大夏俱以荐雍泰削籍，编修刘瑞亦以荐泰罚粟二百石，输大同。
八月，逮前兵部尚书刘大夏、南京刑部尚书潘蕃下狱，谪戍。大夏在中枢，议革勇士，节光禄无名供馈，岁省官府浮费数百万，近幸滋不悦。大夏既归，有激怒于上者，太监宁瑾素重大夏，叩头谏曰：“此先帝意，非大夏建白。”乃免。又孝宗召见，尝言刘宇在大同私养官马，馈送权贵。孝宗密遣锦衣卫百户邵琪往察之，以养马未送回奏，太监李荣为解得免。至是，宇衔旧怨，言于刘瑾，谓籍大夏家，可得数万金，焦芳亦共讠替之。会土目岑猛怨潘蕃，图还田州。纳赂瑾，瑾简蕃原奏岑猛狱词、大夏在兵部议覆。遂矫诏以猛为田州同知，逮大夏、蕃至京下锦衣卫狱，将坐以“激变土官”罪死。大学士王鏊曰：“岑氏未叛，何名为激变？”都御史屠氵庸亦言：“大夏不宜深罪。”瑾怒，骂曰：“即不死，可无戍耶！”李东阳婉解之。瑾使使讠大夏家实贫，乃与宇谋，与蕃俱拟戍广西。焦芳曰：“是送二人归也。”遂发甘肃卫。大夏雇骡车出都门，观者如堵。所在罢市，父老涕泣，士女携筐进果食。有焚香密祷，愿大夏生还者。
以南京右都御史张泰为南京户部尚书，致仕。泰素清贫，为都御史，奉表贺圣寿，以土葛遗瑾，瑾衔之。会吏部推补是职，瑾矫旨致仕。刘瑾矫诏以刘宇为吏部尚书，曹元为兵部尚书。
南京提学御史陈琳上言：“惜老成，宥狂直。”谪广东揭阳县丞。琳因瑾排大臣出台谏，故言及之。九月，江西按察司副使王启忤刘瑾，降广西容县知县。启为御
史时，敢言，忤中贵。瑾衔之，故有是降。寻又令广西巡按提问，罚米三百石输官。瑾又矫旨留巡按御史胡瓒二年。瑾以已陕西人，瓒不附已，故留之。未几，论辽东事，罚米三百石。
刘瑾禁各处有司，不许奏灾异。冬十月，刘瑾矫诏以翰林学士张为镇江府同知，修撰何瑭为开封府同知。、瑭皆抗直，见瑾不为礼，坐事谪之。
下陕西举人郝序于狱。序，户部侍郎郝志义子。志义卒，序援例乞祭葬，瑾谓洪武礼制无此例，下锦衣卫狱，谪戍。瑾自擅政，马永成等八党父俱封都督，造坟葬祭。所命祭文，皆李东阳撰，台谏不敢言。
刘瑾矫旨改惜薪司外厂为办事厂，荣府旧仓地为内办事厂。时既立西厂，以谷大用领之。瑾又自领内厂，比东、西厂尤酷烈。中人以微法，往往无得全者。市井游食无业之人，如磨工、鬻水者，皆逐之四出，千余人集城外东郊，持白挺劫人，声言欲甘心瑾。瑾惧，乃复之。瑾又令寡妇尽嫁，及停丧未葬者尽焚弃之，京师然。瑾恐有变，乃罪其首倡言者一人，以安众心。皆立内厂以后事也。
刘瑾矫诏天下，发遣盗贼连亲属。十一月，刘瑾创玄真观于朝阳门外，大学士李东阳为制碑文，极称颂。四年春正月，总督漕运副都御史邵宝致仕。时公卿多出入瑾门，
宝一无所通。瑾数以危言撼之，不为动。瑾恶平江伯。平江伯，漕帅也，事与宝相关。瑾怒，祸且不测。李东阳力解之，乃得致仕去。以山西提学副使王鸿儒为国子祭酒。鸿儒在山西有声，刘大夏
尝对孝宗称其大可用。吏部从人望举之，寻以守正忤刘瑾，回籍。罢兴化知府张{山顶}为民。{山顶}先任刑部郎中，时隆平侯张佑卒，无嗣，弟侄争袭，赂瑾。瑾嘱之，不为徇。正德三年，出守兴化，瑾有所馈，不报。郡人戴大宾弱冠登第，瑾欲夺其旧聘，以弟女妻之。以嘱{山顶}，亦拒不许。瑾怒，遂摭隆平侯夺爵事，诬罢归家。
二月，刘瑾矫诏行吏部，不时考察两京及在外方面官。勒原任大学士刘健、谢迁为民。先是，诏举怀才抱德之士，以余姚周礼、徐子元、许龙，上虞徐文彪应诏。刘瑾以四人皆迁乡人，
而草诏由健，欲因而害之，矫旨下礼等镇抚司鞫之。刘宇阿瑾意，劾有司坊举失实。镇抚词连健、迁，瑾持至内阁，欲籍其家。李东阳徐为劝解，得少释。焦芳抗声曰：“从轻处，亦当除名。”既而旨下，健、迁除名，礼等戍边，令余姚人从此毋选京朝官。
三月，以钱玑为户部尚书。玑附瑾，故不次用。夏四月，大学士王鏊致仕。时瑾权倾中外，虽意不在鏊，然见鏊开诚与言，初亦间听及焦芳用事，专事阿，而瑾矫悖日甚，毒
流缙绅。鏊欲遏之，力不能，居尝戚然。瑾曰：“王先生居高位，何自苦乃尔耶？”鏊因求去，瑾意愈拂。众虞祸且不测，鏊曰：“吾义当去，不去乃祸耳。”瑾使伺鏊无所得，鏊疏三上，许之，赐玺书乘传归。时方危鏊之求去，咸以为异数云。
以王云凤为国子祭酒，尚书张彩以人望起之。始被命，欲坚辞，及有遗书，言“执政者诵太祖‘寰中士夫不为吾用者，当杀身灭家’语”。云凤父大司徒佐曰：“吾老矣，汝置我何处死耶？”云凤泣就道，至无所馈。瑾怒，欲重以祸，不能得而罢。时国学教废，云凤立条约示诸生，约束甚严，士子卒感服。寻乞养病归。
刘瑾矫诏以弘治中纂修《大明会典》坏祖宗旧制，杂以新例，悉毁之。降吏部尚书梁储为右侍郎，庶子毛澄、谕德傅等皆降职，大学士王鏊致仕免究。唯李东阳如故。
五月，逮广东兵备佥事吴廷举下狱。时镇守恣横，廷举劾太监潘忠二十罪，并及刘瑾。忠亦诬列廷举，逮狱鞫之无状，止以枉道归家，荷校吏部门前，主事宿建辈谋救之。尚书张彩阅奏，心赏其能，言于瑾，凡十二日得释，谪戍边卫。俞月，赦为民。
改翰林侍读徐穆、编修汪俊等为南京部属。瑾素恶诸翰林不行跪礼。至是，修《孝宗实录》成，例进秩，瑾谓文士不习世故，摘所忌十余人为南京员外郎、主事等，俾扩充政务。始，瑾以翰林慢已，与张彩谋欲调之外，彩不可。至是，瑾复持之，彩为讲解，意已平。而焦芳父子及段炅辈谓可乘此挤其素有雠隙者，乃以名投瑾，从臾成之。大学士焦芳以老病致仕。
遣御史等官清理各边屯田。初，刘瑾既止各边年例银，又禁商人报纳，边储遂大匮乏。因询国初如何充足，议者以为国初屯政修举，故军食自足。后为世家所占，以此不给。瑾遂慨然修举屯田，分遣胡汝砺、周东、杨武、颜颐寿等往各边丈量屯田。以增出地亩数多及追完积逋者为能；否则罪之。各边伪增屯田数百顷，悉令出租，人不聊生。周东在宁夏尤苛刻，加刑于军官妻，人心愤怨。指挥何锦等遂与安化王钅番谋起兵，传檄以诛瑾为名，瑾祸自此始矣。
六月，进吏部尚书刘宇少傅兼太子太傅、文渊阁大学士，入阁办事。以吏部左侍郎张彩为吏部尚书。时吏、户、兵尚书，皆瑾党。八月，荣王佑枢之国常德，刘瑾恶王居京邸，与张彩谋遣之。
刘瑾受都督神英赂，加泾阳伯爵，给诰券。刘瑾招引四方术士余明、余伦、余子仁等占候天文，推测命数，私置军器。明等妄称瑾侄刘二汉当大贵，瑾阴令内使藏小刀二于扇
内，出入禁闼。闰九月，夺平江伯陈熊爵。正德三年，熊总督漕运，刘瑾横索金钱，不应。瑾因中以法，欲置之死，李东阳力争之，瑾曰：“熊所犯罪重，不宜姑息。”东阳曰：“予诚姑息，然非姑息陈熊，乃姑息
陈耳。在太宗朝开济宁河道，通漕大有功，勒铭铁券，子孙免死，岂可尽革，伤天下武臣心！”瑾不悦，竟坐多买田宅，侵民利，谪海南卫，夺其诰券。
刘瑾矫诏下刑部侍郎陶琰狱。陕西游击徐谦讦奏御史李高，而谦故刘瑾党也，又厚赂瑾，欲中高以危法。会上命琰往核其事，琰据法直高，谦以告瑾，瑾矫诏下之狱，禁锢两月，削籍。
冬十一月，命给事中张绘、御史房瀛等查盘两直隶各省钱粮。先是，诸司官朝觐至京，畏瑾虐焰，恐罹祸，各敛银赂之，每省至二万两，往往贷于京师富豪，复任之日，取官库贮倍偿之，名曰“京债”。上下交征，恬不为异。时张彩闻而言之，瑾不自安，谋差官查盘，盖欲掩其迹也。
刘瑾奏访金华知府万福老疾，苏州知府鲍■、同知王卺赃贪，江西左布政马龙贪滥，佥事阮宾轻浮，谪降提问有差。巡按山东胡节敛银馈瑾，瑾知之，捕下狱死。侍郎张鸾自福建还，敛银二万送瑾，瑾收之承运库，降黜鸾。给事中欧阳云、御史贝仪、少监李宣、指挥赵良，皆以贿瑾削籍。时瑾酷法绳人，内外货赂不赀。吏部尚书张彩过瑾，从容为瑾言，瑾殊纳之，然终不能改也。
刘瑾擢都督佥事曹雄为左都督。陕西自杨一清罢，边寇猖獗不可制。总督尚书才宽好野战，自将由兴武击套部，斩首数十级。狃胜深入，遇伏中流矢卒。巡按御史劾曹雄临阵退缩不救，瑾挟私切责御史，而更超擢雄。
十二月，追夺大学士刘健、谢迁，尚书马文升、刘大夏、韩文、许进等六百七十五人诰敕，为民，充军。从都给事中李宪言也。改吏部尚书梁储于南京。储不附瑾，故有是调。
五年春二月，以兵部尚书曹元为吏部尚书兼文渊阁大学士，入阁办事。正德中，不由翰林入阁者三人，杨一清以才望，刘宇、曹元皆附刘瑾得之。刘瑾出太监张永于南京，不果行。瑾欲尽除轧已者。一日，伺
间言于上，调张永于南京。旨未下，即日逐永出就道，榜诸禁门，不许永入。永觉之，直趋至御前，诉已无罪，为瑾所害。召瑾至，语不合，永奋拳欲殴之。谷大用等劝解，上令诸近臣置酒和释。
夏四月，刘瑾矫诏令南京刑部尚书吴洪致仕。宁河王邓愈后，有兄弟争田宅者，其兄倚瑾为援。洪直之，故及。安化王钅番反，起都御史杨一清，命太监张永提督讨之。一清
与永西行，一日，叹息泣谓永曰：“藩宗乱易除，国家内乱不可测，奈何！”永曰：“何谓？”一清曰：“公岂一日忘情？故无能为公画策者！”遂促席手书“瑾”字。永曰：“瑾日夜在上傍，上一日不见瑾则不乐。今其羽翼已成，耳目广矣，且奈何？”一清曰：“公亦天子信幸臣。今讨贼不付他人，付公，上意可知。公试班师入京，诡言请上间语宁夏事，上必就公问。公于此时上钅番伪檄，并述渠乱政，凶狡谋不轨，海内愁怨，天下乱将起。上英武，必悟，且大怒诛瑾。瑾诛，柄用公。公益矫瑾行事，吕强、张承业暨公，千载三人耳。”永曰：“即不济，奈何？”一清曰：“他人言，济不济未可知；言出公，必济。顾公言时，须有端绪且委曲。脱上不信，公顿首请死，愿死上前。即退，瑾必见杀。又涕哭顿首，得请即行事，无缓顷刻。漏事机，祸不旋踵。”永攘臂起，曰：“我亦何惜余生报主乎！”
六月，大学士刘宇致仕。宇附瑾排斥正人，知瑾将败，先乞身免。秋八月，刘瑾伏诛。初，钅番反，移檄数瑾罪，莫敢上闻。有指挥徐鲲者，传檄示人，瑾捕下狱，论死。因下赦宽恤，以收人心。
未几而钅番就擒，悔欲反之，方侈然自为功，矫旨加已禄米，擢兄刘景祥为都督。张永等与瑾争权势不相下。至是，望日甲午，永至自宁夏献俘，上迎之东华门，赐宴。此夜，瑾先退。夜半，永出疏怀中，谓瑾激变宁夏，心不自安，阴谋不轨状。永党张雄、张锐亦助之。上曰：“罢矣！且饮酒。”永曰：“离此一步，臣不复见陛下也。”上曰：“瑾且何为？”永曰：“取天下。”上曰：“天下任彼取之！”永曰：“置陛下何地？”上悟，允其奏。当夜即命禁兵逮瑾，永等劝上亲至瑾第观变。时漏下三鼓，瑾方熟寝，禁兵排闼入，瑾惊问曰：“上安在？”对曰：“在豹房。”瑾披衣起，谓家人曰：“事可疑矣！”趋出户被执，就内狱。明日降为奉御，闲住之凤阳，命廷臣议其罪。瑾尝招置术士余明等，太监孙和造衣甲弓弩遗瑾，瑾皆受藏之，窃有不轨图。是时，瑾兄都督景祥死，将以八月甲午葬，百官多会送。瑾初严夜禁，星出后衢道四寂。有窃听者，中夜闻兵甲声铮然，里巷私语籍籍，谓倾朝送葬，瑾且因为乱。
永之献俘也，瑾使以乙未入。永知，即以甲午入，以故得先发。明日晏朝后，外人微闻瑾得罪，犹莫敢显言者。及旨猝中发，逻卒飞骑交驰于道，浃日乃定。初，上尚未有意诛瑾，瑾闻凤阳之命，曰：“犹不失富太监也！”及籍其家，得金二十四万锭，又五万七千八百两。元宝五百万锭，又一百五十八万三千六百两。宝石二斗，金甲二，金钩三千，玉带四千一百六十二束，狮蛮带二束，金汤盒五百，蟒衣四百七十袭，牙牌二匮，穿宫牌五百，金牌三，衮袍八，爪金龙四，玉琴一，玉瑶印一，盔甲三千。冬月团扇饰貂皮，扇中置刀二。衣甲千余，弓弩五百。上大怒，曰：“瑾果反。”乃付狱。吏部尚书张彩、锦衣卫指挥杨玉、石文义等六人，皆送都察院狱。于是六科、十三道共劾瑾罪三十余条，上是之。命法司锦衣卫执瑾午门，廷讯之。都给事中李宪亦劾瑾。宪故出瑾门下，瑾闻之，笑曰：“李宪亦劾我耶！”鞫之日，刑部尚书刘犹噤不敢声，瑾大言曰：“满朝公卿，皆出我门，谁敢问我者！”皆稍稍却。驸马都尉蔡震曰：“我国戚也。不出汝门，得问汝。”使人批瑾颊，曰：“公卿朝廷所用，何由汝！抑汝何藏甲也？”曰：“以卫上。”震曰：“何藏之私室？”瑾语塞。既上狱，上命毋覆奏，凌迟之，三日枭其首，榜狱词处决图于天下。诸被害人，争买其肉啖之，有以一钱易一脔者。瑾亲属十五人，并二汉、张文冕、杨玉、石文义等皆论斩。张彩死狱中，大学士刘宇、曹元，前大学士焦芳，宇子编修刘仁，芳子侍读焦黄中，户部尚书刘玑，兵部侍郎陈震，并削籍为民。黄中为检讨，俞年即升侍郎，性尤狂恣无耻。时土官岑浚殁入家口，内有殊色，芳求瑾得之。后卧病，黄中焉。瑾诛，言官交章暴其罪，并礻职。
瑾流毒五年，变易吏、兵二部选法。将官失律，有加封伯、都督者，或径自传奉。时缀批别本，惟意而已。又以事籍没故大臣家，收其妻孥。日夜简括天下库藏，添设巡捕、巡盐等官，四出诛求诸边屯田赋税，以肥私家，海内骚然。以有钅番之变，而卒及于祸。五年中，惟大理评事罗侨抗疏得脱，中外闻而异之。士大夫悉为曲学阿世。瑾尝有所借，以验士大夫应违。一朝士某，从其门下某请见，某曰：“我公好近眉而冠，君之冠高，奈何？”曰：“业定矣，聊姑入。”及见，瑾瞪目视，朝士惊，更低冠入谢，瑾乃悦。祭酒王云凤，先提学陕西，榜笞生徒，有同囚讯。瑾闻而迁之。云凤于是往见瑾，瑾叱曰：“何物祭酒，一嘴猪毛耶！”云凤惶恐谢。既退，请瑾临视太学，如唐鱼朝恩故事。复请较刻瑾近行法例，永著为令。给事中屈铨亦如云凤请。刑部尚书刘数被诟，惧因劾奏其属三人。瑾谓能督责，意乃悦。于是瑾以为无所不可为矣。一日，瑾涕泣语张彩曰：“始谷、张诸人，患外臣籍我辈，推余当之。余以身徇天下，所摧折衣冠多矣。今天下之怨，皆集于余，诸人晏然享之，予未知所税驾也。”彩因辟左右曰：“今上未子，势必立宗室子。若长且贤，公受祸矣。不如援幼弱者，公长保富贵无忧也。”瑾曰：“善。”居数日，忽变曰：“无以宗室为，吾自立耳。”彩告不可，瑾怒，以茗盘掷彩，彩不敢言。瑾败，坐彩同叛，彩呼曰：“皇天后土，太祖、太宗，可鉴其心！”
初，瑾被缚，有旨降凤阳。李东阳语诸大，曰：“脱复用，当奈何？”张永曰：“有我在，无虑。”已而瑾上白帖，言：“就缚时，赤身无一衣，乞与一二敝衣盖体。”上见帖，怜之，命与故衣百件。永始惧，谋之东阳，令科道劾瑾，劾中多及文武大臣。永持疏至左顺门，付诸言官，曰：“瑾用事时，我辈莫敢言，况两班官耶！今罪止瑾一人，可易疏入。”狱词具，乃止连文臣张彩、武臣杨玉等六人。彩疏称冤，尽发东阳阿瑾事，卒毙狱，М尸市中。
诏焚诸与刘瑾往返书札。时籍瑾书，得秦府永寿王为瑾庆寿诗序，过于卑谄。上怒甚，欲降旨切责，李东阳上疏曰：“自古治乱贼者，正名定罪，诛止其身。昔光武平王郎，得吏民交通文书数千章，皆烧之，曰：‘令反侧子自安。’当刘瑾专权乱政之时，假托朝廷威福，以劫天下，生杀予夺，惟其所欲，中外臣工，谁不屈意待之！况王府懿亲，自非同恶助叛，法不可赦。其细故小过，亦须曲赐包容。若降旨切责，则凡有书信馈送者，传闻惊骇，各不自安。臣愿圣明广大涵容，将一应文书涉叛逆事情者，悉焚之以灭其迹。”上从之。
封张永兄张富为泰安伯，弟张容为安定伯，魏彬弟魏英为镇安伯，马永成弟马山为平凉伯，谷大用弟谷大为永清伯，封义子朱德为永寿伯，给诰券世袭。李东阳奏：“旬月之间，二难交作，悉底平定，皆永等之功。”故加恩典。
命太监魏彬掌司礼监事。四川巡抚都御史林俊上疏请上还内宫，择宗室之贤者，养于别宫。收召老臣刘健、谢迁、林瀚、王鏊、韩文等，以修旧政。又言：“瑾虽死，而权柄犹在宦竖，安知后无复有如瑾者？”词旨剀切，大忤左右，不报。御史张芹劾大学士李东阳，“刘瑾专权乱政之时，阿谀承顺，不能力争。及陛下任用得人，潜消内变，又攘以为功，冒膺恩阴。乞赐罢斥”。不听。时瑾虽诛，而政权仍在内，魏彬、马永成等擅执朝政，两河南、北、楚、蜀盗遂起。
谷应泰曰：嗟乎！宦寺之祸，自古烈矣。《周礼》重奄寺之司，《秦风》著寺人之制。盖以其人进身刑余，厕{厶贝}洒埽，非有忠孝砥砺之素。而其入也，优游房闼，窥伺色笑；其出也，口衔天宪，手秉王章。固宜其威福刂恣，发不旋踵。而倾覆轸，动成ぁ鉴者也。
刘瑾以青宫旧侍，狐蛊君侧。当其始也，岂遂有莽、懿非常之志，温、卓不轨之谋乎？假狗马、音乐以■君王之怜惜，取富贵苟容足矣。而乃毒蛇不断，壮夫螫手。韩文一发不中，而顾命诸臣斥逐无遗。六给事、十三御史之章再入，而谏官台臣诛锄略尽。于是北门之狱骤兴，绅之祸尤烈。内阁树其私人，部寺张其羽翼。威焰加于郡国，更置及于岩疆。瑾遂焉不能安于人臣之位矣。
夫水自湍也，风又激之；汤已沸也，火又{列火}之。廷臣自李东阳而下，无不腼颜要地，甘心颐指。间或微言解斗，自托于太丘之吊张让，然而固宠依违，讵殊于商君之因景监乎！清流之望既归，官府之权自一。小人得志，有自来矣。焦芳、刘宇宁足责哉！
然而李梦阳之阁部密谋，无异于杨一清之密说张永也。王岳、范亨、徐智之从中奏上，又无异于张永之叩头哭泣也。李计中泄于政府，而杨谋获成于阃外；岳、亨败事于濡迟，而张永决策于立谈。言于钅番倡乱之后者，信而有征；言于狗马娱心之日者，迷而难悟。卒之国家受恭、显之祸，政府有匡、赵之羞，张永收桑榆之功，诸贤深徙薪之痛。《易。曰：“开国承家，小人勿用。”岂不信哉！ 


卷四十四



○钅番之叛
武宗正德五年夏四月，庆府安化王钅番反。钅番者，庆靖王曾孙也。祖秩冬，靖王第四子，永乐十九年封安化王。弘治五年，钅番嗣王。是时刘瑾擅权，毒流天下。钅番素有逆谋，与宁夏卫生员孙景文、孟彬往来甚密。觋王九儿降鹦鹉神，妄言祸福，每见钅番，辄呼“老天子”。钅番盖怀不轨。
会瑾遣大理寺少卿周东度田宁夏，倍益顷亩，征马屯租甚急，敲扑惨酷，诸成将卫卒皆愤怨。景文谓钅番曰：“殿下欲图大事，此其时矣。”钅番遂令景文家酒，邀诸武弁素所被辱丁广、杨泰等饮。景文以言激众怒，且谓钅番多奇征可辅。欲尽杀诸守臣，劫众举事。众方怨，闻景文言，皆忻然从之，曰：“即事不就，死无恨。”遂歃血盟，定计，众散去。景文以报钅番，钅番令人往平卤城说戍将及素所厚张钦等十余人，皆从之，各集众待。
时有边警，总兵姜汉命周昂简锐卒为牙兵，得由居敬等六十人，昂领之。初五日，钅番遂置酒，召都指挥何锦、周昂，指挥丁广谋反。锦、昂者，故常托景文贷钅番金，纳级升都指挥，德钅番深。钅番大会巡抚安惟学、总兵姜汉、少卿周东、镇守太监李增、邓广汉等，惟学、东辞不往。副总兵杨英以闻警帅兵出，亦不至。锦等诈言塞下警，急呼壮士由居敬备边，执兵械跨马呼噪。仪宾韩廷璋等伏兵府序下。锦等趋安化府，推门入，序中伏兵起，杀汉等，遂走行台，杀惟学及都指挥杨忠。又杀周东，缚侯参议。放狱囚，焚官府，劫库藏，夺河舟，大索庆诸王、将军金币万计。名逆党平卤城千户徐钦引兵入城，伪造印章旗牌。又令景文为檄数，刘瑾诸罪状，“张彩、刘玑、曹雄、毛伦文臣武将，内外交结，谋不轨。今特举义兵，清除君侧。凡我同心，并宜响应”。传布边镇，以锦为讨贼大将军，昂、广左右副将军，景文为军师，钦先锋将军，魏镇等七人都护，朱霞等十一人总管。关中大震。陕西守臣将钅番等刊印刘瑾激变罪恶告示、榜文封奏，瑾匿不以闻。
总兵曹雄等闻变，率兵沿河堵截，遣广武营指挥佥事孙隆将大、小二坝积垛卷扫柴草，尽皆焚毁。杨英率黄正等发灵州，顺流而下。钅番遣魏镇等至广武营散赏，孙隆用弓箭神枪拒却之。曹雄亲帅兵至灵州。
初，宁夏游击将军仇钺闻边警，帅兵出玉泉营。钅番反，遣人招仇钺，令以其兵来会。佯许之，帅众还镇，钅番夺其军，单骑归私第。京师讹言钺已从贼。又兴武营守备保勋故与贼联姻，亦遂疑勋为外应。朝议用勋为参将，钺为副总兵，令率兵讨贼。于是勋上疏言：“臣母及妻子，俱在贼中。臣义不顾家，恨不飞渡黄河，食贼肉以谢朝廷。”钺亦称病卧，阴纳游兵壮士，俟保勋等兵至，从中起为内应。俄而总兵曹雄亦遣人持书约钺。钺苍头书童者，没河潜入城，具言：“保勋、杨英、韩斌、时源各率兵屯河上，广武营都指挥孙隆焚两坝埽卷，河舟尽泊东岸矣。”钺喜，嗾人谓贼：“宜急守渡口，防决河灌城，遏东岸兵，勿使渡河。”何锦果率都指挥郑卿等三千人，出觇渡口，留昂守城。时四月二十三日也。
钅番出城祭祀社稷旗纛等神，使人呼钺陪祭，钺复称病不出。昂自来问疾，钺阳呻吟卧伏，诸苍头陶斌、来得俟昂入，用铁骨朵击杀之，割其首级。钺即披甲伏剑，跨马出门，呼诸壮士杨真等从者百余人，直趋安化府，执朱霞、孙景文等十一人杀之。擒钅番及其子台氵晋、仪宾谢廷槐、韩廷璋，并党李蕃、张会通等。诈传钅番令，召锦还。而别遣古兴儿密告郑卿，令反正。锦方帅兵还，卿等即以所部兵击杀胡玺、魏镇等十余人，声言城中事定，以携众心。又往河口，执刘钺、姜永杀之，众大溃。何锦、丁广、张钦、杨泰王辅等脱身走，追擒之贺兰山外，并获申居敬等。曹雄、杨英各先后至宁夏。钅番起兵凡十八日而败。
上闻钅番反，颁诏天下，慰安人心。诏内有“宥充军罚米官员，停征粮草”等件，出内阁草中。又欲取回各处差出官校。刘瑾有难色，以李东阳言，从之。
五月，命泾阳伯神英充总兵，太监张永总督军务，太监陆り管领神枪，起前右都御史杨一清为提督，率中外兵讨钅番。时朝内不知四月二十三日事，故出师。神英等统京营兵，合陕西诸镇兵马，分道进剿。瑾矫诏改户部侍郎陈震为兵部侍郎兼佥都御史讨钅番，暂行总制事。震附瑾，由光禄卿升户部侍郎，瑾倚之为腹心。会钅番反，众推杨一清提督军务，瑾屈于公论，不得已从之。然度一清必辞，故遣震弥缝其间，冀其成功，将柄用之。已而闻钅番已就擒，杨一清上疏乞将京军取回，以安反侧。上诏泾阳伯神英以兵还，命张永及一清仍往宁夏绥安地方。时道路相传，总督率京营兵，将屠宁夏。一清虑激变，遣百户韦成赍牌晓谕宁夏官舍军民：“大贼已擒，地方无事。天子遣二王重臣来抚定尔辈。”又出示：“朝廷止诛首恶，不究胁从，有功者许录用。各部官员，不许听人诬陷。敢有流造讹言者，治以军法。”
侍郎陈震械钅番送京师。杨一清以事干宗室，处置少疏，恐生他变，又各犯有原谋、胁从，情罪不一，一概解京，将无可活者，故驰往止之。时已渡河，乃收系灵州以待。一清会太监张永檄镇守、抚、按，督同王司司公审，分别首谋、共谋、随从等。时镇巡逮至千余人，一清出者凡百余，申居敬、徐钦、程保等，止逮其身，系家属，俟正犯诛后，徙其妻子。奏闻，下法司议从之。一清又谓永曰：“恩威当并行不悖。大变之后，堂陛凌替，不复知上下之分。维时造伪命伪符，手刃大臣者，戕杀主将夺其家者，遗奸尚存，无以善后。”乃密谕镇巡捕指挥冯经等奏上伏诛。
八月，太监张永回京，杨一清仍总制陕西三边军务。削庆府护卫。钅番、锦、广等械至京，皆伏诛。论功封仇钺为咸宁伯。谷应泰曰：正德二年四月，庆府钅番反。十四年六月，宁府宸
濠反。逆同罪均，固已。然古者天子居重驭轻，先奠根本，分建宗子，次固维城。无事则修职称贡，率土归王；有事则环甲荷戈，用纾国难。是以家裕苞桑，国巩盘石，计深远也。
刘瑾威劫大臣，权倾万乘，带刃畜何罗之谋，术士进蒯通之论，二世之祸，直须时耳。钅番声罪发难，志清君侧。夫产、禄在而兴居之兵非叛，武■篡而敬业之兵亦正。惜其溺志巫觋，擅杀命卿。狼狈称戈，既无观变之智；徘徊河上，初无拨乱之心。所以身膏斧，而秦人莫之哀也。不然，扶苏受沙丘之诏而吞声自裁，湘岳得台城之命而环甲不进，强枝固本，又何以称焉！
虽然，钅番一狂悖竖子也。天诱其衷，狡焉思逞。天殆借钅番为逆授首资乎？钅番不反，则张、杨夜半之谋不合；宁夏不乱，则武宗腹心之爱不割。张父赵母，社稷之忧，讵有艾欤！观杨一清道闻钅番擒而急反京兵，缓诛恶党，岂非狡童游魂，应时剪灭，而毒方深，人心易震，内忧未靖，外宁非福。豹房之计得行，而后战胜之贺，乃在庙堂也。然则宁夏之功不在宁夏，在于杨一清乘钅番以诛城社之奸；南昌之捷不在南昌，在于王守仁灭宸濠以寒觊觎之胆。呜呼！皆可谓大臣者矣。 

卷四十五



○平河北盗武宗正德四年秋九月，畿南盗起。时刘瑾用事，专恣骄横。京师之南固安、永清、霸州、文安地方，京卫屯军杂居其地，人性骄悍，好骑射，往往邀路劫掠，号“响马盗”。至是，聚党益炽。瑾欲
速除之分，遣御史甯杲于真定，殷毅于天津，薛凤鸣于淮阳，专事捕盗。旧例御史出，不得以家属随。至是，杲等许■家往，以灭贼为期。凤鸣在归德，与守备指挥石玺会饮，令人歌舞为乐。逻卒奏之，传旨降凤鸣为徐州弓手。毅在天津稍收敛。惟杲奏立什五连坐法，盗贼捕获无虚日，每械盗贼入真定，用鼓吹前导，金鼓之声弥日不绝。瑾以捕盗功擢杲、毅佥都御史，仍专督捕。
五年冬十月，霸州隆盗刘六、刘七叛。初，霸州文安县大盗张茂家有重楼复壁，多为深害。同时刘六、刘七、齐彦名、李隆、杨虎、朱千户等皆附之。诸大多文安人，茂通赂纳交。太监张忠者，号北坟张，与茂居邻，结为兄弟。因得扁赂马永成、谷大用辈，常因内官家人出入禁中，进豹房观上蹴リ，益无忌惮。河间参将袁彪数败贼，茂窘，乃求救于忠。忠置酒私第，招彪与茂东西坐，举酒属彪，字茂曰：“此彦实吾弟耳！今后好相看，无相扼也！”又举属茂曰：“袁将军与尔好，今后无扰河间！”彪畏忠，不敢谁何。诸将闻风缩肉。及甯杲至，有巡捕李主簿承杲意，伪作弹琵琶优人入茂家，具知曲折。杲率骁勇数十人，乘不备掩擒之，斧折茂股，载归。余贼相率至京谋逭罪，忠与永成为请于上，且曰：“必献银二万，乃赦之。”刘瑾家人梁洪亦索万金。六、七、杨虎计无所出，潜劫近境，冀以足所献。会虎焚官署，六、七知事败，散去。六、七胆力弓矢绝伦，诸盗皆畏之。涿州州官知其能，召至，协捕有功。御史蒋瑶亦用而赏之。或劝瑶并绝祸本，二人竟扬去。杲仍图形捕之，逮系妻孥，尽破其家。六等穷蹙愤恚，乃相聚抗官府，劫行旅。既，刘瑾伏诛，杲亦被劾，麾下健儿多归之。诏下讨贼，仍许自首免罪。六等遣其姊出首，自领三十四人诣州。知州郭坤以闻，贳之，令捕他盗自效。至是，复叛去，往附畿内盗白英。时英已流劫至山东。
六年春正月，霸州巨盗刘六、刘七聚众攻安肃县，劫取系狱盗党齐彦名。时穷民响应，旬日间众至数千，劫掠畿南州县。霸州文安生员赵风子者，多钅遂，有勇力，好任侠，每大言自负。先是，刘六等攻掠文安，钅遂率妻子避贼立水中，贼劫其妻，将污之，钅遂怒，奋往杀伤二贼。为刘六、刘七所擒，说使降，许诺，归家与弟钅番、镐聚五百人，会于河间。由是贼党益繁，自畿南达山东，■忽来去，势如风雨。乃命指挥同知李瑾统京营千人往讨。瑾至德州奏言：“白英约四百人，分为二：一劫诸城、高密、安丘、沂水；一自穆陵关南陷鱼台，直趋金乡。贼所得，皆民间马，一昼夜数百里驰。而官军马少，无以追敌，请于山东、直隶取给备战。”从之。命瑾充参将捕盗。
三月，贼入博野、饶阳、南宫、无极、东明等县，深、冀、定、祁、开等州境，大肆杀掠。攻滨州、临朐、临淄、昌乐、日照、蒲台、武城、阳信、曲阜、及泰安州，皆破之。时贼众强，多出不意突犯，所在单弱，势不能支，李瑾东西奔命。吏部尚书杨一清建言推用大将及文臣有才望者，提督军务。从之。命惠安伯张伟充总兵官，召马中锡为右都御史，提督军务，统京营兵征流贼。
夏五月，兵部尚书何鉴奏御盗事宜。时承平日久，民不知兵，郡县望风奔溃，甚至开门迎款，以故南北不通，人情汹汹。鉴建议：“选将练兵，严号令，公赏罚，募义勇，起用旧将白玉等数人。奏行山东、直隶等处，修浚城隍，选补军余，录用民间武勇，不许遗以资贼。乡村镇店结伍立寨，互相应援。河南、山西等处，设兵黄河，断太行，以防奔突。京操官军，俱留本处，分守郡县。又于漕运十二把总部下，每船选精卒一人，沿河驻札，以防运道商旅。”诏悉从所议。鉴复奏：“遣都督黄琮、张俊统兵分布霸州等处。”
六月，流盗赵钅遂、刘三、邢老虎、杨虎分掠河南，刘六、刘七、齐彦名分掠山东。钅遂等由河南、山西自西而东，俞曲周、威县，直抵文安，复往河间、泊头、庆云。由山东阳信、海丰向西南上江为散地。六、七等俞山东、河南出湖广、江西，仍由故道入长清、齐河等县，直抵霸州。徒走山东，向东南下江为绝地。所至纵横，如蹈无人之境。大抵贼俱起畿内，恃马力■忽驰骤，栖野不占城郭，蹈虚不立方所。每战驱胁从者居前，呼号冲突。官军见形即缩，贼相与笑乐，恣所杀掠；稍遇劲兵，前者俱陷，自以精骑觇势为进退，莫可控揣。官军虽屡有小捷，然失亡多。黠者又受贼赂，多纵舍贼。指挥桑玉尝与刘六、刘七遇文安村中，六、七匿民家楼上，欲自刭，玉故纵之。有顷，齐彦名持大刀，胁官军败衄者数十人至楼下，彦名曰：“呼！”诸败军皆呼。彦名曰：“救至矣，无恐也！”六、七遂弯弓注矢以出，射殪数人去，各地方官互相推委。时马中锡、张伟所领京营人马，多不简阅。中锡书生，欲效龚遂化渤海事，招抚解散。张伟纨子，怯不能战。中锡遍檄诸路，榜示：“刘六等经过，所在官司不许捕获，与供饮食。若听抚，待以不死。”刘六等闻之，所至不杀掠，然且信且疑。中锡至德州桑儿园驻兵，单车从数卒直抵贼垒，开其自新。刘六等来谓，中锡开诚抚之。刘六欲降，刘七曰：“今内臣主国事，马都堂能自践其言乎？”潜使人至京伺诸中贵，无招降意。又以山东所劫金银辇载至京馈权幸，求赦不得，遂益肆劫掠，众至数万。中锡，故城县人，贼至故城，戒令勿焚劫马都堂家。由是谤腾，谓中锡玩寇殃民。兵部尚书何鉴劾中锡、伟拥兵自卫，纵贼不战，逮下锦衣卫狱论死。中锡竟死狱中。伟革爵闲住。
八月丁巳，刘六、刘七、齐彦名、杨虎等合兵以二千骑，破枣强县，屠戮甚惨。知县段豸死之。命伏羌伯毛锐充扌总兵官，太监谷大用总督军务，兵部侍郎陆完提督军务，大发兵讨流贼。马中锡等既无功，中官因以讨贼非书生所能办，遂以大用等帅兵讨贼。何鉴奏令陆完率领主事田兰等招募民兵，地方大扰。又奏调宣府副总兵许泰、游击郄永、大同总兵张俊、游击江彬、延绥副总兵冯祯入征内地，俱听谷大用、陆完节制。
逮巡抚山东都御史边宪、真定都御史萧。宪等抚驭无方，遇贼失机，兵部奏逮下狱，除名为民，且著为令，凡州县官失守者，比守边将士例。刘七等困沧州不克，进抵霸州、信安，京师戒严。时兵部侍郎
陆完提督军务，师已出涿州。贼在固安，甚急。上召大学士李东阳、杨廷和、梁储，兵部尚书何鉴，谕曰：“贼在东，师乃西出，恐缓不及事，卿等何以处之？”鉴对曰：“边兵已至涿州，贼来送死，但恐望风遁去耳。”上喜。初，副总兵许泰奉调率部下入居庸关，驻涿州；冯祯入紫荆关，驻保定。上乃谕鉴即追还陆完，东出往信安。鉴承旨毕，退至部中，已秉烛矣。遣人留都门锁钥，赍牌驰谕，戒以失误者斩。时陆完方欲整兵南行，而赍牌适至，遂直趋固安。许泰、郄永出霸州平口。贼易之，泰等逆击，杀数百人，贼始惧，南奔天津。指挥贺勇遏之信安湾，贼复败。泰等追击于东光半壁店，擒斩二百七十人。永再破之景州鉴桥，冯祯败贼于东明裴子岩，斩贼伪千户。郄永复破贼枣强县，合兵又破之三老集及薛家屯，擒斩千余人，皆杨虎、赵钅遂党也。诸将进击虎、钅遂于景州朱门村，一日数战，杀贼千余人。贼奔遁小滩河北，保定都司田彬率指挥赵文等扼之，败绩，文被获，寻走还。副总兵李瑾击赵钅遂于山东蒙山，亦败。贼得我神器盔甲及蟒衣。虎、钅遂衣蟒衣，沿途炫耀。过泰安县题诗，有“纵横六合谁敢捕”之句。沂水杨头、管四、马武、张通等皆归贼，贼势益炽。
冬十月，刘六等攻济宁，不克。初，贼自沧州解围南走，破日照、海丰、寿张、阳[QDXD]、丘、宁阳、曲阜、沂水、泗水、费十城。至是攻济宁，焚运船千二百艘，执工部主事王宠，释之。
给事中窦明言弭盗、安民、择将事，下狱。太监张永选团营骁卒听征。擢山东乐陵知县许逵为山东按察司佥事，备兵武定州。逵，河南固始人，令乐陵期月，令行禁止。时流贼横行河北，逵修城浚隍，
俞月而成。又使民家各筑墙，高俞屋檐，仍开墙窦如圭，仅可容一人。家令一壮丁执刀俟于窦内，其余人皆入队伍。令守号令，视旗鼓进退，违者无赦。又设伏巷中，洞开城门。未几，贼果至，旗举伏发，贼火无所施，兵无所加，尽擒斩之。自是贼不敢近乐陵。抚按交荐其才，擢是职。
十一月，赵钅遂等至宿迁。初，钅遂等攻破灵山卫及日照诸县，南攻徐州不下，至是至宿迁。淮安知府刘祥率兵逆贼，不战自溃，溺水死者无算。祥被执纵还，遂渡河，杀高邮等卫官军三百余人，执指挥陈鹏。攻灵壁，知县陈伯安战败被执。攻宿州不克，焚其西关。欲降伯安，不屈，刘三欲杀之，钅遂止之得释。又破虹县、永城、夏邑、虞城等县，执虞城知县，寻亦释之。又破归德府，守备万都司率众追至亳州，武平县指挥石坚率兵千人、僧兵三百人邀战，皆败，杀僧兵七十余人。至白龙王庙，渡小黄河，武平卫百户夏时扼之河。杨虎率壮士黄宁九骑渡河，时兵不知其为虎也，击之，虎夺舟欲济，官军以土石击覆其舟，虎溺水死。钅遂等推刘三为主。总兵白玉击刘三于泰和县小南门，败绩，杀官军一千五百余人，失亡盔甲枪刀二千，神器七十余。攻破霍丘，杀万人，执指挥潘，释之。杀都指挥三保，射杀河南布政司经历任杰，军民死者千余人。至鹿邑，鹿邑溃，执守城千户。有陈翰者，自称兵部主事，乞为刘三子。至新蔡，致仕知府张释率众遗刘三金帛万计，不攻去。当是时，河淮南北官吏，望风遁。诸将利劫掠，战不力，贼势日盛。刘三妄欲举大事，与陈翰、甯龙谋兵无主必乱，共推刘三为奉天征讨大元帅，赵钅遂更名怀忠，称副元帅，小张永前军，管四后军，刘资左军，马武右军，邢老虎中军，并称都督，陈翰为侍谋军国元帅长史。分二十八营，应二十八宿，各树大旗为号。置金旗二，大书：“虎贲三千，直抵幽、燕之地；龙飞九五，重开混沌之天。”又造钓牌，令所至官吏修道路桥梁，备刍粮酒肉供军，降者秋毫无犯，拒者寸草不遗。
刘六等攻徐州，掠淮西。刘七等觇知谷大用、毛锐等驻军临清，复拥众走霸州。贼以十二月朔车驾出郊宫省牲，图犯御跸。时兵部尚书何鉴未寝，左右无一吏卒，乃自具帖子，令厕卒递入长安门。逐门递入司礼监，转奉上知。复传示各衙门，严加防守。又缒城赍报通州、良乡、涿州各守备官，整备兵马，兼以常制驾出南郊，分调军马于南海子、卢沟桥、羊房角三处下营，以防冲突。处分甫定，漏下五鼓矣。有顷，上命司礼监太监召鉴至左顺门，问今日驾可出否？对曰：“驾当早出，以安人心。”车驾遂出，迄暮方回。贼知有备，不敢犯。
十二月刘六等西奔，掠新城、雄县、定兴、安肃、易州、涞水而南，破高阳、蠡县、博野、容城、深泽、束鹿，觇知祁州有备，乃迂道竟攻临城、高邑、成安、饶阳，由真定掠赵州、安平，直抵晋州、藁城、柏乡、内丘、南河、衡水等处。鉴计贼非东向临清，必南奔彰德，移文促陆完督军分道追袭。至彰德，贼方围汤阴，闻官军至，望风遁去。许泰、冯祯、郄永、金辅、李瑾、张俊、成钊追战败之，渡河溺死者无算。刘七等复纠众万余，围李瑾、冯祯营，许泰与祯、瑾内外夹攻，败之，贼遁去。
刘六、刘七、齐彦名、刘三、赵钅遂、邢老虎等复分掠山东、河南。贼欲牵制官军，故分寇其势益炽。刘三等攻陷上蔡县，知县霍死之。前锋临商水，知县率吏民降。进攻西平，知县王佐拒敌，被执，骂不绝口，贼支解之。乘胜攻破舞阳，劫狱，狱有僧德静，伪称唐府宫人子，贼党贾勉儿留之。至叶县，执知县唐天恩，并其父杀之。攻襄城，襄城人馈银马，不攻。攻破宝丰县，佥事孙盘赍黄榜抚贼。赵钅遂复书曰：“群奸在朝，浊乱海内，诛杀谏臣，屏斥元老。乞皇上独断，枭群奸之首以谢天下，斩臣之首以谢群奸。”有掠县令妻子者，钅遂杀之。破裕州杀都指挥詹济、同知郁采，屠其城。
命辽东巡抚都御史彭泽提督军务，以咸宁伯仇钺为平贼将军，充总兵官，帅延绥、榆林诸路军马讨河南贼。泽至，大陈军容，擐甲引见诸大校，责以退缩，严军政，论行法，建纛，诸大校无不惕息，顿首请自效。良久释之，遂鼓行前。时河南亲藩告急，何鉴建议复于宣府、大同、辽东、延绥诸将部下，续调未发官军，分道赴之。复以诸贼分责诸将，计日剿灭。
七年春正月，刘六等复攻霸州。何鉴续调宣府边兵在涿州者遏之，贼遁去。先是，陆完闻贼北奔，恐犯京师，即调许泰、却永追至德州。泰、永方恐后期获罪，而贼东遁之报忽至，泰、永惊喜久之，乃知遏贼宣府续调兵也。尝语人曰：“何公此举，既解霸州之危，复舒吾辈之罪。”既而辽东续调军亦至，却永率边军追贼，至山东，大败贼李隆于穆陵关。隆奔刘七营，刘七恶其反复，斩之。并其众复归河南。陆完分调诸将许泰等大败贼众于汴北。时抚治郧阳李士实亦发兵夹攻，贼奔商水，仓皇阻河，不能渡。官军并力蹙之，方可殄灭，而纪功御史雷宗力劝诸将朝崇府。盘薄久之，贼因得渡商水。何鉴劾宗阻误兵机，逮下狱。
伏羌伯毛锐至真定，败绩。锐衰老怯懦，所领京军万余，皆怯不谙战。谷大用拥众观望，不敢进。锐帅师至真定，遇刘七等，与战大败；适许泰援至，锐仅以身免。失亡所佩将军印，征回京师，以与大用同事不问，罢归第。
二月，赵钅遂等攻唐县。先后二十八日，不破。邢老虎病死，钅遂并其众，号十三万，骑五千，转掠襄阳、樊城、枣阳、随州、新野。破泌阳，前大学士焦芳仅以身免，尽发其先世冢墓无遗骸。取芳衣冠被庭树，历数其恶，命剑士斩之，曰：“吾手诛此贼，以谢天下。”进攻均州，不克，贼党声言欲屠城。赵钅遂以马文升家在围中，引众去之。总制彭泽、咸宁伯仇钺督各边将帅败钅遂于西平县杀贼二千余人，夺回马骡器械无算。钅遂奔鄢陵，焚掠而过。至新郑、郑州，攻城不能入，遂至荥阳、汜水，攻偃师。
升陆完右副都御史。先是，杨一清议擒斩贼三名者，升一级。时刘六、刘七、齐彦名虽拥众数万，然多劫掠胁从之徒，其亲信骁勇善骑射者，不及千人。官军每追及，贼首驱胁从良民对敌，并弃所掠财帛奔逸而去。官军竞取财帛，斩获胁从首级，屡报捷音，陆完、谷大用降敕奖励十余次，前后报功万计；而正贼卒无获者，甚至贼已去而官军遇平民，亦杀之以报功。大同游击江彬过冀州，入民家，杀二十三人。有司申状，大用、完皆不问。大用复奏带权势子弟仆从坐功冒级，日费饩廪。自出师以来，刍粮犒赏，费太仓银二百余万，府库为之虚耗。
三月，刘三、赵钅遂等至河南府，参将金辅惧不敢渡河。总兵冯祯率榆林兵方列阵，而姚信所部京军驰越祯前，失利先遁。贼麾众突至，祯下马力战死。贼亦杀伤多，乘夜奔汝州，复犯汝宁府，杀湖广土军数十人。入颍州朱皋镇，官军追败之。前后斩贼及渡河淹死人马五千有余，沿途逃散者甚众。钅遂等由光山、六安州攻破舒城，劫掠人马。
夏四月，桐柏知县李聚率乡兵败赵钅遂于县外，生擒潘僧等八名。泌阳县刘机率乡兵擒获逆盗刘喜等。总制彭泽督官军败赵钅遂于六安州，杀获四百余人。追至定远，连败之。湖广佥事郭韶败刘三、赵钅遂等于应山县二郎畋、广水店，追逐悬崖溺水者千余人。彭泽同巡抚刘丙督各路军马追杀钅遂等■应山并子铺、随州蓬甑山等处，刘三、刘资等潜匿山谷去。
李钅宏率边军败刘六等于临煦沂水，殄之。刘六、刘七等东入登、莱，掠胶州、平度、莱阳，破文登、招远，攻围宁海。陆先复分调许泰、却永合兵追剿。贼溃，分两队。一队由高密西奔，李钅宏追至沂水，剿杀无遗。刘六、刘七、齐彦名等复北走霸州，犯香河、宝坻、玉田诸县。败官军，杀参政王杲于武清八里庄。兵部奏调参将成钊等统领京军。陆完、宁杲亦分调诸将会兵截杀。贼过马东圈，杀戮宁杲子弟兵甚众，乃越霸州，竟往雄县，迤南直抵山东。贼虽屡衄，然随在胁聚，寡而复众。先是，正月，刘六等自文安而下，二月，至宿迁，屯小河口，劫船欲渡。指挥周正御之，不得前。退往桃源，屯于城子河，率众万余掠邳州之氵加口集。遂由赣榆过郯城。既拥众，复寇邳州。贼皆白衣，弥漫郊野，知州周尚化悉力拒走之。三月，贼过吕梁，沿途焚掠无遗。总兵刘晖破贼于滕之吕孟社。寻败贼于邳之郭家庄，杀获千余人。贼且战且走，至鱼头集，复破之。四月，贼奔登州海套，陆完率大军与刘六、刘七、齐彦名等遇于嵩浅坡、古县集等处。时宣、大铁骑及中上材官、良家子悉集，将十万人合围。诸军奋勇鏖战，斩首二千三百，杀伤三千有奇，俘获百余，诸酋渠殆尽。六、七、彦名独挟骁骑三百余溃围而走，间道驰至河西务，其势无前。诸军悉出，莫能御。贼将北出塞外，尼关险不得通，乃复越临清而南下邳之新安，迤■马家浅、双沟，频欲渡不得，复由灵壁西南而去。
闰五月，刘三自河南入罗田，转掠黄陂，都指挥陈表击败之，还据罗田。仇钺击贼于光山，神周、姚信为左，时源、金辅为右，大败之，斩首三百九十人，盗奔六安。诸将进至七里冈，贼分为三。神周追赵风子，姚信追贾勉儿。二贼急复合，其党张通等率众数千降。钅遂屡与官军战不利，陈翰见势败，亦向总兵仇钺降。时源、金辅追刘三，由黄陂、光、罗至桐柏、南召。从骑十七人，夜亡其半。至土地陂，指挥王瑾射刘三，中其左目，三纵火自焚，瑾灭火斩其首。都指挥朱忠等复追击贾勉儿于扶沟，贼奔沙河，溺死者甚众。追至永城，勉儿变姓名，匿项城之下村，老人王斌获之，余众悉溃。赵风子走德安，知事不成，行至应山县东化山坡下，遇僧真安，因削剃须，藏度牒，令贼党邢本道等各散。遂同真安欲渡江从江西贼，再图大举。湖广巡抚刘丙督官军擒邢本道等三十余人于随州天王险寨等处，斩贼百余级，获马骡器械千数。本道被获，始知钅遂削遁去，分命各道物色之。武昌卫军人赵成、赵宗等行至黄陂县九十三里陂遇钅遂过，见钅遂状貌异常，思与颁示合，心疑之。追至武昌江夏县管家套，钅遂入军人唐虎店饭，成等进擒之，搜获真安度牒，槛车入京伏诛。
刘七、杨寡妇以千骑犯利津，佥事许逵追至高苑，败之。钱鸾以百骑劫德平，逵复引兵追至杨二庄，尽歼之。刘六、刘七围邳州，督漕都御史张缙击败之。东海千户张瀛率锐卒开栅迎敌。贼三骑驰突而前，皆渠帅也，中矢毙，其党悉遁。六等遂从枣林渡邳，骑能属者才三百人。奔河南光山、确山入湖广，弃马登舟，沿江掠聚，复聚党至七百人，驻兵武昌阳逻团风镇。湖广巡抚都御史马炳然携家赴官，贼遇之丁烂泥铺。胁与俱至南京，炳怒骂之，遂遇害，掠其家人。
  </div>
  <div class="pagination">
   <a href="明史纪事本末_page20.html">
    上一页
   </a>
   <span>
    ...
   </span>
   <a href="明史纪事本末_page16.html">
    16
   </a>
   <a href="明史纪事本末_page17.html">
    17
   </a>
   <a href="明史纪事本末_page18.html">
    18
   </a>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <span class="current-page">
    21
   </span>
   <a href="明史纪事本末_page22.html">
    22
   </a>
   <a href="明史纪事本末_page23.html">
    23
   </a>
   <a href="明史纪事本末_page24.html">
    24
   </a>
   <a href="明史纪事本末_page25.html">
    25
   </a>
   <a href="明史纪事本末_page26.html">
    26
   </a>
   <span>
    ...
   </span>
   <a href="明史纪事本末_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
