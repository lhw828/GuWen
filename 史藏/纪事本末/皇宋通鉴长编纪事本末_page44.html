<!DOCTYPE html>
<html>
 <head>
  <meta charset="utf-8"/>
  <title>
   皇宋通鉴长编纪事本末 - 第 44 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇宋通鉴长编纪事本末 - 第 44 页/共 103 页
  </h1>
  <div class="content">
   丙寅，智高围广州。前二日，有告急者，知州仲简以为妄，囚之，下令曰：『有言贼至者斩!』以故民不为备。及贼至，始令民入城。民争以金贝遗阍者，求先入，践死者甚众，余皆附贼，贼势益张。壬申，命崇仪使、知桂州陈曙领兵讨侬智高。
　　六月乙亥，起复前卫尉卿余靖为秘书监、知潭州，前屯田员外郎、直使馆杨畋为广南西路体量安抚、提举经制盗贼。后七日，靖改为广南西路安抚使、知桂州，后十日，畋召至都门，加起居舍人、同知谏院而遣之。庚辰，命同提点广南东路刑狱、内殿崇班、閤门祗侯李枢与知桂州、崇仪使陈曙同捉杀蛮贼，仍令广南东路转运、钤辖司发兵应援之，寻以曙为广南西路钤辖。辛巳，如京使、资州刺史张忠为广南东路都监。甲申，徙知广州、兵部员外郎、天章阁待制仲简知荆南。朝廷但以简能守城，故有是命，不知广人怨之深也。是日，广端都巡检高士尧击侬智高于市舶亭，为贼所败。丙戌，命知越州、给事中魏瓘为工部侍郎、集贤院学士、知广州，给禁卒三千使往[4]，且听以便宜从事。洛苑副使兼閤门通事舍人曹修为广南西路同体量安抚、经制盗贼。庚寅，广、惠等州都大提举捉贼、西京左藏库副使武日宣、惠州巡检、左侍禁魏承宪击侬智高于广州城下[5]，死之。
　　七月丙午，命知桂州余靖经制广南东西路盗贼。初，魏瓘筑广州城，凿井畜水，作大弩为守备。及侬智高攻城甚急，且断流水，而城坚，井饮不竭，弩发辄中，中辄洞溃，贼势稍屈。知英州晋江苏缄始闻广州被围，谓其众曰：『广与吾州密迩，今城危在旦暮，而恬不往救，非义也。』乃蒐募壮勇合数千人，委州印于提点刑狱鲍轲，夜行赴难，去广二十里驻兵。黄师宓者，广人也，陷城中，为谋主。缄使缚其父，斩以狥，贼闻之丧气。时群不逞皆旁缘为盗，缄捕得六十余人斩之，招怀其驱胁诖误，使复故业者凡六千八百余人。城被围日久，战数不胜，贼方舟数百急攻南城。番禺县令萧注者，新喻人也，先自围中出，募得海上强壮二千余人，以海船集上流。未发，会飓风夜起，纵火焚贼船，烟焰蔽天，大破之，积尸甲如山。即日发县门，诸路援兵及民户牛酒、刍粮相继入城，城中人每战必胜。而转运使王罕亦自外募民兵遂入城，益修守备。贼知不可拔，围五十七日，壬戌解去，繇清远县济江，拥妇女作乐而行。攻贺州，不克，遇广东都监张忠于白田，忠战败被杀。虔州巡检董州、康州巡检王懿、连州巡检张宿、贺州巡检赵允明、监押张全、司理参军邓冕皆没。甲子，广东钤辖蒋偕击贼于路田，兵败。南恩州巡检杨逵、南安军巡检邵余庆、权宜融州巡检冯岳、西路捉贼王兴、苌用和皆没。丙戌，赠张忠为感德节度使。
　　八月丁亥，以萧注为礼宾副使、权发遣番禺县事。戊子，诏广南有捕获侬智高者，授正刺史，赏钱三千缗、绢二千疋；获智高母，授诸司副使，钱三千缗、绢二千疋；获黄师宓、黄玮，授东头供奉官，钱一千缗。辛卯，改新知秦州孙沔为荆湖南路、江南西路安抚使，内园使、陵州团练使、入内押班石全彬副之。沔以南方兵连为贼所破，气摄不可用，请益发骑兵，才与兵七百。沔忧贼度岭而北，乃檄湖南、江西曰：『大兵且至，其缮治营垒。』多具燕犒。贼疑，不敢北侵。沔行至鼎州，复有诏加广南东西路安抚使，知英州、秘书丞苏缄为供备库副使。初，广州以贼遽至，不及清野，故贼得势。掠后，缄知贼将走，分兵边村渡扼其归路，布槎木、巨石几四十里。贼至，果不得前，遂缭绕数舍，入沙头度江，由清远县道连、贺州西归，摧伤者多。缄尽得贼所略之物。
　　九月戊申，侬智高杀广东钤辖蒋偕于贺州太平场，庄宅副使何宗古、右侍禁张达、三班奉职唐岘皆没。偕始受命讨贼，驰驿十七日至广州城下。入城揖州官未定，数知州仲简曰：『君留兵自守，又纵部兵馘平民以幸赏，可斩也!』简曰：『安有团练使欲斩侍从官?』偕曰：『剑在吾手，何论侍从!』左右解之，乃止。及贼去广州，杨畋檄偕焚储粮，退保韶州。军次贺州，贼夜入其营，袭杀之。偕举动轻肆，卒坐此败。甲寅，桂宜柳州巡检、三班借职李贵击侬智高于龙岫峒，兵败死之。丙辰，降广南西路体量安抚经制贼盗、起居舍人、直史馆、同知谏院杨畋知鄂州，落知谏院；同体量安抚经制贼盗、西上閤门副使曹修为荆南都监；广南东路钤辖兼捉杀蛮贼、宫苑使、韶州团练使蒋偕为潭州都监监。初，畋与修闻智高徙军沙头将济江，即命偕弃英州，焚储粮，及召内殿承制丌赟、岑宗闵、西头供奉官閤门祗侯王从政退保韶州，故并责之。时偕死已九日矣。供备库副使苏缄、礼宾副使萧注并为广南东路都监，兼管勾东西两路贼盗事。丁巳，命知桂州余靖提举广南东路兵甲、经制贼盗，再降杨畋等官爵，又降内殿承制丌赟为内殿崇班。己未，赠岭南诸州死事者官有差：知封州曹觐为太常少卿，知康州赵师旦为光禄少卿。
　　庚申，智高破昭州，知州柳应辰弃城，洛苑使、广西钤辖王正伦与贼斗于馆门驿，死之。东头供奉官閤门祗侯王从政、三班奉职徐守一、借职文海皆被害。贼始执从政，从政骂不绝口，至以汤沃之，终不屈而死。杨畋、曹修经制蛮事既无功，改命孙沔及余靖等，上犹忧之。或言：『智高欲得邕、桂七州节度使即降。』枢密副使梁适曰：『若尔，二广非朝廷有也！』上问宰相庞籍谁可将者，籍荐枢密副使狄青，青亦上表请行。翌日入对，自言：『臣起行伍，非战伐无以报国。愿得蕃落骑数百，益以禁兵，羁贼首致阙下!』上壮其言，庚午，改宣徽南院使、荆湖南北路宣抚使、提举广南东西路经制盗贼事。
　　十月丙子[6]，诏鄜延、环庆、泾原路择蕃落广锐军曾经战斗者各五千，仍逐路遣使臣一员押赴广南行营，从狄青之请也。丁丑，侬智高入宾州，知州、国子博士程东美弃城。己卯[7]，降空名宣头札子各一百道[8]，锦袄子、金银带各二百下狄青，以备赏军功。兵部郎中、天章阁待制仲简落职、知筠州。庚辰，狄青辞，置酒垂拱殿。辛巳，内降手诏：『应避贼在山林者，速招令复业。其乘贼势为盗，但非杀人及贼所胁从能逃归者，并释其罪。』右正言韩绛言：『狄青武人，不可独任。』帝以问庞籍，籍曰：『青起行伍，若用文臣副之，必为所制，而号令不专。不如勿遣。』乃诏广南将佐皆禀青节制；若孙沔、余靖分路讨击，亦各听沔等指挥。甲申，侬智高复入邕州，知州、礼宾使宋克隆弃城。克隆承贼残扰之后，不能营葺守备，颇纵士卒下诸山寨杀逃民，诈为获贼，一级赏钱十千；又诈给亲兵帖，以为赏有功。及智高再至，克隆无以御贼，遂遁去。
　　十一月，赠王正伦丹州团练使，何宗古嘉州团练使。
　　十二月壬申朔，广西钤辖陈曙击智高，兵败于金城驿，东头供奉官王承吉、白州长史徐噩死之。曙素无威望，既与贼遇，士卒犹聚博营中，使承吉将宜州忠敢兵五万为先锋，仓卒被甲以前，遂致覆军。
五年正月。始，余靖言交趾李德政共击贼[9]，德政亦乞会兵。狄青奏以：『一智高横蹂二广，力不能讨，仍假夷蛮兵。蛮夷贪得忘义，因而启乱，何以御之?愿罢交趾兵勿用。』丁未，诏广南西路转运司移文，止交趾助兵。狄青合孙沔、余靖两将之兵，自桂州次宾州。青以张忠、蒋偕轻敌取死，军声大沮，前戒诸将：『无得妄与贼斗，听吾所为。』陈曙恐青独有功，乘青未至，以步卒八千犯贼，溃于昆仑关，其下殿直袁用等皆遁。青曰：『令之不齐，兵所以败！』己酉晨，会诸将堂上，揖曙起，并召用等三十二人，按所以败亡状，驱出军门斩之。沔、靖相顾愕然。靖尝迫曙出战，因离席而拜曰：『曙失律，亦靖节制之罪。』青曰：『舍人文臣，军旅之责，非所任也。』诸将皆股栗。
吕诲志陈曙墓铭称：曙与孙抗有隙，及青至，抗悉以败军事归曙，故及诛。当考。
　　狄青既戮陈曙，乃按军不动，更令调十日粮。众莫测。贼觇者还，以为军未必进也。翌日，遂进军，青将前阵，孙沔将次阵，余靖将后阵，夕次昆仑岗。黎明，整大将旗鼓。诸将环立帐前，待令乃发，而青已微服与先锋度关，趣诸将会食关外，即归仁铺为阵。戊午，贼悉其众，列三锐阵以待官军，执大盾、标枪，衣绛衣，望之如火。及战，前军稍却，右将开封孙节死之。贼气锐甚，沔等惧失色。青起，自执白旗，麾蕃落骑兵张左右翼出贼后交击，左者右，右者左，已而左者复左，右者复右。贼众不知所为，大败走，侬智高复趋邕州。王师追奔五十里，捕斩二千二百级，其党黄师宓、侬建中、智忠并伪官属，死者五十七人，生擒贼五百余人。智高夜纵火烧城遁，由合江入大理国。迟明，青按兵入城，获金帛巨万、杂畜数千。招复老壮七千二百尝为贼所俘胁者，慰遣使归。枭师宓首于邕州城下。得尸五千三百四十一，筑京观于城北隅。时有贼尸衣金龙衣，众以为智高已死，欲具奏。青曰：『安知非诈耶?宁失智高，不敢诬朝廷以贪功也。』先是，谣言：『农家种，籴家收。』而智高为青所破，皆如其谣。战于归仁也，右班殿直张玉为先锋，如京副使贾逵将左，西京左藏库副使孙节将右。既阵，青誓曰：『不待令而举者，斩!』及节搏贼死山下，逵私念所部忠敢、澄海皆土兵，数困而心慑易衂，苟待令，必为贼所薄。且兵法先据高者胜，乃引军疾趋山，立始定而贼至，逵拥众而下，挥剑大呼，断贼阵为二，玉以先锋突出阵前，而青麾蕃落骑兵出贼后，贼遂大溃。逵乃诣青帐下请罪，青拊逵背曰：『违令而胜，权也，何罪之有?』甲子，内出手诏，遣内侍抚问广南将校，仍赐军士特支钱。
　　二月癸未，宣徽南院使、彰化节度使狄青为护国节度使、枢密副使，依前宣徽南院使。初，广南捷书至，上大喜，谓宰相庞籍曰：『青破贼，卿议之力也。』遂欲擢青枢密使、同平章事。籍以为不可，乃止。乙酉，广南东西、湖南、江西路安抚使、枢密直学士、右谏议大夫孙沔、知桂州、秘书监余靖并为给事中，仍留靖留屯邕州经制余党，候处置毕，乃还桂州。狄青尝问沔何以破贼，沔曰：『使贼出上计，收其保聚，退守巢穴，则当徐图之。据邕州以拒我师，犹为中计。若恃胜求战，此计最下。然贼有轻我心，必出下计，将成擒耳！』已而果然。沔始受命，数请骑兵，又令军中制长刀巨斧。人谓南方地形不便骑兵，而刀斧非所用。青竟以骑兵破贼。贼皆翳大盾，翼两标，置阵甚坚，矢石不可动。竟赖刀斧杂短兵搏战，阵乃破，人皆谓不及也。丙戌，诏礼宾副使广南西路都监萧注、内殿崇班邕贵等七州都巡检使王成、东头供奉官閤门祗侯广南西路都监於震同追捕侬智高，仍诏有能获智高者，除正刺史。同功人以次甄赏之。广南东西、湖南、江西路安抚副使、入内押班、内园使、陵州团练使石全彬领绵州防御使，东头供奉官、閤门祗侯狄咨为西染院副使兼閤门通事舍人，右侍禁狄詠为閤门祗侯。咨、詠皆青次子也。赐狄青敦教坊第一区。壬辰，右谏议大夫、天章阁待制田瑜为广南东路体量安抚使，度支副使、工部郎中周沆为广南西路体量安抚使。贷知邕州、礼宾使宋克隆死，除名杖脊，刺配沙门岛，侬贼再至弃城也。乙未，赠荆湖北路都监、西京左藏库副使孙节为忠武军留后。
　　四月壬申[10]，狄青还朝，置酒垂拱殿。甲戌，广南西路转运使孙抗、转运判官宋咸、提点刑狱朱寿隆、同提点刑狱高惟和、广南东路转运使元绛、提点刑狱鲍轲、湖南路转运判官李章、提点刑狱李肃之、同提点刑狱柳涉以邕州平，并迁官。乙亥，破蛮诸将分三等迁资，迁者凡七十二人。戊寅，御垂拱殿，令蕃部骑兵布阵如归仁铺破贼之势，观其驰逐击刺，等第推赏。都大提举教阅阵法张玉迁内殿承制。给事中孙沔还自岭南，帝问劳，解所服御带赐之。壬午，命知杭州。沔自请也。
　　五月乙巳，以狄青为枢密使。丁未，枢密直学士、给事中、新知杭州孙沔为枢密副使，给事中、知桂州余靖为工部侍郎。时御史梁蒨数言靖赏薄。孙沔既与狄青继践二府，故靖亦加秩。以蕃官蒲亚讷为银青光禄大夫、国子祭酒。监察御史、武骑尉、知广州魏瓘言[11]：智高围城，亚讷能以猛火油烧其攻具也。
　　六月甲子，赠邕州司户参军孔宗旦为太子中允，知兖州祖无择始以宗旦死事闻故也。
　　十二月丁酉，广南西路安抚司言：捕获侬智高母阿侬及智高弟智光、子继宗、继隆。诏护送京师。阿侬有智谋，智高攻陷城邑多用其策，僭号皇太后。天姿惨毒，嗜小儿，每食必杀小儿。智高败，阿侬入保特磨，依其夫侬夏卿，收残众约三千余人习骑战，复入寇。余靖督部吏黄汾、黄献珪、石鉴、进士吴舜举发峒兵入特磨掩袭，并智高弟、子皆获之。
　　至和元年三月庚午，三班奉职黄献珪等迁官，赏获智高母子之功也。知桂州余靖加集贤院学士，知邕州萧注迁东上閤门副使。
　　六月乙未，诏益州路钤辖司应蛮人出入处，皆预择人为备御。时黎州言侬智高自广源州遁入云南故也。
二年六月乙巳，侬智高母侬氏、弟智光、子继宗、继隆伏诛。初，欲留继隆等以招降智高，日给食饮。或传智高已死，遂并戮之。工部侍郎、知桂州余靖为户部侍郎，东上閤门副使、知邕州萧注为引进副使，留再任。注募死士使大理国购智高。南诏久与中国绝，林箐险绝，深接生蛮，语皆重译，行百日乃通。智高亦自为大理所杀，函其首至京师。
大理国函智高首送京师，此据《萧注传》。然智高本传云：智高卒不出，其存亡莫可知。未知孰是。又司马光《百官表大事记》至和二年四月，亦书侬智高死于大理，当考。
　　嘉祐二年四月。雷火峒侬宗旦者，智高之族也。据险聚众，数出剽略，知邕州萧注大发峒丁击之，知桂州萧固独请勅招降。转运使王罕以为宗旦保山溪篁竹间，苟设伏邀吾军，未必可胜，徒滋边患。乃独领兵次境上，使人召宗旦子日新，谓曰：『汝父内为交趾所仇，外为边臣希赏之饵。归报汝父，可择利而行。』于是宗旦父子皆降，南事遂平。以宗旦为忠武将军，日新为三班奉职。
　　
校勘记
[1]丌赟  原本作『开赟』，据《长编》卷一七○改。
[2]奉表  原本脱『奉』字，据《长编》卷一七○补。
[3]秘书丞  《长编》卷一七二作『殿中丞』。
[4]三千  《长编》卷一七二作『五千』。
[5]于广州  原本『于』字上衍一『在』字，据《长编》卷一七二删。
[6]十月  原本无此二字，据《长编》卷一七三补。
[7]已卯  原本作『乙卯』，据《长编》卷一七三改。
[8]札子  原本作『头子』，据《长编》卷一七三改。
[9]余靖言  原本作『余靖向』，据《长编》卷一七三改。又按：此云『五年正月』，误，《长编》卷一七三事在皇祐四年十二月戊子。
[10]壬申  原本作『壬寅』，据《长编》卷一七四改。
[11]魏瓘  原本作『魏权』，据《长编》卷一七四改。
　　

皇宋通鉴长编纪事本末卷第五十一
仁宗皇帝

英宗册立始末
　　景祐二年十二月，安化留后允让为宁江节度使。允让，元份第二子也。上之幼也，真宗择宗室子年相若、聪悟可观者与游，召允让入禁中，旦暮诵读共学，凡动作燕嬉，无一不中节。及上出閤，始用云韶乐导从允让归外邸。
　　四年六月甲午，皇侄太子左监门率府率宗实特迁右内率府率。宗实，允让第十三子也，生四岁，养于宫中，时方六岁。
　　宝元元年九月辛未，左千牛卫将军宗实为右领军卫将军。
　　二年六月壬申，右千牛卫将军宗实为右千牛卫大将军，始自宫中出还第。时方八岁。
《英宗实录》、正吏并云豫王生，英宗乃还第。按：豫王以此年八月甲戌生，英宗以六月壬申还第。《实录》、正史盖不审也。
　　庆历元年十二月丙申，左千牛卫大将军宗实为右羽林卫大将军。
　　五年十月戊寅，宁江节度使允让为汝南郡王。
　　至和二年十二月。上春秋高，未有继嗣。皇祐末，太常博士张述上言曰：『臣闻漆室之女，有忧国之心，倚槛而叹。臣仕于朝二十五年，而区区之虑，不早为陛下建万世之长策，是漆室之不若也，臣实耻之。夫生民之命系于宗庙、社稷之重，而以继嗣为之本。匹夫匹妇有百金之产，犹能定谋托后，事出于素，况于有天下者哉?建隆、乾德之臣子，孰不愿太祖皇帝享年亿万者?端拱、天禧之臣子，其心亦莫不若此。然而天地有运行，日月有盈昃，阴阳之数，有闰有章，气至而回，物极而变，理之必然者也。艺祖以神器付太宗，太宗以传真宗，真宗以传陛下。陛下承三圣之业，传之于千万年，斯为孝矣。而春秋四十四，宗庙社稷之继未有托焉，此臣所以夙夜彷徨而忧也。陛下知此矣，而以嫌疑不决，非孝也；群臣知此矣，而以避讳不言，非忠也。陛下享天下之贵而不自怠，有天下之富而不自侈，过成康、文景远矣。谓宜默祈天地、岳渎，分宠六宫，用均爱施，或未之获，则遴择宗亲才而贤者，异其礼秩，赐以职务，俾内外知圣心有所属，则天下大幸！』是岁，复上疏曰：『臣闻明两作离，大人以继明，照于四方。离为日，君象也。二明相继，故能久照。东升西没，一昼一夜，数之常也。陛下御天下将三纪，是日之正中也，而未闻以继照为虑，臣诚疑之。使嗣不早定，则有一旦之忧，而贻万世之患。历观前世事之仓卒，则或宫闱出令，或宦官主谋，或奸臣首议。贪孩孺以久其政，冀暗昧以窃其权，安危之机，发于顷刻。而朝议恬不为计，岂不危哉?』述前后七上疏，最后语尤激切，文多，故不载。上终不以为罪。述，小溪人也。
皇祐五年，仁宗春秋四十四，述疏即以五年上。传云皇祐中，误也。
　　嘉祐元年正月，上暴感风眩。
　　二月，帝康复。
五月甲申，诏以九月于大庆殿行恭谢之礼[1]。右千牛卫大将军宗实仍养于宫中，上及皇后鞠视如子。既出还第，问劳赏赐不绝，诸宗室莫得比。上始得疾，不能视朝，中外忧恐。宰相文彦博、刘沆、富弼劝帝早立嗣，上可之。参知政事王尧臣之弟纯臣为王府官，数与尧臣言宗实之贤，尧臣以告彦博等，彦博等亦知宗实上意所属，乃定议，乞立宗实为嗣。既具稿，未及奏而上疾有瘳，其事中辍。
至和议立嗣，诸家各有记述，要当以《龙川别志》为得实。盖彦博等私议英宗当立，已曾具奏，俱未及上尔。其诏草亦非伪也。盖当日群臣预为此奏，可即降诏，事不容缓，其理势亦当尔。今国史及《文氏私记》皆云已奏诏草，则恐未必然。今从《别志》，止称奏议，不载诏草，更俟考详。《别志》乃云事在嘉祐二年，且谓韩琦与彦博、弼同为宰相，则误也，今不取。
　　是日，知谏院范镇上疏曰：『陛下置谏官者，为宗庙社稷计也。谏官而不以宗庙社稷计事陛下者，是不知谏官之任也。陛下不以臣愚，任之谏官，臣敢不以宗庙社稷计献于陛下乎?二月中，臣使契丹还，过河北，河北之人籍籍纷纷，皆谓陛下方不豫时有言曰：「我惟宗庙社稷计以忧劳，而成此疾。」陛下所谓宗庙社稷计而忧且劳者，得非皇嗣未立乎?是时中外皇皇，莫知所为，而陛下方且宗庙社稷计为念，是陛下之计虑至深且明也。今陛下既已平复，御殿听政，愿推向者之言而终行之。行之之术，非明则不审，非果则不决。惟审与决，而宗庙社稷之计定矣。今祖宗后裔蕃衍盛大，信厚笃实，伏惟陛下拔其尤贤者，优其礼数，试之以政，与图天下之事，以系天下之心。异时诞育圣嗣，复遣还邸，则真宗皇帝时故事是也。初，周王既薨，真宗皇帝取宗室之子养之宫中，此天下之大虑也。太祖皇帝舍其子而立太宗皇帝者，天下之大公也，宗庙社稷之至计也。伏惟陛下观太祖皇帝大公之心，考真宗皇帝时故事，断于圣心，以幸天下，不胜大愿。臣考之于昔，参之于今，谋之于心，书之于疏。疏成而累月不上者，大惧无益于事，死今之世，以累陛下之明。伏惟赦臣万死之罪，审之决之，以定宗庙社稷之至计。非独臣蒙更生之赐，乃天下之人之心也。』
　　五月三日入，范镇奏疏并不载于《实录》，盖《实录》镇所修，不欲自表见尔。今悉以月日追载。周王薨，真宗养宗室子，当考。
　　疏奏，文彦博使提点开封府界诸县公事蔡挺问镇何所言，镇以实对。明日，挺谓镇曰：『言如是事，何不与执政谋?。』镇曰：『镇自分必死，乃敢言。若谋之执政，或以为不可，亦岂得中辍也!』
　　六月己未，殿中侍御史赵抃上疏曰：『向者伏睹陛下圣体偶小违豫，中外之心，莫不动摇。赖宗庙社稷之降灵，天地神明之垂祐，四海蒙福，宸躬寝康。然犹上有谪见之文，迨无虚月；下有妖言之俗，至于再三。天其或者岂非以陛下皇嗣未立，人心未有所系，垂厥祥异，明白丁宁，警戒陛下，意欲陛下深思远图，亟有所为而然也?权宜也，机会也，此其时矣。《书》曰：「一人元良，万邦以正。」《易》曰：「大人以继，明照四方。」叔孙通以谓「天下之本，奈何以天下为戏」，韩愈亦云：「前定可以守法，不前定则争且乱。」臣不胜大愿，愿陛下思所以答谪见妖星之警戒，思所以固三圣百载之基业，思所以安中外臣庶之忧惑，思所以破奸雄阴贼之窥觎。断宸衷，发天意，择用宗室贤善子弟，或教育宫闱，或封建任使，左右以良士，辅道以正人。磐石维城，根本深固，有是二者，惟陛下示天下之至公而裁择焉。伏况陛下春秋富盛，福寿延洪，一旦皇子庆诞，小阳正位，储贰事体，何损权宜?方今施为，且适机会。转祸乱危亡将然之势，为福治安存无疆之基，岂不盛哉？岂不休哉?臣职在言责，计无家为[2]。戴陛下之恩，极泰山之重。顾愚臣之命，等鸿毛之轻。傥一毫有补于朝廷，则万死甘从于鼎镬。』庚午，殿中丞、集贤校理、通判并州司马光上疏曰：「人臣之进言者，舍其急而议其缓，则言益多而用益寡矣。人君之听纳者，忽其大而务其细，则心益劳而功益浅矣。故明王不恶逆耳之言，以察治乱之原；忠臣不避灭身之祸，以论安危之本。是以上下交泰，而事业光美也。陛下自首春以来，圣体小有不康，天下之人，侧足而立，累气而息，忷忷然忧惧，若蹈冰炭间。虽已痊平，而民间犹有讹言以相警动者，虽有司以严刑束之，彼口不得言，中心惶惶，何所不虑也?陛下何不试思其所以然者何哉?岂非储贰者天下之根本?根本未定，则众心未安也。贾谊有言：「抱火厝之积薪之下，而寝其上，火未及然，因谓之安，可乎?」当谊之时，汉文帝春秋鼎盛，有孝景为太子，中外人安，公私富益，谊犹有是言。使谊处于今日，当何如哉?陛下好学多闻，且以前古之事质之治乱安危之机，何尝不由继嗣哉?盖得其人则治，不得其人则乱；分先定则安，不先定则危。得失之机，间不容发。朝廷至大至急之务，孰先于此?而陛下晏然不以为忧，群臣爱身莫以为言，此臣所以日夜痛心疾首，忘其身之疏贱，而不顾鼎镬之罪也。今夫细民之家有百金之资，犹择亲戚可信任者使谨守之，况天下之大乎?三代之王以至二汉，所以能享天之禄若是其久者，岂非皆亲任九族，以为藩辅乎?使亲者犹不可信，疏者庸足恃乎?窃惟陛下天性纯孝，振古无伦，事无大小，关于祖宗者，未尝不勤身苦体以奉承之，况祖宗光明盛大之基业，岂可不为之深思远虑，措之于安平坚固之地，以保万世无疆之休哉?天子之孝，非若众庶，止于养亲而已，盖将谨守前人之业而传于无穷，然后为孝也。《礼》：「大宗无子则同宗为之后。」为之后者，为之子也。故为人之后者，事其所后，礼皆如父，所以尊尊而亲亲也。伏惟祖宗受天明命，功德在人，本支百世，子孙千亿，而陛下未有皇嗣，人心忧危。伏望深念祖宗艰难之业，断自圣志，昭然勿疑。遴择宗室之中聪明刚正、孝友仁慈者，使摄居储贰之位，以俟皇嗣之生，退居藩服。傥未欲然，或且使之辅政，或典宿卫，或尹京邑，亦足以镇安天下之心。如此，天地神祇、宗庙社稷，实赖陛下明圣之德，况群臣兆民，其谁不欢呼鼓舞乎?昔鲁漆室之女忧鲁君老，太子幼。彼匹妇也，犹如忧国家之难，盖以鲁国有难则身必危矣。况臣食陛下之禄，立陛下之朝，又得承乏典册之府，非比于漆室之女，诚不忍坐视国家至大至急之忧而隐嘿不言。臣诚知言责不在，臣言之，适足以自祸，然而必言者，万一冀陛下采而听之，不胜愤懑之诚。』上在位久，国嗣未立，及不豫，天下寒心而莫敢言，惟谏官范镇首发其议，光闻而继之，又与镇书言：『此大事，不言则已，言一出，岂可复反顾?愿公死争之。』于是镇言之益力。己卯，以都城大水，诏群臣实封言时政阙失。范镇又言：『伏见天下以水灾奏者日有十数。都城大水，天雨不止，此所谓水不润下也。《传》曰：「简宗庙，不祷祠，废祭祀，逆天时，则水不润下。』陛下恭祀天地神祇，肃祗祖宗，山川之祠，罔不秩举。至于号令，必顺天时。非逆天时，非废祭祀，非不祷祀也，然而上天出此变者，晓谕陛下以简宗庙也。宗庙以承承力重，故古先帝王即位之始，必有副贰，以重宗庙也。陛下即位以来，虚副贰之位三十五年矣。臣近奏择宗子贤者，优其礼数，试之以政，系天下人心，俟有圣嗣，复遣还邸。及今两月余而不决，政所谓简宗庙也。此天变所以发也。伏惟陛下深念宗庙之重必有副贰，以臣前一章降付执政大臣，速为裁定，以塞天变。』
镇以五月三日初上疏。此云两月余，则当在七月十日庚寅未谢晴前。或两月余字误，更详之。
　　七月，文彦博等共议建储，未尝与西府谋也。枢密使王德用闻之，合掌加额曰：『置此一尊菩萨何地?』或以告翰林学士欧阳修，修曰：『老衙官何所知?』于是上疏略曰：『自古人君必有储副，所以承宗庙之重而不可阙者也。陛下临御三十余年而储副未立，此久阙之典也。近闻臣僚多以此事为言，大臣亦尝进议，陛下圣意久而未决，而庸臣愚士知小忠而不知大体者因以为异事，遂生嫌疑之论，此不思之甚也。且自古帝王有子，至三二十人者甚多，材高年长罗列于朝者甚众，然其为君父者，莫不皆享无穷之安，岂有所嫌而斥其子耶?若陛下鄂王、豫王在，至今则储宫之建久矣。世之庸人偶见陛下久无皇子，忽闻此议，遂以云云尔。且《礼》曰：「一人元良，万国以正。」盖谓定天下之根本，上承宗庙之重，亦所以绝臣下之邪谋。自古储副，所以安人主也。若果如庸人嫌疑之论，则是常无储副则人主安，有储副则人主危，此臣所谓不思也。臣又见自古帝王建立储副，既以承宗庙之重，又以为国家美庆之事，故每立太子，则不敢专其美，必大赦天下，凡为人后者，皆被恩泽，所以与天下同其庆喜，然则非恶事也。汉文帝初即位之明年，群臣再三请立太子，文帝再三谦让，而后从之。当时群臣不自疑而敢请，汉文帝亦不疑其臣有二心者，臣主之情通故也。五代之主或出武人，或出养子，如后唐明宗，尤恶人言太子事，群臣莫敢正言。有何泽者尝上书乞立太子，明宗大怒，谓其子从荣曰：「群臣欲以汝为太子，我将归老于河东！」由是臣下更不敢言。然而文帝立太子之后，享国长久，为汉太宗，是则何害为明主也?后唐明宗储嗣不早定，而秦王从荣后以举兵窥觎，陷于大祸，后唐遂乱，此前世之事也。况闻臣僚所请，但欲择宗室为皇子尔，未即以为储贰也。伏惟陛下仁圣聪明，洞览古今，必谓此事国家之大计[3]，当谨审而不可轻发，所以迟迟尔，非恶人言而不欲为也。然朝廷大议，中外已闻，不宜久而不决。昨自春首以来，陛下服药，大臣侍于左右，如人子之侍父，自古君臣，未有若此之亲者也。下至群臣、士庶、妇女、婴孩，昼夜祷祈，填咽道路，发于至诚[4]，不可禁止。以此见臣民尽忠，蒙陛下之德厚，爱陛下之意深，故为陛下虑也。今之所请，天下臣民所以为爱君计也，陛下何疑而不从乎?中外之臣既言陛下圣躬康复，又欲见皇子出入宫中，朝夕问安侍膳于左右，然后群臣奉表章为陛下贺，辞人墨客称述本支之盛，为陛下歌之颂之，岂不美哉?伏望陛下出于圣断，择宗室之贤者，依古礼文且以为子，未用立为储副也。既可以徐察其贤否，亦可以俟皇子之生。』疏凡再上，皆留中不出。
韩琦旧传云：欧阳修因水灾再上疏，皆留中。修传亦云水灾即嘉祐元年事，而修传乃于作枢副后载之，误也。修奏议自有日月。王德用事据江氏《杂志》，误云富、范。盖误以文为范也，今改之。
　　知制诰吴奎言：『王者以社稷为本，宗庙为重。社稷必有奉，宗庙必有主。陛下在位三十五年而嗣续未立，今之灾沴，乃天地祖宗开发圣意，不然，何以陛下无大过，朝廷无甚失，辄降如此之灾异?在《礼》，大宗无嗣，则择支子之贤者。汉成之于哀帝，孝和之于安帝，皆兄弟之子也。若以昭穆言之，则太祖、太宗之曾孙；以近亲言之，则太宗之曾孙，陛下所宜建立，用以系四海之心者也。况陛下春秋犹盛，俟有皇子，则退所为后者，颇优其礼数，使不与他宗室等，亦何为而不可?臣愿陛下勿听阴邪巧说，以误大事。使万一仓卒之际，柄有所归，致宗庙社稷不血食，书之史册，为后世叹愤。臣不愿陛下以圣明之质，当危亡之比也。臣恐此事不宜优游，愿速以时裁定，定之不速，必有奸人阴贼其间，然亦不独为陛下之过，辅弼之臣，未闻力争，致宗祀无本，郁结群望，感召沴气，毒流天下，所宜深罪。推之咎罚，无大于此。』殿中侍御史吕景初亦言：『此阴盛阳微之戒也。商周之盛，并建同姓；两汉皇子，多封大国；有唐宗室，出为刺史；国朝二宗，相继尹京，是故本支强盛，有磐石之安，则奸雄不敢内窥，而天下有所系望矣。愿择宗子之贤者，使得问安侍膳于宫中，以消奸萌，或尹京典郡，为夹辅之势。』
　　八月，司马光又上疏，其略曰：『以臣之愚，念当今甚大而急者，未有过于本根未建，众心危疑。释此不忧而顾彼三者（谓河患、积储、边寇），是舍其肺腑而救四肢也，不亦左乎?借有高才之臣能复九河之道，储九年之食，开千里之边，而本根未建，尚何益也?况复细于彼三事哉！今陛下圣体虽安，而四方之人未能遍知，尚有疑惧者。不以此时早择宗室之贤，使摄居储副之位，内以辅卫圣躬，外以镇安百姓，万一有出于意外之事，可不过为之防哉?』癸丑，范镇又上言，略曰：『陛下即位三十五年，以纳谏为德，以畏天为心，至于小小议论，未尝不虚怀开纳。今及宗庙社稷之计，乃拒谏而不用，违天而不戒乎?臣职当言，不敢爱死，默默负陛下。陛下以臣言为然，乞以臣前所上章与大臣速定大议；以臣言为不然，乞加臣万死之罪。何者?陛下素有纳谏之美，因臣奏疏，使陛下有拒谏之名，臣更不敢奉朝请，谨阖门以待万死之罪!』乙卯，镇又言：『臣前六奏宗庙社稷之计，四奏进入，两奏奉圣旨送中书。陛下不以臣章留中，而令送中书者，是欲使中书奉行也。臣两至中书，递相设辞以拒臣。以此观之，臣欲陛下为宗庙社稷计，而大臣不欲为也。为大臣而不欲为宗庙社稷计，非所谓大臣也。臣窃原大臣之意，恐行之而事有中变，故畏避而为容身之计也。今星变主兵，万一兵起，大臣家族首领顾且不保，其为身计亦已疏矣。就使事有中变而死陛下之职，与其死于乱兵，不犹愈乎?乞陛下以臣此章示大臣，使其自择死所！』庚申，起居舍人、直秘阁、同知谏院范镇为户部员外郎兼侍御史知杂事。镇固辞不受，曰：『陛下以臣言为非，即当加臣万死之罪；以臣为是，岂可不先宗庙社稷计，而遽为臣转官迁职也?』
　　九月壬午，司马光又上疏，其略曰：『自古帝王即位，则立太子，此不易之道也。其或谦撝未暇，则有司请之，所以尊宗庙、重社稷，未闻人主以为讳也。及唐中叶以来，人主始有恶闻立嗣者，群臣莫敢献言，言则刑戮随之，是以祸患相寻，不可复振。不知本强则茂，基壮则安。今上自公卿，下至庶人，苟有患于国家者，其心皆知当今之务无此为大，然而各畏忤主之诛，莫敢进言，独臣不爱犬马之躯，为陛下言之。历观春秋以来，迨至国初，积千六百年，其间兵寝不用者，不过四百余年。至如圣朝芟夷僭乱，一统天下，朝野之人，自祖及孙，耳目相传，不识战斗。盖自上世以来，未有若今之盛也。且国家于州县仓库斗粮、尺帛，未尝不严固扃钥，择人而守之，况国家融明闳茂之业，岂可不谨择亲戚可信任者，使助陛下守之乎?陛下何独不念太祖、太宗跋履山川，经营天下，真宗宵衣旰食，以致太平之艰难乎?此臣所以夙夜皇皇，起则思之，卧则梦之，感叹涕泗而不能已也。』范镇又以书遗执政曰：『诸公视今日之事与前日为孰难?必曰：今日难于前日。安知他日不难于今日乎?以为他日易而可为，则今日不为难也；以为今日难而不可为，则他日不为易也。此所谓难易有机而不可以忽也。事早则济，缓则不及，先圣贤所以贵于及机会也。诸公谓奸言已入，今日不可弭，他日可以弭乎?』先是，执政谕镇以『上不豫，诸大臣亦尝建此策。今间言已入，为之甚难。』故镇书及之。
　　十一月辛巳，范镇入对垂拱殿，言：『臣待罪中，蒙恩除知杂御史，七降圣旨，趣臣赴台。臣虽甚愚，知陛下必以臣言为是，然久而不决者，窃恐左右近习以为陛下已安，不用为此，以惑陛下。是佞邪无识之人，不可不察。古人所谓小人爱人以姑息者，正为此辈。臣愚谓陛下既安，尤当为之，以答天意。天意报贶，必蒙子孙无疆之庆，此天人相与之际，必然之理。愿陛下黜小人姑息之浅见，察臣至言，则大臣不敢畏避，必能辅佐陛下，以为宗庙之计。臣前后上章凡十九次，窃虑留中，大臣不尽得见，今录进呈，乞付中书、枢密大臣同共参详，有异议者，乞令与臣廷辩；谓臣不然，即乞明加臣罪；不加臣罪，即乞解臣言责。臣之至情，尽在于此。』镇待罪几百日，鬚发为白，至泣以请。上亦泣曰：『朕知卿忠，卿言是也。当更俟三二年。』镇由是卒辞言职，朝廷不能夺也。己丑，新除户部员外郎兼侍御史知杂事范镇复为起居舍人，充集贤殿修撰。
　　嘉祐二年二月己巳，右正言吴及上疏曰：『帝王之治，必敦骨肉之爱，而以至亲夹辅王室。《诗》曰：「怀德惟宁，宗子维城。」故同姓者，国家之屏翰；储副者，天下之根本。陛下以海宇之广而根本未立，四方无所系心，宗社之忧，无大于此。谓宜发自圣断，择宗室子以备储副。以服属议之，则莫如亲；以人望言之，则莫如贤。既兼亲贤，然后优封爵以宠异之，选重厚朴茂之臣以教导之，听入侍禁中，示欲为后，使中外之人悚然瞻望，曰宫中有子矣!陛下他日有嫡嗣，则异其恩礼，复令归邸，于理无嫌，于义为顺。弭觊觎之心，属天下之望，宗庙长久之策也。』
　　二月己卯，起居舍人、集贤殿修撰、同修起居注范镇知制诰。镇自罢言职，每因事，未尝不以储副为言，冀上心感动。及知制诰正谢，又面请之曰：『陛下许臣复三年矣，愿早定大计。』
　　六月庚戌，龙图阁直学士、左司郎中、权知开封府包拯为右谏议大夫、权御史中丞。拯言：『东宫虚位日久，天下以为忧，群臣数有言者，卒未闻有所处置，未审圣意持久不决，何也?夫万物皆有根本，而太子者，天下之根本也。根本不立，祸孰大焉?愿采诗人盘维之义，固天下根本之地。』帝曰：『卿欲谁立?』拯曰：『臣非才备位，所以乞预建太子者，为宗庙万世计尔。陛下问臣欲谁立，是疑臣也。臣行年七十且无子，非邀厚福者。惟陛下裁察。』帝喜曰：『徐当议之。』
　　四年十一月庚子，汝南郡王允让薨。帝临奠，诏特屏桃茢祓除，以示亲厚。赙恤加等，罢朝五日。赠太尉、中书令，追赠濮王，谥安懿。命龙图阁直学士向传式、入内副都知任守忠护葬。
　　六年闰八月丁未，司马光奏：『臣昔通判并州日，曾三上章，乞陛下早定继嗣，以遏乱源。当是时，臣疏远在外，犹不敢隐忠爱死，数陈社稷至计，况今日侍陛下左右，官以谏诤为名。窃以国家至大至急之务莫先于此，若舍而不言，专以冗细之事烦浼圣听，厌塞职业，是臣怀奸以事陛下，罪不容于菹醢。伏望陛下取臣所上三章，少加省察，或有可则断自圣志，早赐施行。如此，则天地、神衹、宗庙、社稷、群臣、百姓并受其福，惟在陛下一言而已。』光既具札子[5]，复面请之。上时简默不言，虽执政奏事，首肯而已。闻光言，沈思良久，曰：『得非欲选宗室为继嗣者乎?此忠臣之言，但无人敢及尔。』光曰：『臣言此自谓必死，不意陛下开纳。』上曰：『此何害?古今皆有之。』因令光以所言付中书。光曰：『不可，愿陛下自以意谕宰相。』是日，光复言江淮盐事，诣中书。宰相问光：『今日复何言?』光默计此大事，不可不使韩琦知，思所以广上意者，即曰：『所言宗庙社稷大计也。』琦谕意，不复言。
　　九月，司马光复奏：『臣前乞检会臣并州所上章早定继嗣事，陛下即垂听纳，凡所宣谕，皆非愚臣所能及，乃天地神衹保佑皇家，实万世无疆之休也。臣意陛下朝夕德音，宣告大臣施行其事。今甫一月，未有所闻，岂陛下以兹事体大，精选宗室，未得其人，将左右之人有所间沮，荧惑圣听?臣皆不得而知也。臣闻为之后者，为之子也，著于礼律，皆有明文。汉成帝即位二十五年，年四十五矣，未有继嗣，立弟子定陶王欣为太子。今陛下即位之年及春秋已过之，岂可不为宗庙社稷深思远虑哉?臣愚亦不敢望陛下便正东宫之名，但愿陛下自择宗室仁孝聪明者养以为子，官爵居处稍异于众人。天下之人皆知陛下意有所属，以系远近之心，它日皇子生，复使之退居藩邸，有何所伤?此诚天下安危之本，愿陛下果断而速行之。』初，韩琦既默喻光所言，后十日，有诏令与殿中侍御史里行陈洙同详定行户利害。洙与光屏人语曰：『日者大飨明堂，韩公摄太尉，洙为监察。公从容谓洙曰：「闻君与司马君实善，君实近建言立嗣事，恨不以所言送中书，欲发此议，无自发之。行户利害，非所以烦公也，欲洙见公达此意尔。」于是公复具奏，且面言：「臣向者进说，陛下欣然无难意，谓即行矣。今寂无所闻，此必有小人言陛下春秋鼎盛，子孙当千亿，何遽为此不祥之事?小人无远虑，特欲仓卒之际，援立所厚善者尔。唐自文宗以后，立嗣皆出于左右之意，至有称定策国老、门生天子者，此祸岂可胜言哉?」』上久感悟，曰：『送中书。』光至中书，见琦等曰：『诸公不及今议，异日夜半禁中出寸纸，以某人为嗣，则天下莫敢违！』琦等皆唯唯，曰：『敢不尽力!』洙寻具奏，乞择宗室之贤者立以为后。既发奏，谓家人曰：『我今日入一文字，言社稷大计。若得罪，大者死，小者贬窜，汝辈当为之备。』下奏状者未返，洙得疾暴卒。御史中丞王畴等乞优加赙赠，与一子官。诏赐钱十万。
此据司马光奏议，并陈襄所作洙墓铭。洙卒在九月十五日。《御史台记》云：洙仰药死。当考。
　　十月壬辰，起复前左卫将军、岳州团练使宗实为泰州防御使、知宗正寺。初，司马光既以所上章送中书，内复出知江州吕诲章。
按：神宗朱墨二录、诲附传并云：诲上疏请早建皇嗣。韩琦以诲及司马光疏，遂定议用英宗知宗正寺。而司马墓铭独不载其事。诲奏表文不存，此本不知何时也。诲之孙仅尝为诲补传，乃有此疏，亦不知何从得之。《长编》掇取附见九月末，今此独不载。
　　宰相韩琦等与同列奏事垂拱殿，读光、诲二章，未及有所启，上遽曰：『朕有此意多时矣，但未得其人。』因左右顾曰：『宗室中谁可者?』琦曰：『此事非臣下所议，当出圣择。』上曰：『宫中常养子二人，小者甚纯，然不慧，大者可也。』琦请其名，上曰：『名宗实者，今三十许岁矣。』议定将退，琦复奏曰：『此事至大，臣等未敢施行。陛下今夕更思之，来日取旨。』明日奏事垂拱殿，又启之。上曰：『决无疑也。』琦曰：『事当有渐，容臣等商量所除官。』时宗实独居父丧，乃议起复泰州防御使、知宗正寺。上喜曰：『如此甚好。』琦又曰：『此事若行，不可中止。陛下断以不疑，乞从内批出。』上曰：『此岂可使妇人知之?只中书行可也。』遂降此诏。
　　至和末，上得疾，文彦博、富弼、刘沆与王尧臣劝上早立嗣。上既许之，会疾愈，寝其奏。既而言者相继，范镇、司马光所言尤激切，其余不为外知者不可胜数。包拯为御史中丞，又力言之。上未许，如是五六年，言者亦稍怠。琦独尝请建学，内中择宗室之谨厚好学者升于内学，冀得亲贤可属大事，欲以此感动上意，乘间即言宜早立嗣。上曰：『后宫一二将就馆，卿且待之。』后皆生皇女。一日，琦取《汉书·孔光传》怀之以进，曰：『汉成帝即位二十五年无嗣，立弟之子定陶王为太子。成帝中才之主，犹能之，以陛下之圣，何难哉?太祖为天下长虑，流福至今，况宗子入继，则陛下真有子矣。盛德大庆，传之万古，孰有逾陛下者?愿陛下以太祖之心为心，则无不可也。』于是因光等言，卒成上初意，然宗实犹固辞也。
韩琦新旧传云：包拯、范镇交章论述，每辄留中。按：嘉祐元年，范镇最先建议，司马光次之。包拯此时犹在江宁，十二月召为开封府，拯本传亦不云与镇交章论述。及拯自开封迁御史中丞，始乞豫建太子，盖嘉祐三年六月事矣。今略加删润，使不失事实。又韩琦称吕诲疏与司马光疏同自内出，然光疏则先自纳于中书矣。若谓同日进呈，则可也。今亦略加删润，以俟考求。
　　癸巳，诸王宫侍讲、屯田员外郎、编校书籍王猎为宗正寺伴读。猎为官僚凡十三年，于宗实有辅导功，故首用之。戊戌，以太庙南旧府司为知宗正寺廨宇。
　　十一月丁巳，起复右卫大将军、泰州防御使、知宗正寺宗实上表请终丧。帝以问韩琦，琦曰：『陛下既知其贤而选之，今不敢遽当者，盖器识远大，兹所以为贤也。愿固起之。』宗实表四上，乃从其请。
　　七年正月辛未，复命宗实为泰州防御使、知宗正寺，濮安懿王服除故也。
　　三月癸丑，大宗正寺言：『右屯卫大将军、岳州团练使宗实乞还泰州防御使、知宗正寺敕告。』诏不许。
　　七月丁卯，右卫大将军、岳州团练使宗实辞泰州防御使、知宗正寺，不许。是月，右正言王陶上疏曰：『自至和中圣躬不豫之后，天下之人栗栗惴惴，无所寄命，日望上穹眷命，降生圣嗣，内承九庙祀享之重，外安四海亿兆之心。天贶莫期，未如民志。朝廷百执事、州郡之吏，下至韦布草莱之士，抗章交疏，引今古，陈灾异，请择宗室亲贤早建储嗣。危言切论，感动人听者百数。夫为是议者，岂皆怀不忠孝，为奸利托附之人哉?盖发于至诚，为宗庙社稷无穷大计、他日四海生灵死亡之命豫求安全，深思远虑而言也。陛下纳谏从善，博传古今治乱之要，知圣人先天而天弗违、后天而奉天时之道，在乎顺民欲而安众心也。故去岁亲发德音，稽唐故事，择宗子，使知宗正寺，上以先后天心导迎景贶，而俟与子之祥；次以尊崇宗庙，钦重祭享，而修主鬯之职；下以顺悦人情，表灼圣意，而一不强宗之势。中外闻之，或谓此举设施安稳，不惊人耳目，而天下摇摇之心一旦而定。他日圣嗣降育，则稍迁其秩，使还本邸，进退之命，无伤国体，莫不称庆。陛下有尧之至仁，舜之大孝，汉文之恭俭，以睿漠英断，非近代中庸之主所可企及。厥后稍稍寝阁稽缓，四方观听，岂无忧疑?或罪宗实，以为自唐以来，判宗正寺者皆用宗子。求之典故，乃一寻常差遣，何必过为辞让?或者流言云：事由宫中嫔御宦官姑息之言，圣意因而微惑。且妇人近幸，不识国家大计，苟务一时慰悦陛下，而不知反沮坏美政，睽隔英断，为害甚大也。风闻宗实自有此命而来，夙夜恐惧，闭门不敢见人。昨自二月服除，今半年有余矣。臣恐天下之人谓陛下始者顺天心人欲而命之，今者听左右姑息之言而疑之，不独百世之后，使人叹息圣政始卒之不一，亦恐自今远近中外奸雄之人，得以窥伺间隙矣。自古天下祸乱之始，未始不由继嗣不立，付属之心不豫定，而遂至后世争夺危亡，使天下赤子糜烂涂地而受弊者也。况数岁以来，灾异频数，不可胜纪。今春徐、陈、许、蔡迨京畿之民讹言相传，掘土而食。近又龙斗于南京之旧驿，盛夏火王，金当消伏，太白芒角盛大，凌犯荧惑。又太白经天，与岁星昼见，天地人事，皆见变异，其占为兵、为凶、为人心不安，此甚可惧。太史必有以其术为陛下言之者。陛下于此时，岂可尚复优游，持养圣断，不早恐惧修省，急答天戒哉?夫天下者，圣祖神宗天下，传至陛下，当思先帝付托之重，使宗庙社稷生民有所依赖，天下忠臣节士有所取正，无令汉成帝独有美名也。前日未命宗实，人人上言早建储副，今日乃无一人敢言者，非今日之人不忠也，盖前日未有主名，泛为公言，而陛下不疑也。今日补一宗正官，虽非继嗣，似有主名，而陛下犹豫迟疑，自冬徂秋十月矣。中外之人，无贵贱贤愚，人人自预私计，惧陛下见疑获罪，不敢出一言，但日听朝廷所为，以小治乱而已。臣职为谏官，傥又不言，则谁为陛下言者?故臣区区忧国之心，颠沛傍徨而不能自已也。』陶因请对，言宫嫔宦官有以上惑圣聪，而使宗实畏避不敢前。上问陶，欲别与一名目，陶对曰：『此止是一差遣名目，乞与执政大臣议之。』上曰：『当别与一名目。』于是韩琦等始有立为皇子之议。
　　八月丙子，右卫大将军、岳州团练使宗实辞泰州防御使、知宗正寺，许之。初，宗实屡乞缴还告敕。上谓韩琦曰：『彼既如此，盍姑已乎?』琦曰：『此事安可中辍?愿陛下赐以手札，使知出自圣意，必不敢辞。』比遣使者召之，称疾不出。琦与欧阳修等言曰：『宗正之命既出，外人皆知必为皇子矣。不若遂正其名。』修曰：『知宗正寺告敕付閤门，得以不受。今立为皇子，止用一诏书，事定矣!』遂入对，乞先听宗实辞所除官。上曰：『勿更为他名，便可立为皇子。明堂前速与了当！』琦因请谕枢密院。及张昪至，帝面谕之。昪曰：『陛下不疑否?』帝曰：『朕欲民心先有所系属，但姓赵者，斯可矣。』昪遂再拜称贺。琦等乞帝书手札付外施行。既退，辅臣未至厅，中使已传手札至中书。丁丑，琦召翰林学士王珪令草诏。珪疑焉。戊寅，请对，言：『此大事也，后不可悔。外议皆云执政大臣强陛下为此，若不出自陛下，则祸乱之萌，未可知也。』上指心曰：『此决自朕怀，非由大臣之言也。不如此，众心不安，卿何疑焉?』乃再拜殿上曰：『陛下能独断宗庙社稷计，此天下之福也!』退而草诏以进。己卯，诏曰：『人道亲亲，王者之所先务也。盖二帝之隆，治由兹出，朕甚慕之。右卫大将军、岳州团练使宗实，皇兄濮安懿王之子，犹朕之子也。少鞠于宫中，而聪智仁贤，见于夙成。日者选于宗子近籍，命以治宗正之事。使者数至其第，乃崇执谦退，久不受命，朕默嘉之。朕蒙先帝遗德，奉承圣业，罔敢失坠。夫立爱之道，自亲者始，固可以厚天下之风，而上以严宗庙也。其以为皇子。』辛巳，上悉召宗室入宫，谕以立皇子之意。壬午，诏入内内侍省、皇城司即内香药库之西偏营建皇子位。癸未，赐皇子名曙。
　　八月辛卯，司封郎中李受为皇子伴读，改宗正寺伴读王猎为皇子位说书。受，江南人也。大宗正寺言：皇子累奏辞所除恩命，诏即还其奏。壬辰，诏权以皇城司閤宇为皇子位，仍命入内高班王中庆、梁德政发车乘津置行李入内。上既下己卯诏书，皇子犹坚卧称疾不入。司马光、王陶等言：『凡人争丝毫之利，至相争夺。今皇子辞不赀之富，已三百余日不受命，其过于人远矣。然臣闻父召无诺，君命召，不俟驾而行。使者受命不受辞。皇子不当辞逊，使者不当徒反。凡召皇子内臣，皆乞责降。且以臣子大义，责皇子宜必入。』上与辅臣谋之，韩琦曰：『今既为陛下子，何所间哉?愿令本宫族属敦劝，及选亲信内人就谕旨，彼必不敢违。』丁酉，赐皇子袭衣、金带、银绢各一千。诏登州防御使同判大宗正寺从古、沂州防御使虢国公宗鄂敦劝皇子，仍与润王宫大将军以上同入内。皇子若称疾，即乘肩舆。己亥，从古等言：皇子犹固称疾。是夕，使者往返数四，留禁门至四鼓，皇子终不至。乃诏改择异日。庚子，以立皇子告天地、宗庙及诸陵。辛丑，皇子以肩舆入内。先是，宗谔责皇子曰：『汝为人臣子，岂得坚拒君父之召而终不受耶?我非不能与众人执汝，强置汝于肩舆，恐使汝遂失臣子之义，陷于恶名尔。』皇子初让，宗正与记室周孟阳谋之，所上表皆孟阳之笔也。每一表饷十金。孟阳辞，皇子曰：『此不足为谢，俟得请于朝，方得厚谢尔。』凡十八表，孟阳获千余缗。及立为皇子，犹固称疾。孟阳入见于卧内，曰：『主上察知太尉之贤，参以天人之助，乃发德音。太尉独称疾坚卧，其义安在?』皇子曰：『非敢邀福，以避祸也。』孟阳曰：『太尉事两宫以父母，中外所闻。主上为万世计而立为子矣。今固辞不拜，假如得请归藩，遂得燕安无患乎?』皇子抚榻而起曰：『吾虑不及此！』遂与宗谔等同入内，良贱不及三十口，行李萧然，不异寒士，有书数厨而已。中外闻之相贺。甲辰，皇子见上于清居殿。自是日，再朝于内东门，或入侍禁中。
九月乙巳朔，以皇子为齐州防御使，进封钜鹿郡公。

校勘记
[1]恭谢  原本作『躬谢』，据《长编》卷一八二改。
[2]计无家为  原本『家』与『为』之间有一墨丁，据《长编》卷一八二删。
[3]大计  原本『计』字作墨丁，据《长编》卷一八三补。
[4]至诚  原本作『至城』，据《长编》卷一八三改。
[5]具札子  原本『具』字作墨丁，据《长编》卷一九五补。
　　

皇宋通鉴长编纪事本末卷第五十二
仁宗皇帝

李玮尚福康公主
　　庆历七年五月丙子，东头供奉官李玮为左卫将军、驸马都尉，选尚福康公主也。玮，用和次子。上追念章懿太后不已，顾无以厚其家为，使长主降焉。
　　嘉佑二年六月丙寅，进封福康公主为兖国公主，仍令所司择日备礼册命。戊辰，淑妃苗氏为贤妃，兖国公主之母也。公主将出降，故有是命。国朝公主受封降制，有册命之文，多不行礼，只以纶告进内。于是翰林学士胡宿言：『兖国公主议行册礼，然于事体颇有未便，前未有此礼。祖宗以来，公主、长主未有行者。昔汉明帝封皇子，悉半诸国，明德马皇后曰：「诸子食数县，不已俭乎?」帝曰：「我子岂敢与先帝子等也?」唐贞观中，太宗长乐公主将出降，帝令有司资送倍于永乐公主，魏徵曰：「不可。」引汉明帝之言为对，且曰：「天子姊妹称长公主，加长字，示有所尊崇，或可情有浅深，无容礼相逾越。」太宗然其言，入告长孙皇后，遣使赐徵金帛。陛下即位以来，屡曾进封楚国、魏国二大长公主，亦不曾行礼。今施于兖国公主，是与大长公主相逾越。佥以贵主之故，贤妃亦蒙殊典。自昔令进纶告，若不行册礼，是母子之间一行一不行，礼意尤不相称。书于史册，后世将有讥议，必谓陛下偏于近情，亏圣德之美。臣愿陛下采汉明之言，开文皇之听，遵祖宗旧典。如国朝公主曾行此礼，行之且无嫌；如其不曾，则宜且罢。臣以陛下好忠谏，纳至言，臣职在论思，不敢缄默。』不从。
  </div>
  <div class="pagination">
   <a href="皇宋通鉴长编纪事本末_page43.html">
    上一页
   </a>
   <span>
    ...
   </span>
   <a href="皇宋通鉴长编纪事本末_page39.html">
    39
   </a>
   <a href="皇宋通鉴长编纪事本末_page40.html">
    40
   </a>
   <a href="皇宋通鉴长编纪事本末_page41.html">
    41
   </a>
   <a href="皇宋通鉴长编纪事本末_page42.html">
    42
   </a>
   <a href="皇宋通鉴长编纪事本末_page43.html">
    43
   </a>
   <span class="current-page">
    44
   </span>
   <a href="皇宋通鉴长编纪事本末_page45.html">
    45
   </a>
   <a href="皇宋通鉴长编纪事本末_page46.html">
    46
   </a>
   <a href="皇宋通鉴长编纪事本末_page47.html">
    47
   </a>
   <a href="皇宋通鉴长编纪事本末_page48.html">
    48
   </a>
   <a href="皇宋通鉴长编纪事本末_page49.html">
    49
   </a>
   <span>
    ...
   </span>
   <a href="皇宋通鉴长编纪事本末_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
