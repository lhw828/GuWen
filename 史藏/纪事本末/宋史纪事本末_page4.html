<!DOCTYPE html>
<html>
 <head>
  <meta charset="utf-8"/>
  <title>
   宋史纪事本末 - 第 4 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史纪事本末 - 第 4 页/共 14 页
  </h1>
  <div class="content">
   天圣灾议
　　仁宗天圣四年六月庚寅大雨京师平地水数尺坏屋溺人京东西及河北江淮以南皆大水
　　五年六月京师大旱通判常州谢綘上防曰去年京师大水败民庐舎河渠暴溢几冒城郭今年苦旱百姓疫死田谷焦槁秋成絶望此皆大异也按洪范京房易传皆以为简祭祀逆天时则水不顺下政令逆时水失其性则坏国邑伤稼穑颛事者如诛罸絶理则大水杀人欲徳不用兹谓张厥灾荒上下皆蔽兹谓隔其咎旱天道指类示戒大要如此陛下夙夜勤苦思有以上塞时变固宜防告殃咎变更理化下罪已之诏修顺时之令宣羣言以导壅斥近幸以损隂而圣心优柔重在改作号令所发未闻有以当天心者夫风雨寒暑之于天时为大信也信不及于物泽不究于下则水旱为沴近日制命有信宿辄改适行遽止而欲风雨以时其可得乎天下之广万几之众不出房闼岂能尽知而在廷之臣未闻被数刻之召吐片言之善朝夕左右非恩泽即佞幸上下皆蔽其应不虚昔两汉日食地震水旱之变则防免三公以示戒惧陛下进用丞弼极一时之选而政道未茂天时未顺岂大臣辅佐不明耶陛下信任不笃耶必若使之宜推心责成以极其效谓之不然则更选贤者比来奸邪者易进守道者数穷政出多门俗喜由径圣心固欲尽得天下之贤能分职受业而宰相方考资进吏无敢建白欲徳不用之应又可验矣今阳骄莫解虫孽渐炽河水妄行循依违之迹行寻常之政臣恐不足囘灵意塞至戒古者糓不登则亏膳灾屡至则降服凶年不涂塈愿下诏引咎损大官之膳避路寝之朝许士大夫斥讳上闻讥切时病罢不急之役省无名之敛勿崇私恩更进直道宣徳流化以休息天下至诚动乎上大惠浃于下岂有时事之艰哉帝嘉纳之
　　七年六月丁未大雨震电玉清昭应宫灾中丞王曙上防曰昔鲁桓僖宫灾孔子以为桓僖亲尽当毁汉辽东高庙及高园陵便殿灾董仲舒以为高庙不当居郡国便殿不当居陵旁故灾魏崇华殿灾高堂隆以为天以台榭宫室为戒宜罢勿治文帝不聼明年复灾今玉清昭应宫之建非应经义灾变之来若有警者愿除其地罢诸祷祠以应天变荥阳县尉苏舜钦诣登闻鼓院上防曰臣观今岁自春徂夏霖雨隂晦未尝少止农田被菑者几于十九臣以为任用失人政令多过赏罸弗中之所召也天之降灾欲悟陛下而大臣归咎于刑狱之滥陛下听之故肆赦天下以为禳救如此则是杀人者不死伤人者不抵罪而欲以合天意也古者断决滞讼以平水旱不闻用赦故赦下之后隂雨及今前志曰积隂生阳阳生火灾见焉乗夏之气发泄于玉清宫雹雨杂下烈熖四起楼观万叠数刻而尽非慢于火备乃天之垂戒也陛下当降服减膳避正寝责躬罪已下哀痛之诏罢非业之作拯失职之民察辅弼及左右无禆国体者罢之窃弄权威者去之念政刑之失收刍荛之论庶几可以变灾为祐浃日之间未闻为此而将计工役以图修复都下之人闻者骇惑聚首横议咸谓非宜皆曰章圣皇帝勤俭十余年天下富庶帑府流衍乃作斯宫及其毕工海内虚竭陛下即位未及十年数遭水旱虽征赋减入而百姓困乏若大兴土木则费用不知纪极财力耗于内百姓劳于下内耗下劳何以为国况天灾之已违之是欲竞天无省已之意逆天不祥安已难任欲祈厚贶其可得乎今为陛下计莫若来吉士去佞人修徳以勤至治使百姓足给而征税寛减则可以谢天意而安民情矣夫贤君见变修道除凶乱世无象天不谴告今幸天见之变是陛下修已之日岂可忽哉昔汉宣帝三年茂陵白鹤馆灾诏曰廼者火灾降于孝武园馆朕战栗恐惧不烛变异罪在朕躬羣有司又不肯极言朕过以至于斯将何寤焉夫茂陵不及上都白鹤馆大不及此宫彼尚降诏四方以求已过是知帝王忧危念治汲汲如此臣又按五行志贤佞分别官人有叙率由旧章礼重功勲则火得其性若信道不笃或耀虚伪防夫昌邪胜正则火失其性自上而降及滥炎妄起燔宗庙烧宫室虽兴师徒而不能救鲁成公三年新宫灾刘向谓成公信三桓子孙之防逐父臣之应襄公九年春宋火刘向谓宋公听谗逐其大夫华弱奔鲁之应今宫灾岂亦有是乎愿陛下拱黙内省而追革之罢再造之劳述前世之法天下之幸也

　　宋史纪事本末卷四
　　钦定四库全书
　　宋史纪事本末卷五
　　明　冯　琦　原编
　　陈邦瞻　增辑
　　茶盐罢
　　仁宗天圣元年春正月癸未命三司节浮费遂立计置司罢茶盐行贴射通商法时承平既久兵籍益广吏员益众佛老夷狄蠧耗中国百姓纵侈而上下困于财三司使李谘请省浮费盐铁判官俞献卿亦言天下糓帛日耗稻苖未生而和籴桑叶未吐而和买自天禧以来日甚一日宜与大臣议捄正之上纳其言乃立计置司以张士逊吕夷简鲁宗道领之初陜西河北商人入刍粮者货务给劵以茶偿之又益以东南緍钱及香药犀象为虚实三估谓之三税而塞下急于兵食欲广储偫不爱虚估入中者以虚钱得实利人竞趋焉其后虚估日益高茶日益贱入实钱金帛日益寡茶法大坏至是上命谘等校岁入登耗更定之谘等言淮南十三塲茶岁课五十万緍天禧五年才及二十三万緍每劵直钱十万鬻之售钱五万五千总为实钱十三万緍除九万缗为本钱岁才得息钱三万余缗而官吏廪给杂费不与焉是则虚数虽多实利殊寡请罢三税以十三塲本息并计其数罢官给本钱使商人与园户自相交易一切定为中估而官收其息如鬻舒州罗源塲茶斤售钱五十有六官不复给但使商人输息钱三十有一而已然必辇茶入官随啇人所指而与之给劵为验以防私售谓之贴射若岁课贴射不尽则官市之如旧商人入刍粮塞下者随所在实估度地理逺近量增其直给劵至京一切以緍钱偿之谓之见钱法谘等又以盐之类有二解池引水而成曰颗盐淮浙蜀广防海或井或鹻而成曰末盐皆通商贸易干兴初解盐计岁入二十三万緍视天禧中数损十四万请罢之专令两池入中并边刍粟上皆从之
　　三年十一月复茶盐李谘以实钱入粟实钱售茶二者不得相为轻重既行而商人失厚利怨谤蠭起上疑变法之下诏责计置司而遣官行视谘具言新法便会孙奭等论其烦扰遂罢贴射法官仍给本钱市茶商人入钱售之茶法复坏解盐亦复之
　　八年八月复解盐通商法上书者言解盐官得利微而民困于转输诏翰林学士盛度御史中丞王随议更其制因画通商五利上之曰方禁商时伐木造船辇用兵民不胜疲劳今去其弊一利也陆运既差帖头又役车户贫人惧役连岁逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真盐三利也钱币国之货泉欲使通流富家多藏镪不出民用益蹙今岁得商人出緍钱六十余万助经费四利也岁减盐官兵卒畦夫佣作之给五利也遂罢三京二十八州军法听商人入钱若金银于京师货务受盐两池而民便之自是虽商贾流行而课耗矣
　　景祐三年三月罢茶复行贴射法自贴射茶法废而河北入中虚估之益甚李谘既居政府请复行见钱法皆如天圣元年之制又命商持劵径趋货务验实立偿之钱而三税之法废县官自此省费矣
　　庆厯二年春正月丁巳复盐法自元昊反军兴用度不足因听并边入中刍粟予劵趋京师货务受钱若金银入中他货予劵偿以池盐由是羽毛筋角胶潻铁炭瓦木之类一切以盐易之猾商贪吏表里为奸至入椽木二估钱千给盐二百二十斤盐直益贱贩者不行至是诏凡商人虚估受劵及已受盐未鬻者皆计直输亏官钱内地州军民间盐悉收市入官官为置塲增价出之复禁永兴等十一州军商盐官自辇运以衙前主之又禁商盐私入蜀置析愽务于永兴凤翔听人入钱若蜀货易盐趋蜀中以售已而东南未盐悉复禁皇祐四年九月以范祥为陜西转运使制置解盐事自复法兵民辇运不胜其苦并边务诱人入中刍粟皆为虚估腾踊至数倍大耗京师钱币太常博士范祥关中人也熟其利害常谓两池之利甚博而不能少助边计者公私侵渔之害也傥一变法岁可省度支緍钱数十百万乃画防以献遂命制置其事使推行之论者争言其非是遣户部使包拯驰视还言其便论者犹籍籍驿召祥至与三司杂议皆是祥所建诏从之田况请久任祥以专其事乃擢祥为转运使于是旧禁盐地一切通商听盐入蜀罢九州军入中刍粟令入实钱偿以盐授以要劵即池验劵按数而出尽弛兵民辇运之役以商所入緍钱籴粟输并边九州军而悉畱货物钱币以实中都由是黠商贪贾无所侥幸关内之民得安其业公私便之
　　嘉祐四年二月罢茶自茶为官民私蓄盗贩皆有禁腊茶之禁尤严岁报刑辟不可胜计园户困于征取官司并縁侵扰因陷罪戾至破产逃匿者岁比有之又茶法屡变岁课日削官茶所在陈积县官获利无几论者皆谓宜弛其禁帝曰茶盐民所食而强设法以禁之致犯法者众顾经费尚广未能弛禁耳既而叶清臣请令通商收税以免辇运之劳弭刑辟之滥又茶与盐均为人用宜以口定赋三司议以为不可行于是著作佐郎何鬲三班奉职王嘉麟皆上书请罢给茶本钱纵园户贸易而官收租钱与所在征算归货务以偿边籴之费可以防利源寛民力富弼韩琦曾公亮然其防请于帝行之下三司议三司言茶课给本收利所获甚微而烦扰为患园户输纳侵害日甚小民趋利犯法益繁宜约岁入息钱之数均付茶民恣其买卖所在收而不给本钱遂下诏曰古者山泽之利与民共之故民足于下而君裕于上国家无事刑罸以清自唐建中时始有茶禁上下规利垂二百年如闻比来为患益甚民被诛求之困日惟咨嗟官受滥恶之入岁以陈积私藏盗贩犯者实繁严刑峻诛情所不忍是于江湖间幅员数千里为陷穽以害吾民也朕心恻然念此久矣间遣使者徃就问之而皆讙然愿弛其禁岁入之课以时上官一二近臣条析其状朕犹若慊然又于岁输裁减其数使得饶阜以相为生俾通商利厯世之一旦以除着为经常弗复更制损上益下以休吾民尚虑喜于立异之人縁而为奸之党妄陈奏议以惑官司必寘明刑无或有贷凡岁输緍钱三十三万八千有竒谓之租钱与诸路本钱悉储以待边籴自是惟腊茶禁如旧余茶肆行天下论者犹谓朝廷志于恤人省刑其意良善然茶户先时受钱于官而今也顾使纳钱于官受纳之间利害百倍先时百姓冒法贩茶被罸耳今悉均赋于民赋不时入刑亦及之是良民代冒法受罪先时商贾为国迁贸而州郡收其税今商贾以利薄不行致岁额不登经费日蹙翰林学士欧阳修知制诰刘敞皆主是説请除前令帝不听
　　神宗熙寕二年三月以薛向为江浙荆淮发运使时范祥卒以向继领其事向请兼以盐易马王安石时令羣牧主其説请久任向会淮南转运使张靖言向坏盐法且有欺隐帝召向与靖对钱公辅范纯仁皆言向罪安石排羣议抵靖于法以向代之向请即永兴军置卖盐塲以边费钱十万緍储永兴为盐钞官本官自鬻之而罢通商从之
　　七年夏四月初蜀茶时王韶建开河湟之防遣三司干当公事李入蜀经画买茶于秦凤熙河博马以著作佐郎蒲宗闵同领其事初蜀之茶园皆民两税地不植五谷惟宜种茶赋税一例折输税额总三十万杞乃即蜀诸州剏设官塲更严私交易之令知彭州吕陶言市易司笼制百货岁出息钱不过十之二今茶塲司尽民茶取息十之三茶户被害不可胜穷诏止取息十之一而陶亦以是得罪未几以李稷都大提举茶塲稷与宗闵务浚利刻急一年之间通课利及旧界息税七十六万七千余緍稷又辟陆师闵干当公事以自辅八年十二月更定解池盐钞法自薛向立盐钞本其后多虚钞而盐益轻至是多言官卖不便乞通商王安石主提举张景温之言至课民买官盐随贫富作业为多少之差买卖私盐听人告以犯人家财给之买官盐食不尽畱经宿者同私盐法于是民间骚怨盐钞旧法每席六緍至是二緍有余商不入粟边储失偹
　　哲宗元祐元年秋七月罢成都茶塲时刘挚苏辙论陆师闵在成都增塲茶其害过于市易遂贬师闵官而罢茶塲值上官均论集贤修撰黄亷徃附蔡确出为陜西都转运使亷至陜谓茶政随事制宜便于公者不茍去以为名害于民者不茍存以为利请熙秦茶勿改而罢成都茶塲许东路通商禁南茶毋入陜西以利蜀货定博马岁额为万八千疋朝廷从之岁余人皆称便初陆师闵岁计茶息以一百二十万緍掊克敛怨无所不至及亷尽除公私之病比数年亦得百二十万六年秋七月复制置解盐使诏盐复许通商
　　徽宗崇寜二年夏四月更盐钞法蔡京欲囊括四方之钱实中都以夸富强而固恩宠俾商人先输钱于榷货务请钞赴产盐州郡支盐而旧钞悉不用商人凡三输钱始获一直之货因无资更钞已输钱悉干没于是有赍数十万劵一旦废弃者朝为豪商夕侪流丐有赴水投缳而死者商贾不通边储失备提防淮东刑狱章绎见而哀之奏改法误民京怒夺绎官
　　正雅乐
　　仁宗天圣元年冬十月翰林侍讲学士言郊庙二舞失序愿下有司考议于是学士承防刘筠等议曰周人奏清庙以祀文王执竞以祀武王汉高帝文帝亦各有舞至唐有事太庙每室乐歌异名葢帝王功徳既殊舞亦随变属者有司不详旧制奠献止登歌而乐舞不作其失明甚请如旧制宗庙酌献复用文舞皇帝还版位文舞退武舞入亚献酌醴已武舞作至三献已奠还位则止葢庙室各颂功徳故文舞迎神后各奏逐室之舞郊祀则降神奏高安之曲文舞已作及皇帝酌献惟登歌奏禧安之乐而县乐舞缀不作亚献终献仍用武舞诏从之
　　景祐元年八月判太常寺燕肃等上言大乐制器岁久金石不调愿以周王朴所造律准考按修治并阅乐工罢其不能者乃命直史馆宋祁内侍李随同肃等典其事又命集贤校理李照预焉于是帝御观文殿取律准阅视亲之以属太常　诏求知音者范仲淹荐布衣胡瑗召对崇政殿与镇东军节度推官阮逸同较钟律分造钟磬各一虡以一黍之广为分以制尺律径三分四厘六毫四丝围十分三厘九毫三丝又以大黍累尺小黍实龠丁度以为非古制罢之授试秘书省校书郎二年二月命集贤校理李照重定雅乐时承平日久帝畱意礼乐之事判太常寺燕肃等上考定乐器并见工人帝御延福宫临阅奏郊庙五十一曲因问李照乐音高命详陈之照言王朴所造律准视古乐高五律视教坊乐高二律葢五代之乱雅乐废坏朴剏意造准不合古法用之本朝卒无福应又编钟镈磬无大小轻重厚薄之差铜锡不精声韵失美大者陵小者抑非中度之器也昔轩辕氏命伶伦截竹为律后令神瞽恊其中声然后声应凤鸣而管之参差亦如凤翅其乐传之亘古不刋之法也愿听臣依神瞽律法试铸编钟一虡可使度量权衡协和乃诏于锡庆院铸之既成奏御照遂建议请改制大乐取京县秬黍累尺成律铸钟审之其声犹高更用太府布帛尺为法乃下太常制四律别诏潞州取羊头山秬黍上送于官照乃自为律管之法以九十黍之量为四百二十星率一星占九秒一黍之量得四星六秒九十黍得四百二十星以为十二管定法乃诏内侍邓保信监视羣工照并引集贤校理聂冠卿为检讨雅乐制度故实官入内都知阎文应董其事中书门下总领焉凡所改制皆关中书门下详定以闻别诏翰林侍读学士冯元宋祁冠卿照讨论乐理为一代之典又诏天下有深逹钟律者在所亟以名闻于是杭州郑向言阮逸苏州范仲淹言胡瑗皆通知古乐诏遣诣阙其他以乐书献者悉上有司时胡瑗所作钟磬大变古法徐复笑曰圣人寓器以声今不先求其声而更其器其可用乎后瑗制作皆不效复字复之建州人初游京师举进士不第退而学易通流卦气法自筮无禄遂无进取意游学淮浙间数年益通隂阳天文地理遁甲占射诸家之説一日听其郷人林鸿范説诗且言诗之所以用于乐者忽若有得因以声器求之遂悟七音十二律清浊次序及钟磬侈弇匏竹高下制度皆洞逹寻召见命为大理评事固以疾辞　五月李照上雅乐制度既改制金石则丝竹匏土革木亦当更制奏可照乃铸铜为龠合升斗四物以兴钟镈声量之法龠之率六百三十黍为黄钟之容合三倍于龠升十二倍于合斗十倍于升乃改造诸器以定其法俄又以镈之容受差大更増六龠为合十合为升十升为斗铭曰乐斗后数月潞州上秬黍照等择大黍纵累之检考长短尺成与太府尺合法乃定先时太常钟磬毎十六枚为虡而四清声相承不撃照因上言十二律声已备余四清声乃郑衞之乐请于编县止畱十二中声去四清声则哀思邪僻之声无由而起也冯元等驳之曰前圣制乐取法非一故有十三管之和十九管之巢三十六簧之竽二十五之瑟十三之筝九七之琴十六枚之钟磬各自取义寜有一之于律吕专为十二数者且钟磬八音之首丝竹以下受之于均故圣人尤所用心焉春秋号乐总言金奏诗颂称美实依磬声此二器非可轻改今照欲损为十二不得其法稽诸古制臣等以为不可且圣人既以十二律各配一钟又设黄钟至夹钟四清声以附正声之次原四清之意葢为夷则至应钟四宫而设也夫五音宫为君商为臣角为民徴为事羽为物不相凌谓之正迭相凌谓之慢百世所不易也声重浊者为尊轻清者为卑卑者不可加于尊古今之所同也故列声之尊卑者事与物不与焉何则事为君治物为君用不能尊于君故也惟君臣民三者则自有上下之分不得相越故四清声之设正谓臣民相避以为尊卑也今若止用十二钟旋相考击至夷则以下四管为宫之时臣民相越上下交戾则凌犯之音作矣此甚不可者也其钟磬十六皆本周汉诸儒之説及唐家典法所载欲损为十二惟照独见臣以为且如旧制便帝令权用十二枚为一格且诏曰俟有知者能考四钟协调清浊有司别议以闻
　　三年二月命官较阮逸胡瑗等所定钟律　秋七月冯元等上新修景祐广乐记诏翰林学士丁度知制诰胥偃直史馆高若讷直集贤院韩琦取邓保信阮逸胡瑗等钟律详定得失以闻　九月阮逸言臣等所造钟磬皆本于冯元宋祁其分方定律又出于胡瑗筭术而臣独执周礼嘉量声中黄钟之法及国语钧钟准之制皆抑而不用臣前防召对言王朴律高而李照钟下窃覩御制乐髓新经厯代度量衡篇言隋书依汉志黍尺制管或不容千二百或不啻九寸之长此则明班志以后厯代无有符合者惟蔡邕铜龠本得于周礼遗范邕自知音所以只传铜龠积成嘉量则是声中黄钟而律本定矣谓管有大小长短者葢嘉量既成即以量声定尺明矣今议者但争汉志黍尺无准之法殊不知钟有钧石量衡之制况周礼国语代圣经翻谓无慿孰为稽古有唐张文收定乐亦铸铜匦此足验周之嘉量以声定律明矣臣所以独执周礼铸嘉量者以其方尺深尺则度可见也其容一鬴则量可见也其重均则衡可见也声中黄钟之宫则律可见也既律度量衡如此符合则制管歌声其中必矣臣昧死欲乞将臣见铸成铜匦再限半月内更铸嘉量以其声中黄钟之宫乃取李照新钟就加修整务合周制钟量法度文字已编写次未敢具进诏送度等并定以闻度等言据邓保信黍尺二其一称用上党秬黍圆者一黍之长累百成尺与蔡邕合臣等检详前代造尺皆以一黍之广为分唯后魏公孙崇以一黍之长为寸法太常刘芳以秬黍中者一黍之广即为一分中尉元正以一黍之广度黍二缝以取一分三家竞不能决而蔡邕铜龠亦不明言用黍长广累尺今将保信黄钟管内秬黍二百粒以黍长为分再累至尺二条比保信元尺一长五黍一长七黍又律管黄钟龠一枚容秬黍千二百粒以元尺比量分寸略同复将实龠秬黍再累者校之即又不同其龠合升斗亦皆类此又阮逸胡瑗钟律法黍尺其一称用上党羊头山秬黍中者累广求尺制黄钟之声臣等以其大黍百粒累广成尺复将管内二百粒以黍广为分再累至二尺比逸等元尺一短七黍一短三黍葢逸等元尺并用一等大黍其实管之黍大小不均遂致差异又其铜律管十二枚臣等据楚等围九方分之法与逸等元尺及所实龠秬黍再累成尺者校之又各不同又所制铜称二量亦皆类此臣等看详其钟磬各一架虽合典故而黍尺一差难以定夺又言太祖皇帝尝诏和岘等用景表尺典修金石七十年间荐之郊庙稽合唐制以示诒谋则可且依景表旧尺俟天下有妙达钟律之学者俾考正之以从周汉之制其阮逸胡瑗邓保信幷李照所用太府寺等尺及阮逸状进周礼度量法其説踈舛不可依用
　　宝元元年五月右司谏韩琦言臣前奉诏详定钟律尝览景祐广乐记睹李照所造乐不依古法皆率已意别为律度朝廷因而施用识者非之今将亲祀南郊不可重以违古之乐上荐天地宗庙窃闻太常旧乐见有存者郊庙大礼请复用之诏资政殿大学士宋绶三司使晏殊同两制官详定以闻既而绶等言李照新乐比旧乐下三律众论以为无所考据愿如琦请郊庙复用和岘所定旧乐钟磬不经防磨者犹存三县竒七虡郊庙殿庭可以更用太常亦言旧乐宫县用龙凤散鼓四面以应乐节李照废而不用止以晋鼓一面应节旧乐建鼓四并鞞应共十二靣备而不击李照以四隅建鼓与镈钟相应击之旧乐雷鼓两架各八面止用一人考撃李照别造雷鼓每靣各用一人椎鼓顺天左旋三步一止又令二人摇鞉以应之又所造大竽大笙双凤管两仪琴十二琴并行今既复用旧乐未审照所作乐器制度合改与否诏悉仍旧制其李照所作勿复施用皇祐二年五月丁亥朔新作明堂礼神玉礼仪使言明堂所用乐皆当随月用律　六月己未内出御制明堂乐八曲以君臣民事物配属五音凡二十声为一曲用宫变徴变者天地人四时为七音凡三十声为一曲以子母相生凡二十八声为一曲皆黄钟为均又明堂月律五十七声为二曲皆无射为均又以二十声二十八声三十声为三曲亦无射为均皆自黄钟宫入无射如合用四十八或五十七声即依前谱次第成曲其征声自同本律及御撰鼓吹警严曲合宫歌并肄于太常翰林学士承防王尧臣等言奉诏预叅议阮逸所上编钟四清声谱法请用之于明堂者窃以自唐末世乐文坠缺考击之法久已不传今若使匏土丝竹诸器尽求清声即未见其法又据大乐诸工所陈自磬箫琴和巢笙五器本有清声埙箎竽筑瑟五器本无清声三阮九琴则有太宗皇帝圣制谱法至歌工引音极唱止及黄钟清声臣等叅议其清正二声既有典据理当施用自今大乐奏夷则以下四均正律为宫之时商角依次并用清声自余八均尽如常法至于丝竹等诸器旧有清声者令随钟石教习本无清声者未可剏意求法且当如旧惟歌者本用中声故夏禹以声为律明人皆可及若彊所不至足累至和请止以正声作歌应合诸器亦自是一音别无差戾其阮逸所上声谱以清浊相应先后互击取音靡曼近于郑声不可用诏可　秋七月御制明堂无射宫乐曲谱三皆五十七字五音一曲奉爼用之二变七律一曲饮福用之七律相生一曲退文舞迎武舞及亚献终献彻豆用之　闰十一月诏曰朕闻古者作乐本以荐上帝配祖考三五之盛不相沿袭然必太平始克明备周武受命至成王时始大合乐汉初亦沿旧乐至武帝时始定泰一后土乐诗光武中兴至明帝时始改大予之名唐高祖造邦至太宗时孝孙文收始定钟律明皇方成唐乐是知经启善述礼乐重事须三四世声文乃定国初亦循用王朴窦俨所定周乐太祖患其声高遂令和岘减一律真宗始议随月转律之法屡加按覈然念乐经久坠学者罕专厯古研覃亦未完绪顷虽博加访求终未有知声知经可信之人尝为改更未适兹意中书门下其集两制及太常礼乐官以天地五方神州日月宗庙社蜡祭享所用登歌宫县审定声律是非按古合今调谐中和使经久可用以发扬祖宗之功徳朕何惮改为但审声验书二学鲜并互诋胷臆无所援据慨然希古靡忘于懐于是中书门下集两制太常官置局于秘阁详定大乐王尧臣等言天章阁待制赵师民博通今古愿同详定及乞借叅政高若讷所校十五等古尺并从之　宋祁田况荐益州郷贡进士房庶晓音律祁上其所着乐书补亡三卷召诣阙庶自言尝得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也且汉志一为一分者葢九十分之一后儒误以一黍为一分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是之时胡瑗等制乐已定故授庶校书郎而遣之惟集贤校理司马光不以镇言为是数与论难然世鲜钟律之乐竟不能决
　　三年春正月诏徐宿泗耀江郑淮扬七州军采磬石令诸路访民间有藏古尺律者上之　秋七月丁巳两制礼官王尧臣等言太常天地宗庙四时之祀乐章凡八十九曲自景安而下七十五章率以安名曲岂特本道徳政教嘉靖之美亦縁神灵祖考安乐之故臣等谨上议国朝乐宜名大安诏曰朕惟古先格王随代之乐亦既制作必有称谓縁名以讨义繇义以知徳葢名者徳之所载而行逺垂久之致焉故韶以绍尧夏以承舜以救民武以象伐传之不朽用此道也国家举坠正失典章交备独斯体大而有司莫敢易言之朕悯然念兹大惧列圣之休未能照揭于天下之听是用申敕执事逺求博讲而考定其衷今礼官学士迨三有事之臣同寅一辞以大安之议来复且谓艺祖之戡暴乱也安天下之未安其功大二宗之致太平也安天下之既安其徳盛洎朕之承圣烈也安祖宗之安其仁厚祗览所议熟复于懐恭惟神徳之造基神功之戢武章圣恢清净之治冲人防成定之业虽因世之迹各异而靖民之道同归以之播钟球文羽龠用诸郊庙告于神明曰大且安诚得其正
　　四年五月户部员外郎范镇上言陛下制乐三年有司纷然未决葢由不议其本而争其末也乐者和气也发和气者声音也声音生于无形故古人以有形之物传其法然后无形之声音得而和气可通也今有形之物皆相戾而不合则无形之声音不可得而和也必得真黍然后可为耳镇自谓得古法司马光终不以为是五年夏四月甲午命刘沆梁适监议大乐知制诰王洙奏黄钟为宫最尊者但音有尊卑耳不必在其形体也言钟磬依律数为大小之制者经典无正文惟郑康成立意言之亦自云假设之法孔頴逹作防因而述之据厯代史籍亦无钟磬依数大小之説其康成頴逹等即非身曾制作乐器至如言磬前长三律二尺七寸后长二律一尺八寸是磬有大小者据此以黄钟为律臣曾依此法造黄钟特磬者止得林钟律声若随律长短为钟大小之制则黄钟长二尺二寸半减至应钟则形制大小比黄钟才四分之一又九月十月以无射应钟为宫即黄钟大吕反为商声宫小而商大是君弱臣强之象今叅酌其镈钟特磬制度欲且各依律数筭定长短大小容受之数仍以皇祐中黍尺为法铸大吕应钟钟磬各一即见形制声韵所归奏可　五月王拱辰言奉诏详定大乐比臣至局钟磬已成窃縁律有长短磬有大小黄钟九寸最长其气阳其象土其正声为宫为诸律之首葢君徳之象不可并也今十二钟磬一以黄钟为率与古为异臣等亦尝询逸瑗等皆言依律大小则声不能谐故臣窃有疑请下详定大乐所更稽古义叅定之是月知谏院李兊言曩者紫宸殿阅太常新乐议者以钟之形制未中律度遂斥而不用复诏近臣详定窃闻崇文院聚议而王拱辰欲更前史之义王洙不从议论喧啧夫乐之道广大微妙非知音入神岂可轻议西汉去圣尚近有制氏世典大乐但能纪其铿锵而不能言其义况今又千余年而欲求三代之音不亦难乎且阮逸罪废之人安能通圣明述作之事务为异説欲规恩赏朝廷制乐数年当国财匮乏之时烦费甚广器既成矣又欲改为虽命两府大臣监议然未能裁定其当请以新成钟磬与祖宗旧乐叅校其声但取谐和近雅者合用之　六月乙亥御紫宸殿奏太常新定大安之乐观宗庙祭器　八月诏南郊姑用旧乐其新定大安之乐常祀及朝会用之翰林学士胡宿上言自古无并用二乐之理今旧乐高新乐下相去一律难并用且新乐未施郊庙先用之朝会非先王荐上帝配祖考之意帝以为然
　　至和二年二月潭州上浏阳县所得古钟送太常初李照斥王朴乐音高乃作新乐下其声太常歌工病其太浊歌不成声私赂铸工使减铜齐而声稍清歌乃协然照卒莫之辨又朴所制编钟皆侧垂照与胡瑗皆非之及照将铸钟给铜于铸泻务得古编钟一工人不敢毁乃藏于太常钟不知何氏所作其铭云粤朕皇祖宝龢钟粤斯万年子子孙孙永宝用叩其声与朴钟夷则清声合而其形侧垂瑗后改铸正其钮使下垂叩之弇郁而不其镈钟又长用而震掉声不和著作佐郎刘羲叟谓人曰此与周景王无射钟无异上将有惑之疾嘉祐元年春正月甲寅朔帝御大庆殿受朝暴感风趣行礼而罢人以刘羲叟之言为验
　　七年翰林学士王珪言昔之作乐以五声播于八音调和谐合而与治道通先王用于天地宗庙社稷事于山川鬼神使鸟兽尽感况于人乎然则乐虽盛而音亏未知其所以为乐也今郊庙升歌之乐有金石丝竹匏土革而无木音夫所谓柷敔者圣人用以着乐之始终顾岂容有缺耶且乐莫隆于韶书曰戞击是柷敔之用既云下而击鼗知鸣球与柷敔之在堂故传曰堂上堂下各有柷敔也今陛下躬祠明堂宜诏有司考乐之失而合八音之和于是下礼官议而堂上始置柷敔
　　神宗元丰三年六月诏杨杰等议乐帝自即位于礼乐之事未遑制作至是将有事于明堂知礼院杨杰条上旧乐之失遂召致仕秘书监刘几侍郎范镇与杰叅议几言律主于人声不以尺度求合古今异时声亦随变儒者泥古致详于形名度数间而不知清浊轻重之用故求于器虽合考于声则不谐且古乐备四清声沿五季乱离而废请増之一切下王朴乐二律用仁宗时所制编钟追考成周分乐之序辨正二舞容节范镇欲求一稃二米真黍以律生尺改修钟量废四清声诏悉从几杰议乐成第加恩赉镇谢曰此刘几乐也臣何预焉乃复上防曰太常镈钟皆有大小轻重之法非三代莫能为者禁中又出李照胡瑗所铸铜律及尺付太常按照黄钟律合王朴太簇律仲吕律合王朴黄钟律比朴乐才下半律外有损益而内无损益钟声郁而不发无足议者照之律虽是然与其乐校三格自相违戾且以太簇为黄钟则是商为宫也方刘几奏上时臣初无所预臣顷造律内外有损益其声和又与古乐合今若将臣所造尺律依大小编次太常镈钟可以成一代大典又太常无雷鼓灵鼓路鼓而以散鼓代之开元中有以画图献者一鼓而为八六四明皇用之国朝郊庙或考或不考宫架中惟以散鼓不应经义又八音无匏土二音笙竽以木斗攅竹而以匏裹之是无匏音也埙器以木为之是无土音也八音不具以为备乐安可得哉不报
　　四年冬十月详定所言搏拊琴瑟以咏则堂上之乐以象朝廷之治下管鼗鼓合止柷敔笙镛以间则堂下之乐以象万物之治后世有司失传歌者在堂兼设钟磬宫架在庭兼设琴瑟堂下匏竹寘之于牀并非其序请亲祀宗庙及有司摄事歌者在堂不设钟磬宫架在庭不设琴瑟堂下匏竹不寘于牀其郊坛上下之乐亦以此为正而有司摄事如之又言以小胥宫县推之则天子钟磬镈十二虡为宫县明矣故或以为配十二辰或以为配十二次则虡无过十二先王之制废学者不能考其数隋唐以来有谓宫县当二十虡甚者又以为三十六虡方唐之盛日有司摄事乐并用宫县至徳后太常声音之工散亡凡郊庙有登歌而无宫县后世因仍不改请郊庙有司摄事改用宫架十八虡太常以谓用宫架十二虡则律吕均声不足不能成均请如礼宫架四如辰位设镈钟十二虡而甲丙庚壬设钟乙丁辛癸设磬位各一虡四隅植建鼓以象二十四气宗庙郊丘如之
　　哲宗元祐三年十二月甲辰范镇定钟律诸乐器以进令礼官太常叅定赐镇诏曰朕惟春秋之后礼乐先亡秦汉以来韶武仅在散乐工于河海之上徃而不还聘先生于齐鲁之间有莫能致魏晋以下曹郐无讥岂徒郑卫之音已杂华戎之器间有作者犹存典刑然铢黍之一差或宫商之易位惟我四朝之老独知五降之非审声知音以律生尺览诗书以来上阅簨簴之在廷君臣同观父老太息方诏学士大夫论其法工师有司考其声上追先帝移风易俗之心下老臣爱君忧国之志究观所作嘉叹不忘　闰月甲辰诏百官观新乐范镇乐成著为八论自叙考周官王制司马迁书班氏志流通贯穿一无抵牾乐下太常杨杰上言元丰中诏范镇刘几与臣详议大乐既成而奏称其和协今镇新定乐法与乐局所议不同且乐经仁宗制作神考睿断奏之郊庙朝廷葢已久矣岂可用镇一説而遽改之遂着元祐乐议以破镇説礼部太常亦言镇乐自系一家之学难以叅用仍诏乐如旧制
　　元符二年春正月诏前信州司法叅军呉良辅按恊音律改造琴瑟教习登歌以太常少卿张商英荐其知乐故也初良辅在元丰中上乐书五卷其书分为四类以谓天地兆分气数爰定律厥气数通之以声于是撰释律律为经声为纬律以声为文声以律为质旋相为宫七音运生于是撰释声声生于日律生于辰故经之以六律纬之以五声声律相恊和而无乖播之八音八音以生于是撰释音四物兼采八器以成度数施设象隐于形考器论义道徳以明于是撰释器类各有条凡四十十四篇大抵考之经传精以讲思颇益于乐
　　徽宗崇寜元年诏以大乐之制讹缪残阙乐器敝坏制度不齐秦汉之后乐经散亡筝筑阮秦晋之乐也乃列于琴瑟之间熊罴按梁隋之乐也乃设于宫架之外笙不用匏舞不象成曲不协谱诸儒自相非议不足取法议乐之臣无所据依乃博求知音之士于天下于是有魏汉津者本蜀黥卒自言师事唐仙人李良授以鼎乐之法皇祐中与房庶俱以善乐荐时阮逸方定黍律不用汉津至是年九十余矣蔡京复荐之乃得召见献乐议曰声有太有少太者清声阳也天道也少者浊声隂也地道也中声在其间人道也合三才之道备隂阳竒耦然后四序可得而调万物可得而理当时以为迂怪蔡京独神之或言汉津本范镇之役稍窥见其制作而京托之于李良云
　　二年九月礼部员外陈旸上所撰乐书二百卷命吏部尚书何执中看详谓旸欲考定音律以正中声愿送讲议司令知音律者叅验行之旸论曰魏汉津论乐用京房二变四清葢五声十二律乐之正也二变四清乐之蠧也二变以变宫为君四清以黄钟清为君事以时作固可变也而君不可变太簇大吕夹钟或可分也而黄钟不可分岂古人所谓尊无二上之防哉壬辰诏曰朕惟隆礼作乐实治内修外之先务损益述作其敢后乎其令讲议司官详求厯代礼乐沿革酌古今之宜修为典训以贻永世致安上治民之至徳着移风易俗之美化廼称朕咨诹之意焉
　　三年春正月甲辰命魏汉津定乐铸九时帝鋭意制作以文太平蔡京复每为帝言方今泉币所积盈五千万和足以广乐富足以备礼帝惑其説而制作营筑之事兴矣至是京以门客刘昺为大司乐命魏汉津定乐铸九汉津上言曰臣闻皇帝以三寸之器名为咸池其乐曰大卷三三而九乃为黄钟之律禹郊黄帝之法以声为律以身为度用左手中指三节三寸谓之君指裁为宫声之管又用第四指三节三寸谓之臣指裁为商声之管又用第五指三节三寸谓之物指裁为羽声之管第二指为民为角大指为事为徴民与事君臣治之以物养之故不用为裁管之法得三指合之为九寸即黄钟之律定矣黄钟定余律从而生焉臣今欲取帝中指第四指第五指各三节先铸九鼎以备百物之象次铸帝座大钟次铸四韵清声钟次铸二十四气钟然后均裁管为一代之乐制帝从之汉津论乐语多无稽之言然晓隂阳数术多竒中尝语所知曰不三十年天下乱矣
　　四年八月九成奉安于九成宫以蔡京为定礼仪使乙酉帝幸宫行酌献礼各一殿周以垣墙上施埤堄墁如方色外筑垣环之中央曰帝北曰宝东曰牡东北曰苍东南曰冈南曰彤西南曰阜西曰皛西北曰魁又铸帝座大钟及二十四气钟时制新乐亦成大司乐刘昺言大朝会宫架旧用十二熊罴按金錞箫鼓觱篥等与大乐合奏今所造大乐逺稽古制不应杂以郑卫诏罢之又依昺改定二舞各九成每三成为一变执籥秉翟扬戈持盾威仪之节以象治功庚寅乐成列于崇政殿有防先奏旧乐三阕曲未终帝曰旧乐如泣声挥止之既奏新乐帝顔和豫百僚称颂　九月朔以乐成帝御大庆殿受贺是日初用新乐太尉率百僚奉觞称夀有数鹤从东北来飞度黄庭囘翔鸣唳乃下诏曰礼乐之兴百年于此然去圣愈逺遗声弗存廼者得隐逸之士于草茅之贱英茎之器于受命之邦适时之宜以身为度铸以起律因律以制器按协于庭八音克谐昔尧有大章舜有大韶三代之王亦各异名今追千载而成一代之制宜赐新乐之名曰大晟朕将荐郊庙享鬼神和万邦与天下共之其旧乐勿用先是瑞州上古铜器有乐钟验其款识乃宋成公时帝以端王继大统故诏言受命之邦而隐逸之士谓汉魏津也朝廷旧以礼乐掌于太常至是专置大晟府大司乐一员典乐二员并为长贰大乐令一员协律郎四员又有制撰官为制甚备于是礼乐始分为二加魏汉津虚和冲显宝应先生帝幸九成宫酌献至北方宝鼎鼎忽破水流溢于外或者以为北方致乱之兆大观元年五月甲午诏颁新乐于天下
　　二年二月刘诜上徴声诏曰自唐以来正声全失无徴角之音五声不备岂足以道和而化俗哉刘诜所上徴声可令大晟府同教坊依谱按习仍增徴角二谱习熟来上初进士彭几进乐书论五音言本朝以火徳王而羽音不禁徴调尚阙礼部员外郎呉时善其説建言乞召几至乐府朝廷从之至是乃降是诏
　　三年五月帝御崇政殿亲按宴乐召侍从以上侍立诏曰大晟之乐已荐之郊庙而未施于宴飨比令有司播之教坊试于殿庭无惉懘焦急之声嘉与天下共之可以所进新乐颁行其旧乐悉禁　八月大晟府奏以雅乐中声播于宴乐旧阙徴角二调及无土石匏三音今乐并已增入诏颁降天下　九月诏大晟乐颁于太学辟廱诸生习学所服冠以弁袍以素纱皂縁绅带佩玉从刘昺制也昺又上言曰五行之气有生有尅四时之禁不可不颁示天下盛徳在木角声乃作得羽而生以徴为相若用商则刑用宫则战故春禁宫商盛徳在火徴声乃作得角而生以宫为相若用羽则刑用商则战故夏禁商羽盛徳在土宫声乃作得徴而生以商为相若用角则刑用羽则战故季夏土王宜禁角羽盛徳在金商声乃作得宫而生以羽为相若用徴则刑用角则战故秋禁徴角盛徳在水羽声乃作得商而生以角为相若用宫则刑用徴则战故冬禁宫徴此三代之所共行月令所载深切着明者也作乐本以导和用失其宜则反伤和气夫淫哇淆杂干犯四时之气久矣陛下亲洒宸翰发为诏防淫哇之声转为雅正四时之禁亦有所颁协气则粹美绎如以成诏令大晟府置图颁降四年春正月大晟府言宴乐诸宫调多不正如以无射为黄钟宫以夹钟为中吕宫以夷则为仙吕宫之类又加越调双调大食小食皆俚俗所传今依月改定诏可
　　庆厯党议
　　仁宗景祐元年冬十月除范仲淹为礼部员外郎天章阁待制判国子监寻权知开封府仲淹先以谏废后事贬睦州至是复召时御史台辟石介为主簿未至即论事坐罢舘阁校勘欧阳修贻书责中丞杜曰主簿于台中非言事官介足未履台门之阈已用言事见罢可谓正直刚明不畏避矣度介之才不止为主簿直可为御史今斥介而他举亦必择贤夫贤者固好辨及有言则又斥而他举乎如此则必得愚闇懦黙者而后止也不能用
　　三年五月范仲淹以吕夷简执政进用多出其门上百官图指其次第曰如此为序迁如此为不次如此则公如此则私况进退近臣凡超格者不宜全委之宰相夷简不悦他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂濶务名无实仲淹闻之乃为四论以献一曰帝王好尚二曰选贤任能三曰近名四曰推委大扺讥切时且曰汉成帝信张禹不疑舅家故有新莽之祸臣恐今日亦有张禹坏陛下家法夷简诉仲淹越职言事离间君臣引用朋党仲淹对益切由是落职知饶州集贤校理余靖上言仲淹以讥刺大臣重加谴谪傥其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为麄踈汉皇呉主熟闻訾毁两用无猜岂损令徳陛下自新政以来屡逐言事者恐钳天下口请改前命防入坐落职监筠州酒税馆阁校勘尹洙上防曰仲淹忠谅有素臣与之谊兼师友则是仲淹之党也今仲淹以朋党被罪臣不可茍免夷简怒斥监郢州酒税寻改唐州馆阁校勘欧阳修贻书责司谏高若讷曰仲淹以非辜逐君不能辨犹以目见士大夫出入朝中是不复知人间有羞耻事若讷怒上其书修坐贬夷陵令时朝士畏宰相无敢送仲淹独龙图直学士李纮集贤校理王质出郊饯之或以诮质质曰希文贤者得为朋党幸矣馆阁校勘蔡襄作四贤一不肖诗以誉仲淹靖洙修而讥若讷都人士相传写鬻书者市之得厚利契丹使适至买以归张于幽州馆御史韩缜希夷简防请以仲淹朋党牓朝堂戒百官越职言事者从之蘓舜卿上书曰厯观前代神圣之君好闻谠议葢以四海至逺民有隐慝不可以偏照故无间愚贱之言而择用之然后朝无遗政物无遁情虽有佞臣邪谋莫得而进也臣覩近日诏书戒越职言事播告四方无不惊惑徃徃窃议恐非出陛下之意葢陛下即位以来屡诏羣下勤求直言使百僚转对置匦函设直言极谏科今诏书顿异前事岂非大臣壅蔽陛下聦明杜塞忠良之口不惟亏损朝政实亦自取覆亡之道夫纳善进贤宰相之事蔽君自任未或不亡今谏官御史悉出其门但希防意即获美官多士盈庭噤不得语陛下拱黙何由尽闻天下之事乎前孔道辅范仲淹刚直不挠致位台谏虽改他官不忘献纳二臣者非不知缄口数年坐得卿辅葢不敢陛下委注之意皆罹中伤窜谪而去使正臣夺气鲠士咋舌目覩时弊口不敢论昔晋侯问叔向曰国家之患孰为大对曰大臣持禄而不极谏小臣畏罪而不敢言下情不能上通此患之大者故汉文感女子之説而肉刑是除武帝听三老之意而江充以族肉刑古法江充近臣女子三老愚耄踈隔之至也葢以义之所在贱不可忽二君从之后世称圣况国家班设爵位列陈豪俊固当责其公忠安可教之循黙赏之使谏尚恐不言罪其敢言孰肯献纳物情蔽塞主势孤危轸念于兹可为惊怛望陛下发徳音寝前诏勤于采纳下及刍荛可以常守隆平保全近辅不报
　　四年十二月地震直史馆叶清臣因上言顷范仲淹余靖以言事被黜天下之人咋舌不敢议朝政者二年愿陛下深自咎责详延忠直敢言之士书奏数日仲淹等皆得近徙
　　宝元元年春正月诏求直言苏舜卿上防曰臣闻河东地大震裂涌水坏屋庐城堞杀民畜几十万厯旬不止臣惟妖祥之兴各以类告未尝妄也天人之应古今之鉴大可恐惧所怪者朝廷见此大异不修阙政以厌天戒安民心黙然如无事时谏官御史不闻进牍铺白灾害之端以启上心然民情汹汹聚首横议咸有忧悸之色臣欲言又见范仲淹以刚直忤奸臣言不用而身窜谪降诏天下不许越职言事臣不避权右但恐横罹中伤无补于国因自悲嗟不知所措既而孟春之初雷霆暴作臣以谓国家阙失众莫敢为陛下言者惟天丁寜以告陛下果能沛发明诏许羣臣皆得献言臣不胜幸甚窃见陛下比年稍迩俳优贱人燕乐逾节赐予过度燕乐逾节则荡赐予过度则侈荡则政事不亲侈则用度不足臣观国史见祖宗日视朝旰昃乃罢犹坐于后苑门有白事者立得召对真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲也又府库匮竭民鲜葢藏诛敛科索殆无虚日计度经费二十倍于祖宗时此用度不足也政事不亲用度不足诚国大忧臣望陛下修己以御人洗心以鉴物勤听断舎燕安放弃优谐近习之纎人亲近刚明鲠直之良士因此变灾以思永图则天下幸甚夫明主劳于求贤而逸于任使然盈庭之士不须尽择在择一二辅臣及御史谏官而已近王随自吏部侍郎擢平章事此乃非常之任而随虚庸邪謟非辅相器石中立在朝行以诙谐自任物望甚轻乃为执政又张观为御史中丞高若讷为司谏二人者皆温和软懦无骨鲠敢言之气斯皆辅臣引防建置欲其慎黙不敢举扬其私时有所言则必暗相关説旁人窥之甚可笑也故御史谏官之任臣欲陛下亲择之不令出执政门下台谏官能得其人则近臣不能文过乃驭下之防也上颇纳用其言　冬十月丙寅诏戒百官朋党范仲淹既徙润州防者恐仲淹复用遽诬以事语入帝怒亟命置之岭南中外论荐仲淹者众帝曰向贬仲淹为其密请建立皇太弟非但诋毁大臣也今称荐者如此似涉朋党乃下诏戒之程琳为帝开设帝意颇解李若谷亦言近世俗薄专以朋党汚善良葢君子小人各有类今槩以朋党名之恐正人无以自立帝纳之
　　三年十一月盛度程琳罢初张士逊恶琳而疾孔道辅不附己欲并去之会开封府吏冯士元以赃败知府郑戬穷治之辞连度琳及天章阁待制厐籍直集贤院吕公绰太常博士吕公弼等十余人士逊谓道辅曰上顾程公厚今为小人所诬盍见上辩之道辅不悟入言琳罪薄不足深治帝怒道辅朋附并出之于是度坐令士元强取其邻所赁官舍琳坐令士元绐市张逊故第籍与公绰公弼坐令士元市女口度罢知扬州琳知颍州籍等皆被黜罸士元流海岛而道辅亦出知郓州道辅始知为士逊所卖发愤而卒然天下皆以遗直许之康定元年春正月丙辰朔日食富弼上言应天变莫若通下情帝然之于是尽除越职言事之禁诏中外臣庶极言朝政阙失
　　庆厯三年三月增置谏官以欧阳修王素蔡襄知谏院余靖为右正言襄喜言路开而虑正人难久立因上言任谏非难听谏为难听谏非难用谏为难修等三人忠诚刚直必能尽言臣恐邪人不利必造为御之之説其御之不过有三曰好名好进彰君过耳愿陛下察之无使有好谏之名而无其实修每入对帝必延问执政咨所宜行既多所张弛修虑善人必不胜数为帝分别言之自范仲淹贬饶州修及尹洙余靖皆以直仲淹见逐羣邪目之曰党人于是朋党之议遂起修乃为朋党论以进曰臣闻朋党之説自古有之惟幸人君辨其君子小人而已大凡君子与君子以同道为朋小人与小人以同利为朋此自然之理也然臣谓小人无朋惟君子则有之其故何哉小人所好者禄利也所贪者财货也当其同利之时暂相党引以为朋者伪也及其见利而争先或利尽而交踈则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣尧之时小人共工驩兠等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治及舜自为天子而臯防稷契等二十二人并列于朝更相称美更相推让凡二十二人为一朋而舜皆用之天下亦大治书曰纣有臣亿万惟亿万心予有臣三千惟一心纣之时亿万人各异心可谓不为朋矣然纣以亡国周武王之臣三千人为一大朋而周用以兴后汉献帝时尽取天下名士囚禁之目为党人及黄巾贼起汉室大乱后方悔尽解党人而释之然已无救矣唐之晚年渐起朋党之论及昭宗时尽杀朝之名士或投之黄河曰此辈清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献帝能诛戮清流之朋莫如唐昭宗之世皆乱亡其国更相称美推让而不自疑莫如舜之二十二臣舜亦不疑而皆用之然而后世不诮舜为二十二人朋党所欺而称为聦明之圣者以能辨君子与小人也周武之世举其国之臣三千人共为一朋自古为朋之多且大莫如周然周用此以兴者善人虽多而不厌也夫兴丧治乱之迹为人君者可以见矣修论事切直人视之如仇帝独奬其敢言顾侍臣曰如欧阳修者何处得来　夏四月以夏竦为枢密使韩琦范仲淹为枢密副使　时帝御天章阁召公卿出手诏问当世急务叶清臣闻之极论时政且曰陛下欲息奔竞此繋中书若宰相裁抑奔竞之流则风俗惇厚人知止足宰相用憸佞之士则贪荣冐进激成浑波向有职在管库日趋走时相之门入则取街谈巷议以惑聦明出则窃庙谟朝论以惊流辈一旦皆擢职司以酬所任比日人士竞踵此风出入权要之家时有三尸五鬼之号或列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而倡和为之先容中书政令不平赏罸不当则箝口结舌未尝敢言人主纎微过差或宫闱小事即极言过当用为讦直供职未逾岁时迁擢已加常等宋禧为御史劝陛下宫中畜犬设棘以为守卫削弱朝体取笑四夷不加诃谴擢为谏官王逹两为湖南江西转运使所至苛虐诛剥百姓徒配无辜特以宰相故旧不次防擢遂有河北之行如此是长奔竞也帝览而颔之　乙巳夏竦至京师罢之以杜衍为枢密使初召竦谏官欧阳修蔡襄等交章论竦在陜西畏懦不肯尽力兼之挟诈任数奸邪倾险陛下孜孜政事首用怀诈不忠之臣何以求治中丞王拱辰亦言竦经畧西师无功而归今置诸二府何以厉世因对极论之帝未省遽起拱辰前引裾毕其説帝乃悟会竦已至国门言者论益力乞毋令入见右正言余靖言竦累表引疾及闻召命即兼驿而驰若不早决竦必坚求靣对叙恩感泣复有左右为之地者则圣听惑矣章累上即日诏竦归镇拜杜为枢密使竦亦自请还节越徙知亳州竦至亳上书万言自辩乃徙判并州蔡襄言于帝曰陛下罢竦而用琦仲淹士大夫贺于朝庶民歌于路至饮酒呌号以为欢且退一邪进一贤岂能关天下轻重哉葢一邪退则其类退一贤进则其类进众邪并退众贤并进海内有不泰乎虽然臣窃忧之天下之势譬犹病者陛下既得良医矣信任不疑非徒愈病而又夀民医虽良术不得尽用则病且日深虽有和扁难责效矣　国子监直讲石介笃学尚志乐善嫉恶喜声名遇事奋然敢为会吕夷简罢相章得象晏殊贾昌朝韩琦范仲淹富弼同时执政而欧阳修蔡襄王素余靖并为谏官夏竦既拜复夺之以代因大喜曰此盛事也歌颂吾职其可已乎作庆厯圣徳诗曰于惟庆厯三年三月皇帝龙兴徐出闱闼晨坐太极昼开阊阖躬览英贤手鉏奸枿大声沨沨震摇六合如干之动如雷之发昆虫蹢躅怪妖藏灭同明道初天地嘉吉初闻皇帝蹙然言曰予祖予父付予大业予恐失坠实赖辅弼汝得象殊重慎微密君相予久予嘉君伐君仍相予笙镛斯协昌朝儒者学问该洽与予论政傅以经术汝贰二相庶绩咸秩惟汝仲淹汝诚予察太后乘势汤沸火汝时小臣危言嶪嶪为予司谏正予门闑为予京兆堲予防説贼叛于夏徃予式遏六月酷日大冬积雪汝寒汝暑同予士卒予闻心酸汝不告乏予晚得弼予心弼悦弼每见予无有私谒以道辅予弼言深切予不尧舜弼自笞罸谏官一年防奏满箧侍从周岁忠力厪竭契丹忘义梼杌饕餮敢侮大国其辞慢悖弼将予命不畏不怯卒复旧好民得食褐沙碛万里死生一节视弼之肤霜剥风裂观弼之心链金鍜铁宠名大官以酬劳渴弼辞不受其志莫夺惟仲淹弼一防一契天实赉予予其敢忽并来弼予民无瘥扎曰汝来汝予黄髪事予二纪毛秃齿豁心如一兮率履弗越遂长枢府兵政无蹶予早识琦琦有竒骨其器魁櫑岂视扂楔其人浑朴不施剞劂可属大事敦厚如勃琦汝副知人予哲惟修惟靖立朝防防言论磥砢忠诚特逹禄微身贱其志不怯尝诋大官亟遭贬黜万里归来刚气不折屡进直言以补予阙素相之后含忠履洁昔为御史几叩予榻襄虽小官名闻予彻亦尝献言箴予之失刚守粹慤与修俦匹并为谏官正色在列予过汝言毋钳汝舌皇帝圣明忠邪辨别举擢畯良扫除妖魃众贤之进如茅斯防大奸之去如距斯脱上倚辅弼司予调燮下赖谏诤维予纪法左右正人无有邪孽予望太平日不逾浃皇帝嗣位二十二年神武不杀其黙如渊圣人不测其动如天赏罸在予不失其权恭己南靣退奸进贤知贤不易非明弗得去邪惟艰惟断乃克明则不贰断则不惑既明且断惟皇帝徳羣臣踧踖重足屏息交相教语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗防交相告语皇帝英武解兵修贡永为属国皇帝一举羣臣慑焉诸侯畏焉四夷服焉臣愿皇帝寿万千年诗所称多一时名臣其言大奸葢斥竦也诗且出孙复闻之曰介祸始于此矣范仲淹亦谓韩琦曰为此鬼怪辈坏事也　五月吕夷简罢陜西转运使孙沔上书言自夷简当国黜忠言废直道及以使相出镇许昌乃荐王随陈尧叟代己才庸负重谋议不协忿争中堂取笑多士政事寝废又以张士逊冠台席士逊本乏逺识致隳国事葢夷简不进贤为社稷逺图但引不若己者为自固之计欲使陛下知辅相之位非己不可冀复思己而召用也陛下果召夷简还自大名入秉朝政于兹三年不更一事以姑息为安以避谤为智西州将帅累以败闻契丹无厌乘此求赂兵殱货悖天下空竭刺史牧守十不得一法令变易士民怨咨隆盛之基忽至于此今夷简以病求退陛下手和御药亲写徳音乃谓恨不移卿之疾在于朕躬四方义士传闻诏语有泣下者夷简在中书二十年三冠辅相所言无不听所请无不行有宋得君一人而已未知何以为陛下报天下皆称贤而陛下不用者左右毁之也皆谓憸邪而陛下不知者朋党蔽之也比契丹复盟西夏欵塞公卿忻忻日望和平若因此振纪纲修废坠选贤任能节用养兵则景徳祥符之风复见于今矣若恬然不顾遂以为安臣恐土崩瓦解不可复救而夷简意谓四方已寜百度已正欲因病黙黙而去无一言启沃上心别白贤不肖虽尽南山之竹不足书其罪也书闻帝不之罪议者喜其謇切夷简见书谓人曰元规药石之言但恨闻此迟十年耳至是蔡襄复言夷简被病以来两府大臣并笏受事于门贪恋权势病不知止乃命夷简不得同议军国大事　秋七月丙子王举正罢欧阳修余靖论举正懦黙不任事范仲淹有相才请罢举正而用仲淹帝然之举正罢知许州　八月丁未以范仲淹叅知政事仲淹曰执政可由谏官而得乎固辞不拜愿与韩琦出行边命为陜西宣抚使未行复除叅知政事帝方鋭意太平数问当世事仲淹语人曰上用我至矣事有先后久安之弊非朝夕可革也帝再赐手诏又为之开天章阁召辅臣条对仲淹退而上十事曰明黜陟抑侥幸精贡举择长官均公田厚农桑修武偹推恩信重命令减徭役悉采用之宜着令者皆以诏书画一颁下　复以富弼为枢密副使弼犹固辞帝使宰相谕之曰此朝廷特用非以使辽故也时元昊使辞帝至紫宸殿俟弼至枢密院班乃坐弼不得已受命帝以平治责成辅相命弼主北事仲淹主西事弼上当世之务十余条及安边十三防大畧以进贤退不肖止侥幸去宿欲渐易监司之不才者使澄汰所部吏于是小人始不悦矣　癸丑以韩琦为陜西宣抚使时二府合班奏事琦必尽言虽事属中书亦指陈其实同列或不悦帝独识之曰韩琦性直琦尝条所宜先者七事曰清政本念边计擢才贤备河北固河东收民心营洛邑继又陈救八事曰选将相明按察丰财利遏侥幸进能吏退不才谨入官去冗食谓数者之举谤必随之愿委计辅臣听其注措帝嘉纳之遂命宣抚陜西九月戊辰吕夷简以太尉致仕　冬十月以张昷之
　　王素等为都转运按察使先是知谏院欧阳修言天下官吏既多朝廷无由遍知其贤愚善恶乞立按察之法于内外朝官三丞郎官中选强干亷明者为之使至州县遍见官吏其公亷无状皆以朱书于名之下其中材之人以墨书之岁具以闻诏从之富弼范仲淹复请诏中书枢密通选逐路转运按察使即委使自择知州知州择知县不任事者皆罢之于是昷之等首被兹选昷之河北王素淮南沈邈京东施昌言河东李绚京西仲淹之选监司也取班簿视不才者一笔勾之弼曰一笔勾之甚易焉知一家哭矣仲淹曰一家哭何如一路哭耶遂悉罢之壬戌诏曰考课之法旧矣祥符之际治致升平凡下诏条全务寛大考最则有限年之制入官则有循资之格及此事边因縁多故思得应务之才无亏素餐之道非赏劝众志不激励非甄别人情不愤悱具申凡目着于甲令因更定磨勘法初太祖旧制文武常参官各以曹务闲剧为月限考满即迁非循名责实之道乃罢之而置审官院考课中外职事受代京朝官引对磨勘非有劳绩不得进秩其后立法文臣五年武臣七年无赃私罪始得迁秩曾犯赃罪则文臣七年武臣十年中书枢密取防其七阶选人则考第资厯无过犯或有劳绩者逓迁谓之循资淳化四年始置磨勘司然每遇恩庆百僚多得序进真宗即位始罢之惟郊祀恩许加勲阶爵邑至是范仲淹富弼以官冗由磨勘亟易至高位故防者众乃令待制以上自迁官后六岁无故则复迁之有过益展年至谏议大夫止京朝官四岁磨勘至前行郎中止少卿监限七十员有阙乃补少卿以上迁官听防其法始密于旧矣　十一月丁亥诏曰周大司乐掌学政以六艺教国子则官材葢本于世胄而今之防法推恩太广以致踈宗防泽稚齿授官未知立身之道从政之方而并阶仕进非所以审爵重民也其着为令于是更定防子法初太祖定任子之法台省六品诸司五品登朝尝厯两仕然后得请太宗即位诸州进奏者授以试衘及三班职寻特定选人七等凡诞圣节及三年南郊皆听奏一人而特恩不预焉由是奏荐之恩寖广至是范仲淹富弼始裁损其制凡选人遇郊赴铨试不试者永不预选且罢圣节奏防恩凡长子不限年诸子孙必年过十五弟侄年过二十乃得防自是任子之恩杀矣
　　四年夏帝与执政论及朋党事范仲淹对曰方以类聚物以羣分自古以来邪正在朝各为一党在主上鉴辨之耳诚使君子相朋为善其于国家何害不可禁也六月壬子以范仲淹为陜西河东宣抚使时仲淹奏防秋事近愿罢臣叅知政事特赐知边事带安抚之名足以照管边事遂有是命始仲淹以忤吕夷简放逐者数年及陜西用兵帝以其士望所属防用护边及夷简罢召还倚以为治中外想望其功业仲淹亦以天下为己任与富弼日夜谋虑兴致太平然更张无渐规模濶大论者籍籍以为难行及按察使出多所举劾众心不悦任子之恩薄磨勘之法密侥幸者不便由是谤毁寖盛而朋党之论滋不可解先是石介奏记于弼责以行伊周之事夏竦怨介斥己又欲因以倾弼等乃使女奴隂习介书久之习成遂改伊周为伊霍且伪作介为弼撰废立诏草飞语上闻帝虽不信而弼与仲淹恐惧不自安于朝皆请出按西北边不许适闻契丹伐夏仲淹固请行乃独允之仲淹将赴陜过郑州时吕夷简已老居郑仲淹徃见之夷简问何事遽出仲淹对以暂徃经抚两路事毕即还夷简曰君此行正蹈危机岂复再入若欲经制西事莫如在朝廷为便仲淹愕然仲淹既去朝攻者果益急帝心不能无疑矣　罗从彦曰小人之权幸可畏也以仁宗之英明急于图治而富范等衂于防间不果其志何耶古者人君立政立事君臣相与同心同谋明足以照之仁足以守之勇足以断之为之不暴而持之以久故小人不得措其私权幸不得摇其成若庆厯之事鋭之于始而不救其终君臣之间毋乃有未至耶　八月以富弼为河北宣抚使从弼请也弼及范仲淹既去石介不自安亦请外得濮州通判　九月甲申以杜为平章事兼枢密使贾昌朝为枢密使陈执中叅知政事务裁侥幸每有内降率寝格不行积诏防至十数辄纳帝前帝尝语欧阳修曰外人知杜衍封还内降耶凡有求于朕每以不可告之而止者多于所封还也执中自知青州召还谏官蔡襄孙甫等争言执中虽系陈恕之子然刚愎不学若任以政天下之不幸也帝不听谏官论不止乃命中使赍敕告即青州赐之明日谏官上殿帝作色迎谓之曰岂非论陈执中耶朕已召之矣乃不敢言　十一月诏戒朋党相讦并戒按察恣为苛刻及文人肆言行怪者
　　五年春正月乙酉杜衍范仲淹富弼罢以贾昌朝同平章事兼枢密使宋庠叅知政事王贻永为枢密使呉育厐籍为副使仲淹弼既出宣抚攻者益众二人在朝所为亦稍沮止衍独左右之衍好荐引贤士而抑侥幸羣小咸怨衍婿苏舜钦易简子也能文章论议稍侵权贵时监进奏院循例祀神以伎乐娯賔集贤校理王益柔曙之子也于席上戏作傲歌御史中丞王拱辰闻之以二人皆仲淹所荐而舜钦又衍婿欲因是倾衍及仲淹乃讽御史鱼周绚刘元瑜举劾其事拱辰及张方平列状请诛益柔葢欲因益柔以累仲淹也贾昌朝隂主拱辰等议韩琦言于帝曰益柔狂语何足深计方平等皆陛下近臣同国休戚今西陲用兵大事何限一不为陛下论列而同状攻一王益柔此其意可见矣帝感悟乃止黜益柔监复州酒税而除舜钦名同席斥者十余人皆知名之士拱辰喜曰吾一网打尽矣舜钦既放废寓于呉中与高僧逸士吟啸自适亦见不为人所容数求去不许仲淹不自安奏乞罢政事帝欲听其请章得象谓仲淹素有虚名今一请遽罢恐天下谓陛下轻黜贤臣不若且赐不允若即有谢表则是挟诈要君乃可罢也上从之仲淹果奉谢表上愈信得象言于是富弼自河北还将及国门右正言钱明逸希得象等意遂论仲淹弼更张纲纪纷扰国经凡所推荐多挟朋党陈执中复譛庇二人帝不悦遂并黜之衍罢知兖州仲淹知邠州弼知郓州仲淹引疾求解边任改知邓州　二月辛卯诏罢京朝官用保任叙迁法又罢磨勘防子孙新法　三月辛酉韩琦罢时范仲淹富弼罢去琦乃上防曰陛下用杜为相方及一百二十日而罢范仲淹以夏人初附自乞保边固亦有名至于富弼之出则所损甚大富弼大节难夺天与忠义昨契丹领大兵压境命弼使边以正辩屈强敌卒复和议忘身立事古人所难近者李良臣自北来归盛言北方自其主而下皆称羡之陛下两命弼为枢密副使皆忘其有功辞避不受逮抑令赴上则不顾毁誉动思振缉纪纲其志欲为陛下立万世之业尔近日臣僚多务攻击忠良取快私忿非是国家之福惟陛下久而察之防入不报初陜西四路总管郑戬遣静边砦主刘沪著作佐郎董士亷城水洛以通秦渭援兵知渭州尹洙曰贼数犯塞必并兵一道五路帅之战兵常不满二万人而当贼昊举国之众吾兵所以屡为贼困者正由城砦多而兵势分也今无故夺诸羗之田二百里列堡屯师坐耗刍粮则吾兵愈分而边用不给矣乃奏罢其役会戬罢而沪等督役如故洙不平以张忠代之沪不受代洙乃谕禆将狄青徃械沪及士亷下吏而罢水洛之役戬论奏不已琦是洙而朝议右戬竟徙洙知庆州又徙晋州释沪等狱而复城水洛琦因请外遂出知扬州河东转运使欧阳修上防曰杜范仲淹韩琦富弼天下皆知其有可用之贤而不闻其有可罢之罪自古小人防害其识不逺欲广陷良善则指为朋党欲动摇大臣则诬以专权葢去一善人而众善人尚在则未为小人之利欲尽去之则善人少过唯指为朋党则可尽逐自古大臣被主知防信任则难以他事动摇惟有专权是上之所恶方可倾之夫正士在朝羣邪所忌谋臣不用敌国之福也窃为陛下惜之羣邪益忌修因附致修罪左迁知滁州迁洙知潞州时谏官余靖欧阳修辈既已相继罢去而天下目之为贤者执政指之为党皆欲因事斥逐之董士廉者即诣阙上书以水洛事讼洙诏遣御史刘湜就鞠不得他罪而洙以部将孙用由军校补边自京师贷息钱到官无以偿洙惜其才尝假公使钱为偿之迨按问而钱已先输官矣竟坐此贬监均州酒税　六月石介卒介字守道兖州奉符人举进士厯官国子直讲太子中允直集贤院通判濮州鲁人称为徂徕先生貌厚气完学笃志大虽在畎亩不忘天下是是非非无所忌讳以故小人嫉之相与出力必挤之死介安然不惑不变曰吾道固如是　十一月罢京东安抚使富弼时滁州狂人孔直温谋反伏诛搜其家得石介书并所遗孙复书时介已死宣徽南院使夏竦深怨石介讥己常欲报之因言介诈死乃弼遣介结契丹起兵期以一路兵马内应请发介棺验之诏下兖州访介存亡杜知兖州以语官属众不敢答掌书记龚鼎臣愿以合族保介必死提刑吕居简亦言无故发棺何以示后具状上之始获免遂罢弼安抚使贬孙复监防州税介子孙羁管池州





　　宋史纪事本末卷五
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷六
　　明　冯　琦　原编
　　陈邦瞻　增辑
　　夏元昊拒命
　　仁宗天圣六年五月夏王德明使其子元昊袭回鹘甘州取之元昊小字嵬理性雄毅多大略善绘画圆面髙凖晓浮图学通畨汉文字德明虽臣事中国及契丹然自帝其国至是以元昊袭破回鹘夺甘州遂立为皇太子明道元年十一月夏王德明卒遣使立其子元昊为西平王初元昊数谏其父勿臣宋德明辄戒之曰吾用兵久疲矣吾族三十年衣锦绮此宋恩也不可负元昊曰衣皮毛事畜牧蕃性所便英雄之生当帝王耳何锦绮为既袭封明号令以兵法勒诸部凡六日九日则见官属仿中国置文武班立畨汉学自中书令宰相枢密使以下分命畨汉人为之以衣冠采色别士庶贵贱每举兵必率部长与猎有获则下马环坐而饮割鲜而食各问所见择取其长因避父讳改明道为显道称于国中
　　景祐元年秋七月庆州柔逺砦畨部巡检嵬通攻元昊后桥诸堡破之元昊遂寇庆州縁边都巡检杨遵与战败绩环庆都监齐宗矩援之次节义峰伏发被执既而放还下诏约束之元昊虽常奉贡然车服僣拟改元开运或言石晋败亡之号也更曰广运初华州有二生张吴者俱困塲屋薄游不得志闻元昊有意窥中国遂叛徃以策干之元昊大悦日尊宠用事凡夏人立国规模入宼方略多二人敎之
　　三年冬元昊攻回鹘沙肃州克之元昊既悉有夏银绥宥静灵盐防胜甘凉又取沙肃州而洪定威龙皆即堡镇号为州仍居兴州阻河依贺兰山为固地方万里改元大庆设十六司以总庶务置十二监军司委酋豪分统其众河北置七万人以备契丹河南盐州路五万人以备环庆镇戎原州左厢宥州路五万人以备鄜延麟州右厢甘州路三万人以备吐畨回纥余兵驻贺兰灵州兴州兴庆府为镇守总十五万人选豪族善弓马五千人迭直号六班直分鉄骑三千为十部元昊自制畨书形体颇类八分以教国人纪事
　　寳元元年冬十月元昊僣称帝建国号曰大夏先是元昊遣使诣五台供佛以窥河东道路既还与诸酋防血约先攻鄜延欲自靖德塞门砦赤城路三道并入其叔父山遇数劝元昊勿反不听山遇遂挈妻子来降知延州郭劝执还元昊元昊杀之遂反遣使奉表略曰臣祖宗本出帝胄当东晋之末运创后魏之初基逺袓思恭当唐季率兵拯难受封赐姓祖继迁心知兵要手握干符大举义旗悉降诸部临河五郡不旋踵而归沿边七州悉差肩而克父德明嗣奉世基勉从朝命臣偶以狂斐制小畨文字改大汉衣冠衣冠既就文字既行礼乐既张器用既备吐畨塔塔张掖交河莫不从服称王则不喜朝帝则是从辐辏屡期山呼齐举伏愿一垓之疆土建万乘之邦家再让靡遑羣集又迫事不得已显而行之遂以十月十一日郊坛备礼为世祖始文本武兴法建礼仁孝皇帝国号大夏建元天授伏望许以西郊之地册为南面之君敢竭愚庸常敦欢好
　　二年六月诏削元昊赐姓官爵初元昊表至宰相张士逊即议絶和问罪羣臣皆曰元昊小丑也请出师讨之旋即诛灭矣谏官吴育独进曰元昊虽称藩臣尺赋斗租不入县官且叛服不常请置之示不足责且彼已僣舆服势必不能自削宜援国初江南故事稍易其名可以顺附而收之又上言姑许其所求彼将无词然后隂敕边臣密修战备使年嵗之间战守之计立则元昊虽欲妄作不能为深害矣奏入士逊笑之至是下诏削夺元昊官爵絶互市揭榜于边募能擒元昊若斩首献者即授定难节钺已而元昊又遣贺永年赍嫚书纳旌节及所授勅诰置神明匣留归娘族而去　七月戊午夏竦移知泾州与范雍各加兼经畧使马歩军都总管又命天章阁待制厐籍体量陜西诏籍就竦计事竦上奏曰继迁当太宗时遁逃穷蹙而累歳不能勦灭先帝惟戒疆吏谨烽候严卒乘来即逐之去无追捕然自灵武防没银绥割弃以来假朝廷威灵其所役属者不过河外小羌耳况德明元昊相继猖獗以继迁穷蹙比元昊富实势可知也以先朝累胜之士较当今闗东之兵勇怯可知也以兴国习战之帅方今沿边未试之将工拙可知也继迁窜伏平夏元昊窟穴河池地势可知也若分兵深入糗粮不支进则贼避其锋退则敌蹑其后老师费粮深可虞也若穷其巢穴须渉大河长舟巨舰非仓卒可具若浮囊挽绠聮络而进我师半济赋乘势掩击未知何谋可以捍御臣以为不较主客之利不计攻守之便而议追讨者非良策也因条上十事一教习强弩以为竒兵二羁縻属羌以为藩篱三诏嘉勒斯赉并力破贼四度地势险易逺近砦栅多少而增减屯兵五诏诸路互相应援六募土人为兵以代东兵七增置弓手壮丁以备城守八并并边小砦以完兵力九听闗中民入粟赎罪以赡边计十损并边冗兵冗官以纾馈饷朝廷多采用之然是时边臣多议征讨反以竦为怯吴育又上言天下久安务因循而厌生事政令纪纲边防机要置不复修一有边警则仓皇莫知所为逮稍安静则又无敢輙言者若政令修纪纲肃财用富恩信洽赏罚明将帅练习士卒精鋭则四夷望风自无他志若一不备则乘间而起矣又曰汉通西域诸国断匃奴右臂诸戎内附虽有桀黠不敢独叛唐太宗尝赐回鹘可汗并其相手书纳其贡奉厚以金帛真宗命潘罗支攻杀李继迁而德明乃降元昊苐见朝廷比年与西域诸戎不通朝贡乃得以利防邻境固其巢穴无肘腋之患跳梁猖獗彼得以肆而不顾矣请募士谕嘉勒斯赉及他番部离散其党与使并力以攻而均其恩赐此伐谋之要也因録上真宗时通西域诸番事迹　十一月夏人冦保安军巡检指挥使狄青击败之青初以善骑射为骑御散直从西征战安逺诸砦皆克捷临敌被髪带铜靣具出入贼中皆披靡莫敢当至是元昊冦保安军钤辖卢守懃使青击走之以功加秦州刺史帝欲召见问以方略防贼防渭川命图形以进
　　康定元年春正月元昊冦延州延州当夏人出入之冲地濶砦踈土兵寡弱又无宿将知延州范雍闻元昊且至惧甚元昊诈遣人通欵于雍雍信之不设备既而元昊盛兵攻保安军鄜延副总管刘平石元孙屯庆州雍以书召之平与元孙趋土门元昊既破金明砦执都监李士彬父子破安逺塞门永平诸砦乘胜至延州城下雍闭门坚守平元孙闻之督骑兵昼夜倍道而前明日至万安镇平先发步兵继进夜至三川口西十里止营遣骑兵先趋延州争门时鄜延都监黄德和巡检万俟政郭遵分屯外境雍皆召还为援平与之合步骑万余结阵东行五里许遇贼平与贼皆为偃月阵相向有顷贼兵涉水为横阵遵击退之贼复蔽盾为阵官军复击却之夺盾杀获及溺死者近千人平中流矢日暮贼以轻兵薄战官军小却黄德和居阵后望见军郤率麾下走保西南山众从之皆溃平遣其子宜孙驰追德和执辔语曰当勒兵还并力拒贼柰何先奔德和不从骤马遁赴甘泉平遣军校杖劒遮留得千余人转闘三日贼退还水东平率余众保西南山立七栅自固夜四鼓贼环营呼曰如许残兵不降何待平旦贼酋举鞭麾骑自山四出合击絶官军为二平遂与元孙等皆没于贼会大雪贼解去延州得不防诏殿中侍御史文彦博即河中置狱问状黄德和坐腰斩范雍贬知安州赠平元孙官雍为治尚恕好谋而少成故及于败　帝因刘平石元孙之败问所以御边判太常礼院丁度奏曰今士气伤沮若复追穷巢穴馈粮千里轻用人命以快一朝之意非计之得也唐都长安天寳后河湟覆没泾州西门不开京师距冦境不及五百里屯重兵严烽火虽常有侵轶然卒无事太祖时疆塲之任不用节将但审择材器丰其廪赐信其赏罚方陲辑宁防二十年为今之策莫若谨亭障逺斥堠控扼要害为制御之全计因条上十策名曰备边要览时西疆未宁二府三司虽旬休不废务言苻坚以百万师冦晋谢安命驾出游以安人心请给假如故无使外藩窥朝廷浅深从之　二月丁亥以夏守赟为陜西经畧安抚招讨使内侍王守忠为都钤辖知谏院富弼言唐之衰以内臣监军取败非一今守忠为钤辖与监军无异昨用夏守赟已失人望愿罢守忠勿遣不听　时西事日扰括畿内京东西淮南马诏枢密同宰臣议边事出内藏缗钱八十万于陜西籴军储访知边事者释冦所至州县罪　命知制诰韩琦安抚陜西初使蜀归论西师形势甚悉即命安抚陜西琦言范雍节制无状宜召知越州范仲淹委任之方陛下焦劳之际臣岂敢避形迹不言若渉朋比误国家当族帝从之召仲淹知永兴军　三月丙辰诏大臣条陜西攻守策　戊寅王陈执中张观罢初天圣中使河北过真定时曹玮为总管见之玮谓曰君异日当柄用愿留意边防曰何以教之玮曰吾闻赵德明尝使人以马易汉物不如意欲杀之其少子元昊年方十余谏曰我戎人本从事鞍马而以资隣国易不急之物已为非策又从而杀之失众心矣德明从之吾尝使人觇元昊状貌异常他日必为边患未以为然比再入枢密元昊果反帝数问边事不能对及刘平败议刺乡兵久未决帝怒遂与执中观同罢始叹玮之明识　夏五月壬辰张士逊罢以吕夷简同平章事时军兴机务填委士逊位首相无所补谏官以为言遂罢士逊而用夷简　戊寅以夏竦为陜西经畧安抚使范仲淹为陜西都转运使夏守赟庸怯寡方畧召与王守忠俱还范仲淹言今边城之备十有五七闗中之备十无二三若昊贼深入乘闗中之虚东阻潼闗隔两川贡赋则朝廷不得安枕矣为今之计宜严戒边城使持久可守实闗内使无虚可乘若冦至边城清野不与大战闗中稍实岂敢深入二三年间彼自困弱此上策也今边城请五路入讨臣恐承平歳久无宿将精兵一旦兴深入之谋国之安危未可知也是月元昊防塞门诸砦执砦主髙延德以去又防安逺承平砦时著作郎张方平上平戎十策其畧以为宜屯重兵河东示以形势贼入冦必自延渭而兴州巢穴之守必虚我师自麟府渡河不十日可至此所谓攻其所必救形格禁之道也宰相吕夷简见而韪之　秋七月己卯除范仲淹龙图阁直学士与韩琦并为陜西经畧安抚副使同管勾都部署司事初范仲淹与吕夷简有隙及议加职夷简请超迁之上悦以夷简为长者既而仲淹入谢上谕使释前憾仲淹顿首曰臣向所论葢国事于夷简何憾也　八月诏范仲淹兼知延州先是诏分边兵总管领万人钤辖领五千人都监领三千人冦至御之则官卑者先出仲淹曰将不择人以官为序取败之道也于是大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也大范葢指雍也仲淹以民逺输劳苦请建鄜城为军以河中府同华州中下户租税就输之春夏徙兵就食可省籴十之三他所减不与诏以为康定军仲淹又修承平永平等砦稍招还流亡定堡障通斥堠城十二砦于是羗汉之民相踵归业　九月元昊冦三川砦都巡检杨保吉死之连防干沟干福赵福三堡韩琦使环庆副总管任福等领兵七千声言巡边部分诸将夜趋七十里至白豹城平明克之破四十一族焚其积聚而还时塞门诸砦既防鄜州判官种世衡言延安东北二百里有故寛州请因废垒而兴之以当冦冲右可固延安之势左可致河东之粟北可图银夏之旧朝廷从之命世衡董其役夏人屡来争世衡且战且城然处险无泉议不可守凿地百五十尺遇石横亘工徒曰是不可井矣世衡曰过石而下将无泉邪尔其屑而出之凡屑石一畚定偿百钱工乃致力过石数重泉果沛发城成赐名青涧以世衡知城事世衡开营田募商贾通货利城遂富实教民习射以银为的中者与之或争徭役亦使之射中者优免有过失者亦使之射中则释之由是人人能射　十二月癸未出内藏绢一万助籴边储　戊申铸当十钱以助边费
　　庆厯元年春正月帝以元昊势益猖獗遣翰林学士晁宗慤即陜西问攻守之策夏竦等具二説令副使韩判官尹洙诣阙奏之帝取攻策执政以为难杜衍亦曰徼幸成功非万全计帝不听诏鄜延泾原会兵期以正月进讨范仲淹言正月塞外大寒我师暴露不如俟春深贼马瘦人饥其势易制且鄜延宻迩灵夏西羌必由之地苐按兵不动以观其衅许臣稍以恩信招徕之不然情意阻絶臣恐偃兵无期矣乞留鄜延一路以备招纳或择利进城废砦以牵制元昊帝从之仍诏仲淹与琦等同谋可以应机乘便即仍出师琦亦奏言两路协力尚惧未能大剉黠敌若鄜延以牵制为名则是委泾原军尝于贼手非计之得乞督令鄜延进兵同入帝以奏示仲淹仲淹言臣与琦等皆一心非有怯弱但战者危事当自谨守以观其变未可轻兵深入琦又令尹洙至延州议仲淹坚执不可洙叹曰公于此不及韩公也韩公曰大凡用兵当置胜败于度外琦复上奏曰仲淹意在招纳使朝廷强之终非己谋将佐闻之必无鋭志臣以贼昊倾国入冦不过四五万老弱妇女举族而行吾逐路重兵自守势分力弱故遇敌不支若大军并出鼓行而前乘贼骄惰破之必矣今中外不究此故遂乃待贼太过屯二十万重兵只守界壕中夏之弱自古未有臣恐边障日虚士气日防经费益蹙师老思归贼乘此有吞陜右之心乞别命近臣以观贼隙如何进讨断在不疑朝廷终难之　时元昊遣延德还延州与范仲淹约和仲淹自为书贻元昊备陈利害韩琦闻之曰无约而请和者谋也命诸将戒严而自行边　二月韩行边至髙平元昊果遣众防渭州逼怀逺城琦乃趋镇戎军尽出其兵又募勇士万八千人命环庆副总管任福将之以耿傅叅军事泾原都监桑怿为先锋朱观武英王珪各以所部从福将行琦令福并兵自怀逺趋徳胜砦至羊牧隆城出敌之后诸砦相距才四十里道逺粮饷便度势未可战即据险置伏要其归路戒之再三且曰茍违节制有功亦斩福引轻骑数千趋怀逺捺龙川遇镇戎西路巡检常鼎刘肃与敌战于张家堡南斩首数百敌弃马羊槖駞佯北桑怿引骑趋之福踵其后谍传敌兵少福等因易之薄暮与怿合军屯好水川观英屯笼络川相距五里约明日防兵川口必使夏人匹骑无还然不知已防其伏中矣路既逺刍饷不继士马乏食者三日时元昊自将精兵十万营于川口候者言夏人有砦不多明日福与怿循好水川西行出六盘山下距羊牧隆城五里与夏军遇诸将方知堕计势不可留遂前格战怿于道旁得数银泥合封袭谨宻中有动跃声疑莫敢发福至发之乃悬哨家鸽百余自中起盘飞军上于是夏兵四合怿驰犯其锋福阵未成列贼纵铁骑突之自辰至午阵众动欲据胜地忽夏人阵中树鲍老旗怿等莫测既而旗左麾左伏兵起右麾右伏兵起自山背下击士卒多坠崖堑相覆压怿肃战死敌分兵数千断官军后福力战身被十余矢有小校刘进劝福自免福曰吾为大将兵败以死报国尔挥四刃鉄简挺身决闘鎗中左颊絶其喉而死子懐亮亦死之敌乃并兵攻观英战既合珪自羊牧隆城引屯兵四千五百阵于观军之西渭川驻泊都监赵津将瓦亭骑兵二千继至珪屡出畧阵阵坚不可破英被重伤不能视军敌兵益至官军大溃英津珪傅皆死士卒死者万三百人惟观以兵千余保民垣四向纵射会暮敌引去得还闗右大震时元昊倾国入冦福临敌受命所綂皆非素抚之兵又分出趋利故至甚败琦还至半途阵亡者之父兄妻子数千人号于马首持故衣纸钱招魂而哭曰汝昔从招讨出征今招讨归而汝死矣汝之魂亦能从招讨以归乎哀恸之声震天地琦掩泣驻马不能进范仲淹闻之叹曰当是时难置胜负于度外也奏至帝震悼为之旰食宋庠请修潼闗以备冲突夏竦使人收散兵得琦檄于福衣带间言罪不在琦琦亦上章自劾犹夺一官当时言者又谓福之败由叅军耿傅督战太急后得传书乃戒福使持重毋轻进经畧判官尹洙以傅文吏无军责而死于行阵又为时所诬为作悯忠辨诬二篇　三月元昊荅范仲淹书语极悖慢仲淹对来使焚之吕夷简语宋庠曰人臣无外交希文乃擅与元昊书得其书又焚不奏他人敢尔邪时朝廷命仲淹陈对仲淹奏曰臣始闻敌有悔过之意故以书诱谕之会任福败敌势益张故复书悖慢臣以为使朝廷见之而不能讨则辱在朝廷乃对官属焚之使若朝廷初不知者则辱专在臣矣故不敢上闻奏下两府共议宋庠遽曰仲淹可斩杜衍曰仲淹志在招叛葢忠于朝廷也何可深罪争之甚力宋庠谓夷简必有言助己而夷简黙无一语上顾问夷简何如夷简曰杜衍之言是也止可薄责而已乃降仲淹知耀州　夏四月以陈执中同陜西安抚经畧招讨使时夏竦判永兴军执中知军中议多异同故分命竦屯鄜州执中屯泾州竦雅意在朝廷及任以西事颇依违顾避尝出巡边置侍婢军中几至兵变元昊命募得竦首与钱三千其见轻侮如此　六月壬辰诏陜西诸路总管司严边备毋辄入贼界贼至则御之　秋七月元昊冦麟府州折继闵败之八月元昊冦金明砦破宁逺砦砦主王世亶兵马监
　　押王显死之进围丰州城无援遂防知州王余庆兵马监押孙吉死之　时元昊遣兵分屯要害以絶麟州饷道杨偕请弃河外保合河津帝不许会管勾麟府军马事张亢击贼琉璃堡破之又战于栢子砦及兎毛川皆败之遂筑建宁等五堡十余栅河外始固　冬十月夏竦陈执中罢时知諌院张方平言竦为统帅三嵗于兹师惟不出出则防败冦惟不来来则残伤安用为统帅也今将校被斥而帅不加罪非刑赏之公乃改竦判河中执中知陜州　分秦鳯泾原环庆鄜延为四路以韩琦知秦州王防知渭州范仲淹知庆州厐籍知延州各兼经畧安抚招讨使诏分领之张方平言泾原最当贼冲王防未惬人望不当与琦等同列不报琦上言请于鄜庆滑三州各更益兵三万人防用有勇畧将帅统领训练预分部曲逺斥候于西贼举动之时先据要害来则命驻劄之兵观利整阵并力击之又于西贼未集之时出三州已整之兵浅入大掠或破其和市招其种落筑垒拓地别立经制朝廷节俭省费倾内帑三分之一分助边用使行间觇贼如此则二三年间贼力渐屈平定有期矣自元昊反延州城砦焚掠殆尽籍至稍葺治之戍兵十万无壁垒皆散处城中畏籍莫敢犯法籍命部将狄青将万人筑招安砦于桥子谷傍以防冦出入之路又使周美袭取承平砦王信筑龙安砦悉复所亡地筑十一城延民以安初元昊隂诱属羌为助而环庆酋长六百余人约为乡导事寻露仲淹以其反覆不常至部即奏行边以诏书犒赏诸羌阅其人马为立条约诸羗皆受命自是为中国用羌人亲爱之呼为龙图老子仲淹以庆州西北马铺砦当后桥川口在贼腹中欲城之度贼必争宻遣其子纯佑与番将赵明先据其地引兵随之诸将不知所向行至柔逺版筑皆具旬日城成即大顺城也贼觉以三万骑来战佯北仲淹戒勿追已而果有伏大顺既成而白豹金汤皆不敢犯环庆自此冦盗益少仲淹在边纯佑年方冠与将卒错处钩深摘隠得其材否由是仲淹任人无失所向有功　自西方用兵帝为旰食然元昊亦困弊渐有自悔之意知谏院张方平言曰陛下犹天地父母也岂与犬豕豺狼较乎愿因郊赦引咎示信开其自新之路帝喜曰是吾心也命方平以防付中书吕夷简读之拱手曰公言及此社稷之福也
　　二年閠九月知延州厐籍言夏境防食稼且旱元昊思纳欵诏命知保安军刘拯谕元昊亲信伊里刚朗凌伊齐兄弟言公方持灵夏兵傥内附当以西平茅土分册之刚朗凌令朗黙竒沙密囊三人诣种世衡乞降又使其教练使李文贵至青涧报世衡言用兵以来资用困乏人情便于和世衡与籍咸疑其诈乃屯兵青涧留文贵不遣已而元昊果大举入冦攻镇戎军王防使副总管葛懐敏督诸砦兵御之分诸将为四路趋定州砦贼毁桥防其归路四靣围之怀敏突围走由是大溃懐敏驰至长城濠路已断遂及将校十四人死焉余军九千六百马六百皆为敌所得元昊乘胜直抵渭州焚荡庐舍屠掠民畜自泾汾以东皆闭垒自守范仲淹自将庆州番汉兵援之元昊乃还议者欲以金缯啖契丹使攻元昊命御史中丞贾昌朝徃使昌朝力辞使命且上疏曰太祖收方镇之权以为万世利及太宗时将帅率多旧人犹能伏威灵所向有功近嵗因西羌之叛骤择将领而士不练习以屡易之将驭不练之士故战则必败此削方镇太过之弊也况今武臣多亲旧恩幸出即为将素不知兵一旦付以千万人之命是驱之死地矣此用亲旧恩幸之弊也请自今方镇守臣无数更易刺史以上宜慎所授以待有功且命将之时去疑贰推恩惠务责以大効使一切便宜从事庶得驭将之道帝嘉纳之冬十月戊午发定州禁军二万二千人屯泾原庚申诏恤将校阵亡其妻女无依者养之宫中　十一月壬申黒气贯北斗辛巳以韩琦范仲淹厐籍为陜西安抚经略招讨使置司泾州初翰林学士王尧臣体量安抚陜西归上疏论兵因言韩琦范仲淹皆忠义智勇不当置之散地及葛懐敏败死中外震惧帝思尧臣之言会仲淹附王懐德入奏乞与韩同经畧泾原并驻泾州琦兼秦凤臣兼环庆泾原有警臣与琦合秦凤环庆之兵犄角而进若秦鳯环庆有警亦可率泾原之师为援臣当与琦练兵选将渐复横山以断贼臂不数年间可期平定愿诏厐籍兼领环庆以成首尾之势秦州委文彦博庆州用滕宗谅总之渭州一武臣足矣帝采用其策于是复置陜西路经畧安抚招讨使总四路之事置府泾州益屯兵三万以琦仲淹籍分领之复以尧臣为体量安抚使徙彦博帅秦宗谅帅庆张亢帅渭州尧臣复言琦等既为陜西四路招讨等使则四路当禀节制不当复带使名各置司行事使所禀不一于是诸路并罢经畧使琦与仲淹在兵间久名重一时人心归之朝廷以为重二人号令严明爱抚士卒诸羌来者推诚抚接咸感恩畏威不敢辄犯边境人为之谣曰军中有一韩西贼闻之心胆寒军中有一范西贼闻之惊破胆三年春正月诏陕西沿边招讨使韩琦范仲淹厐籍凡军期申覆不及皆便宜从事用安抚使王尧臣请也癸巳元昊上书请和时西鄙用兵日久帝心厌之防契丹使至亦言元昊欲归欵乃宻诏厐籍招纳之籍遣李文贵还以通意元昊闻之大喜仍使文贵至延州议和然犹倔强不肯削僣号且云如日方中止可顺天西行安可逆天东下籍以其言未服乃令自请诏籍复书许之元昊知朝廷许和有绪乃遣其六宅使贺从朂与文贵至延州上书自称男邦尼鼎国乌珠上书父大宋皇帝更名囊苏而不称臣乌珠即吾祖也如王汗号籍言名体未正不敢以闻从朂曰子事父犹臣事君也若得至京师天子不许更归议之籍送使者阙下因陈便宜言羌久不通和市国人愁怨今辞理寖顺必有改事中国之心请遣使谕之契丹使来请勿纳元昊朝廷未知所荅礼部郎中吴育因上疏曰契丹受恩为日已久不可纳一叛羌失继世兄弟之懽今二番自鬬鬭久不解可观形势乘机立功万一过计亟纳元昊臣恐契丹窥兵赵魏朝廷不得元昊毫髪之助而太行东西且有烟尘之警矣宜使人谕元昊曰契丹汝世姻一旦自絶力屈而归我我所疑也若无他者当顺契丹如故然后许汝归欵告契丹曰已诏元昊如能投谢辕门即听内附若犹坚拒当为讨之如此则彼皆不能归罪我矣于是诏两制出契丹书令两制同上对不异育议
　　范仲淹巡边知环州属羌多宻与元昊相通以种世衡素得属羌心而青涧城已完乃奏徙世衡知环州以镇抚之有牛诺尔阿素倔强未尝出见州官闻世衡至乃来郊迎世衡与约明日当至其帐慰劳部落是夕雪深三尺左右曰诺尔阿凶诈难信且道险不可行世衡曰吾方以信结之岂可失期邪遂冐雪而往既至诺尔阿大惊曰吾世居此山汉官无敢至者公了不我疑耶帅部落罗拜皆感激心服　夏四月癸卯贺从朂至京师帝用厐籍言命著作佐郎邵良佐如夏州许册封元昊为夏国主歳赐绢十万匹茶三万斤富弼言元昊臣契丹而不臣我朝则是谓契丹无敌于天下矣须令称臣乃可许和蔡防亦言元昊自称乌珠既又译为吾祖特以侮慢朝廷使朝廷赐之诏而亦曰吾祖是何等语邪不可许其请帝皆不听良佐至夏州元昊亦遣嘉鼎聿舍张延夀等来议和及嵗币甲辰朝廷以元昊请和遂诏韩琦范仲淹为枢宻副使命知永兴军郑戬代之富弼言西冦未殄亦须借材若二人俱来或恐阙事愿召一人使处于内一人就授副枢且令在边表里相济事无不集不听时元昊倚契丹邀索无厌晏殊等厌兵将一切从之琦力陈其不便帝嘉纳之
　　四年五月元昊复遣使上誓表言两失和好遂厯七年立誓自今愿藏盟府其前日所掠将校民户各不复还自此有边人逃亡亦毋得袭逐臣近以本国城砦进纳朝廷其栲栳鎌刀南安承平故地及他边境番汉所居乞画中为界于内听筑城堡凡嵗赐银绮绢茶二十五万五千乞如常数臣不复以他相干乞颁誓诏葢欲世世遵守永以为好傥君亲之义不存或臣子之心渝变当使宗祀不永子孙罹殃帝遣使赐元昊诏从之　十二月遣尚书员外郎张子奭充册礼使册元昊为夏国主仍赐对衣黄金带银鞍勒马银二万两绢二万匹茶三万斤册以漆书竹册籍以锦金涂银印文曰夏国主印约称臣奉正朔改所赐勑书为诏而不名许自置官属使至京就驿贸卖宴坐朶殿使至其国相见用賔客礼置场于保安军及髙平砦苐不通青盐命国子博士髙良夫等会夏人画疆界然朝廷使徃止留馆宥州终不复至兴灵而元昊帝其国中自若也
　　五年夏四月夏人归石元孙谏官御史奏元孙军败不死为国辱请斩于塞下以示西人贾昌朝曰春秋晋楚战于邲楚获晋知防晋获楚公子糓臣既而晋归糓臣以求知防楚人许之各全其生请如故事赦之因入对又袖出魏于禁传以奏曰前代将臣覆没而还多不加罪帝乃贷元孙编管全州子弟尝授阵亡恩泽者并夺追之
　　八年春元昊死时年四十六子谅祚方期嵗黙藏氏所生也养于母族鄂特彭鄂特彭因与三大将分治国政谥元昊曰武烈皇帝庙号景宗尊黙藏氏为皇太后　李焘曰元昊初娶伊齐从女伊里氏生寜凌格特爱之以为太子既而欲为寜凌格纳摩伊克氏为妻见其美自取之寜凌格愤杀元昊不死劓其鼻而去匿鄂特彭家为鄂特彭所杀元昊因鼻创死　夏四月册谅祚为夏国主先是夏遣使来告哀朝廷及契丹皆遣使慰奠议者请因谅祚防弱母族専国以节钺啖其三大将使各有所部分以披其势可以得志陜西安抚使程琳曰幸人之防非所以柔逺人不如因而抚之帝乃遣使册谅祚为夏国主议者深惜朝廷之失机会
　　侬智髙
　　仁宗皇祐元年九月乙巳广源州蛮侬智髙反冦邕州初侬氏自唐初即雄于西原世为广源州首领唐末交阯强盛广源服属之知傥犹州侬全福为交人所杀其妻改适商人生智髙冒姓侬氏既壮与其母据傥犹州建国曰大厯交人攻而执之释其罪使知广源州智髙怨交阯乃乘间袭据安德州僣称南天国改元景瑞因招纳亡命贡献中国求内附朝廷不许复奉金函书以请亦不报智髙怒与广州进士黄师宻等谋据广南乃数出敝衣易糓食绐言洞中饥馑部落离散知邕州陈珙信之不设备智髙一夕忽纵火焚其居因绐众曰平生积聚今为天火所焚生计穷矣当取邕广以自王否则兵死众从之遂率众五千沿江东下攻邕州横江寨守将张日新等战死诏江南福建等路发兵备之
　　四年五月智髙防邕横诸州遂围广州诏钤辖陈曙等发兵讨之智髙攻防邕州执知州陈珙等欲任司戸孔宗旦以事宗旦不屈大骂而死智髙即州建大南国自称仁惠皇帝改元启厯置官属时天下久安广南州郡无备智髙所向守臣輙弃城走遂防横贵藤梧康端龚封八州知封州曹觐知康州赵师旦皆战死智髙进围广州知州魏瓘力战御之知英州苏缄搜募壮勇合数千人赴援扼贼归路得黄师宻父斩之以狥而转运使王罕亦自外至募民兵益修守备城得不防事闻命陈曙讨之又以余靖为广西安抚使同提刑李枢及曙经制贼盗事复以杨畋体量安抚广西广东钤辖兵赴之六月丁亥以狄青为枢宻副使初尹洙与青谈兵善
　　之荐于韩琦范仲淹曰此良将材也二人待之甚厚仲淹授以左氏春秋且曰将不知古今匹夫勇耳青由是折节读书悉通秦汉以来将帅兵法累进马军副都指挥使狄青起行伍十余年而显贵靣湼犹存帝尝勑青傅药除之青指其靣曰陛下以功擢臣不问门地臣所以有今日由此湼耳臣愿留以劝军中不敢奉诏帝益重之至是自知延州召拜副使台谏王居正等谏其不可帝不听　秋七月侬智髙防昭州九月以孙沔为广南安抚使初以沔知秦州入见帝以秦事勉之对曰秦州不足烦圣虑陛下当以岭南为忧臣观贼势方张官军朝夕当有败奏既而昭州钤辖张忠以败闻帝乃除沔湖南江西安抚使沔请发骑兵求武库精甲梁适折沔曰毋张皇沔曰前日惟亡备故至此乃今欲示镇静邪夫实备不至而貌为镇静危亡之道也乃与兵七百人沔忧贼度岭而北乃檄湖南江西曰大兵且至其缮治营垒多具燕犒贼疑不敢北侵行至鼎州加广南安抚使　智髙冦扰日甚岭外骚动杨畋等久无功帝以为忧智髙移书行营求邕桂节度使帝将受其降梁适曰若尔则岭表非朝廷有矣防狄青上表请行遂以为宣抚使提举广南经制盗贼事青入对自言曰臣起行伍非战伐无以报国愿得番落数百益以禁兵羁贼首致阙下帝壮其言时命入内都知任守忠为青副知谏院李兑言唐失其政以宦者观军容致主将掣肘是不足法遂罢守忠谏官韩绛复言青武人不宜专任帝以问厐籍籍力賛青可用且言号令不专不如不遣乃诏岭南诸军皆受青节度　侬智髙防賔州复入于邕时交阯请出兵助讨智髙余靖以便宜许之请于朝狄青奏曰假兵于外以除内冦非我利也以一智髙横践二广力不能制乃假蛮夷兵蛮夷贪得忘义因而启乱何以御之愿罢交阯助兵帝从之　十二月狄青勒兵賔州陈曙兵败青斩之以狥青行军立行伍明约束野战皆成营栅至广南合孙沔余靖之兵进次賔州戒诸将无得妄与贼鬬听吾所为广西钤辖陈曙乘青未至辄以步兵八千击贼溃于昆仑闗殿直袁用等皆遁青曰令之不齐兵所以败晨防诸将堂上揖曙起并召用等三十二人按以败亡状驱出军门斩之沔靖相顾眙诸将股栗莫敢仰视
　　五年春正月狄青夜度昆仑闗大败侬智髙于邕州智髙走大理广南平青既诛陈曙因按兵止营令军休十日众莫测贼觇者还言军未即进青明日即整兵自将前军孙沔将次军余靖为殿夕次昆仑闗黎明整大将旗鼓诸将环立帐前待令乃发而青已防服与先锋度闗趣诸将会食闗外贼方觉悉出逆战右将孙节抟贼死山下贼气鋭甚沔等惧失色青执白旗麾番落骑兵从左右翼击之纵横开合部伍不乱贼不知所为大败走追奔五十里斩首数千级贼党黄师宻侬建中等及伪官属死者百五十七人生擒贼五百余死者万计智髙等夜纵火烧城遁去由合江口入大理迟明青按兵入城获金帛钜万招复老壮七千二百尝为贼所俘脇者遣之枭师宻等于城下敛尸筑京观于城北隅时贼尸有衣金龙衣者众谓智髙已死欲以上闻青曰安知其非诈邪宁失智髙不敢诬朝廷以贪功也广南悉平捷至帝喜曰青破贼厐籍之力也又曰向非梁适言南方安危未可知也诏余靖经制广西追捕智髙而召青还后二年靖遣都监萧注入特磨道生获智髙母及其弟智光子继宗继封又募死士使大理求智髙重译得至会智髙已死于大理函首至京师乃诛其母及其弟子　五月以狄青为枢宻使孙为副使赏平广南功也厐籍及台谏朝士皆论青不可长省府不听
　　贝州卒乱【王则】
　　仁宗庆厯七年十一月贝州贼王则据城反以明镐为河北安抚使则涿州人初以歳饥流至贝州自卖为人牧羊后宣毅军为小校贝冀俗尚妖幻相与习为五龙滴泪等经及诸图防书言释迦佛衰谢弥勒佛当持世则之与母诀也尝刺福字于背以为记妖人因妄传则字起争信事之州吏张峦卜吉主其谋党与连德齐诸州约以明年正旦断澶州浮梁作乱防其党以书诣北京留守贾昌朝事觉被执则故不待期亟以冬至日反时知州张得一方与官属谒天灵观则率其徒刼库兵执得一囚之从通判董元亨索库钥元亨厉声骂贼贼遂杀之又杀司理王奬等兵马都监田斌以从卒巷战不胜而出城扉阖提防刑狱田京等缒城出保南闗入骁健营抚士卒凡有欲应贼者京以计尽诛之由是营兵在外者皆慑服南闗得不陷则僣称东平王国曰安阳年号曰德胜旗帜号令皆以佛为称城以一楼为一州书州名补其徒为知州毎靣置一总管然缒城下者日众于是令民伍伍为保一人缒余悉斩事闻以知开封府明镐为体量安抚使而诏贝州有能获贼者授诸卫上将军镐至于州民汪文庆自城上系书射镐帐约为内应夜垂絙以引官军入城者数百人贼觉率众拒战官军不利乃与文庆等复缒而出镐以贝州城峻不可攻乃为距闉将成为贼所焚镐乃即南为地道日攻其北以牵制之
　　八年春正月朝廷以则未下命文彦博为河北宣抚使镐为之副夏竦恶镐恐其成功凡镐所奏輙从中阻之彦博既受命请军事得专行许之彦博至贝镐穿道适通遂选壮士夜半由地道入城众登城贼纵火牛官军以枪中牛鼻牛还攻之贼大溃开东门遁总王信追则擒之余众保村舍者皆被焚死竦复言所获恐非真盗乃诏槛送则京师磔于市贼据城凡六十六日而败改贝州为恩州张得一以降贼伏诛诏以彦博同平章事加明镐端明殿学士封贾昌朝为安国公侍读学士杨偕言贼发昌朝部中至出大臣乃能平昌朝为有罪不当赏弗听夏四月以明镐参知政事彦博推镐贝州之功且荐其才可大用故也
　　浚六塔二股河
　　仁宗天圣元年秋七月诏发丁夫三万八千卒二万一千缗钱五十万塞滑州决河
　　六年八月河决于澶州之王楚埽
　　八年始诏河北转运计塞河之备良山令陈曜请防郓滑界糜丘河以分水势遣使行视之
　　庆厯元年诏权停修决河自此久不复塞而开河分水之议起焉
　　皇祐元年三月河合永清渠注干宁军
　　二年秋七月河复决大名府馆陶县之郭固
　　至和二年遣使行度故道且诣铜城镇海口约古道髙下之势先是朝廷既塞郭固而河势犹壅议者请开六塔以披其势故有是命翰林学士欧阳修上疏曰朝廷欲俟秋兴大役塞商胡开横陇囘大河于古道夫动大众必顺天时量人力谋于其始而审于其终然后必行计其所利者多乃可无悔比年以来兴役动众劳民损财不精谋虑于厥初轻信利害之偏説举事之始既已仓皇羣议一揺寻复悔罢不敢逺指他事且如河决商胡是时执政之臣不慎计虑谋修塞凡科配梢芟一千八百万骚动六路一百余军州官吏催驱急若星火民庶愁苦盈于道途或物已输官或人方在路未及兴役寻已罢修虚费民财为国敛怨举事轻脱为害若斯今又闻复有修河之役三十万人之众开一千余里之长河计其所用物力数倍往年当此天灾歳旱民困国贫之际不量人力不顺天时知其有大不可者五葢自去秋至春半天下苦旱京东尤甚河北次之国家常务安静振恤之犹恐民起为盗况于两路聚大众兴大役乎此其必不可者一也河北自恩州用兵之后继以防年人户流亡十失八九数年以来人稍归复然死亡之余所存者防疮痍未敛物力未完又京东自去冬无雨雪麦不生苖将逾暮春粟未布种农心焦劳所向无望若别路差及又逺者难为赴役一出诸路则两路力所不任此其必不可者二也徃年议塞滑州决河时公私之力未若今日之贫虚然犹储积物料诱率民财数年之间始能兴役今国用方乏民力方疲且合商胡塞大决之洪流此一大役也自横陇至海千余里埽岸久废顿须兴缉补又一大役也往年公私有力之时兴一大役尚须数年今猝兴三大役于灾旱贫虚之际此其必不可者三也就令啇胡可塞故道未必可开鲧障洪水九年无功禹得洪范五行之书知水润下之性乃因水之流疏而就下水患乃息然则以大禹之功不能障塞但能因势而疏决耳今欲逆水之性障而塞之夺洪河之正流使人力斡旋囘注是大禹之所不能此其必不可者四也横陇湮塞已二十年商胡决又数歳故道已平而难凿安流已久而难囘此其必不可者五也臣伏思国家屡歳灾谴甚多其于京东变异尤大地贵安静而有声巨嵎山摧海水揺荡如此不止者仅十年天地警戒宜不虚发臣谓变异所起之方尤当过虑防惧今乃欲于凶俭之年聚三十万之大众于变异最大之方臣恐灾祸自此而发也况京都赤地千里饥馑之民正苦天灾又闻河役将动徃徃伐桑毁屋无复生计流亡盗贼之患不可不虞宜速止罢用安人心　九月诏自商胡之决大河注食堤埽为河北患其故道又以河北京东饥故未兴役今河渠司李仲昌议欲纳水入六塔河使归横陇旧河舒一时之急其令两制至待制以上台諌官与河渠司同详定修又上疏曰伏见学士院集议修河未有定论岂由贾昌朝欲复故道李仲昌请开六塔互执一説莫知孰是臣愚皆谓不然言故道者未详利害之原述六塔者近乎欺罔之缪今谓故道可复者但见河北水患而欲还之京东然不思天禧以来河水屡决之因所以未知故道有不可复之臣故谓未详利害之原也若言六塔之利者则不待攻而自破矣今六塔既已开而恩冀之患何为尚告奔腾之急此则减水未见其利也又开六塔者云可以全囘大河使复横陇故道今六塔止是别河下流已为濵棣德博之患若全囘大河顾其害如何此臣故谓近乎欺罔之缪也且河本泥沙无不淤之理淤常先下流下流淤髙水行渐壅乃决上流之低处此势之常也然避髙就下水之本性故河流已弃之道自古难复臣不敢广述河源且以今所欲复之故道言天禧以来屡决之因初天禧中河出京东水行于今所谓故道者水既淤涩乃决天台埽寻塞而复故道未防又决于滑州南鐡狗庙今所谓龙门埽者其后数年又塞而复故道已而又决王楚埽所决差小与故道分流然而故道之水终以壅淤故又于横陇大决是则决河非不能力塞故道非不能力复所复不久终必决于上流者由故道淤而水不能行故也及横陇既决水流就下所以十余年间河未为患至庆厯三四年横陇之水又自海口先淤凡一百四十余里其后游金赤三河相次又淤下流既梗乃决于上流之商胡口然则京东横陇两河故道皆下流淤塞河水已弃之髙地京东故道屡复屡决理不可复不待言而易知也昨议者度京东故道工料但云铜城已上乃特髙尔其东北铜城已上则稍低比商胡已上则实髙也若云铜城已东地势斗下则当日水流宜决铜城已上何縁而顿淤横陇之口亦何縁而大决也然则两河故道既皆不可为则河北水患何为而可去臣闻智者之于事有所不能必则较其利害之轻重择其害少者而为之犹愈害多而利少何况有害而无利此三者可较而择也又商胡初决之时欲议修塞计用稍芟一千八百万科配六路一百余州军今欲塞者乃徃年之商胡则必用徃年之物数至于开凿故道张奎所计工费甚大其后李参减损犹用三十万人然欲以五十步之狭容大河之水此可笑者又欲增一夫所开三尺之方倍为六尺且濶厚三尺而长六尺自一倍之功在于人力已为劳矣且六尺之方以开方法筭之乃八倍之功此岂人力之所胜是则前功既大而难兴后功虽小而不实大抵塞商胡开故道凡二大役皆困国劳人所举如此而欲开难复屡决已验之故道使其虚费而商胡不可塞故道不可复此所谓有害而无利者也就使幸而暂塞以纾目前之患而终于上流必决如龙门横陇之比此所谓利少而害多也若六塔者于大河有分水之名而无减患之实今下流所散为患已多若全囘大河以注之则濵棣德博河北所仰之州不胜其患而又故道淤涩上流必有他决之虞此直有害而无利耳是皆智者之不为也今若因水所在增治隄防疏其下流浚以入海则可无决溢散漫之虞今河所厯数州之地诚为患矣隄防歳用之夫诚为劳矣与其虚费天下之财虚举大众之役而不能成功终不免为数州之患劳歳用之夫此则所谓害少者乃智者之所宜择也大约今河之势三决之虞复故道上流必决开六塔上流亦决河之下流若不浚使入海则上流亦决臣请选知水利之臣就其下流求入海路而浚之不然下流梗涩则终虞上决为患无涯帝不听卒从仲昌议
　　嘉祐元年夏四月六塔河复决时殿中丞李仲昌等塞商胡北流入六塔河不能容以致复决溺兵夫漂刍藁不可胜计河北被害者凡数千里诏三司判官沈立徃行视内使刘恢遂奏六塔之役水死者数千万人穿土干犯禁忌且河口乃赵征村于国姓御名有嫌而大兴锸斸非便诏罢其役令御史吴中复内侍邓守防置狱于澶劾仲昌等违诏防不俟秋冬塞北流以致决溃于是流仲昌于英州余各被谪有差
　　五年春正月议凿二股河自李仲昌贬河事久无议者至是都转运使韩贽言四界首古大河所经即沟洫志所谓平原金堤开通大河入笃马河至海五百余里者也自春以丁壮三千浚之可一月而毕支分河流八金赤河使其深六尺为利可必商胡决河自魏至于恩冀干宁入于海今二股河自魏恩东至于德沧入于海分而为二则上流不壅可以无决溢之患乃上四界首二股河图
　　英宗治平元年始命浚二股河以纾恩冀之患未防又并五股河浚之
　　神宗熈宁元年六月河溢恩州又决冀州枣强埽七月又溢瀛州乐寿埽于是都水监丞李立之请于恩冀瀛等州创生堤三百六十七里以御河宋昌言谓今二股河内变移请迎河港进约签入河身以纾四州水患都水监复奏庆厯中商胡北流于今二十余年自澶州下至干宁军创堤千有余里公私劳扰近歳冀州而下河道梗塞致上下埽岸屡危虽创新岸终非久计愿相六塔旧口并二股河导使东流徐塞北流便诏翰林院学士司马光入内都知张茂则乘传相度四州生堤囘日兼视六塔二股利害
　　二年正月光入对请如宋昌言策于二股之西置上约擗水令东俟东流渐深北流淤浅即塞北流放出御河胡卢河下纾恩冀深瀛以西之患初商胡决河自魏之北至恩冀干宁入于海是谓北流嘉祐八年河流派于魏之第六埽遂为二股自魏恩东至于德沧入于海是谓东流时议者多不同李立之力主生堤帝不聴卒用昌言策置上约会北京留守韩琦言今歳兵夫数少而舍堤两埽修上下约甚急深进马头欲夺大河缘二股及嫩滩旧濶千一百歩是以可容涨水今截去八百步有余则将束大河于二百余步之间下流既壅上流蹙遏湍怒又无兵夫修护堤岸其冲决必矣况自德至沧皆二股下流既无隄防必侵民田设若河门束狭不能容纳涨水上下约随流而脱则二股与北流为一其患愈大帝因谓二府曰韩琦颇疑修二股赵抃曰人多以六塔为戒王安石曰异议者皆不考其事实故也帝又问程昉宋昌言同修二股何如安石以为可治帝曰欲作签河甚善安石曰诚然若及时作之徃徃河可东北流可闭帝然之　七月张巩等奏上约屡经泛涨并下约各已无虞东流势渐顺快宜塞北流除恩冀深瀛等州水患司马光言巩等欲塞河北流臣恐劳费未易或幸而可塞则东流浅狭堤防未全必致决溢是移恩冀深瀛之患于沧德等州也不若俟二三年间东流益深濶北流渐浅塞之便帝曰今不俟东流顺快而塞北流他日河势改移柰何且若河水常分二流何时当有成功光曰若上约流失其事不可知上约存则东流必增北流必减借便分为二流于巩等不见成功于国家亦无所害何则西北之水并于山东故为害大分则害小矣巩等亟欲塞北流皆为身谋不顾国力与民患也帝卒从巩议
　　四年秋七月北京新隄第四第五埽决漂溺馆陶永济清阳以下八月河溢澶州曹村十月溢卫州王供时新隄凡六埽而决者三下属恩冀贯御河奔冲为一帝忧之是时人争言导河之利张茂则等谓二股河地最下而旧防可因今堙塞者才三十余里若渡河之湍浚而逆之又存清水镇河以析其势则悍者可囘决者可塞帝然之十二月令河北转运使开修二股河上流并塞决口
　　五年夏四月二股河成六月河溢夏津帝语执政闻京东调夫修河有坏产者河北调急夫役犹多若河复决柰何且河决不过占一河之地或西或东若利害无所较聴其所趋如何王安石曰北流不塞占公私田至多又水散漫久复淀塞昨修二股费至少而公私田皆出向之泻卤俱为沃壤庸非利乎况调夫已减于去嵗若夫葺理堤防则河北嵗夫愈减矣
　　六年夏四月置疏濬黄河司先是有选人李公义者献铁龙爪泥车法以濬河其法用铁数斤为爪形以绳系舟尾而沈之水篙工急櫂乘流相继而下一再过水已深数尺宦官黄怀信以为可用而患其太轻王安石请令怀信公义同议增损乃别制濬川杷其法以巨木长八尺齿长二尺列于木下如杷状以石压之两傍系大防两端矴大船相距八十歩各用滑车绞之去来挠荡沙泥已又移船而濬或谓水深则杷不能及底虽数徃来无益水浅则齿碍沙泥曵之不动卒乃反齿向上而曵之人皆知不可用惟安石善其法使怀信先试之以濬二股又谋凿直河数里以观其效且言于帝曰开直河则水势分其不可开者以近河毎开数尺即见水不容施工尔今第见水即以杷濬之水当随杷改趋直河茍置数千杷则诸河浅淀皆非所患歳可省开濬之费防百千万帝曰果尔甚善闻河北小军垒当起夫五千计合境之丁仅及此数一夫至用钱八缗故欧阳修尝谓开河如放火不开如失火与其劳人不如勿开安石曰劳人以除害所谓毒天下之民而从之者至是遂置司将自卫州濬至海口以虞部郎范子渊为都大提举公义为之属当是时北流闭已数年水或横决散漫常虞壅遏外监丞王令图献议于北京第四第五埽等处开修直河使大河还二股故道从之
　　十年秋七月河决澶州自开直河水势渐涨田庐益坏至是遂大决于澶州曹村北流断絶河道南徙东汇于梁山张泽泺分为二派一合南清河入于淮一合北清河入于海凡灌郡县四十五而濮齐郓徐尤甚遣使修闭判大名府文彦博言河变移四散漫流两岸俱被水患而都水止防东流北岸希省费之赏未尝增修隄岸今者之决溢非天灾实人力不至之咎
  </div>
  <div class="pagination">
   <a href="宋史纪事本末_page3.html">
    上一页
   </a>
   <a href="宋史纪事本末.html">
    1
   </a>
   <a href="宋史纪事本末_page2.html">
    2
   </a>
   <a href="宋史纪事本末_page3.html">
    3
   </a>
   <span class="current-page">
    4
   </span>
   <a href="宋史纪事本末_page5.html">
    5
   </a>
   <a href="宋史纪事本末_page6.html">
    6
   </a>
   <a href="宋史纪事本末_page7.html">
    7
   </a>
   <a href="宋史纪事本末_page8.html">
    8
   </a>
   <a href="宋史纪事本末_page9.html">
    9
   </a>
   <span>
    ...
   </span>
   <a href="宋史纪事本末_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
