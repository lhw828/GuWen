<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 38 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 38 页/共 48 页</h1>
    <div class="content">　　六年春正月甲辰以彰义留后吴少阳为节度使九年閠八月丙辰彰义节度使吴少阳薨少阳在蔡州隂聚亡命牧养马骡时抄掠夀州茶山以实其军其子摄蔡州刺史元济匿丧以病闻自领军务上自平蜀即欲取淮西淮南节度使李吉甫上言少阳军中上下离请徙理夀州以经营之防朝廷方讨王承宗未暇也及吉甫入相田正以魏愽归附吉甫以为汝州扞蔽东都河阳宿兵本以制魏慱今正归顺则河阳为内镇不应屯重兵以示猜阻辛酉以河阳节度使乌重为汝州刺史充河阳懐汝节度使徙理汝州己巳正检校右仆射赐其军钱二十万缗正曰吾未若移河阳军之为喜也　九月庚辰以洺州刺史李光顔为陈州刺史充忠武军都知兵马使以泗州刺史令狐通为夀州防御使通彰之子也丙戌以山南东道节度使袁滋为荆南节度使以荆南节度使严绶为山南东道节度使吴少阳判官苏兆杨元卿大将侯惟清皆劝少阳入朝元济恶之杀兆囚惟清元卿先奏事在长安具以淮西虚实及取元济之防告李吉甫请讨之时元济犹匿丧元卿劝吉甫凢蔡使入奏者所在止之少阳死近四十日不为辍朝但易环蔡诸镇将帅益兵为备元济杀元卿妻及四男以圬射堋淮西宿将董重质吴少诚之壻也元济以为谋主　李吉甫言于上曰淮西非如河北四无党援国家常宿数十万兵以备之劳费不可支也失今不取后难图矣上将讨之张靖请先为少阳辍朝赠官遣使吊赠待其有不顺之迹然后加兵上从之遣工部员外郎李君何吊祭元济不迎敕使发兵四出屠舞阳焚叶掠鲁山襄城闗东震骇君何不得入而还冬十月壬戌以忠武节度副使李光顔为节度使甲
　　子以严绶为申光蔡招抚使督诸道兵招讨吴元济十年吴元济纵兵侵掠及于东畿正月己亥制削元济官爵命宣武等十六道进军讨之严绶击淮西兵小胜不设备淮西兵夜还袭之二月甲辰绶败于磁丘却五十余里驰入唐州而守之夀州团练使令狐通为淮西兵所败走保州城境上诸栅尽为淮西所屠癸丑以左金吾大将军李文通代之贬通昭州司户诏鄂岳观察使栁公绰以兵五千授安州刺史李听使讨吴元济公绰曰朝廷以吾书生不知兵邪即奏请自行许之公绰至安州李听属橐鞬迎之公绰以鄂岳都知兵马使先锋行营兵马都虞候二牒授之选卒六千以属听戒其部校曰行营之事一决都将听感恩畏威如出麾下公绰号令整肃区处军事诸将无不服士卒在行营者其家疾病死丧厚给之妻淫泆者沉之于江士卒皆喜曰中丞为我治家我何得不前死故毎战皆捷公绰所乘马踶杀圉人公绰命杀马以祭之或曰圉人自不备耳此良马可惜公绰曰材良性驽何足惜也竟杀之　三月庚子李光顔奏破淮西兵于临颍　田正遣其子布将兵三千助严绶讨吴元济　甲辰李光顔又奏破淮西兵于南顿　吴元济遣使求救于恒郓王承宗李师道数上表请赦元济上不从是时发诸道兵讨元济而不及淄青师道使大将将三千人趣夀春声言助官军讨元济实欲为元济之援也师道素养刺客奸人数十人厚资给之其徒説师道曰用兵所急莫先粮储今河隂院积江淮租赋请潜往焚之募东都恶少年数百刼都市焚宫阙则朝廷未暇讨蔡先自救腹心此亦救蔡一竒也师道从之自是所在盗贼窃发辛亥暮盗数十人攻河隂转运院杀伤十余人烧钱帛三十余万缗匹糓二万余斛于是人情恇惧羣臣多请罢兵上不许诸军讨淮西久未有功五月上遣中丞裴度诣行营
　　宣慰察用兵形势度还言淮西必可取之状且曰观诸将惟李光顔勇而知义必能立功上悦考功郎中知制诰韩愈上言以为淮西三小州残困剧之余而当天下之全力其破败可立而待然所未可知者在陛下防与不防耳因条陈用兵利害以为今诸道发兵各二三千人势力单弱羁旅异乡与贼不相谙委望风慑惧将帅以其客兵待之既薄使之又苦或分割队伍兵将相失心孤意怯难以有功又其本军各须资遣道路辽逺劳费倍多闻陈许安唐汝夀等州与贼连接处村落百姓悉有兵器习于战鬬识贼深浅比来未有处分犹愿自备衣粮保防乡里若令召募立可成军贼平之后易使归农乞悉罢诸道军募土人以代之又言蔡州士卒皆国家百姓若势力穷不能为恶者不须过有杀戮　丙申李光顔奏败淮西兵于时曲淮西兵晨压其垒而陈光顔不得出乃自毁其栅之左右出骑以击之光顔自将数骑冲其陈出入数四贼皆识之矢集其身如猬毛其子揽辔止之光顔举刃叱去于是人争致死淮西兵大溃杀数千人上以裴度为知人　上自李吉甫薨悉以用兵事委武元衡李师道所养客説师道曰天子所以锐意诛蔡者元衡賛之也请密往刺之元衡死则它相不敢主其谋争劝天子罢兵矣师道以为然即资给遣之王承宗遣牙将尹少卿奏事为吴元济游説少卿至中书辞指不逊元衡叱出之承宗又上书诋毁元衡六月癸夘天未明元衡入朝出所居靖安坊东门有贼自暗中突出射之从者皆散走贼执元衡马行十余步而杀之取其颅骨而去又入通化坊击裴度伤其首坠沟中度氊防厚得不死傔人王义自后抱贼大呼贼防义臂而去京城大骇于是诏宰相出入加金吾骑士张露刃以卫之所过坊门呵索甚严朝士未晓不敢出门上或御殿久之朝班犹未齐贼遗纸于金吾及府县曰毋急捕我我先杀汝故捕贼者不敢甚急兵部侍郎许孟容见上言自古未有宰相横尸路隅而盗不获者此朝廷之辱也因涕泣又诣中书挥涕言请奏起裴中丞为相大索贼党穷其奸源戊申诏中外所在搜捕获贼者赏钱万缗官五品敢庇匿者举族诛之于是京城大索公卿家有复壁重橑者皆索之成徳军进奏院有恒州卒张晏等数人行止无状众多疑之庚戌神防将军王士则等告王承宗遣晏等杀元衡吏捕得晏等八人命京兆尹裴武监察御史陈中师鞫之癸亥诏以王承宗前后三表出示百寮议其罪裴度病疮卧二旬诏以卫兵宿其第中使问讯不絶或请罢度官以安恒郓之心上怒曰若罢度官是姧谋得成朝廷无复纲纪吾用度一人足破二贼甲子上召度入对乙丑以度为中书侍郎同平章事度上言淮西腹心之疾不得不除且朝廷业已讨之两河藩镇跋扈者将视此为髙下不可中止上以为然悉以用兵事委度讨贼愈急初德宗多猜忌朝士有相过从者金吾皆伺察以闻宰相不敢私第见客度奏今寇盗未平宰相宜招延四方贤才与参谋议始请于私第见客许之陈中师按张晏等具服杀武元衡张靖疑其不实屡言于上上不听戊辰斩晏等五人杀其党十四人李师道客竟潜匿亡去【吕元膺捕贼获中岳寺僧圆净按验其党始知杀武元衡者乃是李师道事见宪宗讨淄青】　秋八月乙丑李光顔败于时曲　初上以严绶在河东所遣禆将多立功故使镇襄阳且督诸军讨吴元济绶无它材能到军之日倾府库赉士卒累年之积一朝而尽又厚赂宦官以结声援拥八州之众万余人屯境上闭璧经年无尺寸功裴度屡言其军无政九月癸酉以韩为淮西诸军都统乐于自擅欲倚贼以自重不愿淮西速平李光顔在诸将中战最力欲结其欢心举大梁城索得一美妇人教之歌舞丝竹饰以珠玉金翠直数百万钱遣使遗之使者先致书光顔乃大飨将士使者进妓容色絶世一座尽惊光顔谓使者曰相公愍光顔覊旅赐以美妓荷德诚深然战士数万皆弃家逺来冐犯白刃光顔何忍独以声色自娱悦乎因流涕座者皆泣即于席上厚以缯帛赠使者并妓返之曰为光顔多谢相公光顔以身许国誓不与逆贼同戴日月死无贰矣　冬十月以户部侍郎李逊为襄复郢均房节度使右羽林大将军髙霞寓为唐随邓节度使朝议以唐与蔡接故使霞寓专事攻战而逊调五州之赋以饷之　十一月夀州刺史李文通奏败淮西兵壬申韩请命众军合攻淮西从之李光顔乌重败淮西兵于小溵水拔其城乙亥以严绶为太子少保盗焚襄州佛寺军储尽徙京城积草于四郊以备火丁丑李文通败淮西兵于固始戊寅盗焚献陵寝宫永巷　初吴少阳闻信州人吴武陵名邀以为賔友武陵不荅及元济反武陵以书谕之曰足下勿谓部曲不我欺人情与足下一也足下反天子人亦反足下易地而论则其情可知矣
　　十一年春三月夀州团练使李文通奏败淮西兵于固始拔山己夘唐邓节度使髙霞寓奏败淮西兵于朗山斩首千余级焚二栅　夏四月庚子李光顔乌重奏败淮西兵于陵云栅斩首五千级　五月壬申李光顔乌重奏败淮西兵于陵云栅斩首二千余级　六月甲辰髙霞寓大败于铁城仅以身免时诸将讨淮西者胜则虚张杀获败则匿之至是大败不可掩始上闻中外骇愕宰相入见将劝上罢兵上曰胜负兵家之常今但论用兵方畧察将帅之不胜任者易之兵食不足者助之耳岂得以一将失利遽议罢兵邪于是独用裴度之言它人言罢兵者亦稍息矣己酉霞寓退保唐州　上责髙霞寓之败霞寓称李逊应接不至秋七月丁丑贬霞寓为归州刺史逊亦左迁恩王传以河南尹郑权为山南东道节度使袁滋为彰义节度申光蔡唐隋邓观察使以唐州为理所壬午宣武军奏破郾城之众二万杀二千余人捕虏千余人　九月乙酉李光顔乌重奏拔吴元济陵云栅丁亥光顔又奏拔石越二栅夀州奏败殷城之众拔六栅　讨淮西诸军近九万上怒诸将久无功冬十一月辛巳命知枢密梁守谦宣慰因留监其军授以空名告身五百通及金帛以劝死士庚寅先加李光顔等检校官而诏书切责示以无功必罚辛夘李文通奏败淮西兵于固始斩首千余级　十二月袁滋至唐州去斥候止其兵不使犯吴元济境元济围其新兴栅滋卑辞以请之元济由是不复以滋为意朝廷知之甲寅以太子詹事李愬为唐随邓节度使愬听之兄也　初置淮颍水运使杨子院米自淮隂泝淮入颍至项城入溵输于郾城以馈讨淮西诸军省汴运之费七万余缗
　　十二年春正月甲申贬袁滋为抚州刺史李愬至唐州军中承丧败之余士卒皆惮战愬知之有出迓者愬谓之曰天子知愬柔懦能忍耻故使来拊循尔曹至于战攻进取非吾事也众信而安之愬亲行视士卒伤病者存恤之不事威严或以军政不肃为言愬曰吾非不知也袁尚书专以恩惠懐贼贼易之闻吾至必增备吾故示之以不肃彼必以吾为懦而懈惰然后可图也淮西人自以甞败髙袁二帅轻愬名位素微遂不为备　二月李愬谋袭蔡州表请益兵诏以昭义河中鄜坊步骑二千给之丁酉愬遣十将马少良将十余骑巡逻遇吴元济捉生虞候丁士良与战擒之士良元济骁将常为东边患众请刳其心愬许之既而召诘之士良无惧色愬曰真丈夫也命释其缚士良乃自言本非淮西士贞元中安州与吴氏战为其所擒自分死矣吴氏释我而用之我因吴氏而再生故为吴氏父子竭力昨日力屈复为公所擒亦分死矣今公又生之请尽死以报德愬乃给其衣服器械署为捉生将　己亥淮西行营奏克蔡州古葛伯城　丁士良言于李愬曰吴秀琳拥三千之众据文城栅为贼左臂官军不敢近者有陈光洽为之谋主也光洽勇而轻好自出战请为公先擒光洽则秀琳自降矣戊申士良擒光洽以归　淮西被兵数年竭仓廪以奉战士民多无食采菱芡鱼鳖鸟兽食之亦尽相帅归官军者前后五千余户贼亦患其耗粮食不复禁庚申敕置行县以处之为择县令使之抚养并置兵以卫之　三月乙丑李愬自唐州徙屯宜阳栅吴秀琳以文城栅降于李愬戊子愬引兵至文城西五里遣唐州刺史李进诚将甲士八千至城下召秀琳城中矢石如雨众不得前进诚还报贼伪降未可信也愬曰此待我至耳即前至城下秀琳束兵投身马足下愬抚其背慰劳之降其众三千人秀琳将李宪有材勇愬更其名曰忠义而用之悉迁妇女于唐州入据其城于是唐邓军气复振人有欲战之志贼中降者相继于道随其所便而置之闻有父母者给粟帛遣之曰汝曹皆王人勿弃亲戚众皆感泣官军与淮西兵夹溵水而军诸军相顾望无敢度溵水者陈许兵马使王沛先引兵五千度溵水据要地为城于是河阳宣武河东魏愽等军相继皆度进逼郾城丁亥李光顔败淮西兵三万于郾城走其将张伯良杀士卒什二三己丑李愬遣山河十将董少玢等分兵攻诸栅其日少玢下马鞍山拔路口栅夏四月辛夘山河十将马少良下嵖岈山擒淮西将栁子野吴元济以蔡人董昌龄为郾城令质其母杨氏杨氏谓昌龄曰顺死贤于逆生汝去逆而吾死乃孝子也从逆而吾生是戮吾也防官军围青陵絶郾城归路郾城守将邓懐金谋于昌龄昌龄劝之归国懐金乃请降于李光顔曰城人之父母妻子皆在蔡州请公来攻城吾举锋求救兵至公逆击之蔡兵必败然后吾降则父母妻子庶免矣光顔从之乙未昌龄懐金举城降光顔引兵入据之吴元济闻郾城不守甚惧时董重质将骡军守洄曲元济悉发亲近及守城卒诣重质以拒之李愬山河十将妫雅田智荣下冶炉城丙申十将阎士荣下白狗汶港二栅　癸夘妫雅田智荣破西平丙午逰奕兵马使王义破楚城　五月辛酉李愬遣栁子野李中义袭朗山擒其将梁希果　丁丑李愬遣方城镇遏使李荣宗击青喜城拔之愬毎得降卒必亲引问委曲由是贼中险易逺近虚实尽知之愬厚待吴秀琳与之谋取蔡秀琳曰公欲取蔡非得李祐不可如秀琳无能为也祐者淮西骑将有勇略守兴桥栅常陵暴官军庚辰祐帅士卒刈麦于张柴村愬召厢虞候史用诚戒之曰尔以三百骑伏彼林中又使人摇帜于前若将焚其麦积者祐素易官军必轻骑来逐之尔乃发骑掩之必擒之用诚如言而徃生擒祐以归将士以祐向日多杀官军争请杀之愬不许释缚待以客礼时愬欲袭蔡而更密其谋独召祐及李忠义屏人语或至夜分它人莫得预闻诸将恐祐为变多谏愬愬待祐益厚士卒亦不悦诸军日有牒称祐为贼内应且言得贼牒者具言其事愬恐谤先达于上已不及救乃持祐泣曰岂天不欲平此贼邪何吾二人相知之深而不能胜众口也因谓众曰诸君既以祐为疑请令归死于天子乃械祐送京师先密表其状且曰若谍者屠其家诏除其令使厚还愬愬见之喜执其手曰尔之得全社稷之灵也乃署散兵马使令佩刀巡警出入帐中或与之同宿密语不寐达曙有窃听于帐外者但闻祐感泣声时唐随牙队三千人号六院兵马皆山南东道之精锐也愬又以祐为六院兵马使旧军令舍贼杀祐则无以成功愬释之以待之谍反以情告愬益知贼中虚实乙酉愬遣兵攻朗山淮西兵救之官军不利众皆怅恨愬独欢然曰此吾计也乃募敢死士三千人号曰突将朝夕自教习之使常为行备欲以袭蔡防久雨所在积水未果　吴元济见其下数叛兵势日蹙六月壬戌上表谢罪愿束身自归上遣中使赐诏许以不死而为左右及大将董重质所制不得出　诸军讨淮西四年不克馈运疲民至有以驴耕者上亦病之以问宰相李逢吉等竞言师老财竭意欲罢兵裴度独无言上问之对曰臣请自往督战秋七月乙夘上复谓度曰卿真能为朕行乎对曰臣誓不与此贼俱生臣比观吴元济表势实窘蹙但诸将心不一不并力迫之故未降耳若臣自诣行营诸将恐臣夺其功必争进破贼矣上悦丙戌以度为门下侍郎同平章事兼彰义节度使仍充淮西宣慰招讨处置使又以户部侍郎崔羣为中书侍郎同平章事制下度以韩已为都统不欲更为招讨请但称宣慰处置使仍奏刑部侍郎马总为宣慰副使右庶子韩愈为彰义行军司马判官书记皆朝廷之选上皆从之度将行言于上曰臣若灭贼则朝天有期贼在则归阙无日上为之流涕八月庚申度赴淮西上御通化门送之右神武将军张茂和茂昭弟也甞以胆略自于度度表为都押牙茂和辞以疾度奏请斩之上曰此忠顺之门为卿逺贬辛酉贬茂和永州司马以嘉王傅髙承简为都押牙承简崇文之子也李逢吉不欲讨蔡翰林学士令狐楚与逢吉善度恐其合中外之势以沮军事乃请改制书数字且言其草制失辞壬戌罢楚为中书舍人　李光顔乌重与淮西战癸亥败于贾店　裴度过襄城南白草原淮西人以骁骑七百邀之镇将楚丘曹华知而为备击却之度虽辞招讨名实行元帅事以郾城为治所甲申至郾城先是诸道皆有中使监陈进退不由主将胜则先使献捷不利则陵挫百端度悉奏去之诸将始得专其军事战多有功　九月庚子淮西兵寇溵水镇杀三将焚刍藁而去　甲寅李愬将攻吴房诸将曰今日往亡愬曰吾兵少不足战宜出其不意彼以往亡不吾虞正可击也遂往克其外城斩首千余级余众保子城不敢出愬引兵还以诱之淮西将孙献忠果以骁骑五百追击其背众惊将走愬下马据胡牀令曰敢退者斩返斾力战献忠死淮西兵乃退或劝愬乗胜攻其子城可拔也愬曰非吾计也引兵还营　李祐言于李愬曰蔡之精兵皆在洄曲及四境拒守守州城者皆羸老之卒可以乘虚直抵其城比贼将闻之元济已成擒矣愬然之冬十月甲子遣掌书记郑澥至郾城密白裴度度曰兵非出竒不胜常侍良图也　裴度帅僚佐观筑城于沱口董重质帅骑出五沟邀之大呼而进注弩挺刃势将及度李光顔与田布力战拒之度仅得入城贼退布扼其沟中归路贼下马逾沟坠压死者千余人辛未李愬命马步都虞候随州刺史史旻等留镇文城命李祐李忠义帅突将三千为前驱自与监军将三千人为中军命李进诚将三千人殿其后军出不知所之愬曰但东行行六十里夜至张柴村尽杀其戍卒及子据其栅命士卒少休食干糒整羁靮留义成军五百人镇之以断朗山救兵命丁士良将五百人防洄曲及诸道桥梁复夜引兵出门诸将请所之愬曰入蔡州取吴元济诸将皆失色监军哭曰果落李祐奸计时大风雪旌旗裂人马冻死者相望天隂黒自张柴村以东道路皆官军所未甞行人人自以为必死然畏愬莫敢违夜半雪愈甚行七十里至州城近城有鹅鸭池愬令惊之以混军声自吴少诚拒命官军不至蔡州城下三十余年故蔡人不为备壬申四鼓愬至城下无一人知者李祐李忠义镢其城为坎以先登壮士从之守门卒方熟寐尽杀之而留击柝者使击柝如故遂开门纳众及里城亦然城中皆不之觉鸡鸣雪止愬入居元济外宅或告元济曰官军至矣元济尙寝笑曰俘囚为盗耳晓当尽戮之又有告者曰城陷矣元济曰此必洄曲子弟就吾求寒衣也起听于廷闻愬军号令曰常侍传语应者近万人元济始惧曰何等常侍能至于此乃帅左右登牙城拒战时董重质拥精兵万余人据洄曲愬曰元济所望者重质之救耳乃访重质家厚抚之遣其子传道持书谕重质重质遂单骑诣愬降愬遣李进诚攻牙城毁其外门得甲库取其器械癸酉复攻之烧其南门民争负薪刍助之城上矢如猬毛晡时门壊元济于城上请罪进诚梯而下之甲戌愬以槛车送元济诣京师且告于裴度是日申光二州及诸镇兵二万余人相继来降自元济就擒愬不戮一人凡元济官吏帐下厨廐之卒皆复其职使之不疑然后屯于鞠场以待裴度　己邜淮西行营奏获吴元济光禄少卿杨元卿言于上曰淮西大有珍宝臣能知之往取必得上曰朕讨淮西为人除害珍宝非所求也董重质之去洄曲军也李光顔驰入其壁悉降其众庚辰裴度遣马总先入蔡州慰抚辛巳度建彰义军节将降卒万余人入城李愬具櫜鞬出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊度乃受之李愬还军文城诸将请曰始公败于朗山而不忧胜于吴房而不取冒大风甚雪而不止孤军深入而不惧然卒以成功皆众人所不谕也敢问其故愬曰朗山不利则贼轻我不为备矣取吴房则其众犇蔡并力固守故存之以分其兵风雪隂晦则烽火不接不知吾至孤军深入则人皆致死战自倍矣夫视逺者不顾近虑大者不计细若矜小胜恤小败先自挠矣何暇立功乎众皆服愬俭于奉已而丰于待士知贤不疑见可能防此其所以成功也裴度以蔡卒为牙兵或谏曰蔡人反仄者尚多不可不备度笑曰吾为彰义节度使元恶既擒蔡人则吾人也又何疑焉蔡人闻之感泣先是吴氏父子阻兵禁人偶语于涂夜不然烛有以酒食相过从者罪死度既视事下令惟禁盗贼鬬杀余皆不问往来者不限昼夜蔡人始知有生民之乐甲申诏韩裴度条列平蔡将士功状及蔡之将士降者皆差第以闻淮西州县百姓给复二年近贼四州免来年夏税官军战亡者皆为收葬给其家衣粮五年其因战伤残废者勿停衣粮十一月丙戌朔上御兴安门受俘遂以吴元济献庙社斩于独栁之下初淮西之人刼于李希烈吴少诚之威虐不能自拔久而老者衰幼者壮安于悖逆不复知有朝廷矣自少诚以来遣诸将出兵皆不束以灋制听各以便宜自战故人人得尽其才韩全义之败于溵水也于其帐中得朝贵所与问讯书少诚束而示众曰此皆公卿属全义书云破蔡州日乞一将士妻女为婢妾由是众皆愤怒以死为贼用虽居中土其风俗犷戾过于夷貊故以三州之众举天下之兵环而攻之四年然后克之戊子以李愬为山南东道节度使赐爵凉国公加韩兼侍中李光顔乌重等各迁官有差　辛丑以唐随兵马使李祐为神武将军知军事　裴度以马总为彰义留后癸丑发蔡州上封二劒以授梁守谦使诛吴元济旧将度至郾城遇之复与俱入蔡州量罪施刑不尽如诏防仍上疏言之　十二月壬戌赐裴度爵晋国公复入知政事以马总为淮西节度使　庚辰贬淮西降将董重质为春州司户重质为吴元济谋主屡破官军上欲杀之李愬奏先许重质以不死














　　通鉴纪事本末卷三十四上
<史部,纪事本末类,通鉴纪事本末>
　　钦定四库全书
　　通鉴纪亊本末卷三十四下
　　宋　袁枢　撰
　　宪宗讨淄青【李师道】
　　唐宪宗元和元年　初李师古有异母弟曰师道常踈斥在外不免贫窭师古私谓所亲曰吾非不友扵师道也吾年十五拥节旄自恨不知稼穑之艰难况师道复减吾数嵗吾欲使之知衣食之所自来且以州县之务付之计诸公必不察也及师古疾笃师道时知宻州事好画及觱篥师古谓判官髙沐李公度曰迨吾之未乱也欲有问扵子我死子欲奉谁为帅乎二人相顾未对师古曰岂非师道乎人情谁肯薄骨肉而厚他人顾置帅不善则非徒败军政也且覆吾族师道为公侯子孙不务训兵理人専习小人贱事以为已能果堪为帅乎幸诸公审图之闰六月壬戌朔师古薨沐公度秘不发防潜逆师道扵宻州奉以为节度副使　秋八月李师道总军务乆之朝命未至师道谋扵将佐或请出兵掠四境髙沐固止之请输两税申官吏行盐法遣使相继奉表诣京师杜黄裳请乘其未定而分之上以刘辟未平己巳以师道为平卢留后知郓州事　冬十月壬午以平卢留后李师道为节度使
　　十年官军之讨吴元济也李师道使大将将二千趣夀春欲为元济之援又使盗攻河隂转运院烧钱帛三十余万缗匹谷二万余斛【事见宪宗平淮蔡】　夏六月癸夘盗杀武元衡　秋八月李师道置留后院扵东都本道人杂沓往来吏不敢诘时淮西兵犯东畿防御兵悉屯伊阙师道潜内兵扵院中至数十百人谋焚宫阙纵兵杀掠已烹牛飨士眀日将发其小卒诣留守吕元膺吿变元膺亟追伊阙兵围之贼众突出防御兵踵其后不敢迫贼出长夏门望山而遁是时都城震骇留守兵寡弱元膺坐皇城门指使部分意气自若都人赖以安东都西南接邓虢皆髙山深林民不耕种専以射猎为生人皆趫勇谓之山棚元膺设重购以捕贼数日有山棚鬻鹿贼遇而夺之山棚走召其侪类且引官军共围之谷中尽获之按验得其魁乃中岳寺僧圆净故甞为史思明将勇悍过人为师道谋多买田扵伊阙陆浑之间以舎山棚而衣食之有訾嘉珍门察者潜部分以属圆净圆净以师道钱千万阳为治佛光寺结党定谋约令嘉珍等窃发城中圆净举火扵山中集二县山棚入城助之圆净时年八十余捕者既得之奋锤击其胫不能折圆净骂曰防子折人胫且不能敢称健儿乃自置其胫教使折之临刑叹曰误我事不得使洛城流血党与死者凡数千人留守防御将二人及驿卒八人皆受其职名为之耳目元膺鞫訾嘉珍门察始知杀武元衡者乃师道也元膺宻以闻以槛车送二人诣京师上业已讨王承宗不复穷治元膺上言近日藩镇跋扈不臣有可容贷者至扵师道谋屠都城烧宫阙悖逆尤甚不可不诛上以为然而方讨吴元济絶王承宗故未暇治师道也冬十一月丁酉武宁节度使李愿奏败李师道之众
　　时师道数遣兵攻徐州败萧沛数县愿悉以步骑委都押牙温人王智兴击破之十二月甲辰智兴又破师道之众斩首二千余级逐北至平隂而还愿晟之子也十一年冬十一月李师道闻李光顔等拔吴元济淩云栅而惧诈请输欵上以力未能讨加师道检校司空十二年官军之攻吴元济也李师道募人通使扵蔡察其形势牙前虞候刘晏平应募出汴宋间潜行至蔡元济大喜厚礼而遣之晏平还至郓师道屏人而问之晏平曰元济暴兵数万扵外阽危如此而日与仆妾逰戏愽奕扵内晏然曾无忧色以愚观之殆必亡不久矣师道素倚淮西为援闻之惊怒寻诬以它过杖杀之十三年　初李师道谋逆命判官髙沐与同僚郭昈李公度屡谏之判官李文防孔目官林英素为师道所亲信涕泣言扵师道曰文会等尽诚为尚书忧家事反为髙沐等所疾尚书柰何不忧十二州之土地以成沭等之功名乎师道由是踈沐等出沐知莱州会林英入奏事令进奏吏宻申师道云沐潜输欵扵朝廷文会从而构之师道杀沐并囚郭昈凡军中劝师道效顺者文会皆指为髙沐之党而囚之及淮西平师道忧惧不知所为李公度及牙将李英昙因其惧而说之使纳质献地以自赎师道从之遣使奉表请使长子入侍并献沂宻海三州上许之春正月遣左常侍李逊诣郓州宣慰李师道暗弱军府大事独与妻魏氏奴胡惟堪杨自温婢蒲氏袁氏及孔目官王再升谋之大将及幕僚莫得预焉魏氏不欲其子入质与蒲氏袁氏言扵师道曰自先司徒以来有此十二州柰何无故割而献之今计境内之兵不下数十万不献三州不过以兵相加若力战不胜献之未晩师道乃大悔欲杀李公度幕僚贾直言谓其用事奴曰今大祸将至岂非髙沐寃气所为若又杀公度军府其危哉乃囚之迁李英昙扵莱州未至缢杀之李逊至郓州师道大陈兵迎之逊盛气正色为陈祸福责其决语欲白天子师道退与其党谋之皆曰第许之它日止烦一表解纷耳师道乃谢曰向以父子之私且迫扵将士之情故迁延未遣今重烦朝使岂敢复有二三逊察师道非实诚归言扵上曰师道顽愚反覆恐必须用兵既而师道表言军情不聴纳质割地上怒决意讨之贾直言冒刃谏师道者二舆榇谏者一又画缚载槛车妻子系累者以献师道怒囚之五月丙申以忠武节度使李光顔为义成节度使谋讨师道也　以河阳都知兵马使曺华为棣州刺史诏加横海节度副使六月丁丑复以乌重领懐州刺史镇河阳　秋七
　　月癸未朔徙李愬为武宁节度使乙酉下制罪状李师道令宣武魏愽义成武宁横海兵共讨之　吴元济既平韩惧九月自将兵击李师道围曺州　冬十一月壬寅以河阳节度使乌重为横海节度使丁未以华州刺史令狐楚为河阳节度使重以河阳精兵三千赴镇河阳兵不乐去乡里中道溃归又不敢入城屯于城北将大掠令狐楚适至单骑出慰抚之与俱归先是田正请自黎阳度河会义成节度使李光顔讨李师道裴度曰魏军既度河不可复退立须进击方有成功既至滑州即仰给度支徒有供饷之劳更生观望之势又或与李光顔互相疑阻益至迁延与其度河而不进不若养威扵河北宜且使之厉兵秣马俟霜降水落自杨刘度河直指郓州得至阳谷置营则兵势自盛贼众揺心矣上从之是月正将魏全师自杨刘度河距郓州四十里筑垒贼中大震　十二月戊寅魏愽义成军送所获李师道都知兵马使夏侯澄等四十七人上皆释弗诛各付所获行营驱使曰若有父母欲归者优给遣之朕所诛者师道而已扵是贼中闻之降者相继初李文防与兄元规皆在李师古幕下师古薨师道立元规辞去文会属师道亲党请留元规将行谓文会曰我去身退而安全汝留必骤贵而受祸及官军四临平卢兵势日蹙将士喧然皆曰髙沐郭昈李存为司空忠谋李文会奸佞杀沐囚昈存以致此祸师道不得已出文会摄登州刺史召昈存还幕府　武宁节度使李愬与平卢兵十一战皆防己夘晦进攻金乡克之李师道性懦怯自官军致讨闻小败及失城邑辄忧悸成疾由是左右皆蔽匿不以实吿金乡兖州之要地既失之其刺史遣驿骑告急左右不为通师道至死竟不知也十四年春正月辛巳韩拔考城杀二千余人丙戌师道所署沐阳令梁洞以县降于楚州刺史李听　壬辰武宁节度使李愬拔鱼台　丙申田正奏败淄青兵扵东阿杀万余人　丙午田正奏败平卢兵扵阳糓二月李听袭海州克东海朐山懐仁等县李愬败平
　　卢兵扵沂州拔丞县李师道闻官军侵逼发民治郓州城堑修守备役及妇人民益惧且怨都知兵马使刘悟正臣之孙也师道使之将兵万余人屯阳谷以拒官军悟务为寛恵使士卒人人自便军中号曰刘父及田正度河悟军无备战又数败或谓师道曰刘悟不修军法専收众心恐有它志宜早图之师道召悟计事欲杀之或谏曰今官军四合悟无逆状用一人言杀之诸将谁肯为用是自脱其爪牙也师道留悟旬日复遣之厚赠金帛以安其意悟知之还营隂为之备师道以悟将兵在外署悟子从谏门下别奏从谏与师道诸奴日逰戱颇得其隂谋宻防以白父又有谓师道者曰刘悟终为患不如早除之丙辰师道潜遣二使赍帖授行营兵马副使张暹令斩悟首献之勒暹权领行营时悟方据髙丘张幕置酒去营二三里二使至营宻以帖授暹暹素与悟善阳与使者谋曰悟自使府还颇为备不可怱怱暹请先往白之云司空遣使存问将士兼有赐物请都头速归同受传语如此则彼不疑乃可图也使者然之暹懐帖走诣悟屏人示之悟潜遣人先执二使杀之时已向暮悟按辔徐行还营坐帐下严兵自卫召诸将厉色谓之曰悟与公等不顾死亡以抗官军诚无负扵司空今司空信谗言来取悟首悟死诸公其次矣且天子所欲诛者独司空一人今军势日蹙吾曺何为随之族灭欲与诸公巻旗束甲还入郓州奉行天子之命岂徒免危亡富贵可图也诸公以为何如兵马使赵垂棘立扵众首良久对曰如此事果济否悟应声骂曰汝与司空合谋邪立斩之徧问其次有迟疑未言者悉斩之并斩军中素为众所恶者凡三十余尸扵帐前余皆股栗曰惟都头命愿尽死乃令士卒曰入郓人赏钱百缗惟不得近军帑其使宅及逆党家财任自掠取有仇者报之使士卒皆饱食执兵夜半聴鼓三声絶即行人衘放马缚口遇行人执留之人无知者距城数里天未眀悟驻军使听城上柝声絶使十人前行宣言刘都头奉帖追入城门者请俟写简白使十人拔刃拟之皆窜匿悟引大军继至城中噪哗动地比至子城已洞开惟牙城拒守寻纵火斧其门而入牙中兵不过数百始犹有发弓矢者俄知不支皆投扵地悟勒兵升听事使捕索师道师道与二子伏厠牀下索得之悟命置牙门外隙地使人谓曰悟奉宻诏送司空归阙然司空亦何顔复见天子师道犹有幸生之意其子方仰曰事已至此速死为幸寻皆斩之自夘至午悟乃命两都虞候廵坊市禁掠者即时皆定大集兵民扵毬场亲乘马廵绕慰安之斩賛师道逆谋者二十余家文武将吏且惧且喜皆入贺悟见李公度执手歔欷出贾直言扵狱置之幕府悟之自阳糓还兵趋郓也潜使人以其谋告田正曰事成当举烽相白万一城中有备不能入愿公引兵为助功成之日皆归扵公悟何敢有之且使正进据已营正见烽知得城遣使往贺悟函师道父子三首遣使送正营正大喜露布以闻淄青等十二州皆平正初得师道首疑其非真召夏侯澄使识之澄熟视其面长号陨絶乆之乃抱其首防其目中尘垢复恸哭正为之改容义而不责　壬戌田正防奏至乙丑命户部侍郎杨于陵为淄青宣抚使己巳李师道首函至自广徳以来垂六十年藩镇跋扈河南北三十余州自除官吏不供贡赋至是尽遵朝廷约束上命杨于陵分李师道地于陵按图籍视土地逺迩计士马众寡校仓库虚实分为三道使之适均以郓曹濮为一道淄青齐登莱为一道兖海沂宻为一道上从之刘悟以初讨李师道诏云部将有能杀师道以众降者师道官爵悉以与之意谓尽得十二州之地遂补署文武将佐更易州县长吏谓其下曰军府之政一切循旧自今但与诸公抱子弄孙夫复何忧上欲移悟它镇恐悟不受代复须用兵宻诏田正察之正日遣使者诣悟托言修好实观其所为悟多力好手搏得郓州三日则教军中壮士手搏与魏愽使者庭观之自揺肩攘臂离坐以助其势正闻之笑曰是闻除改登即行矣何能为哉庚午以悟为义成节度使悟闻制下手足失坠明日遂行正将数道兵已至城西二里与悟相见扵客亭即受旌节驰诣滑州辟李公度李存郭昈贾直言以自随悟素与李文防善既得郓州使召之未至闻将移镇昈存谋曰文会佞人败乱淄青一道灭李司空之族万人所共讐也不乗此际诛之田相公至务施寛大将何以雪三齐之愤怨乎乃诈为悟帖遣使即文会所至取其首以来使者遇文会扵丰齐驿斩之比还悟及昈存已去无所复命矣文会二子一亡去一死扵狱家赀悉为人所掠田宅没官诏以淄青行营副使张暹为戎州刺史癸酉加田正检校司徒同平章事先是李师道将败数月闻风动鸟飞皆疑有变禁郓人亲识宴聚及道路偶语犯者有刑正既入郓悉除苛禁纵人逰乐寒食七昼夜不禁行人或谏曰郓人乆为寇敌今虽平人心未安不可不备正曰今为暴者既除宜施以寛恵若复为严察是以桀易桀也庸何愈焉先是贼数遣人入闗截陵防焚仓场流矢飞书以震骇京师沮挠官军有司督察甚严潼闗吏至发人囊箧以索之然终不能絶及田正入郓阅李师道簿书有赏杀武元衡人王士元等及赏潼闗蒲津吏卒案乃知向者皆吏卒受赂扵贼容其奸也裴度纂述蔡郓用兵以来上之忧勤机略因侍宴献之请内印出付史官上曰如此似出朕志非所欲也弗许　三月戊子以华州刺史马总为郓曹濮等州节度使己丑以义成节度使薛平为平卢节度淄青齐登莱等州观察使以淄青四面行营供军使王遂为沂海兖宻等州观察使　横海节度使乌重奏河朔藩镇所以能旅拒朝命六十余年者由诸州县各置镇将领事収刺史县令之权自作威福向使刺史各得行其职则虽有奸雄如安史必不能以一州独反也臣所领徳棣景三州已举牒各还刺史职事应在州兵并令刺史领之夏四月丙寅诏诸道节度都团练都防御经略等使所统支郡兵马并令刺史领之自至徳以来节度使权重所统诸州各置镇兵以大将主之暴横为患故重论之其后河北诸镇惟横海最为顺命由重处之得宜故也　秋七月丁丑朔田正送杀武元衡贼王士元等十六人诏仗内京兆府御史台徧鞫之皆欵服京兆尹崔元略以元衡物色询之则多异同元略问其故对曰恒郓同谋遣客刺元衡而士元等后期闻恒人事成遂窃以为己功逺报受赏耳今自度为罪均终不免死故承之上亦不欲复辨正悉杀之戊寅宣武节度使韩始入朝上待之甚厚献马三千绢五千杂缯三万金银器千而汴之库廐尚有钱百余万缗绢百余万匹马七千匹粮三百万斛　沂海兖宻观察使王遂本钱谷吏性狷急无逺识时军府草创人情未安遂専以严酷为治所用杖絶大扵常行者每詈将卒輙曰反虏又盛夏役士卒营府舎督责峻急将卒愤怨辛夘役卒王弁与其徒四人浴扵沂水宻谋作乱曰今服役触罪亦死奋命立事亦死死扵立事不犹愈乎眀日常侍与监军副使有宴军将皆在告直兵多休息吾属乘此际出其不意取之可以万全四人皆以为然约事成推弁为留后壬辰遂方宴饮日过中弁等五人突入扵直房前取弓刀径前射副使张敦实杀之遂与监军狼狈起走弁执遂数之以盛暑兴役用刑刻暴立斩之传声勿惊监军弁即自称留后朝廷闻沂州军乱甲辰以棣州刺史曺华为沂海兖宻观察使　八月朝廷议兴兵讨王弁恐青郓相扇继变乃除弁开州刺史遣中使赐以告身中使绐之曰开州计已有人迎候道路留后宜速发弁即日发沂州导从尚百余人入徐州境所在减之其众亦稍逃散遂加以杻械乘驴入闗九月戊寅腰斩东市先是三分郓兵以隷三镇及王遂死朝廷以为师道余党凶态未除命曹华引棣州兵赴镇以讨之沂州将士迎候者华皆以好言抚之使先入城慰安其余众皆不疑华视事三日大飨将士伏甲士千人扵幕下乃集众而谕之曰天子以郓人有迁徙之劳特加优给宜令郓人处右沂人处左既定令沂人皆出因阖门谓郓人曰王常侍以天子之命为帅扵此将士何得辄害之语未毕伏者出围而杀之死者千二百人无一得脱者门屏间赤雾髙丈余乆之方散臣光曰春秋书楚子防诱蔡侯般杀之于申彼列国也孔子犹深贬之恶其诱讨也况为天子而诱匹夫乎王遂以聚敛之才殿新造之邦用苛虐致乱王弁庸夫乘衅窃发茍沂帅得人戮之易扵犬豕耳何必以天子诏书为诱人之饵乎且作乱者五人耳乃使曺华设诈屠千余人不亦滥乎然则自今士卒孰不猜其将帅将帅何以令其士卒上下盻盻如寇讐聚处得间则更相鱼肉惟先发者为雄耳祸乱何时而弭哉惜夫宪宗削平僣乱防致治平其美业所以不终由茍徇近功不敦大信故也
　　河朔再叛
　　唐宪宗元和五年刘济之讨王承宗也以长子绲为副大使掌幽州留务济军瀛州次子总为瀛州刺史济署行营都知兵马使使屯饶阳济有疾总与判官张玘孔目官成国寳谋诈使人从长安来曰朝廷以相公逗留无功已除副大使为节度使矣明日又使人来告曰副大使旌节已至太原又使人走而呼曰旌节已过代州举军惊骇济愤怒不知所为杀大将素与绲厚者数十人追绲诣行营以张玘兄臯代知留务济自朝至日昃不食渇索饮总因寘毒而进之乙夘济薨绲行至涿州总矫以父命杖杀之遂领军务
　　十三年夏四月幽州大将谭忠说刘总曰自元和以来刘辟李锜田季安卢从史吴元济阻兵冯险自以为深根固蔕天下莫能危也然顾眄之间身死家覆皆不自知此非人力所能及殆天诛也况今天子神圣威武苦身焦思缩衣节食以养战士此志岂湏臾忘天下哉今国兵骎骎北来赵人已献城十二忠深为公忧之总泣且拜曰闻先生言吾心定矣遂専意归朝廷
　　穆宗长庆元年卢龙节度使刘总既杀其父兄心常自疑数见父兄为祟甞扵府舎饭僧数百使昼夜为佛事每视事退则处其中或处他室则惊悸不能寐晩年恐惧尤甚亦见河南北皆从化春正月己夘奏乞弃官为僧仍乞赐钱百万缗以赏将士　三月癸丑以刘总兼侍中充天平节度使以宣武节度使张靖为卢龙节度使　乙夘以权知京兆尹卢士玫为瀛莫观察使丁巳诏刘总兄弟子侄皆除官大将僚佐亦宜超擢百姓给复一年军士赐钱一百万缗　刘总奏恳乞为僧且以其私第为佛寺诏赐总名大觉寺名报恩遣中使以紫僧服及天平节钺侍中告身并赐之惟其所择诏未至总已削髪为僧将士欲遮留之总杀其唱帅者十余人夜以印节授留后张玘遁去及明军中始知之玘奏总不知所在癸亥卒于定州之境　初刘总奏分所属为三道以幽涿营为一道请除张靖为节度使平蓟妫澶为一道请除平卢节度使薛平为节度使瀛莫为一道请除权知京兆尹卢士玫为观察使靖先在河东以寛简得众总与之邻境闻其风望以燕人桀骜日久故举靖自代以安辑之平嵩之子知河朔风俗而尽诚扵国故举之士玫则总妻族之亲也总又尽择麾下宿将有功伉健难制者都知兵马使朱克融等送之京师乞加奨拔使燕人有慕羡朝廷禄位之志又献征马万五千匹然后削髪委去克融滔之孙也是时上方酣宴不留意天下之务崔植杜元頴无逺略不知安危大体茍欲崇重靖惟割瀛莫二州以士玫领之自余皆统扵靖朱克融辈乆羁旅京师至假匄衣食日诣中书求官植元頴不之省及除靖幽州勒克融辈归本军驱使克融辈皆愤怨先是河北节度使皆亲冒寒暑与士卒均劳逸及靖至雍容骄贵肩舆扵万众之中燕人讶之靖庄黙自尊涉旬乃一出坐决事賔客将吏罕得闻其言情意不接政事多委之幕僚而所辟判官韦雍辈多年少轻薄之士嗜酒豪纵出入传呼甚盛或夜归烛火满街皆燕人所不习也诏以钱百万缗赐将士靖留其二十万缗充军府杂用雍辈复裁刻军士粮赐绳之以法数以反虏诟责吏卒谓军士曰今天下太平汝曺能挽两石弓不若识一丁字由是军中人人怨怒　秋七月甲辰韦雍出逢小将策马冲其前导雍命曳下欲扵街中杖之河朔军士不惯受杖不服雍以白靖靖命军虞候系治之是夕士卒连营呼噪作乱将校不能制遂入府舍掠靖货财妇女囚靖扵蓟门馆杀幕僚韦雍张宗元崔仲卿郑埙都虞候刘操押牙张抱元眀日军士稍稍自悔悉诣馆谢靖请改心事之凡三请靖不应军士乃相谓曰相公无言是不赦吾曺军中岂可一日无帅乃相与迎旧将朱洄奉以为留后洄克融之父也时以疾废卧家自辞老病请使克融为之众从之众以判官张彻长者不杀彻骂曰汝何敢反行且族灭众共杀之　甲寅幽州监军奏军乱丁巳贬张靖为賔客分司己未再贬吉州刺史庚申以昭义节度使刘悟为卢龙节度使悟以朱克融方彊奏请且授克融节钺徐图之乃复以悟为昭义节度使　初田正受诏镇成徳自以乆与镇人战有父兄之仇乃以魏兵二千从赴镇因留以自卫奏请度支供其粮赐户部侍郎判度支崔倰性刚褊无逺虑以为魏镇各自有兵恐开事例不肯给正四上表不报不得已遣魏兵归倰沔之孙也正厚扵骨肉兄弟子侄在两都者数十人竞为侈靡日费约二十万正辇魏镇之货以供之相属扵道河北将士颇不平诏以钱百万缗赐成徳军度支辇运不时至军士益不悦都知兵马使王庭凑本回鹘阿布思种也性果悍隂狡潜谋作乱每抉其细故以激怒之尚以魏兵故不敢发及魏兵去壬戌夜庭凑结牙兵噪于府署杀正及僚佐元从将吏并家属三百余人庭凑自称留后逼监军宋惟澄奏求节钺八月癸巳惟澄以闻朝廷震骇崔倰扵崔植为再从兄故时人莫敢言其罪初朝廷易置魏镇帅臣左金吾将军杨元卿上言以为非便又诣宰相深陈利害及镇州乱上赐元卿白玉帯辛未以元卿为泾原节度使瀛莫将士家属多在幽州壬申莫州都虞候张良佐潜引朱克融兵入城刺史吴晖不知所在癸酉王庭凑遣人杀冀州刺史王进岌分兵据其州魏节度使李愬闻田正遇害素服令将士曰魏人所以得通圣化至今安宁富乐者田公之力也今镇人不道辄敢害之是轻魏以为无人也诸君受田公恩宜如何报之众皆恸哭深州刺史牛元翼成徳良将也愬使以寳剑玉帯遗之曰昔吾先人以此剑立大勲吾又以之平蔡州今以授公努力翦庭凑元翼以剑帯徇于军报曰愿尽死愬将出兵会疾作不果元翼赵州人也乙亥起复前泾原节度使田布为魏节度使令乘驿之镇布固辞不获与妻子賔客诀曰吾不还矣悉屏去旌节导从而行未至魏州三十里被髪徒跣号哭而入居于垩室月俸千缗一无所取卖旧产得钱十余万缗皆以颁士卒旧将老者兄事之丙子瀛州军乱执观察使卢士玫及监军僚佐送幽州囚扵客馆王庭凑遣其将王立攻深州不克丁丑诏魏愽横海昭义河东义武诸军各出兵临成徳之境若王庭凑执迷不复宜即进讨成徳大将王俭等五人谋杀王庭凑事泄并部兵三千人皆死己夘以深州刺史牛元翼为深冀节度使丁亥以殿中侍御史温造为起居舎人充镇州四面诸军宣慰使厯泽潞河东魏横海深冀易定等道谕以军期造大雅之五世孙也己丑以裴度为幽镇两道招抚使癸巳王庭凑引幽州兵围深州　九月壬子朱克融焚掠易州涞水遂城满城　冬十月以裴度为镇州四面行营都招讨使左领军大将军杜叔良以善事权幸得进时幽镇兵势方盛诸道兵未敢进上欲功速成宦官荐叔良以为深州诸道行营节度使以牛元翼为成徳节度使　丁丑裴度自将兵出承天军故闗以讨王庭凑　朱克融遣兵冦蔚州　戊寅王庭凑遣兵冦贝州　己夘易州刺史栁公济败幽州兵扵白石岭杀千余人　庚辰横海节度使乌重奏败成徳军扵饶阳　辛巳魏愽节度使田布将全军三万人讨王庭凑屯扵南宫之南抜其二栅　翰林学士元稹与知枢宻魏简深相结求为宰相由是有宠扵上每事咨访焉稹无怨扵裴度但以度先逹重望恐其复有功大用妨已进取故度所奏画军事多与简从中沮壊之度乃上表极陈其朋比奸蠧之状以为逆竖构乱震惊山东奸臣作朋挠败国政陛下欲扫荡幽镇先宜肃清朝廷何者为患有大小议事有先后河朔逆贼只乱山东禁闱奸臣必乱天下是则河朔患小禁闱患大小者臣与诸将必能翦灭大者非陛下觉悟制断无以驱除今文武百僚中外万品有心者无不愤忿有口者无不咨嗟直以奬用方深不敢抵触恐事未行而祸已及不为国计且为身谋臣自兵兴以来所陈章防事皆要切所奉书诏多有参差蒙陛下委付之意不轻遭奸臣抑损之事不少臣素与佞幸亦无讐嫌正以臣前请乘传诣阙面陈军事奸臣最所畏惮恐臣发其过恶百计止臣臣又谓与诸军齐进随便攻讨奸臣恐臣或有成功曲加阻碍逗遛日时进退皆受羁牵意见悉遭蔽塞但欲令臣失所臣无成则天下理乱山东胜负悉不顾矣为臣事君一至扵此若朝中奸臣尽去则河朔逆贼不讨自平若朝中奸臣尚存则逆贼纵平无益陛下傥未信臣言乞出臣表使百官集议彼不受责臣当伏辜表三上上虽不悦以度大臣不得已癸未以简为弓箭库使稹为工部侍郎稹虽解翰林恩遇如故　横海节度使乌重将全军救深州诸军倚重独当幽镇东南重宿将知贼未可破按兵观衅上怒丙戌以杜叔良为横海节度使徙重为山南西道节度使　十一月辛酉淄青节度使薛平奏突将马廷崟作乱伏诛时幽镇兵攻棣州平遣大将李叔佐将兵救之刺史王稷供馈稍薄军士怨怒宵溃推廷崟为主行且收兵至七千余人径逼青州城中兵少不敌平悉发府库及家财召募得精兵二千人逆战大破之斩廷崟其党死者数千人　横海节度使杜叔良将诸道兵与镇人战遇敌輙北镇人知其无勇常先犯之十二月庚午监军谢良通奏叔良大败扵愽野失亡七千余人叔良脱身还营防其旌节　丁丑义武节度使陈楚奏败朱克融兵扵望都及北平斩获万余人戊寅以凤翔节度使李光顔为忠武节度使兼深州行营节度使代杜叔良将自宪宗征伐四方国用已虚上即位赏赐左右及宿卫诸军无节及幽镇用兵乆无功府藏空竭势不能支执政乃议王庭凑杀田正而朱克融全张靖罪有重轻请赦克融専讨庭凑上从之乙酉以朱克融为平卢节度使　戊子义武奏破莫州清源等三栅斩获千余人
　　二年春正月丁酉幽州兵陷弓髙先是弓髙守备甚严有中使夜至守将不内旦乃得入中使大诟怒贼谍知之他日伪遣人为中使投夜至城下守将遽内之贼众随之遂陷弓髙又围下愽中书舎人白居易上言以为自幽镇逆命朝廷徴诸道兵计十七八万四面攻围已逾半年王师无功贼势犹盛弓髙既陷粮道不通下愽深州饥穷日急盖由节将太众其心不齐莫肯率先递相顾望又朝廷赏罚近日不行未立功者或已拜官已败衂者不闻得罪既无惩劝以至迁延若不改张必无所望请令李光顔将诸道劲兵约三四万人从东速进开弓髙粮路合下愽诸军解深邢重围与元翼合势令裴度将太原全军兼招讨旧职西面压境观衅而动若乘虚得便即令同力翦除若战胜贼穷亦许受降纳欵如此则夹攻以分其力招谕以动其心必未及诛夷自生变故又请诏光顔选诸道兵精锐者留之其余不可用者悉遣归本道自守土疆盖兵多而不精岂惟虚费资粮兼恐挠败军陈故也今既只留东西二帅请各置都监一人诸道监军一时停罢如此则众齐令一必有成功又朝廷本用田布令报父讐今领全师出界供给度支数月已来都不进讨非田布固欲如此抑有其由闻魏愽一军累经优赏兵骄将富莫肯为用况其军一月之费计实钱近二十八万缗若更迁延将何供给此尤宜早令退军者也若两道止共留兵六万所费无多既易支持自然丰足今事宜日急其间变故逺不可知茍兵数不抽军费不减食既不足众何以安不安之中何事不有况有司迫扵供军百端敛率不许即用度交阙尽许则人心无憀自古安危皆系扵此伏乞圣虑察而念之防奏不省己亥度支馈沧州粮车六百乘至下愽尽为成徳兵所掠时诸军匮乏供军院所运衣粮往往不得至院在涂为诸军邀夺其悬军深入者皆冻馁无所得初田布从其父正在魏善视牙将史宪诚屡称荐至右职及为节度使遂寄以腹心以为先锋兵马使军中精锐悉以委之宪诚之先奚人也世为魏将魏与幽镇本相表里及幽镇叛魏人固揺心布以魏兵讨镇军于南宫上屡遣中使督战而将士骄惰无鬭志又属大雪度支馈运不继布发六州租赋以供军将士不悦曰故事军出境皆给朝廷今尚书刮六州肌肉以奉军虽尚书瘠已肥国六州之人何罪乎宪诚隂蓄异志因众心不悦离间鼓扇之防有诏分魏愽军与李光顔使救深州庚子布军大溃多归宪诚布独与中军八千人还魏壬寅至魏州癸夘布召诸将议出兵诸将益偃蹇曰尚书能行河朔旧事则死生以之若使复战则不能也布无如之何叹曰功不成矣即日作遗表具其状略曰臣观众意终负国恩臣既无功敢忘即死伏愿陛下速救光顔元翼不然者义士忠臣皆为河朔屠害矣奉表号哭拜授幕僚李石乃入啓父灵抽刀而言曰上以谢君父下以示三军遂刺心而死宪诚闻布已死乃谕其众遵河北旧事众悦拥宪诚还魏奉为留后戊申魏州奏布自杀己酉以宪诚为魏愽节度使宪诚虽喜得旄钺外奉朝廷然内实与幽镇连结　庚戌以徳州刺史王日简为横海节度使日简乃成徳牙将也壬子贬杜叔良为归州刺史王庭凑围牛元翼扵深州官军三面救之皆以乏粮不能进虽李光顔亦闭壁自守而已军士自采薪刍日给不过陈米一勺深州围益急朝廷不得已二月甲子以庭凑为成徳节度使军中将士官爵皆复其旧以兵部侍郎韩愈为宣慰使上之初即位也两河畧定萧俛文昌以为天下已太平渐宜消兵请宻诏天下军镇有兵处每嵗百人之中限八人逃死上方荒宴不以国事为意遂可其奏军士落籍者众皆聚山泽为盗及朱克融王庭凑作乱一呼而亡卒皆集诏徴诸道兵讨之诸道兵既少皆临时召募乌合之众又诸节度既有监军其领偏师者亦置中使监陈主将不得専号令战小胜则飞驿奏防自以为功不胜则迫胁主将以罪归之悉择军中骁勇以自卫遣羸懦者就战故每战多败又凡用兵举动皆自禁中授以方畧朝令夕改不知所从不度可否惟督令速战中使道路如织驿马不足掠行人马以继之人不敢由驿路行故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元頴王播为相皆庸才无逺畧史宪诚既逼杀田布朝廷不能讨遂并朱克融王庭凑以节钺授之由是再失河朔讫于唐亡不能复取朱克融既得旌节乃出张靖及卢士珉丙寅以牛元翼为山南东道节度使以左神策行营乐夀镇兵马使清河傅良弼为沂州刺史以瀛州野镇遏使李寰为忻州刺史良弼寰所戍在幽镇之闲朱克融王庭凑互加诱胁良弼寰不从各以其众坚壁贼竟不能取故赏之　丙子赐横海节度使王日简姓名为李全畧　癸未加李光顔横海节度使沧景观察使其忠武深州行营节度如故以横海节度使李全畧为徳棣节度使时朝廷以光顔悬军入馈运难通故割沧景以隷之王庭凑虽受旌节不解深州之围丙戌以知制诰东阳冯宿为山南东道节度副使权知留后仍遣中使入深州督牛元翼赴镇裴度亦与幽镇书责以大义朱克融即解围去王庭凑虽引兵少退犹守之不去元稹怨裴度欲解其兵柄故劝上雪王庭凑而罢兵丁亥以度为司空东都留守平章事如故谏官争上言时未偃兵度有将相全才不宜置之散地上乃命度入朝然后赴东都以灵武节度使李听为河东节度使　三月丙午加朱克融王庭凑检校工部尚书上闻其解深州之围故襃之然庭凑之兵实犹在深州城下韩愈既行众皆危之诏愈至境更观事势勿遽入愈曰止君之仁死臣之义遂徃至镇庭凑拔刃弓以逆之及馆甲士罗扵庭庭凑言曰所以纷纷者乃此曺所为非庭凑心愈厉声曰天子以尚书有将帅材故赐之节钺不知尚书乃不能与健儿语邪甲士前曰先太师为国击走朱滔血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存仕宦者乎田令公以魏愽归朝廷子孙虽在孩提皆为美官王承元以此军归朝廷弱冠为节度使刘悟李祐今皆为节度使汝曺亦闻之乎庭凑恐众心动麾之使出谓愈曰侍郎来欲使庭凑何为愈曰神策六军之将如牛元翼者不少但朝廷顾大体不可弃之耳尚书何为围之不置庭凑曰即当出之因与愈宴礼而归之未几牛元翼将十骑突围出深州大将臧平等举城降庭凑责其乆坚守杀平等将吏百八十余人　戊申裴度至长安见上谢讨贼无功　李光顔所将兵闻当留沧景皆大呼西走光顔不能制因惊惧成疾己酉上表固辞横海节乞归许州许之　壬子以裴度为淮南节度使余如故时言事者皆谓裴度不宜出外上亦自重之戊午制留度辅政以中书侍郎同平章事王播同平章亊代度镇淮南仍兼诸道盐铁转运使李寰帅其众三千出野王庭凑遣兵追之寰与战
　　杀三百余人庭凑兵乃还余众二千犹固守慱野上复以徳棣节度使李全畧为横海节度使　夏四月甲戌以傅良弼李寰为神策都知兵马使　王庭凑之围牛元翼也和王傅于方欲以竒策干进言扵元稹请遣客王昭于友明间说贼党使出元翼仍赂兵吏部令史伪出告身二十通令以便宜给赐稹皆然之有李赏者知其谋乃告裴度云方为稹结客刺度度隐而不发赏诣左神策告其事五月丁巳诏左仆射韩臯等鞫之　戊午幽州节度使朱克融进马万匹羊十万口而表云先请其直充犒赏　三司按于方刺裴度事皆无騐六月甲子度及元稹皆罢相度为右仆射稹为同州刺史以兵部尚书李逢吉为门下侍郎同平章事谏官上言裴度无罪不当免相元稹与于方为邪谋责之大轻上不得已壬申削稹长春宫使
　　三年夏五月丙子以晋慈二州为保义军以观察使李寰为节度使　秋八月以左仆射裴度为司空山南西道节度使不兼平章事李逢吉恶度右补阙张又新等附逢吉竞流谤毁伤度竟出之
　　四年　初牛元翼在襄阳数赂王庭凑以请其家庭凑不与闻元翼薨甲子尽杀之　夏六月上闻王庭凑屠牛元翼家叹宰辅非才使凶贼纵暴翰林学士韦处厚因上防言裴度勲髙中夏声播外夷若置之岩廊委其参决河北山东必禀朝算管仲曰人离而听之则愚合而听之则圣理乱之本非有它术顺人则理违人则乱伏承陛下当食叹息恨无萧曺今有一裴度尚不能留此冯唐所以谓汉文得防颇李牧不能用也夫御宰相当委之信之亲之礼之扵亊不效扵国无劳则置之散寮黜之逺郡如此则在位者不敢不厉将进者不敢茍求臣与逢吉素无私嫌甞为裴度无辜贬官今之所陈上答圣明下达羣义耳上见度奏状无平章事以问处厚处厚具言李逢吉排沮之状上曰何至是邪李程亦劝上加礼扵度丙申加度同平章事　冬十二月庚寅加天平节度使乌重同平章事
　　敬宗寳厯二年春正月壬辰裴度自兴元入朝李逢吉之党百计毁之上虽年少悉察其诬谤待度益厚二月丁未以度为司空同平章事　上自即位以来欲幸东都令度支员外郎卢贞按视修东都宫阙会朱克融王庭凑皆请以兵匠助修东都三月丁亥敇以修东都烦扰罢之召卢贞还先是朝廷遣中使赐朱克融时服克融以为疎恶执留敇使又奏当道今嵗将士春衣不足乞度支给三十万端匹又奏欲将兵马及丁匠五千助修宫阙上患之以问宰相欲遣重臣宣慰仍索敇使裴度对曰克融无礼已甚殆将毙矣譬如猛兽自扵山林中咆哮跳踉乆当自困必不敢辄离巢穴愿陛下勿遣宣慰亦勿索敇使旬日之后徐赐诏书云闻中官至彼稍失去就俟还朕自有处分时服有司制造不谨朕甚欲知之已令区处其将士春衣从来非朝廷徴发皆本道自备朕不爱数十万匹物但素无此例不可独与范阳所称助修宫阙皆是虚语若欲直挫其奸宜云丁匠宜速遣来已令所在排比供拟彼得此诏必苍黄失图若且示含容则云修宫阙事在有司不假丁匠逺来如是而已不足劳圣虑也上悦从之　横海节度使李全畧薨其子副大使同防擅领留后重赂邻道以求承继　夏五月幽州军乱杀朱克融及其子延龄军中立其少子延嗣主军务　秋八月朱延嗣既得幽州虐用其人都知兵马使李载义与弟牙内兵马使载宁共杀延嗣并屠其家三百余人载义权知留后九月数延嗣之罪以闻载义承干之后也　庚申魏愽节度使史宪诚妄奏李同防为军士所逐走归本道请束身归朝寻奏同防复归沧州　冬十月己亥以李载义为卢龙节度使
　　文宗太和元年春二月李同捷擅据沧景朝廷经嵗不问同防冀易世之后或加恩贷三月壬戌朔遣掌书记崔从长奉表与其弟同志同巽俱入见请遵朝旨　夏五月丙子以天平节度使乌重为横海节度使以前横海节度副使李同捷为兖海节度使朝廷犹虑河南北节度使构扇同防使拒命乃加魏愽史宪诚同平章事丁丑加卢龙李载义平卢康志睦成徳王庭凑检校官　秋七月李同捷托为将士所留不受诏乙酉武宁节度使王智兴奏请将本军三万人自备五月粮以讨同捷许之八月庚子削同捷官爵命乌重王智兴康志睦史宪诚李载义与义成节度使李听义武节度使张播各帅本军讨之同捷遣其子弟以珍玩女妓赂河北诸镇戊午李载义执其侄并所赂献之史宪诚与李全畧为防姻及同捷叛宻以粮助之裴度不知其所为谓宪诚无贰心宪诚遣亲吏至中书请事韦处厚谓曰晋公扵上前以百口保尔使主处厚则不然但仰俟所为自有朝典耳宪诚惧不敢复与同捷通王庭凑为同捷求节不获乃助之为乱出兵境上以挠魏师又遣使厚赂沙陀酋长朱邪执宜欲与之连兵执宜拒不受冬十月天平横海节度使乌重击同捷屡破之十一月丙寅重薨庚辰以保义节度使李寰为横海节度使从王智兴之请也　十二月庚戌加王智兴同平章事
　　二年春三月己夘王智兴攻棣州焚其三门　闰月丙戌朔史宪诚奏遣其子副大使唐都知兵马使开志绍将兵二万五千趣徳州讨李同捷时宪诚欲助同捷唐泣谏且请发兵讨之宪诚不能违　夏六月王庭凑隂以兵及盐粮助李同捷上欲讨之秋七月甲辰诏中书集百官议其事宰相以下莫敢违卫尉卿殷侑独以为庭凑虽附凶徒事未甚露宜且含容専讨同捷己巳下诏罪状庭凑命邻道各严兵守备聴其自新　九月丁亥王智兴奏拔棣州　李寰自晋州引兵赴镇不戢士卒所过残暴至则拥兵不进但坐索供馈庚寅以寰为夏绥节度使　甲午诏削王庭凑官爵命诸军四面进讨　加王智兴守司徒以前夏绥节度使傅良弼为横海节度使　冬十月魏败横海兵扵平原遂拔之十一月癸未朔易定节度使栁公济奏攻李同防坚固寨拔之又破其兵扵寨东时河北诸军讨同捷乆未成功每有小胜则虚张首虏以邀厚赏朝廷竭力奉之江淮为之耗弊　傅良弼至陜而薨乙酉以左金吾大将军李祐为横海节度使　十二月丁巳王智兴奏兵马使李君谋将兵济河破无棣　壬申中书侍郎同平章事韦处厚薨　李同捷军势日蹙王庭凑不能救乃遣人说魏大将开志绍使杀史宪诚父子取魏愽志绍遂作乱引所部兵二万人还逼魏州丁丑命谏议大夫柏耆宣慰魏愽且发义成河阳兵以讨志绍　辛巳史宪诚奏开志绍兵屯永济告急求援诏义成节度使李聴帅沧州行营诸军以讨志绍
　　三年春正月开志绍与成徳合兵掠贝州　义成行营兵三千人先屯齐州使之禹城中道溃叛横海节度使李祐讨诛之　李听史唐合兵击开志绍破之志绍将其众五千奔镇州　李载义奏攻沧州长芦拔之　甲辰昭义奏开志绍余众万五千人诣本道降寘之洺州二月横海节度使李祐帅诸道行营兵击李同捷破之进攻徳州　宪诚闻沧景将平而惧其子唐劝之入朝丙寅宪诚使唐奉表请入朝且请以所管听命　夏四月戊辰李载义奏攻沧州破其罗城李祐拔徳州城中将卒三千余人奔镇州李同捷与祐书请降祐并奏其书谏议大夫柏耆受诏宣慰行营好张大声势以威制诸将诸将已恶之矣及李同捷请降扵祐祐遣大将万洪代守沧州耆疑同捷之诈自将数百骑驰入沧州以事诛洪取同捷及其家属诣京师乙亥至将陵或言王庭凑欲以竒兵簒同捷乃斩同捷传首沧景悉平五月庚寅加李载义同平章事诸道兵攻李同捷三年仅能下之而柏耆径入城取为己功诸将疾之争上表论列辛夘贬耆为循州司户李祐寻薨　壬寅摄魏副使史唐奏改名孝章　六月丙辰诏镇州四面行营各归本道休息但务保境勿相往来惟庭凑或效顺为逹表章余皆勿受　辛酉以史宪诚为兼侍中河中节度使以李听兼魏愽节度使分相卫澶三州以史孝章为节度使　初李祐闻柏耆杀万洪大惊疾遂剧上曰祐若死是耆杀之也癸酉赐耆自尽　河东节度使李程奏得王庭凑书请纳景州又奏开志绍自缢　上遣中使赐史宪诚旌节癸酉至魏州时李听自贝州还军馆陶迁延未进宪诚竭府库以治行将士怒甲戌军乱杀宪诚奉牙内都知兵马使灵武何进滔知留后李听进至魏州进滔拒之不得入秋七月进滔出兵击李听听不为备大败溃走昼夜兼行趣浅口失亡过半辎重兵械尽弃之昭义兵救之聴仅而得免归于滑台河北乆用兵馈运不给朝廷厌苦之八月壬子以进滔为魏节度使复以相卫澶三州归之　沧州承防乱之余骸骨蔽地城空野旷户口存者什无三四癸丑以卫尉卿殷侑为齐徳沧景节度使侑至镇与士卒同甘苦招抚百姓劝之耕桑流散者稍稍复业先是本军三万人皆仰给度支侑至一年租税自能赡其半二年请悉罢度支给赐三年之后户口滋殖仓廪充盈　王庭凑因邻道微露请服之意壬申赦庭凑及将士复其官爵
　　四年夏四月裴度以高年多疾恳辞机政六月丁未以度为司徒平章军国重事俟疾损三五日一入中书五年春正月庚申卢龙监军奏李载义与敕使宴于毬后院副兵马使杨志诚与其徒呼噪作乱载义与子正元奔易州志诚又杀莫州刺史张庆初上召宰相谋之牛僧孺曰范阳自安史以来非国所有刘总蹔献其地朝廷费钱八十万缗而无丝毫所获今日志诚得之犹前日载义得之也因而抚之使捍北狄不必计其逆顺上从之载义自易州赴京师上以载义有平沧景之功且事朝廷恭顺二月壬辰以载义为太保同平章事如故以杨志诚为卢龙留后
　　臣光曰昔者圣人顺天理察人情知齐民之莫能相治也故置师长以正之知羣臣之莫能相使也故建诸侯以制之知列国之莫能相服也故立天子以统之天子之于万国能襃善而黜恶抑彊而辅弱抚服而惩违禁暴而诛乱然后发号施令而四海之内莫不率从也诗云勉勉我王纲纪四方载义藩屏大臣有功于国无罪而志诚逐之此天子所宜治也若一无所问因以其土田爵位授之则是将帅之废置杀生皆出扵士卒之手天子虽在上奚为哉国家之有方镇岂専利其财赋而已乎如僧孺之言姑息偷安之术耳岂宰相佐天子御天下之道哉夏四月己丑以李载义为山南西道节度杨志诚为幽州节度使
　　七年春二月癸亥加卢龙节度使检校工部尚书杨志诚检校吏部尚书进奏官徐迪诣宰相言军中不识朝廷之制唯知尚书改仆射为迁不知工部改吏部为美敇使往恐不得出辞气甚慢宰相不以为意　三月杨志诚怒不得仆射留官告使魏寳义并春衣使焦奉鸾送奚契丹使尹士恭甲午遣牙将王文頴来谢恩并让官丙申复以告身并批答赐之文頴不受而去　夏六月乙巳以山南西道节度使李载义为河东节度使秋八月壬寅加幽州节度使杨志诚检校右仆射仍别遣使慰谕之杜牧愤河朔三镇之桀骜而朝廷议者専事姑息乃作书名曰罪言大畧以为国家自天寳盗起河北百余城不得尺寸人望之若回鹘吐蕃无敢窥者齐梁蔡被其风流因亦为冦未甞五年间不战焦焦然七十余年矣今上策莫如先自治中策莫如取魏最下策为浪战不计地势不审攻守是也又伤府兵废壊作原十六卫以为国家始踵隋制开十六卫自今观之设官言无谓者其十六卫乎本原事迹其实天下之大命也贞观中内以十六卫蓄养武臣外开折冲果毅府五百七十四以储兵伍有事则戎臣提兵居外无事则放兵居内其居内也富贵恩泽以奉养其身所部之兵散舍诸府上府不越千二百人三时耕稼一时治武籍藏将府伍散田畆力觧势破人人自爱虽有蚩尤为帅亦不可使为乱耳及其居外也縁部之兵被檄乃来斧在前爵赏在后飘暴交捽岂暇异略虽有蚩尤为帅亦无能为叛也自贞观至于开元百三十年间戎臣兵伍未始逆簒此大圣人所以能柄统轻重制鄣表里圣算神术也至于开元末愚儒奏章曰天下文胜矣请罢府兵武夫奏章曰天下力彊矣请搏四夷扵是府兵内铲邉兵外作戎臣兵伍湍奔矢往内无一人矣尾大中干成燕偏重而天下掀然根萌烬然七圣旰食求欲除之且不能也由此观之戎臣兵伍岂可一日使出落钤键哉然为国者不能无兵居外则叛居内则篡使外不叛内不篡古今以还法术最长其置府立卫乎近代已来扵其将也复为甚率皆市儿辈多赍金玉负倚幽隂折劵交货所能致也絶不识父兄礼义之教复无慷慨感槩之气百城千里一朝得之其彊杰愎勃者则挠削法制不使缚已斩族忠良不使违己力一势便罔不为冦其隂泥巧狡者亦能家算口敛委扵邪幸由卿市公去郡得都四履所治指为别馆或一夫不幸而夀则戛割生人略帀天下是以天下兵乱不息齐人干耗靡不由是矣呜呼文皇帝十六卫之防其谁原而复之乎又作战论以为河北视天下犹珠玑也天下视河北犹四支也河北气俗浑厚果扵战耕加以土息健马便扵驰敌是以出则胜处则饶不窥天下之产自可封殖亦犹大农之家不待珠玑然后以为富也国家无河北则精甲锐卒利刃良弓健马无有也是一支兵去矣河东盟津滑台大梁彭城东平尽宿厚兵以塞虏冲不可它使是二支兵去矣六镇之师厥数三亿低首仰给横拱不为则沿淮以北循河之南东尽海西叩落赤地尽取才能应费是三支财去矣咸阳西北戎夷大屯尽铲吴越荆楚之饶以啖兵戍是四支财去矣天下四支尽解头腹兀然其能以是久为安乎今者诚能治其五败则一战可定四支可生夫天下无事之时殿寄大臣偷安奉私战士离落兵甲钝敝是不搜练之过其败一也百人荷戈仰食县官则挟千夫之名大将小禆操其余赢以虏壮为幸以师老为娱是执兵者常少糜食者常多此不责实料食之过其败二也战小胜则张皇其功奔走献状以邀上赏或一日再赐一月累封凯旋未歌书品已崇爵命极矣田宫广矣金缯溢矣子孙官矣焉肯搜竒出死勤扵我矣此厚赏之过其败三也多防兵士颠飜大都则跳身而来刺邦而去回视刀锯气色甚安一嵗未更旋已立扵坛墀之上矣此轻罚之过其败四也大将兵柄不得専恩臣敇使迭来挥之堂然将陈殷然将鼔一则曰必为偃月一则曰必为鱼丽三军万夫环旋翔羊愰骇之间虏骑乘之遂取吾之鼓旗此不専任责成之过其败五也今者诚欲调持干戈洒扫垢污以为万世安而乃踵前非是不可为也又作守论以为今之议者咸曰夫崛彊之徒吾以良将劲兵为衔策高位美爵充饱其肠安而不挠外而不拘亦犹豢扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷别待之贷以法度扵是乎阔视大言自树一家破制削法角为尊奢天子养威而不问有司守恬而不呵王侯通爵越録受之觐聘不来几杖扶之逆息虏嗣皇子嫔之装縁采饰无不备之是以地益广兵益彊僣拟益甚侈心益昌扵是土田名器分划殆尽而贼夫贪心未及畔岸遂有淫名越号或帝或王盟诅自立恬淡不畏走兵四略以饱其志者也是以赵魏燕齐卓起大唱梁蔡吴蜀蹑而和之其余混倾轩嚣欲相效者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊几为犯猎哉大扺生人油然多欲欲而不得则怒怒则争乱随之是以教笞扵家刑罚扵国征战扵天下此所以裁其欲而塞其争也大厯贞元之间尽反此道提区区之有而塞无涯之争是以首尾指支防不能相运掉也今者不知非此而反用以为经愚见为盗者非止扵河北而已呜呼大厯贞元守邦之术永戒之哉又注孙子为之序以为兵者刑也刑者政事也为夫子之徒实仲由冉有之事也不知自何代何人分为二道曰文武离而俱行因使搢绅之士不敢言兵或耻言之茍有言者世以为麤暴异人人不比数呜呼亡失根本斯最为甚礼曰四郊多垒此卿大夫之辱也厯观自古树立其国灭亡其国未始不由兵也主兵者必圣贤材能多闻识之士乃能有功议扵廊庙之上兵形已成然后付之扵将汉相言指纵者人也获兎者犬也此其是也彼为相者曰兵非吾事吾不当知君子曰勿居其位可也
　　八年冬十月辛巳幽州军乱逐节度使杨志诚及监军李懐仵推兵马使史元忠主留务　杨志诚过太原李载义自殴撃欲杀之幕僚谏救得免杀其妻子及从行将卒朝廷以载义有功不问载义母死幽州志诚发取其财载义奏乞取志诚心以祭母不许　十一月史元忠献杨志诚所造衮衣及诸僣物丁夘流志诚扵岭南道杀之　十二月癸未以史元忠为卢龙留后
　　九年春正月乙夘以王元逵为成徳节度使　三月丙辰以史元忠为卢龙节度使
　　通鉴纪事本末巻三十四下
<史部,纪事本末类,通鉴纪事本末>
　　钦定四库全书
　　通鉴纪事本末卷三十五上
　　宋　袁枢　撰
　　南诏归附
　　唐宗开元二十六年秋九月戊午册南诏蒙归义为云南王归义之先本哀牢夷地居姚州之西东南接交趾西北接吐蕃蛮语谓王曰诏先有六诏曰蒙舍曰蒙越曰越析曰浪穹曰様备曰越澹兵力相埒莫能相壹厯代因之以分其势蒙舍最在南故谓之南诏高宗时防舍细奴逻初入朝细奴逻生逻盛逻盛生盛逻皮盛逻皮生皮逻閤皮逻閤浸彊大而五诏微弱防有破渳河蛮之功乃赂王昱求合六诏为一昱为之奏请朝廷许之仍赐名归义于是以兵威胁服羣蛮不从者灭之遂击破吐蕃徙居太和城其后卒为边患
　　天寳七载云南王归义卒子閤逻凤嗣以其子凤迦异为阳州刺史
　　九载杨国忠德鲜于仲通荐为劔南节度使仲通性急失蛮夷心故事南诏常与妻子俱谒都督过云南云南太守张防陀皆私之又多所征求南诏王閤逻凤不应防陀遣人詈辱之仍密奏其罪閤逻凤忿怨是岁发兵反攻陷云南杀防陀取夷州三十二
　　十载夏四月壬午劒南节度使鲜于仲通讨南诏蛮大败于泸南时仲通将兵八万分二道出戎嶲州至曲州靖州南诏王閤逻凤遣使谢罪请还所俘掠城云南而去且曰今吐蕃大兵压境若不许我我将归命吐蕃云南非唐有也仲通不许囚其使进军至西洱河与閤逻凤战军大败士卒死者六万人仲通仅以身免杨国忠掩其败状仍叙其战功閤逻凤敛战尸筑为京观遂北臣于吐蕃蛮语谓弟为钟吐蕃命閤逻凤为賛普钟号曰东帝给以金印閤逻凤刻碑于国门言己不得已而叛唐且曰我世世事唐受其封赏后世容复归唐当指碑以示唐使者知吾之叛非本心也制大募两京及河南北兵以击南诏人闻云南多瘴疠未战士卒死者什八九莫肯应募杨国忠遣御史分道捕人连枷送诣军所旧制百姓有勲者免征役时调兵既多国忠奏先取高勲于是行者愁怨父母妻子送之所在哭声振野十一载夏六月甲子杨国忠奏吐蕃兵六十万救南诏劒南兵击破之于云南克故隰州等三城捕虏六千三百以道远简壮者千余人及酋长降者献之
　　十三载夏六月侍御史劒南留后李宓将兵七万击南诏閤逻鳯诱之深入至太和城闭壁不战宓粮尽士卒罹瘴疫及饥死十七八乃引还蛮追击之宓被擒全军皆没杨国忠隠其败更以防闻益发中国兵讨之前后死者几二十万人无敢言者上甞谓高力士曰朕今老矣朝事付之宰相边事付之诸将夫复何忧力士对曰臣闻云南数丧师又边将拥兵太盛陛下将何以制之臣恐一旦祸发不可复救何谓无忧也上曰卿勿言朕徐思之肃宗至徳元载南诏乗乱陷越嶲防同军据清溪闗寻传骠国皆降之
　　代宗大厯十四年秋九月南诏王閤逻凤卒子凤迦异前死孙异牟寻立冬十月丁酉朔吐蕃与南诏合兵十万三道入寇一出茂州一出扶文一出黎雅曰吾欲取蜀以为东府西川节度使崔宁在京师所留诸将不能御虏连陷州县刺史弃城走士民窜匿山谷上忧之趣宁归镇宁已辞杨炎言于上曰蜀地富饶宁据有之朝廷失其外府十四年矣宁虽入朝全师尚守其后贡赋不入与无蜀同且宁本与诸将等夷因乱得位威令不行今虽遣之必恐无功若其有功则义不可夺是蜀地败固失之胜亦不得也愿陛下熟察上曰然则奈何对曰请留宁发朱泚所领范阳戍兵数千人杂禁兵徃击之何忧不克因而得内亲兵于其腹中蜀将必不敢动然后更授它帅使千里沃壤复为国有是因小害而收大利也上曰善遂留宁初马璘忌泾原都知兵马使李晟功名遣入宿卫为右神防都将上发禁兵四千人使晟将之发邠陇范阳兵五千使金吾大将军安邑曲环将之以救蜀东川出军自江油趣白垻与山南兵合撃吐蕃南诏破之范阳兵追及于七盘又破之遂克维茂二州李晟追击于大度河外又破之吐蕃南诏饥寒陨于崖谷死者八九万人吐蕃悔怒杀诱导使之来者异牟寻惧筑苴咩城延袤十五里徙居之吐蕃封之为日东主
　　德宗贞元三年　初云南王閤逻凤陷嶲州获西泸令郑回回相州人通经术閤逻凤爱重之其子凤迦异及孙异牟寻曽孙寻梦凑皆师事之每授学回得挞之及异牟寻为王以回为清平官清平官者蛮相也凡有六人而国事专决于回五人者事回甚卑谨有过则回挞之云南有众数十万吐蕃每入寇常以云南为前锋赋敛重数又夺其险要地立城堡岁徴兵助防云南苦之回因説异牟寻复自归于唐曰中国尚礼义有惠泽无赋役异牟寻以为然而无路自致凡十余年及西川节度使韦皋至镇招抚境上羣蛮异牟寻潜遣人因诸蛮求内附皋奏今吐蕃弃好暴乱盐夏宜因云南及八国生羌有归化之心招纳之以离吐蕃之党分其势上命皋先作边将书以谕之微观其趣　闰五月己未韦皋复与东蛮和义王苴那时书使诇伺导达云南六月韦臯以云南颇知书壬辰自以书招谕之令趣遣使入见
　　四年夏四月云南王异牟寻欲内附未敢自遣使先遣其东蛮鬼主骠旁苴梦冲苴乌星入见五月乙卯宴之于麟德殿赐赉甚厚封王给印而遣之　冬十月吐蕃发兵十万将冦西川亦发云南兵云南内虽附唐外未敢叛吐蕃亦发兵数万屯于泸北韦臯知云南计方犹豫乃为书遗云南王叙其叛吐蕃归化之诚贮以银函使东蛮转致吐蕃吐蕃始疑云南遣兵二万屯防川以塞云南趣蜀之路云南怒引兵归国由是云南与吐蕃大相猜阻归唐之志益坚吐蕃失云南之助兵势始弱矣然吐蕃业已入寇遂分兵四万攻两林骠旁三万攻东蛮七千寇清溪关五千寇铜山皋遣黎州刺史韦晋等与东蛮连兵御之破吐蕃于清溪闗外　十一月吐蕃屡遣人诱胁云南
　　五年春二月丁亥韦臯遗异牟寻书称回鹘屡请佐天子共灭吐蕃王不早定计一旦为回鹘所先则王累代功名虚弃矣且云南久为吐蕃屈辱今不乗此时依大国之势以复怨雪耻后悔无及矣彼云南虽贰于吐蕃亦未敢显与之絶冬十二月壬辰韦皋复以书招谕之七年韦臯比年致书招云南王异牟寻终未获报然吐蕃屡发云南兵云南与之益少臯知异牟寻心附于唐讨击副使段忠义本閤罗凤使者也六月丙申臯遣忠义还云南并致书敦谕之　冬十二月吐蕃知韦臯使者在云南遣使让之云南王异牟寻绐之曰唐使本蛮也臯听其归耳无它谋也因执以送吐蕃多取其大臣之子为质云南愈怨勿邓酋长苴梦冲潜通吐蕃扇诱羣蛮隔絶云南使者韦臯遣三部落总管苏危将兵至琵琶川
　　八年春二月壬寅执梦冲数其罪而斩之云南之路始通　冬十一月吐蕃云南日益相猜每云南兵至境上吐蕃輙亦发兵声言相应实为之备辛酉韦臯复遗云南王书欲与共袭吐蕃驱之云岭之外悉平吐蕃城堡独与云南筑大城于境上置戍相保永同一家九年夏五月云南王异牟寻遣使者三辈一出戎州一出黔州一出安南各赍生金丹砂诣韦臯金以示坚丹砂以示赤心三分臯所与书为信皆达成都异牟寻上表请弃吐蕃归唐并遗臯帛书自称唐故云南王孙吐蕃賛普义弟日东王臯遣其使者诣长安并上表贺上赐异牟寻诏书令臯遣使慰抚之　冬十月甲子韦臯遣其节度巡官崔佐时赍诏书诣云南并自为帛书答之
　　十年春正月崔佐时至云南所都羊苴咩城吐蕃使者数百人先在其国云南王异牟寻尚不欲吐蕃知之令佐时衣牂柯服而入佐时不可曰我大唐使者岂得衣小夷之服异牟寻不得已夜迎之佐时大宣诏书异牟寻恐惧顾左右失色业已归唐乃歔欷流涕俯伏受诏郑回密见佐时教之故佐时尽得其情因劝异牟寻悉斩吐蕃使者去吐蕃所立之号献其金印复南诏旧名异牟寻皆从之仍刻金契以献异牟寻帅其子寻梦凑等与佐时盟于防苍山神祠先是吐蕃与回鹘争北庭大战死伤颇众征兵万人于云南异牟寻辞以国小请发三千人吐蕃少之益至五千乃许之异牟寻遣五千人前行自将数万人踵其后昼夜兼行袭击吐蕃战于神川大破之取铁桥等十六城虏其五王降其众十余万戊戌遣使来献防　夏六月云南王异牟寻遣其弟凑罗栋献地图土贡及吐蕃所给金印请复号南诏癸丑以祠部郎中袁滋为册南诏使赐银窠金印文曰贞元册南诏印滋至其国异牟寻北面跪受册印稽首再拜因与使者宴出宗所赐银平脱马头盘二以示滋又指老笛工歌女曰皇帝所赐兹乐惟二人在耳滋曰南诏当深思祖考子子孙孙尽忠于唐异牟寻拜曰敢不谨承使者之命
　　十一年秋九月丁巳加韦臯云南安抚使　南诏攻吐蕃昆明城取之又虏施顺二蛮王
　　十五年夏四月南诏异牟寻遣使与韦臯约共撃吐蕃臯以兵粮未集请俟它年　冬十二月吐蕃众五万分击南诏及巂州异牟寻与韦臯各发兵御之吐蕃无功而还
　　宪宗元和三年冬十二月南诏异牟寻卒子寻閤劝立四年云南王寻閤劝卒子劝龙晟立
　　十一年春二月南诏劝龙晟滛虐不道上下怨疾弄栋节度王嵯巅弑之立其弟劝利劝利德嵯巅赐姓蒙氏谓之大容容蛮言兄也
　　穆宗长庆三年秋七月南诏劝利卒国人请立其弟丰祐丰祐勇敢善用其众始慕中国不与父连名
　　文宗太和三年冬十一月丙申西川节度使杜元頴奏南诏入寇元頴以旧相文雅自高不晓军事专务蓄积减削士卒衣粮西南戍边之卒衣食不足皆入蛮境钞盗以自给蛮人反以衣食资之由是蜀中虚实动静蛮皆知之南诏自嵯巅谋大举入寇边州屡以告元頴不之信嵯巅兵至边城一无备御蛮以蜀卒为乡导袭陷嶲戎二州甲辰元頴遣兵与战于卭州南蜀兵大败蛮遂陷卭州　诏发东川兴元荆南兵以救西川十二月丁未朔又发鄂岳襄邓陈许等兵继之　已酉以东川节度使郭钊为西川节度使兼权东川节度事嵯巅自卭州引兵径抵成都庚戌陷其外郭杜元頴帅众保牙城以拒之欲遁去者数四壬子贬元颖为邵州刺史己未以右领军大将军董重质为神防诸道西川行营节度使又发太原凤翔兵赴西川南诏寇东川入梓州西郭钊兵寡弱不能战以书责嵯巅嵯巅复书曰杜元頴侵扰我故兴兵报之耳与钊修好而退蛮留成都西郭十日其始慰抚蜀人市肆安堵将行乃大掠子女百工数万人及珍货而去蜀人恐惧徃徃赴江流尸塞江而下嵯巅自为军殿及大度水嵯巅谓蜀人曰此南吾境也听汝哭别乡国众皆恸哭赴水死者以千计自是南诏工巧埒于蜀中嵯巅遣使上表称蛮比修职贡岂敢犯边正以杜元頴不恤军士怨苦元頴竞为乡导祈我此行以诛虐帅诛之不遂无以慰蜀士之心愿陛下诛之丁卯再贬元頴循州司马诏董重质及诸道兵皆引还郭钊至成都与南诏立约不相侵扰诏遣中使以国信赐嵯巅
　　四年秋九月西川节度使郭钊以疾求代冬十月戊申以义成节度使李德裕为西川节度使蜀自南诏入寇一方残郭钊多病未暇完补德裕至镇作筹边楼图蜀地形南入南诏西达吐蕃日召老于军旅习边事者虽走卒蛮夷无所间访以山川城邑道路险易广狭远近未逾月皆若身甞涉歴上命德裕修塞清溪关以断南诏入寇之路或无土则以石垒之德裕上言通蛮细路至多不可塞惟重兵镇守可保无虞但黎雅以来得万人成都得二万人精加训练则蛮不敢动矣边兵又不宜多须力可临制崔旰之杀郭英乂张朏之逐张延赏皆镇兵也时北兵皆归本道惟河中陈许三千人在成都有诏来年三月亦归蜀人忷惧德裕奏乞郑滑五百人陈许千人以镇蜀且言蜀兵脆弱新为蛮寇所困皆破胆不堪征戍若北兵尽归则与杜元頴时无异蜀不可保恐议者云蜀经蛮寇以来已自増兵向者蛮寇已逼元頴始捕市人为兵得三千余人徒有其数实不可用郭钊募北兵仅得百余人臣复召募得二百余人此外皆元頴旧兵也恐议者又闻一夫当关之説以为清溪可塞臣访之蜀中老将清溪之旁大路有三自余小径无数皆东蛮临时为之开通若言可塞则是欺罔朝廷要须大度水北更筑一城迤逦接黎州以大兵守之方可况闻南诏以所掠蜀人二千及金帛赂遗吐蕃若使二虏知蜀虚实连兵入寇诚可深忧其朝臣建言者盖由祸不在身望人责一状留入堂案它日败事不可令臣独当国宪朝廷皆从其请德裕乃练士卒葺堡鄣积粮储以备边蜀人粗安
　　五年夏五月丙辰西川节度使李德裕奏遣使诣南诏索所掠百姓得四千人而还
　　宦官弑逆【甘露之变附】
　　唐宪宗元和十三年淮西既平上浸骄侈户部侍郎判度支皇甫镈卫尉卿盐铁转运使程异晓其意数进羡余以供其费由是有宠镈又以厚赂结吐突承璀甲辰镈以本官异以工部侍郎并同平章事判使如故制下朝野骇愕至于市井负贩者亦嗤之裴度崔羣极陈其不可上不听裴耻与小人同列表求自退不许度复上疏以为镈异皆钱糓吏佞巧小人陛下一旦寘之相位中外无不骇笑况镈在度支专以丰取刻与为务凡中外仰给度支之人无不思食其肉比者裁损淮西粮料军士怨怒防臣至行营晓谕慰勉仅无溃乱今旧将旧兵悉向淄青闻镈入相必尽惊忧知无可诉之地矣程异虽人品庸下然心事和平可处烦剧不宜为相至如镈资性狡诈天下共知唯能上惑圣聪足见奸邪之极臣若不退天下谓臣不知亷耻臣若不言天下谓臣有负恩宠今退既不许言又不听臣如烈火烧心众镝丛体所可惜者淮西荡定河北底宁承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自堕壊使四方解体乎上以度为朋党不之省镈自知不为众所与益为巧謟以自固奏减内外官俸以助国用给事中崔植封还敕书极论之乃止植祐甫之弟子也　上晚节好神仙诏天下求方士宗正卿李道古先为鄂岳观察使以贪暴闻恐终获罪思所以自媚于上乃因皇甫镈荐山人柳泌云能合长生药甲戌诏泌居兴唐观炼药　十一月柳泌言于上曰天台山神仙所聚多灵草臣虽知之力不能致诚得为彼长吏庶几可求上信之丁亥以泌权知台州刺史仍赐服金紫諌官争论奏以为人主喜方士未有使之临民赋政者上曰烦一州之力而能为人主致长生臣子亦何爱焉由是羣臣莫敢言
　　十四年冬十月柳泌至台州驱吏民采药歳余无所得而惧举家逃入山中浙东观察使捕送京师皇甫镈李道古保防之上复使待诏翰林服其药日加躁渴起居舍人裴潾上言以为除天下之害者受天下之利同天下之乐者飨天下之福自黄帝至于文武享国寿考皆用此道也自去岁以来所在多荐方士转相汲引其数浸繁借令天下真有神仙彼必深潜岩壑惟畏人知凡候伺权贵之门以大言自竒伎惊众者皆不轨狥利之人岂可信其説而饵其药邪夫药以愈疾非朝夕常饵之物况金石酷烈有毒又益以火气殆非人五脏所能胜也古者君饮药臣先甞之乞令献药者先自饵一年则真伪自可辨矣上怒十一月己亥贬潾江陵令十五年　初左军中尉吐突承璀谋立澧王恽为太子上不许及上寝疾承璀谋尚未息太子闻而忧之密遣人问计于司农卿郭钊钊曰殿下但尽孝谨以俟之勿恤其它钊太子之舅也上服金丹多躁怒左右宦官徃徃获罪有死者人人自危庚子暴崩于中和殿时人皆言内常侍陈志弑逆其党类讳之不敢讨贼但云药发外人莫能明也中尉梁守谦与诸宦官马进潭刘承偕韦元素王守澄等共立太子杀吐突承璀及澧王恽赐左右神防军士钱人五十缗六军威远人三十缗左右金吾人十五缗闰月丙午穆宗即位于太极殿东序丁未辍西宫朝临集羣臣于月华门外贬皇甫镈为
　　崖州司户市井皆相贺　壬子杖杀柳泌及僧大通自余方士皆流岭表贬左金吾将军李道古循州司马二月丁丑上御丹凤门楼赦天下事毕盛陈倡优杂
　　戏于门内而观之丁亥上幸左神防军观手搏杂戏庚寅监察御史杨虞卿上疏以为陛下宜延对羣臣周徧顾问惠以气色使进忠若趋利论政若诉寃如此而不致升平者未之有也衡山人赵知微亦上疏諌上游畋无节上虽不能用亦不罪也　秋八月上甫过公除即事游畋声色赐与无节九月欲以重阳大宴拾遗李珏帅其同僚上疏曰伏以元朔未改园陵尚新虽陛下就易月之期俯从人欲而礼经着三年之制犹服心丧遵同轨之防始离京告远夷之使未复命遏密弛禁盖为齐人合防内庭事将未可上不听　冬十月壬午羣臣入閤谏议大夫郑覃崔郾等五人进言陛下宴乐过多畋游无度今冦兵压境忽有急奏不知乗舆所在又晨夕与近习倡优狎昵赐与过厚夫金帛皆百姓膏血非有功不可与虽内藏有余愿陛下爱之万一四方有事不复使有司重敛百姓时久无閤中论事者上始甚讶之谓宰相曰此辈何人对曰諌官上乃使人慰劳之曰当依卿言宰相皆贺然实不能用也覃珣瑜之子也上甞谓给事中丁公着曰闻外间人多宴乐此乃时和人安足用为慰公着对曰此非佳事恐渐劳圣虑上曰何故对曰自天寳以来公卿大夫竞为游宴沈酣昼夜优杂子女不愧左右如此不已则百职皆废陛下能无独忧劳乎愿少加禁止乃天下之福也　十一月上将幸华清宫戊午宰相帅两省供奉官诣延英门三上表切諌且言如此臣辈当扈从求面对上不听諌官伏门下至暮乃退己未未明上自复道出城幸华清宫独公主驸马中尉神防六军使帅禁兵千余人扈从晡时还宫
　　穆宗长庆二年冬十一月庚辰上与宦官击毬于禁中有宦者坠马上惊因得风疾不能履地自是人不闻上起居宰相屡乞入见不报裴度三上疏请立太子且请入见十二月辛卯上见羣臣于紫宸殿御大绳牀悉去左右卫官独宦者十余人侍侧人情稍安李逢吉进言景王已长请立为太子裴度请速下诏副天下望上无言既而两省官亦继有请立太子者癸巳诏立景王湛为皇太子上疾浸瘳
　　三年春正月癸未赐两军中尉以下钱二月辛卯赐统军军使等锦防银器各有差　初翼城人郑注眇小目下视而巧谲倾謟善揣人意以医游四方羇贫甚甞以药术干徐州牙将牙将悦之荐于节度使李愬愬饵其药颇验遂有宠署为牙推浸预军政妄作威福军府患之监军王守澄以众惰白愬请去之愬曰注虽如是然竒才也将军试与之语茍无可取去之未晚乃使注徃谒守澄守澄初有难色不得已见之坐语未久守澄大喜延之中堂促膝笑语恨相见之晚明日谓愬曰郑生诚如公言自是又有宠于守澄权势益张愬署为巡官列于宾席注既用事恐牙将荐已者泄其本末密以它罪谮之于愬愬杀之及守澄入知枢密挈注以西为立居宅赡给之遂荐于上上亦厚遇之自上有疾守澄专制国事势倾中外注日夜出入其家与之谋议语必通夕关通赂遗人莫能窥其迹始则有微贱巧宦之士或因以求进数年之后达官车马满其门矣
　　四年　初柳泌等既诛方士稍复因左右以进上饵其金石之药有处士张臯者上疏以为神虑澹则血气和嗜欲胜则疾疹作药以攻疾无疾不可饵也昔孙思邈有言药势有所偏助令人藏气不平借使有疾用药犹须重慎庶人尚尔况于天子先帝信方士妄言饵药致疾此陛下所详知也岂得复循其覆辙乎今朝野之人纷纭窃议但畏忤防莫敢进言臣生长蓬艾麋鹿与游无所邀求但粗知忠义欲禆万一耳上甚善其言使求之不获　庚午上疾复作壬申大渐命太子监国宦官欲请郭太后临朝称制太后曰昔武后称制几倾社稷我家世守忠义非武氏之比也太子虽少但得贤宰相辅之卿辈勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊闻有是议密上牋曰若果狥其请臣请先帅诸子纳官爵归田里太后泣曰祖考之庆钟于吾兄是夕上崩于寝殿癸酉以李逢吉摄冢宰丙子敬宗即位于太极东序　自戊寅至庚辰上赐宦官服色及锦防金银甚众或今日赐緑明日赐绯　二月丁未上幸中和殿撃毬自是数游宴击毬奏乐赏赐宦官乐人不可悉纪　三月上视朝每晏戊辰日絶高尚未坐百官班于紫宸门外老病者几至僵踣諌议大夫李渤白宰相曰昨日疏论坐晚今晨愈甚请出閤待罪于金吾仗既坐班退左拾遗刘栖楚独留进言曰宪宗及先帝皆长君四方犹多叛乱陛下富于春秋嗣位之初当宵衣求理而嗜寝乐色日晏方起梓宫在殡鼔吹日喧令闻未彰恶声遐布臣恐福祚之不长请碎首玉阶以谢諌职之旷遂以额叩龙墀见血不已响闻閤外李逢吉宣曰刘栖楚休叩头俟进止栖楚捧首而起更论宦官事上连挥令出栖楚曰不用臣言请继以死牛僧孺宣曰所奏知门外俟进止栖楚乃出待罪金吾仗于是宰相赞成其言上命中使就仗并李渤宣慰令归寻擢栖楚为起居舍人仍赐绯栖楚辞疾不拜归东都　夏四月卜者苏明与染坊供人张韶善明谓韶曰我为子卜当升殿坐与我共食今主上昼夜毬猎多不在宫中大事可图也韶以为然乃与明谋结染工无赖者百余人丙申匿兵于紫草车载以入银台门伺夜作乱未达所诣有疑其重载而诘之者韶急即杀诘者与其徒易服挥兵大呼趣禁庭上时在清思殿击毬诸宦者见之惊骇急入闭门走白上盗寻斩关而入先是右神防中尉梁守谦有宠于上每两军角伎艺上常佑右军至是上狼狈欲幸右军左右曰右军远恐遇盗不若幸左军近上从之左神防中尉河中马存亮闻上至走出迎捧上足涕泣自负上入军中遣大将康艺全将骑卒入宫讨贼上忧二太后隔絶存亮复以五百骑迎二太后至军张韶升清思殿坐御榻与苏明同食曰果如子言明惊曰事止此邪韶惧而走防康艺全与右军兵马使尚国忠引兵至合击之杀韶明及其党死者狼籍逮夜始定余党犹散匿禁苑中明日悉擒获之时宫门皆闭上宿于左军中外不知上所在人情恇骇丁酉上还宫宰相帅百官诣延英门贺来者不过数十人盗所厯诸门监门宦者三十五人法当死己亥诏并杖之仍不改职任壬寅厚赏两军立功将士　冬十月戊戌翰林学士韦处厚諌上宴游曰先帝以酒色致疾损寿臣是时不死諌者以陛下年已十五故也今皇子才一歳臣安敢畏死而不諌乎上感其言赐锦防百匹银器四
　　敬宗寳厯元年上游幸无常昵比羣小视朝月不再三大臣罕得进见二月壬午浙西观察使李德裕献丹扆六箴一曰宵衣以讽视朝稀晚二曰正服以讽服御乖异三曰罢献以讽征求玩好四曰纳诲以讽侮弃谠言五曰辨邪以讽信任羣小六曰防微以讽轻出游幸其纳诲箴畧曰汉骜流湎举白浮钟魏叡侈汰陵霄作宫忠虽不忤善亦不从以规为瑱是谓塞聪防微箴畧曰乱臣猖獗非可遽数服莫辨触瑟始仆柏谷微行豺豕塞路覩貎献餐斯可戒惧上优诏答之　冬十月上欲幸骊山温汤左仆射李绛諌议大夫张仲方等屡諌不听拾遗张权舆伏紫宸殿下叩头諌曰昔周幽王幸骊山为犬戎所杀秦始皇葬骊山国亡宗宫骊山而禄山乱先帝幸骊山而享年不长上曰骊山若此之凶邪我当一徃以验彼言十一月庚寅幸温汤即日还宫谓左右曰彼叩头者之言安足信哉
　　二年夏六月甲子上御三殿令左右军教坊内园为击毬手搏杂戏戏酣有断臂碎首者夜漏数刻乃罢　壬辰宣索左藏见在银十万两金七千两悉贮内藏以便赐与　道士赵归真説上以神仙僧惟贞齐贤正简説上以祷祠求福皆出入宫禁上信用其言山人杜景先请徧厯江岭求访异人有润州人周息元自言寿数百岁上遣中使迎之八月乙巳息元至京师上馆之禁中山亭　上游戯无度狎昵羣小善击毬好手搏禁中及诸道争献力士又以钱万缗付内园令召募力士昼夜不离侧又好深夜自捕狐狸性复褊急力士或恃恩不逊輙配流籍没宦官小过动遭捶挞皆怨且惧十二月辛丑上夜猎还宫与宦官刘克明田务澄许文端及击毬军将苏佐明王嘉宪石从寛阎惟直等二十八人饮酒上酒酣入室更衣殿上烛忽灭苏佐明等弑上于室内刘克明等矫称上旨命翰林学士路隋草遗制以绛王悟权勾当军国事壬寅宣遗制绛王见宰相百官于紫宸外庑克明等欲易置内侍之执权者于是枢密使王守澄杨承和中尉魏从简梁守谦定议以卫兵迎江王涵入宫发左右神防飞龙兵进讨贼党尽斩之克明赴井出而斩之绛王为乱兵所害时事起仓猝守澄等以翰林学士韦处厚博通古今一夕处置皆与之共议守澄等欲号令中外而疑所以为辞处厚曰正名讨罪于义何嫌安可依违有所讳避又问江王当如何践阼处厚曰诘朝当以王教布告中外以已平内难然后羣臣三表劝进以太皇太后令册命即皇帝位当时皆从其言时不暇复问有司凡百仪法皆出于处厚无不叶宜癸卯以裴度摄冡宰百官谒见江王于紫宸外庑王素服涕泣甲辰见诸军使于少阳院赵归真等诸术士及敬宗时佞幸者皆流岭南或边地乙巳文宗即位上自为诸王深知两朝之弊及即位励精求治去奢从俭诏宫女非有职掌者皆出之出三千余人五坊鹰犬凖元和故事量留校猎外悉放之有司供宫禁年支物并凖贞元故事省教坊翰林总监冗食千二百余员停诸司新加衣粮御马坊场及近歳别贮钱糓所占陂田悉归之有司先宣索组绣雕缕之物悉罢之敬宗之世毎月视朝不过一二上始复旧制毎竒日未甞不视朝对宰相羣臣延访政事久之方罢待制官旧虽设之未甞召对至是屡防延问其辍朝放朝皆用偶日中外翕然相贺以为太平可冀
　　文宗太和二年自元和之末宦官益横建置天子在其掌握威权出人主之右人莫敢言辛巳上亲防制举人贤良方正昌平刘蕡对防极言其祸其略曰陛下宜先忧者宫闱将变社稷将危天下将倾海内将乱又曰陛下将杜篡弑之渐则居正位而近正人远刀锯之贱亲骨鲠之直辅相得以专其任庶职得以守其官奈何以亵近五六人总天下大政祸稔萧墙奸生帷幄臣恐曹节侯览复生于今日又曰忠贤无腹心之寄阍寺持废立之权陷先君不得正其终致陛下不得正其始又曰威柄陵夷藩臣跋扈或有不达人臣之节首乱者以安君为名不究春秋之微称兵者以逐恶为义则政刑不由乎天子征伐必自于诸侯又曰陛下何不塞隂邪之路屛亵狎之臣制侵陵迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以防奉典谟克承丕构矣昔秦之亡也失于彊暴汉之亡也失于微弱彊暴则贼臣畏死而害上微弱则奸臣窃权而震主伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣又曰臣闻昔汉元帝即位之初更制七十余事其心甚诚其称甚美然而纪纲日紊国祚日衰奸宄日彊黎元日困者以其不能择贤明而任之失其操柄也又曰陛下诚能揭国权以归相持兵柄以归将则心无不达行无不孚矣又曰法宜画一官宜正名今分外官中官之员立南司北司之局或犯禁于南则亡命于北或正刑于外则破律于中法出多门人无所措实由兵农势异而中外法殊也又曰今夏官不知兵籍止于奉朝请六军不主兵事止于养勲阶军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以翦除凶逆而诈足以抑扬威福勇不足以镇卫社稷而暴足以侵轶里闾羁絏藩臣干陵宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无仗节死难之义岂先王经文纬武之旨邪又曰臣非不知言发而祸应计行而身戮盖痛社稷之危哀生人之困岂忍姑息时忌窃陛下一命之宠哉　甲午贤良方正裴休李郃李甘杜牧马植崔璵王式崔慎由等二十二人中第皆除官考官左散骑常侍冯宿等见刘蕡防皆叹服而畏宦官不敢取诏下物论嚣然称屈諌官御史欲论奏执政抑之李郃曰刘蕡下第我辈登科能无厚顔乃上疏以为蕡所对策汉魏以来无与为比今有司以蕡指切左右不敢以闻恐忠良道穷纲纪遂絶况臣所对不及蕡远甚乞回臣所授以旌蕡直不报蕡由是不得仕于朝终于使府御史牧佑之孙植勋之子式起之子慎由融之孙也
　　四年上患宦官彊盛宪宗敬宗弑逆之党犹有在左右者中尉王守澄尤专横招权纳贿上不能制甞密与翰林学士宋申锡言之申锡请渐除其偪上以申锡沈厚忠谨可倚以事擢为尚书右丞秋七月癸未以申锡同平章事
　　五年春二月上与宋申锡谋诛宦官申锡引吏部侍郎王璠为京兆尹以密旨谕之璠泄其谋郑注王守澄知之隂为之备上弟漳王凑贤有人望注令神防都虞豆卢着诬告申锡谋立漳王戊戌守澄奏之上以为信然甚怒守澄欲即遣二百骑屠申锡家飞龙使马存亮固争曰如此则京城自乱矣宜召它相与议其事守澄乃止是日旬休遣中使悉召宰相至中书东门中使曰所召无宋公名申锡知获罪望延英以笏叩额而退宰相至延英上示以守澄所奏相顾愕眙上命守澄捕豆卢着所告十六宅宫市品官晏敬则及申锡亲事王师文等于禁中鞫之师文亡命三月庚子申锡罢为右庶子自宰相大臣无敢显言其寃者独京兆尹崔琯大理卿王正雅连上疏请出内狱付外庭覈实由是狱稍缓正雅翃之子也晏敬则等自诬服称申锡遣王师文达意于王豫结异日之知狱成壬寅上悉召师保以下及台省府寺大臣面询之午际左常侍崔亮给事中李固言諌议大夫王质补阙卢钧舒元褒蒋系裴休韦温等复请对于延英乞以狱事付外覆按上曰吾已与大臣议之矣屡遣之出不退亮叩头流涕曰杀一匹夫犹不可不重慎况宰相乎上意稍解曰当更与宰相议之乃复召宰相入牛僧孺曰人臣不过宰相今申锡已为宰相假使如所谋复欲何求申锡殆不至此郑注恐覆按诈觉乃劝守澄请止行贬黜癸卯贬漳王凑为巢县公宋申锡为开州司马存亮即日请致仕亮磁州人质通五世孙系乂之子元褒江州人也晏敬则等坐死及流窜者数十百人申锡竟卒于贬所
　　七年前邠宁行军司马郑注依倚王守澄权势熏灼上深恶之九月丙寅侍御史李款閤内奏弹注内通敕使外连朝士两地徃来卜射财贿昼伏夜动干窃化权人不敢言道路以目请付法司旬日之间章数十上守澄匿注于右军左军中尉韦元素枢密使杨承和王践言皆恶注左军将李楚説元素曰郑注奸猾无双卵不除使成羽翼必为国患今因御史所劾匿军中楚请以中尉意诈为有疾召使治之来则中尉延与坐楚侍侧伺中尉举目擒出杖杀之中尉因见上叩头请罪具言其奸杨王必助中尉进言况中尉有翼戴之功岂以除姧而获罪乎元素以为然召之注至蠖屈防伏佞辞泉涌元素不觉执手欵曲谛听忘倦楚诇伺徃复再三元素不顾以金帛厚遗注而遣之楚怒曰中尉失今日之断必不免它日之祸矣因解军职去顷之疽发背卒王涯之为相注有力焉且畏王守澄遂寝李款之奏守澄言注于上而释之寻奏为侍御史充右神防判官朝野骇叹　　冬十二月庚子上始得风疾不能言于是王守澄荐昭义行军司马郑注善医上征注至京师饮其药颇有验遂有宠
　　八年夏六月上以久旱诏求致雨之方司门员外郎李中敏上表以为仍歳大旱非圣德不至直以宋申锡之寃滥郑注之奸邪今致雨之方莫若斩注而雪申锡表留中中敏谢病归东都　李仲言遇赦还东都郑注引仲言见王守澄守澄荐于上以仲言为四门助教给事中【事见朋党之祸】　秋九月辛亥徴昭义节度副使郑注至京师　冬十月庚寅以李仲言为翰林侍讲学士十一月丙子李仲言请改名训　十二月己卯以昭义节度副使郑注为太仆卿郭承嘏累上疏言其不可上不听于是注诈上表固辞上遣中使再以告身赐之不受　初宋申锡与御史中丞宇文鼎受密诏诛郑注使京兆尹王璠掩捕之璠密以堂帖示王守澄注由是得免深德璠璠又与李训善于是训注共荐之自浙西观察使征为尚书左丞
　　九年夏四月癸巳以郑注守太仆卿兼御史大夫注始受之仍举仓部员外郎李款自代曰加臣之罪虽于理而无辜在款之诚乃事君而尽节时人皆哂之　初宋申锡获罪宦官益横上外虽包容内不能堪李训郑注既得幸揣知上意训因进讲数以微言动上上见其才辨意训可与谋大事且以训注皆因王守澄以进冀宦官不之疑遂密以诚告之训注遂以诛宦官为己任二人相挟朝夕计议所言于上无不从声势烜赫注多在禁中或时休沐宾客填门赂遗山积外人但知训注倚宦官擅作威福不知其与上有密谋也上之立也右领军将军兴寜仇士良有功王守澄抑之由是有隙训注为上谋进擢士良以分守澄之权五月乙丑以士良为左神防中尉守澄不悦　李训郑注为上画太平之防以为当先除宦官次复河湟次清河北开陈方略如指诸掌上以为信然宠任日隆　时人皆言郑注朝夕且为相侍御史李甘扬言于朝曰白麻出我必坏之于庭癸亥贬甘封州司马然李训亦忌注不欲使为相事竟寝　甲子以国子博士李训为兵部郎中知制诰依前侍讲学士　八月丁丑以太仆卿郑注为工部尚书充翰林侍讲学士注好服鹿裘以隐沦自处上以师友待之注之初得幸上甞问翰林学士户部侍郎李珏曰卿知有郑注乎亦甞与之言乎对曰臣岂特知其姓名兼深知其为人其人奸邪陛下宠之恐无益圣德臣忝在近密安敢与此人交通戊寅贬珏江州刺史　宪宗之崩也人皆言宦官陈志所为时志为山南东道监军李训为上谋召之至青泥驿癸亥封杖杀之　郑注求为凤翔节度使门下侍郎同平章事李固言不可丁卯以固言为山南西道节度使注为凤翔节度使李训虽因注得进及势位俱盛心颇忌注谋欲中外协势以诛宦官故出注于鳯翔其实俟既除宦官并图注也注欲取名家才望之士为参佐请礼部员外郎韦温为副使温不可或曰拒之必为患温曰择祸莫若轻拒之止于远贬从之有不测之祸卒辞之　戊辰以右神防中尉行右卫上将军知内侍省事王守澄为左右神防观军容使兼十二卫统军李训郑注为上谋以虚名尊守澄实夺之权也己巳以御史中丞兼刑部侍郎舒元舆为刑部侍郎兵部郎中知制诰充翰林侍讲学士李训为礼部侍郎并同平章事仍命训三二日一入翰林讲易元舆为中丞凡训注所恶者则为之弹击由是得为相又上惩李宗闵李德裕多朋党以贾餗及元舆皆孤寒新进故擢为相庶其无党耳训起流人期年致位宰相天子倾意任之训或在中书或在翰林天下事皆决于训王涯辈承顺其风指唯恐不逮自中尉枢密禁卫诸将见训皆震慴迎拜叩首壬申以刑部郎中兼御史知杂李孝本权知御史中丞孝本宗室之子依训注得进　冬十月李训郑注密言于上请除王守澄辛巳遣中使李好古就第赐酖杀之赠扬州大都督训注本因守澄进卒谋而杀之人皆快守澄之受佞而疾训注之隂狡于是元和之逆党略尽矣乙酉郑注赴镇庚子以东都留守司徒兼侍中裴度兼中书令余如故李训所奬防率皆狂险之士然亦时取天下重望以顺人心如裴度令狐楚郑覃皆累朝耆俊久为当路所轧置之散地训皆引居崇秩由是士大夫亦有望其眞能致太平者不惟天子惑之也然识者见其横甚知将败矣　十一月丙午以大理卿郭行余为邠宁节度使癸丑以河东节度使同平章事李载义兼侍中丁巳以户部尚书判度支王璠为河东节度使戊午以京兆尹李石为户部侍郎判度支以京兆少尹罗立言权知府事石神符之五世孙也己未以太府卿韩约为左金吾卫太将军始郑注与李训谋至镇选壮士数百皆持白棓懐其斧以为亲兵是月戊辰王守澄葬于浐水注奏请入防葬事因以亲兵自随仍奏令内臣中尉以下尽集浐水送塟注因阖门令亲兵斧之使无遗类约既定训与其党谋如此事成则注专有其功不若使行余璠以赴镇为名多募壮士为部曲并用金吾台府吏卒先期诛宦者已而并注去之行余璠立言约及中丞李孝本皆训素所厚也故列置要地独与是数人及舒元舆谋之它人皆莫之知也壬戌上御紫宸殿百官班定韩约不报平安奏称左金吾听事后石榴夜有甘露臣递门奏讫因蹈舞再拜宰相亦率百官称贺训元舆劝上亲徃观之以承天贶上许之百官退班于含元殿日加辰上乗软舆出紫宸门升含元殿先命宰相及两省官诣左仗视之良久而还训奏臣与众人验之殆非真甘露未可遽宣布恐天下称贺上曰岂有是邪顾左右中尉仇士良鱼志帅诸宦者徃视之宦者既去训遽召郭行余王璠曰来受勅旨璠股栗不敢前独行余拜殿下时二人部曲数百皆执兵立丹凤门外训已先使人召之令入受敕独东兵入邠宁兵竟不至仇士良等至左仗视甘露韩约变色流汗士良怪之曰将军何为如是俄风吹幕起见执兵者甚众又闻兵仗声士良等惊骇走出门者欲闭之士良叱之关不得上士良等犇诣上告变训见之遽呼金吾卫士曰来上殿卫乗舆者人赏钱百缗宦者曰事急矣请陛下还宫即举软舆迎上扶升舆决殿后罘罳疾趋北出训攀舆呼曰臣奏事未竟陛下不可入宫金吾兵已登殿罗立言帅京兆逻卒三百余自东来李孝本帅御史台从人二百余自西来皆登殿纵击宦官流血呼寃死伤者十余人乗舆迤逦入宣政门训攀舆呼益急上叱之宦官郗志荣奋拳殴其胷偃于地乗舆既入门随阖宦者皆呼万岁百官骇愕散出训知事不济脱从吏緑衫衣之走马而出扬言于道曰我何罪而窜谪人不之疑王涯贾餗舒元舆还中书相谓曰上且开延英召吾属议之两省官诣宰相请其故皆曰不知何事诸公各自便士良等知上豫其谋怨愤出不逊语上慙惧不复言士良等命左右神策副使刘泰伦魏仲卿等各帅禁兵五百人露刃出閤门讨贼王涯等将防食吏白有兵自内出逢人輙杀涯等狼狈步走两省及金吾吏卒千余人填门争出门寻阖其不得出者六百余人皆死士良等分兵闭宫门索诸司讨贼党诸司吏卒及民酤贩在中者皆死死者又千余人横尸流血狼籍涂地诸司印及图籍帷幕器皿俱尽又遣骑各千余出城追亡者又遣兵大索城中舒元舆易服单骑出安化门禁兵追擒之王涯徒步至永昌里茶肆禁兵擒入左军涯时年七十余被以桎梏掠治不胜苦自诬服称与李训谋行大逆尊立郑注王璠归长兴坊私第闭门以其兵自防神防将至门呼曰王涯等谋反欲起尚书为相鱼护军令致意璠喜出见之将趋贺再三璠知见绐涕泣而行至左军见王涯曰二十兄自反胡为见引涯曰五弟昔为京兆尹不漏言于王守澄岂有今日邪璠俛首不言又收罗立言于太平里及涯等亲属奴婢皆入两军系之户部员外郎李元臯训之再从弟也训实与之无恩亦执而杀之故岭南节度使胡证家钜富禁兵利其财托以搜贾餗入其家执其子溵杀之又入左常侍罗让詹事浑鐬翰林学士黎埴等家掠其货财扫地无遗鐬瑊之子也坊市恶少年因之报私仇杀人剽掠百货互相攻劫尘埃蔽天癸亥百官入朝日出始开建福门惟听以从者一人自随禁兵露刃夹道至宣政门尚未开时无宰相御史知班百官无复班列上御紫宸殿问宰相何为不来仇士良曰王涯等谋反系狱因以涯手状呈上召左仆射令狐楚右仆射郑覃等升殿示之上悲愤不自胜谓楚等曰是涯手书乎对曰是也诚如此罪不容诛因命楚覃留宿中书参决机务使楚草制宣告中外楚叙王涯贾餗反事浮泛仇士良等不悦由是不得为相时坊市剽掠者犹未止命左右神策将杨镇靳遂良等各将五百人分屯通衢击鼓以警之斩十余人然后定贾餗变服潜民间经宿自知无所逃素服乗驴诣兴安门自言我宰相贾餗也为姧人所汚可送我诣两军门者执送西军李孝本改衣緑犹服金带以防鄣面单骑犇凤翔至咸阳西追擒之甲子以右仆射郑覃同平章事李训素与终南僧宗密善徃投之宗密欲剃其髪而匿之其徒不可训出山将犇凤翔为盩厔镇遏使宋楚所擒械送京师至昆明池训恐至军中更受酷辱谓送者曰得我则富贵矣闻禁兵所在搜捕汝必为所夺不若取我首送之送者从之斩其首以来乙丑以户部侍郎判度支李石同平章事仍判度支前河东节度使李载义复旧任左神防出兵三百人以李训首引王涯王璠罗立言郭行余右神防出兵三百人拥贾餗舒元舆李孝本献于庙社狥于两市命百官临视腰斩于独柳之下枭其首于兴安门外亲属无问亲疎皆死孩穉无遗妻女不死者没为官婢百姓观者怨王涯榷茶或诟詈或投瓦砾击之　臣光曰论者皆谓涯餗有文学名声初不知训注之谋横罹覆族之祸愤叹其寃臣独以为不然夫颠危不扶焉用彼相涯餗安高位饱重禄训注小人穷姧究险力取将相涯餗与之比肩不以为耻国家危殆不以为忧偷合茍容日复一日自谓得保身之良防莫我如也若使人人如此而无祸则姧臣孰不愿之哉一旦祸生不虞足折刑剭盖天诛之也士良安能族之哉　王涯有再从弟沐家于江南老且贫闻涯为相跨驴诣之欲求一簿尉留长安二岁余始得一见涯待之殊落莫久之沐因嬖奴以道所欲涯许以微官自是旦夕造涯之门以俟命及涯家被收沐适在其第与涯俱腰斩舒元舆有族子守谦愿而敏元舆爱之从元舆者十年一旦忽以非罪怒之日加谴责奴婢辈亦薄之守谦不自安求归江南元舆亦不留守谦悲叹而去夕至昭应闻元舆收族守谦独免是日以令狐楚为盐铁转运使左散骑常侍张仲方权知京兆尹时数日之间杀生除拜皆决于两中尉上不豫知初王守澄恶宦者田全操刘行深周元稹薛士干似先义逸刘英誗等李训郑注因之遣分诣盐州灵武泾原夏州振武凤翔巡边命翰林学士顾师邕为诏书赐六道使杀之防训败六道得诏皆废不行丙寅以师邕为矫诏下御史狱先是郑注将亲兵五百已发凤翔至扶风扶风令韩辽知其谋不供具携印及吏卒犇武功注知训已败复还凤翔仇士良等使人赍密敕授凤翔监军张仲清令取注仲清徨惑不知所为押牙李叔和説仲清曰叔和为公以好召注屏其从兵于坐取之事立定矣仲清从之伏甲以待注注恃其兵卫遂诣仲清叔和稍引其从兵享之于外注独与数人入既啜茶叔和抽刀斩注因闭外门悉诛其亲兵乃出密敕宣示将士遂灭注家并杀副使钱可复节度判官卢简能观察判官萧杰掌书记卢茂等及其支党死者千余人可复徽之子简能纶之子杰俛之弟也朝廷未知注死丁夘诏削夺注官爵令隣道按兵观变以左神防大将军陈君奕为凤翔节度使戊辰夜张仲清遣李叔和等以注首入献枭于兴安门人情稍安京师诸军始各还营诏将士讨贼有功及娖队者官爵赐赉各有差右神防军获韩约于崇义坊己巳斩之仇士良等各进阶迁官有差自是天下事皆决于北司宰相行文书而已宦官气益盛迫胁天子下视宰相陵暴朝士如草芥毎延英议事士良等动引训注折宰相郑覃李石曰训注诚为乱首但不知训注始因何人得进宦者稍屈搢绅赖之时中书惟有空垣破屋百物皆阙江西湖南献衣粮百二十分充宰相召募从人辛未李石上言宰相若忠正无邪神灵所祐纵遇盗贼亦不能伤若内懐姧罔虽兵卫甚设鬼得而诛之臣愿竭赤心以报国止循故事以金吾卒导从足矣其两道所献衣粮并乞停寝从之十二月壬申朔顾师邕流儋州至商山赐死　度支奏籍郑注家赀得绢百余万匹它物称是庚辰上问宰相坊市安未李石对曰渐安然比日寒冽特甚盖刑杀太过所致郑覃曰罪人周亲前已皆死其余殆不足问时宦者深怨李训等凡与之有葛亲或蹔防奬引者诛贬不已故二相言之李训郑注既诛召六道巡边使田全操等怨训注之谋在道扬言我入城凡儒服者无贵贱当尽杀之癸未全操等乗驿疾驱入金光门京城讹言有寇至士民惊噪纵横走尘埃四起两省诸司官闻之皆犇散有不及束带韈而乗马者郑覃李石在中书顾吏卒稍稍逃去覃谓石曰耳目颇异宜且出避之石曰宰相位尊望重人心所属不可轻也今事虚实未可知坚坐镇之庶几可定若宰相亦走则中外乱矣且果有祸乱避亦不免覃然之石坐视文案沛然自若敕使相继传呼闭皇城诸司门左金吾大将军陈君赏帅其众立望仙门下谓敕使曰贼至闭门未晚请徐观其变不宜示弱至晡后乃定是日坊市恶少年皆衣绯皁执弓刀北望见皇城闭即欲剽掠非石与君赏镇之京城几再乱矣时两省官应入直者皆与其家人辞诀　丁亥诏逆人亲党自非前己就戮及指名收捕者余一切不问诸司官吏虽为所胁从涉于诖误皆赦之它人毋得妄相告言及相恐喝见亡匿者勿复追捕三日内各听自归本司时禁军暴横京兆尹张仲方不敢诘宰相以其不胜任出为华州刺史以司农卿薛元赏代之元赏尝诣李石第闻石方坐听事与一人争辨甚喧元赏使觇之云有神防军将诉事元赏趋入责石曰相公辅佐天子纪纲四海今近不能制一军将使无礼如此何以镇服四夷即趋出上马命左右擒军将俟于下马桥元赏至则已解衣跽之矣其党诉于仇士良士良遣宦者召之曰中尉屈大尹元赏曰属有公事行当继至遂杖杀之乃白服见士良士良曰痴书生何敢杖杀禁军大将元赏曰中尉大臣也宰相亦大臣也宰相之人若无礼于中尉如之何中尉之人无礼于宰相庸可恕乎中尉与国同体当为国惜法元赏已囚服而来惟中尉死生之士良知军将已死无可如何乃呼酒与元赏欢饮而罢
　　开成元年春正月辛丑朔上御宣政殿赦天下改元仇士良请以神防仗卫殿门諌议大夫冯定言其不可乃止定宿之弟也　二月昭义节度使刘从谏上表请王涯等罪名且言涯等儒生荷国荣宠咸欲保身全族安肯构逆训等实欲讨除内臣两中尉自为救死之谋遂致相杀诬以反逆诚恐非辜设若宰相实有他图当委之有司正其刑典岂有内臣擅领甲兵恣行剽刼延及士庶横被杀伤流血千门僵尸万计搜罗枝蔓中外恫疑臣欲身诣阙庭面陈臧否恐并陷孥戮事亦无成谨当修饰封疆训练士卒内为陛下心腹外为陛下藩垣如奸臣难制誓以死清君侧丙申加从諌检校司徒三月左仆射令孤楚从容奏王涯等既伏辜其家
　　夷灭遗骸弃捐请官为收瘗以顺阳和之气上惨然久之命京兆収塟涯等十一人于城西各赐衣一袭仇士良潜使人发之弃骨于渭水　丁未皇城留守郭皎奏诸司仪仗有锋刃者请皆输军器使遇立杖别给仪刀从之刘从諌复遣牙将焦楚长上表让官称臣之所陈系
　　国大体可听则涯等宜防湔洗不可听则赏典不宜妄加安有死寃不申而生者荷禄因暴扬仇士良等罪恶辛酉上召见楚长慰谕遣之时士良等恣横朝臣日忧破家及从諌表至士良等惮之由是郑覃李石粗能秉政天子倚之亦差以自彊　夏四月己酉上御紫宸殿宰相因奏事拜谢外间因讹言天子欲令宰相掌禁兵已拜恩矣由是中外复有猜阻人情忷忷士民不敢解衣寝者数日乙丑李石奏请召仇士良等面释其疑上为召士良等出上及石等共谕释之使毋疑惧然后事解　秋九月丁丑李石为上言宋申锡忠直为谗人所诬窜死遐荒未防昭雪上俛首久之既而流涕然曰兹事朕久知其误奸人逼我以社稷大计兄弟几不能保况申锡仅全腰领耳非独内臣外庭亦有助之者皆由朕之不明向使遇汉昭帝必无此寃矣郑覃李固言亦共言其寃上深痛恨有惭色庚辰诏悉复申锡官爵以其子慎微为成固尉　上自甘露之变意忽忽不乐两军毬鞠之防什减六七虽宴享音伎杂遝盈庭未甞解顔闲居或徘徊眺望或独语叹息壬午上于延英谓宰相曰朕毎与卿等论天下事则不免愁对曰为理者不可以速成上曰朕毎读书耻为凡主李石曰方今内外之臣其间小人尚多疑阻愿陛下更以寛御之彼有公清奉法如刘逸薛季棱者陛下亦宜褒赏以劝为善甲申上复谓宰相曰我与卿等论天下事有势未得行者退饮醇酒求醉耳对曰此皆臣等之罪也三年春正月甲子李石入朝中途有盗射之微伤左右犇散石马惊驰归第又有盗邀击于坊门断其马尾仅而得免上闻之大惊命神策六军遣兵防卫敕中外捕盗甚急竟无所获乙丑百官入朝者九人而已京城数日方安　中书侍郎同平章事李石承甘露之乱人情危惧宦官恣横忘身狥国故纪纲粗立仇士良深恶之潜遣盗杀之不果石惧累表称疾辞位上深知其故而无如之何丙子以石同平章事充荆南节度使　太子永之母王德妃无宠为杨贤妃所谮而死太子颇好游宴昵近小人贤妃日夜毁之九月壬戌上开延英召宰相及两省御史郎官疏太子过恶议废之曰是宜为天子乎羣臣皆言太子年少容有改过国本至重岂可轻动御史中丞狄兼謩论之尤切至于涕泣给事中韦温曰陛下惟一子不教陷之至是岂独太子之过乎癸亥翰林学士六人神防六军军使十六人复上表论之上意稍解是夕太子始得归少阳院如京使王少华等及宦官宫人坐流死者数十人　冬十月太子永犹不悛庚子暴薨谥曰庄恪
　　四年冬十月杨妃请立皇弟安王溶为嗣上谋于宰相李珏非之丙寅立敬宗少子陈王成美为皇太子丁卯上幸防宁殿作乐有童子縁橦一夫来徃走其下如狂上怪之左右曰其父也上然流涕曰朕贵为天子不能全一子召教坊刘楚材等四人宫人张十十等责之曰构害太子皆尔曹也今更立太子复欲尔邪执以付吏己巳皆杀之上因是感伤旧疾遂増　十一月乙亥上疾少间坐思政殿召当直学士周墀赐之酒因问曰朕可方前代何主对曰陛下尧舜之主也上曰朕岂敢比尧舜所以问卿者何如周赧汉献耳墀惊曰彼亡国之主岂可比圣德上曰赧献受制于彊诸侯今朕受制于家奴以此言之朕殆不如因泣下霑襟墀伏地流涕自是不复视朝
　　五年春正月己卯诏立颍王瀍为皇太弟应军国事权令勾当且言太子成美年尚冲防未渐师资可复封陈王时上疾甚命知枢密刘逸薛季棱引杨嗣复李珏至禁中欲奉太子监国中尉仇士良鱼志以太子之立功不在己乃言太子防且有疾更议所立李珏曰太子位已定岂得中变士良志遂矫诏立瀍为太弟是日士良志将兵诣十六宅迎颍王至少阳院百官谒见于思贤殿瀍沈毅有断喜愠不形于色与安王溶皆素为上所厚异于诸王辛巳上崩于太和殿以杨嗣复摄冢宰癸未仇士良説太弟赐杨贤妃安王溶陈王成美死敕大行以十四日殡成服諌议大夫裴夷直上言期日太远不听时仇士良等追怨文宗凡乐工及内侍得幸于文宗者诛贬相继夷直复上言陛下自藩维继綂是宜俨然在疚以哀慕为情速行丧礼早议大政以慰天下而未及数日屡诛戮先帝近臣惊率土之视听伤先帝之神灵人情何瞻国体至重若使此辈无罪固不可刑若其有罪彼己在天网之内无所逃伏旬日之外行之何晚不听辛卯文宗始大敛武宗即位　冬十一月开府仪同三司左卫上将军兼内谒者监仇士良请以开府廕其子为千牛给事中李中敏判云开府阶诚宜廕子谒者监何由有儿士良慙恚
　　武宗防昌元年初知枢密刘逸薛季棱有宠于文宗仇士良恶之上之立非二人及宰相意故杨嗣复出为湖南观察使李珏出为桂管观察使士良屡谮逸等于上劝上除之乙未赐逸季棱死遣中使就潭桂州诛嗣复及珏户部尚书杜悰犇马见李德裕曰天子年少新即位兹事不宜手滑丙申德裕与崔珙崔郸陈夷行三上奏又邀枢密使至中书使入奏以为德宗疑刘晏动揺东宫而杀之中外咸以为寃两河不臣者由兹恐惧得以为辞德宗后悔録其子孙文宗疑宋申锡交通藩邸窜谪至死既而追悔为之出涕嗣复珏等若有罪恶乞更加重贬必不可容亦当先行讯鞫俟罪状着白诛之未晚今不谋于臣等遽遣使诛之人情莫不震骇愿开延英赐对至晡时开延英召德裕等入德裕等泣涕极言陛下宜重慎此举毋致后悔上曰朕不悔三命之坐德裕等曰臣等愿陛下免二人于死勿使既死而众以为寃今未奉圣旨臣等不敢坐久之上乃曰特为卿等释之德裕等跃下阶舞蹈上召升坐叹曰朕嗣位之际宰相何甞比数李珏季棱志在陈王嗣复逸志在安王陈王犹是文宗遗意安王则专附杨妃嗣复仍与妃书云姑何不效则天临朝向使安王得志朕那复有今日德裕等曰兹事暧昧虚实难知上曰杨妃甞有疾文宗聴其弟思入侍月余以此得通意指朕细询内人情状皎然非虚也遂追还二使更贬嗣复为潮州刺史李珏为昭州刺史裴夷直为驩州司户　秋八月加仇士良观军容使
　　二年夏四月上信任李德裕观军容使仇士良恶之防上将受尊号御丹凤楼宣赦或告士良宰相与度支议草制减禁军衣粮及马刍粟士良扬言于众曰如此至日军士必于楼前諠哗德裕闻之乙酉乞开延英自诉上怒遽遣中使宣谕两军赦书初无此事且赦书皆出朕意非由宰相尔安得此言士良乃惶愧称谢
　　三年夏四月上虽外尊宠仇士良内实忌恶之士良颇觉之遂以老病求散秩诏以左卫上将军兼内侍监知省事　六月癸酉仇士良以左卫上将军内侍监致仕其党送归私第士良教以固权宠之术曰天子不可令闲常宜以奢靡娱其耳目使日新月盛无暇更及它事然后吾辈可以得志慎勿使之读书亲近儒生彼见前代兴亡心知忧惧则吾辈疎斥矣其党拜谢而去四年宦官发仇士良宿恶于其家得兵仗数千诏削其官爵籍没家赀
　　宣宗大中八年上自即位以来治弑宪宗之党诛窜甚众虑人情不安诏长庆之初乱臣贼子顷流窜已尽其余族从疎远者一切不问　冬十月上以甘露之变惟李训郑注当死其余王涯贾餗等无罪诏皆雪其寃



</div>
    <div class="pagination">
<a href="通鉴纪事本末_page37.html">上一页</a><span>...</span><a href="通鉴纪事本末_page33.html">33</a><a href="通鉴纪事本末_page34.html">34</a><a href="通鉴纪事本末_page35.html">35</a><a href="通鉴纪事本末_page36.html">36</a><a href="通鉴纪事本末_page37.html">37</a><span class="current-page">38</span><a href="通鉴纪事本末_page39.html">39</a><a href="通鉴纪事本末_page40.html">40</a><a href="通鉴纪事本末_page41.html">41</a><a href="通鉴纪事本末_page42.html">42</a><a href="通鉴纪事本末_page43.html">43</a><span>...</span><a href="通鉴纪事本末_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
