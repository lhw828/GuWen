<!DOCTYPE html>
<html>
 <head>
  <meta charset="utf-8"/>
  <title>
   皇宋通鉴长编纪事本末 - 第 22 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇宋通鉴长编纪事本末 - 第 22 页/共 103 页
  </h1>
  <div class="content">
   上以李溥、林特、刘承珪等所折衷新法犹恐未尽其要，命枢密直学士李濬、刘综、知杂御史王济与三司同取旧法，较其利害。时新法方行，商人颇惑，不敢以时货易。然榷务所纳金帛，其数已多于前岁矣。庚申，特、承珪请罢比较，仍乞不议酬赏。从之。
　　四年九月，丁谓、林特以王济等较茶法持论多忤，因与王钦若迭诋訾之。辛巳，济以工部员外郎兼侍御史知杂事改工部郎中，出知杭州。 
　　十二月乙未，王钦若等编修《君臣事迹》。钦若为人倾巧，所修书或当上意，褒赏所及，钦若即自名表首以谢。或谬误有所谴问，则戒书吏，称杨亿以下所为以对。同僚皆嫉之，使陈越寝如尸以为钦若，石中立作钦若妻哭其旁，余人歌虞殡于前。钦若闻之密奏，将尽绌责，王旦持之得寝。亿在馆中，钦若或继至，必避出，他所亦然。钦若出知杭州，举朝皆有诗，独亿不作。钦若辞日具奏，诏谕亿令作诗，竟迁延不送。
　　此据江休复《杂志》附见。
　　大中祥符四年七月，国史院进所修《太祖纪》。上录《纪》中义例未当者二十余条，谓王旦、王钦若等曰：『如以钟鼓楼而为漏室，窑务为甄宫，岂若直指其名也?宜改正之。』钦若曰：『此盖晁迥、杨亿所修。』上曰：『卿尝参之耶?』旦曰：『朝廷撰集大典，并当悉心，务令广备，初无彼此之别也。』因诏每卷自令先奏草本，编修官及同修史官，其初修或再看详，皆具载其名。
　　五年九月戊子，参知政事、刑部侍郎赵安仁罢为兵部尚书。安仁小心谨畏，处事审详，特留意于刑名。内外书诏关要切者，必归安仁裁损之。先是，上议立皇后，安仁谓刘德妃家世寒微，不如沈才人出于相门。上虽不乐，然察其中正，不罪也。它日，与王钦若从容论方今大臣谁最为长者。钦若欲排安仁，乃誉之曰：『无若赵安仁。』上曰：『何以言之?』钦若曰：『安仁昔为故相沈义伦所知，至今不忘旧德，常欲报之。』上默然，始有意斥安仁矣。三司使、礼部侍郎丁谓为户部侍郎、参知政事。初，翰林学士李宗谔与王旦善，旦欲引宗谔参知政事，尝以告王钦若，钦若唯唯。旦曰：『当白上。』宗谔家贫，禄廪不足以给婚嫁，旦前后资借甚多。钦若知之。故事，参知政事谢日，所赐之物几三千缗。钦若因密奏宗谔负王旦私钱不能偿，旦欲引宗谔参知政事，得赐物以偿己债，非为国择贤也。明日，旦果以宗谔名闻，上变色不许。及赵安仁罢，谓时奉诏谒亳州太清官，犹未还，即命谓代之，盖钦若所荐云。钦若与刘承珪、陈彭年、林待及谓等交通，踪迹诡异，时论谓之『五鬼』。己丑，以盐铁副使、右谏议大夫林特权三司使。癸巳，翰林学士杨亿刚介寡合，在书局，唯与李维、路振、刁衎、陈越、刘筠等善。当时文士多赖其品题，或被贬议者，退多怨诽。钦若骤贵，亿素薄其为人，钦若衔之。陈彭年方以文史售进，忌亿名出己右，相与毁訾于上。上素重亿，未始听也。
　　六年六月，议立皇后刘氏。亿不欲草制，更命他学士，以是频忤旨，恩礼犹不衰。王钦若、陈彭年深害之，益加毁谗，上意稍怠。亿尝入直，忽被召至禁中。既见赐坐，从容顾问，徐出文藁数箧以示亿，曰：『卿识朕书迹乎?此皆朕自起草，未尝命臣下代作。』亿皇恐不知所对，顿首再拜趋出，知谗者之言得行，即谋退遁。亿有别墅在阳翟，亿母往视之，会得疾。亿遂留谒告榜子与孔目吏，中夕奔去。壬申，以右谏议大夫、龙图阁直学士陈彭年为翰林学士。
　　七年六月乙亥，枢密使王钦若罢为吏部尚书，陈尧叟为户部尚书，副使马知节为颍州防御使。钦若性倾巧，敢为矫诞。知节薄其为人，未尝诡随。上尝以《喜雪》诗赐近臣，而误用旁韵。王旦欲白于上，钦若曰：『天子诗，岂当以礼部格校之?』旦遂止。钦若退，遽密以闻。已而上谕二府曰：『前所赐诗，非钦若，几为众笑。』旦唯唯。知节具斥其奸状，上亦不罪也。钦若每奏事，或怀数奏，但出其一二，其余皆匿之。既退，则以己意称上旨行之。知节尝于上前顾钦若曰：『怀中奏何不尽出?』钦若宠顾方深，知节愈不为之下，争于上前者数矣。及是，王怀信等上平清井监蛮功。枢密院议行赏，钦若、尧叟请转一资，知节云：『边臣久无立功者，请重赏以激其余。』议久不决。上促之，知节忿恚，因面讦钦若之短，既而不暇奏禀，即超授怀信等官。上怒，谓向敏中等曰：『钦若等议赏典，不具劄子，亦不具进卷，便直劄送中书，与怀信供备库副使。始则稽留下行，终又擅自超擢，敢以爵赏之柄高下为己任。近位如此，朕须束手也！』又曰：『钦若等乖异，常不和，事无大小，动辄争竞。朕于臣下，止可如此耳。其如事君之礼，人所具瞻何?』于是三人者俱罢。
　　八年四月壬戌，钦若复为枢密使、同平章事。
　　天禧元年八月庚午，以枢密使、同平章事王钦若为右仆射、平章事。先是，上欲相钦若，王旦曰：『钦若遭逢陛下恩礼之厚，乞令在枢密院，两府任用亦均。臣见祖宗朝，未尝使南方人当国。虽古称立贤无方，然必贤士乃可。臣位居元宰，不敢阻抑人，此亦公议也。』上遂止。及旦罢，上卒相钦若。钦若常语人曰：『为王子明故，使我作相晚却十年！』
　　九月癸卯，给事中、参知政事王曾罢为礼部侍郎。初，曾以会灵观使让王钦若（见《崇奉五岳》），上意不怿。及钦若为相，因欲排异己者，数谗之。会曾市贺皇后家旧第，其家未迁，而曾令人辇土置其门。贺氏入诉禁中。明日，上以语钦若，遂罢曾政事。
　　十一月庚申，日南至。先是，太常礼院言：『宰相出殡，当辍视朝。王旦以是日葬，望准礼例。』中书言其日皇帝已有诏不受朝贺，遂不下辍朝之命。议者谓其日当罢百官拜表之礼，时王钦若与旦不协，故抑之。
　　十二月甲戌，以枢密直学士、刑部侍郎李士衡为三司使。士衡方进用，王钦若害之，欲言而未有路。会上论时文之弊，钦若因言：『路振文人也，然不识体。』上曰：『何也?』曰：『士衡父诛死，而振为赠告，乃曰「世有显人」。』上颔之，士衡以故不大用。
　　二年十一月，屯田员外郎、判度支勾院任布责监邓州酒税（见《祥源观》）。
　　十二月。工部侍郎、参知政事张知白与宰相王钦若议论多相失，因称疾辞位。丙午，罢为刑部侍郎、翰林学士、知天雄军。上赋诗饯之。
　　三年六月甲午，左仆射、平章事王钦若罢为太子太保。时钦若恩遇浸衰，人有言其受金者，钦若于上前自辨，乞下御史台覆实。上不悦，曰：『国家置御史台，固欲为人辨虚实耳?』钦若皇恐，因求出藩。会商州捕得道士谯文易畜禁书，能以术使六丁、六甲神，自言尝出入钦若家。得钦若所遗诗及书。上以问钦若，谢不省，遂罢相。制词以均劳之意，从优礼云。寻命判杭州。
　　《实录》云：初，周怀正以上崇禋祀，遂与妖人朱能辈伪造灵命，冀图恩宠，且日进药饵。钦若屡言其妄，复密陈规谏。怀正惧得罪，因共诬诋，备言捕获金商州道士谯文易畜禁书，有神术。钦若素识之，上不复辨诘，始有是命。盖当时史官见钦若复相，故阴为之辞，其实不然也。今削去。受金覆实事，据《记闻》载苏颂子容语，此必不妄，今从之。
　　初，王钦若尝自言过圃田，夜起视天中，有赤文成紫微字。后使蜀，在褒城道中遇异人，告以他日位至宰相。既去，视其字，则唐司徒裴度也。及贵，遂好神仙之事，常用道家科仪坛场以礼神，朱书『紫微』二字陈于坛上。后又言度坟在郑州，祠宇毁坏，欲自以家财完葺。诏可，仍录度孙坦为郑州助教。钦若又请以新庙编入祀典，从之，仍作文著其事，凡天文及诸词祭，皆钦若发之。虽以济其邪佞，亦其素所蓄积者然也。
　　八月，太子太保、判杭州王钦若自以备位东宫，请入朝。甲申，召之。
　　九月壬申，王钦若来朝，令入赴内殿起居。
　　十月壬辰，以太子太保王钦若为资政殿大学士，仍令日赴资善堂，侍皇太子讲读。
　　十二月己丑，王钦若为司空，职任如故。丁酉，以资政殿大学士、司空王钦若为东道节度使、同平章事、判河南府（见《丁谓事迹》）。
五年十一月戊子，责授司农卿、分司南京（见《丁谓事迹》）。

校勘记
[1]甚溥  原本作『甚博』，据《长编》卷七十六改。
[2]戏弁  原本『弁』字作墨丁，据《长编》卷七十六补。
[3]太常卿  原本作『太常□卿』，其墨丁据《长编》卷九十六、《宋史》卷二八一《寇准传》删。
[4]其子纮  《宋史》卷三○五《杨亿传》同。《长编》卷九十六作『其子铉』。
[5]团练副使  原本脱『副』字，据《长编》卷五十一补。
　　

皇宋通鉴长编纪事本末卷第二十三
真宗皇帝

丁谓事迹
　　天禧三年正月丙戌，知江宁府丁谓言：『启承天节道场，甘露降。』仍献五言诗。有诏褒答，有和诗赐焉。
　　四月丁酉，知江宁府丁谓言：『中使雷允恭诣茅山投进金龙玉简，设醮次，七鹤翔于坛上。』上作书赐谓。
　　六月戊子，保信军节度使丁谓自江宁来朝，召之也。戊戌，以山南东道节度使、同平章事寇准为中书侍郎兼吏部尚书、平章事，保信节度使丁谓为吏部尚书、参知政事。故事，节度使除拜当降麻，翰林学士盛度以为参知政事当属外制，遂命知制诰宋绶草辞，谓甚恨焉。谓在中书，事准谨甚。常会食，羹污准须，谓起徐拂之。准笑曰：『参政国之大臣，乃为长官拂须耶?』谓甚愧之，由是倾诬始萌矣。丁未，以同玉清昭应宫副使、吏部侍郎林特为尚书左丞、玉清昭应宫副使。特性邪险，善附会，故丁谓始终善特，亟引用之。
　　四年六月丙申，以右仆射兼中书侍郎、平章事寇准为太子太传、莱国公。先是，准为枢密使，曹利用副之。准素轻利用，议事有不合者，准辄曰：『君一匹夫耳，岂解此国家大体耶?』利用由是衔之，而丁谓以拂须亦恨准。及同为枢密使，遂合谋欲排准。翰林学士钱惟演见谓权盛，附离之，与讲姻好，而惟演女弟实为马军都虞候刘美妻。时上不豫，艰于语言，政事多中宫所决。谓等交通诡秘，其党日固，故刘氏宗人横于蜀，夺民盐井。上以皇后故，欲舍其罪，准必请行法，重失皇后意，谓等因媒孽之。准尝独请，间曰：『皇太子人望所属，愿陛下思宗庙之重，传以神器，以固万世基本。丁谓佞人也，不可以辅少主。愿择方正大臣为羽翼。』上然之。
　　正传云：丁谓、钱惟演，佞人也，不可辅少主。按此时惟演但为翰林学士，不当便与丁谓同日而语。附传亦不载惟演，恐正传误增，今不取。张唐英《仁宗政要》又载准言丁谓持才挟奸，曹利用恃权使气。恐唐英所载亦不得实。利用恃权使气当在太后垂帘时，今犹未也。陈绎《拜罢录》说止称丁谓。
　　准乃属翰林学士杨亿草表，请太子监国，且欲援亿以代谓。亿畏事泄，夜屏左右为之辞，至自起剪烛跋，中外无知者。既而准被酒泄所谋。
　　亿至自剪烛跋，此据附传，今正传削去。《龙川别志》乃云：亿私语其妻弟张演曰：『数日之后，事当一新。』语稍泄。丁谓夜乘妇人车，与曹利用谋之。不知《别志》何所据。然《别志》所称立太子、废刘后，则是准罢相后周怀正之谋[1]，而亿所草，乃请太子监国表尔。虽附传，亦以为微服过利用为在此时，盖误也。《拜罢》与附传同。今正传已改之。附传及《拜罢录》并云『草制』，正传但云『草表』，今从正传。
　　谓等益惧，力谗准，请罢准政事。上不记与准初有成言，诺其请。会日暮，召知制诰晏殊入禁中，示以除目。殊曰：『臣掌外制，此非臣职也。』乃召惟演。须臾，惟演至，极论准专恣，请深责。上曰：『当与何官?』惟演请用王钦若例，授准太子太保。上曰：『与太子太傅。』又曰：『更与加优礼。』惟演请封国公，出袖中具员册以进。上于小国中指『莱』字。惟演曰：『如此，则中书但有李迪，恐须别命相。』上曰：『姑徐之。』殊既误召，因曰：『恐泄机事，臣不敢复出。』遂宿于学士院。及宣制，则非殊畴昔所见，不知殊所见除目又何等也。殊不以告人，故亦莫得其详去【杰按：去，当为“云”之误。】。
　　《仁宗实录》、寇准附传、陈绎《拜罢录》、司马光《记闻》、张唐英《政要》、曾氏《隆平集》、苏氏《龙川别志》并误以准，初罢相时事即周怀正所谋，盖不考其日月故也。国史正传已略正之，但不详尔。今取钱惟演《日记》及江休复《杂志》附益之。请太子监国，准奏也；传位太子、废皇后，周怀正谋也。准以监国表泄罢相，以怀正谋泄远贬，二事初不同。诸书见准坐怀正继贬，谓准本谋如此，其实谋出怀政，准未必知耳。仁宗景祐元年四月，以王曙言进谥，杨亿亦但云『草奏』请太子亲政，不云『草制』也。《龙川别志》又言使亿草诏书，遣曙出使诛异己者，曙藏去之，亿实不然。今止从《实录》。
　　七月癸亥，上对参知政事李迪、兵部尚书冯拯、翰林学士钱惟演于滋福殿。是日，惟演又力排寇准曰：『准自罢相，转更交结中外，再求用。晓天文卜筮者皆遍召，以至管军臣僚、陛下亲信、内侍无不着意。恐小人朋党诳惑圣听，不如早令出外。』上曰：『有何名目?』惟演曰：『闻准已具表乞河中府，见中书未除宰相，兼亦闻有人许以再用，遂不进此表。』上曰：『与河中府何如?』惟演乞召李迪谕旨。上曰：『李迪何如?』惟演言：『迪长者，无过，只是才短，不能制准。』因言：『中书宜早命宰相。』上难其人，惟演对曰：『若宰相未有人，可且着三两员参知政事。』上曰：『参政亦难得人。』问今谁在李迪上，惟演对：『曹利用、丁谓、任中正并在李迪上。』上默然。惟演又言：『冯拯旧人，性纯和，与寇准不同。』上亦默然，既而曰：『张知白何如?』惟演言：『知白清介，使参政则可，恐未可为宰相。』上颔之。惟演又言：『寇准宜早令出外。准朋党盛，王曙又其女婿，作东宫宾客，谁不畏惧?今朝廷人三分，二分皆附准矣。臣知言出祸从，然不敢不言，惟陛下幸察！』上曰：『卿勿忧。』惟演再拜而退。丙寅，以礼部侍郎、参知政事李迪为吏部侍郎兼太子少傅、平章事，兵部尚书冯拯为枢密使、吏部尚书、同平章事。拯拜枢密使，盖用惟演之言也。迪既为宰相，而准为太子太傅、莱国公如故。先是，冯拯以兵部尚书判都省。上欲加拯吏部尚书、参知政事，召学士杨亿使草制。亿曰：『此舍人职也。』上曰：『学士所职何官?』亿曰：『若除枢密使、同平章事，则制书乃学士所当草也。』上曰：『即以此命拯。』拯既受命枢密院[2]，领使者凡三人，前此未有，人皆怪疑。曹利用、丁谓因各求罢。上徐觉其误，召知制诰晏殊诘之，将有所易置。殊曰：『此非臣职也。』遂召钱惟演入。对曰：『冯拯故参知政事，今拜枢密使，当矣。但中书不应止用李迪一人，盍迁曹利用、丁谓过中书?』上曰：『谁可?』惟演曰：『丁谓文臣，过中书为便。』又言：『玉清昭应宫未有使，谓首议建宫，宜即令领此。』又言：『曹利用忠赤，有功国家，亦宜与平章事。』上曰：『诺。』庚午，以枢密使、吏部尚书丁谓平章事[3]，枢密使、检校太尉曹利用加同平章事，皆用惟演所言也。
　　此段参取钱氏及司马氏《日记》修入。晏殊诏召，恐不至再，当考。冯拯自兵书加吏书，必参政，《日记》偶脱，今追填之。杨亿所云『此舍人职』，盖参政制乃舍人所当草也。
　　上既从钱惟演之言，擢丁谓首相，加曹利用平章事，然所以待寇准者犹如故。谓等惧，谋益深。壬申，准入对，具言谓及利用等交通踪迹。又言：『臣若有罪，当与李迪同坐，不应独被斥。』上即召迪至前质之，两人论辨良久。上意不乐迪，再三目准令退。及俱退，上复召迪入对，作色曰：『寇准远贬，卿与丁谓、曹利用并出外。』迪言：『谓及利用须学士降麻，臣但乞一知州。』上沉吟良久，色渐解，曰：『将取文字来。』迪退后，作文字却进。上遽然曰：『卿等无它，且留文字商量。』更召谓入对。谓请除准节钺，令出外。上不许。
　　此据钱惟演《记》删修。准、迪、谓入对皆二十二日。
　　越明日，杨崇勋等遂告变，周怀政伏诛。又三日，准乃远贬。告周怀政废立（事见《怀政谋废立》），发朱能天书（见《朱能伪造天书》）。丁丑，太子太傅寇准降授太常卿、知相州；翰林学士盛度、枢密直学士王曙并落职，度知光州，曙知汝州，皆坐与周怀政交通，而曙又准婿也。准亲吏张文质、贾德润并黜为普宁、连山县主簿，后又除名，配隶封、贵州，朝士与准亲厚者，丁谓必斥之。杨准【杰按：杨准，应是“杨亿”之误。】尤善准，而请太子监国奏又亿所草也。及准败，丁谓召亿至中书。亿惧，便液俱下，面无人色。谓素重亿，无意害之，徐曰：『谓当改官，烦公为一好词耳。』亿乃稍安，卒保全之。当时宰相爱才如此，谓虽奸邪，议者亦以此称焉。
　　八月，太子太保、判杭州王钦若自以备位东宫，请入朝。甲申，召之，徙知相州。太常卿寇准知安州。初，李迪与准同在中书，事之甚谨。及准罢，丁谓意颇轻迪，于是谓等不欲准居内郡，白上，欲远徙之。上命与小州。谓退而署纸尾曰：『奉圣旨，除远小处知州。』迪曰：『向者圣旨无远字。』谓曰：『君面奉德音，欲擅改圣旨，以庇准耶?』二人忿斗，盖自此始。壬寅，太常卿、知安州寇准坐朱能叛，再贬道州司马。制词云：『不务敦修，密凭凶慝。辱余辅弼，玷乃缙绅。』仍以其事溥告诸州，御史台揭榜朝堂。自准罢相，继以三黜，皆非上本意。岁余，上忽问左右曰：『吾目中久不见寇准，何也?』左右亦莫敢对。
　　此据司马光《记闻》。《丁谓传》云：周怀政事败，议贬准。帝意欲谪准江淮间，谓退而除道州司马，独王曾以帝语质之。谓顾曰：『居停主人勿复言。』盖指曾以第舍假准也。按『居停』之语，在仁宗初再贬雷州时，曾缘此，遂谋去谓。《龙川别志》当得之。以圣旨质谓乃李迪，其事见《记闻》，今从之。若此时曾已诘谓，则当迪、谓忿争时，曾亦必不助谓矣。国史恐误也。徐度《国纪》所载恐不然，今不取。
　　癸卯，卫尉卿慎从吉为光禄卿致仕，司封郎中兼侍御史知杂事杜尧臣改卫尉少卿、知陕州，皆坐与寇准亲善也。
　　九月己未，以枢密副使周起为户部侍郎、知青州，佥书枢密院事曹玮为宣徽南院使、环庆路都部署，兼管勾秦州兵马。起素善寇准，而玮亦不附谓，谓恶之，并指为准党，故俱罢黜。
　　十月丙午，太常寺太祝丁翊为内殿崇班，从其父宰相谓所乞也。
　　十一月乙丑。自寇准贬斥，丁谓浸浸擅权，至除吏不以闻。李迪愤懑，尝慨然语同列曰：『迪起布衣，十年余位至宰相，有以报国，死且不恨，安能附权臣为自安计乎?』及是，上对辅臣于承明殿，欲令太子莅政于外，皇后居中详处。辅臣等请以太子监国，望令中书、枢密院大臣各兼东宫职任。时迪已带少傅，欲得中书侍郎、尚书，谓执不可，遂草熟状，谓加门下侍郎兼少师，迪加中书侍郎兼左丞，其余迁改有差（详见《辅导太子》）。故事，两省侍郎无兼左右丞者，而迪旧人，亦当迁尚书。谓专意抑迪，迪不能堪，变色而起。丙寅晨朝待漏，谓又欲以林特为枢密副使，仍领宾客。迪曰：『特去岁迁右丞，今年改尚书，入东宫，皆非公迁，物议未息。况已奏除詹事，何可改也?』因诟谓，引手板欲击谓，谓走得免。同列极意和解，不听，遂入对于长春殿。内臣自禁中奉制书置榻前，上曰：『此卿等兼东宫官制书也。』迪进曰：『臣请不受此命。』因斥谓奸邪：『弄权中外，无不畏惧。臣愿与谓同下宪司，置对具言。昨林特子在任，非理决罚人致死，其家诣阙诉冤，寝而不理，盖谓所党庇，人不敢言。』又曰：『寇准无罪见斥，朱能事不当显戮，东宫官不当增置。又钱惟演亦谓之姻家，臣愿与谓、惟演俱罢政柄，望陛下别择贤才为辅弼。』又曰：『曹利用、冯拯亦相朋党。』利用进曰：『以片文只字遭逢圣世，臣不如迪；奋空拳，捐躯命，入不测之寇，迪不如臣也。』上顾谓曰：『中书有不当事耶?』谓曰：『愿以询臣同列。』乃问任中正、王曾，皆曰：『中书供职外，亦无旷阙事。』顷之，谓、迪等先退，独留枢密使、副议之。上怒甚，初欲付御史台，利用、拯曰：『大臣下狱，不惟深骇物听，况丁谓本无纷竞之意，而与李迪置对，亦未合事宜。』上曰：『曲直未分，安得不辨?』既而意稍解，乃曰：『朕当即有处分。』惟演进曰：『臣与谓相亲，忽加排摈，愿退就班列。』上慰谕久之，乃命学士刘筠草制，各降秩一级罢相，谓知河南府，迪知郓州。制书犹未出，丁卯，迪请对于承明殿，又请见太子于内东门，其所言盖不传，而谓阴图复入，惟演亦恐谓出则己失援，白上欲留之，并请留迪。因言：『契丹使将至，宰相绝班，冯拯旧臣，过中书甚便。若别用人，则恐生事。』上可之。
　　迪对承明殿，不知言何事，而《实录》、正史皆不载，今特表而出之。
　　戊辰，命谓以户部尚书、迪以户部侍郎归班。事颇迫遽。其制词，舍人院所草也。筠所草制讫不行。是日，惟演及中正、曾等并如初议迁秩，领东宫官。而太子议政诏书及拯、利用等皆制格。
　　《百官表》：谓以户书知河南、迪以户郎知郓州，皆系戊辰日。
　　己巳，谓入对于承明殿。上诘所争状，谓曰：『非臣敢争，用迪忿詈臣尔。臣不当与之俱罢，愿复留。』遂赐坐。左右欲设墩，谓顾曰：『有旨复平章事，乃更以杌子进?』于是入内都知张景宗、副都知邓守恩传诏，送谓赴中书，令依旧视事。仍诏迪出知郓州，放朝辞，即时赴任。时已命学士刘筠草制，以拯为相，领玉清昭应宫使、昭文馆大学士。制入而未出也。谓既复相，其制亦卒不行。谓始传诏召刘筠草复相制，筠不奉诏，乃更召晏殊。筠既出院，遇殊枢密院南门，殊侧面而过，不敢揖，盖内有所愧焉。
　　《拜罢录》云：迪欲兼左丞，王曾等以为不可。又云：迪语拯喧戾，上连叱之。又云：上称迪无礼。又云：时契丹使将至，宰相绝班，于是复欲相谓。钱惟演请并留迪、王曾等，言谓无过，曲在迪，请令出，三两月复召之。此皆陈绎私意曲笔，与正史、《实录》及诸家书并不合，今不取。独所云惟演请并留迪，或不妄。盖迪与谓初并出守，寻复留，不知何故，当是从惟演议耳。然惟演实为谓计，当时不得已且并留迪，故谓卒留而迪竟出也。《龙川别志》载二相忿争，又与《实录》、正史不同，且云刘筠辞不草制，乃命钱惟演。按：此时惟演已副枢密，《别志》误矣。《记闻》亦以为草制者惟演也，今皆不取。然留丁谓、出李迪，其谋实自惟演，但不当草制，而草制者晏殊也。《御史台记·刘筠传》云：十一月丙辰。除丁谓兼少师，李迪兼少傅，冯拯与曹利用并兼少保。筠当制，麻入未宣，迪、谓忿争于帝前。戊辰，筠复直，谓罢为户书、知河南府，迪罢为户侍、知郓州，拯为昭文，曾为集贤。制既入，谓复留。要筠改制，筠不从，卒命他学士为之。拯遂为集贤，曾依旧为副枢。此《记》载王曾事与他书不同，当考。宋绶作筠墓铭亦云：『上在东宫，始议邦政，以枢务备三孤。筠当上麻，入而事遽易。丞相要筠改诏，筠拒不往，卒用他学士为之。』然则迪、谓等初领东宫职及罢相，两制皆筠所草也。
　　庚午，吏部尚书、平章事丁谓加左仆射、门下侍郎兼太子少师，枢密使、同平章事冯拯为右仆射、中书侍郎兼少傅、平章事，枢密使、同平章事曹利用兼少保。是日，诏：『自今中书、枢密院、诸司该取旨公事仍旧进呈外，其常程事务，委皇太子与宰臣、枢密使以下就资善堂会议施行讫奏。』壬申，皇太子见宰相、枢密使于资善堂，诸司职掌以次参谒。
　　十二月己丑，以资政殿大学士、太子太保王钦若为司空，职如故，止立学士班。丁酉，钦若为山南东道节度使、同平章事、判河南府。初，钦若与丁谓善，援引至两府。及谓得志，稍叛钦若，钦若恨之。时上之不豫久，事多遗忘。钦若先以太子太保在东宫，位三少上。谓不悦，因改授司空。钦若宴见，上问曰：『卿何故不之中书?』对曰：『臣不为宰相，安敢之中书?』上顾都知送钦若诣中书视事，谓令设馔以待之，曰：『上命中书设馔耳。』钦若既出，使都知入奏：以无白麻，不敢奉诏。因归私第。有诏学士院降麻，谓乃除钦若使相，为西京留守。上但闻宣制，亦不知误也[4]。
　　《记闻》载钦若入资善堂见太子，位三少上。丁谓方用事，寻有诏：钦若以太子太保归班。钦若袖诏书白上：『臣已归班，不晓诏旨。』上留其诏，改除司空。按：钦若以太子太保归班，天禧三年六月甲午初罢相时事，此时谓犹未入中书也。若已为太子太保，又令归班，则诏旨果不可晓，恐谓亦不至此谬，或《记闻》误也。改除司空，参取《记闻》及本传；押赴中书视事及为使相、除河南，则参取《记闻》及江休复《杂志》稍删润之。
　　五年正月丁酉，翰林学士刘筠见上久疾，丁谓浸擅权，叹曰：『奸人用事，安可一日居此?』表求外任，乃授右谏议大夫、知庐州。旧制学士罢职，多为侍读学士或龙图阁学士，筠但除谏议大夫，谓沮之也。
　　三月壬寅，辅臣以天章阁成，并进秩。丁谓为司空，冯拯为左仆射，曹利用为右仆射，任中正为工部尚书，钱惟演为右丞，王曾为吏部侍郎，张士逊为给事中。初，利用止加所邑，谓等谓与同迁。命已下，乃帖麻宣授。
　　范镇《东斋记事》云：『曹利用先赐进士出身，而后除仆射，乃知进士之为贵也如此。』不知镇何所据，附传、正传俱无之，当考。
　　十一月甲申，山南东道节度使、同平章事、判河南府王钦若有疾，诏遣中使将太医诊视。先是，钦若累表请就医京师，未报。丁谓密使人绐钦若曰：『上数语及君，甚思一见。君第上表径来，上必不讶也。』钦若信之，即令其子右赞善大夫从益移文河南府，舆疾而归。谓因言钦若擅去官守，无人臣礼，命御史中丞薛映就第按问，钦若皇恐伏罪。戊子，责授司农卿、分司南京，夺从益一官。转运使及河南府官皆被罪[5]，仍班谕天下。
　　十二月壬戊，徙知应天府、翰林侍读学士、兵部侍郎张知白知亳州。初，知白在中书，与王钦若不协，于是钦若分司南京，丁谓欲知白修怨也。已而知白侍钦若加厚，谓怒，故徙之。
　　乾兴元年二月甲辰，丁谓封晋国公[6]。戊午，真宗崩，仁宗即位，遗诏军国事兼权取皇太后处分。初，辅臣共听遗命于皇太后，退即殿庐草制，军国事兼权取皇太皇处分。丁谓欲去『权』字，王曾曰：『政出房闼，斯已国家否运，称权尚足示后。且言犹在耳，何可改也?』谓乃止。曾又言：『尊礼淑妃太遽，须它日议之，不必载遗制中。』谓怫然曰：『参政果欲擅改制书耶?』曾复与辨，而同列无助曾者，曾亦止。时中外汹汹，曾正色独立，朝廷赖以为重（详见《太后垂帘》）。庚申，命宰臣丁谓为山陵使。先是，辅臣请皇太后御殿。太后遣内侍张景宗、雷允恭谕曰：『皇帝视事，当朝夕在侧，何须别御一殿也?』乃令二府详定仪注。王曾援东汉故事，请五日一御承明殿，太后坐左，皇帝坐右，垂帘听政。既得旨，而丁谓独欲皇帝朔望见群臣，大事则太后与帝召对辅臣决之，非大事悉令雷允恭传奏，禁中画可以下。曾曰：『两宫异处而柄归宦官，祸端兆矣！』谓不听。癸亥，太后忽降手书，处分尽如谓所议。盖谓不欲令同列与闻机密，故潜结允恭，使白太后，卒行其意。及学士草词，允恭先持示谓，阅讫乃进。
　　欧阳修作《晏殊神道碑》云：『丁谓、曹利用各欲独见奏事，无敢决其议。殊建言：群臣奏事，太后者垂帘听之，此无得见。议遂定。』附传、正传俱无此，今亦不敢取。
　　甲子，始听政。丙寅，宰臣丁谓加司徒，冯拯加司空，枢密使曹利用加左仆射[7]，并兼侍中。参知政事王曾谓丁谓曰：『自中书令至谏议大夫、平章事，其任一也。枢密珥貂可耳。今主幼，母后临朝，君执魁柄，而以数十年旷位之官，一旦除授，得无□公议乎[8]。』谓不听。戊辰，贬道州司马寇准为雷州司户参军，户部侍郎、知郓州李迪为衡州团练副使[9]，仍播其罪于中外。准坐与周怀政交通，迪坐朋党附会也。始议窜逐，王曾疑责太重。丁谓熟视曾曰：『居停主人恐亦未免耳。』盖指曾尝以第舍假准。曾踧然惧，遂不复争。知制诰宋绶当直，草责辞，谓嫌其不切，顾曰：『舍人都不解作文字耶?』绶逊谢，乞加笔削。谓即用己意改定。诏所称『当丑徒干纪之际，属先皇违豫之初。罹此震惊，遂至沉剧』，皆谓语也。
　　江休复《杂志》云：吕文靖作舍人，值旬假，丁晋公宅会客忽来招，遂趋往。至则怀中出词头帘下[10]，草寇莱公雷州制。既毕，览之不怿，曰：『舍人都不解作文字耶?』吕逊谢再三，乞□笔增损[11]，遂注两联曰：『当孽竖乱常之日，乃先皇违豫之初。罹此震惊，遂至沈剧。』按：吕夷简天禧四年九月自知制诰改龙图阁直学士、权知开封府，不在舍人院久矣。又下诏责寇准等，乃二月二十九日，其草诏时非旬假可知，恐江氏误也，今不取，当从《龙川别志》，当直舍人乃宋绶。《龙川别志》：丁谓逐李迪，命宋绶草责词。绶请其罪名，谓曰：『春秋无将，汉法不道，皆其事也。』宋不得已，从之。词既上，谓犹嫌其不切，多所改定其言，上前争议曰：『罹此震惊，遂至沈顿』，谓所定也。按：《实录》具载寇准及李迪责词，准则云：『为臣不忠。』迪则云：『附下济恶。』并无『春秋』、『汉法』等语，当是宋绶但从谓指草诏，却自用己意行文，故不同耳。『罹此震惊，遂至沈顿』乃叙说周怀政谋反事，准坐与怀政通交，迪坐附会准，初不叙争议上前事也。盖迪与准同责，而《别志》偶不及准，故妄以争议事附著之。然争议亦何至『震惊』、『沈顿』?今不取。
　　谓恶准、迪，必欲致之死地，遣中使赍敕，就赐二人。中使承谓指，以锦囊贮剑，揭作马前，示将有所诛戮状。至道州，准方与客宴，客多州吏也[12]。起逆中使，中使避不见。问其所以来之故，不答。众皇恐不知所为，准神色自若，使人谓之曰：『朝廷若赐准死，愿见敕书。』中使不得已，乃授以敕。准即从录事参军借绿衫着之，短才至膝，拜敕于庭，升阶复宴，至暮乃罢。及赴贬所，道险不能进，州县以竹舆迎之。准谢曰：『吾罪人，得乘马幸矣。』冒灾瘴，日行百里，左右为之泣下。既至，吏献以图经，首载州东南门至海岸十里。准恍然曰：『吾少时尝为诗，有曰「到海只十里，过山应万重」，今日思之，人生得丧岂偶然耶?』中使至郓州，迪闻其异于它日，即自裁，不殊救之乃免。人往见迪者，中使辄籍其名；或馈之食，留至甚腐，弃捐不与。迪客邓余怒曰：『竖子欲杀我公以媚丁谓耶?邓余不畏死，汝杀我公，我必杀汝！』从迪至衡州，不离左右，迪由是得全。或语谓曰：『迪若贬死，其如士论何?』谓曰：『异日好事书生弄笔墨，记事为轻重，不过曰「天下惜之」而已！』宣徽南院使、镇国军留后曹玮责授左卫大将军、容州观察使、知莱州。玮时任镇定都部署，丁谓疑玮不受命，诏河北转运使、侍御史韩亿驰往收其兵。先是，忆尝受诏为向敏中诸子析私财，丁谓使所亲谕亿，欲市向氏长安华严川田。亿至向第，面戒诸子曰：『上田衣食之原，决不可鬻！』由是忤谓意。谓欲缘是并中亿，而玮得诏，即日上道，弱卒十余人，不以弓韔矢菔自随，谓卒不能加害。户部侍郎、知青州周起责授太常少卿、知光州，给事中、知杭州王随授秘书少监、知通州，知海州王曙授鄂州团练副使，兵部郎中、知光州盛度授和州团练副使，凡前附寇准事者，并再加贬绌。
　　六月庚申，西京作坊使、普州刺史、大内押班雷允恭以擅易皇堂事伏诛（详见《雷允恭擅易皇堂》）。初，丁谓与允恭协比专恣，内挟太后，同列无如之何。太后常以上卧起晚，令内侍传旨中书，欲独受群臣朝。谓适在告，冯拯等不敢决，请谓出谋之。及谓出，力陈其不可，且诘拯等不即言，由是稍失太后意。又尝议月进钱充宫掖之用，太后滋不悦。允恭既下狱，王曾欲以山陵事并去谓，而未得间。  一日，语同列曰：『曾无子，将以弟之子为后。明日朝退，当留白此。』谓不疑曾有异志也。曾独对，具言谓藏祸心，故令允恭擅移皇堂于绝地。太后始大惊。谓徐闻之，力自辨于帘前。未退，内侍忽卷帘曰：『相公谁与语?驾久起矣！』谓皇恐不知所为，以笏叩头而出。癸亥，辅臣会食资善堂，召议事，谓独不与，知得罪，颇哀请钱惟演，遽曰：『当致力，无大忧也。』冯拯熟视惟演，惟演踧踖。及对承明殿，太后谕拯等曰：『谓身为宰相，乃与允恭交通?』因出谓尝托允恭令后苑匠所造金酒器示之，又出允恭尝干谓求管勾皇城司及三司衙司状，因曰：『谓前附允恭奏事，皆言已与卿等议定，故皆可其奏。近方识其矫诬。且营奉先帝陵寝，所宜尽心，而擅有迁易，几误大事!』拯等奏曰：『自先帝登遐，政事皆谓与允恭同议，称得旨禁中，臣等莫辨虚实。赖圣神察其奸，此宗社之福也!』太后怒甚，欲诛谓。拯进曰：『谓固有罪，然帝新即位，亟诛大臣，骇天下耳目。且谓岂有逆谋哉?第失奏山陵事耳。』太后稍解，令拯等即殿庐议降黜之命。任中正言：『谓被先帝顾托，虽有罪，请如律议。』王曾曰：『谓以不忠得罪，宗庙尚何议耶?』乃责谓为太子少保、分司西京。故事，宰相罢免皆降制。时亟欲行，止召当直舍人草词，仍榜朝堂，布谕天下。谓所坐，但私庇允恭，不忍破其妄作，未必真有祸心。然天资险狡，多阴谋，得政岁久，恶不可测，虽曾以计倾之，而公论不以为过也。
　　魏泰云：吕许公权知开封，鞫雷允恭狱，凡行移推劾文字及追取证左之人，一切止自允恭，略无及谓之语。狱具，欲上闻。谓信以为无疑，遂令许公对。公至上前，方暴其绝地之事。按：劾狱就巩县，內侍罗崇勋实主之，许公但与鲁宗道复视皇堂，无与狱事也。魏泰所闻误矣。以计倾谓乃王沂公，然与狱事亦无与。《龙川别志》所载，盖得其实。泰又云：沂公独入札子，乞与山陵已前，一切內降文字，中外并不得施行。又乞今后凡两府行文字，中书须宰相参政、密院须枢密使副佥书闻，方许中外承受。两宫可其奏。谓闻之，愕然自失，由是深惮沂公。事俱不见于国史、《实录》。以理势度之，谓方与允恭交结，沂公虽有此奏，亦未必从。愕然自失，当是沂公独对，发其擅易皇堂事耳，今并不取。丁谓附传及正传并云：遗制，军国事兼权取皇太后处分。谓乃增权字。及太后称制，又议月进钱充宫掖之用，太后深恶之，因允恭擅易皇堂，遂并录谓前后欺罔事窜之。按王曾《言行录》：谓乃欲去权字者，传误矣。僧文莹《湘山录》载仁庙纂临才十二岁，未能待旦，起已日高。太后遣中人传旨中书：『为官家年少起晚，恐稽留百官班次，每日祗来这里体会。』丁晋公谓在告，冯相覆奏曰：『乞候丁谓出，与商量。』及丁参告，太后又传旨晋公，公奏曰：『臣等尚闻皇帝传宝受遗，若移大政于它处，则理势不顺，难以承禀。』晋公由此忤太后意。复面责同列曰：『此事诸君即当中覆，何须某出?』足见顾藉自厚也。晋公更衣，冯谓鲁参曰：『渠必独作周公，令吾辈为莽、卓，乃真宰存心也。』丁谓忤太后旨，此当得其实。然谓初议独欲皇帝朔望见群臣，大事则太后与帝召对辅臣决之。今乃不欲太后独受群臣朝，似与前相戾。或奸邪，亦往往坚持小正，以售其大不正。又谓意太后未必罪己，故敢如此也。但文莹所载，尚多抵牾，且丁谓未败时，鲁宗道安得遽为参政?今略删取，并月进钱书之。
　　丙寅，参知政事任中正罢为太子宾客、知郓州，坐营救丁谓故也。中正弟中行、中师并坐降绌。
　　七月戊辰朔，降丁谓子太常丞、直集贤院珙为太子中允，落职，监郢州税；珝、玘、珷各追一官，并勒令随父；知河南府薛颜素与丁谓厚善，庚午，命知应天府赵湘与颜易任。壬申，玉清昭应宫副使、翰林侍读学士、刑部尚书林特落职归班；礼部郎中、知制诰、史馆修撰祖士衡落职、知吉州。降侍御史、知宣州章频为比部员外郎、监饶州酒税，淮南江浙荆湖制置发运使、礼部郎中苏维甫知宣州，权户部判官、工部郎中黄宗旦知袁州，权盐铁判官、工部郎中孙元方知宿州，周嘉正知金州，户部判官、度支员外郎上官佖知晋州，金部员外郎、权磨勘司李直方知淄州，并坐丁谓党也。己卯，降工部员外郎、直集贤院、权判盐铁句院潘汝士知处州[13]，汝士，谨修子，丁谓婿也。殿中丞、集贤校理、知开封县钱致尧落职、监池州酒税。始丁谓知江宁，致尧为府从事。及谓入相，擢为馆职，知赤县，倚谓势纳赂，谓败，并黜之。先是，女道士刘德妙者尝以巫师出入丁谓家。谓败，逮系德妙，款伏。谓尝教言：『乃所为不过巫事，不若托老君言祸福，足以动人。』于是即谓家设神像，夜醮于园中，雷允恭数至请祷。及真宗崩，引入禁中，及因穿地得龟蛇，令德妙持入内，绐言出其家山洞中，乃复教云：『上即问若所事何知为老君，第云相公非凡人，当知之。』谓又作二颂，题曰《混元皇帝赐德妙》，语涉妖诞。辛卯，再贬谓崖州司户参军，诸子并勒停。玘又坐与德妙奸，除名，配隶复州，籍其家，得四方赂遗不可胜纪。其弟诵、说、谏悉降黜，仍以谓罪状布告中外。始谓命宋绶草寇准责辞，绶请其故，谓曰：『春秋无将，汉法不道，皆证事也。』绶虽从谓旨，然卒改易谓本语不纯用。及谓贬，绶又当制，即草词曰：『无将之戒，旧典甚明；不道之笔，常刑罔赦。』朝论快焉。谓初逐准，京师谓之语曰：『欲得天下宁，当拔眼中钉。欲得天下好，莫如召寇老。』不半岁，谓亦贬，人皆以为报复之速，天道安可诬也?谓窜崖州，道出雷州，准遣人以一蒸羊逆之境上。谓欲见准，准拒绝之。闻家僮谋欲报仇，亟杜门使纵博，毋得出，伺谓行远，乃罢。壬辰，诏中外臣僚有曾与丁谓往来者，一切不问。时遣侍御史方谨言籍谓家，得士大夫书，多于请关通者，悉焚之，不以闻，世称其长者。谨言，莆田人也。
　　十月己亥，左谏议大夫、集贤院学士、知泉州陈靖为秘书监致仕。靖雅善丁谓，及谓贬，党人皆逐，提点刑狱、侍御史王耿乃言靖老病无政事，不宜久为乡里官，故有是命。
　　十一月丁卯朔，枢密使钱惟演罢为保大节度使、知河阳。初，惟演见丁谓权盛，附离之，与为婚姻。谓逐寇准，惟演与有力焉。及序枢密直学士题名石，独刊去准名，曰：『逆准削而不书。』谓祸萌，惟演虑并得罪，遂挤谓以自解。冯拯恶其为人，因言惟演以妹妻刘美，实太后姻家，不可预政，请出之，乃出惟演为镇国留后，即日改今命。
　　天圣元年三月戊戌，太常博士丁诵、大理寺丞丁说、閤门祗侯丁谏并与在外监当，皆谓之弟也。
　　七月己丑，给事中、集贤院学士寇瑊知邓州。初，上封者言瑊与丁谓厚善，故自成都代还，特黜之。
　　三年十二月癸亥，徙崖州司户参军丁谓为雷州司户参军。谓家寓洛阳，尝为书自克责，叙国厚恩，戒家人毋辄怨望，遣人至西京留守刘煜祈付其家[14]，戒使者伺煜会众僚时达之。煜得书不敢私，即以闻。上见之感恻，故有是命。谓雅多智，是犹出于揣摩也。宰相言谓天下不容其罪而窜之，今不缘赦宥，未可以内徙。上曰：『谓斥海上已数年，欲令生还岭表耳。』
　　魏泰序此事谬妄甚，今不取。张唐英所载差近之，故正史循用。然谓必不敢上表，特与其家人书耳。唐英亦误。
　　五年十二月。是岁南郊肆赦，中外以为谓必还。殿中侍御史陈炎上疏曰：『乱常肆逆，将而必诛。左道怀奸，有杀无赦。丁谓因缘俭佞，巧据公台，贿赂苞苴，盈于私室。威权请谒，行彼公朝。引巫师妖术，厌魅宫闱，易神寝龙岗，冀消王气。今烟柴展礼，涣汗推恩，必虑谓潜输琛货，私结要权。假见要荒，冀移善地。李德裕只因朋党，不获生还；卢多逊曲事王藩，卒无牵复。请更不原赦。』上然之。
　　八年十一月戊辰，南郊。
　　十二月壬辰，以雷州司户参军丁谓徙道州司户参军。始南郊肆赦[15]，中外议谓必将内徙。刑部员外郎兼侍御史知杂事刘随言：『彼擅移于陵域，将不利于君亲。只合取彼头颅，置诸郊庙。』殿中侍御史张畅言：『谓奸邪弄国，罪当死，无可怜者。且大臣窜逐，本与天下弃之。今复还，是违天下意。』由是止徙道州。
　　明道元年十一月丙申，诏苏州所没丁谓庄田还给其家，仍以其子前内殿承旨珝为供奉官。
景祐四年闰四月，光州言秘书监致仕丁谓卒。王曾闻之，语人曰：『斯人智数不可测，在海外，犹用诈得还。若不死，数年未必不复用。斯人复用，则天下之不幸，可胜道哉?吾非幸其死也！』

校勘记
[1]则是  原本作『则自』，据《长编》卷九十五改。
[2]枢密院  原本『院』字为墨丁，据《长编》卷九十六补。
[3]丁谓平章事  原本作『丁谓□平章事』，其墨丁衍，据《长编》卷九十六、《宋史》卷二八三《丁谓传》删。
[4]不知误  《长编》卷九十六作『不之寤』。
[5]转运使及河南府官皆被罪  原本『被罪』之上九字均为墨丁，据《长编》卷九十七补。
[6]丁谓封晋国公  原本脱『丁谓』二字，据《长编》卷九十八补。
[7]曹利用  原本『曹』字空阙，据《长编》卷九十八补。
[8]得无□公议乎  《长编》卷九十八作『得无公议乎』。按：《长编》显脱一字，故文意不通。此墨丁或当为『乖』字。『乖公议』即违背公议也。
[9]团练副使  原本作『团练使副』，据《长编》卷九十八、《宋史》卷三一○《李迪传》乙正。
  </div>
  <div class="pagination">
   <a href="皇宋通鉴长编纪事本末_page21.html">
    上一页
   </a>
   <span>
    ...
   </span>
   <a href="皇宋通鉴长编纪事本末_page17.html">
    17
   </a>
   <a href="皇宋通鉴长编纪事本末_page18.html">
    18
   </a>
   <a href="皇宋通鉴长编纪事本末_page19.html">
    19
   </a>
   <a href="皇宋通鉴长编纪事本末_page20.html">
    20
   </a>
   <a href="皇宋通鉴长编纪事本末_page21.html">
    21
   </a>
   <span class="current-page">
    22
   </span>
   <a href="皇宋通鉴长编纪事本末_page23.html">
    23
   </a>
   <a href="皇宋通鉴长编纪事本末_page24.html">
    24
   </a>
   <a href="皇宋通鉴长编纪事本末_page25.html">
    25
   </a>
   <a href="皇宋通鉴长编纪事本末_page26.html">
    26
   </a>
   <a href="皇宋通鉴长编纪事本末_page27.html">
    27
   </a>
   <span>
    ...
   </span>
   <a href="皇宋通鉴长编纪事本末_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
