<!DOCTYPE html>
<html>
 <head>
  <meta charset="utf-8"/>
  <title>
   三朝北盟会编 - 第 43 页/共 105 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三朝北盟会编 - 第 43 页/共 105 页
  </h1>
  <div class="content">
   进者欣然就试後皆补校尉发赴张叔夜军前听候差使比肩卒伍及城破死者甚众退师後有存者往山东见康王上书言事者。此曹何所不至国家颠危尚欲觊觎良可悯笑城破时如刘延庆男光国秦元康泽民诸人叩门斩关夜遁并无脱者唯有兵者。且战。且引可以溃走如傅政临郭京是也。副元帅宗榜京城述康王指挥分遣将兵一百馀万迎二帝已引兵渡河河北诸郡十不下一二以为应援夏热在近金人必不能来孝纲榜湖南安抚郭三益引上军及溪洞兵十万前来救援知京兆范致瞄榜收复南京擒伪留守高世由统制张思胜榜收复襄阳府擒郭京戏前来二十五日在京应官司一半官吏诣南京迎驾是日邦昌时雍等率官吏出门。
　　范仲熊北记曰：辛丑壬寅年时朝廷新定燕山调河北河东京东京西之民转菽粟金帛器甲往燕山络绎於道县吏部押来者皆言燕山初定盗贼不可胜数剽劫行李商旅遂绝部押官往往在雄州不敢北去而燕云：两路官吏散处中国其啸聚之民并引处内地中国之民日夜疑之而官吏亦不复以礼待遇两相忿恨数至喧争至乙巳岁秋平阳府就粮义胜军刘嗣初反转至怀州城下守臣霍安国御退之丙午岁十一月黏罕（改作尼堪）陷怀州杀霍安国范仲熊贷命令往郑州养济途中与燕人同行因问此中来者是几国人共有多少兵马其番人答言比中随国相来者有达靼家有奚爱有黑水家有小戎芦（改作博）家有契丹家有党项家有黠戛斯家有火石家有回鹘家有室韦家有汉儿家共不得见数目其从河北随蟾目（改作栋摩）国王者兵马更多为拘占数国路大金正军不过十万煞有生女真唤做埽地军便是也。以仲熊所亲见黏罕（改作尼堪）寨有兵五万人娄宿孛堇（改作罗索贝勒）寨有兵万人皆枪为前行号曰：硬军人马皆全副甲腰垂八棱棍棒一条，或刀一口枪长一丈二尺刀如中国屠刀此者骁卫之兵也。弓矢在後设而不发弓力不过七斗箭多者不满百只自大金兵外其他国兵皆不带甲弓矢或有或无皆旋斫道傍木执之为兵黏罕（改作尼堪）军至步卒皆粟米粥或烧猪肉别无异品番人主中国事者高尚书孙左司也。高尤亲要兼充黏罕（改作尼堪）军前通事谓吏人曰：本司皆插笔於腰文字极个与人论谈言皆成文而檄书文字浅陋（删此二字）几不可读凡番官平居惟着上领褐衫无上下。
　　之辨富者着褐色毛衫以羊裘狼皮等为帽传闻黏罕（改作尼堪）二太子初入中国时止着褐布衫既拔京城其下无不衣锦绣至月旦及视事则幞头公服靴笏皆如中国之制仲熊每见黏罕（改作尼堪）着青貂裘半袖时复露顶而坐金人差女真沙里打（改作萨尔拉）为郑州道士赵之才在郑州卖相能挥四十五斤铁简心胆可使仲熊因谓之曰：上皇为了无限道士没一个报恩之才曰：只是不用着之才岂是不能如今之才肯定赵官家便死也。不悔仲熊因与之谋杀沙里打（改作萨尔拉）不果四月四日黏罕（改作尼堪）回军至郑州教一番兵引去见少帝其人引仲熊到清德太平库前中有内侍及妇人数人中一人身甚瘦人指云：此少帝也。仲熊拜讫云：臣受国恩才薄位卑无所展效致陛下及此死有馀责帝不言金人已叱仲熊令退有番官梁庆裔来叫仲熊曰：国相有台旨有国书送你归书题曰：书致於南朝皇帝阙下骨卢你移赍勃极烈（改作固伦尼伊拉齐贝勒）左副元帅不写姓名只用一元帅府印下云：谨封书云：天会五年四月日骨卢你移赍勃极烈（改作固伦尼伊拉齐贝勒）左副元帅谨致书於南朝皇帝阙下早者攻下怀州内有乡贯系河南人以不系朝廷措置州县人民随军将带前来北至汴京了毕权令郑州就粮养济除情愿归降巳发过河北外内有不愿归降人从事郎怀州河内县丞范仲熊遣令还乡仰冀英聪俯为亮悉专奉书陈达不宣谨白庆裔遣马军一人至京师投下仲熊遂归。
　　靖康皇族陷虏（改作敌）记一少帝位下太子谌小大王训（见居五国城郑才人生）大公主二公主（各年幼狄才人无出）一见在亲王景王济王莘王徐王安康郡王相国公温国公广平郡王仪国公顽使（狄才人韩州生）铁使（阎婉容五国生）一见在公主纯福公主（尚书官王宗沔男昌远）小公主（尚药官成良男敦复）荣德公主（嫁习古国王已死见在大金皇后後位居  注习古改作实古纳）洵德公主（嫁设野马郎君见在上京  注设野马改作锡默）甯福公主（嫁陈王已死其子见在冷山住居）惠福公主（嫁开府相公斜保三国相男见在上京居住  注斜保三改作希上苏）一见在贵妃崔贵妃王婉容大王婕妤小王婕妤狄才人乔婕妤一见在驸马都尉宋邦光向子房向子一见在诸王男女成文（郓王男）成规（肃王男）成章（景王男）成范（邵王男）成之（莘王男）成式（济王男）相国公仪国公下（各一男年幼）相国公温国公下（各一女）安康郡王广平郡王（各一女）故和王（女嫁王遵道男安令已到行在）故信王（女四人）一见在棣华宅亲王等和义郡王有奕甯郡王有恭燕五节使有章越五。
　　节使有忠燕五节使有思燕五观察有亮越五观察有德一亲贤宅宗子故晋康郡王孝骞男安规等士称公绘一殁故亲王燕王（赵州）越王（韩州）郓王（韩州）肃王（五国）祁王（五国）沂王（五国）信王（五国）建安郡王（青城）嘉国公（五国）瀛国公（五国）昌国公（五国）一殁故公主嘉德（嫁宋国住上京殁）令福华福安德顺德显德柔德一殁故贵妃王贵妃阎婉容一殁故驸马曾寅曹晟蔡刘文彦田丕一金国北京坐诸宫院见在宗室仲慕仲р等并宗女姨妤兵士等仅五百馀人去年来上京告朝廷艰难赐钱三万贯牛二百头为养济一奉使洪皓见在燕京等处住金国已降赦己令换官往往不肯只受一应被虏宗室女见在北人家作奴婢者金国已降赦官中二人换一名出令作百姓自在居住一应扈二帝亲属四百馀人为迁二帝往五国留在辽东落後养济焉渊圣滑州驿血指书襟诏曰：宋德不兴祸生莫测朕嗣位以来莫知寒暑寝食惟保汝赤子以卫我社稷，庶几共享太平不幸用非其人兵未抵京谋已先溃使我道君而降全族为虏百官偷生势不获已所不忍闻者京师之民舍命不顾弃金帛宝玉欲以赎朕此最可伤恨不得与斯民同生同死後之社稷恐非我族兴言及此涕泪横流卫士潜归啮指书襟敷告中外宗族忠臣义士奋起一心为朕雪北顾之耻母忘母忘。
　　杂著私《书》曰：四月二十日兄某书致元章解元弟自去冬徐处仁吴敏李辈相继登庙堂误国谋身全无措置却欲背约唐恪何。又凡庸轻脱河北河东委而不问自种师以中深入败绩李伯纪以寡谋丧师士气益不振冬初大金引兵入北声言问罪。且邀三镇朝廷尚守误国之谋谓祖宗之地尺寸不可割坚守不与遂破真定迤逦南来无一卒与战及议和也。而何孙傅必欲战以遂前非。且迎合上意不思力之不敌也。时复闭门自守城中兵及保甲与募兵虽及二十万分守城上及以拽驳以馀兵屯五岳观城外无一卒一骑金人近城公然填濠倒戈置驳座鹅车为攻城具而刘延庆以下位高金多不肯出战时擦城下数百人以之虏（改作敌）气益张闰月十八日十九日间金人遣使欲亲王宰相出议方留使不遣何相自领山东弓手及募召到义兵号奇兵登城门自指挥进退虏寨由南郊直抵门外就河北作桥已成不知兵虚实多寡之数奇兵近濠虏（改作敌）以。
　　数十骑突之遂大奔溃争入门门已闭自相排迮二千歼焉虏（改作敌）人益无忌惮二十四日遂攻城烧敌楼自巳至未佯退二十五日寂然不攻我军亦不备食後以鹅车向城只三四人上来由昨日烧处为不曾盖棚空阔一二丈矢石如雨不可立有枪手二百馀立两傍至三四金人上时四畔先走相次城上城下弃甲掷兵争先遁逃将士无一存者金人既登城畏城中人不敢下乃分布城上下窥城中早晚击鼓惊动声言洗城者累矣。至上出讲和割两河复堕其计盖欲困之也。十二月初十间始求金帛金要百万铤银五百万铤段一千万匹正月初十间上念人困不能敷此数。且虏（改作敌）邀上出大臣寡谋不能任事乃使车驾再犯不测初以金帛不足留上在外城罄所有不足以塞所请。又取索帑藏所有应礼乐之具服用之物占天之璇玑传国之宝玉上自珍异下及粗恶悉取之工匠人口医官乐工妓女内侍以至後苑八作文思院及民工悉取之约十万口父子夫妇生相别离及提老携幼系累而去哭声动天地至二月初六日上已为虏（改作敌）所废而城中不知也。初七日来邀上皇郑后十一日来取太子後宫以铁骑逼胁最後取宗室欲绝赵氏议所立已请张相张相以死辞三月一日遣使臣入七日群酋（改作金人）入持玉宝册伞盖以大金命立为大楚皇帝凡百须皆应付办少不如意即令（下添军法二字）少尹甚危四月初八日师退勤王兵方来无追袭者闻在外作过康王即大位中原可定矣。。
　　秘书少监赵与姚太守《书》曰：某奉亲幸如常惟是遭此大难国破君废坟墓残毁亲戚破亡殆无生意台旆出都之後庙论日益背驰九月。又失太原十月初失真定而观望之徒犹持不与三镇之说至於集百官廷议事势至此乃妄为不使一骑得还之言荧惑上听十月下旬虏（改作敌）人忽遣王来使议画河为界仍闻铁骑已欲渡河颇不逊大臣无如之何乃遣耿南仲聂昌朝悉从其请正忙中唐恪乞罢复相何处置尤乖疏耿聂方北渡而虏（改作敌）骑已南来斡离不（改作斡里雅布）自魏县济师黏罕（改作尼堪）自盟津涉河（寻得一石底里皆乘马浮河而过）庙堂更无措置但自十一月十四日遂闭城门初犹日开一两门放人樵采至下旬虏（改作敌）骑大至更不复开旋为守城之计斡离不（改作斡里雅布）馆於城东北刘家寺黏罕（改作尼堪）设寨於南郊斋。
　　宫闰月初即下手攻城。且遣使来欲得宰相亲王议事当国者不肯行至东水门屡危斡离不（改作斡里雅布）复专遣使见告云：事急矣。亲王宰相不出必破城也。。又不肯兼迟留使人每日不使对使人於都亭驿厅上盘旋不能定但云：是好公事却如此说当国者但告上云：彼二帅悬军远来是送死之时彼乏粮故急欲讲和不知虏（改作金）人自於近京五七百里分兵驱掠自家百姓牛羊运粮山积也。至二十三日陈州东属人放火驳烧楼子三座亦有金贼（改作人）一二千上城幸得杀退已大危斡离不（改作斡里雅布）复遣使来告曰：宰相亲王下城便罢攻击竟以为虚伪而与孙傅皆亲宿城下恃守御之至二十五日午未间虏（改作金）人於烧了楼子处走上城守卒遂溃俄顷贼（改作敌）大至是日风雪异常城上人亦不能立是夜虏（改作敌）人纵火烧楼橹而大风如扇平生所未曾见火光下照幽室中亦如白昼虽平日说雄话者皆恐惧胆落也。一城之下但知候晓就戮矣。至五鼓初与舍弟辈扶老亲行於深雪中得一委曲巷诘曲可藏避处并幼累皆ㄣ伏其间至申未以来忽有人来报虏（改作敌）已讲和不复下城然近稍写居者不论贵贱皆被虏却如御街近南一带并西冈等处士大夫失妻子者不可胜计囊橐皆埽支知二十九日上出至军前三日始得还自此之後劫掠稍止然诸门皆虏（改作金）人自开闭城上尽是虏（改作金）人日夜闻鼓声不绝其为恐惧殆不可言上在军中不得已乃上表於金主彼自号为大金皇帝（删彼自至此八字）至十二月二十三日急遣使来云：得本国指挥要金银犒设金一百万铤银五百万铤铤并五十两众论以为此数大多虽竭京师公私所有必不能办也。不如遣使从曾至军前者往恳用事之人痛乞减数仍乞作年限看其所答何如坚拒之云：且与他尽力括看所得如何方报去亦三次论之其馀侍从台谏言者极多终不见从至正月初五日忽再遣使催督云：敛金银近十日并无报应不知果有此数否始方说与要数大多似不能足意己怒云：何不早说也。盖腊月中间已曾遣用事人来遍视府库见内藏库有绢千馀万匹已就整数千万匹矣。意以谓金银必可足见说不能足乃不喜至初九日晚复遣使来请车驾出城议上大金帝号事时已昏夜忽传指挥来早驾出从官皆不及知诘朝遂至军前自此日候乘舆之归寂无所闻但每有。
　　军来传诏语曰：只候议事了便归也。而虏（改作金）人在四门交割物色者云：城中所有物色者皆来买并用左藏库钱而府库所有物无不来般四门皆有交纳官皆公然云：要皇帝归须候纳足金银也。自後上日有批语云：急根括金银然後可归也。读之者无不掩泣是时侍从百官皆分头根括亦在此抄事到十六日已根到金共十九万馀两银一百七十馀万两乃自留守孙傅以下皆供军令状云：已根括尽得每日催督稍缓只云：烦请皇帝看打球毕即归至二月五日遂打球毕必便归自上出百官日至南薰门下等候初五日官吏士庶骈填不知其数前此日有烧香炼顶愿及至晚门闭方散次日拂旦人。又聚集等候。又至晚散虽快行家亦无一人自军前来者来见孙伯野云：上曾有语不遣人来否伯野云：每日须有人至不似今日无一人来也。乃大忧闷而归是夜二更遣吴正仲（开）莫寿朋（俦）赍废立文字至禁中留守处黎明始见群臣皆抚膺大恸伯野复来秘书省（孙伯野傅作留守复以禁中众官难於出入仍暂於秘书省置局）遂三四次作状申军前具述皇帝恭俭无失德骏马懒惰称臣於大金乞依旧令圣上临御恳祷备至不从但云：系本国指挥不敢改易继。又请乞立皇太子并皇叔燕越二王与亲王之贤皆不从。又持上亲来请上皇及亲王皇后帝姬皇太子出城少顷不出即入禁中搜求矣。上皇亦虑转更惊恐乃初七日未申间闻请郑皇后与皇太子每日复来迫胁转急其使皆自乘马至宫中不可御但深痛愤而已自此至今三月间须发皆白岂谓生太平无事之时乃目见祸乱如此初七日秘书省欲自缢乃忍死偷生至二月二十三日军前令张邦是要百官状请本官权摄军国事子能在军中屡求死使人昼夜监视之至此。又再索金银尤急其实欲以迫胁京人无异议至二十五日急来请促括金银官梅和胜（执礼）户部尚书陈子干（质）工部侍郎程伯玉（振）开封尹安次公（扶）礼部侍郎及侍御以下与台官於南薰门外议事先将南榻以下四人尽去衣各遣壮士执五体并令合面就地以湿柳棒自肩背至腰打五百棒背疮更不可言只如手臂皆拽脱并不省事抬归次将梅陈等四从官皆先去巾带反缚跪膝後用大棒敲死仍割去头其酷如此痛苦何言至三月初一日晚送张子能来是时张不食已五日恐其遂死及送入仍令铁骑皆衣甲挟兵刃临门。
　　云：城中有异论即屠城张馆於尚书令厅至初五日父老皆大号泣升令厅云：金人已欲屠城。且告相公急救一城人命张不得已号泣挥众使退虏（改作金）人遣人使作汉装於令厅人众中探伺知众心如此乃於初七日赍册宝来封张为楚帝国号大楚都於金陵因请免百姓金银及请见在军前众官始肯令冯左丞长源曹枢密载德路枢密允迪谭世孙觌汪藻等还从行而北者何孙傅张叔夜司马朴秦桧等然都城已破敝城中冻饿死者不可计米麦至二十四贯一斛肉一斤两贯三百菜数茎三四百文今城已开门外残破并无居人二麦已熟无人收割勤王之师已有劫掠计赦恩之後渐次甯息虏（改作金）人近在州酸枣或阳武过渡至都城不满百里岂安於此耶今则帑藏皆空禁中供御乘舆之物悉为虏（改作敌）人般尽至於秘书图籍国子监鸿胪馆职文思染院官吏皆取去今幸有放归者宗姓近上人悉皆并家属取去日日勾收诸葛亮人如捕盗贼初从行时亲族相别牵挽於道路号呼不可闻不谓盛时乃至於此。
　　赐进士出身头品顶戴四川等处承宣布政使司布政使清苑许涵度校刊。
　　※卷九十九校勘记。
　　我决失措置（决失误作缺人）  些小行李（些误作背）  副元帅宗泽（脱泽字）  张思政（政误作胜）  有大石家（大误作火）  黏罕军至步卒皆粟米粥（一作自黏罕至步军率皆粟米粥）小注（狄才人所出所误作无）  小注（王男误作邵王男）  小注（嫁宋国王王误作住）  分守城上及以拽（以字衍）一应礼乐之具（脱一字）  凡百须皆应付办（一作凡百须索皆府应办）  聂昌往悉从其请（往误作朝）  得一委曲巷诘曲可藏避处（上曲字衍）  近有居者（脱有字）不如遣侍从曾至军前者（侍误作使）。且与他尽力根括（脱根字）已就整数千千矣。（万字衍）金银必亦可足（脱亦字）  遂云：打球毕必便归（脱云：字）  急来请促根括金银宫（脱根字）。



　　

●卷一百

　　靖康中帙七十五。
　　七泽孙伟靖康野史曰：靖康元年闰十一月金戎（改作人）陷京师驻军南郊声言欲纵兵洗城靖康皇帝为中国生灵屈巳出幸其军虏酋（改作金人）劫以北狩群以伪（删此二字）命檄京城留守知枢密院孙傅京城守御使签书枢密院张叔夜以二年二月七日集在京文武臣寮一命以上於秘书省连名书牒请立故太宰张邦昌为君傅等祈哀虏酋（删此二字）申叙国人左袒之意往返六七竟执傅叔夜於军中下开封府行其事其令曰：日集者亲录官封名氏有异意者送军中斩首以徇（府尹）王时雍奉其令作大卷以次授坐人御史中丞秦桧愿至军中论列众始愕然是时集者数千人桧既行大将范琼亦挟伪命以佐时雍众乃噤默奉令虏酋（改作金人）因具牒作伪诏册命邦昌僭即皇帝位国号大楚奉金戎（改作人）正朔称天会五年三月七日某尝以侍郎陪郊祀朝元正宣和六年元会大官下食料至八千员古今朝请之盛所未有也。虽大臣黩货宦寺分权礼义消亡廉耻废缺法度崩弛风俗败坏衰乱之形见已久矣。然未至一日中文武士庶千。
　　人皆如达奚辈惜一死而舍大义也。意为时雍琼胁制有不能伸者是时某蒙恩赐告闻於江上私窃怪之每遇靖康二年二月在朝之士必问焉建炎二年客鼎州郡人朝请大夫锺翱曰：是日时雍以大卷转相授皆屏气书名惟谨其间亦是有饮泣悲吁者第不敢吐一辞也。忽下坐一谏士面目严冷者厉声曰：二百年赵氏天下，岂可付他姓吾乃异意者请如所令其右一汴士大恸曰：吾请同行时雍诘之自列名氏曰：奉直大夫寇庠朝请郎高世彬所以志也。绍兴二年宜州遇浙东徐饯言大夫张仅者堂吏也。是日密署秘书省所集姓名次为一编缄於箧中乃取平生所受官爵告牒悉投於火自为布衣五月闻今皇帝即位於南都舟东下欲上其编未果而病卒。又遇龙眠李觉知庠为山东人强毅幸直非碌碌者，於是质以所闻为无疑矣。向使桧之忠愤兼善座人则庠世彬必将越众应之数千人亦必从而和之使壮士擒琼智士杀时雍然後群讠斩南薰门而出俱诣军中。又使辩士以礼义废兴晓虏酋（改作金人）彼虽悍强岂敢杀数千忠义以楚易宋邪桧之名压嵇绍千万人矣。然则庠世彬仅虽不死节其志亦可嘉也。殆圣人所谓狷者已矣。某泣血谨记以俟太史采择焉。
　　又小臣孤愤野录总叙曰：政和中边臣导辽人李良嗣李善庆归於京师宣和初女真执辽主疆吏来告诏以大中侍童贯为河北河东宣抚使经略北鄙蔡攸辅行四年十月辽萧后称藩於我时女真灭辽遂称金国十月入幽州贯欲以为己功而废格手诏十一月我师入幽州制诏升幽州建燕山府後二年女真陷忻代州太原府遂渡盟津犯京师明年三月七日金人劫立伪楚是年夏四月一日太上皇帝靖康皇帝北狩五月一日上即位於南京九月遂幸扬州某待罪江上得太学生丁特起所著孤臣泣血录。又从谏官袁彦范得痛定录武广尝胆录已复有人致李纲传信录及太学择术斋记史略者荒诞参错而使疑者滋惑之大抵不能悉著奸臣蔽主误朝之实使忠义者日夜痛心疾首大惧岁月浸远是非（混淆）并恐後世不免以为讪也。某老矣。不能从志士仁人复不共戴天之雠刷四海九州之耻区区孤愤无所控乃取诸人所录以日系月编而次之其事则因於旧其辞则纪以实记事非敢私为之以俟他日太史网罗放失云：耳题日小臣孤愤野录云：
　　鸿胪寺主簿邓肃靖康行曰：（旧校云：肃字志宏南剑州沙县人贡入太学靖康初召对擢左正言有并榈集是诗见本集）女真（改作金人）作意厌人肝挥鞭直视无长安南渡黄河如履地西有太行不能山帝城周遭八十里二十万兵气裂眦旌旗城上乱云：烟腰间宝剑凝秋水雪花一日放皂帜登城吹黑风我师举头不敢视脱兔放豚一埽空夜起火光连凤阙征鼓砰轰地欲裂斯民嗷嗷将焉之相顾无言惟泣血仆射何公叩龙墀闭门相臣成噬脐奇兵化作乞和使誓捐一死生群黎高风洗空胡（改作大）帅怒九鼎如山不复顾郊南期税上皇舆截破黄流径归去陛下仁孝有虞君忍令胡（改作敌）骑惊吾亲卜龟太史自鞭马一出唤回社稷春虏（改作敌）人慕德犹贪利千乘载金未满意钗钿那为六宫留大索民居几卷地六龙再为苍生出身磨虎牙恬不恤重城突兀万胡奴（改作甲士屯）杳隔銮舆今十日南门赤子日阗争掬香膏自顶然忿气为云：泪为雨漫漫白云：无青天太王事狄空金帛坐使卜年逾八百天听端在人心耳苍苍谁云：九万隔会看春风拥赭黄万民歌呼喜欲狂天宇无尘瞻北极旄头落地化顽石。
　　金人据西京有题诗於壁曰：世变时移两忽然空馀洛邑旧山川兵屯宫殿闹如市民静闾阎冷断烟汉後几经成大火周时初建中天兴亡令我掀眉笑不悟邯郸枕上篇。
　　高世则书赵子砥燕云：录曰：靖康初洛阳城陷成皋人有诗云：艺祖宪章谁遣回门门户户有人开清晨山後九州没日落河头万骑来地近蓬蒿堆百骨巷无人迹长苍苔可怜司马碑犹卧谁奏伊公一笛哀遗史曰：有孙卖鱼者楚州人以卖鱼为生有买者孙卖鱼必以蒲穿鱼之眼而言曰：只为尔愚後屏去妻子为道人言人祸福多应宣和间召赴京师未至太上逊位孙卖鱼遂止於亳州太清宫是日孙卖鱼方在市中忽佯狂奔走入太清宫视防虞桶内水彻底结冰乃取砖石急击之而大呼曰：冰厚打不开凡呼数十声然後号兆大哭而去人皆莫晓有谩记其日时者後知京城陷日时适相契亳州人始异其言冰厚打不开者盖寓言兵之厚也。。
　　赐进士出身头品顶戴四川等处承宣布政使司布政使清苑许涵度校刊。
　　※卷一百校勘记。
　　金戎（戎一作贼下同）  时雍以大卷转相授受（大误作文脱受字）强毅悻直（悻误作幸）  诏以大侍中童贯（侍中误作中侍）武广尝胆录而已（脱而字）挥鞭直指入长安（指误作视入误作无）  截彼黄流径归去（彼误作破）  太王事狄空金帛（事一作避）  落日河头万骑来（落日误作日落）  太索民居几卷地（民居一作居民）。



 


●卷一百一

　　炎兴下帙一。
　　起建炎元年五月一日庚寅，尽其日。
　　建炎元年五月一日庚寅朔大元帅即皇帝位於南京。
　　汪伯彦中兴日历（改作纪）曰：先是四月二十七日元皇后诏令遣王时雍徐秉哲备车马法驾仪仗等百官庶务各分一半发船载宫嫔及张邦昌等前赴南京迎请。又命内侍邵成章王兖管押乘舆服御辇仪仗至南京劝进王坐便厅南仲伯彦潜善延禧耘世则皆侍立成章等捧笥以前点数名件内有道冠一顶非人间样制成章等拱以捧曰：太母传语此冠自祖宗以来凡退朝宴间不戴头巾只戴此冠後来神宗皇帝易以头巾循袭至哲宗皇帝道君皇帝非祖宗制也。愿殿下即位後退朝宴间戴此冠便是祖宗太平气象王敛容流涕曰：上天眷命群臣爱戴幕属将佐上书劝进拜叩固请至於五六吾固辞者亦屡矣。方此踌躇以思继。又奉太上皇帝即真之诏大母乘舆服御之意迫不得已敢不钦承，於是命克择官选得五月一日庚寅命有司於南京谯门之左营筑坛场命朱胜非撰策文告天命滕康撰赦文肆赦五月一日庚寅登坛寅受天命南仲充礼仪使延禧读册告天汪伯彦黄潜善董耘高世则元帅府僚属皆登坛行事王泣涕即皇帝位於应天府治之正衙南仲伯彦潜善延禧耘世则等先称贺上殿侍立邦昌率百官称贺。
　　改元建炎元年。
　　初议改元命幕府官属聚议耿南仲等议曰：王者即位求端於天探一元之意以正本始故必建元故汉光武中兴改元建武大王再造王室宜用光武故事纪元恭惟艺祖皇帝诞弥之年太岁丁亥大王殿下诞弥岁亦丁亥丁亥天元属火宋以炎德王艺祖开基改元建隆累圣相授逮至靖康乃遭中微殿下绍隆益光前烈南仲等请改元为建炎。
　　耿延禧中兴记曰：初议年号黄潜善定为炎兴耿南仲曰：此蜀年号遂为建炎。
　　大赦天下。
　　诏曰：皇天宋卜世过於汉唐艺祖承周受禅同乎！舜禹列圣嗣无疆之历保邦隆不拔之基属以朝奸稔成边衅恃中都之安富忘外敌之凭陵驯致金人来犯京邑初登城而不下终邀驾以偕行痛念銮舆。
　　远征沙漠宗族从而尽徙宫阙为之一空仍抑臣僚俾僭位号朕以介弟之亲而受旨开元帅之府以总师方输敌忾之忠亟奉讲和之诏岂图变故终致阽危盖尝指日以誓诸军使前迎而後请不惮戴星而檄率土冀外附而内亲而三事大夫与万邦黎献共致乐推之恳靡容退避之私谓万几难以一日而旷位矧皇皇四海讵可三月而无君勉徇群情嗣登大宝宵衣旰食绍祖宗垂创之基疾首痛心怀父母播迁之难顾号令久隔众罔系心军旅荐兴农多失业慰民耳目之注敷朕腹心之言爰布湛恩诞绥区夏可大赦天下应赦书到日昧爽以前罪人所犯罪无轻重已发觉未发觉已结正未结正常赦所不原者咸赦除之朕惟火德中微天命未改考光武纪元之制绍建隆开国之基用赫丕图益光前烈可以靖康二年五月一日改为建炎元年二帝北狩随行官吏班直诸军及诸色人等见有家属并仰依旧支破请给常切存恤无令失所昨金人逼胁使邦昌僭号实非本心今已归复旧班其应干供奉行使之人亦不获巳尚虑畏避各不自安其已前罪犯并与放免一切不问一应缘金人犯阙殁於王事军人祖父母妻笃疾及年七十以上家无子孙者委所在勘会请实特与支本营小分请受如阵亡人依格合给多者即从多给一应永安军祖宗陵寝西京应天禅院会圣宫影殿西坟可差西京留守及台臣一员日下前去躬亲省视如有合修葺去处一面措置仍密具奏闻南坟委汝州守臣依此一天下神霄宫并罢舍屋什物钱粮田产州县拘收具数申尚书省一应常平司散敛青苗钱谷本以便民岁久法弊反为民患可自今住罢一应缘军马侵犯有临难死节义为不受辱出使军前及守御出战并殁於王事许本家经所在官司自陈先次核实具名保明奏闻当议优与褒赏访闻自来殁於王事合得恩数官司多事指摘细故非理问难逗留致死事者不即沾恩可令所属疾速施行一应缘金人大入朝廷遣使往来实历险难未有经推恩人许令自陈与检详元指挥推恩内有金人拘留未还者共请给令所属。且权给一半赡养其家候及一年止一应因金人驱拥及差使过军前官员及诸色人等得还者并许依旧官职只应支破请给等内官员已别差人者并令吏部先次别与一般差遣一文臣承务郎武臣承信郎以上并内官医。
　　官伎术宫及致仕并与转行一官文臣中大夫武臣承宣使并回授与本宗有官有服亲武功大夫未带遥郡一官已带遥郡防御使。又与转行右武大夫选人与循资巳系承直郎与改官次等合入官校副尉下班只应依格与转官资仍并不隔磨勘一应诸路帅守监司许依例进贡恩其金人及盗贼曾失守或逃避之人不许进贡一应承务郎以上服绿服绯及十五年者不以赃私罪与转服色一应文武升朝官并禁军都虞候以上父母妻未有官封者并与封叙巳封叙者更与封叙亡殁者与封赠巳封赠者更与封赠祖父母在者亦听回授一应文武致仕官并赐粟帛羊酒即曾任大中大夫观察使以上者官倍赐一应士庶男子妇人年九十以上者赐粟帛等令户部具别则例行下所在州县就赐务令得实不得扰呼百岁以上仍保明以闻一应禁军指挥使以上各特与儿男下班只应一名诸军将校合加恩者并与加恩马步诸军将士等并特优赏仍比旧例以三分为率更增一分一应文武官因金人到离任者并限一月内经所在州县自陈并与免罪转运提刑司勘念给还任一应军人丁夫等逃亡及溃散官兵并州县百姓因金人所至令失业之人皆因有首领统率原其本心皆欲勤王止缘道路不通迁延日久粮食不继因而取给民户劫掠逐路帅守不曾差人总率见今啸聚未散出首无路自新限一月於所在首身其已前罪犯一切不问并放令逐便军人依旧本营元职名收管仍免所辖官司及本营问当其少欠官私债负并与除放百姓愿在军者如少肚即减三指刺填即便支给例物请受其徒中能谕众归业或别首纳限满不首复罪如初一应今来啸聚贼徒既许自新如尚敢乘时作过杀害军民仰安抚提刑司左那兵马捕捉并家属务尽斩杀如数多本路军马不足申枢密院差大兵前去剿除仰提刑司原立赏格召人擒捕仍许徒中自相杀并依格推赏功效尤大者别具保明格外推恩後获不以今降赦恩原减一应逃避公人限一月出首依旧职名收管一应逃亡军人如能劝诱逃亡之人首身本辖官司直簿拘籍每五十人转一资副都头以上每一百人转一资及千人所属具名申尚书省当议优与推恩一应战斗亡失官马及散亡军器什物之数合该科罪及官司见责令备者仰统制官保明如委无欺隐特与放罪。
　　除免其民间有收到军器等物许限一月经所在官司陈首其私收藏官马不纳计赃科罪一应系官欠负不以名色百贯并行蠲免其曾经金人兵马焚劫残破州县乡村人户日前私债虽无利息并限二年外方许理索一诸军昨缘勤王并因差出借过衣粮料钱并与除破更不克纳一应宣和七年十二月二十四日登极合该转一官向有未经改转之人并合吏部逐旋具钞拟转如推动公案无可照据许取见任告敕照验许本色官一员委保特与转补如未只受殁於王事许回授於本宗本色有官有服人一应缘金人经由州县有烧毁系官屋宇等去处除城池仓库外地水得差科修葺少息民力如违以违制论令监司按举一应经劫所在坊场住罢月日净课利钱特与细计除放一应因战守及差使被贼（改作敌）劫杀虏者特与免本家二年支移折变仍仰州县倍加存恤一诸路纲船靠岸日久或遭风水抛失。若被盗劫勘会分明委无欺弊不得将官兵克折请受特与除破一应诸路人户见欠税租并依阁展税赋及缘纳钱物并与除放一应诸路借贷常平钱谷并特与除放一应诸路漕司多缘财用匮乏将民户合纳二税宛转折纳或支移他郡却免未支移只纳脚乘实惠之类致民间输纳增倍深属掊克今来并仰遵依条法不得妄冒支移折变仍许人户越诉提刑司觉察当重典宪内京西路昨缘方田添起税租除六分外止送四分见钱更不支移折变访闻转运司将所减分数敷入旧税抑令人户输纳重困民力可限赦书到令与蠲免所有违法敷入旧税去处悉行改正仰提刑司觉察仍许越诉一诸路税赋支移折变自有成法比年漕司以财用不足往往反覆细折如合纳见钱令输纟由绢却以纟由绢之直折纳丝绵之类惟务削刻良民受弊自今仰转运司遵依条法不得依前违戾仍委提刑司觉察听人户越诉一二税折科合用纳月时估中价近岁转运司与州县务於掊克将及纳月顿减时估不以丰凶低昂但称引用卷例折纳太重人户往往破产今後朝廷非军事更不下转运司非泛须索如折科尚敢循习不革守贰转运司非泛须索并以违制之罪加二等仰提刑司提举司觉察於起催月终以前具有无违戾保明闻奏不以实闻与同罪一预利买法本支实价访闻官司立价甚低或高抬他物价直准折，或以无价虚券充数。
　　甚者直至受纳未支本钱不遵条限前期起催急於星火今来上供之类欲依祖宗法其和预买有前项违戾守令并转运司并以违制论加二等仍委提刑司觉察每岁於依限後一月内具有无违戾闻奏不以实闻与同罪一诸路诸般徭役非法令该载者罢该载而非急务仰监司守臣速具以闻当议一切蠲罢一应逃田见今地邻及地方掌管人等摊认租税许令陈状特与放免其田依条召人承佃候逃户人归业日给还一昨缘军兴官司於民间劝借钱物及靖康元年後来人户於所属州县献助钱物依靖康元年六月二日指挥给降空名告敕计价书填给还比缘监司州县申明将未降上件指挥已前献助之物不理数今仰逐州长吏限十日将已降空名告敕通计前後实纳之数计价尽数书填给还讫以闻如人数所纳前数未及愿帖纳书填者听即不得抑勒如违许越诉当议重行黜责一应今来因金人所至州县劫掠逃避人户仰监司守令多方招诱归业内阙食不能自存之人依灾伤七分法赈给与免今年夏税虽即归业而无力耕种者仰提举常平司更切审量据等特行借贷钱粮收买牛具之类候将来收成之日分三等逐科带纳人户置买耕牛权免税钱一年其缘金人兵马蹂践田土乡村依此施行一昨经大元帅驻及一月以上去处应办军马极为劳费今来夏税特除放一应天府兴王之地理宜优异今年夏税并与放免省举人特奏名并就殿试及再就殿试人并与同进士出身免解人与免省试靖康元年得解及州学职事人并免将来文解一次一应天府差人防秋至今春未能放散显妨农务应将来差科保甲除阵亡人外特与免一科支移折变一诸路义仓在法合同正税为一钞输纳访闻提举司以转运司侵用有令人户不得随税带纳去处显属违法仰令遵依成法改正施行一应人户典卖田宅因官司不为减落等第见依旧供应科配差使限赦书到一月内许自陈验实特与减免一应今日以前典卖田宅马牛之类违限印契合纳倍税者限百日许陈特与蠲免事发在限内者亦准此一应崇甯以来增置税务其岁入课利除给官吏等支费外所收钱物不多去处仰转运司体度并行废罢一应崇甯以来因买扑坊场河渡及折欠官物没纳田产未有承买者与减见买价三分听欠户与收赎限满不赎。
　　即依所减价出榜别召人承买仍作三年六科输纳一访闻自来赦书所放逋欠转运司及州县迫於调度依旧催纳至民间有黄纸放白纸催之语甚失朝廷宽恤爱民之意今来大恩与常赦不同兼务节用可以裕民如监司州县辄敢故违巧作名目依旧科抑许被科人户越诉其官吏当重行贬窜一应近年以来州县缘应奉之费用度窘迫至有前期括借民间二税免役坊场课利等钱显是违法自今须管依条限催纳不得预借一祖宗以来天下上供委有常数自熙甯後因臣寮奏请岁有增加不胜其弊仰诸路转运司取索辖下应於见今上供物数开具祖宗旧制及熙甯以来州县仓库受纳税赋务加概量以图出剩东南六路为甚以故民力困乏其弊本於补发纲运斛斗额外增数可除岁额上供数外其每年任其补发额斛并权住罢一诸路常贡之内有时新棵味之类所在因缘贡奉外取索多归空库更有馈送骚扰为甚仰礼部勘会除缘天地宗庙陵寝供献所须外馀并罢贡一自崇甯以来州县困乏抛买上供纲运取办民力，或以和雇为名科差乡夫般担挽运极为骚扰自今後并不得以和雇为名科借乡户以代兵役州县故违或监司强抑州县应副者并许人户越诉当议重行窜黜一应监司州县违法赋敛涉於掊克或科配代买物色实有扰害及应干民间疾苦事件并许中外臣庶详具利害经所属官司陈述缴奏或诣阙投进当诡计考察改正施行虽语言诋讦亦不加罪一应州县官昨缘京城围闭赴任愆期多致员缺应已差下官除程限一月到任限满不到令本路监司郡守各选有才干人权行具名奏差一次已奏差者他司不许冲替及昨缘防秋所辟官属先次赴任因邮置梗涩未受告身人并以掌管职事日与理为到任月日一应州郡金人曾到城下保守无虞者令所属等开具元守御及出战官兵等保明申尚书省取旨推恩内应天府系祖宗开基之地有三圣御容两院宗室控扌东南为襟喉冲要之处与其馀州军事体不同所有原守御战官兵等特先次与转一官资选人比类施行仍令元帅及应付长官开具保申尚书省给降付身一应吏部宗室注授恩例自有定法昨缘言官论列遂同庶姓甚失叙之意可依旧法一应宗室犯罪见锁闭监管拘管人。
　　该遇今来恩宥并放逐便宗子妇人见入道为尼愿还俗听元有官封者依旧一应宗室昨来预贡及得解之人并与推恩一应宗室无官人依政和五年二月二十四日册皇太子赦与量试推恩一应外官宗室未有差遣及已授三路差遣愿别授者并令吏部不依名次先注阙近便差遣一应诸宫院屋宇近因折毁致使宗室至无处居止并许量口数多寡指占空间官屋及寺院居住一应宗室因金人取过军前本房老幼无人养赡或因逃避散居州县以至失所在京委开封府在外委守臣速行措置月给钱米无令失所不管漏落别听候朝廷指挥一应宗室年幼未合出官与依见今官序支破请给一应宗室年幼未及官员并忠义之士在外非曾奉朝廷及大帅府指挥激於忠愤自募勤王人兵未有统属今来国事稍定仰各将见管人兵交付所至州县主兵官讫出公据量带人从前来行在特与推恩一应官员因疾病陈乞致仕今已安痊不以年限满许召保官员原委保自陈特令再任一应命官寻医侍养许并召保注授一应恩泽补受文学并许依法召保注授入官一应合特奏并与免试内曾经六举以上到省人与登仕郎五举补京助教四举上州文学两举诸州助教人愿赴将来特奏名殿试者亦听虽试在下等不应出官人亦取旨升推恩一新春合赴省试人昨缘道路艰阻复归本贯及在京人即未有取应之期令礼部检会故例取旨施行一应去年锡庆院试中武士未经推恩人仰本部限一月开具等第姓名申尚书省一应寺院宫观有隔下拨放并许於所属自陈保明申礼部限三日给降其今岁乾龙节合拨放去处虽不曾投进功德疏特与依例拨放试经者与额外添数一次合就试一百人以添一名一百人以上者两名三百人以上三名一应暴露遗骸无人识认者许在寺院埋瘗每及一百人令所属勘验申礼部给度牒一道一尖自今官员犯罪。若系赃私自断定更取特旨断如系公罪止令刑部大理寺断定刑名施行更不取特旨一应命官流配编管羁管人永不移放逐便除名追降官资及勒停责授散官安置或终身不齿放归田里人等及永不收叙人并与叙元官落职人与复旧职折资及降等差遣人与复本等差遣合检举者刑部限三日举其蔡京童贯王黼朱π李邦彦孟昌龄梁师成谭稹及其子孙皆误国害。
　　民之人更不收叙一应吴储吴侔王刘等亲属前来禁锢约束指挥条具以闻停降诸色人等未经叙用及永不收叙人并特与叙元职名已迁补者额外收补一应编管移乡人并永不移放者并放逐便沙门岛罪人不以年岁远近并移乡五日州军一应命宫公人军人犯罪除名有特旨除名停替羁管大理寺合断刑名外一时特旨除名停替羁配安置之类本不合坐罪者并与除落理元断月日一应特旨还俗僧道许自陈特与依旧为僧道令本州出给公据一应禁军犯偷盗情重依条并行隔下不得迁补转。若经断及五年不曾再犯候转日委所属勘会诣实特与转行一应急脚马递铺兵因金人所至逃避散在诸处送递角可专委本路提刑司疾速措置招刺依旧摆铺仍依时支给请受一应缘军兴收置物色未曾支还价钱者并限十日支还一京城围闭日久商旅不行今道路方通理当优异其商贾欲般贩物货上京者并经州县自陈出给公据特与免沿路税钱一应中外有文武才略艺出伦或淹布衣或沈下僚内自禁从外至监司郡守广行搜访各举所知一名如举得其人并行旌擢限十日内荐举仍以所举人移文州县以礼津遣赴行在一应孝子顺孙义夫节妇所宜旌表以厚人伦事显著者仰长吏保明白来上一应祖宗以来赦内常税宽恤事件及名山大川历代帝王祭祀封爵等并检会行呜呼圣人何以加孝朕每惟问寝之思天子必有所先朕欲救在原之急嗟我文武之列。若时忠义之家不食而哭秦廷士当勇於报国左袒而为刘氏人咸乐於爱君其一德而一心伫立功而立德共两宫之复终图万世之安副我忧勤跻时康。
　　赐进士出身头品顶戴四川等处承宣布政使司布政使清苑许涵度校刊。
　　※卷一百一校勘记。
　　王衮管押乘舆服御（衮误作兖）  点数各件（各误作名）  群情爱戴（情误作臣）有未经推恩人（有未误作未有）  并令吏部逐旋具钞（令误作合）  今来夏税特予除放（脱予字）  一省举人特奏名（脱一字）  一自崇甯以来（脱一字）
　　所有原守御出战官兵等（脱出字）及应天府长官（应天府误作应付）  许召原保官员委保自陈（原字误在员下）  试经者与额外添数一次（至）以上三名（此系误简应在令礼部检会故例施行下）  一百人以上添一名（脱上字）  二百人以上者（二误作一者字衍）  。若系赃私自合断定（脱合字）刑部限三日检举（脱误字）  并移至乡五百里州军（脱至字里字）  事节显著者（脱节字）  并检会施行（脱施字）。



　　

●卷一百二

　　炎兴下帙二。
　　起建炎元年五月一日庚寅，尽五日甲午。
　　中兴记曰：初命滕康草赦文或诋斥围城士大夫有愤怒意上命耿延禧改定以进。且云：围城士大夫一切不问众服上有大度真宽仁圣主矣。。
　　朱胜非南都翊戴记曰：上幸南京登极胜非建言受命中兴宜筑坛行礼北望二圣寅受宝册乃即帝位因治坛於府东偏五月朔上登坛受宝改元建炎请以中兴受命名坛载於登极典诏可之。
　　遗史曰：初上在相州也。闰月十四日夜梦渊圣令尽解所服袍带而以自所服者赐之望日上语延禧世则群臣不敢对先是太上皇帝将禅位解所服绯衣玉带赐渊圣既上出使河北渊圣。又解以赆行上在河北怀卫诸州申状皆为靖王或为康王，或以纪年之号两当之至是始悟靖之为文立十二月也。盖渊圣立十二月而上建大元帅府遂即帝位也。。
　　黄潜善中书侍郎汪伯彦同知枢密院事即日押付都堂治事。
　　黄潜善制曰：中书政事之本一新万化之原贤者邦。
　　家之基茂建百王之典朕绍膺鸿绪绥御庶邦炎正中微国步孔棘兴衰拨乱坐收三杰之功舍爵策勋进陟五臣之位具官某器识沈毅而足以任天下之重学问渊博而足以识古今之全蚤服采於禁涂浸宣劳於外屏胡尘（改作边烽）侵犯都邑震惊缠氛於九重接腥膻（改作干戈）於万里立辕门而左袒倡义旅以南征间关百难独见松柏後凋之操险夷一致遂成桑榆不负之勋是用蔽於佥言擢升右省式慰沃心之望益大政之元尔惟丕命其承迪以先王之典予其克迈乃训永奠民之生益懋远猷以对休命。
　　汪伯彦制曰：朕惟列圣储休千龄累洽军政隳坏将帅惰骄胡寇（改作强敌）长驱京邑震扰博延群臣之议人莫与能檄召天下之兵士无斗志卒罹变故几至阽危肆畴佐命之功共济经邦之业具官某学贯千载知出万夫沈谋有先物之几居简得镇时之望参华延阁出总藩符属时访落之谋实预扶衰之义肇开幕府爰整师干丰邑故人莫重萧曹之冠云：台诸将独高寇邓之勋是用顺考佥言蔽自朕志擢司兵柄进贰机庭干兹心膂之忧实赖股肱之旧胜残去杀期臻奠枕之安保大定功共享销兵之福往承茂渥永底丕平（旧校云：黄汪二制俱孙觌撰见鸿庆集）。
　　遗史曰：中兴之初黄潜善汪伯彦首为执政智者必知二人无进攻之志矣。。
　　二日辛卯上乾进皇帝为孝慈渊圣皇帝。
　　御敕内外文武臣寮等朕比以乘舆播越宗庙阽危迫於师言勉绍大业居轸晨昏之恋载深手足之怀恭惟乾龙皇帝聪明宪天节俭由性子育加於庶汇色养逮於两宫金人内侵四郊多垒乃遣单车之使欲邀龙德之临代亲而行即日命驾继以编户困於金缯复再屈於虏（改作虏）营欲为民而请命沈几渊识外晦内明时方艰虞圣以遵养溥率万邦之望瞻瞻八骏之归虽道妙无名岂形容之可及惟德施罔极顾遵奉之敢忘爰举徽称用昭盛烈乾龙皇帝宜上尊号曰：孝慈渊圣皇帝乃令所司择日奉上册宝应合行典礼礼官即速讨率以闻。
　　遗史曰：初渊圣即位以四月十三日诞辰为乾龙节盖乾坤之乾也。诏到四方州郡有读为乾湿之乾者虽一字有两音然乾湿之乾贴龙字非美意识者以为不祥（删虽一至此二十三字）。
　　元皇后为元太后。
　　御敕内外文武臣寮等朕惟德盛者报必隆属尊者礼宜备古之彝训国有故常元皇后制行徽柔宅心虚静蚤俪极於永泰久慕道於瑶华庚辰并后之文已尝诞告丙午复号之旨未及布宣比者戎（改作敌）骑内侵都城失守方二圣之迁播属百辟之抗言还御宫闱暂临庶务洞达机事之变深惟宗社之安踵遣使轺敦谕至意逮此缵图之日亟颁归政之书功加於时举协於义是用参稽众志奉上尊称冀茂对於休胡以永绥於寿祉元皇后册为元太后仍令所司择日奉上册宝一应合行典礼礼官疾速讨论以闻。
　　元帅府限十日结局。
　　大元帅府应一行将佐官吏卒伍自河北京东扈卫有劳较优劣等第来上当与推赏。
　　诏责李邦彦等。
　　诏曰：作事贵於谋始自古不能去兵苟乖此道乱所由兴李邦彦等皆靖康主和议之臣或料敌失宜自成懦弱之势或过听误事复忘备御之方用起兵端以误国计孝慈渊圣皇帝勤政宵旰庶图治安谋臣既未能慎初武服固难於善後兴言及此罚其可逃其李邦彦吴敏蔡懋李宇文虚中郑望之李郑已下三省别行窜责播告中外咸使闻知。
　　诏修国政（案後所载诏文与此不合当有脱误）。
　　诏曰：朕遭家不竞二圣播迁单孑一身义不得死三事大夫群黎百姓戴宋惟旧用归属於眇躬朕欲身先士卒北首赴难咸曰：宗庙之重不可一日乏祀。且将摄德国政时复辟则。又曰：天下之大不可三月无君逊避无从百辟复至盖祖宗德泽在人固。若胶漆天其或者崇降咎灾以警惧我宋是用思宪祖宗之旧仰承天意庶或悔过以辑甯我邦家赉及赤子呜呼惟孝弟可以动天惟忧勤可以成务惟恭俭可以富民惟兢慎可以保国惟大公可以悦人惟至仁可以安众惟来谠论屏侧言可以达聪惟近正人远宠幸可以成德惟守大信可以规远图惟有常德可以立武事不弛不扰始终如一夙夜惕励式禳不祥，庶几降鉴俾复我父母兄弟宗族朕将规复旧章不以手笔废朝典不以内侍典兵权容受直言虽有失当不加以罪谨听断除苟挠抑末作去浮靡斥声乐之奉绝游猎之荒非奉典礼尚方无饰绣绘非急缮治大匠无营土木非军功无异赏非戎备无亻孱工弗。
　　利於众虽衣服饮食皆可废有宜於国虽赴汤蹈火皆可为断之必行无或有二尚虑群臣狃於故习有以祥瑞奏闻褒颂功德浸於道谀讳恶隐过务在蒙蔽大臣蔽贤有举非实台谏司慝有言非公凡此之属必杀母赦朕临御之始德意未孕於上下用伸播告以敷朕心兹言不食咸听母忽。
　　诸路勤王之兵皆至行在。
　　诸路勤王兵至行在，於是王德初拨隶刘光世为右军将官。
　　郭京走至襄阳统制官张思政会兵擒而杀之。
　　初郭京自京城奔走沿海称撒豆为兵撒草为马假幻惑众取兵二月至襄阳有三千馀下寨於海子头京居於洞山寺欲册立宗室为帝制置使钱盖西京总管王襄及统制张思政等止之不从会有自京城逃遁来者具说京以妖术误国京城不守思政乘间会诸项兵袭京囚之至是欲以京赴行在半途为李孝忠所袭思政就轿以枪刺杀之。
　　三日壬辰以张邦昌为太傅同安郡王五日一赴都堂参议事。
　　汪伯彦建炎时政记曰：是日早朝上谓黄潜善汪伯彦曰：何以处邦昌潜善曰：邦昌僭称名号罪在不贷为金人所逼肋念其不得已而从权金人既退专遣潘谨焘奏书继遣谢克家归宝玺。又迎请隆太后归於宫闱退居东府骏奔来朝惟陛下睿断处分如何上曰：朕尝与邦昌同奉使军前小心畏慎不幸逢此祸变虽不能死以尽节然遭变行权缘此宗庙不隳社稷不坏一城生灵获全肝脑金人才退赍书赴归宝来朝朕既贷其初欲驭以王爵异时金人有词使邦昌以实具书报之曰：举国之人不忘赵氏退不旋踵而天下勤王之兵皆左袒归宋故邦昌恐惧不待问罪幸保首领而反籍於朕使金人知天人之归出於自然卿等以谓如何潜善伯彦同对臣等谨奉以施行故有是命。
　　命黄潜善等募忠信能专对之士奉使金国。
　　除作国书外命张邦昌更作金人书早遣使人以行。
　　宗泽徽猷阁待制知襄阳府耿延禧董耘高世则宫观兼侍读黄潜厚户部侍郎梁阳祖长一智猷阁待制淮南江浙荆湖制置发运使兼提领措置茶盐杨渊王起之秦百祥并除郎官赵子崧延康殿学士知镇江府。
　　五日甲午耿南仲请老除观文殿学士提举杭州洞霄。
　　宫。
　　遗史曰：先是上在注州群臣劝进议已定耿南仲奏臣老拙幸得遭遇竭尽愚直唯靖康行遣蔡京廷臣多翼蔽之终虽贬出然蔡氏所引实繁有徒必不利臣父子乞赐保全上曰：国家今日之事吾最痛心其次门下侍郎父子耳使天下无事吾得居蕃衍宅事父兄门下侍郎安享爵禄，岂不为美今日不得已吾即继大位，岂不能保全一旧师傅乎！师傅吾师傅也。。且老矣。月以数百千养一前朝老师傅直易耳人言毁誉何足信至是南仲告老乃除观文殿学士提举杭州洞霄宫奉圣旨耿南仲为孝慈渊圣皇帝劝讲官十有五年同朕在外历艰难险阻。又逾半载今以年老乞罢机政已从所请见今恩数人从可特令依旧馀人不得援例。
  </div>
  <div class="pagination">
   <a href="三朝北盟会编_page42.html">
    上一页
   </a>
   <span>
    ...
   </span>
   <a href="三朝北盟会编_page38.html">
    38
   </a>
   <a href="三朝北盟会编_page39.html">
    39
   </a>
   <a href="三朝北盟会编_page40.html">
    40
   </a>
   <a href="三朝北盟会编_page41.html">
    41
   </a>
   <a href="三朝北盟会编_page42.html">
    42
   </a>
   <span class="current-page">
    43
   </span>
   <a href="三朝北盟会编_page44.html">
    44
   </a>
   <a href="三朝北盟会编_page45.html">
    45
   </a>
   <a href="三朝北盟会编_page46.html">
    46
   </a>
   <a href="三朝北盟会编_page47.html">
    47
   </a>
   <a href="三朝北盟会编_page48.html">
    48
   </a>
   <span>
    ...
   </span>
   <a href="三朝北盟会编_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
