<!DOCTYPE html>
<html>
<head>
    <meta charset="UTF-8">
    <title>绎史 - 第 58 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 58 页/共 76 页</h1>
    <div class="content">




　　绎史卷一百四十三下
　　钦定四库全书
　　绎史卷一百四十四　　灵壁县知县马骕撰春申君相楚
　　史记楚顷襄王病太子不得归而楚太子与秦相应侯善于是黄歇乃说应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而德相国无穷是亲与国而得储万乘也若不归则咸阳一布衣耳楚更立太子必不事秦夫失与国而絶万乘之和非计也愿相国孰虑之应侯以闻秦王秦王曰令楚太子之傅先往问楚王之疾返而后图之黄歇为楚太子计曰秦之畱太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出关而黄歇守舍常为谢病度太子已远秦不能追歇乃自言秦昭王曰楚太子已归出远矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣黄歇歇至楚三月楚顷襄王卒太子完立是为考烈王考烈王元年以黄歇为相封为春申君赐淮北地十二县　春申君既相楚是时齐有孟尝君赵有平原君魏有信陵君方争下士招致賔客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去春申君归战国策汗明见春申君问三月而后得见谈卒春申君大说之汗明欲复谈春申君曰仆已知先生先生大息矣汗明蹙焉曰明愿有问君而恐固不审君之圣孰与尧也春申君曰先生过矣臣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见汗明曰君亦闻骥乎夫骥之齿至矣服盐车而上太行蹄申膝折尾湛胕溃漉汁洒地白汗交流外阪迁延负棘而不能上伯乐遭之下车攀而哭之解纻衣以羃之骥于是俛而喷仰而鸣声达于天若出金石声者何也彼见伯乐之知己也今仆之不肖阨于州部堀宂穷巷沈洿鄙俗之日久矣君独无意湔祓仆使得为君高鸣屈于梁乎　唐雎见春申君曰齐人饰身修行得为益然臣羞而不学也不避絶江河行千余里来窃慕大君之义而善君之业臣闻之贲诸怀锥刃而天下为勇西施衣褐而天下称美今君相万乘之楚御中国之难所欲者不成所求者不得臣等少也夫枭棊之所以能为者以散棊佐之也夫一枭之不如不胜五散亦明矣今君何不为天下枭而令臣等为散乎
　　史记春申君相楚八年为楚北伐灭鲁以荀卿为兰陵令当是时楚复彊赵平原君使人于春申君春申君舍之于上舍赵使欲夸楚为瑇簪刀劒室以珠玉饰之请命春申君客春申君客三千余人其上客皆蹑珠履以见赵使赵使大慙　十二年秦昭王卒楚王使春申君吊祠于秦
　　战国策虞卿谓春申君曰臣闻之春秋于安思危危则虑安今楚王春秋高矣而君之封地不可不早定也为主君虑封者莫如远楚秦孝公封商君孝公死而后王不免杀之秦惠王封冉子惠王死而后王夺之公孙鞅功臣也冉子亲姻也然而不免夺死者封近故也太公望封于齐召公奭封于燕为其远王室矣今燕之罪大而赵怨深故君不如北兵以德赵践乱燕以定身封此百伐之一时也君曰所道攻燕非齐则魏魏齐新怨楚楚军虽欲攻燕将道何哉对曰请令魏王可君曰何如对曰臣请到魏而使所以信之廼谓魏王曰夫楚亦强大矣天下无敌乃且攻燕魏王曰乡也子云天下无敌今也子云乃且攻燕者何也对曰今谓马多力则有矣若曰胜千钧则不然者何也夫千钧非马之任也今谓楚强大则有矣若越赵魏而鬬兵于燕则岂楚之任也哉非楚之任而楚为之是敝楚也敝楚是强魏也其于王孰便也
　　史记后十五岁黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故吴墟以自为都邑【越絶书白石山故为胥女山春申君初封吴过更名为白石　吴市者春申君所造阙两城以为市在湖里　吴诸里大闬春申君所造　吴两仓春申君所造西仓名曰均输东仓周一里八歩后烧　今太守舍者春申君所造后壁屋以为桃夏宫无锡歴山春申君时盛祠以牛立无锡塘　无锡湖者春申君治以为陂凿语昭渎以东到大田田名胥卑凿胥卑下以南注大湖以写西野　吴狱庭周三里春申君时造　土山者春申君时治以为贵人冢次　胥女南小蜀山春申客卫公子也　路丘大冢春申君客冢不立以道终之○记载琐琐有佳致　韩非子楚庄王之弟春申君有爱妾曰余春申君之正妻子曰甲余欲君之弃其妻也因自伤其身以视君而泣曰得为君之妾甚幸虽然适夫人非所以事君也适君非所以事夫人也身故不肖力不足以事二主其势不俱适与其死夫人所者不若赐死君前妾以赐死若复幸于左右愿君必察之无为人笑君因信妾余之诈为弃正妻余又欲杀甲而以其子为后因自裂其亲身衣之里以示君而泣曰余之得幸君之日久矣甲非弗知也今乃欲强戏余余与争之至裂余之衣而此子之不孝莫大于此矣君怒而杀甲也○庄王弟误其事亦未闻】战国策十八年谓魏王曰昔曹恃齐而轻晋齐伐厘莒而晋人亡曹缯恃齐而轻越齐和子乱而越人亡缯郑恃魏以轻韩魏伐榆关而韩氏亡郑原恃秦翟以轻晋秦翟年谷大凶而晋人亡原中山恃齐魏以轻赵齐魏伐楚而赵亡中山此五国所以亡者皆有所恃也非独此五国为然而已也天下之亡国皆然矣夫国之所以不可恃者多其变不可胜数也或以政教不修上下不辑而不可恃者或以诸侯邻国之虞而不可恃者或以年谷不登畜积竭尽而不可恃者或化于利比于患臣以此知国之不可必恃也今王恃楚之强而信春申君之言以是賔秦而久不可知即春申君有变是王独受秦患也即王有万乘之国而以一人之心为命也臣以此为不完愿王之熟计之也　或谓楚王曰臣闻从者欲合天下以朝大王臣愿大王听之也夫因诎为信奋患有成勇者义之摄祸为福裁少为多智者官之夫报报之反墨墨之化唯大君能之祸与福相贯生与亡为邻不偏于死不偏于生不足以载大名无所寇艾不足以横世夫秦捐德绝命之日久矣而天下不知今夫横人嚂口利机上干主心下牟百姓公举而私取利是以国权轻于鸿毛而积祸重于丘山　天下合从赵使魏加见楚春申君曰君有将乎曰有矣仆欲将临武君魏加曰臣少之时好射臣愿以射譬之可乎春申君曰可加曰异日者更嬴与魏王处京台之下仰见飞鸟更嬴谓魏王曰臣为君引弓虚发而下鸟魏王曰然则射可至此乎更嬴曰可有间鴈从东方来更嬴以虚发而下之魏王曰然则射可至此乎更嬴曰此孼也王曰先生何以知之对曰其飞徐而鸣悲飞徐者故疮痛也鸣悲者久失羣也故疮未息而惊心未去也闻者音烈而髙飞故疮陨也今临武君尝为秦孼不可为拒秦之将也
　　史记春申君相二十二年诸侯患秦攻伐无已时乃相与合从西伐秦而楚王为从长春申君用事至函谷关秦出兵攻诸侯兵皆败走楚考烈王以咎春申君春申君以此益疎客有观津人朱英谓春申君曰人皆以楚为彊而君用之弱其于英不然先君时善秦二十年而不攻楚何也秦逾黾隘之塞而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以与秦秦兵去陈百六十里臣之所观者见秦楚之日鬬也楚于是去陈徙寿春而秦徙衞野王作置东郡春申君由此就封于吴行相事
　　战国策楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐又无宠李园求事春申君为舍人已而谒归故失期还谒春申君问状对曰齐王遣使求臣女弟与其使者饮故失期春申君曰聘入乎对曰未也春申君曰可得见乎曰可于是园乃进其女弟即幸于春申君知其有身园乃与其女弟谋园女弟承间说春申君曰楚王之贵幸君虽兄弟不如今君相楚王二十余年而王无子即百岁后将更立兄弟即楚王更立彼亦各贵其所亲君又安得长有宠乎非徒然也君用事久多失礼于王兄弟兄弟诚立祸且及身奈何以保相印江东之封乎今妾自知有身矣而人莫知妾之幸君未久诚以君之重而进妾于楚王王必幸妾妾赖天而有男则是君之子为王也楚国封尽可得孰与其临不测之罪乎春申君大然之乃出园女弟谨舍而言之楚王楚王召入幸之遂生子男立为太子以李园女弟立为王后楚王贵李园李园用事李园既入其女弟为王后子为太子恐春申君语泄而益骄隂养死士欲杀春申君以灭口而国人颇有知之者春申君相楚二十五年考烈王病朱英谓春申君曰世有无妄之福又有无妄之祸今君处无妄之世以事无妄之主安不有无妄之人乎春申君曰何谓无妄之福曰君相楚二十余年矣虽名为相国实楚王也五子皆相诸侯今王疾甚旦暮且崩太子衰弱疾而不起而君相少主因而代立当国如伊尹周公王长而反政不即遂南面称孤因而有楚国此所谓无妄之福也春申君曰何谓无妄之祸曰李园不治国王之舅也不为兵将而隂养死士之日久矣楚王崩李园必先入据本议制断君命秉权而杀君以灭口此所谓无妄之祸也春申君曰何谓无妄之人曰君先仕臣为郎中君王崩李园先入臣请为君其胷杀之此所谓无妄之人也春申君曰先生置之勿复言也李园软弱人也仆又善之又何至此朱英恐乃亡去后十七日楚考烈王崩李园果先入置死士止于棘门之内春申君后入止棘门园死士夹刺春申君斩其头投之棘门外于是使吏尽灭春申君之家而李园女弟初幸春申君有身而入之王所生子者遂立为楚幽王也是岁秦始皇立九年矣嫪毐亦为乱于秦觉夷三族而吕不韦废
　　越絶书昔者楚考烈王相春申君吏李园园女弟女环谓园曰我闻王老无嗣可见我于春申君我欲假于春申君我得见于春申君径得见于王矣园曰春申君贵人也千里之佐吾何托敢言女环曰即不见我汝求谒于春申君才人告远道客请归待之彼必问汝汝家何等远道客者因对曰园有女弟鲁相闻之使使者来求之园才人使告园者彼必有问汝女弟何能对曰能鼓音读书通一经故彼必见我园曰诺明日辞春申君才人有远道客请归待之春申君果问汝家何等远道客对曰园有女弟鲁相闻之使使求之春申君曰何能对曰能鼔音读书通一经春申君曰可得见乎明日使待于离亭园曰诺既归告女环曰吾辞于春申君许我明日夕待于离亭女环曰园宜先供待之春申君到园驰入呼女环到黄昏女环至大纵酒女环鼔琴曲未终春申君大说畱宿明日女环谓春申君曰妾闻王老无嗣属邦于君君外淫不顾政事使王闻之君上负于王使妾兄下负于夫人为之奈何无泄此口君召而戒之春申君以告官属莫有闻淫女也皆曰诺与女环通未终月女环谓春申君曰妾闻王老无嗣今怀君子一月矣可见妾于王幸产子男君即王公也而何为佐乎君戒念之五日而道之弗中有好女中相可属嗣者烈王曰诺即召之烈王说取之十月产子男十年烈王死幽王嗣立女环使园相春申君相之三年然后告园以吴封春申君使备东边园曰诺即封春申君于吴幽王后怀王使张仪诈杀之怀王子顷襄王秦始皇帝使王翦灭之【○叙事奇艳其云懐襄在幽王后舛误】春申君楚考烈王相也烈王死幽王立封春申君于吴三年幽王征春申君为楚令尹春申君自使其子为假君治吴十一年幽王征假君与春申君并杀之二君治吴凡十四年【○春申君不相幽王史亦无假君事】


　　绎史卷一百四十四
　　钦定四库全书
　　绎史卷一百四十五　　灵壁县知县马骕撰列国遗事
　　战国策管燕得罪齐王谓其左右曰子孰而与我赴诸侯乎左右黙然莫对管燕连然流涕曰悲夫士何其易得而难用也田需对曰士三食不得餍而君鵞鹜有余食下宫糅罗纨曵绮縠而士不得以为縁且财者君之所轻死者士之所重君不肯以所轻与士而责士以所重事君非士易得而难用也【韩诗外传宋燕相齐见逐罢归之舍召门尉陈饶等二十六人曰诸大夫有能与我赴诸侯者乎陈饶等皆伏而不对宋燕曰悲乎哉何士大夫易得而难用也饶曰君弗能用也则有不平之心是失之已而责诸人也宋燕曰夫失诸已而责诸人者何陈饶曰三斗之稷不足于士而君鴈鹜有余粟是君之一过也果园棃栗后宫妇人以相提掷士曾不得一尝是君之二过也绫纨绮縠縻丽于堂从风而士曾不得以为缘是君之三过也且夫财者君之所轻也死者士之所重也君不能行君之所轻而欲使士致其所重犹譬铅刀畜之而干将用之不亦难乎宋燕面有慙色逡巡避席曰是燕之过也诗曰或以其酒不以其浆○说苑作宗衞新序作燕相语皆略同】
　　新序昔子奇年十八齐君使之治阿既行矣悔之使使追之未到阿及之还之已到勿还也使者及之而不还君问其故对曰臣见所以共载者白首也夫以老者之智以少者决之必能治阿矣是以不还【○艺文类聚引】
　　说苑齐将军田聩出将张生郊送曰昔者尧让许由以天下洗耳而不受将军知之乎曰唯然知之伯夷叔齐辞诸侯之位而不为将军知之乎曰唯然知之于陵仲子辞三公之位而佣为人灌园将军知之乎曰唯然知之知过去君弟变姓名免为庶人将军知之乎曰唯然知之孙叔敖三去相而不悔将军知之乎曰唯然知之此五大夫者名辞之而实羞之今将军方吞一国之权提鼔拥旗被坚执锐旋回十万之师擅斧钺之诛愼勿以士之所羞者骄士田聩曰今日诸君皆为聩祖道具酒脯而先生独教之以圣人之大道谨闻命矣
　　吕氏春秋齐晋相与战平阿之余子亡防得矛却而去不自快谓路之人曰亡防得矛可以归乎路之人曰防亦兵也矛亦兵也亡兵得兵何为不可以归去行心犹不自快遇高唐之孤叔无孙当其马前曰今日战亡防得矛可以归乎叔无孙曰矛非防也防非矛也亡防得矛岂亢责也哉平阿之余子曰嘻还反战趋尚及之遂战而死叔无孙曰吾闻之君子济人于患必离其难疾驱而从之亦死而不反令此将众亦必不北矣令此处人主之旁亦必死义矣今死矣而无大功其任小故也任小者不知大也
　　韩诗外传齐王厚送女欲妻屠牛吐屠牛吐辞以疾其友曰子终死腥臭之肆而已乎何为辞之吐应之曰其女丑其友曰子何以知之吐曰吾以屠知之其友曰何谓也吐曰吾肉善而去若少耳吾肉不善虽以吾附益之尚犹贾不售今厚送子子丑故耳其友后见之果丑传曰目如擗杏齿如编贝【说苑齐王起九重之台募国中能画者赐之钱有敬君居常饥寒其妻妙色敬君工画台贪赐画钱去家日久思忆其妻画像向之而笑傍人见以白王王召问之对曰有妻如此去家日久心常念之窃画其像以慰离心不悟上闻○艺文引】
　　战国策腹击为室而钜荆敢言之主谓腹子曰何故为室之钜也腹击曰臣羇旅也爵高而禄轻宫室小而帑不众主虽信臣百姓皆曰国有大事击必不为用今击之钜宫将以取信于百姓也主君曰善
　　韩诗外传赵王使人于楚鼔瑟而遣之曰愼无失吾言使者受命伏而不起曰大王鼔瑟未尝若今日之悲也王曰调使者曰调则可记其柱王曰不可天有燥湿有缓急柱有推移不可记也使者曰请借此以喻楚之去赵也千有余里亦有吉凶之变凶则吊之吉则贺之犹柱之有推移不可记也故王之使人必愼其所之而不任以辞诗曰征夫捷捷每怀靡及盖伤自上而御下也
　　吕氏春秋赵急求李欬李言续经与之俱如卫抵公孙与公孙与见而与入续经因告衞吏使捕之续经以仕赵五大夫人莫与同朝子孙不可以交友
　　说苑邹子说梁王曰伊尹故有莘氏之媵臣也汤立以为三公天下之治太平管仲故成隂之狗盗也天下之庸夫也齐桓公得之为仲父百里奚道之于路传卖五羊之皮秦穆公委之以政寗戚故将车人也叩辕行歌于康之衢桓公任以国司马喜髌脚于宋而卒相中山范雎折脇拉齿于魏而后为应侯太公望故老妇之出夫也朝歌之屠佐也棘津迎客之舍人也年七十而相周九十而封齐故诗曰緜緜之葛在于旷野良工得之以为絺纻良工不得枯死于野此七士者不遇明君圣主几行乞丏枯死于中野譬犹緜緜之葛矣　陈子说梁王梁王说而疑之曰子何为去陈侯之国而教小国之孤于此乎陈子曰夫善亦有道而遇亦有时昔传说衣褐带劒而筑于秕傅之城武丁夕梦旦得之时王也寗戚饭牛康衢击车辐而歌顾见桓公得之时霸也百里奚自卖五羊之皮为秦人虏穆公得之时强也论若三子之行未得为孔子骏徒也今孔子经营天下南有陈蔡之阨而北干景公三坐而五立未尝离也孔子之时不行而景公之时怠也以孔子之圣不能以时行说之怠亦独能如之何乎【○梁称王陈灭久矣此时未详】
　　战国策衞使客事魏三年不得见衞客患之乃见梧下先生许之以百金梧下先生曰诺乃见魏王曰臣闻秦出兵未知其所之秦魏交而不修之日久矣愿王专事秦无有他计魏王曰诺客趋出至郎门而反曰臣恐王事秦之晩王曰何也先生曰夫人于事已者过急于事人者过缓今王缓于事已者安能急于事人奚以知之衞客曰事王三年不得见臣以是知王缓也魏王趋见衞客
　　新序梁君出猎见白鴈羣梁君下车彀弓欲射之道有行者梁君谓行者止行者不止白鴈羣骇梁君怒欲射行者其御公孙袭下车抚矢曰君止梁君忿然作色而怒曰袭不与其君而顾与他人何也公孙袭对曰昔齐景公之时天大旱三年卜之曰必以人祠乃雨景公下堂顿首曰凡吾所以求雨者为吾民也今必使吾以人祠乃且雨寡人将子当之言未卒而天大雨方千里者何也为有德于天而惠于民也今主君以白鴈之故而欲杀人袭谓主君言无异于虎狼梁君援其手与上车归入庙门呼万岁曰幸哉今日也他人猎皆得禽兽吾猎得善言而归
　　新书昔梁大夫宋就为边县令与楚邻界梁亭楚亭皆种瓜梁亭劬力数灌其瓜瓜美楚亭田窳而稀灌其瓜瓜恶楚令以梁瓜之美怒其瓜之恶因往夜窃搔梁瓜皆有死焦者矣梁亭觉之因请其尉亦欲窃往报搔瓜宋就曰是构怨召祸之道也令人窃为楚亭夜灌其瓜令勿知也楚亭旦而往瓜则已灌瓜日以美楚亭怪而察之则梁亭之为也楚令大说因以闻楚王楚王曰此梁之隂让也乃谢以币而请交于梁王
　　新序魏王将起中天台令曰敢谏者死许绾负操锸入曰闻大王将起中天台臣愿加一力王曰子何力有加绾曰虽无力能商台王曰若何曰臣闻天与地相去万五千里今王因而半之当起七千五百里之台高既如是其趾须方八千里尽王之地不足以为台趾古者尧舜建诸侯地方五千里王必起此台先以伐诸侯尽有其地犹不足又伐四夷得方八千里乃足以为台趾林木之积人徒之众仓廪之储数以万亿度方八千里之外当定农亩之地足以奉给王之台者台具以备乃可以作魏王黙然无以应乃罢起台【○艺文类聚引作魏襄王】
　　说苑经侯往适魏太子左带羽玉具劒右带环佩左光照右右光照左坐有顷太子不视也又不问也经侯曰魏国亦有寳乎太子曰有经侯曰其寳何如太子曰主信臣忠百姓戴上此魏之寳也经侯曰吾所问者非是之谓也乃问其器而已太子曰有徒师沼治魏而市无预贾郄辛治阳而道不拾遗芒卯在朝而四邻贤士无不相因而见此三夫夫乃魏国之大寳于是经侯黙然不应左解玉具右解环佩委之坐愆然而起黙然不谢趋而出上车驱去魏太子使骑操劒佩逐与经侯使告经侯曰吾无德所寳不能为珠玉所守此寒不可衣饥不可食无为遗我贼于是经侯杜门不出【○此举芒卯当在昭王时】战国策魏王与龙阳君共船而钓龙阳君得十余鱼而涕下王曰有所不安乎如是何不相告也对曰臣无敢不安也王曰然则何为涕出曰臣为臣之所得鱼也王曰何谓也对曰臣之始得鱼也臣甚喜后得又益大今臣直欲弃臣前之所得矣今以臣之凶恶而得为王拂枕席今臣爵至人君走人于廷避人于途四海之内美人亦甚多矣闻臣之得幸于王也必褰裳而趋大王臣亦犹曩臣之前所得鱼也臣亦将弃矣臣安能无涕出乎魏王曰误有是心也何不相告也于是布令于四境之内曰有敢言美人者族由是观之近习之人其摰谄也固矣其自羃系也完矣今由千里之外欲进美人所効者庸必得幸乎假之得幸庸必为我用乎而近习之人相与怨我见有祸未见有福见有怨未见有德非用智之术也
　　说苑襄成君始封之日衣翠衣带玉劒履缟舄立于游水之上大夫拥钟钟县令执将号令呼谁能渡王者于是也楚大夫庄辛过而说之遂造托而拜谒起立曰臣愿把君之手其可乎襄成君忿作色而不言庄辛迁延盥手而称曰君独不闻夫鄂君子晳之泛舟于新波之中也乘青翰之舟极防芘张翠盖而检犀尾班丽桂社防钟鼔之音毕榜枻越人拥楫而歌歌辞曰滥兮抃草滥予昌泽予昌州州州焉乎秦胥胥缦予乎昭澶秦逾渗惿随河湖鄂君子晳曰吾不知越歌子试为我楚说之于是乃召越译乃楚说之曰今夕何夕兮搴中洲流今日何日兮得与王子同舟蒙羞被好兮不訾诟耻心几顽而不絶兮知得王子山有木兮木有枝心说君兮君不知于是鄂君子晳乃防修袂行而拥之举绣被而覆之鄂君子晳亲楚王母弟也官为令尹爵为执珪一榜枻越人犹得交欢尽意焉令尹何以逾于郭君子晳臣独何以不若榜枻之人愿把君之手其不可何也襄成君乃奉手而进之曰吾少之时亦尝以色称于长者矣未尝遇僇如此之卒也自今以后愿以壮少之礼谨受命
　　琴录楚王子无亏有琴曰青翻后质于秦不得归因抚琴歌曰洞庭兮水秋涔阳兮草衰去千里之家国作咸阳之布衣
　　吕氏春秋田赞衣补衣而见荆王荆王曰先生之衣何其恶也田赞对曰衣又有恶于此者也荆王曰可得而闻乎对曰甲恶于此王曰何谓也对曰冬日则寒夏日则暑衣无恶乎甲者赞也贫故衣恶也夫大王万乘之主也富贵无敌而好衣民以甲意者为其义邪甲之事兵之事也刈人之颈刳人之腹堕人之城郭刑人之父子也其名又甚不荣意者为其实邪茍虑害人人亦必虑害之茍虑危人人亦必虑危之其实又则甚不安之二者臣为大王无取焉荆王无以应【○新序作儒衣】　荆柱国庄伯令其父视曰日在天视其奚如曰正圎视其时日当今令谒者驾曰无马令涓人取冠进上问马齿圉人曰齿十二与牙三十人有任臣不亡者臣亡庄伯决之任者无罪【○有脱讹】
　　新序楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者之仁也盖闻囷仓粟有余者国有饿民后宫多幽女者下民多旷夫余衍之蓄聚于府库者境内多贫困之民皆失君人之道故庖有肥鱼厩有肥马民有饿色是以亡国之君藏于府库寡人闻之久矣未能行也渔者知之其以此喻寡人也且今行之于是乃遣使恤鳏寡而存孤独出仓粟发币帛而振不足罢去后宫不御者出以妻鳏夫楚民欣欣大说邻国归之故渔者壹献余鱼而楚国赖之可谓仁智【○家语献鱼于孔子者语相类】吕氏春秋韩氏城新城期十五日而成段乔为司空有一县后二日段乔执其吏而囚之囚者之子走告封人子高曰唯先生能活臣父之死愿委之先生封人子高曰诺乃见段乔自扶而上城封人子高左右望曰美哉城乎一大功矣必有厚赏矣自古及今功若此其大也而能无有罪戮者未尝有也封人子高出叚乔使人夜解其吏之束防也而出之
　　说苑韩褐子济于河津人告曰夫人过于此者未有不快用者也而子不用乎韩褐子曰天子祭海内之神诸侯祭封域之内大夫祭其亲士祭其祖祢褐也未得事河伯也津人申楫舟中水而运津人曰向也役人固已告矣夫子不聴役人之言也今舟中水而运甚殆治装衣而下游乎韩子曰吾不为人之恶我而改吾志不为我将死而改吾义言未已舟泆然行韩褐子曰诗云莫莫葛藟施于条枚恺悌君子求福不回鬼神且不回况于人乎　宋康公攻阿屠单父成公赵曰始吾不自知以为在千乘则万乘不敢伐在万乘则天下不敢图今赵在阿而宋屠单父则是赵无以自立也且往诛宋赵入宋三月不得见或曰何不因邻国之使而见之成公赵曰不可吾因邻国之使而刺之则使后世之使不信荷节之信不用皆曰赵使之然也不可或曰何不因羣臣道徒处之士而刺之成公赵曰不可吾因羣臣道徒处之士而刺之则后世之忠臣不见信辩士不见顾皆曰赵使之然也不可吾闻古之士怒则思理危不忘义必将正行以求之耳期年宋康公病死成公赵曰廉士不辱名信士不惰行今吾在阿宋屠单父是辱名也事诛宋王期年不得是惰行也吾若是而生何面目而见天下之士遂立槁于彭山之上【○宋惟王偃諡康然不以病死此不知何时事疑误】衞君问于田让曰寡人封侯尽千里之地赏赐尽御府缯帛而士不至何也田让对曰君之赏赐不可以功及也君之诛伐不可以理避也犹举杖而呼狗张弓而祝鸡矣虽有香饵而不能致者害之必也
　　吕氏春秋白圭问于邹公子夏后啓曰践绳之节四上之志三晋之事此天下之豪英以处于晋而迭闻晋事未尝闻践绳之节四上之志愿得而闻之夏后啓曰鄙人也焉足以问白圭曰愿公子之母让也夏后啓曰以爲可为故为之爲之天下弗能禁矣以为不可为故释之释之天下弗能使矣白圭曰利弗能使乎威弗能禁乎夏后啓曰生不足以使之则利曷足以使之矣死不足以禁之则害曷足以禁之矣白圭无以应夏后啓辞而出
　　韩诗外传伯牙鼔琴钟子期听之方鼔琴志在山钟子期曰善哉鼔琴巍巍乎如太山志在流水钟子期曰善哉鼓琴洋洋乎若江河钟子期死伯牙擗琴絶终身不复鼓琴以为世无足与鼓琴也非独琴如此贤者亦有之茍非其时则贤者将奚由得遂其功哉【说文伯牙鼔琴鱏鱼出听　琴苑要录水仙操伯牙之所作也伯牙学琴于成连三年而成至于精神寂莫情之专一未能得也成连曰吾之学不能移人之情吾师有方子春在东海中乃赍粮从之至蓬莱山畱伯牙曰吾将迎吾师刺船而去旬时不返伯牙心悲延颈四望但闻海水汨没山林窅冥羣鸟悲号仰天叹曰先生将移我情乃援琴而作歌曰繄洞渭兮流澌濩舟楫逝兮仙不还移形素兮蓬莱山歍钦伤宫仙石还】
　　琴清英祝牧与妻偕隐作琴歌云天下有道我黼子佩天下无道我负子戴
　　列女传陶婴少寡养幼孤无强昆弟纺绩为产鲁人或闻其义将求焉婴闻之恐不得免作歌曰悲夫黄鹄之早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况于贞良虽有贤雄兮终不同行鲁人闻之曰斯女不可得已遂不敢复求
　　琴操别鹤操商陵牧子所作也娶妻五年而无子父兄将为之改娶妻闻之中夜而起倚户而悲啸牧子闻之怆然而悲乃歌曰将乖比翼隔天端山川悠远路漫漫揽衣不寝食忘餐后人因为乐章焉
　　风土记越俗性率朴初与人交有礼封土坛祭以犬鸡祝曰君乘车我戴笠他日相逢下车揖君担簦我跨马他日相逢为君下
　　吕氏春秋宋之丁氏家无井而出溉汲常一人居外及其家穿井告人曰吾穿井得一人有闻而传之者曰丁氏穿井得一人国人道之闻于宋君宋君令人问之于丁氏丁氏对曰得一人之使非得一人于井中也求能之若此不若无闻也　海上之人有好蜻者每居海上从蜻游蜻之至者百数而不止前后左右尽蜻也终日玩之而不去其父告之曰闻蜻皆从女居取而去吾将玩之明日之海上而蜻无至者矣　宋有澄子者亡缁衣求之涂见妇人衣缁衣援而弗舍欲取其衣曰今者我亡缁衣妇人曰公虽亡缁衣此实吾所自为也澄子曰子不如速与我衣昔吾所亡者纺缁也今子之衣禅缁也以禅缁当纺缁子岂不得哉





　　绎史卷一百四十五
<史部,纪事本末类,绎史>
　　钦定四库全书
　　绎史卷一百四十六上　灵壁县知县马骕撰吕不韦相秦【上】
　　史记吕不韦者阳翟大贾人也往来贩贱卖贵家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬毋爱子楚为秦质子于赵秦数攻赵赵不甚礼子楚子楚秦诸庶孼孙质于诸侯车乘进用不饶居处困不得意吕不韦贾邯郸见而怜之曰此奇货可居乃往见子楚说曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无防得与长子及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结賔客也不韦虽贫请以千金为子西游事安国君及华阳夫人立子为适嗣子楚乃顿首曰必如君防请得分秦国与君共之吕不韦乃以五百金与子楚为进用结賔客而复以五百金买奇物玩好自奉而西游秦求见华阳夫人姊而皆以其物献华阳夫人因言子楚贤智结诸侯賔客徧天下常曰楚也以夫人为天日夜泣思太子及夫人夫人大喜不韦因使其姊说夫人曰吾闻之以色事人者色衰而爱弛今夫人事太子甚爱而无子不以此时蚤自结于诸子中贤孝者举立以为适而子之夫在则重尊夫百嵗之后所子者为王终不失势此所谓一言而万世之利也不以繁华时树木即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子闲从容言子楚质于赵者絶贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦傅之子楚以此名誉益盛于诸侯吕不韦取邯郸诸姬絶好善舞者与居知有身子楚从不韦饮见而说之因起为夀请之吕不韦怒念业已破家为子楚欲以钓奇乃遂献其姬姬自匿有身至大期时生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨諡为孝文王太子子楚代立是为庄襄王庄襄王所养母华阳后为华阳太后真母夏姬尊以为夏太后庄襄王元年以吕不韦为丞相封为文信侯食河南雒阳十万户
　　战国策濮阳人吕不韦贾于邯郸见秦质子异人归而谓父曰耕田之利防倍曰十倍珠玉之赢防倍曰百倍立国家之主赢防倍曰无数曰今力田疾作不得暖衣余食若建国立君泽可以遗世愿往事之秦子异人质于赵处于城故往说之曰子傒有承国之业又有母在中今子无母于中外托于不可知之国一日倍约身为粪土今子聼吾计事求归可以有秦国吾为子使秦必来请子乃说秦王后弟阳泉君曰君之罪至死君知之乎君之门下无不居髙尊位太子门下无贵者君之府藏珍珠寳玉君之骏马盈外厩美女充后庭王之春秋髙一日山陵崩太子用事君危于累卵而不夀于朝生说有可以一切而使君富贵千万嵗宁于泰山四维必无危亡之患矣阳泉君避席请闻其说不韦曰王年髙矣王后无子子傒有承国之业士仓又辅之王一日山陵崩子傒立士仓用事王后之门必生蓬蒿子异人贤材也弃在于赵无母于内引领西望而愿一得归王后诚请而立之是子异人无国而有国王后无子而有子也阳泉君曰然入谓王后王后乃请赵而归之赵未之遣不韦说赵曰子异人秦之宠子也无母于中王后欲取而子之使秦而欲屠赵不顾一子以留计是抱空质也若使子异人归而得立赵厚送遣之是不敢倍徳畔施是自为徳讲秦王老矣一日晏驾虽有子异人不足以结秦赵乃遣之异人至不韦使楚服而见王后说其状髙其智曰吾楚人也而自子之乃变其名曰楚王使子诵子曰少弃捐在外尝无师傅所教学不习于诵王罢之乃留止闲曰陛下尝轫车于赵矣赵之豪杰得知名者不少今大王反国皆西面而望大王无一介之使以存之臣恐其皆有怨心使边境早闭晚开王以为然奇其计王后劝立之王乃召相令之曰寡人子莫若楚立以为太子子楚立以不韦为相号曰文信侯食蓝田十二县王后为华阳太后诸侯皆致秦邑
　　史记昭襄王卒子孝文王立尊唐八子为唐太后而合其葬于先王韩王衰绖入吊祠诸侯皆使其将相来吊祠视防事孝文王元年赦罪人修先王功臣襃厚亲戚弛苑囿孝文王除防十月己亥即位三日辛丑防子庄襄王立庄襄王元年大赦罪人修先王功臣施徳厚骨肉而布惠于民使防骜代韩韩献成臯巩秦界至大梁初置三川郡二年使防骜攻赵定太原三年蒙骜攻魏髙都汲拔之攻赵榆次新城狼孟取三十七城四年王龁攻上党初置太原郡五月丙午庄襄王防子政立是为秦始皇帝　庄襄王即位三年薨太子政立为王尊吕不韦为相国号称仲父秦王年少太后时时窃私通吕不韦不韦家僮万人当是时魏有信陵君楚有春申君赵有平原君齐有孟尝君皆下士喜賔客以相倾吕不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士賔客有能増损一字者予千金【汉书杂家吕氏春秋二十六篇】
　　吕氏春秋【本生】始生之者天地养成之者人也能养天之所生而勿撄之谓天子天子之动也以全天为故者也此官之所自立也立官者以全生也今世之惑主多官而反以害生则失所为立之矣譬之若修兵者以备寇也今修兵而反以自攻则亦失所为修之矣夫水之性清土者抇之故不得清人之性夀物者抇之故不得夀物也者所以养性也非所以性养也今世之人惑者多以性养物则不知轻重也不知轻重则重者为轻轻者为重矣若此则每动无不败以此为君悖以此为臣乱以此为子狂三者国有一焉无幸必亡今有声于此耳聼之必慊已聼之则使人聋必弗聼有色于此目视之必慊已视之则使人盲必弗视有味于此口食之必慊已食之则使人瘖必弗食是故圣人之于声色滋味也利于性则取之害于性则舎之此全性之道也世之贵富者其于声色滋味也多惑者日夜求幸而得之则遁焉遁焉性恶得不伤万人操弓共射其一招招无不中万物章章以害一生生无不伤以便一生生无不长故圣人之制万物也以全其天也天全则神和矣目明矣耳聪矣鼻臭矣口敏矣三百六十节皆通利矣若此人者不言而信不谋而当不虑而得精通乎天地神覆乎宇宙其于物无不受也无不裹也若天地然上为天子而不骄下为匹夫而不惛此之谓全徳之人富贵而不知道适足以为患不如贫贱贫贱之致物也难虽欲过之奚由出则以车入则以辇务以自佚命之曰招蹷之机肥肉厚酒务以相彊命之曰烂肠之食靡曼皓齿郑卫之音务以自乐命之曰伐性之斧三患者贵富之所致也故古之人有不肯贵富者矣由重生故也非夸以名也为其实也则此论之不可不察也　【重已】倕至巧也人不爱倕之指而爱己之指有之利故也人不爱昆山之玉江汉之珠而爱己之一苍璧小玑有之利故也今吾生之为我有而利我亦大矣论其贵贱爵为天子不足以比焉论其轻重富有天下不可以易之论其安危一曙失之终身不复得此三者有道者之所慎也有慎之而反害之者不达乎性命之情也不达乎性命之情慎之何益是师者之爱子也不免乎枕之以糠是聋者之养婴儿也方雷而窥之于堂有殊弗知慎者夫弗知慎者是死生存亡可不可未始有别也未始有别者其所谓是未尝是其所谓非未尝非是其所谓非非其所谓是此之谓太惑若此人者天之所祸也以此治身必死必殃以此治国必残必亡夫死殃残亡非自至也惑召之也夀长至常亦然故有道者不察所召而察其召之者则其至不可禁矣此论不可不熟使乌获疾引牛尾尾絶力勯而牛不可行逆也使五尺竖子引其棬而牛恣所以之顺也世之人主贵人无贤不肖莫不欲长生久视而日逆其生欲之何益凡生长也顺之也使生不顺者欲也故圣人必先适欲室大则多隂台髙则多阳多隂则蹷多阳则痿此隂阳不适之患也是故先王不处大室不为髙台味不众珍衣不燀热燀热则理寒理寒则气不达味众珍则胃充胃充则中大鞔中大鞔而气不逹以此长生可得乎昔先圣王之为苑囿园池也足以观望劳形而已矣其为宫室台榭也足以辟燥湿而已矣其为舆马衣裘也足以逸身暖骸而已矣其为饮食酏醴也足以适味充虚而已矣其为声色音乐也足以安性自娱而已矣五者圣王之所以养性也非好俭而恶费也节乎性也　【当染】墨子见染素丝者而叹曰染于苍则苍染于黄则黄所以入者变其色亦变五入而以为五色矣故染不可不慎也非独染丝纱也国亦有染舜染于许由伯阳禹染于臯陶伯益汤染于伊尹仲虺武王染于太公望周公旦此四王者所染当故王天下立为天子功名蔽天地举天下之仁义显人必称此四王者夏桀染于羊辛歧踵戎殷纣染于崇侯恶来周厉王染于虢公长父荣夷终幽王染于虢公鼓祭公敦此四王者所染不当故国残身死为天下僇举天下之不义辱人必称此四王者齐桓公染于管仲鲍叔晋文公染于咎犯郄偃荆庄王染于孙叔敖沈尹蒸吴王阖庐染于伍员文之仪越王句践染于范蠡大夫种此五君者所染当故霸诸侯功名传于后世范吉射染于张柳朔王生中行寅染于黄借秦髙疆吴王夫差染于王孙雄太宰嚭智伯瑶染于智国张武中山尚染于魏义椻长宋康王染于唐鞅田不禋此六君者所染不当故国皆残亡身或死辱宗庙不血食絶其后类君臣离散民人流亡举天下之贪暴可羞人必称此六君者凡为君非为君而因荣也非为君而因安也以为行理也行理生于当染故古之善为君者劳于论人而佚于官事得其经也不能为君者伤形费神愁心劳耳目国愈危身愈辱不知要故也不知要故则所染不当所染不当理奚由至六君者是已六君者非不重其国爱其身也所染不当也存亡故不独是也帝王亦然非独国有染也孔子学于老耼孟苏防靖叔鲁惠公使宰让请郊庙之礼于天子桓王使史角往惠公止之其后在于鲁墨子学焉此二士者无爵位以显人无赏禄以利人举天下之显荣者必称此二士也皆死久矣从属弥众弟子弥丰充满天下王公大人从而显之有爱子弟者随而学焉无时乏絶子贡子夏曾子学于孔子田子方学于子贡段干木学于子夏吴起学于曾子禽滑学于墨子许犯学于禽滑田系学于许犯孔墨之后学显荣于天下者众矣不可胜数皆所染者得当也　【功名】由其道功名之不可得逃犹表之与影若呼之与响善钓者出鱼乎十仞之下饵香也善弋者下鸟乎百仞之上弓良也善为君者蛮夷反舌殊俗异习皆服之徳厚也水泉深则鱼鼈归之树木盛则飞鸟归之庶草茂则禽兽归之人主贤则豪杰归之故圣王不务归之者而务其所以归彊令之笑不乐彊令之哭不悲彊令之为道也可以成小而不可以成大缶醯黄蚋聚之有酸徒水则必不可以貍致防以冰致蝇虽工不能以茹鱼去蝇蝇愈至不可禁以致之之道去之也桀纣以去之之道致之也罚虽重刑虽严何益大寒既至民煗是利大热在上民清是走故民无常处见利之聚无之去欲为天子民之所走不可不察今之世至寒矣至热矣而民无走者取则行钧也欲为天子所以示民不可不异也行不异乱虽信令民犹无走民无走则王者废矣暴君幸矣民絶望矣故当今之世有仁人在焉不可而不此务有贤主不可而不此事贤不肖不可以不相分若命之不可易若美恶之不可移桀纣贵为天子富有天下能尽害天下之民而不能得贤名之闗龙逢王子比干能以要领之死争其上之过而不能与之贤名名固不可以相分必由其理　【尽数】天生隂阳寒暑燥湿四时之化万物之变莫不为利莫不为害圣人察隂阳之宜辨万物之利以便生故精神安乎形而年夀得长焉长也者非短而续之也毕其数也毕数之务在乎去害何谓去害大甘大酸大苦大辛大咸五者充形则生害矣大喜大怒大忧大恐大哀五者接神则生害矣大寒大热大燥大湿大风大霖大雾七者动精则生害矣故凡养生莫若知本知本则疾无由至矣精气之集也必有入也集于羽鸟与为飞扬集于走兽与为流行集于珠玉与为精朗集于树木与为茂长集于圣人与为夐明精气之来也因轻而扬之因走而行之因美而良之因长而养之因智而明之流水不腐户枢不蝼动也形气亦然形不动则精不流精不流则气鬱鬱处头则为肿为风处耳则为挶为聋处目则为防为盲处鼻则为为窒处腹则为张为府处足则为痿为蹷轻水所多秃与瘿人重水所多与躄人甘水所多好与美人辛水所多疽与痤人苦水所多与伛人凡食无彊厚味无以烈味重酒是以谓之疾首食能以时身必无灾凡食之道无饥无饱是之谓五藏之葆口必甘味和精端容将之以神气百节虞欢咸进受气饮必小咽端直无戾今世上卜筮祷祠故疾病愈来譬之若射者射而不中反修于招何益于中夫以汤止沸沸愈不止去其火则止矣故巫医毒药逐除治之故古之人贱之也为其末也【论人】主道约君守近太上反诸己其次求诸人其索之
　　弥逺者其推之弥疏其求之弥彊者失之弥逺何谓反诸已也适耳目节嗜欲释智谋去巧故而游意乎无穷之次事心乎自然之涂若此则无以害其天矣无以害其天则知精知精则知神知神之谓得一凡彼万形得一后成故知一则应物变化阔大渊深不可测也徳行昭美比于日月不可息也豪士时之逺方来賔不可塞也意气宣通无所束防不可收也故知知一则复归于朴嗜欲易足取养节薄不可得也离世自乐中情洁白不可量也威不能惧严不能恐不可服也故知知一则可动作当务与时周旋不可极也举错以数取与遵理不可惑也言无遗者集肌肤不可革也谗人困穷贤者遂兴不可匿也故知知一则若天地然则何事之不胜何物之不应譬之若御者反诸已则车轻马利致逺复食而不倦昔上世之亡主以罪为在人故日杀僇而不止以至于亡而不悟三代之兴王以罪为在已故日功而不衰以至于王何谓求诸人人同类而智殊贤不肖异皆巧言辨辞以自防御此不肖王之所以乱也凡论人通则观其所礼贵则观其所进富则观其所养聼则观其所行止则观其所好习则观其所言穷则观其所不受贱则观其所不为喜之以验其守乐之以验其僻怒之以验其节惧之以验其特哀之以验其人苦之以验其志八观六验此贤主之所以论人也论人者又必以六戚四隐何谓六戚父母兄弟妻子何谓四隐交友故旧邑里门郭内则用六戚四隐外则用八观六验人之情伪贪鄙美恶无所失矣譬之若逃雨污无之而非是此先圣王之所以知人也　【圜道】天道圜地道方圣王法之所以立上下何以说天道之圜也精气一上一下圜周复杂无所稽畱故曰天道圜何以说地道之方也万物殊类殊形皆有分职不能相为故曰地道方主执圜臣处方方圜不易其国乃昌日夜一周圜道也月纒二十八宿轸与角属圜道也精行四时一上一下各与遇圜道也物动则萌萌而生生而长长而大大而成成乃衰衰乃杀杀乃蔵圜道也云气西行云云然冬夏不辍水泉东流日夜不休上不竭下不满小为大重为轻圜道也黄帝曰帝无常处也有处者乃无处也以言不刑蹇圜道也人之窍九一有所居则八虚八虚甚久则身毙故唯而聼唯止聼而视聼止以言说一一不欲畱畱运为败圜道也一也齐至贵莫知其原莫知其端莫知其始莫知其终而万物以为宗圣王法之以令其性以定其正以出号令令出于主口官职受而行之日夜不休宣通下究瀐于民心遂于四方还周复归至于主所圜道也令圜则可不可善不善无所壅矣无所壅者主道通也故令者人主之所以为命也贤不肖安之危之所定也人之有形体四枝其能使之也为其感而必知也感而不知则形体四枝不使矣人臣亦然号令不感则不得而使矣有之而不使不若无有主也者使非有者也舜禹汤武皆然先王之立髙官也必使之方方则分定分定则下不相隐尧舜贤主也皆以贤者为后不肯与其子孙犹若立官必使之方今世之人主皆欲世勿失矣而与其子孙立官不能使之方以私欲乱之也何哉其所欲者之逺而所知者之近也今五音之无不应也其分审也宫徴商羽角各处其处音皆调均不可以相违此所以不受也贤主之立官有似于此百官各处其职治其事以待主主无不安矣以此治国国无不利矣以此备患患无由至矣　【尊师】神农师悉诸黄帝师大挠帝颛顼师伯夷父帝喾师伯招帝尧师子州父帝舜师许由禹师大成贽汤师小臣文王武王师吕望周公旦齐桓公师管夷吾晋文公师咎犯随防秦穆公师百里奚公孙枝楚庄王师孙叔敖沈申巫吴王阖闾师伍子胥文之仪越王句践师范蠡大夫种此十圣人六贤者未有不尊师者也今尊不至于帝智不至于圣而欲无尊师奚由至哉此五帝之所以絶三代之所以灭且天生人也而使其耳可以闻不学其闻不若聋使其目可以见不学其见不若盲使其口可以言不学其言不若爽使其心可以知不学其知不若狂故凡学非能益也达天性也能全天之所生而勿败之是谓善学子张鲁之鄙家也顔涿聚梁父之大盗也学于孔子段干木晋国之大驵也学于子夏髙何县子石齐国之暴者也指于乡曲学于子墨子索卢参东方之钜狡也学于禽滑黎此六人者刑戮死辱之人也今非徒免于刑戮死辱也由此为天下名士显人以终其夀王公大人从而礼之此得之于学也凡学必务进业心则无营疾讽诵谨司闻观驩愉问书意顺耳目不逆志退思虑求所谓时辩说以论道不茍辨必中法得之无矜失之无慙必反其本生则谨养谨养之道养心为贵死则敬祭敬祭之术时节为务此所以尊师也治唐圃疾灌寖务种树织葩屦结罝网梱蒲苇之田野力耕耘事五谷如山林入川泽取鱼鼈求鸟兽此所以尊师也视舆马慎驾御适衣服务轻煗临饮食必蠲洁善调和务甘肥必恭敬和顔色审辞令疾趋翔必严肃此所以尊师也君子之学也说义必称师以论道聼从必尽力以光明聼从不尽力命之曰背说义不称师命之曰叛背叛之人贤主弗内之于朝君子不与交友故教也者义之大者也学也者知之盛者也义之大者莫大于利人利人莫大于教知之盛者莫大于成身成身莫大于学身成则为人子弗使而孝矣为人臣弗令而忠矣为人君弗彊而平矣有大势可以为天下正矣故子贡问孔子曰后世将何以称夫子孔子曰吾何足以称哉勿己者则好学而不厌好教而不倦其惟此邪天子入太学祭先圣则齿尝为师者弗臣所以见敬学与尊师也　【用众】善学者若齐王之食鸡也必食其跖数千而后足虽不足犹若有跖物固莫不有长莫不有短人亦然故善学者假人之长以补其短故假人者遂有天下无丑不能无恶不知丑不能恶不知病矣不丑不能不恶不知尚矣虽桀纣犹有可畏可取者而况于贤者乎故学士曰辩议不可不为辩议而茍可为是教也教大议也辩议而不可为是被褐而出衣锦而入戎人生乎戎长乎戎而戎言不知其所受之楚人生乎楚长乎楚而楚言不知其所受之今使楚人长乎戎戎人长乎楚则楚人戎言戎人楚言矣由是观之吾未知亡国之主不可以为贤主也其所生长者不可耳故所生长不可不察也天下无粹白之狐而有粹白之裘取之众白也夫取于众此三皇五帝之所以大立功名也凡君之所以立出乎众也立已定而舎其众是得其末而失其本得其末而失其本不闻安居故以众勇无畏乎孟贲矣以众力无畏乎乌获矣以众视无畏乎离娄矣以众知无畏乎尧舜矣夫以众者此君人之大寳也田骈谓齐王曰孟贲庶乎患术而边境弗患楚魏之王辞言不说而境内已修备矣兵士已修用矣得之众也　【大乐】音乐之所由来者逺矣生于度量本于太一太一出两仪两仪出隂阳隂阳变化一上一下合而成章浑浑沌沌离则复合合则复离是谓天常天地车轮终则复始极则复反莫不咸当日月星辰或疾或徐日月不同以尽其行四时代兴或暑或寒或短或长或柔或刚万物所出造于太一化于隂阳萌芽始震凝以形形体有处莫不有声声出于和和出于适和适先王定乐由此而生天下太平万物安宁皆化其上乐乃可成成乐有具必节嗜欲嗜欲不辟乐乃可务务乐有术必由平出平出于公公出于道故惟得道之人其可与言乐乎亡国戮民非无乐也不乐其乐溺者非不笑也罪人非不歌也狂者非不武也乱世之乐有似于此君臣失位父子失处夫妇失宜民人呻吟其以为乐也若之何哉凡乐天地之和隂阳之调也始生人者天也人无事焉天使人有欲人弗得不求天使人有恶人弗得不辟欲与恶所受于天也人不得兴焉不可变不可易世之学者有非乐者矣安由出哉大乐君臣父子长少之所懽欣而说也懽欣生于平平生于道道也者视之不见聼之不闻不可为状有知不见之见不闻之闻无状之状者则防于知之矣道也者至精也不可为形不可为名彊为之谓之太一故一也者制令两也者从聼先圣择两法一是以知万物之情故能以一聼政者乐君臣和逺近说黔首合宗亲能以一治其身者免于灾终其夀全其天能以一治其国者奸邪去贤者至成大化能以一治天下者寒暑适风雨时为圣人故知一则明明两则狂　【侈乐】人莫不以其生生而不知其所以生人莫不以其知知而不知其所以知知其所以知之谓知道不知其所以知之谓弃寳弃寳者必离其咎世之人主多以珠玉戈劒为寳愈多而民愈怨国人愈危身愈危累则失寳之情矣乱世之乐与此同为木革之声则若雷为金石之声则若霆为丝竹歌舞之声则若噪以此骇心气动耳目摇荡生则可矣以此为乐则不乐故乐愈侈而民愈郁国愈乱主愈卑则亦失乐之情矣凡古圣王之所为贵乐者为其乐也夏桀殷纣作为侈乐大鼓钟磬管箫之音以钜为美以众为观俶诡殊瑰耳所未尝闻目所未尝见务以相过不用度量宋之衰也作为千钟齐之衰也作为大吕楚之衰也作为巫音侈则侈矣自有道者观之则失乐之情失乐之情其乐不乐乐不乐者其民必怨其生必伤其王之与乐也若冰之于炎日反以自兵此生乎不知乐之情而以侈为务故也乐之有情譬之若肌肤形体之有情性也有情性则必有性养矣寒温劳逸饥饱此六者非适也凡养也者瞻非适而以之适者也能以久处其适则生长矣生也者其身固静感而后知或使之也遂而不返制乎嗜欲制乎嗜欲无穷则必失其天矣且夫嗜欲无穷则必有贪鄙浮乱之心淫佚奸诈之事矣故彊者劫弱众者暴寡勇者陵怯壮者慠防从此生矣　【适音】耳之情欲声心不乐五音在前弗聼目之情欲色心不乐五色在前弗视鼻之情欲芬香心弗乐芬香在前弗嗅口之情欲滋味心弗乐五味在前弗食欲之者耳目口鼻也乐之弗乐者心也心必和平然后乐心必乐然后耳目鼻口有以欲之故乐之务在于和心和心在于行适夫乐之有适心非有适人之情欲夀而恶夭欲安而恶危欲荣而恶辱欲逸而恶劳四欲得四恶除则心适矣四欲之得也在于胜理胜理以治身则生全以生全则夀长矣胜理以治国则法立法立则天下服矣故适心之务在于胜理夫音亦有适太钜则志荡以荡聼钜则耳不容弗容则横塞横塞则振动太小则志嫌以嫌聼小则耳不充不充则不詹不詹则窕太清则志危以危聼清则耳谿极谿极则不鉴不鉴则竭太浊则志下以下聼浊则耳不收不收则不特不特则怒故太钜太清太小太浊皆非适也何谓适衷音之适也何谓衷大不出钧重不过石小大轻重之衷也黄钟之宫音之本也清浊之衷也衷也者适也以适聼适则和矣乐无太平和者是也故治世之音安以乐其政平也乱世之音怨以怒其政乖也亡国之音悲以哀其政险也凡音乐通乎政而移风平俗者也俗定而音乐化之矣故有道之世观其音而知其俗矣观其政而知其主矣故先王必托于音乐以论其教清庙之瑟朱而疏越一唱而三叹有进乎音者矣大飨之礼上尊而俎生鱼大羹不和有进乎味者也故先王之制礼乐也非特以欢耳目极口腹之欲也将教民平好恶行理义也　【明理】五帝三王之于乐尽之矣乱国之主未尝知乐者是常主也夫有天赏得为主而未尝得主之实此之谓大悲是正坐于夕室也其所谓正乃不正矣凡生非一气之化也长非一物之任也成非一形之功也故众正之所积其福无不及也众邪之所积其祸无不逮也其风雨则不适其甘雨则不降其霜雪则不时寒暑则不当隂阳失次四时易节人民淫烁不固禽兽胎消不殖草木痹小不滋五谷败不成其以为乐也若之何哉故至乱之化君臣相贼长少相杀父子相忍弟兄相诬知交相倒夫妻相冒日以相危失人之纪心若禽兽长邪茍利不知义理其云状有若犬若马若白鹄若众车有其状若人苍衣赤首不动其名曰天衡有其状若悬釡而赤其名曰云旍有其状若众马以鬭其名曰滑马有其状若众植华以长黄上白下其名蚩尤之旍其日有鬭蚀有倍僪有晕珥有不光有不及景有众日竝出有昼盲有霄见其月有薄蚀有晖珥有偏盲有四月竝出有二月竝见有小月承大月有大月承小月有月蚀星有出而无光其星有荧惑有彗星有天棓有天欃有天竹有天英有天干有贼星有鬭星有賔星其气有上不属天下不属地有丰上杀下有若水之波有若山之楫春则黄夏则黒秋则苍冬则赤其妖孼有生如帯有鬼投其陴有菟生雉雉亦生鴳有螟集其国其音匈匈国有游虵西东马牛乃言犬彘乃连有狼入于国有人自天降市有舞鸱国有行飞马有生角雄鸡五足有豕生而弥鸡卵多假有社迁处有豕生狗国有此物其主不知惊惶亟革上帝降祸凶灾必亟其残亡死防殄絶无类流散循饥无日矣此皆乱国之所生也不能胜数尽荆越之竹犹不能书故子华子曰夫乱世之民长短颉百疾民多疾疠道多褓襁盲秃伛尩万怪皆生故乱世之主乌闻至乐不闻至乐其乐不乐【荡兵】古圣王有义兵而无有偃兵兵之所自来者上矣与始有民俱凡兵也者威也威也者力也民之有威力性也性者所受于天也非人之所能为也武者不能革而工者不能移兵所自来者久矣黄炎故用水火矣共工氏固次作难矣五帝固相与争矣递兴废胜者用事又曰蚩尤作兵蚩尤非作兵也利其械矣未有蚩尤之时民固剥林木以战矣胜者为长长则犹不足治之故立君君又不足以治之故立天子天子之立也出于君君之立也出于长长之立也出于争争鬭之所自来者久矣不可禁不可止故古之贤王有义兵而无有偃兵家无怒笞则竖子婴儿之有过也立见国无刑罚则百姓之互相侵也立见天下无诛伐则诸侯之相暴也立见故怒笞不可偃于家刑罚不可偃于国诛伐不可偃于天下有巧有拙而已矣故古之圣王有义兵而无有偃兵夫有以饐死者欲禁天下之食悖有以乘舟死者欲禁天下之船悖有以用兵防其国者欲偃天下之兵悖夫兵不可偃也譬之若水火然善用之则为福不能用之则为祸若用药者然得良药则活人得恶药则杀人义兵之为天下良药也亦大矣且兵之所自来者逺矣未尝少选不用贵贱长少贤者不肖相与同有巨有微而已矣察兵之微在心而未发兵也疾视兵也作色兵也傲言兵也援推兵也连反兵也侈鬭兵也三军攻战兵也此八者皆兵也微巨之争也今世之以偃兵疾説者终身用兵而不自知悖故说虽彊谈虽辩文学虽博犹不见聼故古之圣王有义兵而无有偃兵兵诚义以诛暴君而振苦民民之说也若孝子之见慈亲也若饥者之见美食也民之号呼而走之若彊弩之射于深谿也若积大水而失其壅隄也中主犹若不能有其民而况于暴君乎【○是时秦方阻兵故言　禁之者津津而文极醒快　塞】夫救守之心未有不守无道而救不义也守无道而救不义则祸莫大焉为天下之民害莫深焉凡救守者太上以说其次以兵以说则承从多羣日夜思之事心任精起则诵之卧则梦之自今单唇干肺费神伤魂上称三皇五帝之业以愉其意下称五霸名士之谋以信其事早朝晏罢以告制兵者行说语众以明其道道毕说单而不行则必反之兵矣反之于兵则必鬭争之情必且杀人是杀无罪之民以兴无道与不义者也无道与不义者存是长天下之害而止天下之利虽欲幸而胜祸且始长先王之法曰为善者赏为不善者罚古之道也不可易今不别其义与不义而疾取救守不义莫大焉害天下之民者莫甚焉故取攻伐者不可非攻伐不可取救守不可非救守不可取惟义兵为可兵茍义攻伐亦可救守亦可兵不义攻伐不可救守不可使夏桀殷纣无道至于此者幸也使吴夫差智伯瑶侵夺至于此者幸也使晋厉陈灵宋康不善至于此者幸也若令桀纣知必国亡身死殄无后类吾未知其厉为无道之至于此也吴王夫差智伯瑶知必国为丘墟身为刑戮吾未知其为不善无道侵夺之至于此也晋厉知必死于匠丽氏陈灵知必死于夏徴舒宋康知必死于温吾未知其为不善之至于此也此七君者大为无道不义所残杀无罪之民者不可为万数壮佼老防胎之死者大实平原广堙深谿大谷赴巨水积灰填沟洫险阻犯流矢蹈白刃加之以冻饿饥寒之患以至于今之世为之愈甚故暴骸骨无量数为京丘若山陵世有兴主仁士深意念此亦可以痛心矣亦可以悲哀矣察此其所自生生于有道者之废而无道者之恣行夫无道者之恣行幸矣故世之患不在救守而在于不肖者之幸也救守之说出则不肖者益幸也贤者益疑矣故大乱天下者在于不论其义而疾取救守　【懐宠】凡君子之说也非茍辩也士之议也非茍语也必中理然后说必当义然后议故说义而王公大人益好理矣士民黔首益行义矣义理之道彰则暴虐奸诈侵夺之术息也暴虐奸诈之与义理反也其埶不俱胜不两立故兵入于敌之境则民知所庇矣黔首知不死矣至于国邑之郊不虐五谷不掘坟墓不伐树木不烧积聚不焚室屋不取六畜得民虏奉而题归之以彰好恶信与民期以夺敌资若此而犹有忧恨冒疾遂过不聼者虽行武焉亦可矣先发声出号曰兵之来也以救民之死子之在上无道据傲荒怠贪戾虐众恣睢自用也辟逺圣制謷丑先王排訾旧典上不顺天下不惠民徴敛无期求索无厌罪杀不辜庆赏不当若此者天之所诛也人之所讐也不当为君今兵之来也将以诛不当为君者也以除民之讐而顺天之道也民有逆天之道卫人之讐者身死家戮不救有能以家聼者禄之以家以里聼者禄之以里以乡聼者禄之以乡以邑聼者禄之以邑以国聼者禄之以国故克其国不及其民独诛所诛而已矣举其秀士而封侯之选其贤良而尊显之求其孤寡而振恤之见其长老而敬礼之皆益其禄加其级论其罪人而救出之分府库之金散仓廪之粟以镇抚其众不私其财问其丛社大祠民之所不欲废者而复兴之曲加其祀礼是以贤者荣其名而长老说其礼民懐其徳今有人于此能生死一人则天下必争事之矣义兵之生一人亦多矣人孰不说故义兵至则邻国之民归之若流水诛国之民望之若父母行地滋逺得民滋众兵不接刃而民服若化　【论威】义也者万事之纪也君臣上下亲疏之所由起也治乱安危过胜之所在也过胜之勿求于他必反于已人情欲生而恶死欲荣而恶辱死生荣辱之道一则三军之士可使一心矣凡军欲其众也心欲其一也三军一心则令可使无敌矣令能无敌者其兵之于天下也亦无敌矣古之至兵民之重令也重乎天下贵乎天子其藏于民心防于肌肤也深痛执固不可摇荡物莫之能动若此则敌胡足胜矣故曰其令彊者其敌弱其令信者其敌诎先胜之于此则必胜之于彼矣凡兵天下之凶器也勇天下之凶徳也举凶器行凶徳犹不得已也举凶器必杀杀所以生之也行凶徳必威威所以慑之也敌慑民生此义兵之所以隆也故古之至兵才民未合而威已谕矣敌已服矣岂必用枹鼓干戈哉故善谕威者于其未发也于其未通也窅窅乎冥冥莫知其情此之谓至威之诚凡兵欲急疾捷先欲急疾捷先之道在于知缓徐迟后而急疾捷先之分也急疾捷先此所以决义兵之胜也而不可久处知其不可久处则知所起鳬举死防之地矣虽有江河之险则陵之虽有大山之塞则陷之并气专精心无有虑目无有视耳无有闻一诸武而已矣冉叔誓必死于田侯而齐国皆惧豫让必死于襄子而赵氏皆恐成荆致死于韩主而周人皆畏又况乎万乘之国而有所诚必乎则何敌之有矣刃未接而欲已得矣敌人之悼惧惮恐单荡精神尽矣咸若狂魄形性相离行不知所之走不知所往虽有险阻要塞铦兵利械心无敢据意无敢处此夏桀之所以死于南巢也今以木击木则拌以水投水则散以冰投冰则沈以涂投涂则陷此疾徐先后之势也夫兵有大要知谋物之不谋之不禁也则得之矣专诸是也独手举劒至而已矣吴王壹成又况乎义兵多者数万少者数千密其躅路开敌之涂则士岂特与专诸议哉　【决胜】夫兵有本榦必义必智必勇义则敌孤独敌孤独则上下虚民解落孤独则父兄怨贤者诽乱内作智则知时化知时化则知虚实盛衰之变知先后逺近纵舎之数勇则能决断能决断则能若雷电飘风暴雨能若崩山破溃别辨霣坠若鸷鸟之击也攫则殪中木则碎此以智得也夫民无常勇亦无常怯有气则实实则勇无气则虚虚则怯怯勇虚实其由甚微不可不知勇则战怯则北战而胜者战其勇者也战而北者战其怯者也怯勇无常儵忽往来而莫知其方惟圣人独见其所由然故商周以兴桀纣以亡巧拙之所以相过以益民气与夺民气以能鬭众与不能鬭众军虽大卒虽多无益于胜军大卒多而不能鬭众不若其寡也夫众之为福也大其为祸也亦大譬之若渔深渊其得鱼也大其为害也亦大善用兵者诸边之内莫不与鬭虽厮舆白徒方数百里皆来防战势使之然也幸也者审于战期而有以羁诱之也凡兵贵其因也因也者因敌之险以为已固因敌之谋以为己事能审因而加胜则不可穷矣胜不可穷之谓神神则能不可胜也夫兵贵不可胜不可胜在已可胜在彼圣人必在已者不必在彼者故执不可胜之术以遇不胜之敌若此则兵无失矣凡兵之胜敌之失也胜失之兵必隐必微必积必抟隐则胜阐矣微则胜显矣积则胜散矣抟则胜离矣诸抟攫柢噬之兽其用齿角爪牙也必托于卑微隐蔽此所以成胜【精通】人或谓丝无根丝非无根也其根不属也伏苓是慈石召铁或引之也树相近而靡或軵之也圣人南面而立以爱利民为心号令未出而天下皆延颈举踵矣则精通乎民也夫贼害于人人亦然今夫攻者砥厉五兵侈衣美食发且有日矣所被攻者不乐非或闻之也神者先告也身在乎秦所亲爱在于齐死而志气不安精或往来也徳也者万民之宰也月也者羣隂之本也月望则蚌蛤实羣隂盈月晦则蚌蛤虚羣隂亏夫月形乎天而羣隂化乎渊圣人形徳乎已而四荒咸饬乎仁养由基射虎中石矢乃饮羽诚乎虎也伯乐学相马所见无非马者诚乎马也宋之庖丁好解牛所见无非死牛者三年而不见生牛用刀十九年刃若新研顺其理诚乎牛也钟子期夜闻击磬者而悲使人召而问之曰子何击磬之悲也答曰臣之父不幸而杀人不得生臣之母得生而为公家为酒臣之身得生而为公家击磬臣不覩臣之母三年矣昔为舎氏覩臣之母量所以赎之则无有而身固公家之财也是故悲也钟子期叹嗟曰悲夫悲夫心非臂也臂非椎非石也悲存乎心而木石应之故君子诚乎此而谕乎彼感乎已而发乎人岂必彊说乎哉周有申喜者亡其母闻乞人歌于门下而悲之动于顔色谓门者内乞人之歌者自觉而问焉曰何故而乞与之语盖其母也故父母之于子也子之于父母也一体而两分同气而异息若草莽之有华实也若树木之有根心也虽异处而相通隐志相及痛疾相救忧思相感生则相欢死则相哀此之谓骨肉之亲神出于忠而应乎心两精相得岂待言哉【节防】审知生圣人之要也审知死圣人之极也知生也者不以害生养生之谓也知死也者不以害死安死之谓也此二者圣人之所独决也凡生于天地之间其必有死所不免也孝子之重其亲也慈亲之爱其子也痛于肌骨性也所重所爱死而弃之沟壑人之情不忍为也故有葬死之义葬也者藏也慈亲孝子之所慎也慎之者以生人之心虑以生人之心为死者虑也莫如无动莫如无发无发无动莫如无有可利则此之谓重闭古之人有藏于广野深山而安者矣非珠玉国寳之谓也葬不可不藏也葬浅则狐貍抇之深则及于水泉故凡葬必于髙陵之上以避狐貍之险水泉之隰此则善矣而忘奸邪盗贼寇乱之难岂不惑哉譬之若瞽师之避柱也避柱而疾触杙也狐貍水泉奸邪盗贼寇乱之患此杙之大者也慈亲孝子避之者得葬之情矣善棺椁所以避蝼蚁虵虫也今世俗大乱之主愈侈其葬则心非为乎死者虑也生者以相矜尚也侈靡者以为荣俭节者以为陋不以便死为故而徒以生者之诽誉为务此非慈亲孝子之心也父虽死孝子之重之不怠子虽死慈亲之爱之不懈夫葬所爱所重而以生者之所甚欲其以安之也若之何哉民之于利也犯流矢蹈白刃渉血肝以求之野人之无闻者忍亲戚兄弟知交以求利今无此之危无此之丑其为利甚厚乘车食肉泽及子孙虽圣人犹不能禁而况于乱国弥大家弥富葬弥厚含珠鳞施玩好货寳钟鼎壶滥轝马衣被戈劒不可胜其数诸养生之具无不从者题凑之室棺椁数袭积石积炭以环其外奸人闻之传以相告上虽以严威重罪禁之犹不可止且死者弥久生者弥疏生者弥疏则守者弥怠守者弥怠而葬器如故其势固不安矣世俗之行防载之以大輴羽旄旌旗如云偻翣以督之珠玉以佩之黼黻文章以饰之引绋者左右万人以行之以军制立之然后可以此观世则美矣侈矣以此为死则不可也茍便于死则虽贫国劳民若慈亲孝子者之所不辞为也



　　绎史卷一百四十六上
　　钦定四库全书
　　绎史卷一百四十六下　灵壁县知县马骕撰吕不韦相秦【下】
　　吕氏春秋【聼言】聼言不可不察不察则善不善不分善不善不分乱莫大焉三代分善不善故王今天下弥衰圣王之道废絶世主多盛其欢乐大其钟鼓侈其台榭苑囿以夺人财轻用民死以行其忿老弱冻馁夭膌壮狡汔尽穷屈加以死虏攻无辠之国以索地诛不辜之民以求利而欲宗庙之安也社稷之不危也不亦难乎今人曰某氏多货其室培湿守狗死其势可宂也则必非之矣曰某国饥其城郭痹其守具寡可袭而篡之则不非之乃不知类矣周书曰往者不可及来者不可待贤明其世谓之天子故当今之世有能分善不善者其王不难矣善不善本于义不以爱爱利之为道大矣夫流于海者行之旬月见似人者而喜矣及其朞年也见其所尝见物于中国者而喜矣夫去人滋久而思人滋深欤乱世之民其去圣王亦久矣其愿见之日夜无闲故贤王秀士之欲忧黔首者不可不务也功先名事先功言先事不知事恶能聼言不知情恶能当言其与人谷言也其有辩乎其无辩乎造父始习于大豆蠭门始习于甘蝇御大豆射甘蝇而不徙人以为性者也不徙之所以致逺追急也所以除害禁暴也凡人亦必有所习其心然后能聼说不习其心习之于学问不学而能聼说者古今无有也解在乎白圭之非惠子也公孙龙之说燕昭王以偃兵及应空洛之遇也孔穿之议公孙龙翟翦之难惠子之法此四士者之议皆多故矣不可不独论　【谨聼】昔者禹一沐而三捉髪一食而三起以礼有道之士通乎已之不足也通乎已之不足则不与物争矣愉易平静以待之使夫自得之因然而然之使夫自言之亡国之主反此乃自贤而少人少人则说者持容而不极聼者自多而不得虽有天下何益焉是乃冥之昭乱之定败之成危之宁故殷周以亡比干以死誖而不足以举故人主之性莫过乎所疑而过于其所不疑不过乎所不知而过于其所以知故虽不疑虽已知必察之以法揆之以量验之以数若此则是非无所失而举措无所过矣夫尧恶得贤天下而试舜舜恶得贤天下而试禹断之于耳而已矣耳之可以断也反性命之情也今夫惑者非知反性命之情其次非知观于五帝三王之所以成也则奚自知其世之不可也奚自知其身之不逮也太上知之其次知其不知不知则问不能则学周箴曰夫自念斯学徳未暮学贤问三代之所以昌也不知而自以为知百祸之宗也名不徒立功不自成国不虚存必有贤者贤者之道牟而难知妙而难见故见贤者而不耸则不惕于心不惕于心则知之不深不深知贤者之所言不祥莫大焉主贤世治则贤者在上主不肖世乱则贤者在下今周室既灭而天子已絶莫大于无天子无天子则彊者胜弱众者暴寡以兵相残不得休息今之世当之矣故当今之世求有道之士则于四海之内山谷之中僻逺幽闲之所若此则幸于得之矣得之则何欲而不得何为而不成太公钓于滋泉遭纣之世也故文王得之而文王千乘也纣天子也天子失之而千乘得之知之与不知也诸众齐民不待知而使不待礼而令若夫有道之士必礼必知然后其智能可尽解在乎胜书之说周公可谓能聼矣齐桓公之见小臣稷魏文侯之见田子方也皆可谓能礼士矣【务本】尝试观上古记三王之佐其名无不荣者其实无
　　不安者功大也诗云有晻凄凄兴云祁祁雨我公田遂及我私三王之佐皆能以公及其私矣俗主之佐其欲名实也与三王之佐同而其名无不辱者其实无不危者无公故也皆患其身不贵于国也而不患其主之不贵于天下也皆患其家之不富也而不患其国之不大也此所以欲荣而愈辱欲安而益危安危荣辱之本在于主主之本在于宗庙宗庙之本在于民民之治乱在于有司易曰复自道何其咎吉以言本无异则动卒有喜今处官则荒乱临财则贪得列近则持谏将众则罢怯以此厚望于主岂不难哉今有人于此修身防计则可耻临财物资尽则为已若此而富者非盗则无所取故荣富非自至也縁功伐也今功伐甚薄而所望厚诬也无伐功而求荣富诈也诈诬之道君子不由人之议多曰上用我则国必无患用已者未必是也而莫若其身自贤而已犹有患用已于国恶得无患乎已所制也释其所制而夺乎其所不制誖未得治国治官可也若夫内事亲外交友必可得也茍事亲未孝交友未笃是所未得恶能善之矣故论人无以其所未得而用其所已得可以知其所未得矣古之事君者必先服能然后任必反情然后受主虽过与臣不徒取大雅曰上帝临汝无贰尔心以言忠臣之行也解在郑君之问被瞻之义也薄疑应卫嗣君以无重税此二士者皆近知本矣【谕大】昔舜欲旗古今而不成既足以成帝矣禹欲帝而
　　不成既足以正殊俗矣汤欲继禹而不成既足以服四荒矣武王欲及汤而不成既足以王道矣五伯欲继三王而不成既足以为诸侯长矣孔丘墨翟欲行大道于世而不成既足以成显名矣夫大义之不成既有成矣已夏书曰天子之徳广运乃神乃武乃文故务在事事在大地大则有常祥不庭岐母羣抵天翟不周山大则有虎豹熊螇蛆水大则有蛟龙鼋鼍鳣鲔商书曰五世之庙可以观怪万夫之长可以生谋室中之无泽陂也井中之无大鱼也新林之无长木也凡谋物之成也必由广大众多长久信也季子曰燕雀争善处于一屋之下子母相哺也姁姁焉相乐也自以为安矣灶突决则火上焚栋燕雀顔色不变是何也乃不知祸之将及己也为人臣免于燕雀之智者寡矣夫为人臣者进其爵禄富贵父子兄弟相与比周于一国姁姁焉相乐也以危其社稷其为灶突近也而终不知也其与燕雀之智不异矣故曰天下大乱无有安国一国尽乱无有安家一家皆乱无有安身此之谓也故小之定也必恃大大之安也必恃小小大贵贱交相为恃然后皆得其乐定贱小在于贵大解在乎薄疑说卫嗣君以王术杜赫说周昭文君以安天下及匡章之难惠子以王齐王也【首时】圣人之于事似缓而急似迟而速以待时王季歴困而死文王苦之有不忘羑里之丑时未可也武王事之夙夜不懈亦不忘玉门之辱立十二年而成甲子之事时固不易得有汤武之贤而无桀纣之时不成有桀纣之时而无汤武之贤亦不成圣人之见时若歩之与影不可离故有道之士未遇时隐匿分窜勤以待时时至有从布衣而为天子者有从千乘而得天下者有从卑贱而佐三王者有从匹夫而报万乘者故圣人之所贵唯时也水冻方固后稷不种后稷之种必待春故人虽智而不遇时无功方叶之茂美终日采之而不知秋霜既下众林皆羸事之难易不在小大务在知时郑子阳之难猘狗溃之齐髙国之难失牛溃之众因之以杀子阳髙国当其时狗牛犹可以为人唱而况乎以人为唱乎饥马盈厩嗼然未见刍也饥狗盈窖嗼然未见骨也见骨与刍动不可禁乱世之民嗼然未见贤者也见贤人则往不可止往者非其形心之谓乎齐以东帝困于天下而鲁取徐州邯郸以夀陵困于万民而卫取茧氏以鲁卫之细而皆得志于大国遇其时也故贤主秀士之欲忧黔首者乱世当之矣天不再与时不久畱能不两工事在当之　【察今】上胡不法先王之法非不贤也为其不可得而法先王之法经乎上世而来者也人或益之人或损之胡可得而法虽人弗损益犹若不可得而法东夏之命古今之法言异而典殊故古之命多不通乎今之言者今之法多不合乎古之法者殊俗之民有似于此其所为欲同其所为欲异口惛之命不愉若舟车衣冠滋味声色之不同人以自是反以相诽天下之学者多辩言利辞倒不求其实务以相毁以胜为故先王之法胡可得而法虽可得犹若不可法凡先王之法有要于时也时不与法俱至法虽今而至犹若不可法故择先王之成法而法其所以为法先王之所以为法者何也先王之所以为法者人也而已亦人也故察已则可以知人察今则可以知古古今一也人与我同耳有道之士贵以近知逺以今知古以益所见知所不见故审堂下之隂而知日月之行隂阳之变见瓶水之冰而知天下之寒鱼鼈之藏也尝一脬肉而知一镬之味一鼎之调荆人欲袭宋使人先表澭水澭水暴益荆人弗知循表而夜渉溺死者千有余人军惊而壤都舎向其先表之时可导也今水已变而益多矣荆人尚犹循表而导之此其所以败也今世之主法先王之法也有似于此其时已与先王之法亏矣而曰此先王之法也而法之以为治岂不悲哉故治国无法则乱守法而弗变则悖悖乱不可以持国世易时移变法宜矣譬之若良医病万变药亦万变病变而药不变向之夀民今为殇子矣故凡举事必循法以动变法者因时而化若此论则无过务矣夫不敢议法者众庶也以死守者有司也因时变法者贤主也是故有天下七十一圣其法皆不同非务相反也时势异也故曰良劒期乎断不期乎镆铘良马期乎千里不期乎骥骜夫成功名者此先王之千里也楚人有渉江者其劒自舟中坠于水遽锲其舟曰是吾劒之所从坠舟止从其所锲者入水求之舟已行矣而劒不行求劒若此不亦惑乎以此故法为其国与此同时已徙矣而法不徙以此为治岂不难哉有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉此任物亦必悖矣荆国之为政有似于此【○通篇　审快利　　分】凡人主必审分然后治可以至奸伪邪辟之涂可以息恶气苛疾无自至夫治身与治国一理之术也今以众地者公作则迟有所匿其力也分地则速无所匿迟也主亦有地臣主同地则臣有所匿其邪矣主无所避其累矣凡为善难任善易奚以知之人与骥俱走则人不胜骥矣居于车上而任骥则骥不胜人矣人主好治人官之事则是与骥俱走也必多所不及矣夫人主亦有居车无去车则众善皆尽力竭能矣谄谀诐贼巧佞之人无所窜其奸矣坚穷廉直忠敦之士毕竞劝骋骛矣人主之车所以乘物也察乘物之理则四极可有不知乘物而自怙恃夺其智能多其教诏而好自以若此则百官恫扰少长相越万邪竝起权威分移不可以卒不可以教此亡国之风也王良之所以使马者约审之以控其辔而四马莫敢不尽力有道之主其所以使羣臣者亦有辔其辔何如正名审分是治之辔已故按其实而审其名以求其情聼其言而察其类无使放悖夫名多不当其实而事多不当其用者故人主不可以不审名分也不审名分是恶壅而愈塞也壅塞之任不在臣下在于人主尧舜之臣不独义汤禹之臣不独忠得其数也桀纣之臣不独鄙幽厉之臣不独辟失其理也今有人于此求牛则名马求马则名牛所求必不得矣而因用威怒有司必诽怨矣牛马必扰乱矣百官众有司也万物羣牛马也不正其名不分其职而数用刑罚乱莫大焉夫说以智通而实以过悗誉以髙贤而充以卑下赞以洁白而随以污徳任以公法而处以贪枉用以勇敢而堙以罢怯此五者皆以牛为马以马为牛名不正也故名不正则人主忧劳勤苦而官职烦乱悖逆矣国之亡也名之伤也从此生矣白之顾益黑求之愈不得者其此义耶故至治之务在于正名名正则人主不忧劳矣不忧劳则不伤其耳目之主问而不诏知而不为和而不矜成而不处止者不行行者不止因形而任之不制于物无肯为使清静以公神通乎六合徳耀乎海外意观乎无穷誉流乎无止此之谓定性于大湫命之曰无有故得道忘人乃大得人也夫其非道也知徳忘知乃大得知也夫其非徳也至知不防静乃明防也夫其不明也大明不小事假乃理事也夫其不假也莫人不能全乃备能也夫其不全也是故于全乎去能于假乎去事于知乎去几所知者妙矣若此则能顺其天意气得游乎寂寞之宇矣形性得安乎自然之所矣全乎万物而不宰泽被天下而莫知其所自性虽不备五者其好之者是也【○意防隽永行　君文有组舞之势　守】得道者必静静者无知知乃无知可以言君道也故曰中欲不出谓之扄外欲不入谓之闭既扄而又闭天之用宻有凖不以平有绳不以正天之大静既静而又宻可以为天下正身以盛心心以盛智智乎深藏而实莫得窥乎鸿范曰惟天隂隲下民隂之者所以发之也故曰不出于户而知天下不窥于牖而知天道其出弥逺者其知弥少故博闻之人彊识之士阙矣事耳目深思虑之务败矣坚白之察无厚之辩外矣不出者所以出之也不为者所以为之也此之谓以阳召阳以隂召隂东海之极水至而反夏热之下化而为寒故曰天无形而万物以成至精无象而万物以化大圣无事而千官尽能此乃谓不教之教无言之诏故有以知君之狂也以其言之当也有以知君之惑也以其言之得也君也者以无当为当以无得为得者也当与得不在于君而在于臣故善为君者无识其次无事有识则有不备矣有事则有不恢矣不备不恢此官之所以疑而邪之所从来也今之为车者数官然后成夫国岂特为车哉众智众能之所持也不可以一物一方安车也夫一能应万无方而出之务者唯有道者能之郑大师文终日鼓瑟而兴再拜其瑟前曰我效于子效于不穷也故若大师文者以其兽者先之所以中之也故思虑自心伤也智差自亡也奋能自殃其有处自狂也故至神逍遥倐忽而不见其容至圣变习移俗而莫知其所从离世别羣而无不同君民孤寡而不可障壅此则奸邪之情得而险陂谗慝谄谀巧佞之人无由入凡奸邪险陂之人必有因也何因哉因主之为人主好以已为则守职者舎职而阿主之为矣阿主之为有过则主无以责之则人主日侵而人臣日得是宜动者静宜静者动也尊之为卑卑之为尊从此生矣此国之所以衰而敌之所以攻之者也奚仲作车苍颉作书后稷作稼臯陶作刑昆吾作陶夏鮌作城此六人者所作当矣然而非主道者故曰作者忧因者平惟彼君道得命之情故任天下而不彊此之谓全人　【勿躬】人之意茍善虽不知可以为长故李子曰非狗则不得化而狗则不为人君而好为人官有似于此其臣蔽之人时禁之君自蔽则莫之敢禁夫自为人官自蔽之精者也祓篲日用而不藏于箧故用则衰动则暗作则倦衰暗倦三者非君道也大桡作甲子黔如作虏首容成作厯羲和作占日尚仪作占月后益作占嵗胡曹作衣夷羿作弓祝融作市仪狄作酒髙元作室虞姁作舟伯益作井赤冀作臼乘雅作驾寒衰作御王冰作服牛史皇作图巫彭作医巫咸作筮此二十官者圣人之所以治天下也圣王不能二十官之事然而使二十官尽其巧毕其能圣王在上故也圣王之所不能也所以能之也所不知也所以知之也养其神修其徳而化矣岂必劳形愁弊耳目哉是故圣王之徳融乎若月之始出极烛六合而无所穷屈昭乎若日之光变化万物而无所不行神合乎太一生无所屈而意不可障精通乎鬼神深微妙而莫见其形今日南面百邪自正而天下皆反其情黔首毕乐其志安育其性而莫为不成故善为君者矜服性命之情而百官已治矣黔首已亲矣名号已章矣　【知度】明君者非徧见万物也明于人主之所执也有术之主者非一自行之也知百官之要也知百官之要故事省而国治也明于人主之所执故权专而奸止奸止则説者不来而情谕矣情者不饰而事实见矣此谓之至治至治之世其民不好空言虚辞不好淫学流説贤不肖各反其质其行情不雕其素防厚纯朴以事其上若此则工拙愚智勇惧可得以故易官易官则各当其任矣故有职者安其职不聼其议无职者责其实以验其辞此二者审则无用之言不入于朝矣君服性命之情去爱恶之心用虚无为本以聼有用之言谓之朝凡朝也者相与召理义也相与植法则也上服性命之情则理义之士至矣法则之用植矣枉僻邪挠之人退矣贪得伪诈之曹逺矣故治天下之要存乎除奸除奸之要存乎治官治官之要存乎治道治道之要存乎知性命故子华子曰厚而不博敬守一事正性是喜羣众不周而务成一能尽能既成四夷乃平唯彼天符不周而周此神农之所以长而尧舜之所以章也人主自智而愚人自巧而拙人若此则愚拙者请矣巧智者诏矣诏多则请者愈多矣请者愈多且无不请也主虽巧智未无不知也以未无不知应无不请其道固穷为人主而数穷于其下将何以君人乎穷而不知其穷其患又将反以自多是之谓重塞之主无存国矣故有道之主因而不为责而不诏去想去意静虚以待不伐之言不夺之事督名审实官使自司以不知为道以奈何为实尧曰若何而为及日月之所烛舜曰若何而服四荒之外禹曰若何而治青北化九阳奇怪之所际人主之患必在任人而不能用之用之而与不知者议之也絶江者托于船致逺者托于骥霸王者托于贤伊尹吕尚管夷吾百里奚此霸王者之船骥也释父兄与子弟非疏之也任庖人钓者与仇人仆虏非阿之也持社稷立功名之道不得不然也犹大匠之为宫室也量小大而知材木矣訾功丈而知人数矣故小臣吕尚聼而天下知殷周之王也管夷吾百里奚聼而天下知齐秦之霸也岂特骥逺哉夫成王霸者固有人亡国者亦有人桀用羊辛纣用恶来宋用駃唐齐用苏秦而天下甚亡非其人而欲有功譬之若夏至之日而欲夜之长也射鱼指天而欲发之当也舜禹犹若困而况俗主乎　【慎势】失之乎数求之乎信疑失之乎势求之乎国危吞舟之鱼陆处则不胜蝼蚁权钧则不能相使势等则不能相并治乱齐则不能相正故小大轻重少多治乱不可不察此祸福之门也凡冠帯之国舟车之所通不用象译狄鞮方三千里古之王者择天下之中而立国择国之中而立宫择宫之中而立庙天下之地方千里以为国所以极治任也非不能大也其大不若小其多不若少众封建非以私贤也所以便势全威所以博义义博利则无敌无敌者安故观于上世其封建众者其福长其名彰神农十七世有天下与天下同之也王者之封建也弥近弥大弥逺弥小海上有十里之诸侯以大使小以重使轻以众使寡此王者之所以家以完也故曰以滕费则劳以邹鲁则逸以宋郑则犹倍日而驰也以齐楚则举而加纲旃而已矣所用弥大所欲弥易汤其无郼武其无岐贤虽十全不能成功汤武之贤而犹借之乎势又况不及汤武者乎故以大畜小吉以小畜大灭以重使轻从以轻使重凶自此观之夫欲定一世安黔首之命功名著乎槃盂铭篆着乎壶鉴其势不厌尊其实不厌多多实尊势贤士制之以遇乱世王犹尚少天下之民穷矣苦矣民之穷苦弥甚王者之弥易凡王也者穷苦之救也水用舟陆用车涂用輴沙用鸠山用樏因其势也者令行位尊者其教受威立者其奸止此畜人之道也故以万乘令乎千乘易以千乘令乎一家易以一家令乎一人易尝识及此虽尧舜不能诸侯不欲臣于人而不得已其势不便则奚以易臣权轻重审大小多建封所以便其势也王也者势也王也者势无敌也势有敌则王者废矣有知小之愈于大少之贤于多者则知无敌矣知无敌则似类嫌疑之道逺矣故先王之法立天子不使诸侯疑焉立诸侯不使大夫疑焉立适子不使庶孼疑焉疑生争争生乱是故诸侯失位则天下乱大夫无等则朝廷乱妻妾不分则家室乱适孼无别则宗族乱慎子曰今一走百人逐之非一足为百人分也由未定由未定尧且屈力而况众人乎积满市行者不顾非不欲也分已定矣分已定人虽鄙不争故治天下及国在乎定分而已矣庄王围宋九月康王围宋五月声王围宋十月楚三围宋矣而不能亡非不可亡也以宋攻楚奚时止矣【不二】聼羣众人议以治国国危无日矣何以知其然也老耼贵柔孔子贵仁墨翟贵廉闗尹贵清子列子贵虚陈骈贵齐阳生贵已孙膑贵势王廖贵先儿良贵后有金鼓所以一耳必同法令所以一心也智者不得巧愚者不得拙所以一众也勇者不得先惧者不得后所以一力也故一则治异则乱一则安异则危夫能齐万不同愚智工拙皆尽力竭能如出乎一宂者其唯圣人矣乎无术之智不教之能而恃彊速贯习不足以成也　【具备】今有羿蠭防繁弱于此而无则必不能中也中非独也而为弓中之具也夫立功名亦有具不得其具贤虽过汤武则劳而无功矣汤尝约于郼薄矣武王尝穷于毕防矣伊尹尝居于庖厨矣太公尝隐于钓鱼矣贤非衰也智非愚也皆无其具也故凡立功名虽贤必有其具然后可成三月婴儿轩冕在前弗知欲也斧钺在后弗知恶也慈母之爱喻焉诚也故诚有诚乃合于情精有精乃通于天乃通于天水木石之性皆可动也又况于有血气者乎故凡説与治之务莫若诚聼言哀者不若见其哭也聼言怒者不若见其鬭也说与治不诚其动人心不神　【用民】凡用民太上以义其次以赏罚其义则不足死赏罚则不足去就若是而能用其民者古今无有民无常用也无常不用也唯得其道为可阖庐之用兵也不过三万吴起之用兵也不过五万万乘之国其为三万五万尚多今外之则不可以拒敌内之则不可以守国其民非不可用也不得所以用之也不得所以用之国虽大势虽便卒虽众何益古者多有天下而亡者矣其民不为用也用民之论不可不熟劒不徒断车不自行或使之也夫种麦而得麦种稷而得稷人不怪也用民亦有种不审其种而祈民之用惑莫大焉当禹之时天下万国至于汤而三千余国今无存者矣皆不能用其民也民之不用赏罚不充也汤武因夏商之民也得所以用之也管商亦因齐秦之民也得所以用之也民之用也有故得其故民无所不用用民有纪有纲壹引其纪万目皆起壹引其纲万目皆张为民纪纲者何也欲也恶也何欲何恶欲荣利恶辱害辱害所以为罚充也荣利所以为赏实也赏罚皆有充实则民无不用矣阖庐试其民于五湖劒皆加于肩地流血防不可止勾践试其民于寑官民争入水火死者千余矣遽击金而却之赏罚有充也莫邪不为勇者兴惧者变勇者以工惧者以拙能与不能也夙沙之民自攻其君而归神农宻湏之民自缚其主而与文王汤武非徒能用其民也又能用非已之民能用非已之民国虽小卒虽少功名犹可立古昔多由布衣定一世者矣皆能用非其有也用非其有之心不可察之本三代之道无二以信为管宋人有取道者其马不进倒而投之鸂水又复取道其马不进又倒而投之鸂水如此者三虽造父之所以威马不过此矣不得造父之道而徒得其威无益于御人主之不肖者有似于此不得其道而徒多其威威愈多民愈不用亡国之主多以多威使其民矣故威不可无有而不足专恃譬之若盐之于味凡盐之用有所托也不适则败托而不可食威亦然必有所托然后可行恶乎托托于爱利爱利之心谕威乃可行威大甚则爱利之心息爱利之心息而徒疾行威身必咎矣此殷夏之所以絶也君利势也次官也处次官执利势不可而不察于此夫不禁而禁者其唯深见此论邪【为欲】使民无欲上虽贤犹不能用夫无欲者其视为天
　　子也与为舆同其视有天下也与无立锥之地同其视为彭祖也与为殇子同天子至贵也天下至富也彭祖至夀也诚无欲则是三者不足以劝舆至贱也无立锥之地至贫也殇子至夭也诚无欲则是三者不足以禁防有一欲则北至大夏南至北户西至三危东至扶木不敢乱矣犯白刃冐流矢趣水火不敢却也晨寤兴务耕疾庸□为烦辱不敢休矣故人之欲多者其可得用亦多人之欲少者其得用亦少无欲者不可得用也人之欲虽多而上无以令之人虽得其欲人犹不可用也令人得欲之道不可不审矣善为上者能令人得欲无穷故人之可得用亦无穷也蛮夷反舌殊俗异习之国其衣服冠帯宫室居处舟车器械声色滋味皆异其为欲使一也三王不能革不能革而功成者顺其天也桀纣不能离不能离而国亡者逆其天也逆而不知其逆也湛于俗也久湛而不去则若性性异非性不可不熟不闻道者何以去非性哉无以去非性则欲未尝正矣欲不正以治身则夭以治国则亡故古之圣王审顺其天而以行欲则民无不令矣功无不立矣圣王执一四夷皆至者其此之谓也执一者至贵也至贵者无敌圣王托于无敌故民命敌焉羣狗相与居皆静无争投以炙鸡则相与争矣或折其骨或絶其筋争术存也争术存因争不争之术存因不争取争之术而相与争万国无一凡治国令其民争行义也乱国令其民争为不义也彊国令其民争乐用也弱国令其民争竞不用也夫争行义乐用与争为不义竞不用此其为祸福也天不能覆地不能载　【恃君】凡人之性爪牙不足以自守卫肌肤不足以扞寒暑筋骨不足以从利辟害勇敢不足以郤猛禁悍然且犹裁万物制禽兽服狡虫寒暑燥湿弗能害不唯先有其备而以羣聚邪羣之可聚也相与利之也利之出于羣也君道立也故君道立则利出于羣而人备可完矣昔太古尝无君矣其民聚生羣处知母不知父无亲戚兄弟夫妻男女之别无上下长防之道无进退揖让之礼无衣服履帯宫室畜积之便无噐械舟车城郭险阻之备此无君之患故君臣之义不可不明也自上世以来天下亡国多矣而君道不废者天下之利也故废其非君而立其行君道者君道何如利而物利章非濵之东夷秽之乡大解陵鱼其鹿野摇山岛大人之居多无君扬汉之南百越之际敝凯诸夫风余靡之地缚娄阳禺驩兠之国多无君氐羗呼唐离水之西僰人野人篇笮之川舟人送龙突人之乡多无君雁门之北鹰隼所鸷湏窥之国饕餮穷奇之地叔逆之所儋耳之居多无君此四方之无君者也其民麋鹿禽兽少者使长长者畏壮有力者贤暴傲者尊日夜相残无时休息以尽其类圣人深见此患也故为天下长虑莫如置天子也为一国长虑莫如置君也置君非以阿君也置天子非以阿天子也置官长非以阿官长也徳衰世乱然后天子利天下国君利国官长利官此国所以递兴递废也乱难之所以时作也故忠臣廉士内之则谏其君之过也外之则死人臣之义也　【观表】凡论人心观事传不可不熟不可不深天为髙矣而日月星辰云气雨露未尝休矣地为大矣而水泉草木毛羽祼鳞未尝息也凡居于天地之间六合之内者其务为相安利也夫为相害危者不可胜数人事皆然事随心心随欲欲无度者其心无度心无度者则其所为不可知矣人之心隐匿难见渊深难测故圣人于事志焉圣人之所以过人以先知先知必审征表无征表而欲先知尧舜与众人同等征虽易表虽难圣人则不可以飘矣众人则无道至焉无道至则以为神以为幸非神非幸其数不得不然古之善相马者寒风氏相口齿麻朝相颊子女厉相目卫忌相许鄙相投伐褐相胸胁管青相膹肳陈悲相股脚秦牙相前赞君相后凡此十人者皆天下之良工也其所以相者不同见马之一征也而知节之髙卑足之滑易材之坚脆能之长短非独相马然也人亦有征事与国皆有征圣人上知千嵗下知千嵗非意之也盖有自云也緑图幡薄从此生矣【别类】知不知上矣过者之患不知而自以为知物多类然而不然故亡国僇民无已夫草有莘有藟独食之则杀人合而食之则益夀万堇不杀漆淖水合两淖则为蹇湿之则为干金柔锡柔合两柔则为刚燔之则为淖或湿而干或燔而淖类固不必可推知也小方大方之类也小马大马之类也小智非大智之类也鲁人有公孙绰者告人曰我能起死人人问其故对曰我固能治偏枯今吾倍所以为偏枯之药则可以起死人矣物固有可以为小不可以为大可以为半不可以为全者也相劒者曰白所以为坚也黄所以为牣也黄白杂则坚且牣良劒也难者曰白所以为不牣也黄所以为不坚也黄白杂则不坚且不牣也又柔则锩坚则折劒折且锩焉得为利劒劒之情未革而或以为良或以为恶说使之也故有以聪明聼说则妄说者止无以聪明聼说则尧桀无别矣此忠臣之所患也贤者之所以废也义小为之则小有福大为之则大有福于祸则不然小有之不若其亡也射招者欲其中小也射兽者欲其中大也物固不必安可推也髙阳应将为室家匠对曰未可也木尚生加涂其上必将桡以生为室今虽善后将必败髙阳应曰缘子之言则室不败也木益枯则劲涂益干则轻以益劲任益轻则不败匠人无辞而对受令而为之室之始成也善其后果败髙阳应好小察而不通乎大理也骥骜绿耳背日而西走至乎夕则日在其前矣目固有不见也智固有不知也数固有不及也不知其说所以然而然圣人因而兴制不事心焉【○比物连类左宜右有分职】先王用非其有如已有之通乎君道者也夫君也
　　者处虚素服而无智故能使众智也智反无能故能使众能也能执无为故能使众为也无智无能无为此君之所执也人主之所惑者则不然以其智彊智以其能彊能以其为彊为此处人臣之职也处人臣之职而欲无壅塞虽舜不能为武王之佐五人武王之于五人者之事无能也然而世皆曰取天下者武王也故武王取非其有如已有之通乎君道也通乎君道则能令智者谋矣能令勇者怒矣能令辩者语矣夫马者伯乐相之造父御之贤主乘之一日千里无御相之劳而有其功则知所乘矣今召客者酒酣歌舞鼓瑟吹竽明日不拜乐已者而拜主人主人使之也先王之立功名有似于此使众能与众贤功名大立于世不予佐之者而予其主使之也譬之若为宫室必任巧匠奚故曰匠不巧则宫室不善夫国重物也其不善也岂特宫室哉巧匠为宫室为圆必以规为方必以矩为平直必以准绳功已就不知规矩绳墨而赏匠巧匠之宫室已成不知巧匠而皆曰善此某君某王之宫室也此不可不察也人主之不通主道者则不然自为人则不能任贤者则恶之与不肖者议之此功名之所以伤国家之所以危枣棘之有裘狐之有也食棘之枣衣狐之皮先王固用非其有而已有之汤武一日而尽有夏商之民尽有夏商之地尽有夏商之财以其民安而天下莫敢之危以其地封而天下莫敢不说以其财赏而天下皆竞无费乎郼与岐周而天下称大仁称大义通乎用非其有　【上农】古先圣王之所以导其民者先务于农民农非徒为地利也贵其志也民农则朴朴则易用易则边境安主位尊民农则重重则少私义少私义则公法立力专一民农则其产复其产复则重徙重徙则死其处而无二虑民舎本而事末则不令不令则不可以守不可以战民舎本而事末则其产约其产约则轻迁徙轻迁徙则国家有患皆有逺志无有居心民舎本而事末则好智好智则多诈多诈则巧法令以是为非以非为是后稷曰所以务耕织者以为本教是故天子亲率诸侯耕帝借田大夫士皆有功业是故当时之务农不见于国以教民尊地产也后妃率九嫔蚕于郊桑于公田是以春秋冬夏皆有麻枲丝茧之功以力妇教也是故丈夫不织而衣妇人不耕而食男女贸功以长生此圣人之制也故敬时爱日非老不休非疾不息非死不舎上田夫食九人下田夫食五人可以益不可以损一人治之十人食之六畜皆在其中矣此大任地之道也故当时之务不兴土功不作师徒庶人不冠弁娶妻嫁女享祀不酒醴聚众农不上闻不敢私籍于庸为害于时也然后制野禁茍非同姓农不出御女不外嫁以安农也野禁有五地未辟易不操麻不出粪齿年未长不敢为园囿量力不足不敢渠地而耕农不敢行贾不敢为异事为害于时也然后制四时之禁山不敢伐材下木泽人不敢灰僇缳网罝罦不敢出于门罛罟不敢入于渊泽非舟虞不敢缘名为害其时也若民不力田墨乃家畜国家难治三疑乃极是谓背本反则失毁其国凡民自七尺以上属诸三官农攻粟工攻噐贾攻货时事不共是谓大凶夺之以土功是谓稽不絶忧唯必防其粃夺之以水事是谓籥防以继乐四隣来虚夺之以兵事是谓厉祸因胥嵗不举铚艾数夺民时大饥乃来野有寝耒或谈或歌旦则有昏防粟甚多皆知其末莫知其本真　【任地】后稷曰子能以窐为突乎子能藏其恶而揖之以隂乎子能使吾士靖而甽浴士乎子能使保湿安地而处乎子能使雚夷母淫乎子能使子之野尽为泠风乎子能使稾数节而茎坚乎子能使穗大而坚均乎子能使粟圜而薄糠乎子能使米多沃而食之彊乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿上田弃亩下田弃甽五耕五耨必审以尽其深殖之度隂土必得大草不生又无螟蜮今兹美禾来兹美麦是以六尺之耟所以成亩也其博八寸所以成甽也耨柄尺此其度也其耨六寸所以闲稼也地可使肥又可使棘人肥必以泽使苖坚而地隙人耨必以旱使地肥而土缓草諯大月冬至后五旬七日菖始生菖者百草之先生者也于是始耕孟夏之昔杀三叶而获大麦日至苦菜死而资生而树麻与菽此告民地寳尽死凡草生藏日中出狶首生而麦无叶而从事于蓄藏此告民究也五时见生而树生见死而获死天下时地生财不与民谋有年瘗土无年瘗土无失民时无使之治下知贫富利噐皆时至而作渴时而止是以老弱之力可尽起其用曰半其功可使倍不知事者时未至而逆之时既往而慕之当时而薄之使其民而防之民既防乃以良时慕此从事之下也操事则苦不知髙下民乃逾处种稑禾不为稑种重禾不为重是以粟少而失功【辨土】凡耕之道必始于垆为其寡泽而后枯必厚其靹为其唯厚而及者之坚者耕之泽其靹而后之上田则被其处下田则尽其污无与三盗任地夫四序参发大甽小亩为青鱼胠苖若直猎地窃之也既种而无行耕而不长则苖相窃也弗除则芜除之则虚则草窃之也故去此三盗者而后粟可多也所谓今之耕也营而无获者其蚤者先时晚者不及时寒暑不节稼乃多菑实其为畮也髙而危则泽夺陂则埓见风则髙培则拔寒则雕热则修一时而五六死故不能为来不俱生而俱死虚稼先死众盗乃窃望之似有余就之则虚农夫知其田之易也不知其稼之疏而不适也知其田之际也不知其稼居地之虚也不除则芜除之则虚此事之伤也故畮欲广以平甽欲小以深下得隂上得阳然后咸生稼欲生于尘而殖于坚者慎其种勿使数亦无使疏于其施土无使不足亦无使有余熟有耰也必务其培其耰也植植者其生也必先其施土也均均者其生也必坚是以畮广以平则不防本茎生于地者五分之以地茎生有行故遫长弱不相害故遫大衡行必得纵行必术正其行通其风夬心中央帅为泠风苖其弱也欲孤长也欲相与居其熟也欲相扶是故三以为族乃多粟凡禾之患不俱生而俱死是以先生者美米后生者为粃是故其耨也长其兄而去其弟树肥无使扶疏树墝不欲专生而族居肥而扶疏则多粃墝而专居则多死不知稼者其耨也去其兄而养其弟不收其粟而收其麤上下安则禾多死厚土则孼不通薄土则蕃轓而不发垆埴冥色刚土柔种免耕杀匿使农事得【审时】凡农之道厚之为寳斩木不时不折必穗稼就而不获必遇天菑夫稼为之者人也生之者地也养之者天也是以人稼之容足耨之容耨据之容手此之谓耕道是以得时之禾长秱长穗大本而茎杀疏穖而穗大其粟圆而薄糠其米多沃而食之彊如此者不风先时者茎叶帯芒以短衡穗钜而芳夺秮米而不香后时者茎叶帯芒而末衡穗阅而青零多粃而不满得时之黍芒茎而徼下穗芒以长米而薄糠舂之易而食之不噮而香如此者不饴先时者大本而叶茎杀而不遂叶藳短穗后时者小茎而麻长短穗而厚糠小米钳而不香得时之稻大本而茎葆长秱疏穖穗如马尾大粒无芒抟米而薄糠舂之易而食之香如此者不益先时者大本而茎叶格对短秱短穗多粃厚糠薄米多芒后时者纎茎而不滋厚糠多粃辟米不得恃定熟卬天而死得时之麻必芒以长疎节而色阳小本而茎坚厚枲以均后熟多荣日夜分复生如此者不蝗得时之菽长茎而短足其美二七以为族多枝数节竞叶蕃实大菽则圆小菽则抟以芳称之重食之息以香如此者不虫先时者必长以蔓浮叶疏节小英不实后时者短茎疏节本虚不实得时之麦秱长而颈黒二七以为行而服薄防而赤色称之重食之致香以息使人肌泽且有力如此者不蚼蛆先时者暑雨未至胕动蚼蛆而多疾其次羊以节后时者弱苖而穗苍狼薄色而美芒是故得时之稼兴失时之稼约茎相若称之得时者重粟之多量粟相若而舂之得时者多米量米相若而食之得时者忍饥是故得时之稼其臭香其味甘其气章百日食之耳目聪明心意叡智四卫变彊气不入身无苛殃黄帝曰四时之不正也正五谷而已矣【○此盖古农家野老之言而吕子述之】
　　战国策文信侯欲攻赵以广河间使刚成君蔡泽事燕三年而燕太子质于秦文信侯因请张唐相燕张唐辞曰燕者必径于赵赵人得唐者受百里之地文信侯去而不快少庶子甘罗曰君侯何不快甚也文信侯曰吾令刚成君蔡泽事燕三年而燕太子已入质矣今吾自请张卿相燕而不肯行甘罗曰臣行之文信侯叱去曰我自行之而不肯汝安能行之也甘罗曰夫项橐生七嵗而为孔子师今臣生十二嵗于兹矣君其试臣奚以遽言叱也甘罗见张唐曰卿之功孰与武安君唐曰武安君战胜攻取不知其数攻城堕邑不知其数臣之功不如武安君也甘罗曰卿明知功之不如武安君与曰知之应侯之用秦也孰与文信侯专曰应侯不如文信侯专曰卿明知为不如文信侯专与曰知之甘罗曰应侯欲伐赵武安君难之去咸阳七里绞而杀之今文信侯自请卿相燕而卿不肯行臣不知卿所死之处矣唐曰请因孺子而行令库具车厩具马府具币行有日矣甘罗谓文信侯曰借臣车五乘请为张唐先报赵见赵王赵王郊迎谓赵王曰闻燕太子丹之入秦与曰闻之闻张唐之相燕与曰闻之燕太子入秦者燕不欺秦也张唐相燕者秦不欺燕也秦燕不相欺则伐赵危矣燕秦所以不相欺者无异故欲攻赵而广河间也今王赍臣五城以广河间请归燕太子与强赵攻弱燕赵王立割五城以广河间归燕太子与赵攻燕得上谷三十六县与秦什一【史记甘罗者甘茂孙也甘罗还报秦乃封甘罗以为上卿复以始甘茂田宅赐之】史记始皇帝益壮太后淫不止吕不韦恐觉祸及已乃私求大隂人嫪毐以为舎人时纵倡乐使毐以其隂闗桐轮而行令太后闻之以啗太后太后闻果欲私得之吕不韦乃进嫪毐诈令人以腐罪告之不韦又隂谓太后曰可事诈腐则得给事中太后乃隂厚赐主腐者吏诈论之拔其须眉为宦者遂得侍太后太后私与通絶爱之有身太后恐人知之诈当避时徙宫居雍嫪毐常从赏赐甚厚事皆决于嫪毐嫪毐家僮数千人诸客求宦为嫪毐舎人千余人　始皇七年庄襄王母夏太后薨孝文王后曰华阳太后与孝文王防葬夀陵夏太后子庄襄王葬芷阳故夏太后独别葬杜东曰东望吾子西望吾夫后百年旁当有万家邑　八年嫪毐封为长信侯子之山阳地令毐居之宫室车马衣服苑囿驰猎恣毐事无小大皆决于毐又以河西太原郡更为毐国
　　战国策秦攻魏急或谓魏王曰弃之不如用之之易也死之不如弃之之易也能弃之弗能用之能死之弗能弃之此人之大过也今王亡地数百里亡城数十而国患不解是王弃之非用之也今秦之强也天下无敌而魏之弱也甚而王以是賔秦王又能死而弗能弃之此重过也今王能用臣之计亏地不足以伤国卑体不足以苦身解患而怨报秦自四境之内执法以下至于长挽者故毕曰与嫪氏乎与吕氏乎虽至于门闾之下廊庙之上犹之如是也今王割地以赂秦以为嫪毐功卑体以尊秦以因嫪毐王以国赞嫪毐以嫪毐胜矣王以国赞嫪毐太后之徳王也深于骨髓王之交最为天下上矣秦魏百相交也百相欺也今由嫪氏善秦而交为天下上天下孰不弃吕氏而从嫪氏天下必舎吕氏而从嫪氏则王之怨报矣
　　史记九年四月上宿雍己酉王冠帯劒长信侯毐作乱而觉矫王御玺及太后玺以发县卒及卫卒官骑戎翟君公舎人将欲攻蕲年宫为乱王知之令相国昌平君昌文君发卒攻毐战咸阳斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等卫尉竭内史肆佐弋竭中大夫令齐等二十人皆枭首车裂以徇灭其宗及其舎人轻者为鬼薪及夺爵迁蜀四千余家家房陵　有告嫪毐实非宦者常与太后私乱生子二人皆匿之与太后谋曰王即薨以子为后于是秦王下吏治具得情实事连相国吕不韦九月夷嫪毐三族杀太后所生两子而遂迁太后于雍诸嫪毐舎人皆没其家而迁之蜀十年相国吕不韦坐嫪毐免　王欲诛相国为其奉
　　先王功大及賔客辩士为游说者众王不忍致法秦王十年十月免相国吕不韦　齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫说苑秦始皇帝太后不谨幸郎嫪毐封以为长信侯为生两子毐专国事浸益骄奢与侍中左右贵臣俱博饮酒醉争言而鬭瞠目大叱曰吾乃皇帝之假父也窭人子何敢乃与我亢所与鬭者走行白皇帝皇帝大怒毐惧诛因作乱战咸阳宫毐败始皇乃取毐四肢车裂之取其两弟囊扑杀之取皇太后迁之于萯阳宫下令曰敢以太后事諌者戮而杀之从蒺蔾其脊肉干四肢而积之阙下谏而死者二十七人矣齐客茅焦乃往上谒曰齐客茅焦愿上谏皇帝皇帝使使者出问客得无以太后事谏也茅焦曰然使者还白曰果以太后事谏皇帝曰走往告之若不见阙下积死人邪使者问茅焦茅焦曰臣闻之天有二十八宿今死者已有二十七人矣臣所以来者欲满其数耳臣非畏死人也走入白之茅焦邑子同食者尽负其衣物行亡使者入白之皇帝大怒曰是子故来犯吾禁趣炊镬汤煑之是安得积阙下乎趣召之入皇帝按劒而坐口正沫出使者召之入茅焦不肯疾行足趣相过耳使者趣之茅焦曰臣至前则死矣君独不能忍吾湏臾乎使者极哀之茅焦至前再拜谒起称曰臣闻之夫有生者不讳死有国者不讳亡讳死者不可以得生讳亡者不可以得存死生存亡圣主所欲急闻也不审陛下欲闻之不皇帝曰何谓也茅焦对曰陛下有狂悖之行陛下不自知邪皇帝曰何等也愿闻之茅焦对曰陛下车裂假父有嫉妒之心囊扑两弟有不慈之名迁母萯阳宫有不孝之行从蒺蔾于谏士有桀纣之治令天下闻之尽瓦解无向秦者臣窃恐秦亡为陛下危之所言已毕乞行就质乃解衣伏质皇帝下殿左手接之右手麾左右曰赦之先生就衣今愿受事乃立焦为仲父爵之上卿皇帝立驾千乘万骑空左方自行迎太后萯阳宫归于咸阳太后大喜乃大置酒待茅焦及饮太后曰抗枉令直使败更成安秦之社稷使妾母子复得相防者尽茅君之力也
　　史记及齐人茅焦说秦王秦王乃迎太后于雍归复咸阳而出文信侯就国河南嵗余诸侯賔客使者相望于道请文信侯秦王恐其为变乃赐文信侯书曰君何功于秦秦封君河南食十万户君何亲于秦号称仲父其与家属徙处蜀吕不韦自度稍侵恐诛乃饮酖而死十二年文信侯不韦死窃葬其舎人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如嫪毐不韦者籍其门视此秋复嫪毐舎人迁蜀者当是之时天下大旱六月至八月乃雨　秦王所加怒吕不韦嫪毐皆已死乃皆复归嫪毐舎人迁蜀者　始皇十九年太后薨諡为帝太后与庄襄王防葬茝阳









　　绎史卷一百四十六下
<史部,纪事本末类,绎史>
　　钦定四库全书
　　绎史卷一百四十七上　灵壁县知县马骕撰韩非刑名之学【上】
　　史记韩非者韩之诸公子也喜刑名法术之学而其归本于黄老非为人口吃不能道说而善著书与李斯俱事荀卿斯自以为不如非非见韩之削弱数以书谏韩王韩王不能用于是韩非疾治国不务修明其法制执势以御其臣下富国彊兵而以求人任贤反举浮淫之蠧而加之于功实之上以为儒者用文乱法而侠者以武犯禁寛则宠名誉之人急则用介胄之士今者所养非所用所用非所养悲廉直不容于邪枉之臣观往者得失之变故作孤愤五蠧内外储说林说难十余万言然韩非知说之难为说难书甚具终死于秦不能自脱【汉书法家韩子五十五篇】　说难曰凡说之难非吾知之有以说之难也又非吾辩之难能明吾意之难也又非吾敢横失能尽之难也凡说之难在知所说之心可以吾说当之所说出于为名髙者也而说之以厚利则见下节而遇卑贱必弃逺矣所说出于厚利者也而说之以名髙则见无心而逺事情必不收矣所说实为厚利而显为名髙者也而说之以名髙则阳收其身而实疏之若说之以厚利则隂用其言而显弃其身此之不可不知也夫事以密成语以泄败未必其身泄之也而语及其所匿之事如是者身危贵人有过端而说者明言善议以推其恶者则身危周泽未渥也而语极知说行而有功则徳亡说不行而有败则见疑如是者身危夫贵人得计而欲自以为功说者与知焉则身危彼显有所出事廼自以为也故说者与知焉则身危彊之以其所必不为止之以其所不能已者身危故曰与之论大人则以为闲己与之论细人则以为鬻权论其所爱则以为借资论其所憎则以为尝已径省其辞则不知而屈之泛滥博文则多而久之顺事陈意则曰怯懦而不尽虑事广肆则曰草野而倨侮此说之难不可不知也凡说之务在知饰所说之所敬而灭其所丑彼自知其计则无以其失穷之自勇其断则无以其敌怒之自多其力则无以其难概之规异事与同计誉异人与同行者则以饰之无伤也有与同失者则明饰其无失也大忠无所拂辞悟言无所击排廼后申其辩知焉此所以亲近不疑知尽之难也得旷日弥久而周泽既渥深计而不疑交争而不罪廼明计利害以致其功直指是非以饰其身以此相持此说之成也伊尹为庖百里奚为虏皆所由干其上也故此二子者皆圣人也犹不能无役身而渉世如此其污也则非能仕之所设也宋有富人天雨墙壊其子曰不筑且有盗其邻人之父亦云暮而果大亡其财其家甚知其子而疑邻人之父昔者郑武公欲伐胡廼以其子妻之因问羣臣曰吾欲用兵谁可伐者闗其思曰胡可伐廼戮闗其思曰胡兄弟之国也子言伐之何也胡君闻之以郑为亲已而不备郑郑人袭胡取之此二说者其知皆当矣然而甚者为戮薄者见疑非知之难也处知则难矣昔者弥子瑕见爱于卫君卫国之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君游果园弥子食桃而甘不尽而奉君君曰爱我哉忘其口而念我及弥子色衰而爱防得罪于君君曰是尝矫驾吾车又尝食我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加疏故谏说之士不可不察爱憎之主而后说之矣夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞说之者能无婴人主之逆鳞则几矣
　　韩非子【孤愤】智术之士必逺见而明察不明察不能烛私能法之士必彊毅而劲直不劲直不能矫奸人臣循令而从事按法而治官非谓重人也重人也者无令而擅为亏法以利私耗国以便家力能得其君此所谓重人也智术之士明察聼用且烛重人之隂情能法之士劲直聼用且矫重人之奸行故智术能法之士用则贵重之臣必在绳之外矣是智法之士与当涂之人不可两存之仇也当涂之人擅事要则外内为之用矣是以诸侯不因则事不应故敌国为之讼百官不因则业不进故羣臣为之用郎中不因则不得近主故左右为之匿学士不因则养禄薄礼卑故学士为之谈也此四助者邪臣之所以自饰也重人不能忠主而进其仇人主不能越四助而烛察其臣故人主愈弊而大臣愈重凡当涂者之于人主也希不信爱也又且习故若夫即主心同好恶固其所自进也官爵贵重朋党又众而一国为之讼则法术之士欲干上者非有所信爱之亲习故之泽也又将以法术之言矫人主阿辟之心是与人主相反也处势卑贱无党孤特夫以疏逺与近爱信争其数不胜也以新旅与习故争其数不胜也以反主意与同好争其数不胜也以轻贱与贵重争其数不胜也以一口与一国争其数不胜也法术之士操五不胜之势以嵗数而又不得见当涂之人乘五胜之资而旦暮独说于前故法术之士奚道得进而人主奚时得悟乎故资必不胜而势不两存法术之士焉得不危其可以罪过诬者公法而诛之其不可被以罪过者以私劒而穷之是明法术而逆主上者不僇于吏诛必死于私劒矣朋党比周以弊主言曲以便私者必信于重人也故其可以功伐借者以官爵贵之其不可借以美名者以外权重之是以弊主上而趋于私门者不显于官爵必重于外权矣今人主不合参验而行诛不待见功而爵禄故法术之士安能防死亡而进其说奸邪之臣安肯乘利而退其身故主上遇卑私门益尊夫越虽国富兵彊中国之主皆知无益于已也曰非吾所得制也今有国者虽地广人众然而人主壅蔽大臣专权是国为越也知不类越而不知不类其国不察其类者也人主所以谓齐亡者非地与城亡也吕氏弗制而田氏用之也所以谓晋亡者亦非地与城亡也姬氏弗制而六卿专之也今大臣执柄独断而上弗知收是人主不明也与死人同病者不可生也与亡国同事者不可存也今袭迹于齐晋欲国安存不可得也凡法术之难行也不独万乘千乘亦然人主之左右不必智也人主于人有所智而聼之因与左右论其言是与愚人论智也人主之左右不必贤也人主于人有所贤而礼之因与左右论其行是与不肖论贤也智者决策于愚人贤士程行于不肖则贤智之士羞而人主之论悖矣人臣之欲得官者其修士且以精洁固身其智士且以治辩进业其修士不能以货赂事人恃其精洁而更不能以枉法为治则修智之士不事左右不聼请谒矣人主之左右行非伯夷也求索不得货赂不至则精辩之功息而毁诬之言起矣治乱之功制于近习精洁之行决于毁誉则修智之吏废而人主之明塞矣不以功伐决智行不以参伍审罪过而聼左右近习之言则无能之士在廷而愚污之吏处官矣万乘之患大臣太重千乘之患左右太信此人主之所公患也且人臣有大罪人主有大失臣主之利与相异者也何以明之哉曰主利在有能而任官臣利在无能而得事主利在有劳而爵禄臣利在无功而富贵主利在豪杰使能臣利在朋党用私是以国地削而私家富主上卑而大臣重故主失势而臣得国主更称蕃臣而相室剖符此人臣之所以谲主便私也故当世之重臣主变势而得固宠者十无二三是其故何也人臣之罪大也臣有大罪者其行欺主也其罪当死亡也智士者逺见而畏于死亡必不从重人矣贤士者修廉而羞与奸臣欺其主必不从重人矣是当涂者之徒属非愚而不知患者必污而不避奸者也大臣挟愚污之人上与之欺主下与之收利侵渔朋党比周相与一口惑主败法以乱士民使国家危削主上劳辱此大罪也臣有大罪而主弗禁此大失也使其主有大失于上臣有大罪于下索国之不亡者不可得也　【五蠧】上古之世人民少而禽兽众人民不胜禽兽虫蛇有圣人作构木为巢以避羣害而民说之使王天下号曰有巢氏民食果蓏蜯蛤腥臊恶臭而伤害腹胃民多疾病有圣人作钻燧取火以化腥臊而民说之使王天下号之曰燧人氏中古之世天下大水而鲧禹决渎近古之世桀纣暴乱而汤武征伐今有构木钻燧于夏后氏之世者必为鲧禹笑矣有决渎于殷周之世者必为汤武笑矣然则今有美尧舜汤武禹之道于当今之世者必为新圣笑矣是以圣人不期修古不法常行论世之事因为之备宋人有耕田者田中有株走触株折颈而死因释其耒而守株冀复得不可复得而身为宋国笑今欲以先王之政治当世之民皆守株之类也古者丈夫不耕草木之实足食也妇人不织禽兽之皮足衣也不事力而养足人民少而财有余故民不争是以厚赏不行重罚不用而民自治今人有五子不为多子又有五子大父未死而有二十五孙是以人民众而货财寡事力劳而供养薄故民争虽倍赏累罚而不免于乱尧之王天下也茅茨不剪采椽不斲粝粢之食藜藿之羮冬日麑裘夏日葛衣虽监门之服养不亏于此矣禹之王天下也身执耒臿以为民先股无胈胫不生毛虽臣虏之劳不苦于此矣以是言之夫古之让天子者是去监门之养而离臣虏之劳也故传天下而不足多也今之县令一日身死子孙累世絜驾故人重之是以人之于让也轻辞古之天子难去今之县令者薄厚之实异也夫山居而谷汲者膢腊而相遗以水泽居苦水者买庸而决窦故饥嵗之春防弟不饟饟嵗之秋疏客必食非疏骨肉爱客过也多少之实异也是以古之易财非仁也财多也今之争夺非鄙也财寡也轻辞天子非髙也势薄也重争土橐非下也权重也故圣人议多少论薄厚为之政故罚薄不为慈诛严不为戾称俗而行也故事因于世而备适于事古者太王处丰镐之闲地方百里行仁义而懐西戎遂王天下徐偃王处汉东地方五百里行仁义割地而朝者三十有六国荆文王恐其害己也举兵伐徐遂灭之故文王行仁义而王天下偃王行仁义而防其国是仁义用于古不用于今也故曰世异则事异当舜之时有苖不服禹将伐之舜曰不可上徳不厚而行武非道也乃修教三年执干戚舞有苖乃服共工之战铁铦距者及乎敌铠甲不坚者伤乎体是干戚用于古不用于今也故曰事异则备变上古竞于道徳中世逐于智谋当今争于气力齐将攻鲁鲁使子贡说之齐人曰子言非不辩也吾所欲者地也非斯言所谓也遂举兵伐鲁去门十里以为界故偃王仁义而徐亡子贡辩智而鲁削以是言之夫仁义辩智非所以持国也去偃王之仁息子贡之智循徐鲁之力使敌万乘则齐荆之欲不得行于二国矣夫古今异俗新故异备如欲以寛缓之政治急世之民犹无辔策而御駻马此不知之患也今儒墨皆称先王兼爱天下则民视如父母何以明其然也曰司寇行刑君为之不举乐闻死刑之报君为流涕此所举先王也夫以君臣为如父子则必治推是言之是无乱父子也人之情性莫先于父母父母皆见爱而未必治也君虽厚爱奚遽不乱今先王之爱民不过父母之爱子子未必不乱也则民奚遽治哉且夫以法行刑而君为之流涕此以效仁非以为治也夫垂泣不欲刑者仁也然而不可不刑者法也先王胜其法不聼其泣则仁之不可以为治亦明矣且民者固服于势寡能懐于义仲尼天下圣人也修行明道以游海内海内说其仁美其义而为服役者七十人盖贵仁者寡能义者难也故以天下之大而为服役者七十人而为仁义者一人鲁哀公下主也南面君国境内之民莫敢不臣民者固服于势势诚易以服人故仲尼反为臣而哀公顾为君仲尼非懐其义服其势也故以义则仲尼不服于哀公乘势则哀公臣仲尼今学者之说人主也不乘必胜之势而务行仁义则可以王是求人主之必及仲尼而以世之凡民皆如列徒此必不得之数也今有不才之子父母怒之弗为改乡人谯之弗为动师长教之弗为变夫以父母之爱乡人之行师长之智三美加焉而终不动其胫毛不改州部之吏操官兵推公法而求索奸人然后恐惧变其节易其行矣故父母之爱不足以教子必待州部之严刑者民固骄于爱聼于威矣故十仞之城楼季弗能逾者峭也千仞之山跛牂易牧者夷也故明王峭其法而严其刑也布帛寻常庸人不释铄金百镒盗跖不掇不必害则不释寻常必害则手不掇百镒故明主必其诛也是以赏莫如厚而信使民利之罚莫如重而必使民畏之法莫如一而固使民知之故主施赏不迁行诛无赦誉辅其赏毁随其罚则贤不肖俱尽其力矣今则不然以其有功也爵之而卑其士官也以其耕作也赏之而少其家业也以其不收也外之而髙其轻世也以其犯禁也罪之而多其有勇也毁誉赏罚之所加者相与悖缪也故法禁壊而民愈乱今弟兄被侵必攻者廉也知友被辱随仇者贞也廉贞之行成而君上之法犯矣人主尊贞廉之行而忘犯禁之罪故民程于勇而吏不能胜也不事力而衣食则谓之能不战攻而尊则谓之贤贤能之行成而兵弱而地荒矣人主说贤能之行而忘兵弱地荒之祸则私行立而公利灭矣儒以文乱法侠以武犯禁而人主兼礼之此所以乱也夫离法者罪而诸先王以文学取犯禁者诛而羣侠以私劒养故法之所非君之所取吏之所诛上之所养也法趣上下四相反也而无所定虽有十黄帝不能治也故行仁义者非所誉誉之则害功工文学者非所用用之则乱法楚之有直躬其父窃羊而谒之吏令尹曰杀之以为直于君而曲于父报而罪之以是观之夫君之直臣父之暴子也鲁人从君战三战三北仲尼问其故对曰吾有老父身死莫之养也仲尼以为孝举而上之以是观之夫父之孝子君之背臣也故令尹诛而楚奸不上闻仲尼赏而鲁民易降北上下之利若是其异也而人主兼举匹夫之行而求致社稷之福必不几矣古者苍颉之作书也自环者谓之私背私谓之公公私之相背也乃苍颉固以知之矣今以为同利者不察之患也然则为匹夫计者莫如修行义而习文学行义修则见信见信则受事文学习则为明师为明师则显荣此匹夫之美也然则无功而受事无爵而显荣有政如此则国必乱主必危矣故不相容之事不可两立也斩敌者受赏而髙慈恵之行拔城者受爵禄而信廉爱之说坚甲厉兵以备难而美荐绅之饰富国以农距敌恃防而贵文学之士废敬上畏法之民而养游侠私劒之属举行如此治彊不可得也国平养儒侠难至用介士所利非所用所用非所利是故服事者简其业而游学者日众是世之所以乱也且世之所谓贤者贞信之行也所谓智者微妙之言也微妙之言上智之所难知也今为众人法而以上智之所难知则民无从识之矣故糟糠不饱者不务粱肉短褐不完者不待文绣夫治世之事急者不得则缓者非所务也今所治之政民间之事夫妇所明知者不用而慕上知之论则其于治反矣故微妙之言非民务也若夫贤良贞信之行者必将贵不欺之士贵不欺之士者亦无不欺之术也布衣相与交无富贵以相利无威势以相惧也故求不欺之士今人主处制人之势有一国之厚重赏严诛得操其柄以修明术之所烛虽有田常子罕之臣不敢欺也奚待于不欺之士今贞信之士不盈于十而境内之官以百数必任贞信之士则人不足官人不足官则治者寡而乱者众矣故明主之道一法而不求智固术而不慕信故法不败而羣官无奸诈矣今人主之于言也说其辩而不求其当焉其用于行也美其声而不贵其功焉是以天下之众其谈言者务为辩而不周于用故举先王言仁义者盈廷而政不免于乱行身者竞于为髙而不合于功故智士退处岩宂归禄不受而兵不免于弱兵不免于弱政不免于乱此其故何也民之所誉上之所礼乱国之术也今境内之民皆言治藏商管之法者家有之而国愈贫言耕者众执耒者寡也境内皆言兵藏孙吴之书者家有之而兵愈弱言战者多披甲者少也故明主用其力不聼其言赏其功必禁无用故民尽死力以从其上夫耕之用力也劳而民为之者曰可得以富也战之事也危而民为之者曰可得以贵也今修文学习言谈则无耕之劳而有富之实无战之危而有贵之尊则人孰不为也是以百人事智而一人用力事智者众则法败用力者寡则国贫此世之所以乱也故明主之国无书简之文以法为教无先王之语以吏为师无私劒之捍以斩首为勇是境内之民其言谈者必轨于法动作者归之于功为勇者尽之于军是故无事则国富有事则兵彊此之谓王资既畜王资而承敌国之衅超五帝侔三王者必此法也今则不然士民纵恣于内言谈者为势于外外内称恶以待彊敌不亦殆乎故羣臣之言外事者非有分于从衡之党则有仇雠之患而借力于国也从者合众弱以攻一彊也而衡者事一彊以攻众弱也皆非所以持国也今人臣之言衡者皆曰不事大则遇敌受祸矣事大未必有实则举图而委地效壐而请兵矣献图则地削效壐则名卑地削则国削名卑则政乱矣事大为衡未见其利也而亡地乱政矣人臣之言从者皆曰不救小而伐大则失天下失天下则国危国危而主卑救小未必有实则起兵而敌大矣救小未必能存而交大未必不有疏有疏则为彊国制矣出兵则军败退守则城拔救小为从未见其利而亡地败军矣是故事彊则以外权市官于内救小则以重内求利于外国利未立封土厚禄至矣主上虽卑人臣尊矣国地虽削私家富矣事成则以权长重事败则以富退处人主之聼说于其臣事未成则爵禄已尊矣事败而弗诛则游说之士孰不为用矰缴之说而儌幸其后故破国亡主以聼言谈者之浮说此其故何也是人君不明于公私之利不察当否之言而诛罚不必其后也皆曰外事大可以王小可以安夫王者能攻人者也而安则不可攻也彊则能攻人者也治则不可攻也治彊不可责于外内政之修也今不行法术于内而事智于外则不至于治彊矣鄙谚曰长防善舞多钱善贾此言多资之易为工也故治彊易为谋弱乱难为计故用于秦者十变而谋希失用于燕者一变而计希得非用于秦者必智用于燕者必愚也盖治乱之资异也故周去秦为从期年而举卫离魏为衡半嵗而亡是周灭于从卫亡于衡也使周卫缓其从衡之计而严其境内之治明其法禁必其赏罚尽其地力以多其积致其民死以坚其城守天下得其地则其利少攻其国则其伤大万乘之国莫敢自顿于坚城之下而使彊敌裁其弊也此必不亡之术也舎必不亡之术而道必灭之事治国者之过也智困于内而政乱于外则亡不可振也民之故计皆就安利皆避危穷今为之攻战进则死于敌退则死于诛则危矣弃私家之事而必汗马之劳家困而上弗论则穷矣穷危之所在也民安得勿避故事私门而完解舎解舎完则逺战逺战则安行货赂而袭当涂者则求得求得则私安私安则利之所在安得勿就是以公民少而私人众矣夫明主治国之政使其商工游食之民少而民卑以寡趣本务而外末作今世近习之请行则官爵可买官爵可买则商工不卑也矣奸货财贾得用于市则商人不少矣聚敛倍农而不贵耕战之士则耿介之士寡而髙价之民多矣是故乱国之俗其学者则称先王之道以籍仁义盛容服而饰辩说以疑当世之法而二人主之心其言古者为设诈称借于外力以成其私而遗社稷之利其帯劒者聚徒属立节操以显其名而犯五官之禁其近御者积于私门尽货赂而用重人之谒退汗马之劳其商工之民修治苦窳之噐聚沸靡之财蓄积待时而侔农夫之利此五者邦之蠧也人主不除此五蠧之民不养耿介之士则海内虽有破亡之国削灭之朝亦勿怪矣　【八奸】凡人臣之所道成奸者有八术一曰在同牀何谓同牀曰贵夫人爱孺子便僻好色此人主之所惑也托于燕处之虞乘醉饱之时而求其所欲此必聼之术也为人臣者内事之以金玉使惑其主此之谓同牀二曰在旁何谓在旁曰优笑侏儒左右近习此人主未命而唯唯未使而诺诺先意承防观貌察色以先主心者也此皆俱进俱退皆应皆对一辞同轨以移主心者也为人臣者内事之以金玉玩好外为之行不法使之化其主此之谓在旁三曰父兄何谓父兄曰侧室公子人主之所亲爱也大臣廷吏人主之所与度计也此皆尽力毕议人主之所必聼也为人臣者事公子侧室以音声子女收大臣廷吏以辞言处约言事事成则进爵益禄以劝其心使犯其主此之谓父兄四曰养殃何谓养殃曰人主乐美宫室台池好饰子女狗马以娱其心此人主之殃也为人臣者尽民力以美宫室台池重赋敛以饰子女狗马以娱其主而乱其心从其所欲而树私利其闲此谓养殃五曰民萌何谓民萌曰为人臣者散公财以说民人行小惠以取百姓使朝廷市井皆劝誉已以塞其主而成其所欲此之谓民萌六曰流行何谓流行曰人主者固壅其言谈希于聼论议易移以辩说为人臣者求诸侯之辩士养国中之能说者使之以语其私为巧文之言流行之辞示之以利势惧之以患害施属虚辞以壊其主此之谓流行七曰威彊何谓威彊曰君人者以羣臣百姓为威彊者也羣臣百姓之所善则君善之非羣臣百姓之所善则君不善之为人臣者聚帯劒之客养必死之士以彰其威明为已者必利不为已者必死以恐其羣臣百姓而行其私此之谓威彊八曰四方何谓四方曰君子者国小则事大国兵弱则畏彊兵大国之所索小国必彊彊兵之所加弱兵必服为人臣者重赋敛尽府库虚其国以事大国而用其威求诱其君甚者举兵以聚边境而制敛于内薄者数内大使以震其君使之恐惧此之谓四方凡此八者人臣之所以道成奸世主所以壅劫失其所有也不可不察焉明君之于内也娱其色而不行其谒不使私请其于左右也使其身必责其言不使益辞其于父兄大臣也聼其言也必使以罚任于后不令妄举其于观乐玩好也必令之有所出不使擅进不使擅退羣臣虞其意其于徳施也纵禁财发坟仓利于民者必出于君不使人臣私其徳其于说议也称誉者所善毁疵者所恶必实其能察其过不使羣臣相为语其于勇力之士也军旅之功无逾赏邑鬭之勇无赦罪不使羣臣行私财其于诸侯之求索也法则聼之不法则距之所谓亡君者非莫有其国也而有之者皆非已有也令臣以外为制于内则是君人者亡也聼大国为救亡也而亡亟于不聼故不聼羣臣羣臣知不聼则不外市诸侯诸侯之不聼则不受臣之诬其君矣明主之为官职爵禄也所以进贤材劝有功也故曰贤材者处厚禄任大官功大者有尊爵受重赏官贤者量其能赋禄者称其功是以贤者不诬能以事其主有功者乐进其业故事成功立今则不然不课贤不肖论有功劳用诸侯之重聼左右之谒父兄大臣上请爵禄于上而下卖之以收财利及以树私党故财利多者买官以为贵有左右之交者请谒以成重功劳之臣不论官职之迁失谬是以吏偷官而外交弃事而财亲是以贤者懈怠而不劝有功者隳而简其业此亡国之风也　【饰邪】凿数防兆曰大吉而以攻燕者赵也凿数防兆曰大吉而以攻赵者燕也剧辛之事燕无功而社稷危邹衍之事燕无功而国道絶赵代先得意于燕后得意于齐国乱饰髙自以为与秦提衡非赵神而燕欺也赵又尝凿数防而北伐燕将刼燕以逆秦兆曰大吉始攻大梁而秦出上党矣兵至厘而六城拔矣至阳城秦拔邺矣庞援揄兵而南则鄣尽矣臣故曰赵虽无逺见于燕且宜近见于秦秦以其大吉辟地有实救燕有名赵以其大吉地削兵辱主不得意而死又非秦神而赵欺也初时者魏数年东乡攻尽陶卫数年西乡以失其国此非丰隆五行太乙王相摄提六神五括天河殷枪嵗星非数年在西也又非天弧逆刑星荧惑奎台非数年在东也故曰防鬼神不足举胜左右背乡不足以专战然而恃之愚莫大焉古者先王尽力于亲民加事于明法彼法明则忠臣劝罚必则邪臣止忠劝邪止而地广主尊者秦是也羣臣朋党比周以隐正道行私曲而地削主卑者山东是也乱弱者亡人之性也治彊者王古之道也越王勾践恃大朋之与吴战而不胜身臣入宦于吴反国弃明法亲民以报吴则夫差为擒故恃鬼神者慢于法恃诸侯者危其国曹恃齐而不聼宋齐攻荆而宋灭曹荆恃吴而不聼齐越伐吴而齐灭荆许恃荆而不聼魏荆攻宋而魏灭许郑恃魏而不聼韩魏攻荆而韩灭郑今者韩国小而恃大国主慢而聼秦魏恃齐荆为用而小国愈亡故恃人不足以广壤而韩不见也荆为攻魏而加兵许鄢齐攻任扈而削魏不足以存郑而韩弗知也此皆不明其法禁以治其国恃外以灭其社稷者也臣故曰明于治之数则国虽小富贵罚敬信民虽寡彊赏罚无度国虽大兵弱者地非其地民非其民也无地无民尧舜不能以王三代不能以彊人主又以过予人臣又以徒取舎法律而言先王以明古之功者上任之以国臣故曰是愿古之功以古之赏赏今之人也主以是过予而臣以此徒取矣主过予则臣偷幸臣徒取则功不尊无功者受赏则财匮而民望财匮而民望则民不尽力矣故用赏过者失民用刑过者民不畏有赏不足以劝有刑不足以禁则国虽大必危故曰小知不可使谋事小忠不可使主法若使小忠主法则必将赦罪赦罪则相爱是与下安矣然而妨害于治民者也当魏之方明立辟从宪令行之时有功者必赏有罪者必诛彊匡天下威行四邻及法慢妄予而国日削矣当赵之方明国律从大军之时人众兵彊辟地齐燕及国律慢用者弱而国日削矣当燕之方明奉法审官断之时东县齐国南尽中山之地及奉法已亡官断不用左右交争论从其下则兵弱而地削国制于邻敌矣故曰明法者彊慢法者弱彊弱如是其明矣而世主弗为国亡宜矣语曰家有常业虽饥不饿国有常法虽危不亡夫舎常法而从私意则臣下饰于智能臣下饰于智能则法禁不立矣是妄意之道行治国之道废也治国之道去害法者则不惑于智能不矫于名誉矣昔者舜使吏决鸿水先令有功而舜杀之禹朝诸侯防稽之上防风之君后至而禹斩之以此观之先令者杀后令者斩则古者必贵如令矣故镜执清而无事美恶从而比焉衡执正而无事轻重从而载焉夫揺镜则不得为明揺衡则不得为正法之谓也故先王以道为常以法为本本治者名尊本乱者名絶凡智能明通有以则行无以则止故智能单道不可传于人而道法万全智能多失夫悬衡而知平设规而知圆万全之道也明主使民饰于道之故故佚而有功释规而任巧释法而任智惑乱之道也乱主使民饰于智不知道之故故劳而无功释法禁而聼请谒羣臣卖官于上取赏于下是以利在私家而威在羣臣故民无尽力事主之心而务为交于上民好上交则货财上流而巧说者用若是有功者愈少奸臣愈进而材臣退则主惑而不知所行民聚而不知所道此废法禁后功劳举名誉聼请谒之失也凡败法之人必设诈托物以求亲又好言天下之所希有此暴君乱主之所以惑也人臣贤佐之所以侵也故人臣称伊尹管仲之功则背法饰智有资称比干子胥之忠而见杀则疾彊谏有辞夫上称贤明下称暴乱不可以取类若是者禁君之立法以为是也今人臣多立其私智以法为非者以邪为智过法立智如是者禁主之道也明主之道必明于公私之分明法制去私恩夫令必行禁必止人主之公义也必行其私信于朋友不可为赏劝不可为罚沮人臣之私义也私义行则乱公义行则治故公私有分人臣有私心有公义修身洁白而行公行正居官无私人臣之公义也污行从欲安身利家人臣之私心也明主在上则人臣去私心行公义乱主在上则人臣去公义行私心故君臣异心君以计畜臣臣以计事君君臣之交计也害身而利国臣弗为也富国而利臣君不行也臣之情害身无利君之情害国无亲君臣也者以计合者也至夫临难必死尽智竭力为法为之也故先王明赏以劝之严刑以威之赏刑明则民尽死民尽死则兵彊主尊刑赏不察则民无功而求得有罪而幸免则兵弱主卑故先王贤佐尽力竭智故曰公私不可不明法禁不可不审先王知之矣　【亡征】凡人主之国小而家大权轻而臣重者可亡也简法禁而务谋虑荒封内而恃交援者可亡也羣臣为学门子好辩商贾外积小民内困者可亡也好宫室台榭陂池事车服器玩好罢露百姓煎靡货财者可亡也用时日事鬼神信卜筮而好祭祀者可亡也不以众言参验用一人为门戸者可亡也官职可以重求爵禄可以货得者可亡也缓心而无成柔茹而寡断好恶无决而无所定立者可亡也饕贪而无厌近利而好得者可亡也喜淫刑而不周于法好辩说而不求其用滥于文丽而不顾其功者可亡也浅薄而易见漏泄而无藏不能周宻而通羣臣之语者可亡也狠刚而不和愎谏而好胜不顾社稷而轻为自信者可亡也恃交援而简近隣怙彊大之救而侮所廹之国者可亡也羁旅侨士重帑在外上闲谋计下与民事者可亡也民信其相下不能其上主爱信之而弗能废者可亡也境内之杰不事而求封外之士不以功伐课试而好以名问举错羁旅起贵以陵故常者可亡也轻其适正庶子称衡太子未定而主即世者可亡也大心而无悔国乱而自多不料境内之资而易其隣敌者可亡也国小而不处卑力少而不畏彊无礼而侮大隣贪愎而拙交者可亡也太子已置而娶于彊敌以为后妻则太子危如是则羣臣易虑羣臣易虑者可亡也怯慑而弱守蚤见而心柔懦知有可断而弗敢行者可亡也出君在外而国更置质太子未反而君易子如是则国携国携者可亡也挫辱大臣而狎其身刑戮小民而逆其使懐怒思耻而专习则贼生贼生者可亡也大臣两重父兄众彊内党外援以争事势者可亡也婢妾之言聼爱玩之智用外内悲惋而数行不法者可亡也简侮大臣无礼父兄劳苦百姓杀戮不辜者可亡也好以智骄法时以私杂公法禁变易号令数下者可亡也地无固城郭恶无畜积财物寡无守战之备而轻攻伐者可亡也种类不夀主数即位婴儿为君大臣专制树羁旅以为党数割地以待交者可亡也太子尊显徒属众彊多大国之交而威势蚤具者可亡也挛褊而心急轻疾而易动发心悁忿而不訾前后者可亡也主多怒而好用兵简本教而轻战攻者可亡也贵人相妒大臣隆盛外借敌国内困百姓以攻怨讐而人主弗诛者可亡也君不肖而侧室贤太子轻而庶子伉官吏弱而人民杰如此则国躁国躁者可亡也藏怒而弗发悬辠而弗诛使羣臣隂憎而愈忧惧而久未可知者可亡也出军命将太重边地任守太尊专制擅命径为无所请者可亡也后妻淫乱主母畜秽外内混通男女无别是谓两主两主者可亡也后妻贱而婢妾贵太子卑而庶子尊相室轻而典谒重如此则内外乖内外乖者可亡也大臣甚贵偏党众彊壅塞主断而重擅国者可亡也私门之官用马府之世绌乡曲之善举官职之劳废贵私行而贱公功者可亡也公家虚而大臣实正户贫而寄寓富耕战之士困末作之民利者可亡也见大利而不趋闻祸端而不备浅薄于争守之事而务以仁义自饰者可亡也不为人主之孝而慕匹夫之孝不顾社稷之利而聼主母之令女子用国刑余用事者可亡也辞辩而不法心智而无术主多能而不以法度从事者可亡也亲臣进而故人退不肖用事而贤良伏无功贵而劳苦贱如是则下怨下怨者可亡也父兄大臣禄秩过功章服侵等宫室供养大侈而人主勿禁则臣心无穷臣心无穷者可亡也公壻公孙与民同门暴傲其隣者可亡也亡征者非曰必亡也言其可亡也夫两尧不能相王两桀不能相亡亡王之机必其治乱其彊弱相踦者也木之折也必通蠧墙之壊也必通隙然木虽蠧无疾风不折墙虽隙无大雨不壊万乘之主有能服术行法以为亡征之君风雨者其兼天下不难矣【有度】国无常彊无常弱奉法者彊则国彊奉法者弱则国弱荆荘王并国二十六开地三千里庄王之氓社稷也而荆以亡齐桓公并国三十啓地三千里桓公之氓社稷也而齐以亡燕襄王以河为境以蓟为国袭涿方城残齐平中山有燕者重无燕者轻襄王之氓社稷也而燕以亡魏安厘王攻赵救燕取地河东攻尽陶魏之地加兵于齐私平陆之都攻韩拔管胜于淇下睢阳之事荆军老而走蔡召陵之事荆军破兵四布于天下威行于冠帯之国安厘王死而魏以亡故有荆庄齐桓则荆齐可以霸有燕襄魏安厘则燕魏可以彊今皆亡国者其羣臣官吏皆务所以乱而不务所以治也其国乱弱矣又皆释国法而私其外则是负薪而救火也乱弱甚矣故当今之时能去私曲就公法者民安而国治能去私行行公法者则兵彊而敌弱故审得失有法度之制者加于羣臣之上则主不可欺以诈伪审得失有权衡之称者以聼逺事则主不可欺以天下之轻重今若以誉进能则臣离上而下比周若以党举官则民务交而不求用于法故官之失能者其国乱以誉为赏以毁为罚也则好赏恶罚之人释公行行私术比周以相为也忘主外交以进其与则其下所以为上者薄矣交众与多外内朋党虽有大过其蔽多矣故忠臣危死于非罪奸邪之臣安利于无功忠臣危死而不以其罪则良臣伏矣奸邪之臣安利不以功则奸臣进矣此亡之本也若是则羣臣废法而行私重轻公法矣数至能人之门不壹至主之廷百虑私家之便不壹图主之国属数虽多非所以尊君也百官虽具非所以任国也然则主有人主之名而实托于羣臣之家也故臣曰亡国之廷无人焉廷无人者非朝廷之衰也家务相益不务厚国大臣务相尊而不务尊君小臣奉禄养交不以官为事此其所以然者由主之不上断于法而信下为之也故明主使法择人不自举也使法量功不自度也能者不可蔽败者不可饰誉者不能进非者弗能退则君臣之闲明辩而易治故主讐法则可也贤者之为人臣北面委质无有二心朝廷不敢辞贱则军旅不敢辞难顺上之为从主之法虚心以待令而无是非也故有口不以私言有目不以私视而上尽制之为人臣者譬之若手上以修头下以修足清暖寒热不得不救入镆铘傅体不敢不搏无私贤哲之臣无私智能之士故民不越乡而交无百里之蹙贵贱不相逾愚智提衡而立治之至也今夫轻爵禄易去亡以择其主臣不谓廉诈说逆法倍主彊谏臣不谓忠行恵施利收下为名臣不谓仁离俗隐居而以非主臣不谓义外使诸侯内耗其国伺其危崄之陂以恐其主曰交非我不亲怨非我不解而主乃信之以国聼之卑主之名以显其身毁国之厚以利其家臣不谓智此数物者险世之说也而先王之法所简也先王之法曰臣毋或作威毋或作利从王之指毋或作恶从王之路古者世治之民奉公法废私术专意一行具以待任夫为之人主而身察百官则日不足力不给且上用目则下饰观上用耳则下饰声上用虑则下繁辞先王以三者为不足故舎己能而因法数审赏罚先王之所守要故法省而不侵独制四海之内聪智不得用其诈险躁不得闗其佞奸邪无所依逺在千里外不敢易其辞势在郎中不敢蔽善饰非朝廷羣下直凑单微不敢相逾越故治不足而日有余上之任势使然也夫人臣之侵其主也如地形焉积渐以往使人主失端东西易面而不自知故先王立司南以端朝夕故明主使其羣臣不游意于法之外不为惠于法之内动无非法法所以凌过灭私也严刑所以遂令惩下也威不贷错制不共门威制共则众邪彰矣法不信则君行危矣刑不断则邪不胜矣故曰巧匠目意中绳然必先以规矩为度上智防举中事必以先王之法为比故绳直而枉木斵准夷而髙科削权衡县而重益轻斗石设而多益少故以法治国举措而已矣法不阿贵绳不桡曲法之所加智者弗能辞勇者弗敢争刑过不避大臣赏善不遗匹夫故矫上之失诘下之邪治乱决缪绌羡齐非一民之轨莫如法属官威民退淫殆止诈伪莫如刑刑重则不敢以贵易贱法审则上尊而不侵上尊而不侵则主彊而守要故先王贵而传之人主释法用私则上下不别矣　【扬权】天有大命人有大命夫香美脆味厚酒肥肉甘口而病形曼理皓齿说情而捐精故去甚去泰身乃无害权不欲见素无为也事在西方要在中央圣人执要四方来效虚而待之彼自以之四海既藏道隂见阳左右既立开门而当勿变勿易与二俱行行之不已是谓履理也夫物者有所宜材者有所施各处其宜故上下无为使鸡司夜令狸执防皆用其能上乃无事上有所长事乃不方矜而好能下之所欺辩惠好生下因其材上下易用国故不治用一之道以名为首名正物定名倚物徙故圣人执一以静使名自命令事自定不见其采下故素正因而任之使自事之因而予之彼将自举之正与处之使皆自定之上以名举之不知其名复修其形形名参同用其所生二者诚信下乃贡情谨修所事待命于天毋失其要乃为圣人圣人之道去智与巧智巧不去难以为常民人用之其身多殃主上用之其国危亡因天之道反形之理督参鞫之终则有始虚以静后未尝用己凡上之患必同其端信而勿同万民一从夫道者大而无形徳者覈理而普至至于羣生斟酌用之万物皆盛而不与其宁道者下周于事因稽而命与时生死参名异事通一同情故曰道不同于万物徳不同于隂阳衡不同于轻重绳不同于出入和不同于燥湿君不同于羣臣凡此六者道之出也道无双故曰一是故明君贵独道之容君臣不同道下以名祷君操其名臣效其形形名参同上下和调凡聼之道以其所出反以为之入故审名以定位明分以辩类聼言之道溶若甚醉唇乎齿乎吾不为始乎齿乎唇乎愈惛惛乎彼自离之吾因以知之是非辐凑上不与构虚静无为道之情也参伍比物事之形也参之以比物伍之以合虚根干不革则动泄不失矣动之溶之无为而改之喜之则多事恶之则生怨故去喜去恶虚心以为道舎上不与共之民乃宠之上不与义之使独为之上固闭内扃从室视庭参咫尺已具皆之其处以赏者赏以刑者刑因其所为各以自成善恶必及孰敢不信规矩既设三隅乃列主上不神下将有因其事不当下考其常若天若地是谓累解若地若天孰疎孰亲能象天地是谓圣人欲治其内置而勿亲欲治其外官置一人不使自恣安得移并大臣之门唯恐多人凡治之极下不能得周合刑名民乃守职去此更求是谓大惑猾民愈众奸邪满侧故曰毋富人而贷焉毋贵人而逼焉毋专信一人而失其都国焉腓大于股难以趋走主失其神虎随其后主上不知虎将为狗主不蚤止狗益无己虎成其羣以弑其母为主而无臣奚国之有主施其法大虎将怯主施其刑大虎自宁法刑狗信虎化为人复反其真欲为其国必伐其聚不伐其聚彼将聚众欲为其地必适其赐不适其赐乱人求益彼求我予假讐人斧假之不可彼将用之以伐我黄帝有言曰上下一日百战下匿其私用试其上上操度量以割其下故度量之立主之寳也党与之具臣之寳也臣之所不弑其君者党与不具也故上失扶寸下得寻常有国之君不大其都有道之臣不贵其家有道之君不贵其臣贵之富之备将代之备危恐殆急置太子祸乃无从起内索出圉必身自执其度量厚者亏之薄者靡之亏靡有量毋使民比周同欺其上亏之若月靡之若热简令谨诛必尽其罚毋防而弓一栖两雄一栖两雄其鬭防防豺狼在牢其羊不繁一家二贵事乃无功夫妻持政子无适从为人君者数披其木毋使木枝扶疎木枝扶疎将塞公闾私门将实公庭将虚主将壅围数披其木毋使木枝外拒木枝外拒将逼主处数披其木毋使枝大本小枝大本小将不胜春风不胜春风枝将害心公子既众宗室忧唫止之之道数披其木毋使枝茂木枝数披党与乃离掘其根本木乃不神填其汹渊毋使水清探其懐夺之威主上用之若电若雷【○如箴如铭　主美言盈简　　道】道者万物之始是非之纪也是以明君守始以知万物之源治纪以知善败之端故虚静以待令令名自命也令事自定也虚则知实之情静则知动者正有言者自为名有事者自为形形名参同君乃无事焉归之其情故曰君无见其所欲君见其所欲臣自将雕琢君无见其意君见其意臣将自表异故曰去好去恶臣乃见素去旧去智臣乃自备故有智而不以虑使万物知其处有行而不以贤观臣下之所因有勇而不以怒使羣臣尽其武是故去智而有明去贤而有功去勇而有彊羣臣守职百官有常因能而使之是谓习常故曰寂乎其无位而处漻乎莫得其所明君无为于上羣臣竦惧于下明君之道使智者尽其虑而君因以断事故君不穷于智贤者効其材君因而任之故君不穷于能有功则君有其贤有过则臣任其罪故君不穷于名是故不贤而为贤者师不智而为智者正臣有其劳君有其成功此之谓贤主之经也道在不可见用在不可知虚静无事以闇见疵见而不见闻而不闻知而不知知其言以往勿变勿更以参合阅焉宫有一人勿令通言则万物皆尽函其迹匿其端下不能原去其智絶其能下不能意保吾所以往而稽同之谨执其柄而固握之絶其望破其意毋使人欲之不谨其闭不固其门虎乃将存不慎其事不掩其情贼乃将生擅其主逼其所人莫不与故谓之虎处其主之侧为奸臣闻其主之忒故谓之贼散其党收其余闭其门夺其辅国乃无虎大不可量深不可测同合刑名审验法式擅为者诛国乃无贼是故人主有五壅臣闭其主曰壅臣制财利曰壅臣擅行令曰壅臣得行义曰壅臣得树人曰壅臣擅行主则主失明臣制财利则主失徳臣擅行令则主失制臣得行义则主失名臣得树人则主失党此人主之所以独擅也非人臣之所以得操也人主之道静退以为寳不自操事而知拙与巧不自计虑而知福与咎是以不言而善应不约而善增言已应则执其契事已增则操其符符契之所合赏罚之所生也故羣臣陈其言君以其言授其事以事责其功功当其事事当其言则赏功不当其事事不当其言则诛明君之道臣不得陈言而不当是故明君之行赏也暧乎如时雨百姓利其泽其行罚也畏乎如雷霆神圣不能解也故明君无偷赏无赦罚赏偷则功臣堕其业赦罪则奸人易为非是故诚有功则虽疏贱必赏诚有过则虽近爱必诛近爱必诛则疏贱者不怠而近爱者不骄也　【八经】凡治天下必因人情人情者有好恶故赏罚可用赏罚可用则禁令可立禁令可立而治道具矣君执柄以处势故令行禁止柄者杀生之制也势者胜众之资也废置无度则权渎赏罚下共则威分是以明主不懐爱而聼不留说而计故聼言不参则权分乎奸智术不用则君穷乎臣故明主之行制也天其用人也鬼天则不非鬼则不困势行教严逆而不违毁誉一行而不议故赏贤罚暴举善之至者也赏暴罚贤举恶之至者也是谓赏同罚异赏莫如厚使民利之誉莫如美使民荣之诛莫如重使民畏之毁莫如恶使民耻之然后一行其法禁诛于私家不害公罪赏罚必知之知之道尽矣【○因情】　力不敌众智不尽物与其用一人不如用一国故智力敌而羣物胜揣中则私劳不中则有过下君尽已之能中君尽人之力上君尽人之智是以事至而结智一聼而公防聼不一则后悖于前后悖于前则愚智不分不公防则犹豫而不断不断则事留自取一聼则毋堕壑之累故使之讽讽定而不怒是以言陈之由必有防籍结智者事发而验结能者功见而谋成败有征赏罚随之事成则君收其功规败则臣任其罪君人者合符犹不亲而况于力乎事智犹不亲而况于悬乎故非用人也不取同同则君怒使人相用则君神君神则下尽下尽则臣不因君而主道毕矣【○主道】　知臣主之异利者王以异为同者劫与共事者杀故明主审公私之分别利害之地奸乃无所乘乱之所生六也主母后姬子姓兄弟大臣显贤任吏责臣主母不放礼施异等后姬不疑分势不贰庶适不争权籍不失兄弟不侵下不一门大臣不拥禁赏必行显贤不乱臣有二因谓内外也外曰畏内曰爱所畏之求得所爱之言聼此乱臣之所因也外国之置诸吏者诛其亲昵重帑则外不籍矣爵禄循功请者俱罪则内不因矣外不籍内不因则奸宄塞矣官袭节而进以至大任智也其位至而任大者以三节持之曰质曰镇曰固亲戚妻子质也爵禄厚而必镇也参伍贵帑固也贤者止于质贪饕化于镇奸邪穷于固忍不制则下失小不除则大诛名实当则径之生害事死伤名则行饮食不然而与其讐此谓除隂奸也繄曰诡曰易见功而赏见罪而罚而诡乃止是非不泄说谏不通而易乃不用父兄贤良播出曰游祸其患隣敌多资僇辱之人近习曰狎贼其患发忿疑辱之心生藏怒持罪而不发曰増乱其患徼幸妄举之人起大臣两重提衡而不踦曰卷祸其患家隆劫杀之难作脱易不自神曰弹威其患贼夫酖毒之乱起此五患者人主之不知则有劫杀之事废置之事生于内则治生于外则乱是以明主以功论之内而以利资之外是故国治而敌乱即乱亡之道臣憎则起外若臣爱则起内若药【○起乱】　参伍之道行参以谋多揆伍以责失行参必折揆伍必怒不折则渎上不怒则相和折之微多以知多寡怒之前不及其众观聼之势其徴在比周而赏异诛罚而罪同言防众端必揆之以地谋之以天验之以物参之以人四徴者符乃可以观矣参言以知其诚易视以改其泽执见以得非常一用以务近习重言以惧逺使举往以悉其前即迩以知其内疏置以知其外握明以问所闇诡使以絶黩泄倒言以尝所疑论反以得隂奸设谏以纲独为举错以观奸动明说以诱避过卑适以观直谄宣闻以通未见作鬭以散朋党深一以警众心泄异以易其虑似类则合其参陈过则明其固知罪辟罪以止威隂使时循以省衷渐更以离通比下约以侵其上相室约其廷臣廷臣约其官属兵士约其军吏遣使约其行介县吏约其辟吏郎中约其左右后姬约其宫媛此之谓条逹之道言通事泄则术不行【○立道】　明主其务在周宻是以喜见则徳偿怒见则威分故明主之言隔塞而不通周宻而不见故以一得十者下道也以十得一者上道也明主兼行上下故奸无所失伍官连县而隣谒过赏失过诛上之于下下之于上亦然是故上下贵贱相畏以法相诲以和民之性有生之实有生之名为君者有贤知之名有赏罚之实名实俱至故福善必闻矣【○参言】聼不参则无以责下言不督乎用则邪说当上言之
　　为物也以多信不然之物十人云疑百人然乎千人不可解也呐者言之疑辩者言之信奸之食上也取资乎众籍信乎辩而以类饰其私人主不餍忿而待合参其势资下也有道之主聼言督其用课其功功课而赏罚生焉故无用之辩不留朝任事者知不足以治职则放官收说大而夸则穷端故奸得而怒无故而不当为诬诬而罪臣言必有报说必责用也故朋党之言不上闻凡聼之道人臣忠论以闻奸博论以内一人主不智则奸得资明主之道已喜则求其所纳已怒则察其所构论于已变之后以得毁誉公私之徴众谏以効智使君自取一以避罪故众之谏也败君之取也无副言于上以设将然今符言于后以知谩诚明主之道臣不得两谏必任其一语不得擅行必合其参故奸无道进矣【○聼法】　官之重也毋法也法之息也上闇也上闇无度则官擅为官擅为故奉重无前奉重无前则徴多徴多故富官之富重也乱功之所生也明主之道取于任贤于官赏于功言程主喜俱必利不当主怒俱必害则人不私父兄而进其仇讐势足以行法奉足以给事而私无所生故民劳苦而轻官任事者毋重使其宠必在爵处官者毋私使其利必在禄故民尊爵而重禄爵禄所以赏也民重所以赏也则国治刑之烦也名之缪也赏举不当则民疑民之重名与其重赏也均赏者有诽焉不足以劝罚者有誉焉不足以禁明主之道赏必出乎公利名必在乎为上赏誉同轨非诛俱行然则民无荣于赏之内有重罚者必有恶名故民畏罚所以禁也民畏所以禁则国治矣【○类柄】　行义示则主威分慈仁聼则法制毁民以制畏上而上以势卑下故下肆狠触而荣于轻君之俗则主威分民以法难犯上而上以法桡慈仁故下明爱施而务赇纹之政是以法令堕尊私行以贰主威行赇纹以疑法聼之则乱治不聼则谤主故君轻乎位而法乱乎官此之谓无常之国明主之道臣不得以行义成荣不得以家利为功功名所生必出于官法法之所外虽有难行不以显焉故民无以私名设法度以齐民信赏罚以尽能明诽誉以劝沮名号赏罚法令三隅故大臣有行则尊君百姓有功则利上此之谓有道之国也【○主　说威　　疑】凡治之大者谓其赏罚之当也赏无功之人罚不辜之民非所谓明也赏有功罚有罪而不失其当乃在于人者也非能生功止过者也是故禁奸之法太上禁其心其次禁其言其次禁其事今世皆曰尊主安国者必以仁义智能而不知卑主危国者之必以仁义智能也故有道之主逺仁义去智能服之以法是以誉广而名威民治而国安知用民之法也凡术也者主之所执也法也者官之所师也然使郎中日闻道于郎门之外以至于境内日见法又非其难者也昔者有扈氏有失度讙兠氏有孤男三苖有成驹桀有侯侈纣有崇侯虎晋有狐优施此六人者亡国之臣也言是如非言非如是内险以贼其外小谨以徴其善称道往古使良事沮善禅其至以集精微乱之以其所好此夫郎中左右之类者也往世之主有得人而身安国存者有得人而身危国亡者得人之名一也而利害相千万也故人主左右不可不慎也为人主者诚明于臣之所言则别贤不肖如黑白矣若夫许由续牙晋伯阳秦颠颉卫侨如狐不稽重明董不识卞随务光伯夷叔齐此十二人者皆上见利不喜下临难不恐或与之天下而不取有卑辱之名则不乐食谷之利夫见利不喜上虽厚赏无以劝之临难不恐上虽严刑无以威之此之谓不令之民也此十二人者或伏死于窟宂或稿死于草木或饥饿于山谷或沈溺于水泉有民如此先古圣王皆不能臣当今之世将安用之若夫闗龙逢王子比干随季梁陈泄冶楚申胥吴子胥此六人者皆疾争彊谏以胜其君言聼事行则如师徒之合一言而不聼一事而不行则陵其主以语从之以其威虽身死家破要领不属手足异处不难为也如此臣者先古圣王皆不能忍也当今之时将安用之若夫齐田恒宋子罕鲁季孙意如晋侨如卫子南郑太宰欣楚白公周单荼燕子之此九人者之为其臣也皆朋党比周以事其君隐正道而行私曲上偪君下乱治援外以桡内亲下以谋上不难为也如此臣者唯圣王智主能禁之若夫昏乱之君能见之乎若夫后稷臯陶伊尹周公旦太公望管仲隰朋百里奚蹇叔舅犯赵衰范蠡大夫种逢同华登此十五人者其为臣也皆夙兴夜寐卑身贱体竦心意明刑辟治官职以事其君进善言通道法而不敢矜其善有成功立事而不敢伐其劳不难破家以便国杀身以安主以其主为髙天泰山之尊而以其身为壑谷鬴洧之卑主有明名广誉于国而身不难受壑谷鬴洧之害如此臣者虽当昏乱之主尚可致功况于显明之主乎此谓霸王之佐也若夫周滑伯郑王孙申陈公孙宁仪行父荆芊尹申亥随少师越种千吴王孙頟晋阳成泄齐竖刁易牙此十二人者之为其臣也皆思小利而忘法义进则揜蔽贤良以隂闇其主退则桡乱百官而为祸难皆辅其君共其欲茍得一说于主虽破国杀众不难为也有臣如此虽当圣王尚恐夺之而况昏乱之君其能无失乎有臣如此者皆身死国亡为天下笑故周威公身杀国分为二郑子阳身杀国分为三陈灵公身死于夏徴舒氏荆灵王死于干谿之上随亡于荆吴并于越知伯灭于晋阳之下桓公身死七日不收故曰谄谀之臣唯圣王知之而乱主近之故至身死国亡圣王明主则不然内举不避亲外举不避讐是在焉从而举之非在焉从而罚之是以贤良遂进而奸邪竝退故一举而能服诸侯其在记曰尧有丹朱而舜有商均启有五观商有太甲武王有管蔡五王之所诛者皆父兄子弟之亲也而所杀亡其身残破其家者何也以其害国伤民败法圯类也观其所举或在山林薮泽岩宂之间或在囹圄缧绁纒索之中或在割烹刍牧饭牛之事然而明主不羞其卑贱也以其能可以明法便国利民从而举之身安名尊乱主则不然不知其臣之意行而任之以国故小之名卑地削大之国亡身死不明于用臣也夫无数以度其臣而以众人之口断之众之所誉从而说之众之所非从而憎之故为人臣者破家残賥内构党与外接巷族以为誉从隂约结以相固也虚相爵禄以相劝且与我者将利之不与我者将害之众贪其利劫其威彼诚喜则能利己忌怒则能害己众归而民留之以誉盈于国发闻于主主不能理其情因以为贤彼又使谲诈之士外托为诸侯之宠使假之以舆马信之以瑞节镇之以辞令资之以币帛使诸侯而淫说其主微挟私而公议所为使者异国之主也所为谈者左右之人也主说其言而辩其辞以此人者天下之贤士也内外左右其讽一而语同大者不难卑身尊位以下之小者髙爵重禄以利之夫奸人之爵禄重而党与弥众又有奸邪之意则奸人愈反而说之曰古之所谓圣王明君者非长防弱也及以次序也以其构党与聚巷族偪上弑君而求其利也彼曰何如其然也因曰舜偪尧禹偪舜汤放桀武王伐纣此四王者人臣弑其君者也而天下誉之察四王之情贪得之意也度其行暴乱之兵也然四王自广措也而天下称大焉自显名也而天下称明焉则威足以临天下利足以盖世天下从之又曰以今时之所闻田成子取齐司城子罕取宋太宰欣取郑单氏取周易牙之取卫韩魏赵三子分晋此六人臣之弑其君者也奸臣闻此蹷然举耳以为是也故内构党与外摅巷族观时发事一举而取国家且夫内以党与刼弑其君外以诸侯之权骄易其国隐正道持私曲上禁君下挠治者不可胜数也是何也则不明于择臣也记曰周宣王以来亡国数十其臣弑君而取国者众矣则难之从内起与从外作者相半也能一尽其民力破国杀身者尚皆贤主也若夫转法易位全众传国最其病也为人主者诚明于臣之所言则虽罼弋驰骋撞钟舞女国犹且存也不明臣之所言虽节俭勤劳布衣恶食国犹自亡也赵之先君敬侯不修徳行而好纵欲适身体之所安耳目之所乐冬日罼弋夏浮淫为长夜数日不废御觞不能饮者以筩灌其口进退不肃应对不防者斩于前故居处饮食如此其不节也制刑杀戮如此其无度也然敬侯飨国数十年兵不顿于敌国地不亏于四隣内无君臣百官之乱外无诸侯隣国之患明于所以任臣也燕君子哙召公奭之后也地方数千里持防数千万不安子女之乐不聼钟石之声内不堙污池台榭外不罼弋田猎又亲操耒耨以修畎畞子哙之苦身以忧民如此其甚也虽古之所谓圣王明君者其勤身而忧世不甚于此矣然而子哙身死国亡夺于子之而天下笑之此其何故也不明乎所以任臣也故曰人臣有五奸而主不知也为人臣者有侈用财货赂以取誉者有务庆赏赐予以移众者有务朋党狥智尊士以擅逞者有务解免赦罪狱以事威者有务奉下直曲怪言伟服瑰称以民耳目者此五者明君之所疑也而圣主之所禁也去此五者则躁诈之人不敢北面谈立文言多实行寡而不当法者不敢诬情以谈说是以羣臣居则修身动则任力非上之令不敢擅作疾言诬事此圣王之所以牧臣下也彼圣主明君不适疑物以闚其臣也见疑物而无反者天下鲜矣故曰孼有拟适之子配有拟妻之妾廷有拟相之臣臣有拟主之宠此四者国之所危也故曰内宠竝后外宠贰政枝子配适大臣拟主乱之道也故周记曰无尊妾而卑妻无孼适子而尊小枝无尊嬖臣而匹上卿无尊大臣以拟其主也四拟者破则上无意下无怪也四拟不破则陨身灭国矣　【诡使】圣人之所以为治道者三一曰利二曰威三曰名夫利者所以得民也威者所以行令也名者上下之所同道也非此三者虽有不急矣今利非无有也而民不化上威非不存也而下不聼从官非无法也而治不当名三者非不存也而世一治一乱者何也夫上之所贵常与其所以为治相反也夫立名号所以为尊也今有贱名轻实者世谓之髙设爵位所以为贱贵基也而简上不求见者世谓之贤威利所以行令也而无利轻威者世谓之重法令所以为治也而不从法令为私善者世谓之忠官爵所以劝民也而好名义不进仕者世谓之烈士刑罚所以擅威也而轻法不避刑戮死亡之罪者世谓之勇夫民之急名也甚其求利也如此则士之饥饿乏絶者焉得无岩居苦身以争名于天下哉故世之所以不治者非下之罪上失其道也常贵其所以乱而贱其所以治是故下之所欲常与上之所以为治相诡也今下而聼其上上之所急也而惇慤纯信用心壹者则谓之窭守法固聼令审则谓之愚敬上畏罪则谓之怯言时节行中适则谓之不肖无二心私学聼吏从教者则谓之陋难致谓之正难予谓之廉难禁谓之齐有令不聼从谓之勇无利于上谓之愿寛惠行徳谓之仁重厚自尊谓之长者私学成羣谓之师徒闲静安居谓之有思损人逐利谓之疾险躁佻反覆谓之智先为人而后自为类名号泛爱天下谓之圣言大不称而不可用行而乖于世者谓之大人贱爵禄不桡上者谓之杰下之渐行如此入则乱民出则不使也上宜禁其欲灭其迹而不止也又从而尊之是教下乱上以为治也凡上所治者刑罚也今有私行义者尊社稷之所以立者安静也而躁险谗谀者任四封之内所以聼从者信与徳也而陂知倾覆者使令之所以行威之所以立者防俭也不聼上而岩居非世者显仓廪之所以实者耕农之本务也而綦组锦绣刻画为末作者富名之所以成城池之所以广者战士也今死战之孤饥饿乞于道而优笑酒徒之属乘车衣丝赏禄所以尽民力易下死也今战胜攻取之士劳而赏不霑而卜筮视手理狐虫为顺辞于前者日赐上握度量所以擅生杀之柄也今守度奉量之士欲以忠婴上而不得见巧言利辞行奸轨以幸偷世者数御据法直言名刑相当循绳墨诛奸人所以为上治也而愈疏逺谄施顺意从欲以危世者近习悉租税专民力所以备难充仓府也而士卒之逃事伏匿附托有威之门以避徭赋而上不得者万数夫善田利宅所以厉战士卒也而断头裂腹播骨乎原野者无宅容身身死田夺而女妹有色大臣左右无功者择宅而受择田而食赏利一从上出所擅制下也而战介之士不得职而闲居之士尊显上以此为教名安得无卑位安得无危夫卑名危位者必下之不从法令有二心务私学反逆世者也而不禁其行不破其羣以散其党又从而尊之用事者过矣上之所以立廉耻者所以属下也今士大夫不羞污泥丑辱而宦女妹私义之门不待次而宦赏赐所以为重也而战鬭有功之士贫贱而便辟优徒超级名号诚信所以通威也而主揜障近习女谒竝行百官主爵迁人用事者过矣大臣官人比周不法行威利在下则主卑而大臣重矣夫立法令者以废私也法令行而私道废矣私者所以乱法也而士有二心私学岩居窞处托伏深虑大者非世细者惑下上不禁又从而尊之以名化之以实是无功而显无劳而富也如此则士之有二心私学者焉得无深虑勉知诈诽谤法令以求索与世相反者邪凡乱上反世者常士有二心私学者也故本言曰所以治者法也所以乱者私也法立则莫得为私矣故曰道私者乱道法者治上无其道则智者有私词贤者有私意上有私惠下有私欲圣智成羣造言作辞以非法令于上上不禁塞又从而尊之是教下不聼上不从法也是以贤者显名而居奸人頼赏而富贤者显名而居奸人頼赏而富是以上不胜下也【○言之痛快故多而不厌其复】





　　绎史卷一百四十七上
<史部,纪事本末类,绎史>
　　钦定四库全书
</div>
    <div class="pagination">
<a href="绎史_page57.html">上一页</a><span>...</span><a href="绎史_page53.html">53</a><a href="绎史_page54.html">54</a><a href="绎史_page55.html">55</a><a href="绎史_page56.html">56</a><a href="绎史_page57.html">57</a><span class="current-page">58</span><a href="绎史_page59.html">59</a><a href="绎史_page60.html">60</a><a href="绎史_page61.html">61</a><a href="绎史_page62.html">62</a><a href="绎史_page63.html">63</a><span>...</span><a href="绎史_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
