<!DOCTYPE html>
<html>
<head>
    <meta charset="UTF-8">
    <title>皇宋通鉴长编纪事本末 - 第 30 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇宋通鉴长编纪事本末 - 第 30 页/共 103 页</h1>
    <div class="content">　　天圣元年四月辛丑，罢礼仪院，从枢密副使张士逊等所请也。以知礼仪院翰林学士晏殊、龙图阁直学士冯元为判太常礼院，同判太常礼院官为同知院。判太常礼院，典礼所出。大中祥符中又增置礼仪院，以辅臣领其事，于是始罢。
　　礼仪院占公人二十二人，岁费钱千七百余贯，非泛行礼，支给在外日逐行遣，祗应不多。详定仪制久来属太常寺及礼院管勾，今请停罢，所有承受、宣敕、行遗公案诸般文字，并付本院。
　　明道元年五月庚辰，诏太常礼院日轮知院一员在院点检典礼公事。初，同知太常礼院薛绅言：『汉、魏以来，每朝廷大政，必下礼官、博士定议。《唐六典》：太常置博士四人。今知礼院官，盖古博士之任也。国朝同知院四员，日使直本院。其后或别领职事，因循废置。请如故事，轮一员在院。』乃下两制议，而翰林学士冯元等言：『咸平元年正月，敕太常礼院同判院官四员：张复、杨嵎专领祠祭，而宋绶、晏殊常在礼仪院祗应文字。后移三馆于右掖门西，与礼仪院相接，而同判院官皆带馆职，因而更不赴。今既废礼仪院，又三馆移入禁中，请如绅所奏施行。』绅，映子也。
　　咸平、祥符二敕，《会要》有之，《实录》并不载，今附见此，不别书。
康定元年五月乙丑，以判太常寺、翰林侍读学士，兼龙图阁学士李仲容兼礼仪事，判太常礼院知制诰吴育、天章阁待制宋祁并同判太常寺兼礼仪事。先是，谢绛判礼院，建言：『太常寺本礼乐之司，今寺事皆本院行之，于体非便。请改判院为判寺兼礼仪事。其同知院，凡寺先申判寺，然后施行。其关报及奏请检状，即与判事同签。』于是始从绛言也。

玉清昭应宫灾
　　天圣七年六月丁未，大雷雨，玉清昭应宫灾。宫凡二千六百一十楹，独长生崇寿殿存焉。翌日，太后对辅臣泣曰：『先帝力成此宫，一夕延燔殆尽，犹有一二小殿存尔。』枢密副使范雍度太后有再兴葺意，乃抗言曰：『不若燔之尽也！』太后诘其故，雍曰：『先朝以此竭天下之力，遽为灰烬，非出人意。如因其所存又将葺之，则民不堪命，非所以祗天戒也。』宰相王曾、吕夷简亦助雍言。夷简又推《洪范》灾异以谏，太后默然。太庙斋郎苏舜钦诣登闻鼓院上疏曰：『烈士不避斧钺而进谏，明君不讳过失而纳忠，是以怀策者必吐上前，蓄冤者无至腹诽。然言之难不如容之难，容之难不如行之难。有言之必容之，有容之必行之，则三代之主也，幸陛下留听焉。臣观今岁，自春徂夏，霖雨阴晦，未尝小霁，农田被灾者几于十九。臣以为任用失人，政令多遗，赏罚弗中之所召也。天之降灾，欲悟陛下。而大臣归咎于狱之滥，陛下听之，故肆赦天下。以为禳救如此，则是杀人者不死，伤人者不抵罪，而欲以合天意也。古者断决滞讼以平水旱，不闻用赦。故赦下之后，阴霾及今。前志曰：「积阴生阳，阳生则灾见焉。」乘夏之气，发泄于玉清官，雹雨杂下，烈焰四起，楼观万叠，数刻而尽，非慢于火备，乃天之垂戒也。陛下当降服减膳，避正寝，责躬罪己，下哀痛之诏，罢非业之作，拯失职之民，察辅弼及左右无裨国体者罢之，穷弄威权者去之。念政刑之失，收刍荛之论，庶几可以变灾为祜。浃日之间，未闻为此，而将计工役以图修复。都下之人，闻者骇惑，聚首横议，咸谓非宜。皆曰：章圣皇帝勤俭十余年，天下富庶，帑府流衍，乃作斯宫。及其毕工，海内虚竭。陛下即位未及十年，数遭水旱，虽政赋咸人而百姓困乏，若大兴土木，则费用不知纪极，则力耗于内，百姓劳于下，内耗下劳，何以为国?况天灾未已，违之是欲竞天，无省己之意。逆天不祥，安己难任，欲求厚贶，其可得乎?今为陛下计，莫若采吉士，去佞人，修德以勤至治，使百姓足给，而征税宽减，则可以谢天意而安民情矣。夫贤君见变，修道以除凶；乱君无象，天不谴告。今幸天见之变，是陛下修己之日，岂可忽哉?昔前汉宣帝之三年，茂陵白鹤观灾，诏曰：「乃者火灾降于孝武园馆，朕战栗恐惧。不烛变异，罪在朕躬，群有司又不肯极言朕过，以至于斯，将何寤焉?」夫茂陵不及上都，白鹤馆大不及此宫。彼尚降诏四方，以求己过。是知古之帝王忧危念治汲汲如此。臣又按《五行志》，贤佞分别，官人有序，率由旧章。礼重功勋，则火得其性。若信道不笃，或耀虚伪，谗夫昌，邪胜正，则火失其性，自上而降。及滥灾妄起，烧宗庙，燔宫室，虽兴师徒而不能救，故鲁成公三年新宫灾，刘向谓成公信三桓子孙之谗、逐父臣之应；襄公九年春宋火，刘向谓宋公听谗、逐其大夫华弱奔鲁之应也。今宫灾，岂亦有是乎?愿陛下恭默内省而追革之，罢再造之劳，述前世之法，天下幸甚!』舜钦时年二十一岁，易简之孙，耆之子也。
　　舜钦上疏，正史不栽其月，集亦不载月，今附见。
　　甲寅，门下侍郎兼吏部尚书、平章事王曾以使领不严，累表待罪。乃罢相，出知兖州，寻改青州。
七月癸亥，以玉清昭应宫灾，遣使奏告诸陵。乙丑，翰林学士兼侍读学士、中书舍人、同修国史宋绶落学士。绶领玉清昭应宫判官，而宫灾，故责之。内侍为都监、承旨，停、降、赎铜有差。道士杖脊者四人，决杖者五人。知宫李知损仍编管陈州。御史台鞠火起，得知损尝与其徒茹荤聚饮宫中故也。初，太后怒守卫者不谨，悉下御史狱，欲诛之。中丞王曙上言：『昔鲁桓、僖宫灾，孔子以为桓、僖亲尽当毁者也。辽东高庙及高园便殿灾，董仲舒以为高庙不当居陵旁，故灾。魏崇华殿灾，高堂隆以台榭宫室为戒，宜罢之勿治。文帝不听，明年复灾。今所建宫非应经义，灾变之来，若有警者。宜除其地，罢诸祷祠，以应天变。』而右司谏范讽亦言：『此实天灾，不当置狱穷治。』监察御史张协言：『若反以罪人，恐重贻天怒。』言者既众，上及太后皆感悟，遂薄守卫者罪。议者尚疑将复修宫，讽又言：『山木已尽，人力已竭，虽复修，必不成。臣知朝廷必不为此，其如疑天下何?愿明告四方，使户知之。』己巳，诏以不复修宫之意谕天下。改长生崇寿殿为万寿观。

大内灾
明道元年八月壬戌夜，大内火，延燔崇德、长春、滋福、会庆、崇徽、天和、承明、延庆八殿，上与皇太后避火于苑中。癸亥，移御延福宫。甲子，放朝，近臣诣宫门问起居[5]。
　　以宰相吕夷简为修葺大内使，杨崇勋副之，殿前副都指挥使夏守赟都大管勾修葺，入内押班江德明、右班副都知阎文德管勾。令京东西、淮南、江东、河北路并发工匠赴京师。乙丑，诏群臣直言阙失。又诏只日权御崇政殿视朝，百官并入拱宸门。先是，百官晨朝而宫门不开，辅臣请对。帝御拱宸门，追班百官拜楼下，宰相吕夷简独不拜。使问其故，曰：『宫廷有变，群臣愿一望清光。』帝举帘见之，夷简乃拜。丁卯，大赦。诏营造其宫殿庭宇[6]，宜约祖宗旧制，更从减省。时宦者置狱治火事，得缝人火斗，已证伏，下开封府使具狱，权知府事程琳辨其不然，乃命工图火所经处，且言：『后宫人多，所居隘。其烟灶近壁，岁久燥而焚。此殆天意，不可以罪人。』监察御史蒋堂亦言：『火起无迹，安知非天意?陛下宜修德应变，今乃欲归咎宫人。且宫人赴狱，何求不可?而遂赐之死，是重天谴也。』帝为宽其狱，卒无坐死者。是月，殿中丞滕宗谅、秘书丞刘越准诏上封事。宗谅言：『夫攻玉必以石，濯锦必以鱼。物有至贱能成至贵者，人亦有之，故颍考叔舍肉以启郑庄公之孝，少孺子挟弹而罢吴王之兵。臣之区区，窃慕于此。伏见掖庭遗烬，延炽宫闱，虽沿人事，实系天时。诏书亟下，引咎涤瑕，中外莫不感动。然而诏狱未释，鞠讯尚严，恐违上天垂戒之意，累两宫好生之德。且妇人柔弱，箠楚之下，何求不获?万一怀冤，足累和气。祥符中宫夜火，先皇帝尽索其类，属之有司，明寘以法，欲申戒于后人。若患可防而刑可止，岂复有今日之虞哉?况变警之来，近在禁掖。诚愿修德以御之，思患以防之。凡逮系者，特从原免，庶几咎灾可消，而福祥来格也。』又言：『国家以火德王天下，火失其性，由政失其本。』因请太后还政。而越言尤鲠直，皆不报。宗谅，湖南人；越，大名人也。
　　九月庚午，以景福殿使、雅州防御使、入内都知韩守英为都知，仍月增俸五万。宫苑使、忠州防御使、入内都知蓝继宗为昭宣使，西京作坊使、文州刺史、入内押班江德明为如京使，入内副都知、礼宾使、入内押班卢守勋领昌州刺史。又自上御药而下至内品，凡迁擢十五人，并以宫庭火，录卫乘舆之劳也。火始作，小黄门王守规独先觉，自寝殿至后苑门皆击去其锁，亟奉帝及太后至延福宫，回视所经处已成煨烬。及执政俟起居，帝曰：『非王守规引朕至此，几与卿等不相见！』乃以守规为入内殿头。守规，成勋幼子也[7]。庚寅，重作宝册，命参知政事陈尧佐书『皇帝受命册宝』，参知政事薛奎书尊号册宝，宰相张士逊书上为皇太子册宝，参知政事晏殊书皇太后尊号册宝，以旧册宝为宫火所焚也。既而有司言：『重造册宝，其沿宝法物，凡用黄金一千七百两。』诏易以银而金涂之。丙申，诏以皇太后及上阁中金银器物量留供须外，尽付左藏库，易缗钱二十万助修大内。戊戌，赐修大内役卒缗钱。
　　十月甲辰，改崇德殿曰紫宸，长春殿曰垂拱，滋福殿曰皇仪，会庆殿曰集英，承明殿曰端明，延庆殿曰福宁，崇徽殿曰宝慈，天和殿曰观文。大宁门曰宣祐，宣和门曰迎阳，
　　左右勤政门曰左右嘉福。己酉，再赐修内役卒缗钱。
十月甲戌，上以修大内成，恭谢天地于天安殿，遂谒太庙，大赦改元，优赏诸军，百官皆进官一等。是日，还自延福宫。己卯，冬至。百官贺太后于文德殿，上御天安殿受朝。戊子，如京使、文州刺史、入内副都知江德明为文思使、普州团练使，左藏库副使、右班都知阎文德为洛苑使、开州刺史，并录管勾修内之劳也。其余皆作承受事，迁擢者又十三人。

校勘记
[1]十一月  原本『一』字为墨丁，据《长编》卷一一三补。
[2]真食  原本作『直食』，据《长编》卷一七三改。
[3]循用  原本『循』字为墨丁，据《长编》卷一七三补。
[4]是谓  原本『谓』字为墨丁，据《长编》卷一五七补。
[5]问起居  原本脱『问』字，据《长编》卷一一一补。
[6]诏营造其宫殿庭宇  原本作『□其宫殿庭宇』，《长编》卷一一一作『诏营造殿宇』，兹为补改。
[7]成勋  《长编》卷一一一作『承勋』。
　　

皇宋通鉴长编纪事本末卷第三十三
仁宗皇帝

追尊庄懿太后
　　明道元年二月丁卯，以真宗顺容李氏为宸妃。是日，宸妃薨。宸妃始生帝（见《庄献垂帘》），皇太后即以为己子，使皇太妃保视之。帝即位踰十年，宸妃默处先朝嫔御中，未尝自异。人畏太后，亦无敢言。终太后世，帝不自知宸妃所出也。疾革，乃进位，遽薨，年四十六。二宫发哀成服苑中，赠妃曾祖应己及祖金华主簿延嗣为光禄少卿，父左班殿直仁德为崇州防御使，母董氏为高平郡太君。始，宫中未治丧。宰相吕夷简朝奏事，因曰：『闻有宫嫔亡者?』太后矍然曰：『宰相亦预宫中事耶?』引帝偕起。有顷，独出曰：『卿何间我母子也?』夷简曰：『太后他日不欲全刘氏乎?』太后意稍解。有司希太后旨，言岁时未利。夷简黜其说，请发哀成服，备宫仗葬之。时有诏欲凿宫城垣以出丧，夷简遽求对。太后揣知其意，遣内侍罗崇勋问何事。夷简言：『凿垣非礼，丧宜自西华门出。』太后复遣崇勋谓夷简曰：『岂意卿亦如此也?』夷简曰：『臣位宰相，朝廷大事，理当廷争。太后不许，臣终不退。』崇勋三反，太后犹不许。夷简正色谓崇勋曰：『宸妃诞育圣躬，而丧不成礼，异日必有受其罪者，莫谓夷简今日不言也!』崇勋惧，驰告太后，乃许之。
　　凿垣事，据魏泰《东轩记事》。宸妃以二月二十六日薨，辍视朝三日。三月初一日发哀成服，初四日赠三代，十四日葬，又辍朝，今并书之。宸妃之号，前此所未有，恐是别创也，当考。
　　三月。初，宸妃入宫，其弟用和才七岁，后不复相闻知。用和穷困，凿纸钱为业，居京师。妃既生子，太后使刘美及张怀德访妃亲属，得用和于民间，补三班奉职，累迁右侍禁、閤门祗侯。癸巳，特迁用和礼宾副使。
　　二年三月庚寅，太后刘氏崩。
　　四月，皇太后既崩，左右始以宸妃事闻者，上号恸累日不绝。壬寅，追尊宸妃为皇太后。甲辰，诏改葬于永定陵，大行皇太后五使并兼追尊皇太后园陵使，或言：『太后死非正命，丧不成礼。』上亦疑焉，因易梓宫。上遣李用和视之，则容貌如生，服饰严具。用和入告，上叹曰：『人言其可信哉?』乃于大行神御前焚香泣曰：『自今大孃孃平生分明矣!』
　　既葬易梓宫，李用和视之，据《龙川别志》。邵伯温《见闻录》乃云亲视之，盖不然也。
　　壬戌，上始御崇政殿，改命张士逊为山陵及园陵使。癸亥，追尊太后谥曰庄懿[1]。五月丁卯，判河南府、泰宁节度使、同平章事钱惟演请俟园陵毕，以庄献、庄懿皇太后并祔真宗之室。诏太常礼院详定以闻。礼官请于太庙外别立新庙，奉安二后神主，同殿异室，岁时荐享。用《太庙仪》别立庙名，自为乐曲，以崇世享。诏恭依。盖惟演既罢景灵宫使还河南，不自安，乃建此议，以希帝意。始，庄懿太后疾，东染院使张怀德、押医官杨可久等入侍。己巳，追怀德为嘉州都监，可久等皆坐黜罢。
　　六月，礼宾使李用和未有宅，诏寓馆芳林园，固辞不敢处。丙午，以惠宁坊第赐之。
　　九月甲戌，幸洪福院，易衰服，奠章懿太后梓宫[2]。丙子，又奠焉。壬午，章献明肃皇太后灵驾发引[3]。上顾辅臣曰：『朕欲亲行执绋，以申孝心。』乃引绋行哭，出皇仪殿门。礼官固请而止，遣奠正阳门外，遂诣洪福院，服素纱幞头、淡黄衫，从官常服黑带，奉引庄懿太后梓宫遣奠庭中，皆改衰服奉辞，随梓宫攀号不已。左右固请止，上泣曰：『劬劳之恩，终身何所报?』平步送至院西南隅，仗转乃还。乙酉，翰林学士、龙图阁学士兼侍讲、给事中冯元落翰林学士、知河阳，六宅使、昌州刺史、内侍押班卢守勤落押班，为永兴军钤辖，前上御药张怀德罚铜三十斤。先是，礼宾使李用和言：『发章懿皇太后故陵，有泉水沮洳。』以元暨守勤尝同获葬事，故责及之。怀德本择葬地前，坐张永信事已配广南，至是益徙远处。
　　十月丁酉，祔葬章献明肃皇太后、章懿皇太后于永定陵。己酉，祔章献明肃皇太后、章懿皇太后主于奉慈庙。丙辰，赠章懿太后三代。戊午，奉安章懿太后神御于景灵宫广孝殿。
　　壬戌，幸景灵宫，酌献太后神御。
景祐元年二月庚子，诏章懿太后忌前、后禁乐各三日，不视事各二日。

反庄献太后之政
　　明道二年三月甲午，皇太后刘氏崩。四月戊申，始听政于崇政殿西厢。庚戌，以流人林献可为三班奉职。明道初，献可抗言请皇太后还政，太后怒，窜于岭南。至是特录之。
《实录》云：献可以天圣中上言。按：张存疏则当在明道元年。又按：苏舜钦《林书生》诗乃元年五月间也。今附苏舜钦诗于此，盖转对中张存疏下所注，云：『张存上疏不得其时。』按：苏舜钦作《林书生》诗云：『生得罪未十旬，宫中火。』则生奏封事盖五月矣。存上疏必相继，今附见。林献可本末，史失不载，今取舜钦诗附见，更考详。诗曰：『狂说圣所择，愚谋帝不罪。况乎言又文，黑白明利害。前日林书生，自谓胸臆大。潜心遮世病，策成谓可卖。投颡触谏函，献言何耿介。云昨见星凶，上帝下警戒。意若曰胸椓，出处恣蜂虿。安坐弄神器，开门纳珍贿。宗友若系囚，亲亲礼日杀。大臣尸其柄，咋舌希宠拜。速速代虎丛，无使自沈瘵。陛下幸察之，听臣斯不坏。如睹贱臣言，不瞬防祸败。一封朝飞入，群目已睚眦。力夫暮塞门，缚急不容待。十手捽其胡，如负杀人债。幽诸死牢中，系灼如龟蔡。亦既下风指，黔面播诸海。长途万余里，一钱不得带。必令朝夕间，渴饥死于械。从前有口者，缩脰气如韝。独夫已驱除，阳共吹糠稗。奈何上帝明，飞恶不可盖。倏忽未十旬，炎官下其怪。乙夜紫禁中，一燎不容介。天王下床走，仓卒畏挂碍。速延旧寝廷，顿失若空寨。明朝黄纸出，大赦遍中外。嗟乎林书生，性命不可再。翻令凶恶人，囚累受恩贷。』按：《天文》：是年三月癸巳，星出中台，贯河北，入东井没，别有声烛地。食顷又有星出天市垣中，人侧东流入浊。四月乙巳，星出贯索，大如杯，没于钓星侧，光照地。又六月六日乙巳，客星出东北方，近浊。木星、太微有芒。彗至丁巳，凡十三日而没。不知舜钦诗所指凶星者是何也?
　　壬子，诏：『内外无得进献以求恩泽，及缘亲戚通章表。若传宣，有司实封覆奏。内降官，辅臣审取处分。罢创修寺观，毋进乾元节香合及山仪。』帝始亲览庶政，裁抑侥幸，中外大悦。癸丑，召知应天府龙图阁学士刑部侍郎宋绶（知应天事见《垂帘》）、通判陈州太常博士秘阁校理范仲淹赴阙（通判河南事见《垂帘》）。罢上御药并上御药供奉（事见《宦寺权宠》）。己未，宰臣吕夷简判澶州，枢密使张耆判陈州。枢密副使夏竦知颍州，参知政事陈尧佐知永兴军，枢密副使范雍知陕州，枢密副使赵稹知河中府，参知政事晏殊知亳州，皆太后所任用也（吕夷简罢相事，见《废皇后郭氏》）。步军副都指挥使、福州观察使王德用为检校太保、签书枢密院事。始太后临朝，有求内降补军吏者。德用曰：『补吏，军政也，敢挟此以干军政?不可与。』太后固欲与之，卒不奉诏，乃止。兴国寺东火近张耆宅，耆乞兵防护，德用不遣。太后崩，有司请卫士坐甲，德用曰：『故事，无为太后丧坐甲者。』又不奉诏。上阅太后阁中，得德用前奏军使事，奇之，以为可大用，故擢任枢密。德用谢曰：『臣武人，幸得以驱驰自效，赖陛下威灵，待罪行间足矣。且臣不学，不足以当大任。』帝遣使者趋入院。降龙图阁直学士、工部侍郎马季良为濠州防御使，赴本州。始，太后疾加剧，侍御史孙祖德请还政。已而疾少间，祖德大恐。及太后崩，诸尝言还政者多进用。庚申，擢祖德为兵部员外郎兼起居舍人、知谏院，降殿中丞、知吉州方仲弓为太子中舍、监丰国监。仲弓尝请如唐武后故事立七庙，太后读其奏，怒曰：『不作此负祖宗事！』裂而掷之，犹用是得知吉州。上以累更赦宥，止薄责焉。真定府定州路都监罗崇勋，主仲弓者也，亦降为鄂州都监。其后复降仲弓为河州别驾，崇勋为太子右监门率府率、永州安置。
　　七月辛巳，供备库副使杨安节、东染院使张怀德并除名，配隶广南。伎术人张永信杖脊，敕配沙门岛，娄文恭敕配儋州。又降内侍高品陈恩忠为西京高品、上清道士韩文成配广南。初，庄献临朝，永信、文恭挟妖妄，因安节、怀德伪为祷祠，以规取金帛。文成亦因刘美家婢及思忠请托禁中。至是有司发其奸状，故皆坐之。
　　八月丙申，以太常丞刘沆直集贤院。沆前同判舒州，章献太后遣内侍张怀信修山谷寺资圣浮屠，怀信挟诏命，督役严急，州将至移疾不敢出。沆奏罢怀信归。赠工部员外郎曹修古为右谏议大夫。修古鲠直有风节，当章献时，权幸用事，人人顾望畏忌，而修古遭事出言，无所回挠。初贬同判抗州，未行，改知兴化军，卒于官。帝思修古忠，故优赠之，仍赐其家钱二十万。修古无子，录其婿刘勋为试将作监主簿。
　　十月辛亥，司封员外郎、秘阁校理吴遵路为开封府推官。始，庄献太后称制，下莫敢言得失。遵路条奏十余事，语皆切直。忤太后意，出知崇州。庚申，诏自今每日御前殿视事，其休务并假日并如旧制。上即位之初，尚循真宗晚年故事，惟只日御殿故也。
景祐元年正月壬申，以太常博士滕宗谅为左正言。宗谅，先与刘越同上庄献太后疏请归政者也。

庄惠嗣尊号
　　自入宫至称太后（详见《庄献垂帘》）。景祐元年八月，尚、杨二美人有宠，杨太后亟以为言，卒去之。初，蔡齐力争削遗诏中太后参决军国大事之语，吕夷简叹曰：『蔡中丞不知，吾岂乐为此哉?上方年少，恐禁中事莫有主张者耳。』及二美人争宠恣横，卒赖太后排遣之。或谓夷简意实在此，然议者以为：人主既壮而母后听政，自非国家令典。虽或能整齐禁中，而垂帘之后，外戚用事，亦何所不至?齐之力争，不为失也。
　　逐二美人据《记闻》，吕夷简谕蔡齐据《龙川别志》。
　　太后纳陈氏女许立为后（见《立皇后曹氏》）。九月壬子，诏名皇太后所居殿曰保庆宫，自今并以保庆皇太后为称。
　　二年三月壬子，加赠保庆皇太后三代[4]。
　　十二月戊午，赠保庆皇太后三代。
　　三年七月己卯，新作延宁观。观本王中正旧第，保庆太后出奁中物，市其地而建之。癸卯，泗州新作普济院成，诏给田十顷，保庆太后施钱所建也。
　　十一月戊寅，保庆皇太后崩。始，上在乳保，庄献使后护视上起居饮食，后必与之俱，所以拥佑扶持，恩意勤备。性慈仁，谦谨寡过。帝尝召其侄永节、永德见禁中，欲授诸司副使，后辞曰：『小儿岂胜大恩?傥小官可也。』乃命并力左、右侍禁。庄献崩，后嗣享尊号，上奉笺称臣，后固辞之。又岁奉缗钱二万助汤沐，后又辞曰：『此皆出民力，愿留以瞻军。』上从之。上未有嗣，后从容劝上选宗子养宫中，由是英宗自宫邸，未龆龀养后所。后无疾而终，殡于皇仪殿。知枢密院事王随为园陵监护使。礼官请为后服缌麻，帝改用唐武宗服义安王太后故事[5]，加服小功，以五日易月而除，不视前后殿朝凡八日，不朝前殿四日。御素纱巾幞、浅黄袍、黑革带，俟虞主祔奉慈庙，始复常服。内出缗钱十万佐园陵费。上谥曰庄惠，祝、册文并称『孝子嗣皇帝』。壬辰，礼院言：『奉慈庙堂六间，庄献明肃太后、庄懿太后室各两间。殿之东西夹室旧藏尊号册宝，今请册宝止藏于本室，而分二间以奉安保庆太后神主。』从之。
　　四年二月己酉，祔葬庄惠皇太后于永安陵之西北隅。己未，祔庄惠太后神主于奉慈庙。
二月丙申，内出庄惠太后阁金千余两，市庄园邸舍，以给万寿观。时于万寿观建广爱殿，奉安庄惠御容故也。

废皇后郭氏  范仲淹孔道辅等谏附
　　天圣二年九月庚子，皇太后手诏赐中书门下，以故中书令郭崇孙女为皇后。诏辅臣曰：『自古外戚之家，鲜能以富贵自保，故兹选于衰旧之门，庶免他日或挠圣政也。』十一月己丑，立皇后郭氏。
　　三年正月丁亥，加赠皇后曾祖中书令郭崇为尚书令兼中书令，追封祖守璘及父允恭并为节度使，母、祖母、曾祖母国太夫人。
　　四年四月。天圣初，骁卫上将军张美曾孙女与郭后同入宫。上属意之，特选为后。而太后固立郭后，于是以张氏为才人。
　　六年九月癸丑，以才人张氏为美人。时张氏已被疾，后五日卒。
　　明道二年三月，皇太后刘氏崩。
　　四月己未，门下侍郎兼吏部尚书、平章事吕夷简罢为武胜节度使、同平章事、判澶州。帝始亲政，夷简手疏陈八事，曰正朝纲、塞邪径、禁贿赂、辨佞壬、绝女竭【杰按：竭，谒之误。】、疏近习、罢力役、节冗费，其劝帝语甚切。帝与夷简谋，以张耆、夏竦等皆太后所任用，悉罢之。退告郭皇后，后曰：『夷简独不附太后耶?但多机巧，善应变耳！』由是并罢夷简。及宣制，夷简方押班，闻唱其名，大骇，不知其故。而夷简素厚内侍副都知阎文应，因使为中词，久乃知事由皇后云。
　　十月戊午，武胜军节度使、同平章事、判陈州吕夷简为门下侍郎兼吏部尚书、平章事。
　　十一月乙丑，追册美人张氏为皇后，上雅意所属故也。仍命内园使岑守素即故茔为陵阙，而不立庙。
　　十二月。初，郭皇后之立非上意，浸见疏。而后挟章献势，颇骄后宫，为章献所禁遏，希得进。及章献崩，上稍自纵，宫人尚氏、杨氏骤有宠。后性妬，屡与忿争。尚氏尝于上前出不逊语侵后，后不胜忿，起批其颊，上亦起救之，后误批上颈[6]。上大怒，有废后意。内侍副都知阎文应白上出爪痕示执政、近臣与谋之。吕夷简以前罢相故怨后，而范讽方与夷简相结，讽乘间言：『后立九年无子，当废。』夷简赞其言。上意未决。外人籍籍，颇有闻者。右司谏范仲淹因对，极谏其不可，且曰：『宜早息此议，不可使闻于外也。』居久之，乃定议废后，夷简先勅有司毋得受台谏章疏。乙卯，诏称皇后以无子，愿入道，特封净妃、玉京冲妙仙师，赐名清悟[7]，别居长宁宫。台谏官章疏果不得入。仲淹即与权御史中丞孔道辅率知谏院孙祖德、侍御史蒋堂、郭劝、杨偕、马绛、殿中侍御史段少连、左正言宋郊、右正言刘涣诣垂拱殿门，伏奏皇后不当废，愿对以尽其言。扈殿门者阖扉，不得通。道辅抚铜环大呼曰：『皇后被废，奈何不听台谏入言?』寻有诏宰相召台谏，谕以皇后当废状。道辅等悉诣中书，语夷简曰：『人臣之于帝后，犹子事父母也。父母不和，固宜谏止，奈何顺父出母乎?』众哗然，争致其说。夷简曰：『废后自有故事。』道辅及仲淹曰：『公不过引汉光武劝上耳，是乃光武失德，何足法也?自余废后，皆前世昏君所为。上躬尧舜之资，而公顾劝之效昏君所为，可乎?』夷简不能答，拱立曰：『诸君更自见上力陈之。』道辅、仲淹退，将以明日留百官揖宰相廷争[8]，而夷简即奏台谏伏阁请对非太平美事，乃议道辅等罪。丙辰旦，道辅等始至待漏院，诏道辅出知泰州，仲淹知睦州，祖德等各罚铜二十斤。故事，罢中丞必有告辞。至是，直以勅除。道辅比还家，勅随至，又遣使押道辅及仲淹亟出城，仍诏谏官御史自今并须密具章疏，毋得相率请对，骇重中外。绛，平阴人也。偕奏乞与道辅、仲淹俱贬，劝及少连再上疏，皆不报。少连疏曰：『臣初闻非时召两府大臣议皇后入道，一日之内，都下喧然，以为母仪天下，固无入道之理。翌日又闻两府列状，乞降后为净妃。臣与孔道辅、范仲淹等恐诏命一行，难于追复，是以群臣诣殿阁上疏。而执政进说，使臣等不获面对，令就中书商量。宰相虽知其误，然犹责臣等翻复率易，故道辅、仲淹斥守外郡，臣等例皆蒙罚。陛下亲政以来，进用直臣，辟言路，天下无不欢忻。一旦以谏官、御史伏阁遽行黜责，中外皆以为非陛下意，盖执政大臣假天威以出道辅、仲淹，而绝来者之说也。窃睹《戒论》，自今有章，宜如故事密上，毋得群诣殿门请对。且伏阁上疏，岂非故事?今遽绝之，则国家复有大事，谁敢旅进而言者?昔唐阳城王仲舒伏阁雪陆贽、崔元亮叩殿陛理宋申锡，前史以为美。今陛下未忍废皇后，而两府列状议降为妃，谏官、御史安敢默默?陛下深维：道辅等所言，为阿党乎?为忠亮乎?』又上疏曰：『高明粹清，凝德无累，天之道也。然氛祲蔽翳，晦明偶差，乃阴阳之沴耳。象天德者，君之体也。治阴阳者，臣之职也。陛下秉一德，临万方，有生之类，莫不浸涵德泽。而氛祲蔽翳，偶差晦明，以累圣德者，由大臣怀禄而不谏，小臣畏罪而不言。臣独何人，敢贡狂瞽?窃痛陛下履仁圣之具美，乏骨鲠之良辅，因成不忍之忿，又稽不远之复，臣是以沥肝瞻，披情素，为陛下廓清氛祲蔽翳之类。《易》曰：「夫夫妇妇而家道正，正家而天下定。」《诗》曰：「刑于寡妻，以御于家邦。」若然，则君天下修化本者，莫不自内而刑外也。昨者二府大臣晚出民间，喧传中宫被谴入道，又传降为妃而离宫廷矣。臣与道辅等皆在言职，以谓皇后母仪万方，非有大过而动摇，则风教凌迟，况闻入道降妃之议出自臣下?且后妃有罪，出则告宗庙，废则为庶人，安有不示之于天下、不告之于祖宗，而阴行臣下之议乎?且皇后以小过降为妃，则臣下之妇有小过者，亦当降为妾矣。比抗章请对，不蒙赐召，岂非奸邪小人离间陛下耶?臣等前诣中书时，执政之臣谓后有妬忌之行，始议入道，终降为妃。兼云有上封者虑后不利于圣躬，故筑高垣，置在别馆。臣言备言中外之议以为未可，宜速降明诏，复中宫位号，以安民心。翌日诏出，乃云：「中宫有过，掖廷具知。特示含容，未行废黜。置之别馆，俾自省循。供给之间，一切如故。』臣未审黜置别馆为后为妃?诏书不言，安所取信?况皇后事陛下一纪有余，而辅臣仓卒以降黜之议惑于宸听，缙绅循默，无敢为陛下言者。臣所谓氛祲蔽翳以累圣德，盖臣职有旷耳。夫中宫动摇，有大不可者二：内外文臣以至戚里皆萌觊觎之心，或进女口以希选纳，或巧事宠爱以结内援，则使陛下惑女色而乱纪纲。纪纲之乱，变故以生，社稷可得安乎?《易》曰：『三人行则损一人，一人行则得其友。」斯大不可者一也。陛下举事为万世法，苟因掖庭争宠而遂废后，何以书策示子孙?况祖宗以来，未尝有废后之事。《诗》云：「无念尔祖，聿修厥德。」斯大下【杰按：下为衍文。】不可者二也。臣窃恐奸佞之人引汉武幽陈皇后故事以陷惑陛下。且汉武骄奢淫纵之主，固不足踵其行事。而为人臣者，思致君如尧舜，岂致君如汉武哉?今皇后置别馆，必恐惧修省，陛下仁恕之德施于天下，而独不加于中宫乎?愿诏复中宫位号，杜绝谗间，待之如初。天地以正，阴阳以和，人神共懼，岂不美哉?苟为邪臣所蔽，不加省察，臣恐高宗王后之枉必见于他日，宫闱不正之乱未测于将来。惟圣神虑焉。』讫不报。
　　正史、《实录》并云范讽权御史之丞。按：废后时，讽罢中丞两月矣。当云权三司使。又恐讽前有此议。今没其官而不书，庶不相牴牾。《郭劝传》云：『郭后废，议纳陈氏。劝进谏曰：「正家以御天下，自后妃始。郭氏非有大故不当废，陈氏无世阀，不可俪宸极。」疏入，后已废，而陈氏议遂寝。』按：议纳陈氏在明年秋，不与废郭后同时，今不取也。
　　将作监丞富弼上疏曰：『郭皇后自居中宫，不闻有过。陛下忽然废斥，物议腾涌。自太祖、太宗、真宗三后抚国凡七十年，未尝有此。陛下为人子孙，不能守祖宗之训，而遂有废后之事，治家而尚不以道，奈天下何?范仲淹为谏官，所极陈者，乃其职也，陛下何故罪之?假使所谏不当，犹须含忍，以招谏诤，况仲淹所谏，大惬亿万人之心。陛下纵私忿，不顾亿万人之议，取笑四方，臣甚为陛下不取也。昔庄献临朝，陛下受制，事体太弱，而庄献不敢行武后故事，盖赖一二忠臣救护之，使庄献不得纵其欲。陛下可以保其位，实忠臣之力也。今陛下始获暂安，遂忌旧日忠臣，罗织其罪而谴逐之。陛下以万乘之尊，设废一妇人甚为小事，然所损之体则极大也。夫废后谓之家事而不听外臣者，此乃唐奸臣许敬宗、李世勣谄佞之辞，陛下何足取法?陛下必欲废后，但可不纳所谏，何必加责，以重己过?今匹庶之家或出妻，必告父母，父母许，然后敢出之。陛下贵为天子，庄献、庄懿山陵始毕，坟土未干，便以色欲之心废黜后氏而不告宗庙，是不敬父母也。今陛下举一事而获二过于天下，废无过之后，一也；逐忠臣，二也。此二者，皆非太平之世所行，臣实痛惜之。庄献太后临朝，以刘从德死恩典太重，台谏曹修古等四人连名上章极谏，庄献大怒，陛下不得已，遂贬此四人，然心甚惜其去。庄献才往，陛下立行召命，优与恩奖，复处宪署。修古虽死，厚加赠典。如此者，盖陛下怜其忠耿，不避祸难耳。今仲淹所谏，又甚于修古等所陈。修古等追用而仲淹黜弃，陛下何所见前后之异也?况仲淹以忠直不挠，庄献时论冬仗事，大正君臣之分，陛下以此自擢用之。既居谏列，或闻累曾宣谕，使小大之事必谏无隐，是陛下欲闻过失，虽古先哲王，亦无以过此。今仲淹闻过遂谏，上副宣谕之意，而反及于祸，是陛下诱而陷之。不知自今后何以使臣?虽日加宣谕，谏臣以仲淹为戒，必不信矣。谏臣不谏，大非朝廷之福。今百执所为皆一司一局，虽常常者，皆能干之，是易为也。如仲淹者，乃为臣之难能者也。今干一司一局者，皆坐取迁陟，立居显要，而仲淹不惜性命为陛下论事，而远徒外郡，臣恐百辟化之，皆务为易者而不为难者。陛下一旦有难为之事，不知何人为陛下为之?居谏官者，务要讦直，乃号称职，依违者为旷职。今循默者居显要，而讦直者尚居散地。苟如是，不若废谏官。如不欲废，即循默者可去，讦直者可用。请陛下急图之。今天下凶歉，盗贼如麻，国用空虚，人心惶扰。奸臣观此，已有窥觊之心。陛下当兢兢惕惕，宵衣旰食，日与臣僚讲论安天下之计犹恐不及，而乃自作弗靖，废嫡后，逐谏臣，使此丑声闻于四方，知陛下不纳谏臣，朝政不举，则奸雄益喜，以为内外皆乱，事势相符，必可集事。臣一念至此，心寒骨颤。此已然之兆，固非臣之臆说也。望陛下审思之，明察之。废后已行，虽未能悔过，臣愿陛下急且追还仲淹，复其谏职，减二过之一，庶乎谏路不绝，纪纲复振，使奸雄不能窥陛下浅深，社稷之庆也。臣昨免父丧赴阙，途中闻此。今至京师，未及陛见，乃忘不出位之责而昧死有闻于陛下者，臣实不惜一仲淹，盖惜陛下所举错耳。』疏入，不报。
　　景祐元年八月壬申，诏净妃郭氏出居于外。
　　十月癸酉，以净妃玉京冲妙仙师清悟为金庭教主、冲净元师，美人杨氏听入道，赐名宗妙，并居安和院。仍改赐院名曰瑶华宫。
　　二年八月己卯，右谏议大夫、知兖州孔道辅为龙图阁直学士。时近臣有献诗百篇者，执政请除龙图阁直学士，上曰：『是诗虽多，不如孔道辅一言。』遂以命道辅，议者因知前日之斥果非上意也。
　　十一月戊子，金庭教主冲净元师郭氏薨。后之获罪也，上直以一时之忿，且为阎文应等所谗，故废之。既而悔之。后居瑶华宫，上累遣使劳问，于是又为乐府词以赐后。后和答，语甚凄怆，文应大惧，会后小疾，文应与太医诊视，迁嘉庆院[9]，数日，遽不起，中外疑文应进毒，然不得实。其时上致斋南郊，不即以闻，及闻，深悼之。诏以后礼葬。其兄中和、中庸并加迁擢。右正言、直集贤院王尧臣请推举【杰按：推举，应为推鞠。】左右侍医者，不报。
　　十二月辛亥，昭宣使、恩州团练使、入内都都知阎文应领嘉州防御使，落都都知，为泰州钤辖，寻改郓州钤辖。其子入内供奉、管勾当御药院士良为内殿崇班，罢御药院。时谏官姚仲孙、高若讷劾文应：『方帝宿斋太庙，而文应叱医官，声闻行在。郭皇后暴薨，中外莫不疑文应寘毒者，请并士良出之。』故有是命。文应专恣，事多矫旨付外，执政不敢违。天章阁侍制范仲淹将劾奏其罪，即不食，悉以家事属其长子曰：『吾不胜，必死之。』卒听仲淹，窜文应岭南，寻死于道。
　　三年正月壬辰，追册故金庭教主冲净元师郭氏为皇后，命知制诰丁度、内侍押班蓝元用同护葬事。寻诏中书门下停其谥册祔庙。
　　丁酉，葬于奉先资福院侧，卤簿、仪物并用孝章皇后故事。
嘉祐四年。上始欲于景灵宫建后影殿，礼官言其不可，遂寝。既而翰林侍读杨安国请赐谥册祔于后庙，刘敞等又言其不可，议遂格。

美人尚氏杨氏争宠
　　明道二年十二月，美人尚氏、杨氏骤有宠。尚氏尝于上前出不逊语侵皇后郭氏，后不胜忿，起批其颊，误查上颈，后以是坐废。
　　景祐元年四月丁酉，殿中侍御史庞籍为开封府判官，尚美人遣内侍称教旨，免工人市租。籍言：『祖宗以来，未有美人称教旨下府者。』帝为杖内侍，切责美人。诏有司自今宫中传命，毋得辄受。庚子，美人尚氏父继斌为右侍禁，从父继恩、继能并为右班殿直。
　　按《实录》：明道元年五月乙未，以后宫尚氏父延福为国子助教。今尚氏父又名继斌，不知何故。本传亦云继斌，无所谓延福者，岂延福别一尚氏父耶?当考。
　　八月壬申，诏净妃郭氏出居于外，美人尚氏为道士，居洞真宫，杨氏别宅安置。曩者母后临朝，臣僚戚属多进文曰入内，今悉遣还其家。长秋之位，不可久虚，当求德门，以正内治，郭后既废，尚、杨美人益有宠，每夕侍上寝，上体为之弊，或累日不进食。中外忧惧，皆归罪二美人。杨太后亟以为言，上未能去。入内都都知阎文应早暮侍上，言之不已。上不胜其烦，乃颔之。文应即命毡车载二美人出。二美人泣涕词说云云，不肯行。文应搏其颊，骂曰：『宫婢尚何言!』驱使登车。翌日，降是诏。初，蔡齐力争削遗诰中『太后参决军国大事』之语，吕夷简叹曰：『蔡中丞岂不知，吾岂乐为此哉?上方年少，恐禁中事莫有主张者耳。』及二美人争宠恣横，卒赖太后排遣之。或谓夷简意实在此，然议者以为人主既壮而母后听政，自非国家令典，虽或能整齐宫中，而垂帘之后，外戚用事，亦何所不至?齐之力争，不为失也。
　　逐二美人，据《记闻》，吕夷简谕蔡齐，据《龙川别志》。
　　甲戌，降六宅使从演为六宅副使，东八作副使从湜为内殿承制，仍绝朝谒。母莒国夫人和氏坐不能训导，自今毋得入内。右侍禁尚继斌、左班殿直尚继恩、继能并除名。从演尝以婢遗尚美人，从湜受美人所寄金，又为访求其母，故皆责之。丙子，编管继斌于郑州，继恩湖州，继能滁州。从湜、从演皆德芳孙也。逾年，乃复从湜、从演官，仍许朝谒。壬午，降皇城使、英州刺史王怀节为左骁骑上将军，坐令弟怀德妇待货私遗尚美人求管军。上以其父继忠尝陷契丹，不欲重贬之。戊申，诏入内内侍省以所估尚氏等位金帛二十余万赐三司给军费。
　　十月癸酉，美人杨氏听入道，赐名宗妙，居安和院。
　　皇祐二年七月丁亥，赠美人尚氏为充仪。是月，美人杨氏为婕妤。景祐初听入道，居瑶华宫，至是复位号。

立皇后曹氏
　　景祐元年九月甲子，宰相吕夷简等上表请立皇后。尚、杨二美人之出宫也，帝令参知政事宋绶面作诏云：『当求德门，以正内治。』既而左右引寿州茶商陈氏女入宫，绶谏曰：『陛下乃欲以贱者正位宫中，不亦与前日诏语相戾乎?』后数日，枢密使王曾入对，又奏引纳陈氏为不可。上曰：『宋绶亦如此言。』宰相吕夷简、副枢密蔡齐相继论谏，兼侍御史知杂事杨偕、同知谏院郭劝复上疏，卒罢陈氏。或曰：陈氏父号陈子城。使者始因杨太后纳女宫中，太后尝许以为后矣。至掖廷将进御，勾当御药院阎士良闻之，遽见上。上方披百叶择日，士良曰：『陛下阅此何为?』上曰：『汝奚问?』士良曰：『臣闻陛下欲纳陈氏为后，信否?』上曰：『然。』士良曰：『陛下知子城使何官?』上曰：『不知也。』士良曰：『子城使，大臣家奴仆官名也。陛下若纳奴之女为后，岂不愧公卿大夫耶?』上遽命出之，士良，文应子也。
</div>
    <div class="pagination">
<a href="皇宋通鉴长编纪事本末_page29.html">上一页</a><span>...</span><a href="皇宋通鉴长编纪事本末_page25.html">25</a><a href="皇宋通鉴长编纪事本末_page26.html">26</a><a href="皇宋通鉴长编纪事本末_page27.html">27</a><a href="皇宋通鉴长编纪事本末_page28.html">28</a><a href="皇宋通鉴长编纪事本末_page29.html">29</a><span class="current-page">30</span><a href="皇宋通鉴长编纪事本末_page31.html">31</a><a href="皇宋通鉴长编纪事本末_page32.html">32</a><a href="皇宋通鉴长编纪事本末_page33.html">33</a><a href="皇宋通鉴长编纪事本末_page34.html">34</a><a href="皇宋通鉴长编纪事本末_page35.html">35</a><span>...</span><a href="皇宋通鉴长编纪事本末_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
