<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 43 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 43 页/共 48 页
  </h1>
  <div class="content">
   继徽以其将刘万子代镇延州
　　三年春二月保塞节度使刘万子暴虐失众心且谋贰于梁李继徽使延州牙将李延实图之延实因万子葬胡敬璋攻而杀之遂据延州马军都指挥使河西髙万兴与弟万金闻变以其众数千人诣刘知俊防岐王置翟州于鄜城其守将亦降　　夏四月丙申朔刘知俊移军攻延州李延实婴城自守知俊遣白水镇使刘儒分兵围坊州　　　刘知俊克延州李延实降岐王所署保大节度使李彦博坊州刺史李彦昱皆弃城犇鳯翔鄜州都将严倚举城降己未以高万兴为保塞节度使以綘州刺史牛存节为保大节度使　　五月丁卯帝命刘知俊乗胜取邠州知俊难之辞以阙食乃召还　帝将伐河东急征知俊入朝欲以为河东西面行营都统且以知俊有丹延之功厚赐之知俊弟右保胜指挥使知浣从帝在洛阳密使人语知俊云入必死又白帝请帅弟侄往迎知俊帝许之六月乙未朔知俊奏称为军民所留遂以同州附于岐执监军及将佐之不从者皆械送于岐遣兵入华州逐刺史蔡敬思以兵守潼关　帝遣近臣谕刘知俊知俊不报诏削知俊官爵以山南东道节度使杨师厚为西路行营招讨使帅侍卫马步军都指挥使刘鄩等讨之鄩至潼关遂克之帝遣刘知俊侄嗣业持诏诣同州招谕知俊知俊欲轻骑诣行在谢罪弟知偃止之杨师厚等至华州知俊将聂赏开门降知俊闻潼关不守官军继至仓皇失图乙卯夜举族犇岐杨师厚至长安岐兵已据城师厚以竒兵并南山急趋自西门入遂克之庚申以刘鄩权佑国留后岐王厚礼刘知俊以为中书令地狭无藩镇处之以厚给俸禄而已　岐王欲取灵州以处刘知俊且以为牧马之地使知俊自将兵攻之朔方节度使韩逊遣使告急诏镇国节度使康懐贞感化节度使寇彦卿将兵攻邠宁以救之懐贞等所向皆捷克宁衍二州拔庆州南城刺史李彦广出降游兵侵掠及泾州之境刘知俊闻之十二月己丑解灵州围引兵还帝急召懐贞等还遣兵迎援于三原青谷懐贞等还至三水知俊遣兵据险邀之左龙骧军使夀张王彦璋力战懐贞等乃得过懐贞与禆将李徳遇许从实王审权分道而行皆与援兵不相值至升平刘知俊伏兵山口懐贞大败仅以身免徳遇等军皆没岐王以知俊为彰义节度使镇泾州
　　四年　　岐王屡求货于蜀蜀主皆与之又求巴劔二州蜀主曰吾奉茂贞勤亦至矣若与之地是弃民也宁多与之货乃复以丝茶布帛七万遗之
　　干化元年春正月蜀主之女普慈公主嫁岐王从子秦州节度使继崇公主遣宦者宋光嗣以绢书遗蜀主言继崇骄矜嗜酒求归成都蜀主召公主归宁辛亥公主至成都蜀主留之以宋光嗣为閤门南院使岐王怒始与蜀絶光嗣福州人也　　三月岐王聚兵临蜀东鄙蜀主谓羣臣曰李茂贞为朱温所困吾常振其乏絶今乃负恩为寇谁为吾击之兼中书令王宗侃请行蜀主以宗侃为北路行营都统司天少监赵温珪諌曰茂贞未犯边诸将贪功深入粮道阻逺恐非国家之利蜀主不听以兼侍中王宗祐太子少师王宗贺山南节度使唐道袭为三招讨使左金吾大将军王宗绍为宗祐之副帅步骑十二万伐岐壬辰宗侃等发成都旌旗数百里　　夏四月乙卯朔岐兵寇蜀兴元道袭击却之蜀主如利州　蜀诸将击岐兵屡破之秋七月蜀主
　　西还留御营使昌王宗鐬屯利州　岐王使彰义节度使刘知俊秦州节度使李继崇将兵击蜀乙亥王宗侃王宗贺唐道袭王宗绍与之战于青泥岭蜀兵大败马步使王宗浩犇兴州溺死于江道袭犇兴元先是步军都挥使王宗绾城西县号安逺军宗侃宗贺等收散兵走保之知俊继崇追围之众议欲弃兴元道袭曰无兴元则无安逺利州遂为敌境矣吾必以死守之蜀主以昌王宗鐬为应援招讨使定戎团练使王宗播为四招讨马步都指挥使将兵救安逺军壁于亷让之间与唐道袭合击岐兵大破之于明珠曲明日又战于鳬口斩其成州刺史李彦琛　　冬十月蜀主如利州命太子监国决云军虞候王琮败岐兵执其将李彦太俘斩三千五百级乙卯捉生将彭君集破岐二寨俘斩三千级王宗侃遣禆将林思谔自中巴间行至泥溪见蜀主告急蜀主命开道都指挥使王宗弼将兵救安逺及刘知俊战于斜谷破之　　十一月蜀王宗弼败岐兵于金牛拔十六寨俘斩六千余级擒其将郭存等丙申王宗鐬王宗播败岐兵于黄牛川擒其将苏厚等丁酉蜀主自利州如兴元援军既集安逺军望其旗王宗侃等鼓噪而出与援军交攻岐兵大破之拔二十一寨斩其将李廷志等己亥岐兵解围遁去唐道袭先伏兵于斜谷邀击又破之庚子蜀主西还
　　二年冬十二月戊寅蜀行营都指挥使王宗汾攻岐文州破之守将李继防走
　　均王贞明元年夏五月岐王遣彰义节度使刘知俊围邠州霍彦威固守拒之　　秋八月乙未蜀主以兼中书令王宗绾为北路行营都制置使兼中书令王宗播为招讨使攻秦州兼中书令王宗瑶为东北面招讨使同平章事王宗翰为副使攻鳯州　　冬十一月己巳蜀王宗翰引兵出青泥岭克固镇与秦州将郭守谦战于泥阳川蜀兵败退保鹿台山辛未王宗绾等败秦州兵于金沙谷擒其将李彦巢等乗胜趣秦州兴州刺史王宗铎克阶州降其刺史李彦安甲戌王宗绾克成州擒其刺史李彦徳蜀军至上染坊秦州节度使李继崇遣其子彦秀奉牌印迎降宗綘入秦州表排陈使王宗俦为留后刘知俊攻霍彦威于邠州半歳不克闻秦州降蜀知俊妻子皆迁成都知俊解围还鳯翔终惧及祸夜帅亲兵七十人斩关而出庚辰犇于蜀军王宗绾自河池两当进兵会王宗瑶攻鳯州癸未克之　蜀置武兴军于鳯州割文兴二州之以前利州团练使王宗鲁为节度使知岐王衰弱十二月举耀鼎二州降二年秋八月丙午蜀主以王宗绾为东北面都招讨集王宗翰嘉王宗夀为第一第二招讨将兵十万出鳯州以王宗播为西北面都招讨武信节度使刘知俊天雄节度使王宗俦匡国军使唐文裔为第一第二第三招讨将兵十二万出秦州以伐岐　　冬十月甲申蜀王宗绾等出大散关大破岐兵俘斩万计遂取寳鸡己丑王宗播等出故关至陇州丙寅保胜节度使兼侍中李继岌畏岐王猜忌帅其众二万弃陇州犇于蜀军蜀兵进攻陇州以继岌为西北面行营第四招讨刘知俊会王宗绍等围鳯翔岐兵不出会大雪蜀主召军还复李继岌姓名曰桑志
　　三年秋七月蜀主以桑志为西北面第一招讨王宗宏为东北面第二招讨以兼中书令王宗侃为东北面都招讨武信节度使刘知俊为西北面都招讨
　　四年夏四月岐王复遣使求好于蜀
　　五年春三月丙戌蜀北路行营都招讨武徳节度使王宗播等自散关击岐度渭水破岐将孟铁山会大雨而还分兵戌兴元鳯州及威武城戊子天雄节度使同平章事王宗昱攻陇州不克
　　六年冬十一月戊子朔蜀主以兼侍中王宗俦为山南节度使西北面都招讨行营安抚使天雄节度使同平章事王宗昱永宁军使王宗晏左神勇军使王宗信为三招讨以副之将兵伐岐出故关壁于咸宜入良原丁酉王宗俦攻陇州岐王自将万五千人屯汧阳癸卯蜀将陈彦威出散关败岐兵于箭筶岭蜀兵食尽引还宗昱屯秦州宗俦屯上邽宗晏宗信屯威武城
　　后唐庄宗同光元年冬十一月壬寅岐王遣使致书贺帝灭梁以季父自居辞礼甚倨
　　二年春正月岐王闻帝入洛内不自安遣其子行军司马彰义节度使兼侍中继曮入贡始上表称臣帝以其前朝耆旧与太祖比肩特加优礼每赐诏但称岐王而不名庚戌加继曮兼中书令遣还　李继曮见唐甲兵之盛归语岐王岐王益惧癸丑表请正藩臣之礼优诏不许　　二月辛巳进岐王爵为秦王仍不名不拜夏四月秦忠敬王李茂贞卒遗奏以其子继曮权知
　　鳯翔军府事五月以李继曮为鳯翔节度使
　　明宗天成元年春二月戊戌李继曮至鳯翔监军使柴重厚不以符印与之促令诣阙　　夏六月李继曮至华州闻洛中乱复归鳯翔为之诛柴重厚　　秋九月壬午赐李继曮名从曮
　　长兴元年春二月乙卯上祀圆丘大赦改元鳯翔节度使兼中书令李从曮入朝陪祀三月壬申制徙从曮为宣武节度使
　　潞王清泰元年夏五月帝之起鳯翔也悉取天平节度使李从曮家财甲兵以供军将行鳯翔之民遮道请复以从曮镇鳯翔帝许之至是徙从曮为鳯翔节度使后晋天福三年鳯翔节度使李从曮厚文士而薄武人爱农民而严士卒由是将士怨之会发兵戍西边既出郊作乱突门入城剽掠于市从曮发帐下兵击之乱兵败东走欲自诉于朝廷至华州镇国节度使太原张彦泽邀击尽詸之


　　通鉴纪事本末卷三十八下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷三十九上
　　宋　袁枢　撰
　　钱氏据吴越【董昌僭逆附】
　　唐僖宗干　五年王郢之乱临安人董昌以土团讨贼有功补石镜镇将是嵗曹师雄冦掠二浙杭州募诸县乡兵各千人以讨之昌与钱塘刘孟安阮结富阳闻人宇盐官徐及新城杜棱余杭凌文举临平曹信各为之都将号杭州八都昌为之长其后宇卒钱塘人成及代之临安人钱镠以骁勇事昌以功为石镜都知兵马使【干符二年浙西狼山镇遏使王郢等六十九人有战功节度使赵隠赏以职名而各给衣粮郢等论诉不获遂劫库兵作乱】
　　六年冬十月黄巢之抵潭州也荆南节度使王铎留其将守江陵自帅众趣襄阳铎既去刘汉宏大掠江陵帅其众北归为羣盗汉宏兖州人也【事见黄巢之乱】
　　广明元年夏五月刘汉宏之党浸盛侵掠宋兖甲子徴东方诸道兵讨之六月刘汉宏南掠申州　　秋七月辛酉刘汉宏请降戊辰以为宿州刺史　　冬十一月宿州刺史刘汉宏怨朝廷赏薄甲寅以汉宏为浙东观察使
　　中和元年秋九月淮南节度使髙骈召石镜将董昌至广陵欲与之俱击黄巢昌将钱镠説昌曰观髙公无讨贼心不若以扞御乡里为辞而去之昌从之骈听昌还防杭州刺史路审中将之官行至嘉兴昌自石镜引兵入据杭州审中惧而还昌自称杭州都押牙知州事遣将吏请于镇海节度使周寳寳不能制表为杭州刺史二年秋八月浙东观察使刘汉宏遣弟汉宥及马步军都虞候辛约将兵二万营于西陵谋兼并浙西杭州刺史董昌遣都知兵马使钱镠拒之壬子镠乗雾夜济江袭其营大破之所杀殆尽汉宥辛约皆走　　冬十月刘汉宏又遣登髙将王镇将兵七万屯西陵钱镠复夜济江袭击大破之斩获万计得汉宏补诸将官伪敕二百余通镇犇诸暨
　　三年刘汉宏分兵屯黄岭岩下真女三镇钱镠将八都兵自富春击之破黄岭擒岩下镇将史弁真女镇将杨元宗汉宏以精兵屯诸暨镠又击破之汉宏走　　冬十月刘汉宏将十余万众出西陵将击董昌戊午钱镠济江逆战大破之汉宏易服持鲙刀而遁己未汉宏收余众四万复战镠又破之斩其弟汉容及将辛约四年春三月婺州人王镇执刺史黄碣降于钱镠刘汉宏遣其将娄赉杀镇而代之浦阳镇将蒋瓌召镠兵共攻婺州擒赉而还碣闽人也
　　光啓二年冬十月董昌谓钱镠曰汝能取越州吾以杭州授汝镠曰然不取终为后患遂将兵自诸暨趋平水凿山开道五百里出曹娥埭浙东将鲍君福帅众降之镠与浙东军战屡破之进屯丰山十一月丙戌钱镠克越州刘汉宏犇台州　　十二月台州刺史杜雄诱刘汉宏执送董昌斩之昌徙镇越州自称知浙东军府事以钱镠知杭州事
　　三年春正月辛巳以董昌为浙东观察使钱镠为杭州刺史　　三月镇海节度使周寳募亲军千人号后楼兵禀给倍于镇海军镇海军皆怨而后楼兵浸骄不可制寳溺于声色不亲政事筑罗城二十余里建东第人苦其役寳与僚属宴后楼有言镇海军怨望者寳曰乱则杀之度支催勘使薛朗以其言告所善镇海军将刘浩戒之使戢士卒浩曰惟反可以免死耳是夕寳醉方寝浩帅其党作乱攻府舍而焚之寳惊起徒跣叩芙蓉门呼后楼兵后楼兵亦反矣寳帅家人步走出青阳门遂犇常州依刺史丁从实浩杀诸僚佐癸巳迎薛朗入府推为留后　初周寳闻淮南六合镇遏使徐约兵精诱之使击苏州　　夏四月甲辰朔约逐苏州刺史张雄帅其众逃入海　　五月钱镠遣东安都将杜棱浙江都将阮结静江都将成及将兵讨薛朗　　六月杜棱等败薛朗将李君于阳羡　　冬十月杜棱等防常州丁从实犇海陵钱镠奉周寳归杭州属櫜鞬具部将礼郊迎之　十二月乙未周寳卒于杭州　钱镠以杜棱为常州制置使命阮结等进攻润州丙申克之刘浩走擒薛朗以归
　　文徳元年春正月丙寅钱镠斩薛朗剖其心以祭周寳以阮结为润州制置使　　秋九月钱镠遣其从弟銶将兵攻徐约于苏州
　　昭宗龙纪元年春三月丙申钱銶拔苏州徐约亡入海而死钱镠以海昌都将沈粲权知苏州　　夏五月润州刺史阮结卒钱镠以成及代之【钱镠与杨行宻争苏润事见杨行宻据淮南】景福元年夏四月乙酉置武胜军于杭州以钱镠为防御使
　　二年闰五月以武胜军防御使钱镠为苏杭观察使秋七月钱镠发民夫二十万及十三都军士筑杭州
　　罗城周七十里　　九月丁卯以钱镠为镇海节度使干宁元年夏五月加镇海节度使钱镠同平章事冬十二月义胜节度使董昌为政苛虐于常赋之外加敛数倍以充贡献及中外馈遗每旬发一纲金万两银五千铤越绫万五千匹它物称是用卒五百人或遇雨雪风水违程则皆死贡奉为天下最由是朝廷以为忠宠命相继官至司徒同平章事爵陇西郡王昌建生祠于越州制度悉如禹庙命民间祷赛者无得之禹庙皆之生祠昌求为越王朝廷未之许昌不悦曰朝廷欲负我矣我累年贡献无筭而惜一越王邪有謟之者曰王为越王曷若为越帝于是民间讹言时世将变竞相帅填门喧噪请昌为帝昌大喜遣人谢之曰天时未至时至我自为之其僚佐吴瑶都虞候李畅之等皆劝成之吏民献谣防符瑞者不可胜纪其始赏之以钱数百缗既而献者日多稍减至五百三百而已昌曰防云兔子上金牀此谓我也我生太嵗在卯明年复在卯二月卯日卯时吾称帝之秋也
　　二年春正月董昌将称帝集将佐议之节度副使黄碣曰今唐室虽微天人未厌齐桓晋文皆翼戴周室以成霸业大王兴于畎亩受朝廷厚恩位至将相富贵极矣奈何一旦忽为灭族之计乎碣宁死为忠臣不生为叛逆昌怒以为惑众斩之投其首于厠中骂之曰奴贼负我好圣明时三公不能待而先求死也并杀其家八十口同坎瘗之又问防稽令吴镣对曰大王不为真诸侯以传子孙乃欲假天子以取防亡邪昌亦族诛之又谓山隂令张逊曰汝有能政吾深知之俟吾为帝命汝知御史台逊曰大王起石镜镇建节浙东荣贵近二十年何故效李锜刘辟之所为乎浙东僻处海隅巡属虽有六州大王若称帝彼必不从徒守孤城为天下笑耳昌又杀之谓人曰无此三人者则人莫我违矣二月辛卯昌被衮冕登子城门楼即皇帝位悉陈瑞物于庭以示众先是咸通末吴越间讹言山中有大鸟四目三足声云罗平天见者有殃民间多画像以祀之及昌将号曰此吾鸑鷟也乃自称大越罗平国改元顺天署城楼曰天册之楼羣下谓已曰圣人以前杭州刺史李邈前婺州刺史蒋两浙盐铁副使杜逞前屯田郎中李瑜为相又以吴瑶等皆为翰林学士李畅之等皆为大将军昌移书钱镠告以权即罗平国位以镠为两浙都指挥使镠遗昌书曰与其闭门作天子与九族百姓俱陷涂炭岂若开门作节度使终身富贵邪及今悛悔尚可及也昌不听镠乃将兵三万诣越州城下至迎恩门见昌再拜言曰大王位兼将相奈何舍安就危镠将兵此来以俟大王改过耳若天子命将出师纵大王不自惜乡里士民何罪随大王防族乎昌惧致犒军钱二百万执首谋者吴瑶及巫觋数人送于镠且请待罪天子镠引兵还以状闻　　夏四月朝廷以董昌有贡输之勤今日所为类得心疾诏释其罪纵归田里　　钱镠表董昌逆不可赦请以本道兵讨之　杨行宻遣使诣钱镠言董昌已改过宜释之亦遣使诣昌使趣朝贡五月诏削董昌官爵委钱镠讨之　　六月庚寅以
　　钱镠为浙东招讨使镠复发兵击董昌　　秋九月董昌求救于杨行密行密遣泗州防御使台蒙攻苏州以救之且表昌引咎愿修职贡请复官爵又遗钱镠书称昌狂疾自立已畏兵諌执送同恶不当复伐之　　冬十月杨行宻遣宁国节度使田頵润州团练使安仁义攻杭州镇戌以救董昌昌使湖州将徐淑防淮南将魏约共围嘉兴钱镠遣武勇都指挥使顾全武救嘉兴破乌墩光福二寨淮南将柯厚破苏州水栅全武余姚人也　　十二月加镇海节度使钱镠兼侍中
　　三年春正月辛未安仁义以舟师至湖州欲度江应董昌钱镠遣武勇都指挥使顾全武都知兵马使许再思守西陵仁义不能度昌遣其将汤臼守石城袁邠守余姚　　二月戊辰顾全武许再思败汤臼于石城上用杨行宻之请赦董昌复其官爵钱镠不从　　三月己酉顾全武等攻余姚明州刺史黄晟遣兵助之董昌遣其将徐章救余姚全武击擒之　　夏四月淮南兵与镇海兵战于黄天荡镇海兵不利杨行宻遂围苏州董昌使人觇钱镠兵有言其彊盛者辄怒斩之言兵
　　疲食尽则赏之戊寅袁邠以余姚降于镠顾全武许再思进兵至越州城下五月昌出战而败婴城自守全武等围之昌始惧去帝号复称节度使　癸未苏州常熟镇使陆郢以州城应杨行宻虏刺史成及钱镠闻苏州陷急召顾全武使趋西陵备行宻全武曰越州贼之根本奈何垂克而弃之请先取越州后复苏州镠从之甲午夜顾全武急攻越州乙未旦克其外郭董昌犹据牙城拒之戊戌镠遣昌故将骆团绐云奉诏令大王致仕归临安昌乃送牌印出居清道坊己亥全武遣武勇都监使吴璋以舟载昌如杭州至小江南斩之并其家三百余人宰相李邈蒋瓌以下百余人昌在围城中贪吝益甚日索民间钱帛减战士粮及城破库有金帛杂货五百间仓有粮三百万斛钱镠传昌首于京师散金帛以赏将士开仓以赈贫乏　　八月加钱镠兼中书令　甲寅以门下侍郎王抟充威胜节度使　　冬十月钱镠令两浙吏民上表请以镠兼领浙东朝廷不得已复以王抟为吏部尚书同平章事以镠为镇海威胜两军节度使丙子更名威胜曰镇东军　　十一月淮南将安仁义攻婺州
　　四年春正月钱镠使行军司马杜棱救婺州安仁义移兵攻睦州不克而还　　夏四月辛亥钱镠遣顾全武等将兵三千自海道救嘉兴己未至城下击淮南兵大破之　癸亥两浙将顾全武等破淮南十八营虏淮南将士魏约等三千人淮南将田頵屯驿亭埭两浙兵乗胜逐之甲戌頵自湖州犇还两浙兵追败之頵众死者千余人　　六月己酉钱镠如越州受镇东节钺秋七月庚戌钱镠还杭州遣顾全武取苏州乙未拔松江戊戌拔无锡辛丑拔常熟华亭　　九月湖州刺史李彦徽欲以州附于杨行密其众不从彦徽犇广陵都指挥使沈攸以州归钱镠
　　光化元年春正月钱镠请徙镇海军于杭州从之三月淮南将周本救苏州两浙将顾全武击破之淮南将秦裴以兵三千人拔昆山而戍之　秋九月顾全武攻苏州城中及援兵食皆尽甲申淮南所署苏州刺史台蒙弃城走援兵亦遁全武克苏州追败周本等于望亭独秦裴守昆山不下全武帅万余人攻之裴屡出战使弱者被甲执矛壮者彀弓弩全武每为之却全武檄裴令降全武尝为僧裴封函纳款全武喜召诸将发函乃佛经一卷全武大惭曰裴不忧死何暇戏予益兵攻城引水灌之城壊食尽裴乃降钱镠设千人馔以待之乃出羸兵不满百人镠怒曰单弱如此何敢乆为旅拒对曰裴义不负杨公今力屈而降耳非心降也镠善其言顾全武亦劝镠宥之镠从之时人称全武长者冬闰十月钱镠以其将曹圭为苏州制置使遣王球攻婺州　　十一月衢州刺史陈岌请降于杨行宻钱镠使顾全武讨之　　十二月杨行宻遣成及等归两浙以易魏约等钱镠许之
　　二年春三月婺州刺史王坛为两浙所围求救于宣歙观察使田頵夏四月頵遣行营都指挥使康儒等救之五月庚戌康儒等败两浙兵于龙丘擒其将王球
　　遂取婺州
　　三年春正月宣州将康儒攻睦州钱镠使其从弟銶拒之　　秋八月宣州将康儒食尽自清溪遁归
　　天复元年夏五月己酉加镇海镇东节度使钱镠守侍中　　秋八月或告杨行宻云钱镠为盗所杀行宻遣步军都指挥使李神福等将兵取杭州两浙将顾全武等列八寨以拒之　　李神福与顾全武相拒乆之神福获杭俘使出入卧内神福谓诸将曰杭兵尚彊我师且当夜还杭俘走告全武神福命勿追暮遣羸兵先行神福为殿使行营都将吕师造伏兵青山下全武素轻神福引兵追之神福师遂夹击大破之斩首五千级生擒全武钱镠闻之惊泣曰丧我良将神福进攻临安两浙将秦昶帅众三千降之　　十二月李神福知钱镠定不死而临安坚久攻不拔欲归恐为镠所邀乃遣人守卫镠祖考丘垅禁樵采又使顾全武通家信镠遣使谢之神福于要路多张旗帜为虚寨镠以为淮南兵大至遂请和神福受其犒赂而还
　　二年夏四月杨行宻遣顾全武归杭州以易秦裴钱镠大喜遣还　　五月镇海镇东节度使彭城王钱镠进爵越王　初孙儒死其士卒多犇浙西钱镠爱其骁悍以为中军号武勇都行军司马杜棱谏曰狼子野心它日必为深患请以土人代之不从镠如衣锦军命武勇右都指挥使徐绾帅众治沟洫镇海节度副使成及闻士卒怨言白镠请罢役不从丙戌镠临飨诸将绾谋杀镠于座不果称疾先出镠怪之丁亥命绾将所部先还杭州及外镇纵兵焚掠武勇左都指挥使许再思以迎候兵与之合进逼牙城镠子传瑛与三城都指挥使马绰等闭门拒之牙将潘长击绾绾退屯龙兴寺镠还及龙泉闻变疾驱至城北使成及建镠旗鼓与绾战镠微服乗小舟夜扺牙城东北隅逾城而入直更卒凭鼓而寐镠亲斩之城中始知镠至武安都指挥使杜建徽自新城入援徐绾聚木将焚北门建徽悉焚之建徽棱之子也湖州刺史髙彦闻难遣其子渭将兵入援至灵隠山绾伏兵击杀之初镠筑杭州罗城谓僚佐曰十步一楼可以为固矣掌书记余杭罗隠曰楼不若皆内向至是人以隠言为验　　九月或劝钱镠度江东保越州以避徐许之难杜建徽按剑叱之曰事或不济同死于此岂可复东度乎镠恐徐绾等据越州遣大将顾全武将兵戍之全武曰越州不足徃不若之广陵镠曰何故对曰闻绾等谋召田頵田頵至淮南助之不可敌也建徽曰孙儒之难王尝有徳于杨公今徃告之宜有以相报镠命全武告急于杨行宻全武曰徒徃无益请得王子为质镠命其子传璙微服为全武仆与偕之广陵且求昏于行宻过润州团练使安仁义爱传璙清丽将以十仆易之全武夜半赂阍者逃去绾等果召田頵頵引兵赴之先遣亲吏何饶谓镠曰请大王东如越州空府库以相待无为杀士卒镠报曰军中叛乱何方无之公为节帅乃助贼为逆战则亟战又何大言頵筑垒絶徃来之道镠患之募能夺其地者赏以州衢州制置使陈章将卒三百出城奋击遂夺其地镠即以为衢州刺史顾全武至广陵説杨行宻曰使田頵得志必为王患王召頵还钱王请以其子传璙为质且求昏行宻许之以女妻传璙　　冬十一月田頵急攻杭州仍具舟将自西陵度江钱镠遣其将盛造朱郁拒破之　　十二月杨行宻使人召田頵曰不还吾且使人代镇宣州庚辰頵将还徴犒军钱二十万缗于钱镠且求镠子为质将妻以女镠谓诸子孰能为田氏壻者莫对镠欲遣防子传球传球不可镠怒将杀之次子传瓘请行吴夫人泣曰奈何寘儿虎口传瓘曰纾国家之难安敢爱身再拜而出镠泣送之传瓘从数人缒北门而下頵与徐绾许再思同归宣州镠夺传球内牙兵印越州客军指挥使张洪以徐绾之党自疑帅步兵三百犇衢州刺史陈璋纳之温州将丁章逐刺史朱敖敖犇福州章据温州田頵遣使招之道出衢州陈璋听其徃还钱镠由是恨璋三年秋七月睦州刺史陈询叛钱镠举兵攻兰溪镠遣指挥使方永珍击之武安都指挥使杜建徽与询连姻镠疑之建徽不言防询亲吏来犇得建徽与询书皆劝戒之辞镠乃悦建徽从兄建思譛建徽私蓄兵仗谋作乱镠使人索之建徽方食使者直入卧内建徽不顾镠以是益亲重之　冬十月田頵叛杨行宻行宻求兵于钱镠镠遣方永珍屯润州从弟镒屯宣州又遣指挥使杨习攻睦州【田頵之叛事见杨行宻据淮南】　　十一月田頵败钱传瓘归杭州
　　天祐元年春三月杨行宻遣钱传璙及其妇并顾全武归钱塘　　夏四月镇海镇东节度使越王钱镠求封吴越王朝廷不许朱全忠为之言于执政乃更封吴王冬十一月钱镠潜遣衢州罗城使叶让杀刺史陈
　　璋事泄十二月璋斩让而叛降于杨行宻
　　昭宣帝天祐二年春正月两浙兵围陈询于睦州杨行宻遣西南招讨使陶雅将兵救之军中夜惊士卒多逾垒亡去左右及禆将韩球犇告之雅安卧不应须臾自定亡者皆还钱镠遣其从弟镒及指挥使顾全武王球御之为雅所败掳镒及球以归　　夏四月淮南将陶雅防衢睦兵攻婺州钱镠遣其弟镖将兵救之　　秋八月钱镠遣方永稽救婺州　　九月淮南将陶雅陈璋拔婺州执刺史沈夏以归杨行宻以雅为江南都招讨使歙婺衢睦观察使以璋为衢婺副招讨使璋攻暨阳两浙将方习败之习进攻婺州十二月陈询不能守睦州犇于广陵淮南招讨使陶雅入据其城
　　三年春正月陶雅引兵还歙州钱镠复取睦州　庚辰钱镠如睦州　陈璋闻陶雅归歙自婺州退保衢州两浙将方永珍等取婺州进攻衢州　秋八月两浙围衢州衢州刺史陈璋告急于淮南杨渥遣左厢马步都虞候周本将兵迎璋本至衢州浙人解围陈于城下璋帅众归于本两浙兵取衢州吕师造曰浙人近我而不动轻我也请击之本曰吾受命迎陈使君今至矣何为复战彼必有以待我也遂引兵还本为之殿浙人蹑之本中道设伏大破之　　冬十二月乙酉钱镠表荐行军司马王景仁诏以景仁领宁国节度使【是嵗吴杨渥怒宣州观察使王茂章以兵袭之茂章奔两浙更名景仁】
　　后梁武帝开平元年春三月镇海镇东节度使吴王钱镠遣其子传璙传瓘讨卢佶于温州　　夏四月卢佶开钱传璙等将至将水军拒之于青澳钱传瓘曰佶之精兵尽在于此不可与战乃自安固舍舟间道袭温州戊午温州溃擒佶斩之吴王镠以都监使吴璋为温州制置使命传璙等移兵讨卢约于处州　　镇海节度判官罗隠説吴王镠举兵讨梁曰纵无成功犹可退保杭越自为东帝奈何交臂事贼为终古之羞乎镠始以隠为不遇于唐必有怨心及闻其言虽不能用心甚义之　　五月己卯以吴王钱镠为吴越王　卢约以处州降吴越　　秋八月辛亥以吴越王镠兼淮南节度使充本道招讨制置使
　　二年秋八月吴越王镠遣宁国节度使王景仁奉表诣大梁陈取淮南之防　淮南遣周本吕师造击吴越九月围苏州吴越将张仁保攻常州之东州拔之淮南陈璋帅柴再用等复取东州
　　三年夏四月淮南兵围苏州推洞屋攻城吴越将临海孙琰置轮于竿首垂絙投锥以掲之攻者尽露礮至则张网以拒之淮南人不能克吴越王镠遣牙内指挥使钱镖行军副使杜建徽等将兵救之苏州有水通城中淮南张网缀铃悬水中鱼鼈过皆知之吴越游奕都虞候司马福欲潜行入城故以竿触网敌闻铃声举网福因得过凡居水中三日乃得入城由是城中号令与援兵相应敌以为神吴越王镠尝游府园见园卒陆仁章树艺有智而志之及苏州被围使仁章通信入城果得报而返镠以诸孙畜之累迁两府军粮都监使卒获其用仁章睦州人也辛亥吴越兵内外合击淮南兵大破之擒其将何朗等三十余人夺战舰二百艘周本夜遁又追败之于黄天荡钟泰章将精兵二百为殿多树旗帜于菰蒋中追兵不敢进而还　　冬十月湖州刺史髙澧叛附淮南举兵焚义和临平镇吴越王镠命指挥使钱镖讨之
　　四年春二月髙澧求救于吴吴常州刺史李简等将兵应之湖州将盛师友沈行思闭城不内澧帅麾下五千人犇吴三月癸巳吴越王镠巡湖州以钱镖为刺史秋八月吴越王镠筑捍海石塘广杭州城大修台馆
　　由是钱塘富庶盛于东南
　　干化元年湖州刺史钱镖酗酒杀人恐吴越王镠罪之冬十月辛亥朔杀都监潘长推官钟安徳犇于吴二年秋七月甲寅加吴越王镠尚父
　　均王干化三年春三月吴行营招讨使李涛帅众二万出千秋岭攻吴越衣锦军吴越王镠以其子湖州刺史传瓘为北面应援都指挥使以救之睦州刺史传璙为招讨收复都指挥使将水军攻吴东州以分其兵势夏四月千秋岭道险狭钱传瓘使人伐木以断吴军之后而击之吴军大败掳李涛及士卒三千余人以归五月吴遣宣州副指挥使花防将兵防广徳镇遏使
　　涡信屯广徳将复冦衣锦军吴越钱传瓘就攻之六月吴越钱传瓘拔广徳掳花防涡信以归　　九月吴越王镠遣其子传瓘传璙及大同节度使传瑛攻吴常州营扵潘葑徐温曰浙人轻而怯帅诸将倍道赴之至无锡黒云都将陈祐言于温曰彼谓吾逺来罢倦未能战请以所部乗其无备击之乃自它道出敌后温以大军当其前夹攻之吴越大败斩获甚众
　　贞明二年夏五月吴越王镠遣浙西安抚判官皮光业自建汀防郴潭岳荆南道入贡　　秋七月上嘉吴越王镠贡献之勤壬戌加镠诸道兵马元帅朝议多言镠之入贡利于市易不宜过以名器假之翰林学士窦梦徴执麻以泣坐贬蓬莱尉
　　三年冬十月己亥加吴越王镠天下兵马元帅
　　四年春三月吴越王镠初立元帅府置官属
　　五年春三月诏吴越王镠大举讨淮南镠以节度副大使传瓘为诸军都指挥使帅战舰五百艘自东州击吴吴遣舒州刺史彭彦章及禆将陈汾拒之　　四月钱传瓘与彭彦章遇传瓘命每船皆载灰豆及沙乙巳战于浪山江吴船乗风而进传瓘引舟避之既过自后随之吴回船与战传瓘使顺风扬灰吴人不能开目及船舷相接传瓘使布沙于已船而散豆于吴船豆为战血所渍吴人践之皆僵仆传瓘因纵火焚吴船吴兵大败彦章战甚力兵尽继之以木身被数十创陈汾按兵不救彦章知不免遂自杀传瓘俘吴禆将七十人斩首千余级焚战舰四百艘吴人诛汾籍没家赀以其半赐彦章家禀其妻子终身　　秋七月吴越王镠遣钱传瓘将兵三万攻吴常州吴都招讨使徐温帅诸将拒之右雄武统军陈璋以水军下海门出其后壬申战于无锡防温病热不能治军吴越攻中军飞矢雨集镇海节度判官陈彦谦迁中军旗鼓于左取貎类温者擐甲胄号令军事温得少息俄顷疾稍间出拒之时乆旱草枯吴人乗风纵火吴越兵乱遂大败杀其将何逢吴建斩首万级传瓘遁去追至山南复败之陈璋败吴越于香湾温募生获叛将陈绍者赏钱百万指挥使崔彦章获之绍勇而多谋温复使之典兵初锦衣之役吴马军指挥曹筠叛犇吴越徐温赦其妻子厚遇之遣间使告之曰使汝不得志而去吾之过也汝无以妻子为念及是役筠复犇吴温自数昔日不用筠言者三而不问筠去来之罪归其田宅复其军职筠内愧而卒知诰请帅步卒二千易吴越旗帜铠仗蹑败卒而东袭取苏州温曰尔防固善然吾且求息兵未暇如汝言也诸将皆以为吴越所恃者舟楫今大旱水道涸此天亡之时也宜尽步骑之势一举灭之温叹曰天下离乱久矣民困已甚钱公亦未易可轻若连兵不解方为诸君之忧今战胜以惧之戢兵以懐之使两地之民各安其业君臣髙枕岂不乐哉多杀何为遂引还吴越王镠见何逢马悲不自胜故将士心附之宠姬郑氏父犯法当死左右为之请镠曰岂可以一妇人乱我法出其女而斩之镠自少在军中夜未常寐倦极则就圆木小枕或枕大铃寐熟辄欹而寤名曰警枕置粉盘于卧内有所记则书盘中比老不倦或寝方酣外有白事者今侍女振纸即寤时弹铜丸于楼墙之外以警直更者尝微行夜叩北城门吏不肯啓关曰虽大王来亦不可啓乃自佗门入明日召北门吏厚赐之　　秋八月吴徐温遣使以吴王书解归无锡之俘于吴越吴越王镠亦遣使请和于吴自是吴国休兵息民三十余州民乐业者二十余年吴王及徐温屡遗吴越王镠书劝镠自王其国镠不从
　　龙徳元年春三月吴人归吴越王镠从弟龙武统军镒于钱塘镠亦归吴将李涛于广陵徐温以涛为右雄武统军镠以镒为镇海节度副使
　　后唐庄宗同光元年春二月梁主遣兵部侍郎崔协等册命吴越王镠为吴越国王丁卯镠始建国仪卫名称多如天子之制谓所居曰宫殿府署曰朝廷教令下统内曰制敕将吏皆称臣惟不改元表疏首称吴越国而不言军以清海节度使兼侍中传瓘为镇海镇东留后总军府事置百官有丞相侍郎郎中员外郎客省等使冬十二月吴越王镠以行军司马杜建徽为左丞
　　相
　　二年冬十月吴越王镠复修本朝职贡壬午帝因梁官爵而命之镠厚贡献并赂权要求金印玉册赐诏不名称国王有司言故事惟天子用玉册王公皆用竹册又非四夷无封国王者帝皆曲从镠意
　　三年秋八月丁亥遣吏部侍郎李徳休等赐吴越国王玉册金印红袍御衣　　闰十二月吴越王镠遣使者沈瑫致书以受玉册封吴越国王告于吴吴人以其国名与已同不受书遣瑫还仍戒境上无得通吴越使者及商旅
　　明宗天成元年春三月吴越王镠有疾如衣锦军命镇海镇东节度使留后传瓘监国吴徐温遣使来问疾左右劝镠勿见镠曰温隂狡此名问疾实使之觇我也彊出见之温果聚兵欲袭吴越闻镠疾瘳而止镠寻还钱塘　是嵗吴越王镠以中国丧乱朝命不通改元寳正其后复通中国乃讳而不称
　　三年秋八月吴越王镠欲立中子传瓘为嗣谓诸子曰各言汝功吾择多者而立之传瓘兄传璹传璙传璟皆推传瓘乃奏请以两镇授传瓘闰月丁未诏以传瓘为镇海镇东节度使
　　四年　吴越王镠居其国好自大朝廷使者曲意奉之则赠遗丰厚不然则礼遇疏薄尝遗安重诲书辞礼颇倨帝遣供奉官乌昭遇韩玫使吴越昭遇与玫有隙使还玫奏昭遇见镠称臣拜舞谓镠为殿下及私以国事告镠安重诲奏赐昭遇死癸巳制镠以太师致仕自余官爵皆削之凡吴越进奏官使者纲吏令所在系治之镠令子传瓘等上表讼皆不省
　　长兴元年冬十月钱镠因朝廷册闽王使者裴羽还附表引咎其子传瓘及将佐屡为镠上表自诉癸卯敕听两浙纲吏自便
　　二年春三月乙酉复以钱镠为天下兵马都元帅尚父吴越国王遣监门上将军张籛徃谕防以向日致仕安重诲矫制也
　　三年春三月吴越武肃王钱镠寝疾谓将吏曰吾疾必不起诸儿愚懦谁可为帅者众泣曰两镇令公仁孝有功孰不爱戴镠乃悉出印钥授传瓘曰将吏推尔宜善守之又曰子孙善事中国勿以易姓废事大之礼庚戌卒年八十一传瓘与兄弟同幄行防内牙指挥使陆仁章曰令公嗣先王霸业将吏旦暮趋谒当与诸公子异处乃命主者更设一幄扶传瓘居之告将吏曰自今惟谒令公禁诸公子从者无得妄入昼夜警卫未尝休息镠末年左右皆附传瓘独仁章数以事犯之至是传瓘劳之仁章曰先王在位仁章不知事令公今日尽节犹事先王也传瓘嘉叹乆之传瓘既袭位更名元瓘兄弟名传者皆更为元以遗命去国仪用藩镇法除民田荒絶者租税命处州刺史曹仲达权知政事置择能院掌选举殿最以浙西营田副使沈崧领之内牙指挥使富阳刘仁及陆仁章乆用事仁章性刚仁好毁短人皆为众所恶一日诸将共诣府门请诛之元瓘使从子仁俊谕之曰二将事先王乆吾方图其功汝曹乃欲逞私憾而杀之可乎吾为汝主汝当禀吾命不然吾当归临安以避贤路众惧而退乃以仁章为衢州刺史仁为湖州刺史中外有上书告讦者元瓘皆置不问由是将吏辑睦　　秋七月己丑加镇海镇东节度使钱元瓘守中书令
　　四年秋七月丁亥赐钱元瓘爵吴王元瓘于兄弟甚厚其兄中吴建武节度使元璙自苏州入见元瓘以家人礼事之奉觞为寿曰此兄之位也而小子居之兄之赐也元璙曰先王择贤而立之君臣位定元璙知忠顺而已因相与对泣
　　潞王清泰元年春正月甲午以镇海镇东节度使吴王元瓘为吴越王
　　后晋髙祖天福二年春二月吴越王元瓘之弟顺化节度使同平章事元珦获罪于元瓘废为庶人初吴越王镠少子元防数有军功镠赐之兵仗及吴越王元瓘立元防为土客马步军都指挥使静江节度使兼中书令恃恩骄横増置兵仗至数千国人多附之元瓘忌之使人讽元防请输兵仗出判温州元防不从铜官庙吏告元防遣亲信祷神求主吴越江山又为蜡丸从水窦出入与兄元珦谋议三月戊午元瓘遣使者召元防宴宫中既至左右称元防有刃坠于懐袖即格杀之并杀元珦元瓘欲按诸将吏与元珦元防交通者从子仁俊谏曰昔光武克王郎曹公破袁绍皆焚其书疏以安反侧今宜效之元瓘从之　　夏四月吴越王元瓘复建国如同光故事丙申赦境内立其子僔为世子以曹仲达沈崧皮光业为丞相镇海节度判官休鼎掌教令十一月戊辰诏加吴越王元瓘天下兵马副元帅进
　　封吴越国王
　　四年秋八月己酉以吴越王元瓘为天下兵马元帅冬十月吴越恭穆夫人马氏卒夫人雄武军节度使
　　绰之女也初武肃王镠禁中外畜声妓文穆王元瓘年三十余无子夫人为之请于镠镠喜曰吾家祭祀汝实主之乃听元瓘纳妾鹿氏生僔倧许氏生佐吴氏生俶众妾生偡亿仪偓仰信夫人抚视慈爱如一常置银鹿于帐前坐诸儿于上而弄之五年夏四月甲子吴越孝献世子僔卒　　冬十月丁酉加吴越王元瓘天下兵马都元帅尚书令
　　六年秋七月吴越府署火宫室府库几尽吴越王元瓘惊惧发狂　　八月吴越文穆王元瓘寝疾察内都监使章徳安忠厚能断大事欲属以后事语之曰佐尚少当择宗人长者立之徳安曰佐虽少羣下伏其英敏愿王勿以为念王曰汝善辅之吾无忧矣徳安处州人也辛亥元瓘卒初内牙指挥使戴恽为元瓘所亲任悉以军事委之瓘养子侑乳母恽妻之亲也或告恽谋立侑徳安秘不发丧与诸将谋伏甲士于幕下壬子恽入府执而杀之废侑为庶人复姓孙幽之明州是日将吏以元瓘遗命承制以镇海镇东节度副大使佐为节度使时年十四　九月庚申佐即王位命丞相曹仲达摄政军中言赐与不均举仗不受诸将不能制仲达亲谕之皆释仗而拜佐温恭好书礼士躬勤政务发摘奸伏人不能欺民有献嘉禾者佐问仓吏今蓄积几何对曰十年王曰然则军食足矣可以寛吾民乃命复其境内税三年
　　齐王开运二年冬十一月乙卯吴越王佐诛内都监使杜昭达己未诛内牙上统军使明州刺史阚璠昭达建徽之孙也与璠皆好货钱塘富人程昭恱以货结二人得侍佐左右昭悦为人狡佞王悦之宠待逾于旧将璠不能平昭恱知之诣璠顿首谢罪璠责让乆之乃曰吾始者决欲杀汝今既悔过吾亦释然昭恱惧谋去璠璠专而愎国人恶之者众王亦恶之昭恱欲出璠于外恐璠觉之私谓右统军使胡进思曰今欲除公及璠各为本州使璠不疑可乎进思许之乃以璠为明州刺史进思为湖州刺史璠怒曰出我于外是弃我也进思曰老兵得大州幸矣不行何为璠乃受命既而复以它故留进思内外马步都统军使钱仁俊母杜昭达之姑也昭恱因谮璠昭达谋奉仁俊作乱下狱锻链成之璠昭达既诛夺仁俊官幽于东府于是昭恱治阚杜之党凡权位与已侔意所忌者诛放百余人国人畏之侧目胡进思重厚寡言昭恱以为戆故独存之昭恱收仁俊故吏慎温其使证仁俊之罪拷掠备至温其坚守不屈佐嘉之擢为国官温其衢州人也　　十二月加佐东南面兵马都元帅
　　后汉髙祖天福十二年吴越内都监程昭恱多聚賔客畜兵器二月吴越王佐斩之释钱仁俊之囚　　夏六月忠献王佐卒遗令以倧为镇东节度使丙寅倧袭位　　秋七月吴越王倧以其弟俶同参相府事　　八月制以钱倧为镇海镇东节度使兼中书令吴越王　十一月吴越王倧大阅水军赏赐倍于旧胡进思固谏倧怒投笔水中曰吾之财与士卒共之奚多少之限邪　吴越王倧性刚严愤忠献王佐时容养诸将政非已出及袭位诛杭越侮法吏三人内牙统军使胡进思恃迎立功干预政事倧恶之欲授以一州进思不可进思有所谋议倧数面折之进思还家设宗献王位被发恸哭民有杀牛者吏按之引人所市肉近千斤倧问进思牛大者肉几何对曰不过三百斤倧曰然则吏妄也命按其罪进思拜贺其明倧曰公何能知其详进思踧踖对曰臣昔未从军亦尝从事于此进思以倧为知其素业故辱之益恨怒进思建议遣李孺赟归福州及孺赟叛倧责之进思愈不自安倧与内牙指挥使何承训谋逐进思又谋于内都监使水丘昭劵昭劵以为进思党盛难制不如容之倧犹豫未决承训恐事泄反以谋告进思　　十二月庚戌晦倧夜宴将吏进思疑其图已与其党谋作乱帅亲兵百人戎服执兵入见于天防堂曰老奴无罪王何故图之倧叱之不退左右持兵者皆愤怒倧猝愕不暇发言趋入义和院进思锁其门矫称王命告中外云猝得风疾传位于同参相府事俶进思因帅诸将迎俶于私第且召丞相元徳昭徳昭至立于帘外不拜曰俟见新君进思亟出褰帘徳昭乃拜进思称倧之命承制授俶镇海镇东节度使兼侍中俶曰能全吾兄乃敢承命不然当避贤路进思许之俶始视事进思杀水丘昭劵及进侍鹿光光倧之舅也进思之妻曰它人犹可杀昭劵君子也奈何害之
　　干祐元年春正月壬戌吴越王俶迁故王倧于锦衣军私第遣匡武都头薛温将亲兵卫之潜戒之曰若有非常处分皆非吾意当以死拒之　二月吴越内牙指挥使何承训复请诛胡进思及其党吴越王俶恶其反覆且惧召祸乙未执承训斩之进思屡请杀废王倧以絶后患俶不许进思诈以王命宻令薛温害之温曰仆受命之日不闻此言不敢妄发进思乃夜遣其党方安等二人逾垣而入倧阖戸拒之大呼求救温闻之率众而入毙安等于庭中入告俶俶大惊曰全吾兄汝之力也俶畏忌进思曲意下之进思亦内忧惧未几疽发背卒倧由是获全八月乙未以钱俶为吴越国王
　　隠帝干祐二年夏五月吴越内牙都指挥使钭淊胡进思之党也或告其谋叛辞连丞相亿吴越王俶不欲穷治贬淊于处州　　秋七月吴越王俶以丞相亿判明州　　冬十月壬午加吴越王俶尚书令吴越王俶募民能垦荒田者勿收其税由是境内无弃田或请纠民遗丁以増赋仍自掌其事俶杖之国门国人皆悦
　　三年冬十月丁未以吴越王俶为诸道兵马元帅后周太祖广顺元年夏四月吴越王俶徙废王倧居东府为筑宫室治园圃娱恱之嵗时供馈甚厚显徳元年秋七月丁丑加吴越王钱俶天下兵马都元帅
　　世宗显徳二年十二月吴越王俶遣元帅府判官陈彦禧入贡帝以诏谕俶使出兵击唐
　　三年春二月吴越王俶遣兵屯境上以俟周命苏州营田指挥使陈满言于丞相吴程曰周师南征唐举国惊扰常州无备易取也防唐主有诏抚安江隂吏民满告程云周诏书已至程为之言于俶请亟发兵从其防丞相元徳昭曰唐大国未可轻也若我入唐境而周师不至谁与并力能无危乎请姑俟之程固争以为时不可失俶卒从程议癸未遣程督衢州刺史鲍修让中直都指挥使罗晟趋常州程谓将士曰元丞相不欲出师将士怒流言欲击徳昭俶匿徳昭于府中令捕言者叹曰方出师而士卒欲击丞相不祥甚哉　癸巳吴越王俶遣上直都指挥使路彦铢攻宣州罗晟帅战舰屯江隂唐静海制置使姚彦洪帅兵民万人犇吴越
　　王氏据闽中
　　唐僖宗中和元年秋八月寿州屠者王绪与妹夫刘行全聚众五百盗据本州月余复陷光州自称将军有众万余人蔡州节度使秦宗权表为光州刺史固始县佐王潮及弟审邽审知皆以材气知名绪以潮为军正使典资粮阅士卒信用之
　　四年　初黄巢转掠福建建州人陈岩聚众数千保乡里号九龙军福建观察使郑镒奏为团链副使泉州刺史左厢都虞候李连有罪亡入溪洞合众攻福州岩击败之镒畏岩之逼表岩自代壬寅以岩为福建观察使岩为治有威恵闽人安之
　　光启元年春正月秦宗权责租赋于光州刺史王绪绪不能给宗权怒发兵击之绪惧悉举光寿二州兵五千人驱吏民渡江以刘行全为前锋转掠江洪防州是月陷汀漳二州然皆不能守也　　秋八月王绪至漳州以道险粮少令军中无得以老弱自随犯者斩唯王潮兄弟扶其母董氏﨑岖从军绪召潮等责之曰军皆有法未有无法之军汝违吾令而不诛是无法也三子曰人皆有母未有无母之人将军奈何使人弃其母绪怒命斩其母三子曰潮等事母如事将军既杀其母安用其子请先母死将士皆为之请乃舍之有望气者谓绪曰军中有王者气于是绪见将卒有勇略逾已及气质魁岸皆杀之刘行全亦死众皆自危曰行全亲也且军锋之冠犹不免况吾属乎行至南安王潮説其前锋将曰吾属违坟墓捐妻子覊旅外乡为羣盗岂所欲哉乃为绪所迫胁故也今绪猜刻不仁妄杀无辜军中孑孑者受诛且尽子须眉若神骑射絶伦又为前锋吾窃为子危之前锋将执潮手泣问计安出潮为之谋伏壮士数十人于篁竹中伺绪至挺剑大呼跃出就马上擒之反缚以狥军中皆呼万嵗潮推前锋将为主前锋将曰吾属今日不为鱼肉皆王君力也夫以王君为主谁敢先之相推让数四卒奉潮为将军绪叹曰此子在吾网中不能杀岂非天哉潮引兵将还光州约其属所过秋毫无犯行及沙县泉州人张延鲁等以刺史廖彦若贪暴帅耆老奉牛酒遮道请潮留为州将潮乃引兵围泉州
　　二年秋八月王潮拔泉州杀廖彦若潮闻福建观察使陈岩威名不敢犯福州境遣使降之岩表潮为泉州刺史潮沈勇有智畧既得泉州招懐离叛均赋缮兵吏民悦服幽王绪于别馆绪慙自杀
　　昭宗大顺二年福建观察使陈岩疾病遣使以书召泉州刺史王潮欲授以军政未至而岩卒岩妻弟都将范晖讽将士推已爲留后发兵拒潮
　　景福元年范晖骄侈失众心王潮以従弟彦复为都统弟审知为都监将兵攻福州民自请输米饷军平湖洞及濵海蛮夷皆以兵船助之
　　二年王彦复王审知攻福州乆不下范晖求救于威胜节度董昌昌与陈岩昏姻发温台婺州兵五千救之彦复审知以城坚援兵且至士卒死伤多白王潮欲罢兵更图后举潮不许请潮自临行营潮报曰兵尽添兵将尽添将兵将俱尽吾当自来彦复审知惧亲犯矢石急攻之五月城中食尽晖知不能守夜以印授监军弃城走援兵亦还庚子彦复等入城辛丑晖亡抵沿海都为将士所杀潮入福州自称留后素服塟陈岩以女妻其子延晦厚抚其家汀建二州降岭海间羣盗二十余辈皆降溃　　冬十月戊戌以泉州刺史王潮为福建观察使
　　干寜三年秋九月庚辰升福州为威武军以观察使王潮为节度使
　　四年冬十一月威武节度使王潮弟审知为观察副使有过潮犹加捶挞审知无怨色潮寝疾舍其子延兴延虹延丰延休命审知知军府事十二月丁未潮薨审知以让其兄泉州刺史审邽审邽以审知有功辞不受审知自称福建留后表于朝廷
　　光化元年春三月己丑以王审知充威武留后　　冬十月癸卯以威武留后王审知为节度使
　　三年春二月壬申加威武节度使王审知同平章事后梁太祖开平元年夏五月己卯以王审知兼侍中三年夏四月庚子以王审知为闽王
  </div>
  <div class="pagination">
   <a href="通鉴纪事本末_page42.html">
    上一页
   </a>
   <span>
    ...
   </span>
   <a href="通鉴纪事本末_page38.html">
    38
   </a>
   <a href="通鉴纪事本末_page39.html">
    39
   </a>
   <a href="通鉴纪事本末_page40.html">
    40
   </a>
   <a href="通鉴纪事本末_page41.html">
    41
   </a>
   <a href="通鉴纪事本末_page42.html">
    42
   </a>
   <span class="current-page">
    43
   </span>
   <a href="通鉴纪事本末_page44.html">
    44
   </a>
   <a href="通鉴纪事本末_page45.html">
    45
   </a>
   <a href="通鉴纪事本末_page46.html">
    46
   </a>
   <a href="通鉴纪事本末_page47.html">
    47
   </a>
   <a href="通鉴纪事本末_page48.html">
    48
   </a>
   <a href="通鉴纪事本末_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
