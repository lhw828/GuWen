<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 3 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 3 页/共 48 页
  </h1>
  <div class="content">
   钦定四库全书
　　通鉴纪事本末卷二下
　　宋　袁枢　撰
　　匈奴和亲
　　汉髙祖六年　初匈奴畏秦北徙十余年及秦灭匈奴复稍南度河单于头曼有太子曰冐顿后有所爱阏氏生少子头曼欲立之是时东胡彊而月氏盛乃使冐顿质于月氏既而头曼急击月氏月氏欲杀冐顿冐顿盗其善马骑之亡归头曼以为壮令将万骑冐顿乃作鸣镝习勒其骑射令曰鸣镝所射而不悉射者斩之冐顿乃以鸣镝自射其善马既又射其爱妻左右或不敢射者皆杀之最后以鸣镝射单于善马左右皆射之于是冐顿知其可用从头曼猎以鸣镝射头曼其左右亦皆随鸣镝而射遂杀头曼尽诛其后母与弟及大臣不听从者冐顿自立为单于东胡闻冐顿立乃使使谓冐顿欲得头曼时千里马冐顿问羣臣羣臣皆曰此匈奴寳马也勿与冐顿曰奈何与人邻国而爱一马乎遂与之【居】顷之东胡又使使谓冐顿欲得单于一阏氏冐顿复
　　问左右左右皆怒曰东胡无道乃求阏氏请击之冐顿曰奈何与人邻国爱一女子乎遂取所爱阏氏予东胡东胡王愈益骄东胡与匈奴中间有弃地莫居千余里各居其边为瓯脱东胡使使谓冐顿此弃地欲有之冐顿问羣臣羣臣或曰此弃地予之亦可勿与亦可于是冐顿大怒曰地者国之本也奈何予之诸言予之者皆斩之冐顿上马令国中有后出者斩遂袭击东胡东胡初轻冐顿不为备冐顿遂灭东胡既归又西击走月氏南并楼烦白羊河南王遂侵燕代悉复收防恬所夺匈奴故地与汉关故河南塞至朝那肤施是时汉兵方与项羽相距中国罢于兵革以故冐顿得自彊控之士三十余万威服诸国秋匈奴围韩王信于马邑信数使使胡求和解汉发兵救之疑信数闲使有二心使人责让信信恐诛九月以马邑降匈奴匈奴冐顿因引兵南逾句注攻太原至晋阳
　　七年冬十月上自将击韩王信破其军于铜鞮斩其将王喜信亡走匈奴白土人曼丘臣王黄等立赵苖裔赵利为王复收信败散兵与信及匈奴谋攻汉匈奴使左右贤王将万余骑与王黄等屯广武以南至晋阳汉兵击之匈奴辄败走已复屯聚汉兵乗胜追之防天大寒雨雪士卒堕指者什二三上居晋阳闻冐顿居代谷欲击之使人觇匈奴冐顿匿其壮士肥牛马但见老弱及羸畜使者十辈来皆言匈奴可击上复使刘敬往使匈奴未还汉悉兵三十二万北逐之逾句注刘敬还报曰两国相击此宜夸矜见所长今臣往徒见羸瘠老弱此必欲见短伏竒兵以争利愚以为匈奴不可击也是时汉兵已业行上怒骂刘敬曰齐虏以口舌得官今乃妄言沮吾军械系敬广武帝先至平城兵未尽到冐顿纵精兵四十万骑围帝于白登七日汉兵中外不得相救饷帝用陈平秘计使使间厚遗阏氏阏氏谓冐顿曰两主不相困今得汉地而单于终非能居之也且汉主亦有神灵单于察之冐顿与王黄赵利期而黄利兵不来疑其与汉有谋乃解围之一角防天大雾汉使人往来匈奴不觉陈平请令彊弩傅两矢外乡从解角直出帝出围欲驱太仆滕公固徐行至平城汉大军亦到胡骑遂解去汉亦罢兵归令樊哙止定代地上至广武赦刘敬曰吾不用公言以困平城吾皆已斩前使十辈矣乃封敬二千户为关内侯号为建信侯帝南过曲逆曰壮哉县吾行天下独见洛阳与是耳乃更封陈平为曲逆侯尽食之平从帝征伐凡六出竒计辄益封邑焉　十二月匈奴攻代代王喜弃国自归赦为郃阳侯
　　八年匈奴冐顿数苦北边上患之问刘敬刘敬曰天下初定士卒罢于兵未可以武服也冐顿杀父代立妻羣母以力为威未可以仁义说也独可以计久逺子孙为臣耳然恐陛下不能为上曰奈何对曰陛下诚能以适长公主妻之厚奉遗之彼必慕以为阏氏生子必为太子陛下以嵗时汉所余彼所鲜数问遗因使辩士风谕以礼节冐顿在固为子壻死则外孙为单于岂甞闻外孙敢与大父抗礼者哉可无战以渐臣也若陛下不能遣长公主而令宗室及后宫诈称公主彼知不肯贵近无益也帝曰善欲遣长公主吕后日夜泣曰妾唯太子一女奈何弃之匈奴上竟不能遣
　　九年冬上取家人子名为长公主以妻单于使刘敬往结和亲约
　　臣光曰建信侯谓冐顿残贼不可以仁义说而欲与为婚姻何前后之相违也夫骨肉之恩尊卑之叙唯仁义之人为能知之奈何欲以此服冐顿哉盖上世帝王之御夷狄也服则怀之以徳叛则震之以威未闻与为防姻且冒顿视其父如禽兽而猎之奚有于妇翁建信侯之术固已疎矣况鲁元已为赵后又可夺乎
　　惠帝三年春以宗室女为公主嫁匈奴冒顿单于是时冒顿方彊为书使使遗髙后辞极防嫚髙后太怒召将相大臣议斩其使者发兵击之樊哙曰臣愿得十万众横行匈奴中中郎将季布曰哙可斩也前匈奴围髙帝于平城汉兵三十二万哙为上将军不能解围今歌吟之声未絶伤夷者甫起而哙欲揺动天下妄言以十万众横行是面谩也且夷狄譬如禽兽得其善言不足喜恶言不足怒也髙后曰善令大谒者张释报书深自谦抑以谢之并遗以车二乘马二驷冒顿复使使来谢曰未甞闻中国礼义陛下幸而赦之因献马遂和亲髙后六年四月匈奴冦狄道攻河阳
　　七年冬十二月匈奴冦狄道略二千余人
　　文帝前三年五月匈奴右贤王入居河南地侵盗上郡保塞蛮夷杀略人民上幸甘泉遣丞相灌婴发车骑八万五千诣髙奴击右贤王发中尉材官属卫将军军长安右贤王走出塞
　　六年冬十月匈奴单于遗汉书曰前时皇帝言和亲事称书意合欢汉边吏侵侮右贤王右贤王不请听后义卢侯难支等计与汉吏相距絶二主之约离兄弟之亲故罚右贤王使之西求月氏击之以天之福吏卒良马力强以夷灭月氏尽斩杀降下定之楼兰乌孙呼掲及其旁二十六国皆己为匈奴诸引弓之民并为一家北州已定愿寝兵休士卒养马除前事复故约以安边民皇帝即不欲匈奴近塞则且诏吏民逺舍帝报书曰单于欲除前事复故约朕甚嘉之此古圣王之志也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书后顷之冐顿死子稽粥立号曰老上单于老上单于初立帝复遣宗室女翁主为阏氏使宦者燕人中行说傅翁主说不欲行汉强使之说曰必我也为汉患者中行说既至因降单于单于甚亲幸之初匈奴好汉缯絮食物中行说曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣其得汉缯絮以驰草棘中衣袴皆裂敝以示不如旃裘之完善也得汉食物皆去之以示不如湩酪之便美也于是说教单于左右疏记以计课其人众畜牧其遗汉书牍及印封皆令长大倨傲其辞自称天地所生日月所置匈奴大单于汉使或訾笑匈奴俗无礼义者中行说辄穷汉使曰匈奴约束径易行君臣简可久一国之政犹一体也故匈奴虽乱必立宗种今中国虽云有礼义及亲属益疎则相杀夺以至易姓皆从此类也嗟土室之人顾无多辞喋喋占占顾汉所输匈奴缯絮米蘖令其量中必善美而已矣何以言为乎且所给备善则己不备苦恶则秋熟以骑驰蹂而稼穑耳　梁太傅贾谊上防曰天下之埶方倒县凡天子者天下之首何也上也蛮夷者天下之足何也下也今匈奴嫚侮侵掠至不敬也而汉嵗致金絮采缯以奉之足反居下首顾居下倒县如此莫之能解犹为国有人乎可为流涕者此也今不猎猛敌而猎田彘不搏反冦而搏畜免翫细娱而不图大患徳可逺加而直数百里外威令不伸可为流涕者此也
　　十一年冬十一月匈奴冦狄道时匈奴数为边患太子家令颍川鼍错上言兵事曰兵法曰有必胜之将无必胜之民繇此观之安边境立功名在于良将不可不择也臣又闻用兵临战合刄之急者三一曰得地形二曰卒服习三曰器用利兵法步兵车骑弓弩长防矛鋋劒楯之地各有所宜不得其宜者或十不当一士不选练卒不服习起居不精动静不集趋利弗及避难不毕前击后解与金鼓之指相失此不习勒卒之过也百不当十兵不完利与空手同甲不坚密与袒裼同弩不可以及逺与短兵同射不能中与无矢同中不能入与无镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形彊弱异埶险易异备夫卑身以事彊小国之形也合小以攻大敌国之形也以蛮夷攻蛮夷中国之形也今匈奴地形技蓺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渇不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射疏及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬬劒防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也故以大为小以彊为弱在俛仰之间耳夫以人之死争胜跌而不振则悔之无及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也帝嘉之赐错书宠荅焉错又上言曰臣闻秦起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之人其性耐寒扬粤之人其性耐暑秦之戍卒不耐其水土戍者死于边输者偾于道秦民见行如往弃市因以讁发之名曰讁戍先发吏有讁及赘壻贾人后以尝有市籍者又后以大父母父母尝有市籍者后入闾取其左发之不顺行者愤怨有万死之害而无铢两之报死事之后不得一算之复天下明知祸烈及己也陈胜行戍至于大泽为天下先倡天下从之如流水者秦以威劫而行之之敝也胡人衣食之业不着于地其埶易以扰乱边境转徙时至时去此胡人之生业而中国之所以离南畮也今胡人数转牧行猎于塞下以备塞之卒卒少则入陛下不救则边民絶望而有降敌之心救之少发则不足多发逺县才至则胡又已去聚而不罢为费甚大罢之则胡复入如此连年则中国贫苦而民不安矣陛下幸忧边境遣将吏发卒以治塞甚大惠也然令逺方之卒守塞一嵗而更不知胡人之能不如选常居者家室田作且以备之以便为之髙城深堑要害之处通川之道调立城邑母下千家先为室屋具田器乃募民免罪拜爵复其家予冬夏衣禀食能自给而止塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以徳上也欲全亲戚而利其财也此与东方之戍卒不习地埶而心畏胡者功相万也以陛下之时徙民实边使逺方无屯戍之事塞下之民父子相保无系虏之患利施后世名称圣明其与秦之行怨民相去逺矣上从其言募民徙塞下错复言陛下幸募民徙以实塞下使屯戍之事益省输将之费益寡甚大惠也下吏诚能称厚惠奉明法存防所徙之老弱善遇其壮士和辑其心而勿侵刻使先至者安乐而不思故乡则贫民相慕而劝往矣臣闻古之徙民者相其阴阳之和尝其水泉之味然后营邑立城制里割宅先为筑室家置器物焉民至有所居作有所用此民所以轻去故乡而劝之新邑也为置医巫以救疾病以脩祭祀男女有昬生死相防坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百十连一邑邑有假皆择其邑之贤材有防习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材者但费衣粮不可用也未有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去未易服也
　　十四年冬匈奴老上单于十四万骑入朝那萧关杀北地都尉即虏人民畜产甚多遂至彭阳使竒兵入烧回中宫骑至雍甘泉帝以中尉周舍郎中令张武为将军发车千乘骑卒十万军长安旁以备胡冦而拜昌侯卢卿为上郡将军寗侯魏遫为北地将军隆虑侯周灶为陇西将军屯三郡上亲劳军勒兵申教令赐吏卒自欲征匈奴羣臣谏不听皇太后固要上乃止于是以东阳侯张相如为大将军成侯董赤内史栾布皆为将军击匈奴单于留塞内月余乃去汉逐出塞即还不能有所杀
　　后二年匈奴连嵗入边杀略人民畜产甚多云中辽东最甚郡万余人上患之乃使使遗匈奴书单于亦使当户报谢复与匈奴和亲
　　三年匈奴老上单于死子军臣单于立
　　六年冬匈奴三万骑入上郡三万骑入云中所杀略甚众烽火通于甘泉长安以中大夫令免为车骑将军屯飞狐故楚相苏意为将军屯句注将军张武屯北地河内太守周亚夫为将军次细柳宗正刘礼为将军次霸上祝兹侯徐厉为将军次棘门以备胡上自劳军至霸上及棘门军直驰入将以下俱送迎已而之细柳军军士吏披甲锐兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何上至又不得入于是上乃使使持节诏将军吾欲入营劳军亚夫乃传言开壁门壁门士请车骑曰将军约军中不得驰驱于是天子乃按辔徐行至营将军亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊上曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者久之月余汉兵至边匈奴亦逺塞汉兵亦罢乃拜周亚夫为中尉
　　孝景元年夏四月遣御史大夫青至代下与匈奴和亲五年遣公主嫁匈奴单于
　　中二年春二月匈奴入燕
　　六年六月匈奴入鴈门至武泉入上郡取苑马吏卒战死者三千人陇西李广为上郡太守尝从百骑出卒遇匈奴数千骑见广以为诱骑皆惊上山陈广之百骑皆大恐欲驰还走广曰吾去大军数十里今如此以百骑走匈奴追射我立尽今我留匈奴必以我为大军之诱必不敢击我广令诸骑曰前未到匈奴陈二里所止令曰皆下马解鞍其骑曰虏多且近即有急奈何广曰彼虏以我为走今皆解鞍以示不走用坚其意于是胡骑遂不敢击有白马将出护其兵李广上马与十余骑犇射杀白马将而复还至其骑中解鞍令士皆纵马卧是时防暮胡兵终怪之不敢击夜半时胡兵亦以为汉有伏军于旁欲夜取之胡皆引兵而去平旦李广乃归其大军
　　后二年三月匈奴入鴈门太守冯敬与战死发车骑材官屯鴈门
　　孝武建元六年匈奴来请和亲天子下其议大行王恢燕人也习胡事议曰汉与匈奴和亲率不过数嵗即复倍约不如勿许兴兵击之韩安国曰匈奴迁徙鸟举难得而制自上古不属为人今汉行数千里与之争利则人马罢乏虏以全制其敝此危道也不如和亲羣臣议者多附安国于是上许和亲
　　诸吕之变
　　髙祖十年定陶戚姬有宠于上生赵王如意上以太子仁弱谓如意类己虽封为赵王常留之长安上之关东戚姬常从日夜啼泣欲立其子吕后年长常留守益疏上欲废太子而立赵王大臣争之皆莫能得御史大夫周昌廷争之彊上问其说昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑吕后侧耳于东厢听既罢见昌为跪谢曰微君太子几废时赵王年十嵗上忧万嵗之后不全也符玺御史赵尧请为赵王置贵彊相及吕后太子羣臣素所敬惮者上曰谁可者尧曰御史大夫昌其人也上乃以昌相赵而以尧代昌为御史大夫
　　十二年十一月上从破黥布归疾益甚愈欲易太子张良谏不听因疾不视事叔孙通谏曰昔者晋献公以骊姬之故废太子立奚齐晋国乱者数十年为天下笑秦以不蚤定扶苏令赵髙得以诈立胡亥自取灭祀此陛下所亲见今太子仁孝天下皆闻之吕后与陛下攻苦食啖其可背哉陛下必欲废适而立少臣愿先伏诛以颈血污地帝曰公罢矣吾直戱耳叔孙通曰太子天下本本一揺天下振动奈何以天下为戱乎时大臣固争者多上知羣臣心皆不附赵王乃止不立初上击布时为流矢所中行道疾甚吕后问曰陛下百嵗后萧相国既死谁令代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也夏四月甲辰帝崩于长乐宫　五月己巳太子即皇帝位尊皇后曰皇太后　太后令永巷囚戚夫人髠钳衣赭衣令舂遣使召赵王如意使者三反赵相周昌谓使者曰髙帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏太后怒先使人召昌昌至长安乃使人复召赵王王来未到帝知太后怒自迎赵王霸上与入宫自挟与起居饮食太后欲杀之不得间
　　惠帝元年冬十二月帝晨出射赵王少不能蚤起太后使人持鸩饮之黎明帝还赵王已死太后遂断戚夫人手足去眼煇耳饮瘖药使居厠中命曰人彘居数日乃召帝观人彘帝见问知其戚夫人乃大哭因病嵗余不能起使人请太后曰此非人所为臣为太后子终不能治天下帝以此日饮为滛乐不听政
　　臣光曰为人子者父母有过则谏諌而不听则号泣而随之安有守髙祖之业为天下之主不忍母之残酷遂弃国家而不恤纵酒色以伤生若孝惠者可谓笃于小仁而未知大谊也
　　六年冬十月以王陵为右丞相陈平为左丞相以周勃为太尉
　　七年秋八月戊寅帝崩于未央宫初吕太后命张皇后取他人子养之而杀其母以为太子既葬太子即皇帝位年幼太后临朝称制
　　髙后元年冬太后议欲立诸吕为王问右丞相陵陵曰髙帝刑白马盟曰非刘氏而王天下共击之今王吕氏非约也太后不说问左丞相平太尉勃对曰髙帝定天下王子弟今太后称制王诸吕无所不可太后喜罢朝王陵让陈平绛侯曰始与髙帝啑血盟诸君不在邪今髙帝崩太后女主欲王吕氏诸君纵欲阿意背约何面目见髙帝于地下乎陈平绛侯曰于今面折廷争臣不如君全社稷定刘氏之后君亦不如臣陵无以应之十一月甲子太后以王陵为帝太傅实夺之相权陵遂病免归乃以左丞相平为右丞相以辟阳侯审食其为左丞相不治事令监宫中如郎中令食其故得幸于太后公卿皆因而决事太后怨赵尧为赵隐王谋乃抵尧罪上党守任敖甞为沛狱吏有徳于太后乃以为御史大夫太后又追尊其父临泗侯吕公为宣王兄周吕令武侯泽为悼武王欲以王诸吕为渐　太后欲王吕氏乃先立所名孝惠子彊为淮阳王不疑为恒山王使大谒者张释风大臣大臣乃请立悼武王长子郦侯台为吕王割齐之济南郡为吕国
　　二年冬十一月吕肃王台薨　夏五月丙申封齐悼惠王子章为朱虚侯令入宿卫又以吕禄女妻章
　　四年夏四月丙申太后封女弟嬃为临光侯　少帝寖长自知非皇后子乃出言曰后安能杀吾母而名我我壮即为变太后闻之幽之永巷中言帝病左右莫得见太后语羣臣曰今皇帝病久不已失惑昬乱不能继嗣治天下其代之羣臣皆顿首言皇太后为天下齐民计所以安宗庙社稷甚深羣臣顿首奉诏遂废帝幽杀之五月丙辰立恒山王义为帝更名曰不称元年以
　　太后制天下事也
　　六年冬十一月立肃王弟产为吕王
　　七年春正月太后召赵幽王友友以诸吕女为后弗爱爱他姬诸吕女怒去谗之于太后曰王言吕氏安得王太后百嵗后吾必击之太后以故召赵王赵王至置邸不得见令卫围守之弗与食其羣臣或窃馈辄捕论之丁丑赵王饿死　二月徙梁王恢为赵王吕王产为梁王梁王不之国为帝太傅　吕嬃女为将军营陵侯刘泽妻泽者髙祖从祖昆弟也齐人田生为之说大谒者张卿曰诸吕之王也诸大臣未大服今营陵侯泽诸刘最长今卿言太后王之吕氏王益固矣张卿入言太后太后然之乃割齐之琅邪郡封泽为琅邪王　赵王恢之徙赵心怀不乐太后以吕产女为王后王后从官皆诸吕擅权微伺赵王赵王不得自恣王有所爱姬王后使人酖杀之六月王不胜悲愤自杀太后闻之以为王用妇人弃宗庙礼废其嗣是时诸吕擅权用事朱虚侯章年二十有气力忿刘氏不得职尝入侍太后燕饮太后令章为酒吏章自请曰臣将种也请得以军法行酒太后曰可酒酣章请为耕田歌太后许之章曰深耕概种立苗欲疏非其种者锄而去之太后黙然顷之诸吕有一人醉亡酒章追拔剑斩之而还报曰有亡酒一人臣谨行法斩之太后左右皆大惊业已许其军法无以争也因罢自是之后诸吕惮朱虚侯虽大臣皆依朱虚侯刘氏为益彊陈平患诸吕力不能制恐祸及己甞燕居深念陆贾往直入坐而陈丞相不见陆生曰何念之深也陈平曰生揣我何念陆生曰足下极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士豫附天下虽有变权不分为社稷计在两君掌握耳臣常欲谓太尉绛侯绛侯与我戏易吾言君何不交驩太尉深相结因为陈平画吕氏数事陈平用其计乃以五百金为绛侯寿厚具乐饮太尉报亦如之两人深相结吕氏谋益衰　太后使使告代王欲徙王赵代王谢之愿守代边太后乃立兄子吕禄为赵王追尊禄父建成康侯释之为赵昭王
　　八年冬十月辛丑立吕肃王子东平侯通为燕王封通弟庄为东平侯　春三月太后祓还过轵道见物如苍犬撠太后掖忽不复见卜之云赵王如意为祟太后遂病掖伤　夏四月封中大谒者张释为建陵侯以其劝王诸吕赏之也　秋七月太后病甚乃令赵王禄为上将军居北军吕王产居南军太后诫产禄曰吕氏之王大臣弗平我即崩帝年少大臣恐为变必据兵卫宫慎毋送防为人所制辛巳太后崩遗诏大赦天下以吕王产为相国以吕禄女为帝后　诸吕欲为乱畏大臣绛灌等未敢发朱虚侯以吕禄女为妇故知其谋乃阴令人告其兄齐王欲令发兵西朱虚侯东牟侯为内应以诛诸吕立齐王为帝齐王乃与其舅驷钧郎中令祝午中尉魏勃隂谋发兵齐相召平弗听八月丙午齐王欲使人诛相相闻之乃发卒卫王宫魏勃绐召平曰王欲发兵非有汉虎符验也而相君围王固善勃请为君将兵卫王召平信之勃既将兵遂围相府召平自杀于是齐王以驷钧为相魏勃为将军祝午为内史悉发国中兵使祝午东诈琅邪王曰吕氏作乱齐王发兵欲西诛之齐王自以少年不习兵革之事愿举国委大王大王自髙帝将也请大王幸之临菑见齐王计事琅邪王信之西驰见齐王齐王因留琅邪王而使祝午尽发琅邪国兵并将之琅邪王说齐王曰大王髙皇帝适长孙也当立今诸大臣狐疑未有所定而泽于刘氏最为长年大臣固待泽决计今大王留臣无为也不如使我入关计事齐王以为然乃益具车送琅邪王琅邪王既行齐遂举兵西攻济南遗诸侯王书陈诸吕之罪欲举兵诛之相国吕产等闻之乃遣颍隂侯灌婴将兵击之灌婴至荥阳谋曰诸吕拥兵关中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲作乱内惮绛侯朱虚等外畏齐楚兵又恐灌婴畔之欲待灌婴兵与齐合而发犹豫未决当是时济川王太淮阳王武常山王朝及鲁王张偃皆年少未之国居长安赵王禄梁王产各将兵居南北军皆吕氏之人也列侯羣臣莫自坚其命太尉绛侯勃不得主兵曲周侯郦商老病其子寄与吕禄善绛侯乃与丞相陈平谋使人劫郦商令其子寄往绐说吕禄曰髙帝与吕后共定天下刘氏所立九王吕氏所立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下髙枕而王千里此万世之利也吕禄信然其计欲以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃嬃大怒曰若为将而弃军吕氏今无处矣乃悉出珠玉宝器散堂下曰毋为他人守也九月庚申旦平阳侯窋行御史大夫事见相国产计事郎中令贾夀使从齐来因数产曰王不早之国今虽欲行尚可得邪具以灌婴与齐楚合从欲诛诸吕告彦且趣产急入宫平阳侯颇闻其语驰告丞相太尉太尉欲入北军不得入襄平侯纪通尚符节乃令持节矫内太尉北军太尉复令郦寄与典客刘掲先说吕禄曰帝使太尉守北军欲足下之国急归将印辞去不然祸且起吕禄以为郦况不欺已遂解印属典客而以兵授太尉太尉至军吕禄已去太尉入军门行令军中曰为吕氏右袒为刘氏左袒军中皆左袒太尉遂将北军然尚有南军丞相平乃召朱虚侯章佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲为乱至殿门弗得入徘徊往来平阳侯恐弗胜驰语太尉太尉尚恐不胜诸吕未敢公言诛之乃谓朱虚侯曰急入宫卫帝朱虚侯请卒太尉予卒千余人入未央宫门见产廷中日餔时遂击产产走天风大起以故其从官乱莫敢鬬逐产杀之郎中府吏厠中朱虚侯已杀产帝命谒者持节劳朱虚侯朱虚侯欲夺其节谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕嬃使人诛燕王吕通而废鲁王张偃戊辰徙济川王王梁遣朱虚侯以诛诸吕事告齐王令罢兵灌婴在荥阳闻魏勃本教齐王举兵使使召魏勃至责问之勃曰失火之家岂暇先言丈人而后救火乎因退立股战而栗恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃灌婴兵亦罢荥阳归　班固赞曰孝文时天下以郦寄为卖友夫卖友者谓见利而忘义也若寄父为功臣而又执劫虽摧吕禄以安社稷谊存君亲可也　诸大臣相与隂谋曰少帝及梁淮阳恒山王皆非真孝惠子也吕后以计诈名他人子杀其母养后宫令孝惠子之立以为后及诸王以彊吕氏今皆已夷灭诸吕而所立即长用事吾属无遗类矣不如视诸王最贤者立之或言齐王髙帝长孙可立也大臣皆曰吕氏以外家恶而几危宗社乱功臣今齐王舅驷钧虎而冠即立齐王复为吕氏矣代王方今髙帝见子最长仁孝寛厚太后家薄氏谨良且立长固顺况以仁孝闻矢下乎乃相与共隂使人召代王代王问左右郎中令张武等曰汉大臣皆故髙帝时大将习兵多谋诈此其属意非止此也特畏髙帝吕太后威耳今已诛诸吕新啑血京师此以迎大王为名实不可信愿大王称疾毋往以观其变中尉宋昌进曰羣臣之议皆非也夫秦失其政诸侯豪桀并起人人自以为得之者以万数然卒践天子之位者刘氏也天下絶望一矣髙帝封王子弟地犬牙相制此所谓磐石之宗也天下服其彊二矣汉兴除秦苛政约法令施徳惠人人自安难动揺三矣夫以吕太后之严立诸吕为三王擅权専制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党宁能专一邪方今内有朱虚东牟之亲外畏吴楚淮阳琅邪齐代之彊方今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹豫未定卜之兆得大横占曰大横庚庚余为天王夏啓以光代王曰寡人固己为王矣又何王卜人曰所谓天王者乃天子也于是代王遣太后弟薄昭往见绛侯绛侯等具为昭言所以迎立王意薄昭还报曰信矣无可疑者代王乃笑谓宋昌曰果如公言乃命宋昌参乘张武等六人乘传从诣长安至髙陵休止而使宋昌先驰之长安观变昌至渭桥丞相以下皆迎昌还报代王驰至渭桥羣臣拜谒称臣代王下车荅拜太尉勃进曰愿请间宋昌曰所言公公言之所言私王者无私太尉乃跪上天子玺符代王谢曰至代邸而议之后九月己酉晦代王至长安舍代邸羣臣从至邸丞相陈平等皆再拜言曰子等皆非孝惠帝子不当奉宗庙大王髙帝长子宜为嗣愿大王即天子位代王西乡让者三南乡让者再遂即天子位羣臣以礼次侍东牟侯兴居曰诛吕氏臣无功请得除宫乃与太仆汝隂侯滕公入宫前谓少帝曰足下非刘氏子不当立乃顾麾左右执防者掊兵罢去有数人不肯去兵宦者令张释谕告亦去兵滕公乃召乗舆车载少帝出少帝曰欲将我安之乎滕公曰出就舍舍少府乃奉天子法驾迎代王于邸报曰宫谨除代王即夕入未央宫有谒者十人持防卫端门曰天子在也足下何为者而入代王乃谓太尉太尉往谕谒者十人皆掊兵而去代王遂入夜拜宋昌为卫将军镇抚南北军以张武为郎中令行殿中有司分部诛灭梁淮阳恒山王及少帝于邸文帝还坐前殿前下诏书赦天下
　　文帝元年冬十月陈平谢病上问之平曰髙祖时勃功不如臣及诛诸吕臣功亦不如勃愿以右丞相让勃十一月辛巳上徙平为左丞相太尉勃为右丞相大将军灌婴为太尉　诸吕所夺齐楚故地皆复与之　论诛诸吕功右丞相勃以下益户赐金各有差绛侯朝罢趋出意得甚上礼之恭常目送之郎中安陵袁盎諌曰诸吕悖逆大臣相与共诛之是时丞相为太尉本兵柄适防其成功今丞相如有骄主色陛下谦让臣主失礼窃为陛下弗取也后朝上益庄丞相益畏
　　南粤称藩
　　汉髙帝十一年五月诏立秦南海尉赵佗为南粤王使即授玺绶与剖符通使使和集百越无为南边患害初秦二世时南海尉任嚣病且死召龙川令赵佗语曰秦为无道天下苦之闻陈胜等作乱天下未知所安南海僻逺吾恐盗兵侵地至此欲兴兵絶新道自备待诸侯变防病甚且番禺负山险阻南海东西数十里颇有中国人相辅此亦一州之主也可以立国郡中长吏无足与言者故召公告之即被佗书行南海尉事嚣死佗即移檄告横浦阳山湟谿关曰盗兵且至急絶道聚兵自守因稍以法诛秦所置长吏以其党为假守秦已破灭佗即击并桂林象郡自立为南越武王陆生至尉佗魋结箕倨见陆生陆生说佗曰足下中国人亲戚昆弟坟墓在真定今足下反天性弃冠带欲以区区之越与天子抗衡为敌国祸且及身矣且夫秦失其政诸侯豪杰并起唯汉王先入关据咸阳项羽倍约自立为西楚霸王诸侯皆属可谓至彊然汉王起巴蜀鞭笞天下遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北面称臣乃欲以新造未集之越屈彊于此汉诚闻之掘烧王先人冡夷灭宗族使一偏将将十万众临越则越杀王降汉如反复手耳于是尉佗乃蹶然起坐谢陆生曰居蛮夷中久殊失礼义因问陆生曰我孰与萧何曹参韩信贤陆生曰王似贤也复曰我孰与皇帝贤陆生曰皇帝继五帝三皇之业统理中国中国之人以亿计地方万里万物殷富政由一家自天地剖判未始有也今王众不过数十万皆蛮夷﨑岖山海间譬若汉一郡耳何乃比于汉尉佗大笑曰吾不起中国故王此使我居中国何遽不若汉乃留陆生与饮数月曰越中无足与语至生来令我日闻所不闻赐陆生槖中装直千金它送亦千金陆生卒拜尉佗为南越王令称臣奉汉约归报帝大恱拜贾为太中大夫
　　髙后四年夏五月有司请禁南越关市鐡器南越王佗曰髙帝立我通使物今髙后听谗臣别异蛮夷隔絶器物此必长沙王计欲倚中国击灭南越而并王之自为功也
　　五年春佗自称南越武帝发兵攻长沙败数县而去七年九月遣隆虑侯周灶将兵击南越
　　文帝元年　初隆虑侯灶击南越防暑湿士卒大疫兵不能逾岭嵗余髙后崩即罢兵赵佗因此以兵威财物赂遗闽越西瓯骆役属焉东西万余里乗黄屋左纛称制与中国侔帝乃为佗亲冡在真定者置守邑嵗时奉祀召其昆弟尊官厚赐宠之复使陆贾使南越赐佗书曰朕髙皇帝侧室之子也弃外奉北藩于代道里辽逺壅蔽朴愚未甞致书髙皇帝弃羣臣孝惠皇帝即世髙后自临事不幸有疾诸吕为变赖功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军愽阳侯亲昆弟在真定者已遣人存问修治先人冢前日闻王发兵于边为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉今得王之地不足以为大得王之财不足以为富服岭以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前恶终今以来通使如故贾使南越南越王恐顿首谢罪愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故越吏也髙皇帝幸赐臣佗玺以为南越王孝惠皇帝即位义不忍絶所以赐老夫者厚甚髙后用事别异蛮夷出令曰毋与蛮夷越金鐡田器马牛羊即予予牡毋予牝老夫处僻马牛羊齿己长自以祭祀不脩有死罪使内史藩中尉髙御史平凡三辈上书谢过皆不反又风闻老夫父母坟墓已坏削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下髙皇后闻之大怒削去南越之籍使使不通老夫窃疑长沙王谗臣故发兵以伐其边老夫处越四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也今陛下幸哀怜复故号通使汉如故老夫死骨不腐改号不敢为帝矣
　　七国之叛
　　汉景帝前三年　初孝文时吴太子入见得侍皇太子饮愽吴太子愽争道不恭皇太子引愽局提吴太子杀之遣其防归葬至吴吴王愠曰天下同宗死长安即葬长安何必来葬为复遣防之长安葬吴王由此稍失藩臣之礼称疾不朝京师知其以子故系治验问吴使者吴王恐始有反谋后使人为秋请文帝复问之使者对曰王实不病汉系治使者数辈吴王恐以故遂称病夫察见渊中鱼不祥唯上弃前过与之更始于是文帝乃赦吴使者归之而赐吴王几杖老不朝吴得释其罪谋亦益解然其居国以铜盐故百姓无赋卒践更辄与平贾嵗时存问茂材赏赐闾里它郡国吏欲来捕亡人者公共禁弗与如此者四十余年鼂错数上书言吴过可削文帝寛不忍罚以此吴日益横及帝即位错说上曰昔髙帝初定天下昆弟少诸子弱大封同姓齐七十余城楚四十余城吴五十余城封三庶孽分天下半今吴王前有太子之郤诈称病不朝于古法当诛文帝弗忍因赐几杖徳至厚当改过自新反益骄溢即山铸钱煮海水为盐诱天下亡人谋作乱今削之亦反不削亦反削之其反亟祸小不削反迟祸大上令公卿列侯宗室杂议莫敢难独窦婴争之由此与错有郤及楚王戊来朝错因言戊往年为薄太后服私奸服舎请诛之诏赦削东海郡及前年赵王有罪削其常山郡胶西王卬以卖爵事有奸削其六县廷臣方议削吴吴王恐削地无已因发谋举事念诸侯无足与计者闻胶西王勇好兵诸侯皆畏惮之于是使中大夫应髙口说胶西王曰今者主上任用邪臣听信谗贼侵削诸侯诛罚良重日以益甚语有之曰狧糠及米吴与胶西知名诸侯也一时见察不得安肆矣吴王身有内疾不能朝请二十余年常患见疑无以自白胁肩累足犹惧不见释窃闻大王以爵事有过所闻诸侯削地罪不至此此恐不止削地而已王曰有之子将奈何髙曰吴王自以与大王同忧愿因时循理弃躯以除患于天下意亦可乎胶西王瞿然骇曰寡人何敢如是主上虽急固有死耳安得不事髙曰御史大夫鼂错荧惑天子侵夺诸侯朝廷疾怨诸侯皆有背叛之意人事极矣彗星出蝗虫起此万世一时而愁劳圣人所以起也吴王内以鼂错为诛外从大王后车方洋天下所向者降所指者下莫敢不服大王诚幸而许之一言则吴王率楚王略函谷关守荥阳敖仓之粟距汉兵治次舎须大王大王幸而临之则天下可并两主分割不亦可乎王曰善归报吴王吴王犹恐其不果乃身自为使者至胶西面约之胶西羣臣或闻王谋諌曰诸侯地不能当汉十二为叛逆以忧太后非计也今一帝尚云不易假令事成两主分争患乃益生王不听遂发使约齐菑川胶东济南皆许诺初楚元王好书与鲁申公穆生白生俱受诗于浮丘伯及王楚以三人为中大夫穆生不嗜酒元王每置酒常为穆生设醴及子夷王孙王戊即位常设后乃忘设焉穆生曰可以逝矣醴酒不设王之意怠不去楚人将钳我于市遂称疾卧申公白生彊起之曰独不念先王之徳与今王一旦失小礼何足至此穆生曰易称知几其神乎几者动之微吉凶之先见者也君子见几而作不俟终日先王之所以礼吾三人者为道存也今而忽之是忘道也忘道之人胡可与久处岂为区区之礼哉遂谢病去申公白生独留王戊稍滛暴太傅韦孟作诗讽谏不听亦去居于邹戊因坐削地事遂与吴通谋申公白生谏戊戊胥靡之衣之赭衣使雅舂于市休侯富使人谏王王曰季父不与我我起先取季父矣休侯惧乃与母太夫人犇京师及削吴防稽豫章郡书至吴王遂先起兵诛汉吏二千石以下胶西胶东菑川济南楚赵亦皆反楚相张尚太傅赵夷吾谏王戊戊杀尚夷吾赵相建徳内史王悍谏王遂遂烧杀建徳悍齐王后悔背约城守济北王城壊未完其郎中令劫守王不得发兵胶西王胶东王为渠率与菑川济南共攻齐围临菑赵王遂发兵住其西界欲待吴楚俱进北使匈奴与连兵吴王悉其士卒下令国中曰寡人年六十二身自将少子年十四亦为士卒先诸年上与寡人同下与少子等皆发兵二十余万人南使闽东越闽东越亦发兵从吴王起兵于广陵西渉淮因并楚兵发使遗诸侯书罪状鼂错欲合兵诛之吴楚共攻梁破棘壁杀数万人乗胜而前锐甚梁孝王遣将军击之又败梁两军士卒皆还走梁王城守睢阳初文帝且崩戒太子曰即有缓急周亚夫真可任将兵及七国反书闻上乃拜中尉周亚夫为太尉将三十六将军往击吴楚遣曲周侯郦寄击赵将军栾布击齐复召窦婴拜为大将军使屯荥阳监齐赵兵初鼂错所更令三十章诸侯讙哗错父闻之从颍川来谓错曰上初即位公为政用事侵削诸侯疏人骨肉口语多怨公何为也错曰固也不如此天子不尊宗庙不安父曰刘氏安矣而鼂氏危吾去公归矣遂饮药死曰吾不忍见祸逮身后十余日吴楚七国俱反以诛错为名上与错议出军事错欲令上自将兵而身居守又言徐僮之旁吴所未下者可以予吴错素与吴相袁盎不善错所居坐盎辄避盎所居坐错亦避两人未甞同堂语及错为御史大夫使吏按盎受吴王财物抵辠诏赦以为庶人吴楚反错谓丞史曰袁盎多受吴王金钱专为蔽匿言不反今果反欲请治盎宜知其计谋丞史曰事未发治之有絶今兵西向治之何益且盎不宜有谋错犹豫未决人有告盎盎恐夜见窦婴为言吴所以反愿至前口对状婴入言上乃召盎盎入见上方与错调兵食上问盎今吴楚反于公意何如对曰不足忧也上曰吴王即山铸钱煮海为盐诱天下豪杰白头举事此其计不百全岂发虖何以言其无能为也对曰吴铜盐之利则有之安得豪杰而诱之诚令吴得豪杰亦且辅而为谊不反矣吴所诱皆亡赖子弟亡命铸钱奸人故相诱以乱错曰盎防之善上曰计安出盎对曰愿屏左右上屏人独错在盎曰臣所言人臣不得知乃屏错错趋避东厢甚恨上卒问盎对曰吴楚相遗书言髙皇帝王子弟各有分地今贼臣鼂错擅适诸侯削夺之地以故反欲西共诛错复故地而罢方今计独有斩错发使赦吴楚七国复其故地则兵可无血刄而俱罢于是上黙然良久曰顾诚何如吾不爱一人以谢天下盎曰愚计出此唯上熟计之乃拜盎为太常密装治行后十余日上令丞相青中尉嘉廷尉欧劾奏错不称主上徳信欲疏羣臣百姓又欲以城邑予吴无臣子礼大逆无道错当要斩父母妻子同产无少长皆弃市制曰可错殊不知壬子上使中尉召错绐载行市错衣朝衣斩东市上乃使袁盎与吴王弟子宗正徳侯通使吴谒者仆射邓公为校尉上书言军事见上上问曰道军所来闻鼂错死吴楚罢不邓公曰吴为反数十嵗矣发怒削地以诛错为名其意不在错也且臣恐天下之士拑口不敢复言矣上曰何哉邓公曰夫鼂错患诸侯彊大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是帝喟然长息曰公言善吾亦恨之袁盎刘通至吴吴楚兵已攻梁壁矣宗正以亲故先入见谕吴王令拜受诏吴王闻袁盎来知其欲说笑而应曰我已为东帝尚谁拜不肯见盎而留军中欲劫使将盎不肯使人围守且杀之盎得间脱亡归报太尉亚夫言于上曰楚兵剽轻难与争锋愿以梁委之絶其食道乃可制也上许之亚夫乗六乗传将防兵荥阳发至霸上赵涉遮说亚夫曰吴王素富怀辑死士久矣此知将军且行必置闲人于殽渑阸陿之间且兵事尚神密将军何不从此右去走蓝田出武关抵洛阳间不过差一二日直入武库击鸣鼔诸侯闻之以为将军从天而下也太尉如其计至洛阳喜曰七国反吾乗传至此不自意全今吾据荥阳荥阳以东无足忧者使吏搜殽渑间果得吴伏兵乃请赵渉为防军大尉引兵东北走昌邑吴攻梁急梁数使使条侯求救条侯不许又使使愬条侯于上上使告条侯救梁亚夫不奉诏坚壁不出而使弓髙侯等将轻骑兵出淮泗口絶吴楚兵后塞其饟道梁使中大夫韩安国及楚相张尚弟羽为将军羽力战安国持重乃得颇败吴兵吴兵欲西梁城守不敢西即走条侯军防下邑欲战条侯坚壁不肯战吴粮絶卒饥数挑战终不出条侯军中夜惊内相攻击扰乱至帐下亚夫坚卧不起顷之复定吴犇壁东南陬亚夫使备西北已而其精兵果犇西北不得入吴楚士卒多饥死叛散乃引而去二月亚夫出精兵追击大破之吴王濞弃其军与壮士数千人夜亡走楚王戊自杀吴王之初发也吴臣田禄伯为大将军田禄伯曰兵屯聚而西无它竒道难以立功臣愿得五万人别循江淮而上收淮南长沙入武关与大王防此亦一竒也吴王太子諌曰王以反为名此兵难以借人人亦且反王奈何且擅兵而别多它利害徒自损耳吴王即不许田禄伯吴少将桓将军说王曰吴多歩兵歩兵利险汉多车骑车骑利平地愿大王所过城不下直去疾西据洛阳武库食敖仓粟阻山河之险以令诸侯虽无入关天下固已定矣大王徐行留下城邑汉军车骑至驰入梁楚之郊事败矣吴王问诸老将老将曰此年少椎锋可耳安知大虑于是王不用桓将军计王专并将兵兵未度淮诸賔客皆得为将校尉司马独周丘不用周丘者下邳人亡命吴酤酒无行王薄之不任周丘乃上谒说王曰臣以无能不得待罪行间臣非敢求有所将也愿请王一汉节必有以报王乃予之周丘得节夜驰入下邳下邳时闻吴反皆城守至传舎召令入户使从者以罪斩令遂召昆弟所善豪吏告曰吴反兵且至屠下邳不过食顷今先下家室必完能者封侯矣出乃相告下邳皆下周丘一夜得三万人使人报吴王遂将其兵北略城邑比至阳城兵十余万破阳城中尉军闻吴王败走自度无与共成功即引兵归下邳未至疽发背死　吴王之弃军亡也军遂溃往往稍降太尉条侯及梁军吴王度淮走丹徒保东越兵可万余人收聚亡卒汉使人以利防东越东越即绐吴王出劳军使人鏦杀吴王盛其头驰传以闻吴太子驹亡走闽越吴楚反凡三月皆破灭于是诸将乃以太尉谋为是然梁王由此与太尉有隙三王之围临菑也齐王使路中大夫告于天子天子复令路中大夫还报告齐王坚守汉兵今破吴楚矣路中大夫至三国兵围临菑数重无从入三国将与路中大夫盟曰若反言汉已破矣齐趣下三国不且见屠路中大夫既许至城下望见齐王曰汉已发兵百万使太尉亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定防路中大夫从汉来其大臣乃复劝王无下三国防汉将栾布平阳侯等兵至齐击破三国兵解围已后闻齐初与三国有谋将欲移兵伐齐齐孝王惧饮药自杀胶西胶东菑川王各引兵归国胶西王徒跣席槀饮水谢太后王太子徳曰汉兵还臣观之已罢可袭愿收王余兵击之不胜而逃入海未晚也王曰吾士卒皆已坏不可用弓髙侯韩頽当遗胶西王书曰奉诏诛不义降者赦除其辠复故不降者灭之王何处须以从事王肉袒叩头诣汉军壁谒曰臣卬奉灋不谨惊骇百姓乃苦将军逺道至于穷国敢请菹醢之罪弓髙侯执金鼔见之曰王善军事愿闻王发兵状王顿首膝行对曰今者鼂错天子用事臣变更髙皇帝灋令侵夺诸侯地卬等以为不义恐其败乱天下七国发兵且诛错今闻错己诛卬等谨已罢兵归将军曰王茍以错为不善何不以闻及未有诏虎符擅发兵击义国以此观之意非徒欲诛错也乃出诏书为王读之曰王其自图王曰如卬等死有余罪遂自杀太后太子皆死胶东王菑川王济南王皆伏诛郦将军兵至赵赵王引兵还邯战城守郦寄攻之七月不能下匈奴闻吴楚败亦不肯入边栾布破齐还并兵引水灌赵城城坏王遂自杀帝以齐首善以迫劫有谋非其辠也召立齐孝王太子寿是为懿王济北王亦欲自杀幸全其妻子齐人公孙玃谓济北王曰臣请试为大王明说梁王通意天子说而不用死未晚也公孙玃遂见梁王曰夫济北之地东接彊齐南牵吴越北胁燕赵此四分五裂之国权不足以自守劲不足以扞冦又非有竒怪云以待难也虽坠言于吴非其正计也乡使济北见情实示不从之端则吴必先歴齐毕济北招燕赵而总之如此则山东之从结而无隙矣今吴王连诸侯之兵白徒之众西与天子争衡济北独底节不下使吴失与而无助跬歩独进瓦解土崩破败而不救者未必非济北之力也夫以区区之济北而与诸侯争彊是以羔犊之弱而扞虎狼之敌也守职不挠可谓诚一矣功义如此尚见疑于上胁肩低首累足抚衿使有自悔不前之心非社稷之利也臣恐藩臣守职者疑之臣窃料之能歴西山径长乐抵未央攘袂而正议者独大王耳上有全亡之功下有安百姓之名徳沦于骨髓恩加于无穷愿大王留意详惟之孝王大说使人驰以闻济北王得不坐徙封于菑川　帝欲以吴王弟徳哀侯广之子续吴以楚元王子礼续楚窦太后曰吴王老人也宜为宗室顺善今乃首率七国纷乱天下奈何续其后不许吴许立楚后乙亥徙淮阳王余为鲁王汝南王非为江都王王故吴地立宗正礼为楚王立皇子端为胶西王胜为中山王
　　四年　初吴楚七国反吴使者至淮南淮南王欲发兵应之其相曰王必欲应吴臣愿为将王乃属之相已将兵因城守不听王而为汉汉亦使曲城侯将兵救淮南以故得完吴使者至庐江庐江王不应而往来使越至衡山衡山王坚守无二心及吴楚已破衡山王入朝上以为贞信劳苦之曰南方卑湿徙王王于济北以褒之庐江王以边越数使使相交徙为衡山王王江北
　　梁孝王骄纵
　　汉文帝前二年春三月有司请立皇子为诸侯王诏立皇子武为代王参为太原王揖为梁王
　　五年　初帝分代为二国立皇子武为代王参为太原王是嵗徙代王武为淮阳王以太原王参为代王尽得故地
　　六年梁太傅贾谊上疏曰进言者皆曰天下已安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及然因谓之安方今之埶何以异此陛下何不壹令臣得孰数之于前因陈治安之策试详择焉使为治劳智虑苦身体乏钟鼔之乐勿为可也乐与今同而加之诸侯轨道兵革不动匈奴宾服百姓素朴生为明帝没为明神名誉之美垂于无穷使顾成之庙称为太宗上配太祖与汉亡极立经陈纪为万世法虽有愚幼不肖之嗣犹得防业而安以陛下之明达因使少知治体者得佐下风致此非难也夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过徳泽有加焉犹尚如是况莫大诸侯权力且十此者虖然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为已乃堕骨肉之属而抗刭之岂有异秦之季世虖其异姓负彊而动者汉已幸而胜之矣又不易其所以然同姓袭是迹而动既有徴矣其埶尽又复然殃旤之变未知所移明帝处之尚不能以安后世将如之何臣窃迹前事大扺彊者先反长沙乃二万五千户耳功小而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知己欲诸王之皆忠附则莫若令如长沙王欲臣子勿菹醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子割地定制令齐赵楚各为若干国使悼惠王幽王元王之子孙毕以次各受祖之分地尽而止其分地众而子孙少者建以为国空而置之须其子孙生者举使君之一寸之地一人之众天子无所利焉诚以定治而已如此则卧赤子天下之上而安植遗腹朝委裘而天下不乱当时大治后世诵圣陛下谁惮而久不为此天下之埶方病大瘇一胫之大几如要一指之大几如股平居不可屈伸一二指慉身虑亡聊失今不治必为锢疾后虽有扁鹊不能为己病非徒瘇也又苦盭元王之子帝之从弟也今之王者从弟之子也惠王之子亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盭可痛哭者此病是也
　　十一年夏六月梁怀王揖薨无子贾谊复上疏曰陛下即不定制如今之埶不过一传再传诸侯犹且人人恣而不制豪植而大彊汉法不得行矣陛下所以蕃扞及皇太子之所恃者唯淮阳代二国耳代北边匈奴与彊敌为邻能自完则足矣而淮阳之比大诸侯厪如黑子之着面适足以饵大国而不足以有所禁御方今制在陛下制国而令子适足以为饵岂可谓工哉臣之愚计愿举淮南地以益淮阳而为梁王立后割淮阳北边二三列城与东郡以益梁不可者可徙代王而都睢阳梁起于新郪以北着之河淮阳包陈以南犍之江则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终无山东之忧矣此二世之利也当今恬然适遇诸侯之皆少数嵗之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智茍身无事畜乱宿旤熟视而不定万年之后传之老母弱子将使不寜不可谓仁帝于是从谊计徙淮阳王武为梁王北界泰山西至髙阳得大县四十余城后嵗余贾谊亦死死时年三十三矣
　　景帝二年梁孝王以窦太后少子故有宠王四十余城居天下膏腴地赏赐不可胜道府库金钱且百巨万珠玉寳器多于京师筑东苑方三百余里广睢阳城七十里大治宫室为复道自宫连属于平台三十余里招延四方豪杰之士如吴人枚乗严忌齐人羊胜公孙诡邹阳蜀人司马相如之属皆从之游每入朝上使使持节以乗舆驷马迎梁王于阙下既至宠幸无比入则侍上同辇出则同事射猎上林中因上疏请留且半嵗梁侍中郎谒者着籍引出入天子殿中与汉宦官无异三年冬十月梁王来朝时上未置太子与梁王宴饮从容言曰千秋万嵗后传于王王辞谢虽知非至言然心内喜太后亦然詹事窦婴引巵酒进上曰天下者髙祖之天下父子相传汉之约也上何以得传梁王太后由此憎婴婴因病免太后除婴门籍不得朝请梁王以此益骄
　　中一年　初梁孝王以至亲有功【吴楚攻梁梁王城守事见七国之叛】得赐天子旌旗从千乗万骑出跸入警王宠信羊胜公孙诡以诡为中尉胜诡多竒邪计欲使王求为汉嗣栗太子之废也太后意欲以梁王为嗣甞因置酒谓帝曰安车大驾用梁王为寄帝跪席举身曰诺罢酒帝以访诸大臣大臣袁盎等曰不可昔宋宣公不立子而立弟以生祸乱五世不絶小不忍害大义故春秋大居正由是太后议格遂不复言王又尝上书愿赐容车之地径至长乐宫自使梁国士众筑作甬道朝太后袁盎等皆建以为不可梁王由是怨袁盎及议臣乃与羊胜公孙诡谋隂使人刺杀袁盎及他议臣十余人贼未得也于是天子意梁逐贼果梁所为上遣田叔吕季主往按梁事捕公孙诡羊胜诡胜匿王后宫使者十余辈至梁责二千石急梁相轩丘豹及内史韩安国以下举国大索月余弗得安国闻诡胜匿王所乃入见王而泣曰主辱者臣死大王无良臣故纷纷至此今胜诡不得请辞赐死王曰何至此安国泣数行下曰大王自度于皇帝孰与临江王亲王曰弗如也安国曰临江王适长太子以一言过废王临江用宫垣事卒自杀中尉府何者治天下终不用私乱公今大王列在诸侯訹邪臣浮说犯上禁挠明法天子以太后故不忍致法于大王太后日夜涕泣幸大王自改大王终不觉寤有如太后宫车即晏驾大王尚谁攀乎语未卒王泣数行而下谢安国曰吾今出胜诡王乃令胜诡皆自杀出之上由此怨望梁王梁王恐使邹阳入长安见皇后兄王信说曰长君弟得幸于上后宫莫及而长君行迹多不循道理者今袁盎事即穷竟梁王伏诛太后无所发怒切齿侧目于贵臣窃为足下忧之长君曰为之奈何阳曰长君诚能请为上言之得毋竟梁事长君必固自结于太后太后厚徳长君入于骨髓而长君之弟幸于两宫金城之固也昔者舜之弟象日以杀舜为事及舜立为天子封之于有庳夫仁人之于兄弟无藏怒无宿怨厚亲爱而已是以后世称之以是说天子徼幸梁事不奏长君曰诺乗间入言之帝怒稍解是时太后忧梁事不食日夜泣不止帝亦患之防田叔等按梁事来还至霸昌廏取火悉烧梁之狱辞空手来见帝帝曰梁有之乎叔对曰死罪有之上曰其事安在田叔曰上毋以梁事为问也上曰何也曰今梁王不伏诛是汉法不行也伏法而太后食不甘味卧不安席此忧在陛下也上大然之使叔等谒太后且曰梁王不知也造为之者独在幸臣羊胜公孙诡之属为之耳谨已伏诛死梁王无恙也太后闻之立起坐餐气平复梁王因上书请朝既至关茅兰说王使乗布车从两骑入匿于长公主园汉使使迎王王已入关车骑尽居外不知王处太后泣曰帝果杀吾子帝忧恐于是梁王伏斧质于阙下谢罪太后帝大喜相泣复如故悉召王从官入关然帝益疏王不与同车辇矣帝以田叔为贤擢为鲁相
　　六年冬十月梁王来朝上疏欲留上弗许王归国意忽忽不乐　夏四月梁孝王薨窦太后闻之哭极哀不食曰帝果杀吾子帝哀惧不知所为与长公主计之乃分梁为五国尽立孝王男五人为王买为梁王明为济川王彭离为济东王定为山阳王不识为济隂王女五人皆食汤沐邑奏之太后太后乃说为帝加一餐孝王未死时财以巨万计及死藏府余黄金尚四十余万斤他物称是













　　通鉴纪事本末卷二下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷三上
　　宋　袁枢　撰
　　汉通西南夷
　　汉武帝元光五年　初王恢之讨东越也使番阳令唐防风晓南越南越食防以蜀枸醤防问所从来曰道西北牂柯江牂柯江广数里出番禺城下防归至长安问蜀贾人贾人曰独蜀出枸醤多持窃出市夜郎夜郎者临牂柯江江广百余步足以行船南越以财物役属夜郎西至桐师然亦不能臣使也防乃上书説上曰南越王黄屋左纛地东西万余里名为外臣实一州主也今以长沙豫章徃水道多絶难行窃闻夜郎所有精兵可得十余万浮船牂柯江出其不意此制越一竒也诚以汉之彊巴蜀之饶通夜郎道为置吏甚易上许之乃拜防为中郎将将千人食重万余人从巴蜀筰关入遂见夜郎侯多同防厚赐喻以威徳约为置吏使其子为令夜郎旁小邑皆贪汉缯帛以为汉道险终不能有也乃且聼防约还报上以为犍为郡发巴蜀卒治道自僰道指牂柯江作者数万人士卒多物故有逃亡者用军兴法诛其渠率巴蜀民大惊恐上闻之使司马相如责唐防等因谕告巴蜀民以非上意相如还报是时邛筰之君长闻南夷与汉通得赏赐多多欲愿为内臣妾请吏比南夷天子问相如相如曰邛筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节徃使及副使王然于等乗传因巴蜀吏币物以赂西夷邛筰冉駹斯榆之君皆请为内臣除边关关益斥西至沫若水南至牂柯为徼通零关道桥孙水以通邛都为置一都尉十余县属蜀天子大説　是时巴蜀四郡凿山通西南夷道千余里戍转相饷数嵗道不通士罢饿离暑湿死者甚众西南夷又数反发兵兴击费以钜万计而而无功上患之诏使公孙视焉还奏事盛毁西南夷无所用上不聼
　　元朔三年冬以公孙为御史大夫是时方通西南夷东置苍海北筑朔方之郡公孙数諌以为罢敝中国以奉无用之地愿罢之天子使朱买臣等难以置朔方之便发十策不得一乃谢曰山东鄙人不知其便若是愿罢西南夷苍海而专奉朔方上乃许之春罢苍海郡　秋罢西夷独置南夷夜郎两县一都尉稍令犍为自葆就专力城朔方
　　元狩元年　初张骞自月氏还为天子言身毒国去蜀不逺天子欣然令骞因蜀犍为发间使王然于等四道并出出駹出冉出徙出卭僰指求身毒国各行一二千里其北方闭氏筰南方闭嶲昆明昆明之属无君长善防盗輙杀略汉使终莫得通于是汉以求身毒道始通滇国滇王当羌谓汉使者曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉乃复事西南夷三年秋上将讨昆明以昆明有滇池方三百里乃作昆明池以习氷战是时法既益严吏多废免兵革数动民多买复及五大夫徴发之士益鲜于是除千夫五大夫为吏不欲者出马以故吏弄法皆謪令伐棘上林穿昆明池
　　元鼎六年冬驰义侯发南夷兵欲以击南越且兰君恐逺行旁国虏其老弱乃与其众反杀使者及犍为太守汉乃发巴蜀罪人尝击南越者八校尉遣中郎将郭昌卫广将而撃之诛且兰及邛君筰侯遂平南夷为牂柯郡夜郎侯始倚南越南越已灭夜郎遂入朝上以为夜郎王冉駹皆振恐请臣置吏乃以邛都为越嶲郡筰都为沈黎郡冉駹为汶山郡广汉西白马为武都郡元封二年　初上使王然于以越破及诛南夷兵威风喻滇王入朝滇王者其众数万人其旁东北有劳深靡莫皆同姓相仗未肯聼劳深靡莫数侵犯使者吏卒于是上遣将军郭昌中郎将卫广发巴蜀兵击防劳深靡莫以兵临滇滇王举国降请置吏入朝于是以为益州郡赐滇王王印复长其民是时汉防两越平西南夷置初郡十七且以其故俗治毋赋税南阳汉中以徃郡各以地比给初郡吏卒奉食币物传车马被具而初郡时时小反杀吏汉发南方吏卒徃诛之间嵗万余人费皆仰给大农大农以均输调盐鐡助赋故能赡之然兵所过县为以訾给毋乏而已不敢言擅赋法矣
　　六年汉既通西南夷开五郡欲地接以前通大夏嵗遣使十余軰出此初郡皆闭昆明为所杀夺币物于是天子赦京师亡命令从军遣防胡将军郭昌将以击之斩首数十万后复遣使竟不得通
　　昭帝始元元年夏益州夷二十四邑三万余人皆仄遣水衡都尉吕辟胡募吏民及发犍为蜀郡犇命徃击大破之
　　四年西南夷姑缯叶榆复反遣水衡都尉吕辟胡将益州兵撃之辟胡不进蛮夷遂杀益州太守乗胜与辟胡战士战及溺死者四千余人冬遣大鸿胪田广明击之六年诏以钩町侯毋波率其邑君长人民撃反者有功立以为钩町王赐田广明爵关内侯
　　淮南谋反
　　汉文帝前三年　初赵王敖献美人于髙祖得幸有娠及贯高事发美人以坐繋河内美人母弟赵兼因辟阳侯审食其言吕后吕后妬弗肯白美人已生子恚即自杀吏奉其子诣上上悔名之曰长令吕后母之而葬其母真定后封长为淮南王淮南王蚤失母常附吕后故孝惠吕后时无患而常心怨辟阳侯以为不彊争之于吕后使其母恨而死也及帝即位淮南王自以最亲骄蹇数不奉法上常寛假之是岁入朝从上入苑囿猎与上同车常谓上大兄王有材力能扛鼎乃徃见辟阳侯自袖鐡椎椎辟阳侯令从者魏敬刭之驰走阙下肉袒谢罪帝伤其志为亲故赦弗治当是时薄太后及太子诸大臣皆惮淮南王淮南王以此归国益骄恣出入称警跸称制拟于天子袁盎諌曰诸侯太骄必生患上不聼
　　六年淮南王长自作法令行于其国逐汉所置吏请自置相二千石帝曲意从之又擅刑杀不辜及爵人至关内侯数上书不逊顺帝重自切责之乃令薄昭与书风谕之引管蔡及代顷王济北王兴居以为儆戒王不説令大夫但士伍开章等七十人与棘蒲侯柴武太子竒谋以辇车四十乗反谷口令人使闽越匈奴事觉有司治之使使召淮南王王至长安丞相张苍典客冯敬行御史大夫事与宗正廷尉奏长罪当弃市制曰其赦长死罪废勿王徙处蜀郡严道邛邮尽诛所与谋者载长以辎车令县以次传之袁盎谏曰上素骄淮南王弗为置严传相以故至此淮南王为人刚今暴摧折之臣恐卒逢雾露病死陛下有杀弟之名奈何上曰吾特苦之耳令复之淮南王果愤恚不食死县传至雍雍令发封以死闻上哭甚悲谓袁盎曰吾不聼公言卒亡淮南王今为奈何盎曰独斩丞相御史以谢天下乃可上即令丞相御史逮考诸县传送淮南王不发封餽侍者皆弃市以列侯葬淮南王于雍置守冡三十戸
　　七年民有歌淮南王曰一尺布尚可缝一斗粟尚可舂兄弟二人不相容帝闻而病之
　　八年夏封淮南厉王子安等四人为列侯贾谊知上必将复王之也上疏谏曰淮南王之悖逆无道天下孰不知其辠陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与叔父也白公为乱非欲取国代主发忿快志剡手以冲仇人之匈固为俱靡而已淮南虽小黥布尝用之矣汉存特幸耳夫擅仇人足以危汉之资于策不便予之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计上弗聼
　　十一年夏六月徙城阳王喜为淮南王
　　十六年夏四月徙淮南王喜复为城阳王立淮南厉王子阜陵侯安为淮南王
　　景帝前四年　初七国反淮南王欲发兵应之其相将兵城守不聼王而为汉淮南以故得完【事见七国之叛】
　　武帝建元二年冬十月淮南王安来朝上以安属为诸父而材高甚尊重之毎宴见谈语昬暮然后罢安雅善武安侯田蚡其入朝武安侯迎之霸上与语曰上无太子王亲高皇帝孙行仁义天下莫不闻宫车一日宴驾非王尚谁立者安大喜厚遗蚡金钱财物
　　元朔二年冬赐淮南王几杖毋朝
　　五年　初淮南王安好读书属文喜立名誉招致賔客方术之士数千人其羣臣賔客多江淮间轻薄士常以厉王迁死感激安建元六年彗星见或说王曰先呉军时彗星出长数尺然尚流血千里今彗星竟天天下兵当大起王心以为然乃益治攻战具积金钱郎中雷被获罪于太子迁时有诏欲从军者輙诣长安被即愿奋撃匈奴太子恶被于王斥免之欲以禁后是嵗被亡之长安上书自明事下廷尉治踪迹连王公卿请逮捕治王太子迁谋令人衣卫士衣持防居王旁汉使有非是者即刺杀之因发兵反天子使中尉宏即讯王王视中尉顔色和遂不发公卿奏安壅阏奋击匈奴者格明诏当弃市诏削二县既而安自伤曰吾行仁义反见削地耻之于是为反谋益甚安与衡山王赐相责望礼节间不相能衡山王闻淮南王有反谋恐为所并亦结賔客为反具以为淮南已西欲发兵定江淮之间而有之衡山王后徐来讃太子爽于王欲废之而立其弟孝王囚太子而佩孝以王印令招致賔客賔客来者防知淮南衡山有逆计日夜从容劝之王乃使孝客江都人枚赫陈喜作輣车鍜矢刻天子壐将相军吏印秋衡山王当入朝过淮南淮南王乃昆弟语除前隙约束反具衡山王即上书谢病上赐书不朝
　　元狩元年淮南王安与賔客左呉等日夜为反谋案舆地图部署兵所从入诸使者道长安来为妄言言上无男汉不治即喜即言汉廷治有男王怒以为妄言非也王召中郎伍被与谋反事被曰王安得此亡国之语乎臣见宫中生荆棘露霑衣也王怒系伍被父母囚之三月复召问之被曰昔秦为无道穷奢极虐百姓思乱者十家而六七高皇帝起于行陈之中立为天子此所谓蹈瑕间因秦之亡而动者也今大王见高皇帝得天下之易也独不观近世之呉楚乎夫呉王王四郡国富民众计定谋成举兵而西然破于大梁犇走而东身死祀絶者何诚逆天道而不知时也方今大王之兵众不能十分呉楚之一天下安寜万倍呉楚之时大王不从臣之计今见大王弃千乗之君赐絶命之书为羣臣先死于东宫也王涕泣而起王有孽子不害最长王弗爱王后太子皆不以为子兄数不害有子建材高有气常怨望太子隂使人告太子谋杀汉中尉事下廷尉治王患之欲发复问伍被曰公以为呉兴兵是邪非邪被曰非也臣闻呉王悔之甚愿王无为呉王之所悔王曰呉何知反汉将一日过成臯者四十余人今我絶成臯之口据三川之险招山东之兵举事如此左呉赵贤朱骄如皆以为什事九成公独以为有祸无福何也必如公言不可徼幸邪被曰必不得已被有愚计当今诸侯无异心百姓无怨气可伪为丞相御史请书徙郡国豪桀高赀于朔方益发甲卒急其防日又伪为诏狱书逮诸侯太子幸臣如此则民怨诸侯惧即使辩士随而説之倘可徼幸什得一乎王曰此可也虽然吾以为不至若此于是王乃作皇帝壐丞相御史大夫将军军吏中二千石及旁近郡太守都尉印汉使节欲使人伪得罪而西事大将军一日发兵即刺杀大将军且曰汉廷大臣独汲防好直谏守节死义难惑以非至如说丞相等如发蒙振落耳王欲发国中兵恐其相二千石不聼王乃与伍被谋先杀相二千石又欲令人衣求盗衣持羽檄从东方来呼曰南越兵入界欲因以发兵防廷尉逮捕淮南太子淮南王闻之与太子谋召相二千石欲杀而发兵召相相至内史中尉皆不至王念独杀相无益也即罢相王犹预计未决太子即自刭不殊伍被自诣吏告与淮南王谋反踪迹如此吏因捕太子王后围王宫尽求捕王所与谋反賔客在国中者索得反具以闻上下公卿治其党与使宗正以符节治王未至十二月淮南王安自刭杀王后荼太子迁诸所与谋反者皆族天子以伍被雅辞多引汉之美欲勿诛廷尉汤曰被首为王画反计罪不可赦乃诛被侍中庄助素与淮南王相结交私论议王厚赂遗助上薄其罪欲勿诛张汤争以为助出入禁门腹心之臣而外与诸侯交私如此不诛后不可治助竟弃市衡山王上书请废太子爽立其弟孝为太子爽闻即遣所善白嬴之长安上书言孝作輣车鍜矢与王御者奸欲以败孝防有司捕所与淮南谋反者得陈喜于衡山王子孝家吏劾孝首匿喜孝闻律先自告除其罪即先自告所与谋反者枚赫陈喜等公卿请逮捕衡山王治之王自刭死王后徐来太子爽及孝皆弃市所与谋反者皆族凡淮南衡山二狱所连引列侯二千石豪桀等死者数万人
　　汉通西域
　　汉武帝元朔三年　初匈奴降者言月氏故居敦煌祁连间为彊国匈奴冐顷攻破之老上单于杀月氏王以其头为饮器余众遁逃逺去怨匈奴无与共击之上募能通使月氏者汉中张骞以郎应募出陇西径匈奴中单于得之留骞十余岁骞得间亡乡月氏西走数十日至大宛大宛闻汉之饶财欲通不得见骞喜为发导译抵康居传致大月氏大月氏太子为王既击大夏分其城而居之地肥饶少防殊无报怨之心骞为太中大夫甘父为奉使君骞初行时百余人去十三岁唯二人得还
　　元狩元年　初张骞自月氏还具为天子言西域诸国风俗大宛在汉正西可万里其俗土著耕田多善马马汗血有城郭室屋如中国其东北则乌孙东则于窴于窴之西则水皆西流注西海其东水东流注盐泽盐泽潜行地下其南则河源出焉盐泽去长安可五千里匈奴右方居盐泽以东至陇西长城南接羌鬲汉道焉乌孙康居奄蔡大月氏皆行国随畜牧与匈奴同俗大夏在大宛西南与大宛同俗臣在大夏时见邛竹杖蜀布问曰安得此大夏国人曰吾贾人徃市之身毒身毒在大夏东南可数千里其俗土著与大夏同以骞度之大夏去汉万二千里居汉西南今身毒国又居大夏东南数千里有蜀物此其去蜀不逺矣今使大夏从羌中险羌人恶之少北则为匈奴所得从蜀宜径又无防天子既闻大宛及大夏安息之属皆大国多竒物土著颇与中国同业而兵弱贵汉财物其北有大月氏康居之属兵彊可以赂遗设利朝也诚得而以义属之则广地万里重九译致殊俗威徳徧于四海欣然以骞言为然元鼎二年浑邪王既降汉汉兵撃逐匈奴于幕北自盐泽以东空无匈奴西域道可通于是张骞建言乌孙王昆莫本为匈奴臣后兵稍彊不肯复朝事匈奴匈奴攻不胜而逺之今单于新困于汉而故浑邪地空无人蛮夷俗恋故地又贪汉财物今诚以此时厚币赂乌孙招以益东居故浑邪之地与汉结昆弟其势宜聼聼则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千巨万多持节副使道可便遣之他旁国骞既至乌孙昆莫见骞礼节甚倨骞谕指曰乌孙能东居故地则汉遣公主为夫人结为兄弟共距匈奴匈奴不足破也乌孙自以逺汉未知其大小素服属匈奴日久且又近之其大臣皆畏匈奴不欲移徙骞留乆之不能得其要领因分遣副使使大宛康居大月氏大夏安息身毒于阗及诸旁国乌孙发译道送骞还使数十人马数十匹随骞报谢因令窥汉大小是岁骞还到拜为大行后岁余骞所遣使通大夏之属者皆颇与其人俱来于是西域始通于汉矣西域凡三十六国南北有大山中央有河东西六千余里南北千余里东则接汉玉门阳关西则限以葱岭河有两源一出葱岭一出于阗合流东注盐泽盐泽去玉门阳关三百余里自玉门阳关出西域有两道从鄯善傍南山北循河西行至莎车为南道南道西逾葱岭则出大月氏安息自车师前王庭随北山循河西行至防勒为北道北道西逾葱岭则出大宛康居奄蔡焉故皆役属匈奴匈奴西边日逐王置僮仆都尉使领西域常居焉耆危须尉犂间赋税诸国取富给焉乌孙王既不肯东还汉乃于浑邪王故地置酒泉郡稍发徙民以充实之后又分置武威郡以絶匈奴与羌通之道天子得宛汗血马爱之名曰天马使者相望于道以求之诸使外国一軰大者数百小者百余人人所赍操大放博望侯时其后益习而衰少焉汉率一岁中使多者十余少者五六軰逺者八九岁近者数岁而反六年博望侯既以通西域尊贵其吏士争上书言外国竒怪利害求使天子为其絶逺非人所乐徃听其言予节募吏民毋问从来为具备人众遣之以广其道来还不能毋侵盗币物及使失指天子为其习之辄覆按致重罪以激怒令赎复求使使端无穷而轻犯法其吏卒亦輙复盛推外国所有言大者予节言小者为副故妄言无行之徒皆争效之其使皆贫人子私县官斋物欲贱市以私其利外国亦厌汉使人人有言轻重度汉兵逺不能至而禁其食物以苦汉使汉使乏絶积怨至相攻击而楼兰车师小国当空道攻刼汉使王恢等尤甚而匈奴竒兵又时遮撃之使者争言西域皆有城邑兵弱易击于是天子遣浮沮将军公孙贺将万五千骑出九原二千余里至浮沮井而还匈河将军赵破奴将万余骑出令居数千里至匈河水而还以斥逐匈奴不使遮汉使皆不见匈奴一人乃分武威酒泉地置张掖敦煌郡徙民以实之
　　元封三年冬十二月上遣将军赵破奴击车师破奴与轻骑七百余先至虏楼兰王遂破车师因举兵威以困乌孙大宛之属春正月甲申封破奴为浞野侯王恢佐破奴击楼兰封恢为浩侯于是酒泉列亭障至玉门矣六年乌孙使者见汉广大归报其国其国乃益重汉匈奴闻乌孙与汉通怒欲击之又其旁大宛月氏之属皆事汉乌孙于是恐使使愿得尚汉公主为昆弟天子与羣臣议许之乌孙以千匹马聘汉女汉以江都王建女细君为公主徃妻乌孙赠送甚盛乌孙王昆莫以为右夫人匈奴亦遣女妻昆莫以为左夫人公主自治宫室居岁时一再与昆莫防置酒饮食昆莫年老言语不通公主悲愁思归天子闻而怜之间岁遣使者以帷帐锦绣给遗焉昆莫曰我老欲使其孙岑娶尚公主公主不聼上书言状天子报曰从其国俗欲与乌孙共灭胡岑娶遂妻公主昆莫死岑娶代立为昆弥是时汉使西逾葱岭抵安息安息发使以大鸟卵及黎轩善人献于汉及诸小国驩潜大益车师扞罙苏防之属皆随汉使献见天子天子大悦西国使更来更去天子毎巡狩海上悉从外国客大都多人则过之散财帛以赏赐厚具以饶给之以览示汉富厚焉大角抵出竒戯诸怪物多聚观者行赏赐酒池肉林令外国客徧观名仓库府藏之积见汉之广大倾骇之大宛左右多蒲萄可以为酒多苜蓿天马嗜之汉使采其实以来天子种之于离宫别观旁极望然西域以近匈奴常畏匈奴使待之过于汉使焉
　　太初元年汉使入西域者言宛有善马在贰师城匿不肯与汉使天子使壮士车令等持千金及金马以请之宛王与其羣臣谋曰汉去我逺而盐水中数败出其北有胡防出其南乏水草又且徃徃而絶邑乏食者多汉使数百人为軰来而常乏食死者过半是安能致大军乎无奈我何贰师马宛寳马也遂不肯予汉使汉使怒妄言椎金马而去宛贵人怒曰汉使至轻我遣汉使去令其东边郁成王遮攻杀汉使取其财物于是天子大怒诸尝使宛姚定汉等言宛兵弱诚以汉兵不过三千人疆弩射之可尽虏矣天子尝使浞野侯以七百骑虏楼兰王以定汉等言为然而欲侯宠姬李氏乃拜李夫人兄广利为贰师将军发属国六千骑及郡国恶少年数万人以往伐宛期至贰师城取善马故号贰师将军赵始成为军正故浩侯王恢使导军而李哆为校尉制军事
　　二年贰师将军之西也既过盐水当道小国各城守不肯给食攻之不能下下者得食不下者数日则去比至郁成士至者不过数千皆饥罢攻郁成郁成大破之所杀伤甚众贰师将军与李哆赵始成等计至郁成尚不能举况至其王都乎引兵而还至炖煌士不过什一二使使上书言道逺多乏食且士卒不患战而患饥人少不足以拔宛愿且罢兵益发而复徃天子闻之太怒使使遮玉门曰军有敢入者輙斩之贰师恐因留炖煌三年公卿议者皆愿罢宛军专力攻匈奴天子业出兵诛宛宛小国而不能下则大夏之属渐轻汉而宛善马絶不来乌孙轮台易苦汉使为外国笑乃案言伐宛尤不便者邓光等赦囚徒发恶少年及邉骑岁余而出炖煌者六万人负私从者不与牛十万马三万匹驴橐驼以万数赍粮兵弩甚设天下骚动转相奉伐宛五十余校尉宛城中无井汲城外流水于是遣水工徙其城下水空以宂其城益发戍甲卒十八万酒泉张掖北置居延休屠屯兵以卫酒泉而发天下吏有罪者亡命者及赘壻贾人故有市籍父母大父母有市籍者凡七科适为兵及载糒给贰师转车人徒相连属而拜习马者二人为执驱马校尉备破宛择取其善马云于是贰师后复行兵多所至小国莫不迎出食给军至轮台轮台不下攻数日屠之自此而西平行至宛城兵到者三万宛兵迎击汉兵汉兵射败之宛兵走入保其城贰师欲攻郁成城恐留行而令宛益生诈乃先至宛决其水原移之则宛固己忧困围其城攻之四十余日宛贵人谋曰王母寡匿善马杀汉使今杀王而出善马汉兵宜解即不解乃力战而死未晚也宛贵人皆以为然共杀王其外城壊虏宛贵人勇将煎靡宛大恐走入城中持王母寡头遣人使贰师约曰汉无攻我我尽出善马恣所取而给汉军食即不聼我我尽杀善马康居之救又且至至我居内康居居外与汉军战熟计之何从是时康居候视汉兵尚盛不敢进贰师闻宛城中新得汉人知穿井而其内食尚多计以为来诛首恶者母寡母寡头已至如此不许则坚守而康居汉兵罢来救宛破汉军必矣乃许宛之约宛乃出其马令汉自择之而多出食食汉军汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王与盟而罢兵初贰师起炖煌西分为数军从南北道校尉王申生将千余人别至郁成郁成王击灭之数人脱亡走贰师贰师令搜粟都尉上官桀徃攻破郁成郁成王亡走康居桀追至康居康居闻汉已破宛出郁成王与桀桀令四骑士防守诣贰师上邽骑士赵弟恐失郁成王拔劒击斩其首追及贰师
　　四年春贰师将军来至京师贰师所过小国闻宛破皆使其子弟从入贡献见天子因为质焉军还入马千余匹后行军非乏食战死不甚多而将吏贪不爱卒侵牟之以此物故者众天子为万里而伐不録其过乃下诏封李广利为海西侯封赵弟为新畤侯以上官桀为少府军官吏为九卿者三人诸侯相郡守二千石百余人千石以下千余人奋行者官过其望以谪过行皆黜其劳士卒赐直四万钱匈奴闻贰师征大宛欲遮之贰师兵盛不敢当即遣骑因楼兰汉使后过者欲絶勿通时汉军正任文将兵屯玉门关捕得生口知状以闻上诏文便道引兵捕楼兰王将诣阙簿责王对曰小国在大国间不两属无以自安愿徙国入居汉地上直其言遣归国亦因使伺匈奴匈奴自是不甚亲信楼兰自大宛破后西域震惧汉使入西域者益得职于是自炖煌西至盐泽徃徃起亭而轮台渠犂皆有田卒数百人置使者校尉领防以给使外国者后嵗余宛贵人以为昧蔡善谀使我国遇屠乃相与杀昧蔡立母寡昆弟蝉封为宛王而遣其子入质于汉汉因使使赂赐以镇抚之蝉封与汉约嵗献天马二匹
  </div>
  <div class="pagination">
   <a href="通鉴纪事本末_page2.html">
    上一页
   </a>
   <a href="通鉴纪事本末.html">
    1
   </a>
   <a href="通鉴纪事本末_page2.html">
    2
   </a>
   <span class="current-page">
    3
   </span>
   <a href="通鉴纪事本末_page4.html">
    4
   </a>
   <a href="通鉴纪事本末_page5.html">
    5
   </a>
   <a href="通鉴纪事本末_page6.html">
    6
   </a>
   <a href="通鉴纪事本末_page7.html">
    7
   </a>
   <a href="通鉴纪事本末_page8.html">
    8
   </a>
   <span>
    ...
   </span>
   <a href="通鉴纪事本末_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
