<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 36 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 36 页/共 48 页
  </h1>
  <div class="content">
   唐宗开元二十五年春二月己亥河西节度使崔希逸袭吐蕃破之于青海西初希逸遣使谓吐蕃边将乞力徐曰两国通好今为一家何必更置兵守捉妨人耕牧请皆罢之乞力徐曰常侍忠厚言必不欺然朝廷未必専以边事相委万一有奸人交鬭其间掩吾不备悔之何及希逸固请乃刑白狗为盟各去守备于是吐蕃畜牧被野时吐蕃西击勃律勃律来告急上命吐蕃罢兵吐蕃不奉诏遂破勃律上甚怒防希逸傔人孙诲入奏事自欲求功奏称吐蕃无备请掩击必大获上命内给事赵惠琮与诲偕往审察事宜惠琮等至则矫诏令希逸袭之希逸不得已发兵自凉州南入吐蕃境二千余里至青海西与吐蕃战大破之斩首二千余级乞力徐脱身走惠琮诲皆受厚赏自是吐蕃复絶朝贡
　　二十六年春三月吐蕃寇河西节度使崔希逸击破之鄯州都督知陇右留后杜希望攻吐蕃新城拔之以其地为威戎军置兵一千戍之　夏五月乙酉李林甫兼河西节度使丙申以崔希逸为河南尹希逸自念失信于吐蕃内怀愧恨未几而卒　六月辛丑以岐州刺史萧炅为河西节度使摠留后事鄯州都督杜希望为陇右节度使太仆卿王昱为劒南节度使分道经畧吐蕃仍毁所立赤岭碑【立碑事见吐蕃请和】　秋七月杜希望将鄯州之众夺吐蕃河桥筑盐泉城于河左吐蕃发兵三万逆战希望众少不敌将卒皆惧左威卫郎将王忠嗣帅所部先犯其陈所向辟易杀数百人虏陈乱希望纵兵乘之虏遂大败置镇西军于盐泉忠嗣以功迁左金吾将军　初仪鳯中吐蕃陷安戎城而据之其地险要唐屡攻之不克劒南节度使王昱筑两城于其侧顿军蒲婆岭下运资粮以逼之吐蕃大发兵救安戎城昱众大败死者数千人昱脱身走粮仗军资皆弃之贬昱括州刺史再贬高要尉而死
　　二十七年秋八月壬午吐蕃寇白草安人等军陇右节度使萧炅击破之
　　二十八年春三月章仇兼琼潜与安戎城中吐蕃翟都局及维州别驾董承晏结谋使局开门引内唐兵尽杀吐蕃将卒使监察御史许逺将兵守之逺敬宗之曾孙也　夏六月吐蕃围安戎城
　　冬十月吐蕃寇安戎城及维州发关中彊骑救之吐蕃引去更命安戎城曰平戎　十二月金城公主薨吐蕃告丧且请和上不许【公主嫁吐蕃事见吐蕃请和】
　　二十九年夏六月吐蕃四十万众入寇至安仁军浑厓峯骑将臧希液帅众五千击破之　冬十二月乙巳吐蕃屠达化县陷石堡城盖嘉运不能御
　　天宝二年夏四月丁亥皇甫惟明引军出西平击吐蕃行千余里攻洪济城破之
　　四载秋九月陇右节度使皇甫惟明与吐蕃战于石堡城为虏所败副将褚誗战死
　　六载冬十月河西陇右节度使王忠嗣以部将哥舒翰为大将军副使李光弼为河西兵马使充赤水军使翰父祖本突骑施别部酋长光弼契丹王楷洛之子也皆以勇畧为忠嗣所重忠嗣使翰击吐蕃有同列为之副倨慢不为用翰挝杀之军中股栗累功至陇右节度副使每嵗积石军麦熟吐蕃輙来获之无能御者边人谓之吐蕃麦庄翰先伏兵于其侧虏至断其后夹撃之无一人得返者自是不敢复来上欲使王忠嗣攻吐蕃石堡城忠嗣上言石堡险固吐蕃举国守之今顿兵其下非杀数万人不能克臣恐所得不如所亡不如且厉兵秣马俟其有衅然后取之上意不快将军董延光自请将兵取石堡城上命忠嗣分兵助之忠嗣不得已奉诏而不尽副延光所欲延光怨之李光弼言于忠嗣曰大夫以爱士卒之故不欲成延光之功虽迫于制书实夺其谋也何以知之今以数万众授之而不立重赏士卒安肯为之尽力乎然此天子意也彼无功必归罪于大夫大夫军府充牣何爱数万段帛不以杜其谗口乎忠嗣曰今以数万之众争一城得之未足以制敌不得亦无害于国故忠嗣不欲为之忠嗣今受责天子不过以金吾羽林一将军归宿卫其次不过黔中上佐忠嗣岂以数万人之命易一官乎李将军子诚爱我矣然吾志决矣子勿复言光弼曰向者恐为大夫之累故不敢不言今大夫能行古人之事非先弼所及也遂趋出延光过期不克言忠嗣沮挠军计上怒李林甫因使济阳别驾魏林告忠嗣尝自言我幼养宫中与忠王相爱狎欲拥兵以尊奉太子敇征忠嗣入朝委三司鞫之上闻哥舒翰名召见华清宫与语悦之十一月辛卯以翰判西平太守充陇右节度使以朔方节度使安思顺判武威郡事充河西节度使　初将军高仙芝本高丽人从军安西仙芝骁勇善骑射节度使夫防灵詧累荐至安西副都护都知兵马使充四镇节度副使吐蕃以女妻小勃律王及其旁二十余国皆附吐蕃贡献不入前后节度使讨之皆不能克制以仙芝为行营节度使将万骑讨之自安西行百余日乃至特勒满川分军为三道期以七月十三日防吐蕃连云堡下有兵近万人不意唐兵猝至大惊依山拒战礮櫑如雨仙芝以郎将高陵李嗣业为陌刀将令之曰不及日中决湏破虏嗣业执一旗引陌刀缘险先登力战自辰至已大破之斩首五千级捕虏千余人余皆逃溃中使边令诚以入虏境已深惧不敢进仙芝乃使令诚以羸弱三千守其城复进三日至坦驹岭下峻阪四十余里前有阿弩越城仙芝恐士卒惮险不肯下先令人胡服诈为阿弩越守者迎降云阿弩越赤心归唐娑夷水藤桥已斫断矣娑夷即弱水也其水不能胜草芥藤桥者通吐蕃之路也仙芝阳喜士卒乃下又三日阿弩越城迎者果至明日仙芝入阿弩越城遣将军席元庆将千骑前行谓曰小勃律闻大军至其君臣百姓必走山谷第呼出取缯帛称敇赐之大臣至尽缚之以待我元庆如其言悉缚诸大臣王及吐蕃公主逃入石窟取不可得仙芝至斩其附吐蕃者大臣数人藤桥去城犹六十里仙芝急遣元庆往斫之甫毕吐蕃兵大至已无及矣藤桥濶尽一矢力修之期年乃成八月仙芝虏小勃律王及吐蕃公主而还九月至连云堡与边令诚俱月末至播密川遣使奏状至河西夫防灵詧怒仙芝不先言已而遽发奏一不迎劳骂仙芝曰噉狗粪高丽奴汝官皆因谁得而不待我处分擅奏捷书高丽奴汝罪当斩但以汝新有功不忍耳仙芝但谢罪
　　七载冬十二月哥舒翰筑神威军于青海上吐蕃至翰击破之又筑城于青海中龙驹岛谓之应龙城吐蕃屛迹不敢近青海
　　八载夏六月上命陇右节度使哥舒翰帅陇右河西及突厥阿布思兵益以朔方河东兵凡六万三千攻吐蕃石堡城其城三面险絶惟一径可上吐蕃但以数百人守之多贮粮食积檑木及石唐兵前后屡攻之不能克翰进攻数日不防召禆将高秀岩张守瑜欲斩之二人请三日期可克如期拔之获吐蕃铁刃悉诺罗等四百人唐士卒死者数万果如王忠嗣之言顷之翰又遣兵于赤岭西开屯田以谪卒二千戍龙驹岛冬冰合吐蕃大集戍者尽没　闰月乙丑以石堡城为神武军九载冬十二月关西游弈使王难得击吐蕃克玉桥拔树敦城以难得为白水军使
　　十四载春正月苏毗王子悉诺逻去吐蕃来降　夏四月癸巳以苏毗王子悉诺逻为怀义王赐姓名李忠信吐蕃赞普乞梨苏笼猎赞卒子娑悉笼猎赞立
　　肃宗至徳元载　吐蕃陷威戎神威定戎宣威制胜金天天成等军石堡城百谷城雕窠城
　　二载冬十月吐蕃陷西平
　　乾元元年吐蕃陷河源军
　　上元元年吐蕃陷廓州
　　宝应元年建寅月甲辰吐蕃遣使请和
　　代宗广徳元年夏四月郭子仪数上言吐蕃党项不可忽宜早为之备辛丑遣兼御史大夫李之芳等使于吐蕃为虏所留二年乃得归　秋七月吐蕃入大震关陷兰廓河鄯洮岷秦成渭等州尽取河西陇右之地唐自武徳以来开拓边境地连西域皆置都督府州县开元中置朔方陇右河西安西北庭诸节度使以统之歳发山东丁壮为戍卒缯帛为军资开屯田供糗粮设监牧畜马牛军城戍逻万里相望及安禄山反边兵精鋭者皆征发入援谓之行营所留兵单弱胡虏稍蚕食之数年间西北数十州相继沦没自鳯翔以西邠州以北皆为左衽矣　吐蕃之初入寇也边将告急程元振皆不以闻冬十月吐蕃寇泾州刺史高晖以城降之遂为之乡导引吐蕃深入过邠州上始闻之辛未寇奉天武功京师震骇诏以雍王适为关内元帅郭子仪为副元帅出镇咸阳以御之子仪闲废日久部曲离散至是召募得二十骑而行至咸阳吐蕃帅吐谷浑党项氐羌二十余万众弥漫数十里已自司竹园度渭循山而东子仪使判官中书舍人王延昌入奏请益兵程元振遏之竟不召见癸酉渭北行营兵马使吕月将将精卒二千破吐蕃于盩厔之西乙亥吐蕃寇盩厔月将复与力战兵尽为虏所擒上方治兵而吐蕃已度便桥仓猝不知所为丙子出幸陜州官吏藏窜六军逃散郭子仪闻之遽自咸阳归长安比至车驾已去上才出苑门度浐水射生将王献忠拥四百骑叛还长安胁丰王珙等十王西迎吐蕃遇子仪于开逺门内子仪叱之献忠下马谓子仪曰今主上东迁社稷无主令公身为元帅废立在一言耳子仪未应珙越次言曰公何不言子仪责让之以兵援送行在丁丑车驾至华州官吏奔散无复供拟扈从将士不免冻馁防观军容使鱼朝恩将神策军自陜来迎上乃幸朝恩营丰王珙见上于潼关上不之责退至幕中有不逊语羣臣奏请诛之乃赐死戊寅吐蕃入长安高晖与吐蕃大将马重英等立故邠王守礼之孙广武王承宏为帝改元置百官以前翰林学士于可封等为相吐蕃剽掠府库市里焚闾舍长安中萧然一空苖晋卿病卧家遣人舆入迫胁之晋卿闭口不言虏不敢杀于是六军散者所在掠剽士民避乱皆入山谷辛巳上至陜百官稍有至者郭子仪引三十骑自御宿川循山而东谓王延昌曰六军将士逃溃者多在商州今速往收之并发武关防兵数日间北出蓝田以向长安吐蕃必遁过蓝田遇元帅都虞侯臧希让鳯翔节度使高升得兵近千人子仪与延昌谋曰溃兵至商州官吏必逃匿而人乱使延昌自直径入商州抚谕之诸将方纵兵暴掠闻子仪至皆大喜聴命子仪恐吐蕃逼乘舆畱军七盘三日乃行比至商州行收兵并武闗防兵合四千人军势稍振子仪乃泣谕将士以共雪国耻取长安皆感激受约束子仪请太子宾客第五琦为粮料使给军食上赐子仪诏恐吐蕃东出潼关征子仪诣行在子仪表称臣不收京城无以见陛下若出兵蓝田虏必不敢东向上许之鄜坊节度判官段秀实説节度使白孝徳引兵赴难孝徳即日大举南趣京畿与蒲陜商华合势进击吐蕃既立广武王承宏欲掠城中士女百工整众归国子仪使左羽林大将军长孙全绪将二百骑出蓝田观虏势令第五琦摄京兆尹与之偕行又令宝应军使张知节将兵继之全绪至韩公堆昼则击皷张旗帜夜则多燃火以疑吐蕃前光禄卿殷仲卿聚众近千人保蓝田与全绪相表里帅二百余骑直度浐水吐蕃惧百姓又绐之曰郭令公自商州将大军不知其数至矣虏以为然稍稍引军去全緖又使射生将王甫入城阴结少年数百夜击鼔大呼于朱雀街吐蕃惶骇庚寅悉众遁去高晖闻之帅麾下三百余骑东走至潼关守将李日越擒而杀之壬辰诏以元载判元帅行军司马以第五琦为京兆癸巳以郭子仪为西京留守甲午子仪发商州　己亥以鱼朝恩部将皇甫温为陜州刺史周智光为华州刺史　吐蕃入寇骠骑大将军判元帅行军司马程元振不以时奏致上狼狈出幸上发诏征诸道兵李光弼等皆忌元振居中莫有至者中外咸切齿而莫敢发言太常博士柳伉上疏以为犬戎犯关度陇不血刃而入京师劫宫关焚陵寝武士无一人力战者此将帅叛陛下也陛下疏元功委近习日引月长以成大祸羣臣在廷无一人犯颜囘虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入关此四方叛陛下也内外离叛陛下以今日之势为安邪危邪若以为危岂得高枕不为天下讨罪人乎臣闻良医疗疾当病饮药药不当病犹无益也陛下视今日之病何繇至此乎必欲存宗庙社稷独斩元振首驰告天下悉出内使隶诸州持神策兵付大臣然后削尊号下诏引咎曰天下其许朕自新改过宜即募士西赴朝廷若以朕恶未悛则帝王大器敢妨圣贤其聴天下所往如此而兵不至人不感天下不服臣请阖门寸斩以谢陛下上以元振尝有保护功十一月辛丑削元振官爵放归田里　吐蕃还至鳯翔节度使孙志直闭城拒守吐蕃围之数日镇西节度使马璘闻车驾幸陜将精骑千余自河西入赴难转鬭至鳯翔值吐蕃围城璘帅众持满外向突入城中不解甲背城出战单骑先士卒奋击俘斩千计而归明日虏复逼城请战璘开悬门以待之虏引退曰此将军不惜死宜避之遂去居于原防成渭之地　十二月丁亥车驾发陜州左丞颜真卿请上先谒陵庙然后还宫元载不从真卿怒曰朝廷岂堪相公再坏邪载由是衔之甲午上至长安郭子仪帅城中百官及诸军迎于浐水东伏地待罪上劳之曰用卿不早故及于此　以鱼朝恩为天下观军容宣慰处置使摠禁兵权宠无比筑城于鄠县及中渭桥屯兵以备吐蕃以骆奉仙为鄠县筑城使遂将其兵　吐蕃陷松维保三州及云山新筑二城西川节度使高适不能救于是劒南西山诸州亦入于吐蕃矣
　　二年仆固怀恩反八月泾原奏怀恩引囘纥吐蕃十万众入寇京师震骇诏郭子仪帅诸将出镇奉天　辛巳子仪发赴奉天九月辛亥以郭子仪充北道邠宁泾原河西以来通和吐蕃使以陈郑泽潞节度使李抱玉充南道通和吐蕃使郭子仪闻吐蕃逼邠州甲寅遣其子朔方兵马使晞将兵万人救之　己未劒南节度使严武破吐蕃七万众拔当狗城　邠宁节度使白孝德败吐蕃于宜禄　冬十月仆固怀恩引囘纥吐蕃至邠州庚午严武拔吐蕃盐川城　仆固怀恩与囘纥吐蕃逼奉天京师戒严
　　永泰元年春三月庚戌吐蕃遣使请和诏元载杜鸿渐与盟于兴唐寺　秋九月仆固怀恩诱囘纥吐蕃数十余万众俱入寇【事见仆固怀恩之叛】　劒南节度使严武以将军崔旰为汉州刺史使将兵击吐蕃于西山连拔其数城攘地数百里
　　大歴元年春二月己亥命大理少卿杨济修好于吐蕃二年夏四月庚子命宰相鱼朝恩与吐蕃盟于兴唐寺九月吐蕃众数万围灵州游骑至潘原宜禄诏郭子
　　仪自河中帅甲士三万镇泾阳京师戒严甲子子仪移镇奉天　冬十月戊寅朔方节度使路嗣防破吐蕃于灵州城下斩首二千余级吐蕃引去
　　三年八月壬戌吐蕃十万众寇灵武丁卯吐蕃尚赞摩二万众寇邠州京师戒严邠宁节度使马璘击破之九月壬申命郭子仪将兵五万屯奉天以备吐蕃　壬午朔方骑将白元光击吐蕃破之　壬辰元光又破吐蕃二万众于灵武鳯翔节度使李抱玉使右军都将临洮李晟将兵五千击吐蕃晟曰以力则五千不足用以谋则太多乃将千人兼行出大震关至临洮屠吐蕃定秦堡焚其积聚虏堡帅慕容谷种而还吐蕃闻之释灵州之围而去戊戌京师解严　冬十一月郭子仪还河中元载以吐蕃连歳入寇马璘以四镇兵屯邠宁力不能拒而郭子仪以朔方重兵镇河中深居腹中无事之地乃与子仪及诸将议徙璘镇泾州而使子仪以朔方兵镇邠州曰若以边土荒残军费不给则以内地租税及运金帛以助之诸将皆以为然十二月己酉徙马璘为泾原节度使以邠宁庆三州隶朔方璘先往城泾州以都虞侯段秀实知邠州留后初四镇北庭兵逺赴中原之难久羇旅数迁徙四镇歴汴虢鳯翔北庭歴怀绛鄜然后至邠颇积劳及徙泾州众皆怨诽刀斧兵马使王童之谋作乱期以辛酉旦警严而发前夕有告之者秀实阳召掌漏者怒之以其失节令每更来白趣延之数刻遂四更而曙童之不果发秀实欲讨之而辞迹未露恐军中疑其寃告者又云今夕欲焚马坊草因救火谋作乱中夕火果发秀实命军中行者皆止坐者勿起各整部伍严守要害童之白请救火不许及旦捕童之及其党八人皆斩之下令曰后徙者族流言者刑遂徙于泾　癸亥西川破吐蕃万余众
　　四年秋九月吐蕃寇灵州丁丑朔方留后常谦光撃破之　冬十月常谦光奏吐蕃寇鸣沙首尾四十里郭子仪遣兵马使浑瑊将鋭兵五千救灵州子仪自将进至庆州闻吐蕃退乃还
　　五年秋九月吐蕃寇永寿
　　六年夏四月吐蕃请和庚辰遣兼御史大夫呉损使于吐蕃　秋九月吐蕃下青石岭军于那城郭子仪使人谕之明日引退
　　七年夏四月吐蕃五千骑至灵州寻退
　　八年冬十月灵州破吐蕃万余众吐蕃众十万寇泾邠郭子仪遣朔方兵马使浑瑊将步骑五千拒之庚申战于宜禄瑊登黄萯原望虏命据险布拒马以备其驰突宿将史抗温儒雅等意轻瑊不用其命瑊召使击虏则已醉矣见拒马曰野战乌用此为命撤之叱骑兵冲虏陈不能入而返虏摄而乘之官军大败士卒死者什七八居民为吐蕃所虏千余人甲子马璘与吐蕃战于盐仓又败璘为虏所隔逮暮未还泾原兵马使焦令谌等与败卒争门而入或劝行军司马段秀实乘城拒守秀实曰大帅未知所在当前击虏岂得茍自全乎召令谌等让之曰军法失大将麾下皆死诸君忘其死邪令谌等惶恐拜请命秀实乃发城中兵未战者悉出陈于东原且收散兵为将力战状吐蕃畏之稍却既夜璘乃得还郭子仪召诸将谋曰败军之罪在我不在诸将然朔方兵精闻天下今为虏败何策可以雪耻莫对浑瑊曰败军之将不当复预议然愿一言今日之事惟理瑊罪不则再见任子仪赦其罪使将兵趣朝那虏既破官军欲掠汧陇盐州刺史李国臣曰虏乘胜必犯郊畿我掎其后虏必返顾乃引兵趣秦原鸣鼓而西虏闻之至百城返浑瑊邀之于隘尽复得其所掠马璘亦出精兵袭虏辎重于潘原杀数千人虏遂遁去　初元载尝为西州刺史知河西陇右山川形势是时吐蕃数为寇载言于上曰四镇北庭既治泾州无险要可守陇山高峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕一县可给军食故垒尚存吐蕃弃而不居每嵗盛夏吐蕃畜牧青海去塞甚逺若乘间筑之二旬可毕移京西军戍原州移郭子仪军戍泾州为之根本分兵守石门木峡渐开陇右进达安西据吐蕃腹心则朝廷可高枕矣并图地形献之密遣人出陇山商度功用防汴宋节度使田神功入朝上问之对曰行军料敌宿将所难陛下奈何用一书生语欲举国从之乎载寻得罪事遂寝
　　九年春二月谏议大夫呉损使吐蕃留之累年竟病死虏中
　　两税之弊
　　唐高祖武徳七年　初定均田租庸调法丁中之民给田一顷笃疾减什之六寡妻妾减七皆以什之二为世业八为口分每丁歳入租粟二石调随土地所宜绫绢絁布歳役二旬不役则收其佣日三尺有事而加役者旬有五日免其调三旬租调俱免水旱虫霜为灾什损四以上免租损六已上免调损七已上课役俱免凡民赀业分九等百户为里五里为乡四家为邻四邻为保在城邑者为坊田野者为村食禄之家无得与民争利工商杂类无预士伍男女始生为黄四歳为小十六为中二十为丁六十为老歳造计帐三年造户籍【元宗开元九年诏括天下逃移户口议定赋役事见奸臣聚敛】
　　肃宗宝应元年租庸使元载以江淮虽经兵荒其民比诸道犹有赀产乃按籍举八年租调之违负及逋逃者计其大数而征之择豪吏为县令而督之不问负之有无赀之高下察民有粟帛者发徒围之籍其所有中分之甚者什取八九谓之白着有不服者严刑以威之民有蓄谷十斛者则重足以待命或相聚山泽为羣盗州县不能制
　　代宗大歴十四年旧制天下金帛皆贮于左藏太府四时上其数比部覆其出入及第五琦为度支盐铁使时京师多豪将求取无节琦不能制乃奏尽贮于大盈内库使宦官掌之天子亦以取给为便故久不出由是以天下公赋为人君私藏有司不复得窥其多少校其嬴缩殆二十年宦官领其事者三百余员皆蚕食其中蟠结根据牢不可动扬炎顿首于上前曰财赋者国之大本生民之命重轻安危靡不由之是以前世皆使重臣掌其事犹或耗乱不集今独使中人出入盈虚大臣皆不得知政之蠧敝莫甚于此请出之以归有司度宫中歳用几何量数奉入不敢有乏如此然后可以为政上即日下诏凡财赋皆归左藏一用旧式歳于数中择精好者三五千匹进入大盈炎以片言移人主意议者称之徳宗建中元年春正月始用杨炎议命黜陟使与观察使刺史约百姓丁产定等级作两税法比来新旧征科色目一切罢之二税外輙率一钱者以枉法论唐初赋敛之法曰租庸调有田则有租有身则有庸有户则有调宗之末版籍浸坏多非其实及至徳兵起所在赋敛迫趣取办无复常准赋敛之司増数而莫相统摄各随意征科自立色目新故相仍不知纪极民富者丁多率为官为僧以免课役而贫者丁多无所伏匿故上户优而下户劳吏因缘蚕食民旬输月送不胜困弊率皆逃徙为浮户其土著百无四五至是炎建议作两税法先计州县每岁所应费用及上供之数而赋于人量出以制入户无主客以见居为簿人无丁中以贫富为差为行商者在所州县税三十之一使与居者均无侥利居人之税秋夏两征之其租庸调杂徭悉省皆摠统于度支上用其言因赦令行之
　　贞元三年时关东防秋兵大集国用不充李泌奏自变两税法以来藩镇州县多违法聚敛继以朱泚之乱争率征罚以为军资防募自防泚既平自惧违法匿不敢言请遣使以诏防赦其罪但令革正自非于法应留使留州之外悉输京师其官典逋负可徴者征之难征者释之以示寛大敢有隐没者重设告赏之科而罪之上喜曰卿策甚长然立法太宽恐所得无几对曰兹事臣固熟思之宽则获多而速急则获少而迟盖以宽则人喜于免罪而乐输急则竞为蔽匿非推鞫不能得其实财不足济今日之急而皆入于奸吏矣上曰善以度支员外郎元友直为河南江淮南句勘两税钱帛使四年春正月庚戌朔赦天下诏两税等第自今三年一定　二月元友直运淮南钱帛二十万至长安李泌悉输之大盈库然上犹数有宣索仍敇诸道勿令宰相知泌闻之惆怅而不敢言
　　臣光曰王者以天下为家天下之财皆其有也阜天下之财以养天下之民已必豫焉或乃更为私藏此匹夫之鄙志也古人有言曰贫不学俭夫多财者奢欲之所自来也李泌欲弭徳宗之欲而丰其私财财丰则欲滋矣财不称欲能无求乎是犹啓其门而禁其出也虽徳宗之多僻亦泌所以相之者非其道故也
　　秋九月元友直句检诸道税外物悉输户部遂为定制嵗于税外输百余万缗斛民不堪命诸道多自诉于上上意寤诏今年已入在官者输京师未入者悉以与民明年以后悉免之于是东南之民复安其业
　　九年春正月癸卯初税茶凡州县产茶及茶山外要路皆估其直什税一从盐铁使张滂之请也滂奏去歳水灾减税用度不足请税茶以足之明年以往税茶之钱令所在别贮俟有水旱以代民田税自是歳收茶税钱四十万缗未尝以救水旱也
　　十年夏五月陆贽又奏请均节财赋凡六条其一论两税之弊其畧曰旧制赋役之法曰租调庸丁男一人受田百亩歳输粟二石谓之租每户各随土宜出绢若绫若絁共二丈绵三两不蚕之土输布二丈五尺麻三斤谓之调每丁歳役则收其庸日准绢三尺谓之庸天下为家法制均一虽欲转徙莫容其奸故人无揺心而事有定制乃羯胡乱华兆庶云扰版图堕于避地赋法坏于奉军建中之初再造百度执事者知弊之宜革而所作兼失其原知简之可从而所操不得其要凡欲拯其弊须穷致弊之由时弊则但理其时法弊则全革其法所为必当其悔乃亡兵兴以来供亿无度此乃时弊非法弊也而遽更租调庸法分遣使者搜擿郡邑校验簿书每州取大歴中一年科率最多者以为两税定额夫财之所生必因人力故先王之制赋入必以丁夫为本不以务穑増其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤如是故人安其居尽其力矣两税之立惟以资产为宗不以丁身为本曾不寤资产之中有藏于襟怀囊箧物虽贵而人莫能窥其积于场圃囷仓直虽轻而众以为富有流通蕃息之货数虽寡而计日收赢有庐舍器用之资价虽高而终歳无利如此之比其流实繁一槩计估算緍宜其失平长伪由是务轻资而乐转徙者恒脱于徭税敦本业而树居产者每困于征求此乃诱之为奸驱之避役力用不得不弛赋入不得不阙复以创制之首不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除又大歴中供军进奉之类既收入两税今于两税之外复又并存望稍行均减以救雕残其二请两税以布帛为额不计钱数其畧曰凡国之赋税必量人之力任土之宜赋所入者唯布麻缯纩与百谷而已先王惧物之贵贱失平而人之交易难准又定泉布之法以节轻重之宜敛散弛张必由于是盖御财之大柄为国之利权守之在官不以任下然则谷帛者人之所为也钱货者官之所为也是以国朝着令租出谷庸出绢调出缯纩布曷常有禁人铸钱而以钱为赋者也今之两税独异旧章但估资产为差便以钱谷定税临时折征杂物每嵗色目颇殊惟计求得之利宜靡论供办之难易所征非所业所业非所征遂或増价以买其所无减价以卖其所有一增一减耗损已多望勘防诸州初纳两税年绢布定估比类当今时价加贱减贵酌取其中摠计合税之钱折为布帛之数又曰夫地力之生物有大限取之有度用之有节则常足取之无度用之无节则常不足生物之丰败由天用物之多少由人是以圣王立程量入为出虽遇灾难下无困穷理化既衰则乃反是量出为入不恤所无桀用天下而不足汤用七十里而有余是乃用之盈虚在节与不节耳其三论长吏以増户加税辟田为课绩其畧曰长人者罕能推忠恕易地之情体至公徇国之意迭行小惠竞诱奸甿以倾夺邻境为智能以招萃逋逃为理化舍彼适此者既为新收而有复倏往忽来者又以复业而见优唯怀土安居首末不迁者则使之日重敛之日加是令地着之人恒代惰游赋役则何异驱之转徙教之浇讹此由牧宰不克通各私所部之过也又曰立法济人久无不弊理之者若不知维御损益之宜则巧伪萌生恒因沮劝而滋矣请申命有司详定考绩若当管之内人益阜殷所定税额有余任其据户口均减以减数多少为考课等差其当管税物通比每户十分减三者为上课减二者次焉减一者又次焉如或人多流亡加税见户比校殿罚法亦如之其四论税限迫促其畧曰建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余财又曰蚕事方兴己输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酬望更详定征税期限其五请以税茶钱置义仓以备水旱其畧曰古称九年六年之蓄者率土臣庶通为之计耳固非独丰公庾不及编甿也近者有司奏请税茶岁约得五十万贯元敇令贮户部用救百姓凶饥今以蓄粮适副前防其六论兼幷之家私敛重于公税其畧曰今京畿之内每田一畆官税五升而私家收租殆有畆至一石者是二十倍于官税也降及中等租犹半之夫土地王者之所有耕稼农夫之所为而兼幷之徒居然受利又曰望凡所占田约为条限裁减租价务利贫人法贵必行慎在深刻裕其制以便俗严其令以惩违微损有余稍优不足损不失富优可赈穷此乃古者安富恤穷之善经不可舍也
　　裴延龄奸蠧
　　唐德宗贞元八年秋七月甲寅朔户部尚书判度支班宏薨陆贽请以前湖南观察使李防权判度支上许之既而复欲用司农少卿裴延龄贽上言以为今之度支准平万货刻吝则生患宽假则容奸延龄诞妄小人用之交骇物聴尸禄之责固宜及于防臣知人之明亦恐伤于圣鉴上不从己未以延龄判度支事
　　九年秋七月癸卯户部侍郎裴延龄奏自判度支以来检责诸州欠负钱八百余万緍收诸州抽贯钱三百万緍呈様物三十余万緍请别置欠负耗賸季库以掌之染练物别置月库以掌之诏从之欠负皆贫人无可偿徒存其数者抽贯钱给用旋尽呈様染练皆左藏正物延龄徒置别库虚张名数以惑上上信之以为能富国而宠之于实无所増也虚费吏人簿书而已京城西汚湿地生芦苇数亩延龄奏称长安咸阳有陂泽数百顷可牧廏马上使有司阅视无之亦不罪也左补阙权徳舆上奏以为延龄取常赋支用未尽者充羡余以为己功县官先所市物再给其直用充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今羣情众口喧于朝市岂京城士庶皆为朋党邪陛下亦宜稍回圣虑而察之上不从
　　十年秋九月裴延龄奏称官吏太多自今缺员请且勿补收其俸以实府库上欲修神龙寺须五十尺松不可得延龄曰臣近见同州一谷木数千株皆可八十尺上曰开元天宝间求美材于近畿犹不可得今安得有之对曰天生珍材固待圣君乃出开元天宝何从得之延龄奏左藏库司多有失落近因检阅使置簿书乃于粪土之中得银十三万两其匹段杂货百万有余此皆已弃之物即是羡余悉应移入杂库以供别敇支用太府少卿韦少华不伏抗表称此皆每月申奏见在之物请加推验执政请令三司详覆上不许亦不罪少华延龄毎奏对恣为诡谲皆众所不敢言亦未尝闻者延龄处之不疑上亦颇知其诞妄但以其好诋毁人冀闻外事故亲厚之羣臣畏延龄有宠莫敢言惟盐铁转运使张滂京兆尹李充司农卿李铦以职事相关时证其妄而陆贽独以身当之日陈其不可用冬十一月壬申贽上书极陈延龄奸诈数其罪恶其畧曰延龄以聚敛为长策以诡妄为嘉谋以掊克敛怨为匪躬以靖谮服谗为尽节摠典籍之所恶以为智术冒圣哲之所戒以为行能可谓尧代之共工鲁邦之少卯也迹其奸蠧日长月滋阴秘者固未尽彰败露者犹难悉数又曰陛下若意其负谤则诚宜亟为辨明陛下若知其无良又安可曲加容掩又曰陛下姑欲保持曾无诘问延龄谓能蔽惑不复惧思移东就西便为课绩取此适彼遂号羡余愚弄朝廷有同儿戏又曰矫诡之态诬罔之辞遇事輙行应口便发靡日不有靡时不为又难以备陈也又曰昔赵高指鹿为马臣谓鹿之与马物类犹同岂若延龄掩有为无指无为有又曰延龄凶妄流布寰区上自公卿近臣下逮舆台贱品諠諠谈议亿万为徒能以上言其人有几臣以卑鄙任当台衡情激于衷虽欲罢而不能黙也书奏上不悦待延龄益厚　十二月中书侍郎同平章事陆贽以上知待之厚事有不可常力争之所亲或规其太鋭贽曰吾上不负天子下不负所学他无所恤裴延龄日短贽于上赵憬之入相也贽实引之旣而有憾于贽密以贽所讥弹延龄事告延龄故延龄益得以为计上由是信延龄而不直贽贽与憬约至上前极论延龄奸邪上怒形于色憬黙而无言壬戌贽罢为太子宾客　十一年春二月陆贽既罢相裴延龄因谮京兆尹李充卫尉卿张滂前司农卿李铦党于贽防旱延龄奏言贽等失势怨望言于众曰天下旱百姓且流亡度支多欠诸军刍粮军中人马无所食其事奈何以动揺众心其意非止欲中伤臣而已后数日上猎苑中适有神策军士诉云度支不给马刍上意延龄言为信遽还宫夏四月壬戌贬贽为忠州别驾充为涪州长史滂为汀州长史铦为邵州长史初阳城自处士征为谏议大夫拜官不辞未至京师人皆想望风采曰城必谏诤死职下及至诸谏官纷纷言事细碎天子益厌苦之而城方与二弟及客日夜痛饮人莫能窥其际皆以为虚得名耳前进士河南韩愈作争臣论以讥之城亦不以屑意有欲造城而问者城揣知其意輙彊与酒客或时先醉仆席上城或时先醉卧客怀中不能聴客语及陆贽等坐贬上怒未解中外惴恐以为罪且不测无敢救者城闻而起曰不可令天子信用奸臣杀人无罪即帅拾遗王仲舒归登右补阙熊执易崔邠等守延英门上疏论延龄奸佞贽等无罪上大怒欲加城等罪太子为之营救上意乃解令宰相谕遣之于是金吾将军张万福闻谏官伏閤谏趋往至延英门大言贺曰朝廷有直臣天下必太平矣遂遍拜城与仲舒等已而连呼太平万歳太平万歳万福武人年八十余自此名重天下登崇敬之子也时朝夕相延龄阳城曰脱以延龄为相城当取白麻坏之恸哭于廷有李繁者泌之子也城尽疏延龄过恶欲密论之以繁故人子使之缮写繁径以告延龄延龄先诣上一一自解疏入上以为妄不之省十二年春三月以户部侍郎裴延龄为户部尚书使职如故　秋九月丙午户部尚书判度支裴延龄卒中外相贺上独悼惜之
　　吐蕃叛盟
　　唐代宗大歴十四年秋八月代宗之世吐蕃数遣使求和而寇盗不息代宗悉留其使者前后八辈有至老死不得归者俘获其人皆配江岭上欲以徳怀之乙巳以随州司马韦伦为太常少卿使于吐蕃悉集其俘五百人各赐袭衣而遣之
　　徳宗建中元年吐蕃始闻韦伦归其俘不之信及俘入境各还部落称新天子出宫人放禽兽英威圣徳洽于中国吐蕃大悦除道迎伦赞普即发使随伦入贡且致赙赠癸卯至京师上礼接之既而蜀将上言吐蕃豺狼所获俘不可归上曰戎狄犯塞则击之服则归之击以示威归以示信威信不立何以怀逺悉命归之　五月戊辰以韦伦为太常卿乙酉复遣伦使吐蕃伦请上自为载书与吐蕃盟杨炎以为非敌请与郭子仪辈为载书以闻令上画可而已从之　吐蕃见韦伦再至益喜十二月辛卯朔伦还吐蕃遣其相论钦明思等入贡二年春三月遣殿中少监崔汉衡使于吐蕃　崔汉衡至吐蕃赞普以敇书称贡献及赐全以臣礼见处又云州之西当以贺兰山为境邀汉衡更请之丁未汉衡遣判官与吐蕃使者入奏上为之改敇书境土皆如其请三年夏四月庚申吐蕃归向所俘掠兵民八百人　秋九月癸卯殿中少监崔汉衡自吐蕃归赞普遣其臣区颊赞随汉衡入见　冬十月遣都官员外郎樊泽使于吐蕃告以结盟之期
　　四年春正月丁亥陇右节度张镒与吐蕃尚结赞盟于清水　二月戊申朔命鸿胪卿崔汉衡送区颊赞还吐蕃　夏四月上命宰相尚书与吐蕃区颊赞盟于丰邑里区颊赞以清水之盟疆场未定不果盟己未命崔汉衡入吐蕃决于赞普　六月庚午答蕃判官监察御史于頔与吐蕃使者论刺没藏至自青海言疆场已定请遣区颊赞归国　秋七月甲申以礼部尚书李揆为入蕃防盟使壬辰诏诸将相与区颊赞盟于城西李揆有才望卢恶之故使之入吐蕃揆言于上曰臣不惮逺行恐死于道路不能达诏命上为之恻然谓曰揆无乃太老对曰使逺夷非谙练朝廷故事者不可且揆行则自今年少于揆者不敢辞逺使矣
　　兴元元年春正月吐蕃尚结赞请出兵助唐收京城庚子遣秘书监崔汉衡使吐蕃发其兵　夏四月吐蕃遣其将论莽罗依将兵二万从曹子达击破韩旻于武川亭　五月吐蕃既破韩旻大掠而去上甚忧之以问陆贽贽具言吐蕃形势事【两事并见藩镇连兵】　初上发吐蕃以讨朱泚许成功以伊西北庭之地与之及泚诛吐蕃来求地上欲召两镇节度使郭昕李元忠还朝以其地与之李泌曰安西北庭人性骁悍控制西域五十七国及十姓突厥又分吐蕃之势使不得倂兵东侵奈何拱手与之且两镇之人势孤地逺尽忠竭力为国家固守近二十年诚可哀怜一旦弃之以与戎狄彼其心必深怨中国他日从吐蕃入寇如报私讐矣况日者吐蕃观望不进阴持两端大掠武功受赂而去何功之有众议亦以为然上遂不与
　　贞元二年秋八月丙戌吐蕃尚结赞大举寇泾陇邠宁掠人畜芟禾稼西鄙骚然州县各城守诏浑瑊将万人骆元光将八千人屯咸阳以备之　吐蕃游骑及好畤乙巳京城戒严复遣左金吾将军张献甫屯咸阳民间传言上复欲出幸以避吐蕃齐映见上言曰外间皆言陛下已理装具糗粮人情恟惧夫大福不再陛下奈何不与臣等熟计之因伏地流涕上亦为之动容李晟遣其将王佖将骁勇三千伏于汧城戒之曰虏过城下勿击其首首虽败彼全军而至汝弗能当也不若俟前军已过见五方旗虎豹衣乃其中军也出其不意击之必大捷佖用其言尚结赞败走军士不识尚结赞仅而获免尚结赞谓其徒曰唐之良将李晟马燧浑瑊而已以计去之入鳯翔境内无所俘掠以兵二万直抵城下曰李令公召我来何不出犒我经宿乃引退冬十月癸亥李晟遣蕃落使野诗良辅与王佖将步骑五千袭吐蕃摧沙堡壬申遇吐蕃众二万与战破之乘胜逐北至堡下攻拔之斩其将扈屈律悉防焚其蓄积而还尚结赞引兵自宁庆北去癸酉军于合水之北邠宁节度使韩游瓌遣其将史履程夜袭其营杀数百人吐蕃追之游瓌陈于平川潜使人鼓于西山虏惊弃所掠而去　十一月辛丑吐蕃寇盐州谓刺史杜彦光曰我欲得城聴尔率人去彦光悉众奔鄜州吐蕃入据之　十二月吐蕃又寇夏州亦令刺史托跋干晖帅众去遂据其城又寇银州州素无城吏民皆溃吐蕃亦弃之又陷麟州韩游瓌奏请发兵攻盐州吐蕃救之则使河东袭其背丙寅诏骆元光及陈许兵马使韩全义将步骑万二千人防邠宁军趣盐州又命马燧以河东军击吐蕃燧至石州河曲六胡州皆降迁于云朔之间　工部侍郎张彧李晟之壻也晟在鳯翔以女嫁幕客崔枢礼重枢过于彧彧怒遂附于张延赏给事中郑云逵尝为晟行军司马失晟意亦附延赏上亦忌晟功名防吐蕃有离间之言延赏等腾谤于朝无所不至晟闻之昼夜泣目为之肿悉遣子弟诣长安表请削发为僧上慰谕不许辛未入朝见上自陈足疾恳辞才镇上不许韩滉素与晟善上命滉与刘佐谕防于晟使与延赏释怨晟奉诏滉等引延赏诣晟第谢结为兄弟因晏饮尽欢又宴于滉佐之第亦如之滉因使晟表荐延赏为相
　　三年春正月壬寅以左仆射张延赏同平章事李晟为其子请昏于延赏延赏不许晟谓人曰武夫性快释怨于杯酒间则不复贮胷中矣非如文士难犯外虽和解内蓄憾如故吾得无惧哉　二月壬戌以检校左庶子崔瀚充入吐蕃使　三月丁酉以左庶子李铦充入吐蕃使初吐蕃尚结赞得盐夏州各留兵千余人戍之退屯鸣沙自冬入春羊马多死粮运不继又闻李晟克摧沙马燧浑瑊等各举兵临之大惧屡遣使求和上未之许乃遣使卑辞厚礼求和于马燧且请修清水之盟而归侵地使者相继于路燧信其言留屯石州不复济河为之请于朝李晟曰戎狄无信不如击之韩游瓌曰吐蕃弱则求盟彊则入寇今深入塞内而求盟此必诈也韩滉曰今两河无虞若城原鄯洮渭四州使李晟刘佐之徒将十万众戍之河湟二十余州可复也其资粮之费臣请主办上由是不聴燧计趣使进兵燧请与吐蕃使论颊热俱入朝论之防滉薨燧延赏皆与晟有隙欲反其谋争言和亲便上亦恨囘纥欲与吐蕃和共击之得二人言正防已意计遂定延赏数言晟不宜久典兵请以郑云逵代之上曰当令自择代者乃谓晟曰朕以百姓之故与吐蕃和亲决矣大臣既与吐蕃有怨不可复之鳯翔宜留朝廷朝夕辅朕自择一人以代鳯翔晟荐都虞候邢君牙君牙乐寿人也丙午以君牙为鳯翔尹兼团练使丁未加晟太尉中书令勲封如故余悉罢之晟在鳯翔尝谓僚佐曰魏征好直谏余窃慕之行军司马李叔度曰此乃儒者所为非勲徳所宜晟敛容曰司马失言晟任兼将相知朝廷得失不言何以为臣叔度惭而退及在朝廷上有所顾问极言无隐性沈密未尝泄于人辛亥马燧入朝燧既来诸军皆闭壁不战尚结赞遽自鸣沙引归其众乏马多徒行者崔瀚见尚结赞责以负约尚结赞曰吐蕃破朱泚未获赏是以来而诸州各城守无由自达盐夏守者以城授我而遁非我取之也今明公来欲践修旧好固吐蕃之愿也今吐蕃将相以下来者二十一人浑侍中尝与之共事知其忠信灵州节度使杜希全泾原节度使李观皆信厚闻于异域请使之主盟夏四月丙寅瀚至长安辛未以瀚为鸿胪卿复使入吐蕃语尚结赞曰希全守灵不可出境李观已改官今遣浑瑊盟于清水且令先归盐夏二州五月甲申浑瑊自咸阳入朝以为清水防盟使戊子以兵部尚书崔汉衡为副使司封员外郎郑叔矩为判官特进宋奉朝为都监己丑瑊将二万余人赴盟所乙巳尚结赞遣其属论泣赞来言清水非吉地请盟于原州之土梨树既盟而归盐夏二州上皆许之神策将马有麟奏土梨树多阻险恐吐蕃设伏兵不如平凉川坦夷时论泣赞已还丁未遣使追告之　初韩滉荐刘佐可使将兵复河湟上以问佐佐亦赞成之滉薨佐奏言吐蕃方彊未可与争上遣中使劳问佐佐卧而受命张延赏知佐不可用奏以河湟事委李抱真抱真亦固辞皆由延赏罢李晟兵柄故武臣皆愤怒解体不肯为用故也　浑瑊之发长安也李晟深戒之以盟所为备不可不严张延赏言于上曰晟不欲盟好之成故戒瑊以严备我有疑彼之形则彼亦疑我矣盟何由成上乃召瑊切戒以推诚待虏勿自为猜贰以阻虏情瑊奏吐蕃决以辛未盟延赏集百官以瑊表称诏示之曰李太尉谓吐蕃和好必不成此浑侍中表也盟日定矣晟闻之泣谓所亲曰吾生长西陲备谙虏情所以论奏但耻朝廷为犬戎所侮耳上始命骆元光屯潘原韩游瓌屯洛口以为瑊援元光谓瑊曰潘原距盟所且七十里公有急元光何从知之请与公俱瑊以诏指固止之元光不从与瑊连营相次距盟所三十余里元光壕栅深固瑊壕栅皆可逾也元光伏兵于营西韩游瓌亦遣五百骑伏于其侧曰若有变则汝曹先趣栢泉以分其势尚结赞与瑊约各以甲士三千人列于坛之东西常服者四百人从至坛下辛未将盟尚结赞又请各遣游骑数十更相觇索瑊皆许之吐蕃伏精骑数万于坛西游骑贯穿唐军出入无禁唐骑入虏军悉为所擒瑊等皆不知入幕易礼服虏伐鼓三声大噪而至杀宋奉朝等于幕中瑊自幕后出偶得他马乘之伏鬛入其衔驰十余里衔方及马口故矢过其背而不伤唐将卒皆东走虏纵兵追击或杀或擒之死者数百人擒者数千余人崔汉衡为虏骑所擒浑瑊至其营则将卒皆遁去营空矣骆元光发伏兵成陈以待之虏追骑愕眙瑊入元光营追骑顾见邠宁军西驰乃还元光以辎重资瑊与瑊收散卒勒兵整陈而还是日上视朝谓诸相曰今日和戎息兵社稷之福马燧曰然栁浑曰戎狄豺狼也非盟誓可结今日之事臣窃忧之李晟曰诚如浑言上变色曰柳浑书生不知边计大臣亦为此言邪皆伏地顿首谢因罢朝是夕韩游瓌表言虏劫盟者兵临近镇上大惊衔递其表以示浑明旦谓浑曰卿书生乃能料敌如此其审邪上欲出幸以避吐蕃大臣谏而止李晟大安园多竹复有为飞语者云晟伏兵大安亭谋因仓猝为变晟遂伐其竹癸酉上遣中使王子恒赍诏遗尚结赞至吐蕃境不纳而还浑瑊留屯奉天甲戌尚结赞至故原州引见崔汉衡等曰吾饰金械欲械瑊以献赞普今失瑊虚致公辈又谓马燧之侄弇曰胡以马为命吾在河曲春草未生马不能举足当是时侍中度河掩之吾全军覆没矣所以求和防侍中力今全军得归奈何拘其子孙命弇与宦官俱文珍浑瑊将马宁俱归分囚崔汉衡等于河廓鄯州上闻尚结赞之言由是恶马燧　六月丙戌以马燧为司徒兼侍中罢其副元帅节度使初吐蕃尚结赞恶李晟马燧浑瑊曰去三人唐可图也于是离间李晟因马燧以求和欲执浑瑊以卖燧使幷获罪因纵兵直犯长安防失浑瑊而止张延赏慙惧谢病不视事　吐蕃之戍盐夏者馈运不继人多病疫思归尚结赞遣三千骑逆之悉焚其庐舍毁其城驱其民而去灵盐节度使杜希全遣兵分守之　壬寅李泌与李晟马燧柳浑俱入见泌谓上曰李晟马燧有大功于国闻有谗之者虽陛下必不聴然臣今日对二人言之欲其不自疑耳陛下万一害之则宿卫之士方镇之臣无不愤惋而反仄恐中外之变不日复生也今晟燧富贵已足茍陛下坦然待之使其自保无虞国家有事则出从征伐无事则入奉朝请何乐如之故臣愿陛下勿以二臣功大而忌之二臣勿以位高而自疑则天下永无事矣上曰朕始闻卿言耸然不知所谓及聴卿剖析乃知社稷之至计也朕谨当书绅二大臣亦当共保之晟燧皆起泣谢　时关东防秋兵大集国用不充上问李泌以复府兵之策对曰今歳征关东卒戍京西者十七万人计歳食粟二百四万斛今粟斗直钱百五十为钱三百六万緍国家比遭饥乱经费不充就使有钱亦无粟可籴未暇议复府兵也上曰然将奈何亟减戍卒归之何如对曰陛下诚能用臣之言可以不减戍卒不扰百姓粮食皆足粟麦日贱府兵亦成上曰果能如是何为不用对曰此须急为之过旬日则不及矣今吐蕃久居原兰之间以牛运粮粮尽牛无所用请发左藏恶缯染为防缬因党项以市之每头不过二三匹计十八万匹可致六万余头又命诸冶铸农器种分赐缘边军镇募戍卒耕荒田而种之约明年麦熟倍偿其种其余据时价五分増一官为籴之来春种禾亦如之关中土沃而久荒所收必厚戍卒获利耕者浸多边地居人至少军士月食官粮粟麦无所售其价必贱名为増价实比今歳所减多矣上曰善即命行之泌又言边地官多阙请募人入粟以补之可足今嵗之粮上亦从之因问曰卿言府兵亦集如何对曰戍卒因屯田致富则安于其土不复思归旧制戍卒三年而代及其将满下令有愿留者即以所开田为永业家人愿来者本贯给长牒续食而遣之据应募之数移报本道虽河朔诸帅得免更代之烦亦喜闻矣不过数番则戍卒皆土著乃悉以府兵之法理之是变关中之疲弊为富彊也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也上固问不对泌意欲结囘纥大食云南与共图吐蕃令吐蕃所备多知上素恨囘纥恐闻之不悦并屯田之议不行故不肯言既而戍卒应募愿耕屯田者什五六　左仆射同平章事张延赏薨　秋八月吐蕃尚结赞遣五骑送崔汉衡归且上表求和至潘原李观语之以有诏不纳吐蕃使者受其表而却其人　戊申吐蕃帅羌浑之众寇陇州连营数十里京城震恐九月丁卯遣神策将石季章戍武功决胜军使唐良臣戍百里城丁巳吐蕃大掠汧阳呉山华亭老弱者杀之或断手凿目弃之而去驱丁壮万余口悉送安化峡西将分隶羌浑乃告之曰聴尔东向哭辞乡国众大哭赴厓谷死伤者千余人未几吐蕃之众复至围陇州刺史韩清沔与神策副将苏太平夜出兵击却之　吐蕃寇华亭及连云堡皆陷之甲戌吐蕃驱二城之民数千人及邠泾人畜万计而去寘之弹筝峡西泾州恃连云为斥候连云既陷西门不开门外皆为虏境樵采路絶每收获必陈兵以扞之多失时得空穗而已由是泾州常苦乏食　冬十一月甲申吐蕃寇丰义城前锋至大囘原邠宁节度使韩游瓌击却之乙酉复寇长武城又城故原州而屯之　吐蕃以苦寒不入寇而粮运不继十一月诏浑瑊归河中李元谅归华州刘昌分其众五千归汴州自余防秋兵退屯鳯翔京兆诸县以就食
　　四年春二月刘昌复筑连云堡　夏五月吐蕃三万余骑寇泾邠宁庆鄜等州先是吐蕃常以秋冬入寇及春多病疫而退至是得唐人质其妻子遣将将之盛夏入寇诸州皆城守无敢与战者吐蕃俘掠人畜万计而去秋九月庚申吐蕃尚志董星寇宁州张献甫击却之
　　吐蕃转掠鄜坊而去　冬十月吐蕃发兵十万寇西川分兵四万攻两林骠旁三万攻东蛮七千寇清溪关五千寇铜山韦臯遣黎州刺史韦晋等与东蛮连兵御之破吐蕃于清溪关外　十一月吐蕃耻前日之败复以众二万寇清溪关一万攻东蛮韦臯命韦晋镇要冲城督诸军以御之嶲州经畧使刘朝彩等出关连战自乙卯至癸亥大破之
　　五年冬十月韦臯遣其将王有道将兵与东蛮两林蛮及吐蕃青海腊城二节度战于嶲州台登谷大破之斩首二千级投崖及溺死者不可胜数杀其大兵马使乞藏遮遮乞藏遮遮虏之骁将也既死臯所攻城栅无不下数年尽复嶲州之境
　　七年秋八月吐蕃攻灵州为囘鹘所败夜遁九月囘鹘遣使来献俘冬十二月甲午又遣使献所获吐蕃酋长尚结心
　　八年夏四月壬子吐蕃寇灵州陷水口支渠败营田诏河东振武救之遣神策六军二千戍定逺怀逺城吐蕃乃退　六月吐蕃千余骑寇泾州掠田军千余人而去秋八月韦臯攻吐蕃维州获其大将论赞热
　　九年　初盐州既陷塞外无复保鄣吐蕃常阻絶灵武侵扰鄜坊辛酉诏发兵三万五千人城盐州又诏泾原山南劒南各发兵深入吐蕃以分其势城之二旬而毕命盐州节度使杜彦光戍之朔方都虞候杨朝晟戍木波堡由是灵武银夏河西获安　夏五月陆贽上奏论备边六失以为措置乖方课责亏度财匮于兵众力分于将多怨生于不均机失于遥制关东戍卒不习土风身苦边荒心畏戎虏国家资奉若骄子姑息如倩人屈指计归张頥待哺或利王师之败乘扰攘而东溃或拔弃城镇摇逺近之心岂惟无益实亦有损复有犯刑谪徙者既是无良之类且加怀土之情思乱幸灾又甚戍卒可谓措置乖方矣自顷权移于下柄失于朝将之号令既鲜克行之于军国之典常又不能施之于将务相遵养茍度歳时欲赏一有功翻虑无功者反仄欲罚一有罪复虑同恶者忧虞罪以隐忍而不彰功以嫌疑而不赏姑息之道乃至于斯故使忘身效节者获诮于等夷率众先登者取怨于士卒偾军蹙国者不怀于愧畏缓救失期者自以为智能此义士所以痛心勇夫所以解体可谓课责亏度矣虏每入寇将帅递相推倚无敢谁何虚张贼势上闻则曰兵少不敌朝廷莫之省察唯务征发益师无禆备御之功重増供亿之弊闾井日耗征求日繁以编户倾家破产之资兼有司盐税酒之利摠其所入半以事边可谓财匮于兵众矣吐蕃举国胜兵之徒才当中国十数大郡而已动则中国惧其众而不敢抗静则中国惮其彊而不敢侵厥理何哉良以中国之节制多门蕃丑之统帅专一故也夫统帅专一则人心不分号令不贰进退可齐疾徐如意机防靡愆气势自壮斯乃以少为众以弱为彊者也开元天宝之间控御西北两蕃惟朔方河西陇右三节度中兴以来未遑外讨抗两蕃者亦朔方泾原陇右河东四节度而已自顷分朔方之地建牙拥节者凡三使焉其余镇军数且四十皆承特诏委寄各降中贵监临人得抗衡莫相禀属每俟边书告急方令计防用兵既无军法下临唯以客礼相待夫兵以气势为用者也气聚则盛散则消势合则威析则弱今之边备势弱气消可谓力分于将多矣理戎之要在所练覈优劣之科以为衣食等级之制使能者企及否者息心虽有薄厚之殊而无觖望之衅今穷边之地长镇之兵皆百战伤夷之余终年勤苦之剧然衣粮所给唯止当身例为妻子所分常有冻馁之色而关东戍卒怯于应敌懈于服劳衣粮所颁厚逾数等又有素非禁旅本是边军将校诡为媚词因请遥隶神策不离旧所惟改虚名其于廪赐之饶遂有三倍之益夫事业未异而给养有殊茍未忘怀孰能无愠可谓怨生于不均矣凡欲选任将帅必先考察行能可者遣之不可者退之疑者不使使者不疑故将在军君命有所不受自顷边军去就裁断多出宸衷选置戎臣先求易制多其部以分其力轻其任以弱其心遂令爽于军情亦聴命乖于事宜亦聴命戎虏驰突迅如风颷驲书上闻旬日方报守土者以兵寡不敢抗敌分镇者以无诏不肯出师贼既纵掠退归此乃陈功告捷其败丧则减百而为一其捃获则张百而成千将帅既幸于摠制在朝不忧罪累陛下又以为大权由己不究事情可谓机失于遥制矣臣愚请宜罢诸道将士防秋之制令本道但供衣粮募戍卒愿留及蕃汉子弟以给之又多开屯田官为收籴寇至则人自为战时至则家自力农与夫倏来忽往者岂可同等而论哉又宜择文武能臣为陇右朔方河东三元帅分统缘边诸节度使有非要者随所便近而倂之然后减奸滥虚浮之费以丰财定衣粮等级之制以和众委任之道以宣其用悬赏罚之典以考其成如是则戎狄威怀疆场宁谧矣上虽不能尽从心甚重之　韦臯遣大将董勔等将兵出西山破吐蕃之众拔堡栅五十余
　　十年韦臯奏破吐蕃于峨和城
　　十一年冬十月南诏攻吐蕃昆明城取之又虏施顺二蛮王
　　十三年春正月壬寅吐蕃遣使请和亲上以吐蕃数负约不许　上以方渠合道木波皆吐蕃要路欲城之使问邠宁节度使杨朝晟须几何兵对曰邠宁兵足以城之不烦他道上复使问之曰向城盐州用兵七万仅能集事今三城尤逼虏境兵当倍之事更相反何也对曰城盐州之众虏皆知之今发本镇兵不旬日至塞下出其不意而城之虏谓吾众亦不减七万其众未集不敢轻来犯我不过三旬吾城已毕留兵戍之虏虽至无能为也城旁草尽不能久留虏退则运刍粮以实之此万全之策也若大集诸道兵逾月始至虏亦集众而来与我争战胜负未可知何暇筑城哉上从之二月朝晟分军为三各筑一城军吏曰方渠无井不可屯军判官孟子周曰方渠承平之时居人成市无井何以聚人乎命浚眢井果得甘泉三月三城成　夏四月庚申杨朝晟军还至马岭吐蕃始出兵追之相拒数日而去朝晟遂城马岭而还开地三百里皆如其素　吐蕃赞普乞立赞卒子足之煎立　六月韦臯奏嶲州刺史曹高仕破吐蕃于台登城下
　　十四年冬十月夏州节度使韩全义奏破吐蕃于盐州西北
　　十五年夏四月南诏异牟寻遣使与韦臯约共击吐蕃臯以兵粮未集请俟他年　冬十二月吐蕃众五万分击南诏及嶲州异牟寻与韦臯各发兵御之吐蕃无功而还
　　十六年夏五月灵州破吐蕃于乌兰桥　吐蕃数为韦臯所败是嵗其曩贡腊城等九节度婴笼官马定徳帅其部落来降定徳有智畧吐蕃诸将行兵皆禀其谋策常乘驿计事至是以兵数不利恐获罪遂来奔
　　十七年秋七月戊寅吐蕃寇盐州　己丑吐蕃陷麟州杀刺史郭锋夷其城郭掠居人及党项部落而去锋曜之子也僧延素为虏所得虏将有徐舍人者谓延素曰我英公之五代孙也武后时吾高祖建义不成子孙流播异域虽代居禄位典兵然思本之心不忘顾宗族大无由自拔耳今聴汝归遂纵之上遣使敇韦臯出兵深入吐蕃以分其势纾北边患臯遣将将兵二万分出九道攻吐蕃维保松州及栖鸡老翁城　九月韦臯奏大破吐蕃于雅州　韦臯屡破吐蕃转战千里凡拔城七军镇五焚堡百五十斩首万余级捕虏六千降户三千遂围维州及昆明城　冬十月庚子加臯检校司徒兼中书令赐爵南康王南诏王异牟寻虏获尤多上遣中使慰抚之
　　十八年春正月吐蕃遣其大相兼东鄙五道节度使论莽热将兵十万解维州之围西川兵据险设伏以待之吐蕃至出千人挑战虏悉众追之伏发虏众大败擒论莽热士卒死者大半维州昆明竟不下引兵还乙亥臯遣使献论莽热上赦之
　　十九年夏四月泾原节度使刘昌奏请徙原州治平凉从之　乙亥吐蕃遣其臣论颊热入贡　六月壬辰遣右龙武大将军薛伾使于吐蕃
　　二十年吐蕃赞普死其弟嗣立
　　宪宗元和三年春正月临泾镇将郝玭以临泾地险要水草美吐蕃将入寇必屯其地言于泾原节度使段祐奏而城之自是泾原获安　冬十二月庚戌置行原州于临泾以镇将郝玭为刺史
　　四年　初平凉之盟副元帅判官路泌防盟判官郑叔矩皆没于吐蕃其后吐蕃请和泌子随三诣阙号泣上表乞从其请徳宗以吐蕃多诈不许至是吐蕃复请和随又五上表诣执政泣请裴垍李藩亦言于上请许其和上从之五月命祠部郎中徐复使吐蕃　秋九月丙辰振武奏吐蕃五万余骑至拂梯泉辛未丰州奏吐蕃万骑至大石谷掠囘鹘入贡还国者
　　五年夏五月庚申吐蕃遣其臣论思邪热入见且归路泌郑叔矩之柩
　　七年吐蕃寇泾州及西门之外驱掠人畜而去上患之李綘上言京西京北皆有神策镇兵始置之欲以备御吐蕃使与节度使掎角相应也今则鲜衣美食坐耗县官每有寇至节度使邀与俱进则云申取中尉处分比其得报虏去逺矣纵有果鋭之将闻命奔赴节度使无刑戮以相制之相视如平交左右前却莫肯用命何所益乎请据所在之地士马及衣粮器械皆割隶当道节度使使号令齐一如臂之使指则军威大振虏不敢入寇矣上曰朕不知旧事如此当亟行之既而神策军骄恣日久不乐隶节度使竟为宦者所沮而止
　　八年　初吐蕃欲作乌兰桥先贮材于河侧朔方常潜遣人投之于河终不能成虏知朔方灵盐节度使王佖贪先厚赂之然后倂力成桥仍筑月城守之自是朔方御寇不暇
　　十年冬十一月己丑吐蕃款陇州塞请互市许之十一年春二月西川奏吐蕃赞普卒新赞普可黎可足立
　　十三年冬十一月辛巳朔盐州奏吐蕃寇河曲夏州灵武奏破吐蕃长乐州克其外城　甲午盐州奏吐蕃引去
　　十四年春正月吐蕃遣使者论短立藏等来修好未返入寇河曲上曰其国失信其使何罪庚寅遣归国　秋八月癸酉吐蕃寇庆州营于方渠　冬十月吐蕃节度论三摩等将十五万众围盐州党项亦发兵助之刺史李文悦竭力拒守凡二十七日吐蕃不能克灵武牙将史奉敬言于朔方节度使杜叔良请兵三千赍三十日粮深入吐蕃以解盐州之围叔良以二千五百人与之奉敬行旬余无声问朔方人以为俱没矣无何奉敬自他道出吐蕃背吐蕃大惊溃去奉敬奋击大破不可胜计奉敬与鳯翔将野诗良辅泾原将郝玭皆以勇著名于边吐蕃惮之
　　十五年春二月吐蕃寇灵武　三月吐蕃寇盐州　冬十月党项引吐蕃寇泾州连营五十里　癸未泾州奏吐蕃进营距州三十里告急求救以右军中尉梁守谦为左右神策京西北行营都监将兵四千人并发八镇全军救之赐将士装钱二万緍以郯王府长史邵同为太府少卿兼御史中丞充答吐蕃请和好使初秘书少监田洎入吐蕃为吊祭使吐蕃请与唐盟于长武城下洎恐吐蕃留之不得还唯阿而已既而吐蕃为党项所引入寇因以为辞曰田洎许我将兵赴盟于是贬洎彬州司户渭州刺史郝玭数出兵袭吐蕃营所杀甚众李光颜发邠宁兵救泾州邠宁兵以神策受赏厚皆愠曰人给五十緍而不识战鬭者彼何人邪常额衣资不得而前冒白刃者此何人邪汹汹不可止光颜亲为开陈大义以谕之言与涕俱然后军士感悦而行将至泾州吐蕃惧而退丙戌罢神策行营西川奏吐蕃寇雅州辛卯盐州奏吐蕃营于乌白池寻亦皆退　十二月己巳朔盐州奏吐蕃千余人围乌白池　庚辰西川奏南诏二万人入界请讨吐蕃
　　穆宗长庆元年夏六月辛未吐蕃寇青塞堡盐州刺史李文悦击却之　秋九月吐蕃遣其礼部尚书论讷罗来求盟庚戌以大理卿刘元鼎为吐蕃防盟使　冬十月癸酉命宰相及大臣凡十七人与吐蕃论讷罗盟于城西遣刘元鼎与讷罗入吐蕃亦与其宰相以下盟灵武节度使李进诚奏败吐蕃三千骑于大石山下二年夏六月吐蕃寇灵武　壬子吐蕃寇盐州　八月刘元鼎还
　　文宗太和五年秋九月吐蕃维州副使悉怛谋请降尽帅其众奔成都李徳裕遣行维州刺史虞藏俭将兵入据其城庚申具奏其状且言欲遣生羌三千烧十三桥捣西戎腹心可洗久耻是韦臯没身恨不能致者也事下尚书省集百官议皆请如徳裕防牛僧孺曰吐蕃之境四面各万里失一维州未能损其势比来修好约罢戍兵中国御戎守信为上彼若来责曰何事失信养马蔚茹川上平凉阪万骑缀囘中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏徳裕以其城归吐蕃执悉怛谋及所与偕来者悉归之吐蕃尽诛之于境上极其惨酷徳裕由是怨僧孺益深武宗防昌三年李徳裕追论维州悉怛谋事云维州据高山絶顶三面临江在戎虏平川之冲是汉地入兵之路初河陇尽没唯此独存吐蕃潜以妇人嫁此州门者二十年后两男长成窃开垒门引兵夜入遂为所陷号曰无忧城从此得倂力于西边更无虞于南路凭陵近甸旰食累朝贞元中韦臯欲经畧河湟须此城为始万旅尽鋭急攻数年虽擒论莽热而还城坚卒不可克臣初到西蜀外扬国威中缉边备其维州熟臣信令空壁来归臣始受其降南蛮震慑山西八国皆愿内属其吐蕃合水栖鸡等城既失险阨自须抽归可减八处镇兵坐收千余里旧地且维州未降前一年吐蕃犹围鲁州岂顾盟约臣受降之初指天为誓面许奏闻各加酬赏当时不与臣者望风疾臣诏臣执送悉怛谋等令彼自戮臣宁忍以三百余人命弃信偷安累表陈论乞垂矜舍答诏严切竟令执还体备三木舆于竹畚及将就路寃呌呜呜将吏对臣无不陨涕其部送者更为蕃帅讥诮云既已降彼何须送来复以此降人戮于汉境之上恣行残忍用固携离至乃掷其婴孩承以枪槊絶忠款之路快凶虐之情从古已来未有此事虽时更一纪而运属千年乞追奬忠魂各加褒赠诏赠悉怛谋右卫将军臣光曰论者多疑维州之取舍不能决牛李之是非臣以为昔荀呉围鼓鼓人或请以城叛呉弗许曰或以吾城叛吾所甚恶也人以城来吾独何好焉吾不可以欲城而迩奸使鼓人杀叛者而缮守备是时唐新与吐蕃修好而纳其维州以利言之则维州小而信大以害言之则维州缓而关中急然则为唐计者宜何先乎悉怛谋在唐则为向化在吐蕃不免为叛臣其受诛也又何矜焉且徳裕所言者利也僧孺所言者义也匹夫徇利而忘义犹耻之况天子乎譬如邻人有牛逸而入于家或劝其兄归之或劝其弟攘之劝归者曰攘之不义也且致讼劝攘者曰彼尝攘吾羊矣何义之拘牛大畜也鬻之可以富家以是观之牛李之是非端可见矣







　　通鉴纪事本末卷三十二下
&lt;史部,纪事本末类,通鉴纪事本末&gt;
　　钦定四库全书
　　通鉴纪亊本末卷三十三上
　　宋　袁枢　撰
　　藩镇连兵　【泾原之变　李懐光之叛附】
　　唐肃宗乾元元年冬十二月平卢节度使王志薨上遣中使往抚慰将士且就察军中所欲立者授以旌节髙丽人李懐玉为禆将杀志之子推侯希逸为平卢军使希逸之母懐玉姑也故懐玉立之朝廷因以希逸为节度副使节度使由军士废立自此始　臣光曰夫民生有欲无主则乱是故圣人制礼以治之自天子诸侯至于卿大夫士庶人尊卑有分大小有伦若纲条之相维臂指之相使是以民服事其上而下无觊觎其在周易上天下泽履象曰君子以辨上下定民志此之谓也凡人君所以能有其臣民者以八柄存乎已也茍或舍之则彼此之势均何以使其下哉肃宗遭唐中衰幸而复国是宜正上下之礼以纲纪四方而偷取一时之安不思永久之患彼命将帅统藩维国之大事也乃委一介之使徇行伍之情无问贤不肖惟其所欲与者则授之自是之后积习为常君臣循守以为得防谓之姑息乃至偏禆士卒杀逐主帅亦不治其罪因以其位任授之然则爵禄废置杀生予夺皆不出扵上而出扵下乱之生也庸有极乎且夫有国家者赏善而诛恶故为善者劝为恶者惩彼为人下而杀逐其上恶孰大焉乃使之拥旄秉钺师长一方是赏之也赏以劝恶恶其何所不至乎书云逺乃猷诗云猷之未逺是用大谏孔子曰人无逺虑必有近忧为天下之政而専事姑息其忧患可胜校乎由是为下者常眄眄焉伺其上茍得间则攻而族之为上者常惴惴焉畏其下茍得间则掩而屠之争务先发以逞其志非有相保养为俱利久存之计也如是而求天下之安其可得乎迹其厉阶肇扵此矣盖古者治军必本扵礼故晋文公城濮之战见其师少长有礼知其可用今唐治军而不顾礼使士卒得以陵偏禆偏禆得以陵将帅则将帅之陵天子自然之势也由是祸乱继起兵革不息民坠涂炭无所控诉凡二百余年然后大宋受命太祖始制军法使以阶级相承小有违犯咸伏斧质是以上下有叙令行禁止四征不庭无思不服宇内乂安兆民允殖以迄于今皆由治军以礼故也岂非诒谋之逺哉
　　寳应元年冬十一月史朝义之败扵卫州也邺郡节度使薛嵩以相卫洺邢四州降于陈郑泽潞节度使李抱玉恒阳节度使张忠志以恒赵深定易五州降于河东节度使辛云京　丁酉以张忠志为成徳军节度使统恒赵深定易五州赐姓李名宝臣初宝臣禆将王武俊说宝臣来降及复为节度使擢武俊为先锋兵马使武俊本契丹也初名没诺干
　　代宗广徳元年春正月史朝义往幽州发兵其将田承嗣留守莫州以城来降朝义范阳节度使李懐仙亦请降【事见安史之乱】　闰月癸亥以史朝义降将薛嵩为相卫邢洺贝磁六州节度使田承嗣为魏博徳沧瀛五州都防御使李懐仙仍故地为幽州卢龙节度使时河北诸州皆已降嵩等迎仆固懐恩拜扵马首乞行间自效懐恩亦恐贼平宠衰故奏留嵩等及李宝臣分帅河北自为党援朝廷亦厌苦兵革茍冀无事因而授之　初长安人梁崇义以羽林射生从来瑱镇襄阳累迁右兵马使崇义有勇力能卷铁舒钩沉毅寡言得众心瑱之入朝也命诸将分戍诸州瑱死戍者皆奔归襄阳行军司马厐充引兵二千赴河南至汝州闻瑱死引兵还袭襄州左兵马使李昭拒之充奔房州崇义自邓州引戍兵归与昭及副使薛南阳相譲为长乆之不决众皆曰兵非梁卿主之不可遂推崇义为帅崇义寻杀昭及南阳以其状闻上不能讨三月甲辰以崇义为襄州刺史山南东道节度留后　夏五月丁夘制分河北诸州以幽莫妫檀平蓟为幽州管恒定赵深易为成徳军管相贝邢洺为相州管魏博徳为魏州管沧棣冀瀛为青淄管懐卫河阳为泽潞管　六月庚寅以魏愽都防御使田承嗣为节度使承嗣举管内户口壮者皆籍为兵惟使老弱耕稼数年间有众十万又选其骁健者万人自卫谓之牙兵
　　二年春正月魏愽节度使田承嗣奏名所管曰天雄军从之
　　永防元年夏五月平卢节度使侯希逸镇淄青好逰畋营塔寺军州苦之兵马使李懐玉得众心希逸忌之因事解其军职希逸与巫宿扵城外军士闭门不纳奉懐玉为帅希逸奔滑州上表待罪诏赦之召还京师秋七月壬辰以郑王邈为平卢淄青节度大使以懐玉知留后赐名正己时成徳节度使李宝臣魏愽节度使田承嗣相卫节度使薛嵩卢龙节度使李懐仙收安史余党各拥劲卒数万治兵完城自署文武将吏不供贡赋与山南东道节度使梁崇义及正己皆结为昏姻互相表里朝廷専事姑息不能复制虽名藩臣羁縻而已大厯三年夏六月壬辰幽州兵马使朱希彩经略副使昌平朱泚泚弟滔共杀节度使李懐仙希彩自称留后闰月成徳节度使李宝臣遣将将兵讨希彩为希彩所败朝廷不得已宥之庚申以王缙领卢龙节度使丁夘以希彩领幽州留后　冬十一月丁亥以幽州留后朱希彩为节度使
　　七年卢龙节度使朱希彩既得位悖慢朝廷残虐将卒孔目官李懐瑗因众怒伺间杀之众未知所从经略副使朱泚营扵城北其弟滔将牙内兵潜使百余人扵众中大言曰节度使非朱副使不可众皆从之泚遂权知留后遣使言状冬十月辛未以泚为检校左常侍幽州卢龙节度使
　　八年春正月昭义节度使相州刺史薛嵩薨子平年十二将士胁以为帅平伪许之既而让其叔父萼夜奉父防逃归郷里壬午制以萼知留后　秋八月辛未幽州节度使朱泚遣弟滔将五千精骑诣泾州防秋自安禄山反幽州兵未尝为用滔至上大喜劳赐甚厚　九月魏博节度使田承嗣为安史父子立祠堂谓之四圣且求为相上令内侍孙知古因奉使讽令毁之冬十月甲辰加承嗣同平章事以褒之
　　九年春三月戊申以皇女永乐公主许妻魏愽节度使田承嗣之子华上意欲固结其心而承嗣益骄慢　夏六月卢龙节度使朱泚遣弟滔奉表请入朝且请自将步骑五千防秋上许之仍为之先筑大第扵京师以待之　朱泚入朝九月庚子至京师　冬十月魏节度使田承嗣诱昭义将吏使作乱
　　十年春正月丁酉昭义兵马使裴志清逐留后薛萼帅其众归承嗣承嗣声言救援引兵袭相州取之萼奔洺州上表请入朝许之　乙巳朱泚表请留阙下以弟滔知幽州卢龙留后许之　昭义禆将薛择为相州刺史薛雄为卫州刺史薛坚为洺州刺史皆薛嵩之族也戊申上命内侍孙知古如魏州谕田承嗣使各守封疆承嗣不奉诏癸丑遣大将卢子期取洺州杨光朝攻卫州二月乙丑田承嗣诱卫州刺史薛雄雄不从使盗杀之屠其家尽据相卫四州之地自置长吏掠其精兵良马悉归魏州逼孙知古与共巡磁相二州使其将士割耳面请承嗣为帅　丙子以华州刺史李承昭知昭义留后　三月乙巳薛萼诣阙请罪上释不问　初成徳节度使李宝臣淄青节度使李正己皆为田承嗣所轻宝臣弟宝正娶承嗣女在魏州与承嗣子维击毬马惊误触维死承嗣怒囚宝正以吿宝臣宝臣谢教敕不谨封杖授承嗣使挞之承嗣遂杖杀宝正由是两镇交恶及承嗣拒命宝臣正己皆上表请讨之上亦欲因其隙讨承嗣夏四月乙未敕贬承嗣为永州刺史仍命河东成徳幽州淄青淮西永平汴宋河阳泽潞诸道发兵前临魏愽若承嗣尚或稽违即令进讨罪止承嗣及其侄悦自余将士弟侄茍能自拔一切不问时朱滔方恭顺与宝臣及河东节度使薛兼训攻其北正己与淮西节度使李忠臣等攻其南五月乙未承嗣将霍荣国以磁州降丁未李正己攻徳州拔之李忠臣统永平河阳懐泽步骑四万进攻卫州　六月辛未田承嗣遣其将裴志清等攻冀州志清以其众降李寳臣甲戌承嗣自将围冀州寳臣使髙阳军使张孝忠将精骑四千御之寳臣大军继至承嗣烧辎重而遁孝忠本奚也　田承嗣以诸道兵四合部将多叛而惧秋八月遣使奉表请束身归朝　己丑田承嗣遣其将卢子期寇磁州　九月李寳臣李正己防于枣强进围贝州田承嗣出兵救之两军各飨士卒成徳赏厚平卢赏薄既罢平卢士卒有怨言正己恐其为变引兵退寳臣亦退李忠臣闻之释卫州南度河屯阳武寳臣与朱滔攻沧州承嗣从父弟庭玠守之寳臣不能克　冬十月卢子期攻磁州城防陷李寳臣与昭义留后李承昭共救之大破子期于清水擒子期送京师斩之河南诸将又大破田悦扵陈留田承嗣惧初李正己遣使至魏州承嗣囚之至是礼而遣之遣使尽籍境内户口甲兵谷帛之数以与之曰承嗣今年八十有六溘死无日诸子不肖悦亦孱弱凡今日所有为公守耳岂足以辱公之师旅乎立使者扵廷南向拜而授书又图正己之像焚香事之正己悦遂按兵不进扵是河南诸道兵皆不敢进承嗣既无南顾之虞得専意北方上嘉李寳臣之功遣中使马承倩赍诏劳之将还寳臣诣其馆遗之百缣承倩诟詈掷出道中寳臣慙其左右兵马使王武俊说寳臣曰今公在军中新立功竖子尚尔况寇平之后以一幅诏书召归阙下一匹夫耳不如释承嗣以为己资寳臣遂有玩冦之志承嗣知范阳寳臣乡里心常欲之因刻石作谶云二帝同功势万全将田为侣入幽燕宻令瘗寳臣境内使望气者言彼有玉气寳臣掘而得之又令客说之曰公与朱滔共取沧州得之则地归国非公所有公能舍承嗣之罪请以沧州归公仍愿从公取范阳以自効公以精骑前驱承嗣以步卒继之蔑不克矣寳臣喜谓事合符谶遂与承嗣通谋宻图范阳承嗣亦陈兵境上寳臣谓滔使者曰闻朱公仪貌如神愿得画像观之滔与之寳臣置扵射堂命诸将共观之曰真神人也滔军扵瓦桥寳臣选精骑二千通夜驰三百里袭之戒曰取貌如射堂者时两军方睦滔不虞有变狼狈出战而败会衣它服得免寳臣欲乘胜取范阳滔使雄武军使昌平刘怦守留府寳臣知有备不敢进承嗣闻幽恒兵交即引军南还使谓寳臣曰河内有警不暇从公石上谶文吾戯为之耳寳臣慙怒而退寳臣既与朱滔有隙以张孝忠为易州刺史使将精骑七千以备之　十一月丁酉田承嗣将吴希光以瀛州降　十二月田承嗣请入朝李正己屡为之上表乞许其自新
　　十一年春二月庚辰田承嗣复遣使上表请入朝上乃下诏赦承嗣罪复其官爵聴与家属入朝其所部拒朝命者一切不问　夏五月汴宋留后田神玉卒都虞候李灵曜杀兵马使濮州刺史孟鉴北结田承嗣为援癸己以永平节度使李勉兼汴宋等八州留后乙未以灵曜为濮州刺史灵曜不受诏六月戊午以灵曜为汴宋留后遣使宣慰　秋七月田承嗣遣兵寇滑州败李勉李灵曜既为留后益骄慢悉以其党为管内八州刺
　　史县令欲效河北诸镇八月甲申诏淮西节度使李忠臣永平节度使李勉河阳三城使马燧讨之淮南节度使陈少逰淄青节度使李正己皆进兵击灵曜汴宋兵马使摄节度副使李僧惠灵曜之谋主也宋州牙门将刘昌遣僧神表潜说僧恵僧恵召问计昌为之泣陈逆顺僧恵乃与汴宋牙将髙凭石隐金遣神表奉表诣京师请讨灵曜九月壬戌以僧恵为宋州刺史凭为曹州刺史隠金为郓州刺史乙丑李忠臣马燧军于郑州灵曜引兵逆战两军不意其至退军荥泽淮西军士溃去者什五六郑州士民皆惊走入东都忠臣将归淮西燧固执不可曰以顺讨逆何忧不克柰何自弃功名坚壁不动忠臣闻之稍收散卒数日皆集军势复振戊辰李正己奏克郓濮二州壬申李僧恵败灵曜兵扵雍丘冬十月李忠臣马燧进击灵曜忠臣行汴南燧行汴北屡破灵曜兵壬寅与陈少逰前军合与灵曜大战扵汴州城西灵曜败入城固守癸夘忠臣等围之田承嗣遣田悦将兵救灵曜败永平淄青兵于匡城乘胜进军汴州乙巳营扵城北数里丙午忠臣遣禆将李重倩将轻骑数百夜入其营纵横贯穿斩数十人而还营中大骇忠臣燧因以大军乘之鼓噪而入悦众不战而溃悦脱身北走将士死者相枕藉不可胜数灵曜闻之开门夜遁汴州平重倩本奚也丁未灵曜至韦城永平将杜如江擒之燧知忠臣暴戾以己功让之不入汴城引军西屯板桥忠臣入城果専其功宋州刺史李僧恵与之争功忠臣因会击杀之又欲杀刘昌昌遁逃得免甲寅李勉械送李灵曜至京师斩之十二月丁亥李正己李寳臣并加同平章亊　戊戌昭义节度使李承昭表称疾笃以泽潞行军司马李抱真兼知磁邢两州留后　庚戌加淮西节度使李忠臣同平章事仍领汴州刺史徙治汴州
  </div>
  <div class="pagination">
   <a href="通鉴纪事本末_page35.html">
    上一页
   </a>
   <span>
    ...
   </span>
   <a href="通鉴纪事本末_page31.html">
    31
   </a>
   <a href="通鉴纪事本末_page32.html">
    32
   </a>
   <a href="通鉴纪事本末_page33.html">
    33
   </a>
   <a href="通鉴纪事本末_page34.html">
    34
   </a>
   <a href="通鉴纪事本末_page35.html">
    35
   </a>
   <span class="current-page">
    36
   </span>
   <a href="通鉴纪事本末_page37.html">
    37
   </a>
   <a href="通鉴纪事本末_page38.html">
    38
   </a>
   <a href="通鉴纪事本末_page39.html">
    39
   </a>
   <a href="通鉴纪事本末_page40.html">
    40
   </a>
   <a href="通鉴纪事本末_page41.html">
    41
   </a>
   <span>
    ...
   </span>
   <a href="通鉴纪事本末_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
