<!DOCTYPE html>
<html>
<head>
    <meta charset="UTF-8">
    <title>元史纪事本末 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史纪事本末 - 第 4 页/共 4 页</h1>
    <div class="content">　　胡粹中曰闻之故老言雅克特穆尔奉上玺绶明宗从官有不为之礼者雅克特穆尔且怒且惧既而帝暴崩雅克特穆尔闻哭声即奔入帐中取寳玺扶文宗上马南驰本史乃言皇太子入哭尽哀雅克特穆尔以皇后命奉皇帝寳授于太子其说不合岂当时忌讳有不敢明言者欤
　　癸巳皇太子至上都己亥皇太子复即位于上都大赦天下以巴延为左丞相竒彻台阿尔斯兰哈雅赵世延并为平章政事达哩为右丞鄂允赵世安并叅知政事达实特穆尔知枢密院特穆尔布哈特穆尔圗并御史大夫九月丁巳帝还大都十月丙申上大行皇帝尊谥庙号明宗
　　至顺元年三月封皇子喇特纳逹喇为燕王四月皇后鸿吉哩氏杀明宗皇后班布尔实五月废明宗子托欢特穆尔时帝将立其子喇特纳逹喇为皇太子乃以托欢特穆尔乳母夫言明宗在日素谓太子非其子黜之江南驿召翰林学士阿拉克特穆尔奎文阁大学士和塔拉都哩黙色书其事于托卜齐雅又召虞集使书诏播告中外十二月立燕王喇逹纳逹喇为皇太子
　　二年正月皇太子喇特纳逹喇卒八月诏太子古噜逹喇出居于雅克特穆尔家十一月诏养雅克特穆尔之子塔喇海为子
　　三年八月帝崩于上都庙号文宗十月庚子鄜王伊埒哲伯即皇帝位鄜王明宗第二子也帝始崩时雅克特穆尔请皇后立皇子雅克特穆尔后不从命立鄜王时年甫七歳百司庶务咸启皇后取进止十一月戊寅尊皇后为皇太后壬辰鄜王薨庙号寜宗皇太后遣右丞竒尔济苏迎托欢特穆尔于静江初托欢特穆尔既废徙高丽使居大青岛后又徙静江至是鄜王薨雅克特穆尔复请立雅克托果斯皇太后曰吾子尚幼托欢特穆尔在广西今年十三矣且明宗长子于理当立乃遣竒尔济苏徃迎之
　　三年六月顺帝元统元年三月雅克特穆尔死雅克特穆尔自秉权以来肆行无忌一宴或宰十三马取泰定后为夫人前后尚宗室女四十人有交礼三日遽遣归者后房充斥不能尽识一日宴赵世延宅男女列坐见座隅一妇甚丽意欲与俱归顾左右曰此为谁对曰太师家人也自后荒淫日甚体羸溺血而死六月己巳托欢特穆尔即皇帝位于上都初帝自广西迎至百官具卤簿迎于良乡雅克特穆尔既见并马徐行具陈迎立之意帝畏之一无所荅雅克特穆尔疑其意不可测故至京乆不得立适太史亦言其立则天下乱用是议未能决迁延者数月至是雅克特穆尔死皇太后乃与大臣定议立之且约后当传于雅克托果斯若武宗仁宗故事七月立雅克特穆尔女巴约特氏为皇后八月奎章阁侍书学士虞集谢病归帝之将立也召诸老臣赴上都议集亦预焉中丞马祖常使人告集曰御史有言矣葢以文帝尝命集书诏言帝非明宗子故祖常以此讽集使去集乃谢病归集既去侍臣有以旧诏言者帝不怿曰此我家事岂由彼书生耶不问
　　后至元元年六月左丞相腾吉斯伏诛遂杀皇后巴约特氏腾吉斯雅克特穆尔子也时右丞相巴延独秉政腾吉斯忿曰天下本我家天下巴延何人而位吾上遂与其叔父句容郡王达兰达哩潜蓄异心谋立诸王鸿和特穆尔帝数召达兰达哩不至郯王苏苏勒图发其谋腾吉斯伏兵东郊率勇士突入宫巴延及旺扎勒特穆尔等掩捕获之并杀其弟塔喇海时塔喇海走匿皇后座下后蔽以衣左右曳出斩之血溅后衣巴延使人并执后后呼帝曰陛下救我帝曰汝兄弟为逆岂能相救乃迁后出宫巴延杀之于开平民舎鸿和特穆尔亦自杀诏曰曩者文宗皇帝以雅克特穆尔尝有劳伐父子兄弟显列朝廷而辄造事衅出朕逺方文皇寻悟其妄有旨传次于朕雅克特穆尔贪利幼弱复立朕弟伊埒哲伯不幸崩殂今丞相巴延追奉遗诏迎朕于南既至大都雅克特穆尔犹怀两端迁延数月天殒厥躬巴延等同辞翊戴乃正宸极后萨敦达哩腾吉斯等相袭用事交通宗王鸿和特穆尔图危社稷阿齐雅齐亦尝与谋赖巴延等以次掩捕明正其罪元凶构难贻我皇太后震惊朕用兢愓永惟皇太后后其所生之子一以至公为心亲挈大寳界余兄弟迹其定策两朝功徳隆盛近古罕比虽尝奉上尊号揆之朕心犹为未尽已命大臣特议加礼巴延为武宗捍御北边翊戴文皇兹又克清大憝明勑国宪爰赐达尔罕之号至于子孙世世永赖可大赦天下八月尊皇太后为太皇太后
　　六年六月诏废文宗庙主迁太皇太后鸿吉哩氏于东安州安置放雅克托果斯于髙丽诏曰昔武帝升遐太后惑于憸慝俾皇考出封云南英宗遇害我皇考以武宗之嫡逺居沙漠亲王大臣同心翊戴于时以地近先迎文宗暂总机务继知天理人伦所在假让位之名以寳玺来上皇考推诚不疑即立为皇太子文宗当躬迓之际乃与其臣伊埒布哈额哩叶明埒克栋阿等谋为不轨使我皇考饮恨上宾归而再御宸极又私图传子乃构邪言嫁祸于布尔锡皇后谓朕非明宗之子遂俾出居遐陬内怀愧嫌则杀额哩叶以杜口上天不佑遂降殒罚叔婶布达实哩怙其势熖不立明考之冢嗣而立朕幼稚之弟伊埓哲伯奄复不年诸王大臣以贤以长扶朕践祚赖天之灵权奸屏黜永惟鞠育罔极之恩忍忘不共戴天之义其命太常撤去图卜特穆尔在庙之主布达实哩削去太皇太后之号徙东安州安置雅克托果斯放诸高丽当时贼臣伊埒布哈额哩叶已死其以明埒克栋阿等明正典刑时监察御史崔敬言文皇获不轨之愆已撤庙祀叔母有阶祸之罪亦削鸿名尽孝正名斯亦足矣惟念皇弟雅克托果斯年方在幼罹此播迁天理人情有所不忍方明皇上宾皇弟方在襁褓未有知识义当矜悯伏望陛下迎归太后母子以尽骨肉之义不报未几太后殂于东安州雅克托果斯遇害于中道

　　元史纪事本末卷四

　　托克托之贬【哈玛尔附】

　　顺帝至元六年二月黜中书大丞相巴延为河南行省左丞相巴延既诛腾吉斯独秉国钧遂专权自恣变乱成宪虐害天下渐有异谋帝患之巴延欲以所养弟之子托克托宿卫侦帝起居惧涉物议乃以知枢要汪嘉努翰林学士承旨实喇卜同侍禁近实属意托克托托克托政令日修卫士拱听约束巴延自领诸卫精兵以扬珠布哈为屏蔽导从之盛填溢街衢而帝仪卫反落落如晨星势熖薫灼天下之人知有巴延而已托克托深忧之私请于父玛札尔台曰伯父骄纵已甚万一天子震怒则吾族赤矣曷若于未败图之其父亦以为然托克托复质于师吴直方直方曰大义灭亲大夫但知忠于国耳余复何顾焉一日见帝乗间自陈忘家徇国之意帝犹未之信时帝前后左右皆巴延之党独沙克嘉巴勒阿噜为帝腹心乃遣二人与托克托游日以忠义之言相与往复论辨益悉其心靡他遂闻于帝帝始信之无疑及巴延构陷剡王彻辰图奏赐死帝未允輙杀之又擅贬宣让威顺二王帝不胜其怒决意逐之一日泣语托克托托克托亦泣下归复与直方谋直方曰此大事议论之际左右为谁曰阿噜及托克托穆尔直方曰子之伯父挟震主之威此辈茍利富贵其语一泄则主危身戮矣托克托乃延二人于家置酒张乐昼夜不令出遂与沙克嘉巴勒等谋欲候巴延入朝擒之戒卫士严宫门出入螭坳皆为置兵巴延见之大惊召托克托责之对曰天子所居防御不得不尔然遂疑托克托亦增兵自卫至是巴延以所领卫兵请帝出田托克托劝帝称疾不往巴延固请乃命太子雅克托郭斯出次柳林托克托遂与阿噜等合谋悉拘京城门钥命所亲信列布城门下是夜奉帝居玉德殿召省院大臣先后入见出午门听命夜二鼓遣集赛伊克察喇率三十骑扺营中取太子入城又召杨瑀范汇入草诏数巴延罪状出为河南行省左丞相命平章事珠尔噶岱赍赴栁林黎明巴延遣骑士至城下问故托克托倨城上宣言有旨黜丞相一人诸从官皆无罪可各还本卫巴延奏乞陛辞不许道出真定父老奉觞酒以进巴延曰尔曾见有子杀父事乎对曰不曾见子杀父惟闻有臣弑君巴延俛首有惭色以玛札尔台为太师右丞相托克托知枢密院诏托克托之外诸侯王不得悬带弓箭及环刀輙入内府十月玛札尔台辞右丞相仍为太师以托克托为中书右丞相托克托既秉政悉更巴延所行复科举取士行太庙四时祭雪剡王之寃召还宣让威顺二王禁减盐额蠲负逋开经筵中外翕然称贤相焉至
　　正三年十二月以伯勒齐尔布哈为左丞相
　　四年五月托克托罢以阿噜图为中书右丞相托克托固辞相位帝问谁可代者以阿噜图对遂召用之封托克托为郑王
　　七年六月诏免太师玛札尔台官安置于西宁时阿噜图罢伯勒齐尔布哈为右丞相以宿憾譛玛札尔台故有是诏托克托力请与父俱行时相欲倾之因有告变者复移于西域察苏之地御史大夫额琳沁巴勒曰托克托父子无大过奈何迫之于险遂召还甘肃玛札尔寻卒
　　九年七月复以托克托为中书右丞相初玛札尔台卒左丞相太平请令托克托归葬左右以为难太平固请托克托得还及拜太傅托克托不知太平之有德于己也因汝中栢谗间成隙欲中伤之是时中书叅政孔思立等皆一时名人太平所拔用者悉诬以罪黜去太平既罢又诬劾之托克托母闻之谓托克托兄弟曰太平何害于汝而欲去之汝兄弟若违吾言非吾子也遂止太平故吏田复劝之自裁太平曰吾无罪当听于天若自杀则诚有歉矣遂还奉元杜门不出
　　十二年八月托克托自请出师伐徐州贼李二诏许之兵部尚书穆尔玛哈穆特等言大臣天子之股肱中书庶政之根本不可一日离乞留托克托以弼亮天工庶内外有兼治之宜不报遂诏托克托以达尔罕太傅右丞相分省于外总制诸路军马凡爵赏诛杀悉听便宜从事托克托寻破贼于徐州即军中加拜太师趣还朝先是托克托弟额森特穆尔出师讨刘福通驻沙河军夜溃西台御史范文刘希曾等劾其丧师辱国托克托庇之诏不问中台御史周伯琦阿附托克托劾文等越分干誉乃左迁西台御史大夫多尔济巴勒为湖广平章而尽出文等由是人不敢言事汝中栢等复言于托克托曰不杀多尔济巴勒丞相终不安乃命给军饷总兵者希指数侵辱之不为动托克托复遣助教旺扎勒至军中讽使害之旺扎勒至谓人曰平章国家耆勲旧德吾茍害之人将不食吾余矣多尔济巴勒竟卒于黄州
　　十三年正月以哈玛尔为中书平章政事先是托克托西行也伯勒齐尔布哈为相以宿怨每欲中伤之赖哈玛尔在上前营护得免伯勒齐尔布哈又与太平韩嘉纳克图们岱尔等十人结为兄弟及托克托复相谪太平陜西出伯勒齐尔布哈般阳图们岱尔四川右丞诬以罪追至中途杀之而深德哈玛尔复召用至是拜平章
　　十四年九月托克托总制诸军出讨高邮贼张士诚寻破贼于高邮城外十二月诏削托克托官爵安置淮安以台哈布哈等代总其军初托克托之再相信用汝中栢由左司郎中叅议中书省平章以下见其议事莫敢异同惟哈玛尔以有德于托克托不为之下汝中栢因譛之托克托改为宣政院使哈玛尔深衔之至是嗾御史袁赛音布哈等劾托克托出师三月略无寸功倾国家之财以为己用半朝廷之官以为己随其弟御史大夫额森特穆尔庸材鄙器玷污清台纪纲之政不修贪淫之心益着章三上诏以托克托老师费财已逾三月坐视冦盗恬不为意削去官爵淮安安置额森特穆尔安置宁夏以台哈布哈伊克察喇苏苏代将其兵诏至军中龚伯遂曰将在军君命有所不受且丞相出师时尝受密旨一意进讨可也诏书且勿开开则大事去矣托克托曰天子诏我而我不从是我与天子抗也君臣之义何在既受诏即出名甲名马分赐诸将俾各帅所部以听伊克察喇等节制客省副使哈喇岱曰丞相此行我辈必死他人之手今日宁死丞相前遂拔刀自刎而死
　　十五年三月窜托克托于云南初安置托克托于淮安既又移置额齐讷路至是台臣尤论其谪轻故再徙云南之镇西其弟额森特穆尔徙四川碉门长子哈喇章肃州次子三寳努兰州仍籍其家产十二月哈玛尔矫诏杀托克托于云南托克托既贬云南行次大理腾冲知府髙惠欲以女事之托克托曰吾罪人也安敢念及此巽词拒絶惠衔之至是再徙阿恰齐之地惠发军围之哈玛尔又矫诏遣使赐之鸩遂卒年四十二史臣曰托克托始终不失臣节惟惑于羣小急复私怨君子病焉哈玛尔者喀喇人与其弟苏苏备宿卫帝深宠眷之而哈玛尔有口才尤为帝所嬖幸累迁官殿中侍御史帝每即内殿与哈玛尔以双陆为戏一日哈玛尔服新衣侍侧帝方啜茶即噀茶于其衣哈玛尔视帝曰天子固当如是耶帝一笑而已其被爱幸无与为比太平为左丞相深恶之与御史大夫韩嘉纳克谋出哈玛尔讽监察御史沃哷海寿列其恶劾奏之其小罪则受宣让王等驼马诸物其大者则设帐御幄后无君臣礼又恃以提调徽宁寺为名出入托果斯皇后宫闱无间犯分之罪尤大徽宁寺者主托果斯皇后钱粮而托果斯皇后帝庻母也章再上帝仅夺哈玛尔苏苏官爵居之草地而太平等三人俱罢顷之复以托果斯皇后言夺海寿官禁锢之谪太平居陜西加韩嘉纳克赃罪杖流尼噜罕以死哈玛尔复用初哈玛尔尝进西天僧以运气术媚帝帝习为之号延彻尔法延彻尔华言大喜乐也哈玛尔之妹婿集贤学士图噜特穆尔故有宠于帝与娄达实巴朗达尔玛济达巴勒斡尔密等俱号伊纳克图噜特穆尔性奸狡帝爱之亦荐西番僧且琳沁于帝且琳沁善秘密法谓帝曰陛下虽尊居万乘富有四海不过保有见世而已人生几何当受此秘密大喜乐禅定帝又习之其法亦名双修曰延彻尔曰秘密皆房中术也帝乃诏以西天僧为司徒西番僧为太元国师其徒皆取良家女或四人或三人奉之谓之供养于是帝日从事于其法广取妇女惟淫戏是乐又选采女为十六天魔舞每宫中讃佛则按舞奏乐宫官受秘密戒者得入余不与又为龙舟自后宫至前宫山下海子内游戏八郎者帝诸弟与其所谓伊纳克者皆在帝前相与亵狎甚至男女裸处号所出室曰色济克乌格依华言事事无碍也君臣宣淫而羣僧出入禁中无所禁止丑声着闻虽市井之人亦恶闻之皇太子年日长尤深疾图噜特穆尔等所为然欲去之未能也哈玛尔既譛杀托克托遂拜中书左丞相苏苏亦由知枢密院拜御史大夫由是国家大柄尽归其兄弟二人矣哈玛尔既相自以前所进番僧为耻告其父图噜曰我兄弟位居宰辅宜导人主以正今图噜特穆尔专媚上以淫亵天下士大夫必讥笑我我将除之且上日趋昏暗皇太子年长聪明过人不若立以为帝而奉上为太上皇其妹闻之归告其夫图噜特穆尔恐皇太子为帝则已必诛即以闻于帝然不敢斥言淫亵事苐曰哈玛尔谓陛下年老故耳帝大惊曰朕头未白齿未落遽谓我为老耶帝即与图噜特穆尔谋去哈玛尔苏苏计已定图噜特穆尔走匿尼寺中明日帝遣使传旨哈玛尔苏苏毋入朝御史大夫吹斯絅因奏劾其罪帝犹不忍右丞相鼎珠等论奏不已始诏哈玛尔惠州安置苏苏肇州安置临行俱杖死仍籍其家

　　小明王之立

　　顺帝至正十一年五月颕州妖人刘福通萧县李二兵起先是四方羣盗蜂起有司不能制及发丁夫开河民心益愁怨思乱有韩山童者栾城人自其祖父以白莲会烧香惑众谪徙永平至山童倡言天下大乱弥勒佛下生河南及江淮愚民翕然信之福通与杜遵道罗文素盛文郁王显忠韩咬儿复鼓妖言言山童实宋徽宗八世孙当为中国主福通等乃刑白马黒牛誓告天地遂同起兵以红巾为号县官捕之急山童就擒其妻杨氏及其子韩林儿逃之武安惟福通党盛不可制朝廷乃命同知枢密院图沁以兵击之福通既破颍州遂据朱皋攻罗山上蔡真阳确山诸县寻犯武阳叶县陷汝宁府及光息二州众至十万李二号芝麻李亦以烧香聚众与其党赵均用彭早住攻陷徐州据之九月刘福通兵势日盛右丞相托克托乃奏以其弟御史大夫额森特穆尔知枢密院事及卫王库齐格尔总帅诸卫军十余万讨之复上蔡擒其党韩咬儿诛之
　　十二年二月定逺郭子兴见汝颍兵起列郡骚动遂与其党孙徳崖等举兵自称元帅攻拔濠州据之彻尔布哈率兵欲复濠城惮不敢进惟日掠良民指称为盗以邀赏由是人皆汹汹不安讹言日甚三月额森特穆尔军溃于沙河时额森特穆尔驻军沙河军中夜惊尽弃军械北奔汴梁收散卒退屯朱仙鎭朝廷以额森特穆尔不知兵遣平章曼济代之九月右丞相托克托自出军至徐州攻其西门贼出战奋击破之芝麻李遁去赵均用彭早住走濠州追擒其将数十人遂屠其城寻召托克托还朝
　　十五年二月刘福通自砀山夹河迎韩林儿至立为皇帝又号小明王建都亳州国号宋改元龙鳯以其母杨氏为皇太后杜遵道盛文郁为丞相刘福通罗文素为平章刘六知枢密院事拆太清宫材建宫阙福通疾遵道专权命甲士挝杀之遂自为丞相十一月达实巴图尔进击刘福通战于长葛大败将士皆奔溃至中牟收散卒屯聚会刘哈喇引兵来援大破福通兵复驻汴梁十二月达实巴图尔大破刘福通于太康遂围亳州小明王遁安丰
　　十七年二月刘福通遣其党毛贵陷胶州倪文俊陷陜州李武崔德等破商州攻武闗直趋长安分掠同华诸州三辅震恐俄为察罕特穆尔所败乃退六月刘福通攻汴梁其兵分三道闗先生破头潘冯长舅沙刘二趋晋兾白不信大刀敖李喜喜趋闗中毛贵据山东其势大振十二月太尉达实巴图尔卒于军时刘福通攻陷曹濮大名卫辉诸路达实巴图尔引兵击之诏遣知枢密院事达尔玛实哩来援分兵于雷泽濮州以御福通达尔玛实哩战没诸军大溃达实巴图尔退驻石村朝廷疑其玩冦失机使者趣战相踵敌觇知之诈为达实巴图尔通好书遗诸路使者果得之以进达实巴图尔闻之忧愤死
　　十八年五月刘福通攻汴梁守将珠展出走福通入据其城乃自安丰迎其主韩林儿居之以为都秋七月怀庆路守将周全叛附于刘福通时察罕特穆尔驻军洛阳遣拜特穆尔以兵守盌子城周全来战拜特穆尔为其所杀遂尽驱怀庆民入汴梁福通遣全攻洛阳守将登城以大义责全全愧谢退兵福通杀之
　　十九年八月察罕特穆尔克汴梁刘福通复以其主韩林儿走据安丰二
　　十三年二月张士诚将吕珍入安丰杀刘福通据其城
　　二十六年十二月小明王韩林儿卒

　　察罕特穆尔克复之功

　　顺帝至正十二年十二月以察罕特穆尔为汝宁府达噜噶齐先是汝颍盗起江淮诸郡皆残破朝廷征兵致讨卒无成功颍州沈邱人察罕特穆尔奋起义兵沈邱子弟愿从者数百人与罗山李思齐同设竒计袭破罗山事闻朝廷授察罕特穆尔汝宁府达噜噶齐思齐知府事于是所在义士俱将兵来会得万人自成一军屯沈邱数与贼战輙克捷
　　十五年汝颍贼势滋盛由汴以南陷邓许嵩洛等州察罕特穆尔引其兵转战而北遂戍虎牢以遏锋贼乃北渡孟津焚掠至覃怀河北震动察罕特穆尔进战大败之余党立栅河洲殱之无遗类河北遂定朝廷竒其功除中书刑部侍郎苗军以荥阳叛察罕特穆尔夜袭之虏其众遂营中牟已而淮右贼众三十万掠汴以西来捣中牟营察罕特穆尔结阵待之以死生利害谕士卒士卒贾勇决死战无不以一当百会大风扬沙自率猛士鼓噪从中起奋击贼中坚贼势披靡不能支弃旗鼓遁走追杀十余里斩首无算军势大振
　　十六年汝颍贼李武崔德等陷陜州遂断殽函势欲趋秦晋知枢密院事达实巴图尔方节制河南军调察罕特穆尔及李思齐往攻之察罕特穆尔即鼓行而西夜拔殽陵立栅交口陜城坚贼转南山粟给食固守攻之猝不可拔察罕特穆尔乃焚马矢营中如炊烟状以疑贼而夜提兵抜灵寳城贼始觉不敢动渡河掠安邑察罕特穆尔追袭以铁骑■〈戚〉之贼回扼下阳赴水死者甚众贼势穷遁去以功加河北行枢密院事
　　十七年刘福通遣其党毛贵陷胶州倪文俊陷陜州李武等破商州攻武闗遂直趋长安掠同华诸州三辅震恐其时行台豫王喇特纳锡哩及省院官皆汹惧计无所出侍御史王思诚曰察罕特穆尔之名贼素畏之宜遣使求援此上策也守将恐其轧已论久不决思诚曰吾兵弱朝夕失守咎将安归乃移书察罕特穆尔曰河南陜西二省互为唇齿陜西危则河南岂能独安察罕特穆尔新复陜州得书大喜遂提轻兵五千与李思齐倍道赴援遇贼转战杀掠无算贼遂溃捷闻朝廷以察罕特穆尔为陜西行省左丞未几贼自巴蜀陷秦陇据巩昌遂窥鳯翔察罕特穆尔即先分兵入守鳯翔城而遣谍者诱贼围鳯翔察罕特穆尔自将铁骑昼夜驰二百里赴之分军张左右翼掩击城中军亦开门鼓噪而岀内外合击呼声动天地贼大乱自相践蹂斩首数万级余党皆遁闗中遂定
　　十八年贼毛贵等陷山东遂分道犯京畿朝廷征诸道兵入卫诏察罕特穆尔以兵屯涿州察罕特穆尔即留兵戍清湫义谷屯潼闗塞南山口以备他盗而自将鋭卒赴召时曹濮贼方分道踰太行焚上党掠晋冀陷云中鴈门上郡烽火数千里复大掠南还察罕特穆尔先遣兵伏南山阻隘自勒重兵屯闻喜绛阳贼果出南山纵伏兵横击之贼皆弃辎重走山谷遂分兵屯泽州塞碗子城屯上党塞吾儿谷屯幷州塞井陉口以杜太行诸道贼屡至守将数血战击却之河东遂定进陜西行省右丞兼行台侍御史同知河南行枢密院事于是朝廷乃诏察罕特穆尔守御闗陜晋冀抚镇汉沔荆襄便宜行事察罕特穆尔益务练兵训农以平定四方为己责是年刘福通陷汴梁造宫阙易正朔号召羣盗自巴蜀荆楚江淮齐鲁辽西至甘肃所在兵起势相联结察罕特穆尔乃北塞太行南守巩洛自将中军军沔池将谋取汴会叛将周全以贼军攻洛阳察罕特穆尔以竒兵出宜阳破之进陜西行台平章政事仍兼同知行枢密院事
　　十九年察罕特穆尔以大军次虎牢先发游骑南道出汴南略归亳陈蔡北道出汴东战船浮于梁水陆并下略曹南据黄陵渡乃大发秦兵出函谷过虎牢晋兵出太行踰黄河俱会汴城下首夺其外城察罕特穆尔自将铁骑屯杏花营诸将环城而垒贼屡出战輙败遂婴城以守乃夜伏兵城南旦日遣苗军跳梁者略城而东贼倾城出追伏兵鼓噪起邀击败之又令弱卒立栅外城以饵贼贼出争之佯走薄城西因纵铁骑突击悉擒其众贼由是不敢复出自五月至八月谍知城中计穷食且尽乃与诸将闗思孝等议各分门而攻至夜将士贾勇登城斩闗入遂抜之刘福通挟其伪主从数百骑岀东门遁去捷闻进河南平章政事兼枢密陜西行台御史中丞诏告天下先是中原乱江南海漕不复通京师屡告饥至是河南既定檄书达江浙海漕乃复至
　　二十一年察罕特穆尔克山东先是察罕特穆尔既定河南乃以兵分镇闗陜荆襄河洛江淮而重兵屯太行营垒旌旗相望数千里乃日修车船缮兵甲务农积榖训练士卒谋大举以复山东至是谍知山东羣盗自相攻杀而济宁田丰亦降于贼六月察罕特穆尔乃舆疾自陜扺洛大会诸将与议师期发幷州军出井陉辽沁军出邯郸泽潞军出磁州怀卫军出白马及汴洛军水陆俱下分道并进而自率铁骑建大将旗鼓渡孟津踰覃怀鼓行而东复冠州东昌八月师至盐河遣其子库库特穆尔及诸将以精兵五万捣东平与东平贼遇两战皆败之斩首万余级直抵其城下察罕特穆尔以田丰据山东久军民服之乃遣书谕以顺逆之理丰及王士诚皆降遂克东平济宁时大军犹未渡羣贼皆聚于济南而出兵齐河禹城拒战察罕特穆尔分遣竒兵取间道出贼后南略泰安逼益都北徇济阳章邱中循濵海郡邑乃自率大军渡河与贼将战于分齐大败之进逼济南城而齐河禹城俱来降南道诸将亦报捷再败益都兵于好石桥东至海濵郡邑皆闻风送欵攻围济南三月城乃下诏拜中书平章政事知河南山东行枢密院事陜西行台中丞如故察罕特穆尔遂进兵围益都环城列营凡数十大治攻具百道并进贼悉力拒守复掘重堑筑长围遏南洋河以灌城中仍分守要害收辑流亡郡县户口再归职方号令焕然
　　二十一年察罕特穆尔为田丰所杀时山东俱平独益都孤城犹未下六月田丰王士诚阴结贼复图叛丰之降也察罕特穆尔推诚待之不疑数独入其帐中丰既谋变乃请察罕特穆尔行观营垒众以为不可往察罕特穆尔曰吾推心待人安得人人而防之左右请以力士从又不许乃从轻骑十有一人行至王信营又至丰营遂为王士诚所刺先是有白气如索长五百余丈起危宿扫太微垣太史奏山东当大水帝曰不然山东必失一良将即驰诏戒察罕特穆尔勿轻举未至而已及于难诏赠颍川王谥忠襄命其子库库特穆尔为平章政事兼知山东河南行枢密院事代总其兵库库特穆尔既袭父职身率将士誓必复雠而贼城守益坚乃遣壮士穴地通道以入十一月遂拔其城执贼首陈猱头等二百余人取田丰王士诚之心以祭其父余党皆就诛复遣兵取莒州山东□平

　　东南丧乱

　　顺帝至正八年十一月台州黄岩民方国珍兵起初国珍与蔡乱头等相雠杀遂入海为乱刼掠漕运诏江浙叅政多尔济巴勒讨捕之追至福州国珍知事危焚舟将遁我兵自相惊溃多尔济巴勒遂被执国珍迫其上招降之状朝廷从之授国珍兄弟以官将治多尔济巴勒之罪枢密叅议归旸曰将之失利其罪固当然所部皆北方步骑不习水战是驱之死地耳宜募海滨之民习水利者擒之今国珍遣人请降决不当从国珍已败我王师又拘我王臣力屈而来非真降也必讨之以令四方时朝廷方事姑息卒从其请国珍兄弟不肯赴势益猖獗
　　十一年六月方国珍兄弟入海烧掠沿海州郡朝廷遣江浙行省左丞博啰特穆尔往击之兵至大闾洋国珍夜率劲卒纵火鼓噪官军不战皆溃赴水死者过半博啰特穆尔被执反为国珍饰词上闻朝廷复遣达实特穆尔等至黄岩招国珍国珍兄弟皆登岸罗拜退止民间绍兴总管台哈布哈欲命壮士袭杀之达实特穆尔曰我受诏招降公等欲擅命耶乃止仍檄台哈布哈至海滨散其徒众授国珍兄弟官有差十月蕲州人徐寿辉等兵起攻陷蕲水县及黄州路寿辉自称皇帝国号天完改元治平以邹普胜为太师攻陷饶州执魏中立陷信州执于大本二人不屈并死之
　　十二年正月徐寿辉兵陷汉阳遂陷武昌行省丞相威顺王科绰布哈等弃城走寿辉兵复陷安陆府知府绰罗战不胜死之攻沔阳推官俞述祖战败被执不屈寿辉怒支觧之二月徐寿辉兵攻九江右丞博啰特穆尔方驻兵于江闻风宵遁总管李黼檄乡落聚木石于险处遏其归路黄梅主簿伊逊特穆尔愿出击贼黼与之出战大败贼兵杀获二万余人黼曰贼不利于陆必以舟薄我乃令以长木数千冒鐡椎于杪暗植沿岸水中贼舟数千艘顺流鼓噪而至遇木桩不得动黼发火箭射之焚溺无算时东际淮甸西自荆湖守臣往往弃城遁独黼守孤城中外援絶而贼势益炽进兵薄城分省平章托卜坚布哈自北门出走黼引兵登埤贼已焚西门张弩射之转攻东门黼急往救城已破贼兵入矣犹与之巷战力不能敌乃挥剑叱之曰杀我无杀百姓贼刺之堕马与兄冕子秉昭俱死州民闻之哭声震地具棺塟之时冕居颍亦死于贼事闻赠黼陇西公谥文忠三月台州路达噜噶齐台哈布哈与方国珍战于澄江死之时朝廷方征徐州命江浙募舟师北守大江国珍懐疑复劫其党入海台哈布哈遣义士王大用往谕国珍拘留不遣而令其党陈仲达往来议降台哈布哈具舟张受降旗乗潮下澄江触沙不行垂与国珍遇呼仲达申前议仲达目动气索台哈布哈觉其心异手斩之即前搏贼船奋击之贼羣至欲抱持入其船台哈布哈嗔目叱之夺刀杀贼贼攅槊刺之中颈死犹植立不仆投其尸海中事闻追赠魏国公谥忠介七月徐寿辉遣项普略引兵掠徽饶诸州遂犯昱岭闗攻杭州城城中猝无备叅政樊执敬遽上马率众出中途与贼遇乃奋力斫贼中鎗而死时董搏霄従江浙平章嘉珲征安丰乗胜攻濠州会朝廷命移军援江南遂渡江至徳清而杭州已陷嘉珲问计抟霄曰贼见杭城子女玉帛必縦欲不暇为备宜急攻之若退保湖州使贼乗鋭出京口则江南不可为矣嘉珲犹豫未决诸将亦难其行搏霄曰公江浙相君方面既陷而及今不取谁任其咎复拔剑顾诸将曰相君在此敢有慢令者斩遂进兵薄杭州贼迎敌麾壮士突前诸军相继夹击凡七战追杀至清河坊贼奔接待寺塞其门而焚之贼皆死遂复杭州已而余杭武康德清亦次第平搏霄亦受代去徽饶贼复自昱岭闗冦于濳行省乃假抟霄为叅政复提兵讨之搏霄即日引兵扼新溪追杀至于潜复其县又复昱岭闗贼兵复大至陷千秋闗抟霄按军不动伏兵城下授以火礟约曰见旗动即发已而视贼稍懈进兵击之伏兵见旗动尽发遂夺千秋闗贼复攻独松百丈幽岭三闗搏霄先以兵守要路分三道会兵捣贼巢乘胜复安吉寻克广德贼复犯徽州有道士能作十二里雾搏霄伏兵击之已而妖雾开伏兵皆起贼大溃斩首数万级徽州复平九月以余阙为淮西宣慰副使守安庆时冦兵日盛阙扺官十日而贼至拒却之乃集有司诸将议屯田战守策环境筑堡砦选精甲外捍而耕稼于中浚湟增陴隍外环以大防深堑三重南引江水注之环植木为栅城上四面起飞楼表里完固俄升都元帅广西苗军五万从元帅阿尔斯兰沿江下抵庐州阙移文谓苗蛮不当使窥中国诏阿尔斯兰引还苖兵有暴于境者即收戮之凛凛莫敢犯时羣盗环布四外阙居其中左提右挈屹为江淮一保障十一月江西行省平章政事桑节击赵普胜战于湖口兵败死之桑节初为南台御史大夫执政恶之出为湖广平章至是移江西桑节驰赴任比至江东复有诏令守江州时江州已陷赵普胜周驴等据池阳太平诸郡号百万桑节募兵得三千人趋铜陵克之擒驴夺其船六百艘军声大振遂复池州分兵攻石埭诸县进据清水湾又大破之贼久围安庆闻风烧营遁去遂进复湖口县克江州留兵守之命王惟恭树栅小孤山桑节自据番阳口缀江西要冲以图恢复日久援不至贼乘大舰来攻编苇篾塞上下流火之桑节率兵力战众死且尽桑节独坚坐不动中流矢而仆贼素闻其名不忍害舁至密室乃苏罗拜馈食桑节叱之七日乃自力而起北向再拜曰臣力竭矣遂絶桑节河西人楚斯结之子
　　十三年五月泰州白驹场亭民张士诚及其弟士德士信起兵陷泰州淮南行省遣知府李齐招降被留久之贼酋自相戕始纵齐来归士诚寻杀叅政赵琏陷兴化县行省以左丞偰哲笃镇高邮出齐守甓社湖会数贼呼噪入城省宪官皆遁齐还城门已闭士诚遂据高邮称诚王国号大周建元天佑已而有诏赦之使至不得入贼绐言请李知府来乃受命行省强齐往至则下齐于狱齐虽辨说百端而士诚本无降意士诚呼齐使跪齐叱曰吾膝如铁岂为贼屈士诚怒使拽倒椎碎其膝而呙之时论大科三魁若李黼台哈布哈及齐皆不负科名云十月以方国珍兄弟为各路治中不受先是遣江浙左丞托里特穆尔及南台侍御史尊达实哩复招谕国珍既而二人报国珍已降乞授以五品流官令纳其船散遣徒众遂以国珍为徽州路治中国章广德路治中国英信州路治中国珍等疑惧不受命仍拥船千艘据海道阻絶粮运复遣江浙右丞阿哩衮实克等率兵讨之十二月江浙行省布延特穆尔及西宁王雅克哈尚等合军讨徐寿辉于蕲水寿辉败走获其官属四百人初徐寿辉将王善既陷罗源遂攻福州连江县巡检刘浚募壮士与其子健数与力战浚中箭坠马健下马掖之俱被执浚骂贼而死健亦以死拒贼善义而释之使瘗父尸健归请帅府兵以复雠弗听因尽散家赀结死士百人诈为工商流丐入贼中半夜发火大噪贼惊扰自相杀健手斩杀其父者幷擒善献于帅府事闻赠浚行省检校授健古田令
　　十四年六月张士诚冦杨州达实特穆尔兵败诸军皆溃士诚冦陷盱■〈目台〉及泗州
　　十五年春正月徐寿辉遣其将倪文俊复破沔阳威顺王科绰布哈令其子报恩努等同元帅阿尔斯兰水陆并进讨之至汉川水浅文俊用火篾烧船兵遂败报恩努被杀三月徐寿辉兵破襄阳五月倪文俊自沔阳复破中兴路元帅多尔济巴勒战死
　　十六年正月倪文俊建都于汉阳迎徐寿辉据之未几复陷常德澧州诸路二月张士诚陷平江路据之改为隆平府遂陷湖州松江常州诸路初或传士诚有降意朝廷遣乌玛喇孙撝持诏往谕之士诚拘之一室迫使降撝诟斥不絶及士诚徙平江撝与士诚部将张茂先者谋遣人约镇南王刻日进兵复髙邮事泄被害三月方国珍复降命为海道漕运万戸其兄国璋为衢州路总管七月张士诚遣兵破杭州江浙丞相达实特穆尔遁平章尊逹实哩力战死先是达实特穆尔兵屡败议者以为苗军可用遂自寳庆招土官杨旺扎勒至淮南杀贼以功屡官江浙行省叅政至是士诚兵破杭州达实特穆尔兵入富阳旺扎勒乃自嘉兴引苗军及万户普贤努击败士诚兵复其城达实特穆尔乃还然苗军素无纪律肆为钞掠所过荡然无遗达实特穆尔方倚旺扎勒为重莫敢禁遏旺扎勒益恣凡事皆决于旺扎勒达实特穆尔仅署成案而已是年淮安城陷亷访使楮布哈死之楮布哈居羣盗间守淮安者五年大小数百战粮尽食草木螺蛤鱼蛙乌燕及靴皮鞍韂革厢弓之筋俱尽撤屋为薪人皆露处城陷布哈犹据西门力斗中伤见执为贼所脔子巴噶亦死
　　十七年八月张士诚侵嘉兴杨旺扎勒败之士诚乃以书约降旺扎勒欲纳之达实特穆尔以其反复不可信不许旺扎勒固劝乃承制假江浙亷访使周伯琦行省叅政至平江招谕之士诚始要王爵不许又请为三公旺扎勒亦力为之请达实特穆尔幸其降遂授士诚太尉其弟士德淮南平章士信同知枢密院事其党皆授官有差于是朝廷以招安士诚为达实特穆尔之功加太尉九月徐寿辉将陈友谅杀倪文俊并其军自称平章
　　十八年正月陈友谅破安庆淮南行省左丞余阙死之先是余阙固守安庆倚小孤山为藩蔽命义兵元帅胡巴延统水军戍守友谅自上流引军直捣山下巴延与战四日夜不胜奔还贼追薄城下阙遣兵扼之俄而饶冦攻西门友谅兵乘东门既登城阙拣死士奋击败之敌兵恚甚乃幷军树栅起飞楼来攻阙分兵捍敌昼夜不得息至是池州赵普胜军东门友谅军西门饶兵军南门阙徒步提戈为士卒先分遣部将督三门之兵自以孤军血战斩首无算而阙亦被十余创日中城陷火起阙知不可为乃引刀自刭堕清水塘中死妻蒋氏及妾伊伯耶律氏子德臣女安安甥福童亦皆赴井死同时死者守臣韩建一家被害居民誓不从贼焚死者以千计其知名者万户李宗可纪守仁陈斌金承宗经歴段桂芳都事特穆尔布哈千户卢廷玉葛延龄邱卺许元琰奏差乌德美百户黄寅孙安庆推官黄图噜岱经歴杨恒知事余中怀宁县尹陈巨济事闻赠阙平章政事追封豳国公谥忠宣四月陈友谅破龙兴时和尼齐以左丞守洪都旧帅多通任其将章巴延布哈雅克布哈捍城颇有功和尼齐疾而挠之城陷和尼齐出走多通奔抚州谋举兵为追者所杀友谅尽陷江西诸路
　　十九年六月陈友谅遣其党王奉国冦信州巴延布哈德济自衢往援破走其兵时镇南王子大圣努屯兵城中开门出迎巴延布哈登城四顾誓以破贼自许后数日贼又来攻遂分兵为三出城奋击斩首数千级复大破之友谅弟友德植木栅攻城益急又遣使来说降巴延布哈德济曰汝来诱我耶我头可断足不可移乃数其罪而斩之由是日夜鏖战粮竭矢尽而气不衰城中食草苗茶纸括靴底掘鼠罗雀杀老弱以食巴延布哈屡出兵破贼奉国遂穴地道昼夜攻之不息踰旬城遂陷巴延布哈德济与大圣努及部将哈喇丹蔡诚蒋广皆战死初巴延布哈德济之赴援也入白其母鲜于氏曰儿今不得事母矣母曰尔为忠臣吾亦何憾因命子额森布哈奉其母间道入闽以江东亷访司印送行台而提兵向信鲜于氏太常典簿枢之女十二月陈友谅徙其主徐寿辉都江州自称汉王初徐寿辉□友谅破龙兴欲徙都之友谅忌其来不利于已不从至是寿辉引兵发汉阳南下江州友谅阳出迎而伏兵于城西俟寿辉既入门闭伏发尽杀其部曲惟存寿辉以江州为都居之遂自称汉王立王府置官属事权尽归友谅寿辉惟拥虚位而已
　　二十年五月陈友谅弑其主徐寿辉先是友谅率舟师犯太平挟寿辉以行太平既陷急谋僣窃乃于采石舟中佯使人诣寿辉前白事令壮士持铁挝自后击之碎其首寿辉死友谅遂于采石五通庙为行殿称皇帝国号汉改元大义仍以邹普胜为太师张必先为丞相羣下立江岸草次行礼值天雨至略无仪节
　　二十三年九月张士诚自称吴王士诚虽降而城池甲兵钱榖皆自据如故又素忌杨旺扎勒欲图之而达实特穆尔亦厌旺扎勒骄肆不可制乃阴与定计举兵围之旺扎勒及其弟巴延皆自杀士诚遂遣兵据杭城朝廷因以其弟士信为江浙行省平章事方面大权悉归张氏达实特穆尔徒拥虚名而已至是士诚乃令其部属自颂功德求王爵朝廷未许士诚遂自立为吴王即平江治宫室官属达实特穆尔饮药死是年陈友谅与明兵战败中流矢死国亡士诚二十七年始灭方国珍亦降于明

　　诸帅之争【博啰　库库　李思齐　张良弼】

　　顺帝至正十九年三月诏博啰特穆尔移镇大同博啰特穆尔者达实巴图尔之子也从父讨刘福通等屡立战功父没命为河南行省平章政事代总其众击福通于卫辉走之遂屯真定复自武安由彭城邀截沙刘等败之引兵攻拔曹州至是朝廷命博啰特穆尔移镇大同以为京师捍蔽复置大都督兵农司分十道専督屯田以博啰特穆尔领之
　　二十年八月诏博啰特穆尔守石岭闗以北察罕特穆尔守石岭闗以南初山西晋冀之地皆察罕特穆尔所平定而博啰特穆尔兵驻大同欲并据晋冀遂相雠隙故有是诏九月博啰特穆尔复调兵自石岭闗直抵晋冀围其城三日退屯交城察罕特穆尔发兵拒之朝廷遣使谕令讲和未几复命以晋冀畀博啰特穆尔察罕特穆尔不从遣部将筭卓等来争交战于东胜州等处朝廷为再遣使谕解二人始各还镇
　　二十一年冬十月博啰特穆尔复进屯真定时察罕特穆尔被害子库库特穆尔代其任博啰特穆尔结张良弼欲复图晋冀引兵侵库库特穆尔分地遂据真定路
　　二十二年六月博啰特穆尔遣珠展袭据陜西时陜西行省右丞达实特穆尔与行台有隙恐陜西为库库所有阴结博啰请珠展入城刼御史大夫旺扎勒特穆尔印复拘留之库库遣部将摩该合李思齐兵攻之珠占遂降
　　二十三年十二月御史大夫娄达实罢安置东胜州娄达实逃匿博啰军中时帝在位久皇太子春秋日盛军国之事皆其所临决皇后竒氏乃谋内禅太子而使宦者色布哈喻意于丞相太平太平不答遂罢去吹斯絅为丞相帝益厌政布哈乗间用事与吹斯絅相表里四方警报皆抑不闻中外忧愤宣政院事托欢与之同恶为国大蠧于是监察御史也先特穆尔孟额森布哈傅公让等乃劾奏色布哈托欢奸邪当屏黜御史大夫娄达实以其事闻皇太子执不下而皇后庇之尤固御史皆坐左迁治书侍御史陈祖仁连上皇太子书切谏之而台臣大小皆辞职皇太子乃为言于帝令二人姑辞退而祖仁言犹不已又上帝书言二人乱阶祸本今不芟除后必不利侍御史李国凤亦上书争之由是帝大怒国凤祖仁等亦皆左迁时娄达实执其事颇力皇太子因恶之而皇后又譛之于内帝以娄达实母舅故封为雍王遣归国已而复以色布哈为崇政院使娄达实至大同遂留博啰特穆尔军中皇太子屡索之不遣
　　二十四年三月诏削博啰特穆尔官爵时皇太子方倚库库特穆尔为外援而怨博啰特穆尔匿娄达实不遣吹斯絅包布哈遂诬博啰特穆尔与娄达实等谋不轨诏削其官使解兵柄归四川博啰拒命不受夏四月诏库库特穆尔讨博啰博啰知诏命调遣皆吹斯絅所为遂令托卜坚特穆尔举兵向阙托卜坚兵入居庸闗知院伊苏詹事布埒齐迎战不利皇太子率侍卫兵出光熙门东走古北口趋兴松托卜坚兵至清河列营时京师无备城中大震令百官吏卒分守京城使达勒达国师至其军问故托卜坚以必得吹斯絅包布哈为对诏慰觧之不听乃执吹斯絅包布哈二人畀之遂复博啰官爵总兵事托卜坚率兵自建徳门入觐帝于延春阁恸哭请罪帝宴赉之加博啰太保仍守御大同托卜坚为中书平章政事五月皇太子出奔至噜尔岭诏追及之令还宫皇太子恚怒不已遂命库库特穆尔调兵分道以讨博啰其东道以白筭卓领兵三万守御京师中道以摩该珠展领兵四万西道以闗保领兵五万合击之闗保等进逼大同博啰留兵守大同而自率兵与托卜坚娄达实复大举向阙六月白筭卓以兵至京师秋七月博啰前锋入居庸闗皇太子亲率兵御于清河军士皆无斗志太子驰还都城白筭卓引兵入平则门遂扈从太子由雄霸河间取道走冀宁博啰进军驻健徳门外与托卜坚娄达实入见帝博啰欲追袭皇太子娄达实止之帝以博啰为中书左丞相寻进右丞相节制天下军马洛违实为平章政事托卜坚特穆尔为御史大夫
　　二十五年三月皇太子下令库库特穆尔军中讨博啰特穆尔博啰闻之遂出二皇后竒氏幽于诸色总管府顷之逼后还宫取印章伪为后书召太子复逼后出而幽之遣托卜坚特穆尔率众攻上都之附太子者调伊苏南御库库特穆尔兵伊苏次良乡不进谋之于众皆以博啰悖逆中外同愤遂勒兵归永平遣人西连库库特穆尔东连辽阳诸王共讨博啰军声大振博啰患之遣骁将姚巴延布哈出拒至通州河溢营虹桥以待伊苏出其不意袭破之擒斩姚巴延博啰大怒自将出通州三日大雨而还时后亦数纳美女于博啰至百日始还宫秋七月博啰特穆尔伏诛博啰先尝以疑杀其将保安既又失姚巴延郁郁不乐乃日与娄达实等饮宴荒淫无度又酗酒杀人喜怒不测威顺王之子华善忿其无君数言于帝受密旨与徐士本谋结勇士上都曼济诺海拜达勒等阴图刺杀之至是托卜坚特穆尔遣使上告征上都之捷博啰入奏行至延春阁下拜达勒自众中奋出斫之中其脑死娄达实趋出拥博啰家属北遁诏尽杀其部党托卜坚引轻兵走巴尔斯之地朝廷遣使函博啰首往冀宁召太子还京师九月库库特穆尔扈从太子至京师诏以库库为中书左丞相知枢密院事太子之奔太原也欲用唐肃宗故事自立库库特穆尔与布哷齐等不从及还京师皇后竒氏传旨令库库特穆尔以重兵拥太子入城欲胁帝禅之位库库特穆尔知其意比至京师三十里即散遣其军由是皇太子心衔之十月枢密副使观音努获娄达实诛之托卜坚特穆尔寻亦被诛闰月封库库特穆尔为河南王还视师是时中原无事而江淮川蜀皆已陷没皇太子屡请躬出督师征讨帝难之乃诏封库库河南王代之亲征总制闗陜晋冀山东诸道幷迤南一应军马便宜行事库库特穆尔于是分省自随官属之盛等于朝廷
　　二十六年二月库库特穆尔移军怀庆未几又移彰德调度各处军马
　　二十七年李思齐张良弼圗噜卜自会于含元殿推李思齐为盟主同拒库库特穆尔初李思齐与察罕特穆尔同起义师齿位相等夷及是库库特穆尔代总其兵思齐心不能平而张良弼首拒命孔兴图噜卜等亦皆以功自恃各请别为一军不相属库库特穆尔遣闗保珪林齐以兵西攻良弼于鹿台而思齐遂与良弼合兵连不能解库库特穆尔始受命南征反退居彰德惟思用兵陜西由是朝廷始疑其有异志秋七月诏皇太子总制天下军马诏略曰曩者障塞决河本以拯民昏垫岂期妖盗横造讹言簧鼓愚顽涂炭郡邑殆遍海内兹逾一纪故察罕特穆尔仗义兴师献功敌忾汛扫汴洛克平清济其子库库特穆尔克继先志用成骏功皇太子阿裕尔实哩达喇计安宗社屡请出师朕以国本至重遂授库库特穆尔总戎重寄俾代其行李思齐张良弼等各怀异见构兵不已以致盗贼愈炽深遗朕忧询诸众谋咸谓皇太子宜遵旧典总帅天下兵马其库库特穆尔自潼闗以东肃清江淮李思齐自鳯翔以西与侯布延达实进取川蜀少保图噜及张良弼孔兴图噜卜共取襄樊诏书到日悉宜洗心涤虑共济时艰朝廷屡促库库特穆尔出师江淮库库仅遣其弟托音特穆尔及摩该往山东而与张良弼构兵不已诏下和讲之库库戕杀使臣跋扈之迹渐张朝廷疑之故有是诏冬十月诏罢库库特穆尔兵柄初诏书虽下皇太子亦竟止而不行而分兵之命库库特穆尔终捍拒不肯受于是摩该闗保等皆叛库库特穆尔闗保自察罕特穆尔起兵以来即为将勇冠诸军功最高而摩该善论兵尤为察罕特穆尔所信任及是两人见库库特穆尔有不臣之心故皆叛之列其罪状闲于朝举兵共攻之而皇太子用实喇达哩■〈土答〉喇实克巴延特穆尔李国鳯等计立抚军院总制天下军马专备库库特穆尔以摩该能倡大义赐号忠义功臣落库库特穆尔太傅中书左丞相依前河南王以汝州为食邑与弟托音特穆尔同居河南府从行官属悉令还朝诸军在帐前者白筭卓珪林齐领之在河南者李克彝领之在山东者伊苏领之在山西者实喇达哩领之在河北者摩该领之库库特穆尔既闻诏即退军还泽州诏又命图噜与李思齐张良弼孔兴图噜卜率兵东向以正天讨明年朝廷命左丞孙景逸分省太原闗保以兵为之守库库特穆尔即遣兵据太原尽杀朝廷所置官皇太子乃命魏赛音布哈及闗保皆以兵与思齐良弼诸军夹攻泽州又下诏削夺库库特穆尔爵邑令诸军共诛之库库特穆尔乃退守平阳而闗保遂据泽潞二州以与摩该合时李思齐张良弼孔兴图噜卜等与库库特穆尔相持既久明兵时已及河南思齐等乃遣使诣库库特穆尔告以出师非本心遂解兵大掠西归独摩该复攻平阳当是时库库特穆尔气稍沮而闗保摩该势甚振数请战库库特穆尔不应或师出即复退一日谍知摩该分军掠祁县即夜出师薄其营击之大败其众摩该闗保皆就擒朝廷闻之遽罢抚军院而■〈土答〉喇实克巴延特穆尔李国鳯等以误国皆受诛既而库库特穆尔上疏自陈其情朝廷复下诏涤其前非时闻明兵已定山东及河洛中原俱不守帝乃下诏复命库库特穆尔仍前河南王中书左丞相以兵南下伊苏兵趋山东图噜出潼闗李思齐出七盘金商图复汴洛未几伊苏兵溃思齐兵亦未尝出库库特穆尔又自平阳退守太原不敢复南向事已不可为矣已而明兵迫京师帝北奔国遂以亡及明兵至太原库库特穆尔即弃城遁领其余军西奔于甘肃后不知所终

　　元史纪事本末卷四

</div>
    <div class="pagination">
<a href="元史纪事本末_page3.html">上一页</a><a href="元史纪事本末.html">1</a><a href="元史纪事本末_page2.html">2</a><a href="元史纪事本末_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
