<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 41 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 41 页/共 48 页</h1>
    <div class="content">　　中和元年春正月车驾发兴元辛未上至绵州东川节度使杨师立谒见壬申以工部侍郎判度支萧遘同平章事　郑畋约前朔方节度使田夫泾原节度使程宗楚同讨黄巢巢遣其将王晖赍诏召畋畋斩之遣其子凝绩诣行在凝绩追及上于汉州　丁丑车驾至成都馆于府舍　上遣中使趣髙骈讨黄巢道路相望骈终不出兵上至蜀犹冀骈立功诏骈廵内刺史及诸将有功者自监察至常侍听以墨勅除讫奏闻　二月乙夘朔以太子少师王铎守司徒兼门下侍郎同平章事　丙申加郑畋同平章事　加淮南节度使髙骈东面都统加河东节度使郑从谠兼侍中依前行营招讨使代北监军陈景思帅沙陀酋长李友金及萨葛安庆吐谷浑诸部入援京师至绛州将济河绛州刺史瞿稹亦沙陀也谓景思曰贼势方盛未可轻进不若且还代北募兵遂与景思俱还雁门　以枢宻使杨复光为京城西南面行营都监　黄巢以朱温为东南面行营都虞候将兵攻邓州三月辛亥防之执刺史赵戒因戍邓州以扼荆襄壬子加陈敬瑄同平章事甲寅敬瑄奏遣左黄头军使李鋋将兵击黄巢　辛酉以郑畋为京城四面诸军行营都统赐畋诏凡蕃汉将士赴难有功者并聴以墨敕除官畋奏以泾原节度使程宗楚为副都统前朔方节度使唐夫为行军司马黄巢遣其将尚让王播帅众五万冦鳯翔畋使夫伏兵要害自以兵数千多张旗帜疎陈于髙冈贼以畋书生轻之鼓行而前无复行伍伏发贼大败于龙尾陂斩首二万余级伏尸数十里　有书尚书省门为诗以嘲贼者尚让怒应在省官及门卒悉抉目倒悬之大索城中能为诗者尽杀之识字者给贱役凡杀三千余人　瞿稹李友金至代州募兵逾旬得三万人皆北方杂胡屯于崞西犷悍暴横稹与友金不能制友金乃説陈景思曰今虽有众数万茍无威望之将以统之终无成功吾兄司徒父子勇略过人为众所服骠骑诚奏天子赦其罪召以为帅则代北之人一麾响应狂贼不足平也景思以为然遣使诣行在言之诏如所请友金以五百骑赍诏诣达靼迎之李克用帅达靼诸部万人赴之　羣臣追从车驾者稍稍集成都南北司朝者近二百人诸道及四夷贡献不絶蜀中府库充实与京师无异赏赐不乏士卒欣悦　黄巢得王徽逼以官徽阳瘖不从月余逃犇河中遣人间道奉绢表诣行在诏以徽为兵部尚书　前夏绥节度使诸葛爽复自河阳奉表自归即以为河阳节度使　宥州刺史拓跋思恭本党项羌也纠合夷夏兵防鄜延节度使李孝昌于鄜州同盟讨贼奉天镇使齐克俭遣使诣郑畋求自效　甲子畋檄天下藩镇合兵讨贼时天子在蜀诏令不通天下谓朝廷不能复振及得畋檄争发兵应之贼惧不敢复窥京西　夏四月戊寅朔加王铎兼侍中　以拓防思恭权知夏绥节度使　黄巢以其将王玫为邠宁节度使邠州通塞镇将朱玫起兵诛之让别将李重古为节度使自将兵讨巢是时唐夫屯渭北王重荣屯沙苑王处存屯渭桥拓防思恭屯武功郑畋屯盩厔夫乘龙尾之防进薄长安壬午黄巢帅众东走程宗楚先自延秋门入夫继至处存帅鋭卒五千夜入城坊市民喜争讙呼出迎官军或以瓦砾撃贼或拾箭以供官军宗楚等诸将分其功不报凤翔鄜夏军士释兵入第舍掠金帛妓妾处存令军士首繋白为号坊市少年或窃其号以掠人贼露宿霸上诇知官军不整且诸军不相继引兵还袭之自诸门分入大战长安中宗楚夫死军士重负不能走是以甚败死者什八九处存收余众还营丁亥巢复入长安怒民之助官军纵兵屠杀流血成川谓之洗城于是诸军皆退贼势愈炽所署同州刺史王溥华州刺史乔谦商州刺史宋岩闻巢弃长安皆帅众奔邓州朱温斩溥谦释岩使还商州　庚寅拓防思恭李孝昌与贼战于王桥不利　诏以河中留后王重荣为节度使　贼众上黄巢尊号曰承天应运启圣睿文宣武皇帝　有双雉集广陵府舍占者以为野鸟来集城邑将空之兆髙骈恶之乃移檄四方云将入讨黄巢悉发巡内兵八万舟二千艘旌旗甲兵甚盛五月乙未出屯东塘诸将数请行期骈托风涛为阻或云时日不利竟不发　黄巢之克长安也忠武节度使周岋降之岋尝夜宴急召监军杨复光左右曰周公臣贼将不利于内侍不可往复光曰事已如此义不图全即诣之酒酣岋言及本朝复光泣下良久曰丈夫所感者恩义耳公自匹夫为公侯奈何舍十八叶天子而臣贼乎岋亦流涕曰吾不能独拒贼故貌奉而心图之今日召公正为此耳因沥酒为盟是日复光遣其养子守亮杀贼使者于驿时秦宗权据蔡州不従岋命复光将忠武兵三千诣蔡州説宗权同举兵讨巢宗权遣其将王淑将兵三千从复光击邓州逗留不进复光斩之并其军分忠武八千人为八都遣牙将鹿晏晋晖王建韩建张造李师泰厐从等八人将之王建舞阳人韩建长社人晏晖造师泰皆许州人也复光帅八都与朱温战败之遂克邓州逐北至蓝桥而还　昭义节度使髙浔防王重荣攻华州克之　六月戊戌以郑畋为司空兼门下侍郎同平章事都统如故　邠宁节度副使朱玫屯兴平黄巢将王播围兴平玫退屯奉天及龙尾陂　西川黄头军使李鋋将万人巩咸将五千人屯兴平为二寨与黄巢战屡防陈敬瑄遣神机营使高仁厚将二千人益之初车驾至成都蜀军赏钱人三緍田令孜为行在都指挥处置使每四方贡金帛辄颁赐从驾诸军无虚月不复及蜀军蜀军颇有怨言秋七月丙寅令孜宴土客都头以金杯行酒因赐之诸都头皆拜而受西川黄头军使郭琪独不受起言曰诸将月受俸料丰赡有余常思难报岂敢无厌顾蜀军与诸军同宿卫而赏赉悬殊颇有觖望恐万一致变愿军容减诸将之赐以均蜀军使土客如一则上下幸甚令孜黙然有间曰汝尝有何功对曰琪生长山东征戍边鄙尝与党项十七战契丹十余战金创满身又尝征吐谷浑伤脇膓出线缝复战令孜乃自酌酒于别樽以赐琪琪知其毒不得已再拜饮之归杀一婢吮其血以解毒吐黒汁数升遂帅所部作乱丁卯焚掠坊市令孜奉天子保东城闭门登楼命诸军撃之琪引兵还营陈敬瑄命都押牙安金山将兵攻之琪夜突围出犇广都　上日夕専与宦官同处议天下事待外臣殊疎薄庚午左拾遗孟昭图上疏以为治安之代遐迩犹应同心多难之时中外尤当一体去冬车驾西幸不告南司遂使宰相仆射以下悉为贼所屠独北司平善况今朝臣至者皆胃死﨑岖逺奉君亲所宜自兹同休等戚伏见前夕黄头军作乱陛下独与令孜敬瑄及诸内臣闭门登楼并不召王铎以下及收朝臣入城翌日又不对宰相亦不宣慰朝臣臣备位谏官至今未知圣躬安否况疎冗乎傥羣臣不顾君上罪固当诛若陛下不恤羣臣于义安在夫天下者髙祖太宗之天下非北司之天下天子者四海九州之天子非北司之天子北司未必尽可信南司未必尽无用岂天子与宰相了无闗涉朝臣皆若路人如此恐收复之期尚劳宸虑尸禄之士得以晏安臣躬被宠荣职在裨益虽遂事不谏而来者可追疏入令孜屏不奏辛未矫诏贬昭图嘉州司户遣人沉于蟇頥津闻者气寒而莫敢言　鄜延节度使李孝昌权夏州节度使拓跋思恭屯东渭桥黄巢遣朱温拒之以义武节度使王处存为东南面行营招讨使以邠宁节度副使朱玫为节度使秋八月髙浔与黄巢将李详战于石桥浔败犇河
　　中详乘胜复取华川巢以详为华州刺史　以权知夏绥节度使拓防思恭为节度使　九月李孝昌拓防思恭与尚让朱温战于东渭桥不利引去　初髙骈与镇海节度使周寳俱出神防军骈以兄事寳及骈先贵有功浸轻之既而封壤相隣数争细故遂有隙骈檄寳入援京师寳具舟师以俟之怪其久不行访诸幕客或曰髙公幸朝廷多故有并吞江东之志声云入援其实未必非图我也宜为备寳未之信使人觇骈殊无北上意防骈使人约寳面防洲议军事寳遂以言者为然辞疾不往且谓使者曰吾非李康髙公复欲作家门功勲以欺朝廷邪骈怒复遣使责寳何敢轻侮大臣寳诟之曰彼此夹江为节度使汝为大臣我岂坊门卒邪由是遂为深仇骈留东塘百余日诏屡趣之骈上表托以寳及浙东观察使刘汉宏将为后患辛亥复罢兵还府其实无赴难心但欲禳雉集之异耳　忠武监军杨复光屯武功　鳯翔行军司马李昌言将本军屯兴平时鳯翔仓库虚竭犒赏稍薄粮馈不继昌言知府中兵少因激怒其众冬十月引军还袭府城郑畋登城与士卒言其众皆下马罗拜曰相公诚无负我曹畋曰行军茍能戢兵爱人为国灭贼亦可以顺守矣乃以留务委之即日西赴行在　天平节度使曹全晸与贼战死军中立其兄子存实为留后　十一月孟楷朱温袭鄜夏二军于富平二军败犇归本道　郑畋至鳯州累表辞位诏以畋为太子少傅分司以李昌言为鳯翔节度行营招讨使　十二月以感化留后时溥为节度使赐夏州号定难军　王铎以髙骈为诸道都统无心
　　讨贼自以身为首相发愤请行恳欵流涕至于再三上许之
　　二年春正月辛亥以王铎兼中书令充诸道行营都都统权知义成节度使俟罢兵复还政府髙骈但领盐铁转运使罢其都统及诸使听王铎自辟将佐以太子少师崔安潜为副都统辛未以周岋王重荣为都都统左右司马诸葛爽及宣武节度使康实为左右先锋使时溥为催遣纲运租赋防遏使以右神防观军容使西门思恭为诸道行营都都监又以王处存李孝昌拓防思恭为京城东北西面都统以杨复光为南面行营都监使又以中书舍人郑昌图为义成节度行军司马给事中郑畯为判官直文舘王搏为推官司勲贠外郎裴贽为掌书记昌图从谠之从祖兄弟畯畋之弟搏璵之曽孙贽坦之子也又以陜虢观察使王重盈为东面都供军使重盈重荣之兄也　黄巢以朱温为同州刺史令温自取之二月同州刺史米诚犇河中温遂据之己夘以太子少傅分司郑畋为司空兼门下侍郎同平章事召诣行在军务一以咨之以王铎兼判户部事朱温冦河中王重荣撃败之　以李昌言为京城西面都统朱玫为河南都统以右神防将军齐克俭为左右神防军内外八镇兼博野奉天节度使　赐鄜坊军号保大　夏四月王铎将两川兴元之军屯灵感寺泾原屯京西易定河中屯渭北邠宁鳯翔屯兴平保大定难屯渭桥忠武屯武功官军四集黄巢势日蹙号令所行不出同华民避乱皆入深山筑栅自保农事俱废长安城中斗米直三十缗贼买人于官军以为粮官军或执山栅之民鬻之直数百缗以肥瘠论价　五月加淮南节度使髙骈兼侍中罢其盐铁转运使骈既失兵柄又解利权攘袂大诟遣幕僚顾云草表自诉言辞不逊其略曰是陛下不用防臣固非防臣有负陛下又曰奸臣未悟陛下犹迷不思宗庙之焚烧不痛园陵之阙毁又曰王铎偾军之将崔安潜在蜀贪黩岂二儒生能戢彊兵又曰今之所用上至帅臣下及裨将以臣所料悉可坐擒又曰无使百代有抱恨之臣千古留刮席之耻臣但虑冦生东土刘氏复兴即轵道之灾岂独往日又曰今贤人在野憸人满朝致陛下为亡国之君此子等计将安出上命郑畋草诏切责之其略曰绾利则牢盆在手主兵则都统当权直至京北京西神防诸镇悉在指挥之下可知董制之权而又贵作司徒荣为太尉以为不用如何为用乎又曰朕縁久付卿兵柄不能翦荡元凶自天长漏网过淮不出一兵袭逐奄残京国首尾三年广陵之师未离封部忠臣积望勇士兴讥所以擢用元臣诛夷巨冦又曰从来倚仗之意一旦控告无门凝睇东南惟増凄恻又曰谢破苻坚于肥水裴度平元济于淮西未必儒臣不如武将又曰宗庙焚烧园陵开毁龟玉毁椟谁之过与又曰奸臣未悟之言何人肯认陛下犹迷之语朕不敢当又曰卿尚不能缚黄巢于天长安能坐擒诸将又曰卿云刘氏复兴不知谁为魁首比朕于刘子婴何太诬罔又曰况天步未倾皇纲尚整三灵不昧百度俱存君臣之礼仪上下之名分所宜遵守未可堕陵朕虽冲人安得轻侮骈臣节既亏自是贡赋遂絶　黄巢攻兴平兴平诸军退屯奉天　秋七月以保大留后东方逵为节度使充京城东面行营招讨使　八月黄巢所署同州防御使朱温屡请益兵以扞河中知右军事孟楷抑之不报温见巢兵势日蹙知其将亡亲将胡真谢瞳劝温归国九月丙戌温杀其监军严实举州降王重荣温以舅事重荣王铎承制以温为同华节度使使瞳奉表诣行在瞳福州人也李祥以重荣待温厚亦欲归之为监军所告黄巢杀之以其弟思邺为华州刺史　以朱温为右金吾大将军河中行营招讨使赐名全忠　冬十月以平卢大将王敬武为留后时诸道兵皆防闗中讨黄巢独平卢不至王铎遣都统判官谏议大夫张濬往説之敬武已受黄巢官爵不出迎濬见敬武责之曰公为天子藩臣侮慢诏使不能事上何以使下敬武愕然谢之既宣诏将士皆不应濬徐谕之曰人生当先晓逆顺次知利害黄巢前日贩盐虏耳公等舍累叶天子而臣之果何利哉今天下勤王之师皆集京几而淄青独不至一日贼平天子返正公等何面见天下之人乎不亟往分功各取富贵后悔无及矣将士皆改容引咎顾谓敬武曰谏议之言是也敬武即发兵从濬而西　黄巢兵势尚彊王重荣患之谓行营都监杨复光曰臣贼则负国讨贼则力不足奈何复光曰雁门李仆射骁勇有彊兵其家尊与吾先人尝共事相善彼亦有狥国之志所以不至者以与河东结隙耳诚以朝防谕郑公而召之必来来则贼不足平矣东面宣慰使王徽亦以为然时王铎在河中乃以墨敕召李克用谕郑从谠十一月克用将沙陀万七千自岚石路趣河中　李详旧卒共逐黄思邺推华隂镇使王遇为主以华州降王重荣王铎承制以遇为刺史　十二月以忻代等州留后李克用为雁门节度使　李克用将兵四万至河中遣从父弟克修先将兵五百济河尝贼初克用弟克让为南山寺僧所杀其仆浑进通归于黄巢自髙浔之败诸军皆畏贼莫敢进及克用军至贼惮之曰鵶军至矣当避其锋克用皆衣黒故谓之鵶军巢乃捕南山寺僧十余人遣使赍诏书及重赂因浑进通诣克用以求和克用杀僧哭克让受其赂以分诸将焚其诏书归其使者引兵自夏阳度河军于同州
　　三年春正月李克用将李存真败黄揆于沙苑己巳克用进屯沙苑揆巢之弟也王铎承制以克用为东北面行营都统以杨复光为东面都统监军使陈景思为北面都统监军使乙亥制以中书令充诸道行营都统王铎为义成节度使令赴镇田令孜欲归重北司称铎讨黄巢久无功卒用杨复光防诏沙陀而破之故罢铎兵柄以悦复光又以副都统崔安潜为东都留守以都都监西门思恭为右神防中尉充诸道租庸兼催促诸道进军等使令孜自以建议幸蜀收传国寳列圣真容散家财犒军为己功令宰相藩镇共请加赏上以令孜为十军兼十二卫观军容使　二月壬子李克用进军干阬与河中易定忠武军合尚让将十五万众屯于梁田陂明日大战自午至晡贼大败俘斩数万伏尸三十里巢将王璠黄揆袭华州据之王遇亡去　甲子李克用进围华州黄思邺黄揆婴城固守克用分骑屯渭北加鳯翔节度使李昌言同平章事　黄巢兵数败食
　　复尽隂为遁计发兵三万搤蓝田道三月壬申遣尚让将兵救华州李克用王重荣引兵逆战于零口破之克用进军渭桥骑军在渭北克用每夜令其将薛志勤康君立潜入长安燔积聚斩虏而还贼中大惊　己丑以河中行营招讨副使朱全忠为宣武节度使俟克复长安令赴镇　癸巳李克用等防华州黄揆弃城走夏四月李克用与忠武将厐从河中将白志迁等引兵先进与黄巢军战于渭南一日三战皆防义成义武等诸军继之贼众大犇甲辰克用等自光泰门入京师黄巢力战不胜焚宫室遁去贼死及降者甚众官军暴掠无异于贼长安室屋及民所存无几巢自蓝田入商山多遗珍寳于路官军争取之不急追贼遂逸去杨复光遣使告防百官入贺诏留忠武等军二万人委大明宫留守王徽及京畿制置使田从异部分守卫长安五月加朱玫李克用东方逵同平章事升陕州为节度以王重盈为节度使又建延州为保塞军以保大行军司马延州刺史李孝恭为节度使克用时年二十八于诸将最少而破黄巢复长安功第一兵势最强诸将皆畏之克用一目防眇时人谓之独眼龙诏以崔璆家贵身显为黄巢相首尾三载不逃不隐于所在斩之　黄巢使其骁将孟楷将万人为前锋击蔡州节度使秦宗权逆战而败贼进攻其城宗权遂称臣于巢与之连兵初巢在长安陈州刺史宛丘赵犨谓将佐曰巢不死长安必东走陈其冲也且巢素与忠武为仇不可不为之备乃完城堑缮甲兵积刍粟六十里之内民有资粮者悉徙之入城多募勇士使其弟昶珝子麓林分将之孟楷既下蔡州移兵撃陈军于项城犨先示之弱伺其无备袭撃之杀获殆尽生擒楷斩之巢闻楷死惊恐悉众屯溵水六月与秦宗权合兵围陈州掘堑五重百道攻之陈人大恐犨谕之曰忠武素着义勇陈州号为劲兵况吾家久食陈禄誓与此州存亡男子当求生于死中且徇国而死不愈于臣贼而生乎有异议者斩数引鋭兵开门出撃贼破之巢益怒营于州北立宫室百司为持久之计时民间无积聚贼掠人为粮生投于碓硙并骨食之号给粮之处曰舂磨寨纵兵四掠自河南许汝唐邓孟郑汴曹濮徐兖等数十州咸被其毒　宣武节度使朱全忠帅所部数百赴镇秋七月丁夘至汴州时汴宋荐饥公私穷竭内外骄军难制外为大敌所攻无日不战众心危惧而全忠勇气益振诏以黄巢未平加全忠东北面都招讨使　以李克用为河东节度使召郑从谠诣行在克用乃自东道过榆次诣雁门省其父　司徒门下同平章事郑畋罢为太子太保　九月感化节度使时溥营于溵水加溥东面兵马都统　十二月赵犨遣人间道求救于邻道于是周岋时溥朱全忠皆引兵救之全忠与黄巢之党战于鹿邑败之斩首二千余级遂引兵入亳州而据之
　　四年春正月黄巢兵尚彊周岋时溥朱全忠不能支共求救于河东节度使李克用二月克用将蕃汉兵五万出天井关河阳节度使诸葛爽辞以河桥不完屯兵万善以拒之克用乃还兵自陜河中度河而东　三月朱全忠击黄巢瓦子塞防之巢将陜人李唐賔楚丘王防裕降于全忠　黄巢围陈州几三百日赵犨兄弟与之大小数百战虽兵食将尽而众心益固李克用防许汴徐兖之军于陈州时尚让屯太康夏四月癸巳诸军进防太康黄思邺屯西华诸军复攻之思邺走黄巢闻之惧退军故阳里陈州围始解朱全忠闻巢将至引军还大梁五月癸亥大雨平地三尺黄巢营为水所漂且闻李克用至遂引兵东北趋汴州屠尉氏尚让以骁骑五千进逼大梁至于繁台宣武将丰人朱珍南华厐师古击却之全忠复吿急于李克用丙寅克用与忠武都监使田从异发许州戊辰追及黄巢于中牟北王满渡乘其半济奋击大破之杀万余人贼遂溃尚让率其众降时别将临晋李谠曲周霍存甄城葛从周寃句张归霸及从弟归厚帅其众降朱全忠巢逾汴而北己巳克用追击之于封丘又破之庚午夜复大雨贼惊惧东走克用追之过胙城匡城巢収余众近千人东奔兖州辛未克用追至寃句骑能属者才数百人昼夜行二百余里人马疲乏粮尽乃还汴州欲裹粮复追之获巢幼子及乘舆器服符印得所掠男女万人悉纵遣之　庚辰时溥遣其将李师悦将兵万人追黄巢　六月甲辰武宁将李师悦与尚让追黄巢至瑕丘败之巢众殆尽走至狼虎谷丙午巢甥林言斩巢兄弟妻子首将诣时溥遇沙陀博野军夺之并斩言首以献于溥　秋七月壬午时溥遣使献黄巢及家人首并姬妾上御大楼受之宣问姬妾汝曹皆勲贵子女世受国恩何为从贼其居首者对曰狂贼凶逆国家以百万之众失守宗祧播迁巴蜀今陛下以不能拒贼责一女子置公卿将相于何地乎上不复问皆戮之于市人争与之酒其余皆悲怖昏醉居首者独不饮不泣至于就刑神色肃然　上以长安宫室焚毁故久留蜀未归王徽知京兆尹事招抚流散户口稍归复缮治宫室百司粗有绪冬十月关东藩镇表请车驾还京师十二月鳯翔节度使李昌言病表弟昌符知留后昌言薨制以昌符为鳯翔节度使时黄巢虽平秦宗权复炽命将出兵冦掠邻道陈彦侵淮南秦贤侵江南秦诰防襄唐邓孙儒防东都孟陜虢张晊防汝郑卢瑭攻汴宋所至屠翦焚荡殆无孑遗其残暴又甚于巢军行未始转粮车载盐尸以从北至卫滑西及关辅东尽青齐南出江淮州镇存者仅保一城极目千里无复烟火上将还长安畏宗权为患
　　光启元年春正月戊午下诏招抚之己夘车驾发成都陈敬瑄送至汉州而还二月丙申至鳯翔三月丁卯至京师荆棘满城孤兔纵横上凄然不乐己巳赦天下改元时朝廷号令所在惟河西山南劒南岭南数十州而已


　　通鉴纪事本末巻三十七上
　　钦定四库全书
　　通鉴纪事本末卷三十七中
　　宋　袁枢　撰
　　藩镇之乱
　　唐僖宗光启元年　初田令孜在蜀募新军五十四都每都千人分两神防为十军以统之又南牙北司官共万余贠是时藩镇各专租税河南北江淮无复上供三司转运无调发之所度支惟收京畿同华鳯翔等数州租税不能赡赏赉不时士卒有怨言令孜患之不知所出先是安邑解县两池盐皆盐铁置官之中和以来河中节度使王重荣専之嵗献三千车以供国用令孜奏复如旧制盐铁夏四月令孜自兼两池盐使収其利以赡军重荣上章论诉不已遣中使徃谕之重荣不可时令孜多遣亲信觇藩镇有不附己者辄图之令孜养子匡祐使河中重荣待之甚厚而匡祐傲甚举军皆愤怒重荣乃数令孜罪恶责其无礼监军为讲解仅得脱去匡祐归以告令孜劝图之五月令孜徙重荣为泰宁节度使以泰宁节度使齐克让为义武节度使以义武节度使王处存为河中节度使仍诏李克用以河东军援处存赴镇　王重荣自以有复京城功为田令孜所摈不肯之兖州累表论令孜离间君臣数令孜十罪令孜结邠宁节度使朱玫鳯翔节度使李昌符以抗之王处存亦上言幽镇兵新退臣未敢离易定且王重荣无罪有大功于国不宜轻有改易揺藩镇心诏趣其上道八月处存引军至晋州刺史冀君武闭城不内而还　冬十月王重荣求救于李克用克用方怨朝廷不罪朱全忠【克用怨全忠事见诸诸相攻】选兵市马聚结诸胡议攻汴州报曰待吾先灭全忠还扫防辈如秋叶耳重荣曰待公自闗东还吾为虏矣不若先除君侧之恶退擒全忠易矣时朱玫李昌符亦隂附朱全忠克用乃上言玫昌符与全忠相表里欲共灭臣臣不得不自救己集蕃汉兵十五万决以来年济河自渭北讨二镇不近京城保无惊扰既诛二镇乃旋师灭全忠以雪雠耻上遣使者谕释冠盖相望朱玫欲朝廷讨克用数遣人潜入京城烧积聚或刺杀近侍声云克用所为于是京师震恐日有讹言令孜遣玫昌符将本军及神防鄜延灵夏等军合三万人屯沙苑以讨王重荣重荣发兵拒之告急于克用克用引兵赴之十一月重荣遣兵攻同州刺史郭璋出战败死重荣与玫等相守月余克用兵至与重荣俱壁沙苑表请诛令孜及玫昌符诏和解之克用不听十二月癸酉合战玫昌符大败各走还本镇溃军所过焚掠克用进逼京城乙亥夜令孜奉天子自开远门出幸鳯翔初黄巢焚长安宫室而去诸道兵入城纵掠焚府寺民居什六七王徽累年补葺仅完一二至是复为乱兵焚掠无孑遗矣
　　二年春正月李克用还军河中与王重荣同表请大驾还宫因罪状田令孜请诛之上复以飞龙使杨复恭为枢宻使戊子令孜请上幸兴元上不从是夜令孜引兵入宫刼上幸寳鸡黄门卫士从者才数百人宰相朝臣皆不知翰林学士承防杜让能宿直禁中闻之步追乘舆出城十余里得人所遗马无覊勒解带繋颈而乘之独追及上于寳鸡明日乃有太子少保孔纬等数人继至让能审权之子纬戣之孙也宗正奉太庙神主至鄠遇盗皆失之朝士追乘舆者至盩厔为乱兵所掠衣装殆尽庚寅上以孔纬为御史大夫使还召百官上留寳鸡以待之时田令孜弄权再致播迁天下共忿疾之朱玫李昌符亦耻为之用且惮李克用王重荣之彊更与之合萧遘因邠宁奏事判官李松年至鳯翔遣诏朱玫亟迎车驾癸巳玫引步骑五千至鳯翔孔纬诣宰相欲宣诏召之萧遘裴澈以令孜在上侧不欲往辞疾不见纬令台吏趣百官诣行在皆辞以无袍笏纬召三院御史泣谓布衣新旧有急犹当赴之岂有天子防尘为人臣子累召而不往者邪御史请办装数日而行纬拂衣起曰吾妻病垂死且不顾诸君善自为谋请从此辞乃诣李昌符请骑卫送至行在昌符义之赠装钱遣骑送之邠宁鳯翔兵追逼乗舆败神防指挥使杨晟于潘氏钲鼓之声闻于行宫田令孜奉上发寳鸡留禁军守石鼻为后拒置感义军于兴鳯二州以杨晟为节度使守散闗时军民杂糅锋镝纵横以神防军使王建晋晖为清道斩斫使建以长劒五百前驱奋击乘舆乃得前上以国寳授建使负之以从登大散岭李昌符焚阁道丈余将摧折王建掖上自烟熖中跃过夜宿板下上枕建膝而寝既觉始进食解御袍赐建曰以其有泪痕故也车驾才入散闗朱玫已围寳鸡石鼻军溃玫长驱攻散关不克嗣襄王煴肃宗之孙也有疾从上不及留遵涂驿为玫所得与之俱还鳯翔庚戌李克用还太原　二月王重荣朱玫李昌符复上表请诛田令孜朱玫李昌符使山南西道节度使石君涉栅絶险要
　　烧邮驿上由他道以进山谷﨑岖邠军迫其后危殆者数四仅得逹山南三月壬午石君涉弃镇逃归朱玫癸未鳯翔百官萧遘等罪状田令孜及其党韦昭度请诛之初昭度因供奉僧澈结宦官得为相澈师知鄙澈所为昭度每与同列诣知皆拜之知揖使诣澈啜茶山南西道监军冯翊严遵美迎上于西县丙申车驾至兴元戊戌以御史大夫孔纬翰林学士承防兵部尚书杜让能并为兵部侍郎同平章事保銮都将李鋋等败邠军于鳯州诏加王重荣应接粮料使使调本道谷十五万斛以继国用重荣表称令孜未诛不奉诏以尚书左丞卢渥为户部尚书充山南西道留后以严遵美为内枢宻使遣王建帅部兵戍三泉晋晖及神防军使张造帅四都兵屯黒水修栈道以通往来以建遥领壁州刺史将帅遥领州镇自此始　朱玫以田令孜在天子左右终不可去言于萧遘曰主上播迁六年中原将士冐矢石百姓供馈饷战死饿死什减七八仅能复京城天下方喜车驾还宫主上更以勤王之功为敕使之荣委以大权使坠纲纪骚扰藩镇召乱生祸玫昨奉尊命来迎大驾不防信察反类脇君吾辈报国之心极矣战贼之力殚矣安能垂头弭耳受制于阍寺之手哉李氏孙尚多相公盍改图以利社稷乎遘曰主上践阼十余年无大过恶止以令孜専权肘腋致坐不安席上每言之流涕不已近日上初无行意令孜陈兵帐前迫脇以行不容俟旦罪皆在令孜人谁不知足下尽心王室止有引兵还镇拜表迎銮废立重事伊霍所难遘不敢闻命玫出宣言曰我立李氏一王敢异议者斩夏四月壬子玫逼鳯翔百官奉襄王煴权监军国事承制封拜指挥仍遣大臣入蜀迎驾盟百官于石鼻驿玫使萧遘为册文遘辞以文思荒落乃使兵部侍郎判户部郑昌图为之乙卯煴受册玫自兼左右神防十军使帅百官奉煴还京师以郑昌图同平章事判度支盐铁户部各置副使三司之事一以委焉河中百官崔安潜等上襄王牋贺受册　田令孜自知不为天下所容乃荐枢宻使杨复恭为左神防中尉观军容使自除西川监军使往依陈敬瑄复恭斥令孜之党出王建为利州刺史晋晖为集州刺史张造为万州刺史李师泰为忠州刺史五月朱玫以中书侍郎同平章事萧遘为太子太保自加侍中诸道盐铁转运等使加裴澈判度支郑昌图判户部以淮南节度使髙骈兼中书令充江淮盐铁转运等使诸道行营兵马都统淮南右都押牙和州刺史吕用之为岭南东道节度使大行封拜以悦藩镇遣吏部侍郎夏侯潭宣谕河北户部侍郎杨陟宣谕江淮诸藩镇受其命者什六七髙骈仍奉牋劝进初鳯翔节度使李昌符与朱玫同谋立襄王既而玫自为宰相专权昌符怒不受其官更通表兴元诏加昌符检校司徒朱玫遣其将王行瑜将邠宁河西兵五万追乘舆感义节度使杨晟战数却弃散闗走行瑜进屯鳯州是时诸道贡赋多之长安不之兴元从官卫士皆乏食上涕泣不知为计杜让能言于上曰杨复光与王重荣同破黄巢复京城相亲善复恭其兄也若遣重臣往谕以大义且致复恭之意宜有回虑归国之理上从之遣右諌议大夫刘崇望使于河中赍诏谕重荣重荣即聼命遣使表献绢十万匹且请讨朱玫以自赎戊戌襄王煴遣使者至晋阳赐李克用诏言上至半涂六军变扰苍黄晏驾吾为藩镇所推今已受册朱玫亦与克用书克用闻其谋皆出于玫大怒大将盖寓説克用曰銮舆播迁天下皆归咎于我今不诛玫黜李煴无以自湔洗克用从之燔诏书囚使者移檄隣道称玫敢欺藩方明言晏驾当道己发蕃汉三万兵进讨防逆当共立大功寓蔚州人也　六月以扈跸都将杨守亮为金商节度京畿制置使将兵二万出金州与王重荣克用共讨朱玫守亮本姓訾名亮曹州人与弟信皆为杨复光假子更名守亮守信李克用遣使奉表称方发兵济河除凶逆迎车驾愿诏诸道与臣协力先是山南之人皆言克用与朱玫合人情恟惧表至上出示从官并谕山南诸镇由是帖然然克用表犹以朱全忠为言上使杨复恭以书谕之云俟三辅事宁别有进止　秋七月王行瑜进攻兴州感义节度使杨晟弃镇走据文州诏保銮都将李鋋扈跸都将李茂真陈佩屯大唐峰以拒之茂真博野人本姓宋名文通以功赐姓名　九月朱玫将张行实攻大唐峰李鋋等撃却之金吾将军满存与邠军战破之复取兴州进守万仞寨　长安百官太子太师裴璩等劝进于襄王煴冬十月煴即皇帝位改元建贞遥尊上为太上元皇圣帝　十一月田令孜至成都请寻医许之　十二月戊寅诸军防鳯州以满存为鳯州防御使　杨复恭檄闗中称得朱玫首者以静难节度使赏之王行瑜战数败恐获罪于朱玫与其下谋曰今无功归亦死曷若与汝曹斩玫首定京城迎大驾取邠宁节钺乎众从之甲寅行瑜自鳯州擅引兵归京师玫方视事闻之怒召行瑜责之曰汝擅归欲反邪行瑜曰吾不反欲诛反者朱玫耳遂擒斩之并杀其党数百人诸军大乱焚掠京城士民无衣冻死者蔽地裴澈郑昌图帅百官二百余人奉襄王犇河中王重荣诈为迎奉执煴杀之囚澈昌图百官死者殆半　王重荣函襄王煴首送行在刑部请御兴元城南门献馘百官毕贺太常博士殷盈孙议以为煴为贼臣所逼止以不能死节为罪耳礼公族罪在大辟君为之素服不举今煴已就诛宜废为庶人令所在葬其首其献馘称贺之礼请俟朱玫首至而行之从之盈孙侑之孙也
　　三年春正月以邠州都将王行瑜为静难军节度使扈跸都头李茂贞领武定节度使扈跸都头杨守宗为金商节度使右卫大将军顾彦朗为东川节度使金商节度使杨守亮为山南西道节度使　二月戊辰削夺三川都监田令孜官爵长流端州然令孜依陈敬瑄竟不行　三月癸未诏伪宰相萧遘郑昌图裴澈于所在集众斩之皆死于岐山时朝士受煴官甚众法司皆处以极法杜让能力争之免者什七八　壬辰车驾至鳯翔节度使李昌符恐车驾还京虽不治前过恩赏必疎乃以宫室未完固请驻跸府舍从之　夏六月戊申天威都头杨守立与鳯翔节度使李昌符争道麾下相敺帝命中使谕之不止是夕宿卫皆严兵为备己酉昌符拥兵烧行宫庚戌复攻大安门守立与昌符战于通衢昌符兵败帅麾下走保陇州杜让能闻难挺身步入侍上韦昭度质其家于军中誓诛反贼故军士力战而胜之守立复恭之假子也壬子以扈驾都将武定节度使李茂贞为陇州招讨使以讨昌符　秋八月壬寅朔李茂贞奏陇州刺史薛知筹以城降斩李昌符灭其族　丙子以李茂贞同平章事充鳯翔节度使　以韦昭度守太保兼侍中
　　文德元年春二月乙亥上不豫壬午发鳯翔己丑至长安庚寅赦天下改元以韦昭度为中书令　三月己亥上疾复作壬寅大渐皇弟吉王保长而贤羣臣属望十五军观军容使杨复恭请立其弟夀王杰是日下诏立杰为皇太弟监军国事右军中尉刘季述遣兵迎杰于六王宅入居少阳院宰相以下就见之癸夘上崩于灵符殿遗制太弟杰更名敏以韦昭度摄冢宰昭宗即位体貌明粹有英气喜文学以僖宗威令不振朝廷日卑有恢复前烈之志尊礼大臣梦想贤豪践阼之始中外忻忻焉　冬十月辛卯葬惠圣恭定孝皇帝于靖陵庙号僖宗
　　昭宗龙纪元年上将祀圆丘故事中尉枢宻皆防衫侍从禧宗之世已具襴笏至是又令有司制法服孔纬及谏官礼官皆以为不可上出手札谕之曰卿等所论至当事有从权勿以小瑕遂妨大礼于是宦官始服劒佩侍祠己酉祀圆丘赦天下上在藩邸素疾宦官及即位杨复恭恃援立功所为多不法上意不平政事多谋于宰相孔纬张濬劝上举大中故事抑宦者权复恭常乘肩舆至太极殿他日上与宰相言及四方反者孔纬曰陛下左右有将反者况四方乎上矍然问之纬指复恭曰复恭陛下家奴乃肩舆造前殿多养壮士为假子使典禁军或为方镇非反而何复恭曰子壮士欲以收士心卫国家岂反耶上曰卿欲卫国家何不使姓李而姓杨乎复恭无以对复恭假子天威军使杨守立本姓胡名立勇冠六军人皆畏之上欲讨复恭恐守立作乱谓复恭曰朕欲得卿胡子在左右复恭见守立于上上赐姓名李顺节使掌六军管钥不期年擢至天武都头领镇海节度使俄加平章事及谢日台吏申请班见百僚孔纬判不集顺节至中书色不悦他日语微及之纬曰宰相师长百僚故有班见相公职为都头而于政事堂班见百僚于意安乎顺节不敢复言朱全忠求领盐铁孔纬独执以为不可谓进奏吏曰朱公须此职非兴兵不可全忠乃止
　　大顺二年秋八月六军十二卫观军容使左神防军中尉杨复恭总宿卫兵専制朝政诸假子皆为节度使刺史又养宦官子六百人皆为监军假子龙劒节度使守贞武定节度使守忠不输贡赋上表讪薄朝廷上舅王瓌求节度使上访于复恭复恭以为不可瓌怒诟之瓌出入禁中颇用事复恭恶之奏以为黔南节度使至吉柏津令山南西道节度使杨守亮覆诸江中宗族賔客皆死以舟败闻上知复恭所为深恨之李顺节既宠贵与复恭争权尽以复恭隂事告上上乃出复恭为鳯翔监军复恭愠怼不肯行称疾求致仕九月乙夘以复恭为上将军致仕赐以几杖使者致诏命还复恭潜遣心腹张绾刺杀之　冬十月杨复恭居第近玉山营假子守信为玉山军使数往省之或告复恭与守信谋反乙酉上御安喜楼陈兵自卫命天威都将李顺节神防军使李守节将兵攻其第张绾帅家众拒战守信引兵助之顺节等不能克丙戌禁军守含光门俟其开欲出掠两市遇刘崇望立马谕之曰天子亲在街东督战汝曹皆宿卫之士当于楼前杀贼立功勿贪小利自取恶名众皆曰诺遂从崇望而东守信之众望见兵来遂溃走守信与复恭挈其族自通化门出趣兴元永安都头权安追之擒张绾斩之复恭至兴元杨守亮杨守忠杨守贞及绵州刺史杨守厚同举兵拒朝廷以讨李顺节为名守厚亦复恭假子也　十二月天威都将李顺节恃恩骄横出入常以兵自随两军中尉刘景宣西门君遂恶之白上恐其作乱戊子二人以诏召顺节顺节入至银台门二人邀顺节于仗舍坐语供奉官似先知自后斩其首从者大噪而出于是天威捧日登封三都大掠永宁坊至暮乃定百官表贺杨守亮欲自金商袭京师昭信防御使冯行袭逆击大破之
　　景福元年春正月鳯翔李茂贞静难王行瑜镇国韩建同州王行约秦州李茂荘五节度使上言杨守亮容匿叛臣杨复恭请出军讨之乞加茂贞山南西道招讨使朝议以茂贞得山南不可复制下诏和解之皆不听二月李茂贞王行瑜擅举兵击兴元茂贞表求招讨
　　使不已遗杜让能西门君遂书陵蔑朝廷上意不能容御延英召宰相谏官议之时宦者有隂与二镇相表里者宰宰相顾不敢言上不悦给事中牛徽曰先朝多难茂贞诚有翊卫之功诸杨阻兵亟出攻讨其志亦在疾恶但不当不俟诏命耳比闻兵过山南杀伤至多陛下傥不以招讨使授之使用国法约束则山南之民尽矣上曰此言是也乃以茂贞为山南西道招讨使　夏四月天威军使贾德晟以李顺节之死颇怨愤西门君遂恶之奏而杀之徳晟麾下千余骑犇鳯翔李茂贞由是益彊五月加邠宁节度使王行瑜兼中书令　秋七
　　月己巳李茂贞克鳯州感义节度使满存犇兴元茂贞又取兴洋二州皆表其子弟镇之　八月辛丑李茂贞攻防兴元杨复恭杨守亮杨守信杨守贞杨守忠满存犇阆州茂贞表其子继宻权知兴元府事
　　二年春正月鳯翔节度使李茂贞自请镇兴元诏以茂贞为山南西道兼武定节度使以中书侍郎同平章事徐彦若同平章事充鳯翔节度使又割果阆二州武定军茂贞欲兼得鳯翔不奉诏　秋七月李茂贞恃功骄横上表及遗杜让能书辞语不逊上怒欲讨之茂贞又上表略曰陛下贵为万乘不能庇元舅之一身尊极九州不能戮复恭之一竖又曰今朝廷但观彊弱不计是非又曰约衰残而行法随盛壮以加恩体物锱铢看人衡纩又曰军情易变戎马难覊唯虑甸服生灵因兹受祸未审乘舆播越自此何之上益怒决讨茂贞命杜让能专掌其事让能谏曰陛下初临大宝国步未夷茂贞近在国门臣愚以为未宜与之构怨万一不克悔之无及上曰王室日卑号令不出国门此乃志士愤恨之秋药弗瞑厥疾弗瘳朕不能甘心为孱懦之主愔愔度日坐视陵夷卿但为朕调兵食朕自委诸王用兵成败不以责卿让能曰陛下必欲行之则中外大臣共宜协力以成圣志不当独以任臣上曰卿位居元辅与朕同休戚无宜避事让能泣曰臣岂敢避事况陛下所欲行者宪宗之志也顾时有所未可势有所不能耳但恐他日臣徒受晁错之诛不能弭七国之祸也敢不奉诏以死继之上乃命让能留中书计画调度月余不归崔昭纬隂结邠岐为之耳目让能朝发一言二镇夕必知之李茂贞使其党纠合市人数百千人拥观军容使西门君遂马诉曰岐帅无罪不宜致讨使百姓涂炭君遂曰此宰相事非吾所及市人又邀崔昭纬郑延昌肩舆诉之二相曰兹事主上专委杜太尉吾曹不预知市人因乱投瓦石二相下车走匿民家仅自免丧堂印及朝服上命捕其唱帅者诛之用兵之意益坚京师民或亡匿山谷严刑所不能禁八月以嗣覃王嗣周为京西招讨使神防大将军李鐬副之　九月乙亥覃王嗣周帅禁军三万送鳯翔节度使徐彦若赴镇军于兴平李茂贞王行瑜合兵近六万军于盩厔以拒之禁军皆新募市井少年茂贞行瑜所将皆边兵百战之余壬午茂贞等进逼兴平禁军皆望风逃溃茂贞等乘胜进攻三桥京师大震士民犇散市人复守阙请诛首议用兵者崔昭纬心害太尉门下侍郎同平章事杜让能宻遗茂贞书曰用兵非主上意皆出于杜太尉耳甲申茂贞陈于临臯驿表让能罪请诛之让能言于上曰臣固先言之矣请以臣为解上涕下不自禁曰与卿诀矣是日贬让能梧州刺史制辞略曰杜让能弃卿士之臧谋搆藩垣之深衅咨询之际证执弥坚又流观军容使西门君遂于儋州内枢宻使李周潼于崖州段诩于驩州乙酉上御安福门斩君遂周潼诩再贬让能雷州司户遣使谓茂贞曰惑朕举兵者三人也非让能之罪以内侍骆全瓘刘景宣为左右军中尉壬辰以东都留守韦昭度为司徒门下侍郎同平章事御史中丞崔为户部侍郎同平章事慎由之子也外寛而内巧险与崔昭纬深相结故得为相季父安潜谓所亲曰吾父兄刻苦以立门户终为缁郎所壊缁郎小字也李茂贞勒兵不解请诛杜让能然后还镇崔昭纬复从而挤之冬十月赐让能及其弟户部侍郎徽自尽复下诏布告中外称让能举枉错直爱憎系于一时鬻狱卖官聚敛逾于巨万自是朝廷动息皆禀于邠岐南北司往往依附二镇以邀恩泽有崔鋋王超者为二镇判官凡天子有所可否其不逞者辄诉于鋋超二人则敎茂贞行瑜上章论之朝廷小有依违其辞语已不逊制复以茂贞为鳯翔节度使兼山南西道节度使守中书令于是茂贞尽有鳯翔兴元洋陇秦等十五州之地以徐彦若为御史大夫邠宁节度使守侍中兼中书令王行瑜求为尚书令
　　韦昭度宻奏称太宗以尚书令执政遂登大位自是不以授人臣惟郭子仪以大功拜尚书令终身避让行瑜安可轻议十一月以行瑜为太师赐号尚父仍赐铁劵干宁元年春正月李茂贞入朝大陈兵自卫数日归镇六月戊午以翰林学士承防礼部尚书李谿同平
　　章事方宣制水部郎中知制诰刘崇鲁出班掠麻恸哭上召崇鲁问其故对言谿奸邪依附杨复恭西门君遂得在翰林无相业恐危社稷谿竟罢为太子少傅谿鄘之孙也上师谿为文崔昭纬恐谿为相分已权故使崇鲁沮之谿十表自讼丑诋崇鲁父符受赃枉法事觉自杀弟崇望与杨复恭深交崇鲁庭拜田令孜为朱玫作劝进表乃云臣交结内臣何异抱赃唱贼且故事絁巾縿带不入禁庭臣果不才崇鲁自应上章论列岂于正殿恸哭为国不祥无人臣礼乞正其罪诏停崇鲁见任谿犹上表不已乞行诛窜表数千言诟詈无所不至秋七月李茂贞遣兵攻阆州防之杨复恭杨守亮杨
　　守信帅其族党犯围走　杨复恭守亮守信将自商山犇河东至乾元遇华州兵获之八月韩建献于阙下斩于独栁李茂贞献复恭遗守亮书诉致仕之由云承天门乃隋家旧业大侄但积粟训兵勿贡献吾于荆榛中立夀王才得尊位废定防国老有如此负心门生天子二年崔昭纬与李茂贞王行瑜深相结得天子过失朝廷机事悉以告之邠宁节度副使崔鋋昭纬之族也李谿再入相昭纬使鋋告行瑜曰向者尚书令之命已行矣而韦昭度沮之今又引李谿为同列相与荧惑圣聼恐复有杜太尉之事行瑜乃与茂贞表称谿奸邪昭度无相业宜罢居散秩上报曰军旅之事朕则与藩镇图之至于命相当出朕懐行瑜等论列不已三月谿复罢为太子少师　王珂李克用之壻也克用表重荣有功于国请赐其子珂节钺王珙厚结王行瑜李茂贞韩建三帅更上表称珂非王氏子请以珂为陜州珙为河中上谕以先已允克用之奏不许　初王行瑜求尚书令不获由是怨朝廷畿内有八镇兵左右军郃阳镇近华州韩建求之良原镇近邠州王行瑜求之宦官曰此天子禁军何可得也王珂王珙争河中行瑜建及茂贞皆为珙请不能得耻之珙使人语三帅曰珂不受代而与河东昏姻必为诸公不利请讨之行瑜使其弟匡国节度使行约攻河中珂求救于李克用行瑜乃与茂贞建各将精兵数千入朝五月至京师坊市皆窜匿上御安福门以待之三帅盛陈甲兵拜伏舞蹈于门下上临轩亲诘之曰卿辈不奏请俟报辄称兵入京城其志欲何为乎若不能事朕今日请避贤路行瑜茂贞流汗不能言独韩建粗述入朝之由上与三帅宴三帅奏称南北司互有朋党堕紊朝政韦昭度讨西川失防李谿作相不合众心请诛之上未之许是日行瑜等杀昭度谿于都亭驿又杀枢宻使康尚弼及宦官数人又言王珂王珙嫡庶不分请除王珙河中徙王行约于陜王珂于同州上皆许之始三帅谋废上立吉王保至是闻李克用已起兵于河东行瑜茂贞各留兵三千宿卫京师与建皆辞还镇李克用闻三镇兵犯阙即日遣使十三辈发北部兵期以来月度河入闗　六月辛夘以前均州刺史孔纬绣州司户张濬并为皇太子賔客壬辰以纬为吏部尚书复其阶爵癸巳拜司空兼门下侍郎同平章事以张濬为兵部尚书诸道租庸使时纬居华州濬居长水上以崔昭纬等外交藩镇朋党相倾思得骨鲠之士故骤用纬濬纬以有疾扶舆至京师见上涕泣固辞上不许【张濬孔纬谪徙事见诸镇相攻】李克用大举蕃汉兵南下上表称王行瑜李茂贞韩建称兵犯阙贼害大臣请讨之又移檄三镇行瑜等大惧克用军至绛州刺史王瑶闭城拒之克用进攻旬日防之斩瑶于军门杀城中违拒者千余人秋七月丙辰朔克用至河中王珂迎谒于路匡国节度使王行约败于朝邑戊午行约弃同州走己未至京师行约弟行实时为左军指挥使帅众与行约大掠西市行实奏称同华已没沙陀将至请车驾幸邠州庚申枢宻使骆全瓘奏请车驾幸鳯翔上曰朕得克用表尚驻军河中就使沙陀至此朕自有以枝梧卿等但各抚本军勿令揺动右军指挥使李继鹏茂贞假子也本姓名阎珪与骆全瓘谋刼上幸鳯翔中尉刘景宣与王行实知之欲刼上幸邠州孔纬面折景宣以为不可轻离宫阙向晚继鹏连奏请车驾出幸于是王行约引左军攻右军鼓噪震地上闻乱登承天楼欲谕止之捧日都头李筠将本军于楼前侍卫李继鹏以鳯翔兵攻筠矢拂御衣着于楼桷左右扶上下楼继鹏复纵火焚宫门烟炎蔽天时有盐州六都兵屯京师素为两军所惮上急召令入卫既至两军退走各归邠州及鳯翔城中大乱互相剽掠上与诸王及亲近幸李筠营防跸都头李居实帅众继至或传王行瑜李茂贞欲自来迎车驾上惧为所迫辛酉以筠居实两都兵自卫出启夏门趣南山宿莎城镇士民追从车驾者数十万人比至谷口暍死者三之一夜复为盗所掠哭声震山谷时百官多扈从不及户部尚书判度支及盐铁转运使薛王知柔独先至上命权知中书事及置顿使壬戌李克用入同州崔昭纬徐彦若王搏至莎城甲子上徙幸石门镇命薛王知柔与知枢宻院刘光裕还京城制置守卫宫禁丙寅李克用遣节度判官王奉表问起居丁夘上遣内侍郗廷昱赍诏诣李克用军令与王珂各发万骑同赴新平又诏彰义节度使张鐇以泾原兵控扼鳯翔李克用遣兵攻华州韩建登城呼曰仆于李公未尝失礼何为见攻克用使谓之曰公为人臣逼逐天子公为有礼孰为无礼者乎会郗廷昱至言李茂贞将兵三万至盩厔王行瑜将兵至兴平皆欲迎车驾克用乃释华州之围移兵营渭桥以薛王知柔为清海节度使同平章事仍权知京兆尹判度支充盐铁转运使俟反日赴镇上在南山旬余士民从车驾避乱者日相惊曰邠岐兵至矣上遣延王戒丕诣河中趣李克用令进兵壬午克用发河中八月上遣供奉官张承业诣克用军承业同州人屡奉使于克用因留监其军己丑克用进军渭桥遣其将李存真为前锋辛夘防永夀又遣史俨将三千骑诣石门侍卫癸巳遣李存信存审防保大节度使李思孝攻王行瑜梨园寨擒其将王令陶等献于行在思孝本姓拓防思恭之弟也李茂贞惧斩李继鹏传首行在上表请罪且遣使求和于克用上复遣延王戒丕丹王允谕克用令且赦茂贞并力讨行瑜俟其殄平当更与卿议之且命二王拜克用为兄　戊戌削夺王行瑜官爵癸夘以李克用为邠宁四面行营都招讨使保大节度使李思孝为北面招讨使定难节度使李思谏为东面招讨使彰义节度使张鐇为西面招讨使克用遣其子存朂诣行在年十一上竒其状貌抚之曰儿方为国之栋梁他日宜尽忠于吾家克用表请上还京上许之令克用遣骑三千驻三桥为备御辛亥车驾还京师壬子司空兼门下侍郎同平章事崔昭纬罢为右仆射　以防国留后王珂卢龙留后刘仁恭各为本镇节度使　时宫室焚毁未暇完葺上寓居尚书省百官往往无袍笏仆马　以李克用为行营招讨使九月癸亥孔纬薨　李克用急攻梨园王行瑜求救于李茂贞茂贞遣兵万人屯龙泉镇自将兵三万屯咸阳之旁克用请诏茂贞归镇仍削夺其官爵欲分兵讨之上以茂贞自诛继鹏前已赦宥不可复削夺诛讨但诏归镇仍令克用与之和解以昭义节度使李罕之检校侍中充邠宁四面行营副都统史俨败邠宁兵于云阳擒云阳镇使王令诲等献之　冬十月丙戌河东将李存真败邠宁军于梨园北杀千余人自是梨园闭壁不敢出　贬右仆射崔昭纬为梧州司马魏国夫人陈氏才色冠后宫上以赐李克用克用令李罕之李存信等急攻梨园城中食尽弃城走罕之等邀撃之所杀万余人克梨园等三寨获王行瑜子知进及大将李元福等克用进屯梨园庚寅王行约王行实烧宁州遁去克用奏请以匡国节度使苏文建为静难节度使趣令赴镇且理宁州招抚降人　上迁居大内王行瑜以精甲五千守龙泉寨李克用攻之李茂贞以兵五千救之营于镇西李罕之撃鳯翔兵走之十一月丁巳防龙泉寨行瑜走入邠州遣使请降于李克用李克用引兵逼邠州王行瑜登城号哭谓克用曰行瑜无罪迫脇乗舆皆李茂贞及李继鹏所为请移兵问鳯翔行瑜愿束身归朝克用曰王尚父何恭之甚仆受诏讨三贼臣公预其一束身归朝非仆所得专也丁夘行瑜挈族弃城走克用入邠州封府库抚居人命指挥使髙爽权巡抚军城奏趣苏文建赴镇行瑜走至庆州境部下斩行瑜传首李克用旋军渭北　加静难节度使苏文建同平章事　十二月乙酉李克用军于云阳　乙未进克用爵晋王加李罕之兼侍中以河东大将盖寓领容管观察使自余克用将佐子孙并进官爵李克用遣掌书记李袭吉入谢恩宻言于上曰比年
　　以来闗辅不宁乘此胜势遂取鳯翔一劳永逸时不可失臣屯军渭北专俟进止上谋于贵近或曰茂贞复灭则沙陀太盛朝廷危矣上乃赐克用诏褒其忠款而言不臣之状行瑜为甚自朕出幸以来茂贞韩建自知其罪不忘国恩职贡相继且当休兵息民克用奉诏而止既而私于诏使曰观朝廷之意似疑克用有异心也然不去茂贞闗中无安宁之日又诏免克用入朝将佐或言今宻迩阙廷岂可不入见天子克用犹豫未决盖寓言于克用曰向者王行瑜辈纵兵狂悖致銮舆播越百姓犇散今天子还未安席人心尚危大王若引兵度渭窃恐复惊骇都邑人臣尽忠在勤王不在入觐愿熟图之克用笑曰盖寓尚不欲吾入朝况天下之人乎乃表称臣总帅大军不敢径入朝觐且惧部落士卒侵扰渭北居人辛亥引兵东归表至京师上下始安诏赐河东士卒钱三十万缗克用既去李茂贞骄横如故河西州县多为茂贞所据以其将胡敬璋为河西节度使
　　三年夏五月戊子遣中使赐崔昭纬死行至荆南追及斩之中外咸以为快　初李克用屯渭北李茂贞韩建惮之事朝廷礼甚恭克用去二镇贡献渐踈表章骄慢上自石门还于神防两军之外更置安圣捧宸保宁宣化等军选补数万人使诸王将之嗣延王戒丕嗣覃王嗣周又自募麾下数千人茂贞以为欲讨己语多怨望嫌隙日构于是李茂贞亦勒兵扬言欲诣阙讼寃京师士民争亡匿山谷上命通王滋及嗣周戒丕分将诸军以卫近畿戒丕屯三桥茂贞遂表言延王无故称兵讨臣臣今勒兵入朝请罪上遽遣使告急于河东六月茂贞引兵逼京畿覃王与战于娄馆官军败绩秋七月茂贞进逼京师延王戒丕曰今闗中藩镇无可依者不若自鄜川济河幸太原臣请先往告之辛夘诏幸鄜州壬辰上出至渭北韩建遣其子从允表请幸华州上不许以建为京畿都指挥安抚制置及开通四面道路催促诸道纲运等使而建奉表相继上及从官亦惮逺去癸巳至富平遣宣徽使元公讯召建面议去留甲午建诣富平见上顿首涕泣言方今藩臣防扈者非止茂贞陛下若去宗庙园陵逺巡边鄙臣恐车驾济河无复还期今华州兵力虽微控带闗辅亦足自固臣积聚训厉十五年矣西距长安不逺愿陛下临之以图兴复上乃从之乙未宿下邽丙申至华州以府署为行宫建视事于龙兴寺茂贞遂入长安自中和以来所葺宫室市肆燔烧俱尽乙巳以中书侍郎同平章事崔同平章事充武安节度使上以崔昭纬之党也故出之　丙午以翰林学士承防尚书左丞陆扆为户部侍郎同平章事扆陜人也　宰相畏韩建不敢专决政事八月丙辰诏建闗议朝政建上表固辞乃止韩建移檄诸道令共输资粮诣行在李克用闻之叹曰去嵗従余言岂有今日之患又曰韩建天下痴物为贼臣弱帝室是不为李茂贞所擒则为朱全忠所虏耳因奏将与隣道发兵入援　上愤天下之乱思得竒杰之士不次用之国子博士朱朴自言得为宰相月余可致太平上以为然乙丑以朴为左谏议大夫同平章事朴为人庸鄙迂僻无他长制出中外大惊　丙寅加韩建兼中书令　九月崔出镇湖南韩建之志也宻求援于朱全忠且敎之营东都宫阙表迎车驾全忠与河南尹张全义表请上迁都洛阳全忠仍请以兵二万迎车驾且言崔忠臣不宜出外韩建惧复奏召为相遣使谕全忠以且宜安静全忠乃止乙未复以为中书侍郎同平章事　以翰林学士承防兵部侍郎崔逺同平章事逺珙弟璵之孙也丁酉贬中书侍郎同平章事陆扆为硖州刺史崔恨扆代已诬扆云党于李茂贞而贬之己亥以朱朴兼判户部凡军旅财赋之事上一以委之以孙偓为鳯翔四面行营都统又以前定难节度使李思諌为静难节度使兼副都统　冬十月壬子加孙偓行营节度招讨处置等使丁巳以韩建知京兆尹兼把截使戊午李茂贞上表请罪愿得自新仍献助修宫室钱韩建复佐佑之竟不出师
　　四年春正月甲申韩建奏防城将张行思等告睦济韶通彭韩仪陈八王谋杀臣刼车驾幸河中建恶诸王典兵故使行思等告之上大惊召建谕之建称疾不入令诸王诣建自陈建表称诸王忽诣臣理所不测事端臣详酌事体不应与诸王相见又称诸王当自避嫌疑不可轻为举错陛下若以友爱含容请依旧制令归十六宅妙选师傅敎以诗书不令典兵预政且曰乞散彼乌合之兵用光麟趾之化建虑上不从仍引麾下精兵围行宫表疏连上上不得已是夕诏诸王所领军士并纵归田里诸王勒归十六宅其甲兵并委韩建收掌建又奏陛下选贤任能足清祸乱何必别置殿后四军显有厚有薄之恩乖无偏无党之道且所聚皆坊市无赖奸猾之徒平居犹思祸变临难必不为用而使之张弓挟刄宻迩皇舆臣窃寒心乞皆罢遣诏亦从之于是殿后四军二万余人悉散天子之亲军尽矣捧日都头李筠石门扈从功第一建复奏斩于大云桥建又奏宗之末永王璘暂出江南遽谋不轨代宗时吐畨入冦光启中朱玫乱常皆援立宗支以繋人望今诸王衔命四方者乞皆召还又奏诸方士出入禁庭惑圣聪宜皆禁止无得入宫诏悉从之建既幽诸王于别第知上意不悦乃奏请立徳王为太子欲以解之丁亥诏立徳王祐为皇太子仍改名裕　己亥罢孙偓鳯翔四面行营节度等使以副都统李思谏为宁塞节度使　二月乙亥门下侍郎同平章事孙偓罢守本官中书侍郎同平章事朱朴罢为秘书监朴既秉政所言皆不效外议沸腾太子詹事马道殷以天文将作监许岩士以医得幸于上韩建诬二人以罪而杀之且言偓朴与二人交通故罢相　夏六月李茂贞表王建攻东川连兵累嵗不聴诏命甲寅贬建南州刺史乙卯以茂贞为西川节度使以覃王嗣周为鳯翔节度使　覃王赴镇李茂贞不受代围覃王于奉天　秋七月韩建移书李茂贞茂贞解奉天之围覃王归华州八月上欲幸奉天亲讨李茂贞令宰相议之宰相切諌乃止　延王戒丕还自晋阳韩建奏自陛下即位以来与近辅交恶皆因诸王典兵凶徒乐祸致銮舆不安比者臣奏罢兵权实虑不测之变今闻延王覃王尚苞隂计愿陛下圣防不疑制于未乱则社稷之福上曰何至于是数日不报建乃与知枢宻刘季述矫制发兵围十六宅诸王被发或縁垣或登屋或升木呼曰宅家救儿建拥通沂睦济韶彭韩陈覃延丹十一王至石隄谷尽杀之以谋反闻　贬礼部尚书孙偓为南州司马秘书监朱朴先贬防州司马再贬郴州司户　九月以彰义节度使张琏为鳯翔西北行营招讨使以讨李茂贞复以王建为西州节度使同平章事削夺新西川节度使李茂贞官爵复姓名宋文通　右拾遗张道古上疏称国家有五危二乱昔汉文帝即位未几明习国家事今陛下登极已十年而曾不知为君驭臣之道太宗内安中原外开四夷海表之国莫不入臣今先朝封域日蹙几尽臣虽防贱窃伤陛下朝廷社稷始为奸臣所弄终为贼臣所有也上怒贬道古施州司户仍下诏罪状道古宣示谏官道古青州人也
　　光化元年春正月上下诏罪已息兵复李茂贞姓名官爵应诸道讨鳯翔兵皆罢之　李茂真韩建皆致书于李克用言大驾出幸累年乞修和好同奨王室兼乞丁匠助修宫室克用许之　初王建攻东川顾彦晖求救于李茂贞茂贞命将出兵救之不暇东逼乘舆诈称改过与韩建共翼戴天子又闻朱全忠营洛阳宫累表迎车驾茂贞韩建惧请修复宫阙奉上归长安诏以韩建为修宫阙使诸道皆助钱及工材建使都将蔡敬思督其役既成二月建自往视之　复以李茂贞为鳯翔节度使　秋八月庚戌改华州为兴徳府己未车驾发华州壬戌至长安甲子赦天下改元










　　通鉴纪事本末卷三十七中
<史部,纪事本末类,通鉴纪事本末>
　　钦定四库全书
　　通鉴纪事本末卷三十七下
　　宋　袁枢　撰
　　杨行宻据淮南
　　唐僖宗中和二年　初淮南节度使髙骈好神仙有方士吕用之坐妖党亡命归骈骈厚待之补以军职用之鄱阳茶商之子也久客广陵熟其人情炉鼎之暇颇言公私利病骈益竒之稍加信任骈旧将梁纉陈珙冯绶董瑾俞公楚姚归礼素为骈所厚用之欲専权浸以计去之骈遂夺纉兵族珙家绶瑾公楚归礼咸见疎用之又引其党张守一诸葛殷共蛊惑骈守一本沧景村民以术干骈无所遇贫困甚用之谓曰但与吾同心勿忧不富贵遂荐于骈骈宠待埒于用之殷始自鄱阳来用之先言于骈曰玉皇以公职事繁重辍左右尊神一人佐公为理公善遇之欲其久留亦可縻以人间重职明日殷谒见诡辨风生骈以为神补盐铁剧职骈严洁甥侄辈未尝得接坐殷病风疽搔扪不替手脓血满爪骈独与之同席促膝传杯器而食左右以为言骈曰神仙以此试人耳骈有畜犬闻其腥秽多来近之骈恠之殷笑曰殷尝于玉皇前见之别来数百年犹相识骈与郑畋有隙用之谓骈曰宰相有遣剑客来刺公者今夕至矣骈大惧问计安出用之曰张先生尝学斯术可以御之骈请于守一守一许诺乃使骈衣妇人之服潜于他室而守一代居骈寝榻中夜掷铜器于阶令铿然有声又宻以囊盛彘血洒于庭宇如格鬭之状及旦笑谓骈曰几落奴手骈泣谢曰先生于骈乃更生之惠也厚酬以金寳有萧胜者赂用之求盐城监骈有难色用之曰用之非为胜也近得上仙书云有寳剑在盐城井中须一灵官取之以胜上仙左右之人欲使取剑耳骈乃许之胜至监数月函一铜匕首以献用之见稽首曰此北帝所佩得之则百里之内五兵不能犯骈乃饰以珠玉常置坐隅用之自谓磻溪真君谓守一乃赤松子殷乃葛将军胜乃秦穆公之壻也用之又刻青石为竒字云玉皇授白云先生髙骈宻令左右置道院香案骈得之惊喜用之曰玉皇以公焚修功着将补真官计鸾鹤不日当降此际用之等谪限亦满必得陪幢节同归上清耳是后骈于道院庭中刻木鹤时着羽服跨之日夕斋醮炼金烧丹费以巨万计用之防时依止江阳后土庙举动祷祈及得志白骈崇大其庙极江南工材之选毎军旅大事以少牢祷之用之又言神仙好楼居説骈作迎仙楼费十五万缗又作延和阁髙八丈用之每对骈呵叱风雨仰揖空际云有神仙过云表骈辄随而拜之然常厚赂骈左右使伺骈动静共为欺罔骈不之悟左右小有异议者輙为用之防死不旋踵但潜抚膺鸣指口不敢言骈倚用之如左右手公私大小之事皆决于用之退贤进不肖淫刑滥赏骈之政事于是大壊矣用之知上下怨愤恐有窃发请置巡察使骈即以用之领之募险狯者百余人纵横闾巷间谓之察子民间呵妻詈子靡不知之用之欲夺人赀财掠人妇女辄诬以叛逆榜掠取服杀其人而取之所破灭者数百家道路以目将吏士民虽家居皆重足屏气用之又欲以兵威胁制诸将请选募诸军骁勇之士二万人号左右莫邪都骈即以张守一及用之为左右莫邪军使署置将吏如帅府器械精利衣装华洁每出入导从近千人用之侍妾百余人自奉奢靡用度不足辄留三司纲输其家用之犹虑人泄其奸谋乃言于骈曰神仙不难致但恨学道者不能絶俗累故不肯降临耳骈乃悉去姬妾谢絶人事賔客将吏皆不得见有不得已见之者皆先令沐浴斋祓然后见拜起才毕已复引出由是用之得专行威福无所忌惮境内不复知有骈矣
　　三年春三月以淮南押牙合肥杨行愍为庐州刺史行愍本庐州牙将勇敢屡有战功都将忌之白刺史郎防复连使出戍于外行愍过辞都将以甘言悦之问其所须行愍曰正须汝头耳遂起斩之并将诸营自称八营都知兵马使防复不能制荐于髙骈请以自代骈以行愍为淮南押牙知庐州事朝廷因而命之初吕用之因左骁雄军使俞公楚得见髙骈用之横甚或以咎公楚公楚数戒用之少自敛无相累用之衔之右骁雄军使姚归礼气直敢言尤疾用之所为时面数其罪常欲手刄之癸未夜用之与其党防倡家归礼潜使人爇其室杀貌类者数人用之易服得免明旦穷治其事获纵火者皆骁雄之卒用之于是日夜譛二将于骈未几骈使二将将骁雄卒三千袭贼于慎县用之宻以语行愍云公楚归礼欲袭庐州行愍发兵掩之二将不为备举军尽殪以二将谋乱告骈骈不知用之谋厚赏行愍四年春三月髙骈从子左骁卫大将军澞疏吕用之罪状二十余幅宻以呈骈且泣曰用之内则假神仙之説蛊惑尊听外则盗节制之权残贼百姓将佐惧死莫之敢言嵗月浸深羽翼将成茍不除之恐髙氏奕代勲庸一朝扫地矣因呜咽不自胜骈曰汝醉邪命扶出明日以澞状示用之用之曰四十郎尝以空乏见告未获遵命故有此憾因出澞手书数幅呈之骈甚慙遂禁澞出入后月余以澞知舒州事羣盗陈儒攻舒州澞求救于庐州杨行愍力不能救谋于其将李神福神福请不用寸刄而逐之乃多赍旗帜间道入舒州顷之引舒州兵建庐州旗帜而出指画地形若布大陈状贼惧宵遁神福洺州人也久之羣盗吴逈李本复攻舒州澞不能守弃城走骈使人就杀之杨行愍遣其将合肥陶雅清流张训等将兵击吴逈李本擒斩之以雅摄舒州刺史秦宗权遣其弟将兵冦庐州据舒城杨行愍遣其将合肥田頵击走之
　　光启二年夏四月壬子朱玫奉襄王煴权监军国事承制封拜五月以和州刺史吕用之为岭南东道节度使用之建牙开幕一与骈同凡骈之腹心及将校能任事者皆逼以从己诸所施为不复咨禀骈颇疑之隂欲夺其权而根蒂已固无如之何用之知之甚惧访于其党前度支廵官郑杞前知庐州事董瑾杞曰此固为晩矣用之问防安出杞曰曹孟徳有言宁我负人无人负我明日与瑾共为书一缄授用之其语秘人莫有知者冬十二月夀州刺史张翺遣其将魏防将万人冦庐州庐州刺史杨行愍遣其将田頵李神福张训拒之败防于禇城滁州刺史许勍袭舒州刺史陶雅犇庐州髙骈命行愍更名行宻
　　三年夏四月髙骈闻秦宗权将冦淮南遣左厢都知兵马使毕师铎将百骑屯髙邮时吕用之用事宿将多为所诛师铎自以黄巢降将常自危师铎有美妾用之欲见之师铎不许用之因师铎出窃往见之师铎慙怒出其妾由是有隙师铎将如髙邮用之待之加厚师铎益疑惧谓祸在旦夕师铎子娶髙邮镇遏使张神劒女师铎宻与之谋神劒以为无是事神劒名雄人以其善用劒故谓之神劒时府中借借亦以为师铎且受诛其母使人语之曰设有是事汝自努力前去勿以老母弱子为累师铎疑未决防骈子四十三郎者素恶用之欲使师铎帅外镇将吏共疏用之罪恶闻于其父宻使人绐之曰用之比来频启令公欲因此相图已有委曲在张尚书所宜备之师铎问神剑曰昨夜使司有文书翁胡不言神劒不寤曰无之师铎内不自安归营谋于腹心皆劝师铎起兵诛用之师铎曰用之数年以来人怨鬼怒安知天不假手于我诛之邪淮宁军使郑汉章我乡人昔归顺时副将也素切齿于用之闻吾谋必喜乃夜与百骑潜诣汉章汉章大喜悉发镇兵及驱居民合千余人从师铎至髙邮师铎诘张神劒以所得委曲神劒惊曰无有师铎声色浸厉神劒奋曰公何见事之暗用之奸恶天地所不容况近者重赂权贵得岭南节度复不行或云谋窃据此土使其得志吾辈岂能握刀头事此妖物邪要冎此数贼以谢淮海何必多言汉章喜遽命取酒割臂血沥酒共饮之乙巳众推师铎为行营使为文告天地移书淮南境内言诛用之及张守一诸葛殷之意以汉章为行营副使神劒为都指挥使神劒以师铎成败未可知请以所部留髙邮曰一则为公声援二则供给粮饷师铎不悦汉章曰张尚书谋亦善苟终始同心事防之日子女玉帛相与共之今日岂可复相违师铎乃许之戊申师铎汉章发髙邮庚戌诇骑以白髙骈吕用之匿之　毕师铎兵奄至广陵城下城中惊扰壬子吕用之引麾下劲兵诱以重赏出城力战师铎兵少却用之始得断桥塞门为守备是日骈登延和阁闻喧噪声左右以师铎之变告骈惊急召用之诘之用之徐对曰师铎之众思归为门卫所遏适已随宜区处计寻退散傥或不已正烦女一力士耳愿令公勿忧骈曰近者觉君之妄多矣君善为之勿使吾为周侍中言毕惨沮久之用之惭懅而退师铎退屯山光寺以广陵城坚兵多甚有悔色癸丑遣其属孙约与其子诣宣州乞师于观察使秦彦且许以克城之日迎彦为帅防铎馆客毕慕顔自城中逃出言众心离散用之忧窘若坚守之不日当溃师铎乃悦是日未明骈召用之问以事本末用之始以实对骈曰吾不欲复出兵相攻君可选一温信大将以我手札谕之若其未从当别处分用之退念诸将皆仇敌往必不利于已甲寅遣其所部讨击副使许戡赍骈之委曲及用之誓状并酒殽出劳师铎师铎始亦望骈旧将劳问得以具陈用之奸恶披泄积愤见戡至大骂曰梁纉韩问何在乃使此秽物来戡未及发言已牵出斩之乙夘师铎射书入城用之不发即焚之丁巳用之以甲士百人入见骈于延和阁下骈大惊匿于寝室久而后出曰节度使所居无故以兵入欲反邪命左右驱出用之大惧出子城南门举防指之曰吾不可复入此自是髙吕始判矣是夜骈召其从子前左金吾卫将军杰密议军事戊午署杰都牢城使泣而勉之以亲信五百人给之用之命诸将大索城中丁壮无问朝士书生悉以白刃驱缚登城令分立城上自旦至暮不得休息又恐其与外冦通数易其地家人饷之莫知所在由是城中人亦恨师铎入城之晚也骈遣大将石锷以师铎防子及其母书并骈委曲至杨子谕师铎师铎遽遣其子还曰令公但斩吕张以示师铎师铎不敢负恩愿以妻子为质骈恐用之屠其家收师铎母妻子置使院辛酉秦彦遣其将秦稠将兵三千至杨子助师铎壬戌宣州军攻南门不克癸亥又攻罗城东南隅城几防者数四甲子罗城西南隅守者焚战格以应师铎师铎入城以内其众用之帅其众千人力战子三桥北师铎垂败防髙杰以牢城兵自子城出欲擒用之以授师铎用之乃开参佐门北走骈召梁纉以昭义军百余人保子城乙丑师铎纵兵大掠骈不得已命彻备与师铎相见于延和阁下交拜如賔主之仪署师铎节度副使行军司马仍承制加左仆射郑汉章等各迁官有差左莫邪都虞候申及本徐州健将入见骈説之曰师铎逆党不多诸门尚未有守者请令公及此选元从三十人夜自敎塲门出比师铎觉之追不及矣然后发诸镇兵还取府城此转祸为福也若一二日事定浸恐艰难及亦不得在左右矣言之且泣骈犹豫不聼及恐语泄遂窜匿防张雄至东塘及往归之丙寅师铎果分兵守诸门捜捕用之亲党悉诛之师铎入居使院秦稠以宣军千人分守使宅及诸仓库丙寅骈牒请解所任以师铎兼判府事师铎遣孙约至宣城趣秦彦过江或説师铎曰仆射向者举兵盖以用之辈奸邪暴横髙令公坐自聋瞽不能区理故顺众心为一方去害今用之既败军府廓然仆射宜复奉髙公而佐之但总其兵权以号令谁敢不服用之乃淮南一叛将耳移书所在立可枭擒如此则外有推奉之名内得兼并之实虽朝廷闻之亦无亏臣节使髙公聪明必知内愧如其不悛乃机上肉耳奈何以此功业付之他人岂惟受制于人终恐自相鱼肉前日秦稠先守仓库其相疑已可见且秦司空为节度使庐州夀州其肯为之下乎仆见战攻之端未有穷已岂惟淮南之人肝脑涂地窃恐仆射功名成败未可知也不若及今亟止秦司空勿使过江彼若粗识安危必未敢轻进就使他日责我以负约犹不失为髙氏忠臣也师铎大以为不然明日以告郑汉章汉章曰此智士也散求之其人畏祸竟不复出戊辰骈迁家出居南第师铎以甲士百人为卫其实囚之也是日宣军以所求未获焚进奉两楼数十间寳货悉为煨烬己巳师铎于府防视事凡官吏非有兵权者皆如故复迁骈于东第自城防诸军大掠昼夜不已至是师铎始以先锋使唐宏为静街使禁止之骈先为盐铁使积年不贡奉货财在扬州者填委如山骈作郊天御楼六军立仗仪服及大殿元防内署行幸供张器用皆刻镂金玉蟠龙蹙鳯数十万事悉为乱兵所掠归于闾阎张陈寝处其中庚午获诸葛殷杖杀之弃尸道旁怨家抉其目断其舌众以瓦石投之须臾成塜吕用之之败也其党郑杞首归师铎师铎署杞知海陵监事杞至海陵隂记髙霸得失闻于师铎霸获其书杖杞背防手足刳目截舌然后斩之　辛未髙骈宻以金遗守者毕师铎闻之壬午复迎骈入道院收髙氏子弟甥侄十余人同幽之　毕师铎之攻广陵也吕用之诈为髙骈牒署庐州刺史杨行宻行军司马追兵入援庐江人袁袭説行宻曰髙公昏惑用之奸邪师铎悖逆凶德参防而求兵于我此天以淮南授明公也趣赴之行宻乃悉发庐州兵复借兵于和州刺史孙端合数千人赴之五月至天长郑汉章之从师铎也留其妻守淮口用之帅众攻之旬日不克汉章引兵救之用之闻行宻至天长引兵归之　张神劒求货于毕师铎师铎报以俟秦司空之命神劒怒亦以其众归杨行宻及海陵镇遏使髙霸曲溪人刘金盱眙人贾令威悉以其众属焉行宻众至万七千人张神劒运髙邮粮以给之　甲午秦彦将宣歙兵三万余人乘竹筏沿江而下赵晖邀击于上元杀溺殆半丙申彦入广陵自称权知淮南节度使仍以毕师铎为行军司马补池州刺史赵锽为宣歙观察使戊戌杨行宻帅诸军抵广陵城下为八塞以守之秦彦闭城自守　六月戊午秦彦遣毕师铎秦稠将兵八千出城西击杨行宻稠败死士卒死者什七八城中乏食樵采路絶宣州军始食人　秋八月秦彦以前蘓州刺史张雄兵彊冀得其用以仆射告身授雄以尚书告身三通授禆将冯铎等广陵人竞以金玉珠缯诣雄军贸食通犀带一得米五升锦衾一得糠五升雄军既富不复肯战未几复助杨行宻丁夘彦悉出城中兵万二千人遣毕师铎郑汉章将之陈于城西延袤数里军势甚盛行宻安卧帐中曰贼近告我牙将李宗礼曰众寡不敌宜坚壁自守徐图还师李涛怒曰吾以顺讨逆何论众寡大军至此去将安归涛愿将所部为前锋保为公破之涛赵州人也行宻乃积金帛麰米于一寨使羸弱守之多伏精兵于其旁自将千余人冲其陈兵始交行宻阳不胜而走广陵兵追之入空寨争取金帛麰米伏兵四起广陵众乱行宻纵兵击之俘斩殆尽积尸十里沟渎皆满师铎汉章单骑仅免自是秦彦不复言出师矣　九月髙骈在道院秦彦供给甚薄左右无食至然木像煮革带食之有相防者彦与毕师铎出师屡败疑骈为厌胜外围益急恐骈党有为内应者有妖尼王奉仙言于彦曰州分野极灾必有一大人死自此喜矣甲戌命其将刘匡时杀骈并子弟甥侄无少长皆死同坎瘗之乙亥杨行密闻之帅士卒缟素向城大哭三日　冬十月秦彦遣郑汉章将步骑五千出击张神劒髙霸寨破之神劒犇髙邮霸犇海陵　杨行宻围广陵且半年秦彦毕师铎大小数十战多不利城中无食米斗直钱五十缗草根木实皆尽以堇泥为饼食之饿死者大半宣军掠人诣肆卖之驱缚屠割如羊豕讫无一声积骸流血满于坊市彦师铎无如之何嚬蹙而已外围益急彦师铎忧懑殆无生意相对抱膝终日悄然行宻亦以城久不下欲引还己巳夜大风雨吕用之部将张审威帅麾下士三百晨伏于西壕俟守者易代潜登城启闗纳其众守者皆不鬭而溃先是彦师铎信重尼奉仙虽战陈日时赏罚轻重皆取决焉至是复咨于奉仙曰何以取济奉仙曰走为上防乃自开化门出犇东塘行宻帅诸军合万五千人入城以梁纉不尽节于髙氏为秦毕用斩于防门之外韩问闻之赴井死以髙骈从孙愈摄副使使改殡骈及其族城中遗民才数百家饥羸非复人状行宻辇西寨米以赈之行宻自称淮南留后　秦宗权遣其弟宗衡将兵万人度淮与杨行宻争扬州以孙儒为副张佶刘建锋马殷及宗权族弟彦晖皆从十一月辛未抵广陵城西据行宻故寨行宻辎重之未入城者为蔡人所得秦彦毕师铎至东塘张雄不纳将度江趣宣州宗衡召之乃引兵还与宗衡合未几宗权召宗衡还蔡拒朱全忠孙儒知宗权势不能久称疾不行宗衡屡促之儒怒甲戌与宗衡饮酒座中手刃之传首于全忠宗衡将安仁义降于行宻仁义本沙陀将也行宻悉以骑兵委之列于田頵之上儒分兵掠邻州未几众至数万以城下乏食与彦师铎袭髙邮　辛巳髙邮镇遏使张神劒帅麾下二百人逃归州丙戌孙儒屠髙邮戊子髙邮残兵七百人溃围而至杨行宻虑其为变分诸将一夕尽坑之明日杀神劒于其第杨行宻恐孙儒乘胜取海陵壬寅命镇遏使髙霸帅其兵民悉归府城曰有违命者族之于是数万户弃资产焚庐舍挈老防迁于广陵戊戌霸与弟暀部将余绕山前常州刺史丁从实至广陵行宻出郭迎之与霸暀约为兄弟置其将卒于法云寺　朝廷以淮南久乱闰月以朱全忠兼淮南节度使东南面招讨使　杨行宻欲遣髙霸屯天长以拒孙儒袁袭曰霸髙氏旧将常挟两端我胜则来不胜则叛今处之天长是自絶其归路也不如杀之己酉行宻伏甲执霸及丁从实余绕山皆杀之又遣千骑掩杀其党于法云寺死者数千人是日大雪寺外数坊地皆赤髙暀出走明日获而杀之吕用之之在天长也绐杨行宻曰用之有银五万铤埋于所居克城之日愿备麾下一醉之资庚戌行宻阅士卒顾用之曰仆射许此曹银何食言邪因牵下械系命田頵鞫之云与郑杞董瑾谋因中元夜邀髙骈至其第建黄箓斋乘其入静缢杀之声言上升因令莫邪都帅诸军推用之为节度使是日腰斩用之怨家刳割立尽并诛其族党军士发其中堂得桐人书骈姓名于胷桎梏而钉之袁袭言于行宻曰广陵饥弊已甚蔡贼复来民必重困不如避之甲寅行宻遣和州将延陵宗以其众二千人归和州乙夘又命指挥使蔡俦将兵千人辎重数千两归于庐州　朱全忠遣内客将张廷范致朝命于杨行宻以行宻为淮南节度副使又以宣武行军司马李璠为淮南留后遣牙将郭言将兵千人送之
　　文德元年春正月甲寅孙儒杀秦彦毕师铎郑汉章彦等之归秦宗衡也其众犹二千余人其后稍稍为儒所夺禆将唐宏知其必及祸恐并死乃诬告彦等潜召汴军儒杀彦等以宏为马军使　张守一与吕用之同归杨行宻复为诸将合仙丹又欲干军府之政行宻怒而杀之　张廷范至广陵杨行宻厚礼之及闻李璠来为留后怒有不受之色廷范宻使人白全忠宜自以大军赴镇全忠从之至宋州廷范自广陵逃来曰行宻未可图也甲子李璠至言徐军遮道全忠乃止　二月朱全忠奏以杨行密为淮南留后　夏四月壬午孙儒袭扬州克之杨行宻出走儒自称淮南节度使行宻将犇海陵袁袭劝归庐州再为进取之计从之　秋八月杨行宻畏孙儒之逼欲轻兵袭洪川袁袭曰钟传定江西已久兵彊食足未易图也赵锽新得宣州怙乱残暴众心不附公宜卑辞厚币説和州孙端上元张雄使自采石济江侵其境彼必来逆战公自铜官济江防之破锽必矣行宻从之使蔡俦守庐州帅诸将济自糁潭孙端张雄为赵锽所败锽将苏塘漆朗将兵二万屯曷山袁袭曰公引兵急趋曷山坚壁自守彼求战不得谓我畏怯因其怠可破也行宻从之塘等大败遂围宣州锽兄干之自池州帅众救宣州行宻使其将陶雅击干之于九华破之干之犇江西以雅为池州制置使昭宗龙纪元年夏五月甲辰润州制置使阮结卒钱镠以静江都将成及代之　六月杨行宻围宣州城中食尽人相防指挥使周进思据城逐赵锽锽将犇广陵田頵追擒之未几城中执进思以降行宻入宣州诸将争取金帛徐温独据米囷为粥以食饿者温朐山人也锽将宿松周本勇冠军中行宻获而释之以为裨将锽既败左右皆散惟李徳诚从锽不去行宻以宗女妻之徳诚西华人也行宻表言于朝诏以行宻为宣歙观察使朱全忠与赵锽有旧遣使求之行宻谋于袁袭袭曰不若斩首以遗之行宻从之未几袭卒行宻哭之曰天不欲成吾大功邪何为折吾股肱也吾好寛而袭每劝我以杀此其所以不夀与孙儒遣兵攻庐州蔡俦以州降之　冬十月以给事中杜儒休为苏州刺史钱镠不悦以知州事沈粲为制置指挥使杨行宻遣马歩都虞候田頵等攻常州　十一月田頵攻常州为地道入城中宵旌旗甲兵出于制置使杜棱之寝室遂虏之以兵三万戍常州　十二月戊寅孙儒自广陵引兵度江壬午逐田頵取常州以刘建锋守之儒还广陵建锋又逐成及取润州
　　大顺元年春正月汴将厐师古等众号十万度淮声言救杨行宻攻下天长壬子下髙邮　二月厐师古引兵深入淮南己巳与孙儒战于陵亭师古兵败而还　杨行宻遣其将马敬言将兵五千乘虚袭据润州李友将兵二万屯青城将攻常州安仁义刘威田頵败刘建锋于武进敬言仁义頵屯润州友合肥人威慎县人也三月赐宣歙军号宁国以杨行宻为节度使　夏六月孙儒求好于朱全忠全忠表为淮南节度使未几全忠杀其使者复为仇敌　秋八月丙寅孙儒攻润州苏州刺史杜孺休到官钱镠使沈粲害之防杨行宻
　　将李友抜苏州粲犇孙儒　九月杨行宻以其将张行周为常州制置使闰月孙儒遣刘建锋攻防常州杀行周遂围苏州　冬十二月己丑孙儒防苏州杀李友安仁义等闻之焚润州庐舍夜遁儒使沈粲守苏州又遣其将归传道守润州
　　二年春正月孙儒尽举淮蔡之兵济江癸酉自润州转战而南田頵安仁义屡败退杨行宻城戍皆望风犇溃儒将李从立奄至宣州东溪行宻守备尚未固众心危惧夜使其将合肥台蒙将五百人屯溪西蒙使士卒传呼往返数四从立以为大众继至遽引去儒前军至溧水行宻使都指挥使李神福拒之神福阳退以示怯儒军不设备神福夜帅精兵袭之俘斩千人　夏四月杨行宻遣将刘威朱延夀将兵三万击孙儒于黄池威等大败延夀舒城人也孙儒军于黄池五月大水诸营皆没乃还扬州使其将康暀据和州安景思据滁州杨行宻遣其将李神福攻和滁康暀降安景思走秋七月朱全忠遣使与杨行宻约共攻孙儒儒恃其兵彊欲先灭行宻后敌全忠移牒藩镇数行宻全忠之罪且曰俟平宣汴当引兵入朝除君侧之恶于是悉焚扬州庐舍尽驱丁壮及妇女度江杀老弱以充食行宻将张训李徳诚潜入扬州灭余火得谷数十万斛以赈饥民泗州刺史张谏贷数万斛以给军训以行宻之命馈之谏由是徳行宻　乙未孙儒自苏州出屯广徳杨行宻引兵拒之儒围其寨行宻将上蔡李简帅百余人力战破寨防行宻出之　冬十二月孙儒焚掠苏常引兵逼宣州钱镠复遣兵据苏州儒屡破杨行宻之兵旌旗辎重亘百余里行宻求救于钱镠镠以兵食助之景福元年春正月杨行宻谓诸将曰孙儒之众十倍于我吾战数不利欲退保铜官如何刘威李神福曰儒扫地逺来利在速战宜屯据险要坚壁清野以老其师时出轻骑抄其馈饷夺其俘掠彼前不得战退无资粮可坐擒也戴友规曰儒与我相持数年胜负略相当今悉众致死于我我若望风弃城正堕其计淮南士民从公度江及自儒军来降者甚众公宜遣将先防送归淮南使复生业儒军闻淮南安堵皆有思归之心人心既揺安得不败行宻悦从之友规庐州人也　二月孙儒围宣州初刘建锋为孙儒守常州将兵从儒撃杨行宻甘露镇使陈可言帅部兵千人据常州行宻将张训引兵奄至城下可言仓猝出迎训手刃杀之遂取常州行宻别将又取润州　夏五月杨行宻屡败孙儒兵破其广徳营张训屯安吉断其粮道儒食尽士卒大疫遣其将刘建锋马殷分兵掠诸县六月行宻闻儒疾疟戊寅纵兵击之防大雨晦冥儒军大败安仁义破儒五十余寨田頵擒儒于陈斩之传首京师儒众多降于行宻丁酉杨行宻帅众归扬州秋七月丙辰至广陵表田頵守宣州安仁义守润州先是州富庶甲天下时人称扬一益二及经秦毕孙杨兵火之余江淮之间东西千里扫地尽矣　八月以杨行宻为淮南节度使同平章事以田頵知宣州留后安仁义为润州刺史孙儒降兵多蔡人行宻选其尤勇健者五千人厚其廪赐以皁衣防甲号黒云都每战使之先登防陈四邻畏之行宻以用度不足欲以茶盐易民布帛掌书记舒城髙勗曰兵火之余十室九空又渔利以困之将复离叛不若悉我所有易邻道所无足以给军选贤守令劝课农桑数年之间仓库自实行宻从之田頵闻之曰贤者之言其利远哉行宻驰射武伎非其所长而寛简有智略善抚御将士与同甘苦推心待物无所猜忌尝早出从者断马秋取其金行宻知而不问他日复早出如故人服其度量淮南被兵六年士民转徙几尽行宻初至赐与将吏帛不过数尺钱不过数百而能以勤俭足用非公宴未尝举乐招抚流散轻徭薄敛未及数年公私富庶几复承平之旧　冬十一月庐州刺史蔡俦发杨行宻父祖墓与舒州刺史倪章连兵遣使送印于朱全忠以求救全忠恶其反覆纳其印不救且牒报行宻行宻谢之行宻遣行营都指挥使李神福将兵讨俦
　　二年夏四月李神福围庐州甲午杨行宻自将诣庐州田頵自宣州引兵防之　秋七月丁亥杨行密克庐州斩蔡俦左右请发俦父母冢行宻曰俦以此得罪吾何为效之　　八月丙辰杨行宻遣田頵将宣州兵二万攻歙州歙州刺史裴枢城守乆不下时诸将为刺史者多贪暴独池州团练使陶雅寛厚得民歙人曰得陶雅为刺史请聴命行宻即以雅为歙州刺史歙人纳之雅尽礼见枢送之还朝枢遵庆之曽孙也　冬十月舒州刺史倪章弃城走杨行宻以李神福为舒州刺史干宁元年春三月黄州刺史吴讨举州降杨行宻　夏五月武昌节度使杜洪攻黄州杨行宻遣行营都指挥使朱延夀等救之　冬十二月吴讨畏杜洪之逼纳印请代于杨行宻行宻以先锋指挥使瞿章权知黄州
　　二年春二月杨行宻表朱全忠罪恶请防易定兖郓东兵讨之　三月杨行宻浮淮至泗州防御使台蒙盛饰供帐行宻不悦既行蒙于卧内得补绽衣驰使归之行宻笑曰吾少贫贱不敢忘本蒙甚慙行宻攻濠州防之执刺史张璲　丁亥行宻围夀州　夏四月杨行宻围夀州不克将还庚寅其将朱延夀请试往更攻一鼓防之执刺史江从勗行宻以延夀权知夀州团练使未几汴兵数万攻夀州州兵少吏民忷惧延夀制军中每旗二十五骑命黒云队长李厚将十旗撃汴兵不胜延夀将斩之厚称众寡不敌愿益兵更往不胜则死都押牙汝阳柴再用亦为之请乃益以五旗厚殊死战再用助之延夀悉众乘之汴兵败走厚蔡州人也行宻又遣兵袭涟水防之
　　三年夏五月淮南将朱延夀奄至蕲州围其城大将贾公铎方猎不得还伏兵林中命勇士二人衣羊皮夜入延夀所掠羊羣潜入城约夜半开门举火为应复衣皮返命公铎如期引兵至城南门中火举力战突围而入延夀惊曰吾常恐其溃围而出反溃围而入如此城安可猝防乃白行宻求军中与公铎有旧者持誓书金帛往説之许以昏夀州团练副使柴再用请行临城与语为陈利害数日公铎及刺史马敬章请降以敬章为左都押牙公铎为右监门卫将军延夀进防光州杀刺史刘存
　　四年春二月诏以杨行宻为江南诸道行营都统以讨武昌节度使杜洪　夏四月杜洪为杨行宻所攻求救于朱全忠全忠遣其将聂金掠泗州朱友恭攻黄州行宻遣右黒云都指挥使马珣等救黄州黄州刺史瞿章闻友恭至弃城拥众南保武昌寨　五月辛巳朱友恭为浮梁于樊港进攻武昌寨壬午拔之执瞿章遂取黄州马珣等皆败走　朱全忠既得兖郓甲兵益盛秋九月乃大举击杨行宻遣厐师古以徐宿宋滑之兵七万壁清口将趣州葛从周以兖郓曹濮之兵壁安丰将趣夀州全忠自将屯宿州淮南震恐　杨行宻与朱瑾将兵三万拒汴军于楚州别将张训自涟水引兵防之行宻以为前锋庞师古营于清口或曰营地污下不可久处不听师古恃众轻敌居常奕碁朱瑾壅淮上流欲灌之或以告师古师古以为惑众斩之十一月癸酉瑾与淮南将侯瓉将五千骑潜度淮用汴人旗帜自北来趣其中军张训逾栅而入士卒苍黄拒战淮水大至汴军骇乱行宻引大军济淮与瑾等夹攻之汴军大败斩师古及将士首万余级余众皆溃葛从周屯于夀州西北夀州团练使朱延夀击破之退屯濠州闻师古败犇还行宻瑾延夀乗胜追之及于渒水从周半济淮南兵击之杀溺殆尽从周走免遏后都指挥使牛存节弃马步鬭诸军稍得济淮凡四日不食防大雪汴卒縁道冻馁死还者不满千人全忠闻败亦犇还行宻遗朱全忠书曰厐师古葛从周非敌也公宜自来淮上决战行宻大防诸将谓行军副使李承嗣曰始吾欲先趣夀州副使云不如先向清口师古败从周自走今果如所料赏之钱万缗表承嗣领镇海节度使行宻待承嗣及史俨甚厚第舍姬妾咸选其尤者赐之故二人为行宻尽力屡立功竟卒于淮南行宻由是遂保据江淮之间全忠不能与之争
　　光化元年春正月两浙江西武昌淄青各遣使诣阙请以朱全忠为都统讨杨行宻诏不许
　　二年春正月杨行宻与朱瑾将兵数万攻徐州军于吕梁朱全忠遣骑将张归厚救之　朱全忠自将救徐州杨行宻闻之引兵去汴人追及之于下邳杀千余人全忠行至辉州淮南兵已退乃还
　　三年加杨行宻兼侍中
　　天复二年春三月上以左金吾将军李俨为江淮宣谕使书御札赐杨行宻拜行宻东面行营都统中书令吴王以讨朱全忠以朱瑾为平卢节度使冯铎为武宁节度使朱延夀为奉国节度使加武安节度使马殷同平章事淮南宣歙湖南等道立功将士听用都统牒承制迁补然后表闻俨张濬之子也赐姓李　武宁节度使冯铎介居宣之间常不自安然恃楼船之彊不事两道宁国节度使田頵欲图之募铎工人造战舰工人曰冯公逺求坚木故其船堪久用今此无之頵曰第为之吾止须一用耳铎将冯晖顔建説铎先击頵铎从之帅众南上声言攻洪州实袭宣州也杨行宻使人止之不从六月辛巳頵帅舟师逆击于葛山大破之　冯铎收余众沿江将入海杨行宻恐其为后患遣使犒军且説之曰公徒众犹盛胡为自弃于沧海之外吾府虽小足以容公之众使将吏各得其所如何铎左右皆恸哭听命铎至东塘行宻自乘轻州迎之从者十余人常服不持兵升铎舟慰谕之举军感悦署铎淮南节度副使馆给甚厚初铎遣牙将丹徒尚公乃诣行宻求润州行宻不许公乃大言曰公不见听但恐不敌楼船耳至是行宻谓公乃曰颇记求润州时否公乃谢曰将吏各为其主但恨无成耳行宻笑曰尔事杨叟如事冯公无忧矣行宻以李神福为升州刺史杨行宻发兵讨朱全忠以副使李承嗣权知淮南军
　　府事军吏欲以巨舰运粮都知兵马使徐温曰运路久不行葭苇堙塞请用小艇庶几易通军至宿州防久雨重载不能进士有饥色而小艇先至行宻由是竒温始与议军事行宻攻宿州久不克竟以粮运不继引还冬十月李俨至扬州杨行宻始建制敕院每有封拜
　　辄以告俨于紫极宫宗像前陈制书再拜然后下三年春正月杨行宻承制加朱瑾东面诸道行营副都统同平章事以升州刺史李神福为淮南行军司马鄂岳行营招讨使舒州团练使刘存副之将兵击杜洪洪将骆殷戌永兴弃城走县民方诏据城降神福曰永兴大县馈运所仰已得鄂之半矣　三月淮南将李神福围鄂州望城中积荻谓监军尹建峯曰今请为公焚之建峯未之信时杜洪求救于朱全忠神福遣部将秦臯乘轻舟至滠口举火炬于树杪洪以为救兵至果焚荻以应之　夏四月杜洪求救于朱全忠全忠遣其将韩勍将万人屯滠口遣使语荆南节度使成汭武安节度使马殷武真节度使雷彦威令出兵救洪汭畏全忠之彊且欲侵江淮之地以自广发舟师十万沿江东下汭作巨舰三年而成制度如府署谓之和州载其余谓之齐山截海劈浪之类甚众掌书记李珽谏曰今每舰载甲士千人稻米倍之缓急不可动也吴兵剽轻难与角逐武陵长沙皆吾仇也岂得不为反顾之虑乎不若遣骁将屯巴陵大军与之对岸坚壁勿战不过一月吴兵食尽自遁鄂围解矣汭不聴珽憕之五世孙也　五月成汭行未至鄂州马殷遣大将许徳勳将舟师万余人雷彦威遣其将欧阳思将舟师三千余人防于荆江口乘虚袭江陵庚戌防之尽掠其人及货财而去将士亡其家皆无鬬志李神福闻其将至自乘轻舟前觇之谓诸将曰彼战舰虽多而不相属易制也当急击之壬子神福遣其将秦裴杨戎将众数千逆撃汭于君山大破之因风纵火焚其舰士卒皆溃汭赴水死获其战舰二百艘韩勍闻之亦引兵去　初宁国节度使田頵破冯铎诣广陵谢杨行宻因求池歙为巡属行宻不许行宻左右下及狱吏皆求赂于頵頵怒曰吏知吾将下狱邪及还指广陵南门曰吾不可复入此矣頵兵彊财富好攻取行宻既定淮南欲保境息民每抑止之頵不从及解释钱镠頵尤恨之隂有叛志李神福言于行宻曰頵必反宜早图之行宻曰頵有大功反状未露今杀之诸将人人自危矣頵有良将曰康儒与頵谋议多不合行宻知之擢儒为庐州刺史頵以儒为二于已族之儒曰吾死田公亡无日矣頵遂与润州团练使安仁义同举兵仁义悉焚东塘战舰頵遣二使诈为商人诣夀州约奉国节度使朱延夀行宻将尚公乃遇之曰非商人也杀一人得其书以告行宻行宻召李神福于鄂州神福恐杜洪邀之宣言奉命攻荆南勒兵具舟楫及暮遂沿江东下始告将士以讨田頵己丑安仁义袭常州常州刺史李遇逆战极口骂仁义仁义曰彼敢辱我必有备乃引去壬辰行宻以王茂章为润州行营招讨使击仁义不克使徐温将兵防之温易其衣服旗帜皆如茂章兵仁义不知益兵复出战温奋撃破之行宻夫人朱延夀之姊也行宻狎侮延夀延夀怨怒隂与田頵通谋頵遣前进士杜荀鹤至夀州与延夀相结又遣至大梁告朱全忠全忠大喜遣兵屯宿州以应之荀鹤池州人也　九月朱延夀谋颇泄杨行宻诈为目疾对延夀使者多错乱所见或触柱仆地谓夫人曰吾不幸失明诸子皆防军府事当悉以授三舅夫人屡以书报延夀行宻又自遣召之隂令徐温为之备延夀至广陵行宻迎及寝门执而杀之部兵惊扰徐温谕之皆听命遂斩延夀兄弟黜朱夫人初延夀赴召其妻王氏谓曰君此行吉凶未可知愿日发一使以安我一日使不至王氏曰事可知矣部分僮仆授兵阖门捕骑至乃集家人聚寳货发百燎焚府舍曰妾誓不以皎然之躯为仇人所辱赴火而死延夀用法严好以寡撃众尝遣二百人与汴兵战有一人应留者请行延夀以违命立斩之　田頵袭升州得李神福妻子善遇之神福自鄂州东下頵遣使谓之曰公见机与公分地而王不然妻子无遗神福曰吾以卒伍事吴王今为上将义不以妻子易其志頵有老母不顾而反三纲且不知乌足与言乎斩使者而进士卒皆感励頵遣其将王坛汪建将水军逆战丁未神福至吉阳矶与坛建遇坛建执其子承鼎示之神福命左右射之神福谓诸将曰彼众我寡当以竒取胜及暮合战神福阳败引舟泝流而上坛建追之神福复还顺流击之坛建楼船大列火炬神福令军中曰望火炬辄撃之坛建军皆灭火旗帜交杂神福因风縦火焚其舰坛建大败士卒焚溺死者甚众戊申又战于皖口坛建仅以身免获徐绾行宻以槛车载之遗钱镠镠剖其心以祭高渭頵闻坛建败自将水军逆战神福曰贼弃城来此天亡也临江坚壁不战遣使告行宻请发步兵防其归路行宻遣涟水制置使台蒙将兵应之王茂章攻润州久未下行宻命茂章引兵防蒙撃頵　田頵闻台蒙将至自将步骑逆战留其将郭行悰以精兵二万及王坛汪建水军屯芜湖以拒李神福觇者言蒙营寨小才容二千人頵易之不召外兵蒙入頵境畨陈而进军中笑其怯蒙曰頵宿将多谋不可不备冬十月戊辰与頵遇于广徳蒙先以杨行宻书徧赐頵将皆下马拜受蒙因其挫伏纵兵击之頵兵遂败又战于黄池兵交蒙伪走頵追之遇伏大败犇还宣州城守蒙引兵围之頵急召芜湖兵还不得入郭行悰王坛汪建及当涂广徳诸戌皆帅其众降行宻以台蒙已破田頵命王茂章复引兵攻润州　十一月乙亥田頵帅死士数百出战台蒙阳退以示弱頵兵逾壕而鬬蒙急撃之頵不胜还走城桥防坠马斩之其众犹战以頵首示之乃溃蒙遂克宣州初行宻与頵同闾里少相善约为兄弟及頵首至广陵行宻视之泣下赦其母殷氏行宻与诸子皆以子孙礼事之行宻以李神福为宁国节度使神福以杜洪未平固让不拜宣州长史合肥骆知祥善治金谷观察牙推沈文昌为文精敏尝为頵草檄骂行宻行宻以知祥为淮南支计官文昌为节度牙推文昌湖州人也初頵每战不胜辄欲杀钱传瓘其母及宣州都虞候郭师从常保防之师从合肥人頵之妇弟也頵败传瓘归杭州钱镠以师从为镇东都虞候
　　天祐元年春三月以淮南行军司马李神福为鄂岳招讨使复将兵击杜洪朱全忠遣使诣行宻请舍鄂岳复修旧好行宻报曰俟天子还长安然罢兵修好　秋八月淮南将李神福攻鄂州未下防疾病还广陵杨行宻以舒州团练使泌阳刘存代为招讨使神福寻卒宣州观察使台蒙卒以其子牙内诸军使渥为宣州观察使
　　昭宣帝天祐二年润州练使安仁义勇决得士心故淮南将王茂章攻之逾年不克杨行宻使谓之曰汝之功吾不忘也能束身自归当以汝为行军副使但不掌兵耳仁义不从茂章为地道入城遂克之仁义举族登楼众不敢逼先是攻城诸将见仁义辄骂之惟李徳诚不然至是仁义召徳诚登楼谓曰汝有礼吾今以为汝功且以爱妾赠之乃掷弓于地徳诚掖之而下并其子斩于广陵市　二月朱全忠遣其将曹延祚将兵与杜洪共守鄂州庚子淮南将刘存攻拔之执洪延祚及汴兵千余人送广陵悉诛之行宻以存为鄂岳观察使冬十一月庚辰吴武忠王杨行宻薨将佐共请宣
　　谕使李俨承制授杨渥淮南节度使东南诸道行营都统兼侍中农郡王
　　王建据蜀
　　唐僖宗广明元年春三月庚午以左金吾大将军陈敬瑄为西川节度使敬瑄许州人田令孜之兄也初崔安潜镇许昌令孜为敬瑄求兵马使安潜不许敬瑄因令孜得左神防军数嵗累迁至大将军令孜见闗东羣盗日炽隂为幸蜀之计奏以敬瑄及其心腹左神防大将军杨师立牛勗罗元杲镇三川上令四人撃毬赌三川敬瑄得第一筹即以为西川节度使代安潜　夏六月庚寅陈敬瑄至成都
　　中和三年秋七月左骁卫上将军杨复光卒于河中八都将鹿晏等各以其众散去王建韩建张造晋晖李师泰各帅其众与之俱田令孜宻遣人以厚利诱之二建帅众数千逃犇行在令孜皆养为假子赐与巨万拜诸卫将军使各将其众号随驾五都
　　光启元年秋九月戊申以陈敬瑄为三川及峡内诸州都指挥制置等使
　　二年夏四月田令孜荐枢宻使杨复恭为左神防中尉观军容使自除西川监军使往依陈敬瑄复恭斥令孜之党出王建为利州刺史
　　三年春三月山南西道节度使杨守亮忌利州刺史王建骁勇屡召之建惧不往前龙州司仓周庠説建曰唐祚将终藩镇互相吞噬皆无雄才远略不能戡济多难公勇而有谋得士卒心立大功者非公而谁然葭萌四战之地难以久安阆州地僻人富杨茂实陈田之腹心不修职贡若表其罪兴兵讨之可不战而擒也建从之召募溪洞酋豪有众八千沿嘉陵江而下袭阆州逐其刺史杨茂实而据之自称防御使招纳亡命军势益盛守亮不能制部将张防裕説建曰公乗天子防弱专据方州若唐室复兴公无种矣宜遣使奉表天子仗大义以行师蔑不济矣部将綦毋谏复説建养士爱民以观天下之变建皆从之初建与东川节度使顾彦朗俱在神防军同讨贼建既据阆州彦朗畏其侵暴数遣使问遗馈以军食建由是不犯东川　冬十一月陈敬瑄恶顾彦朗与王建相亲恐其合兵图已谋于田令孜令孜曰建吾子也不为杨兴元所容故作贼耳今折简召之可致麾下乃遣使以书召之建大喜诣梓州见彦朗曰十军阿父见召当徃省之因见陈太师求一大州若得之私愿足矣乃留其家于梓州帅麾下精兵二千与从子宗鐬假子宗瑶宗弼宗侃宗弁俱西建至鹿头闗西川防谋李乂谓敬瑄曰王建虎也奈何延之入室彼安肯为公下乎敬瑄悔亟遣人止之且增修守备建怒破闗而进败汉州刺史张顼于绵竹遂拔汉州进军学射山又败西州将句惟立于蚕北又拔徳阳敬瑄遣使让之对曰十军阿父召我来及门而拒之重为顾公所疑进退无归矣田令孜登楼慰谕之建与诸将于清逺桥上髠发罗拜曰今既无归且辞阿父作贼矣顾彦朗以其弟彦晖为汉州刺史发兵助建急攻成都三日不克而退还屯汉州敬瑄告难于朝诏遣中使和解之又令李茂贞以书谕建皆不从
　　文徳元年春三月王建攻彭州陈敬瑄救之乃去建大掠西川十二州皆被其患　夏五月陈敬瑄方与王建相攻贡赋中絶建以成都尚彊退无所掠欲罢兵周庠綦毋谏以为不可庠曰卭州城堑完固食支数年可据之以为根本建曰吾在军中久观用兵者不倚天子之重则众心易离不若疏敬瑄之罪表请朝廷命大臣为帅而佐之则功庶可成乃使庠草表请讨敬瑄以赎罪因求卭州顾彦朗亦表请赦建罪移敬瑄他镇以靖两川初黄巢之乱上为夀王从僖宗幸蜀时事出仓猝诸王多徒行至山谷中夀王疲乏不能前卧磻石上田令孜自后至趣之行王曰足痛幸军容给一马令孜曰此深山安得马以鞭抶王使行王顾而不言心衔之及即位遣人监西川军令孜不奉诏上方愤藩镇跋扈欲以威制之防得彦朗建表以令孜所恃者敬瑄耳六月以韦昭度兼中书令充西川节度使兼两川招抚制置等使徴敬瑄为龙武统军王建军新都时绵竹土豪何义阳安仁费师懃等所在拥兵自保众或万人少者千人建遣王宗瑶説之皆率众附于建给其资粮建军复振陈敬瑄田令孜闻韦昭度将至治兵完城以拒之
　　初惑义节度使杨晟既失兴鳯走据文龙成茂四州王建攻西川田令孜以晟已之故将假威戎军节度使使守彭州王建攻彭州陈敬瑄遣眉州刺史山行章将兵五万壁新繁以救之　十二月丁亥以韦昭度为行营招讨使山南西道节度使杨守亮副之东川节度使顾彦朗为行军司马割卭蜀黎雅置永平军以王建为节度使治卭州充行营诸军都指挥使　戊子削陈敬瑄官爵
　　昭宗龙纪元年春正月戊申王建大破山行章于新繁杀获近万人行章仅以身免杨晟惧徙屯三交行章屯蒙阳与建相持　冬十二月甲子王建败山行章及西川骑将宋行能于广都行能犇还成都行章退守眉州壬申行章请降于建
　　大顺元年春正月壬寅王建攻卭州陈敬瑄遣其大将彭城杨儒将兵三千助刺史毛湘守之湘出战屡败杨儒登城见建兵盛叹曰唐祚尽矣王公治众严而不残殆可以庇民乎遂帅所部出降建养以为子更其姓名曰王宗儒乙巳建留永平节度判官张琳为卭南招安使引兵还成都琳许州人也陈敬瑄分兵布寨于犀浦郫导江等县发城中民户一丁昼则穿重壕采竹木运砖石夜则登城击柝巡警无休息韦昭度营于唐桥王建营于东阊门外建事昭度甚谨辛亥简州将杜有迁执刺史贠防嵩降于建建以有迁知州事　　夏四月乙丑陈敬瑄遣蜀州刺史任从海将兵二万救卭州战败欲以蜀州降王建敬瑄杀之以徐公鉥代为蜀州刺史丙寅嘉州刺史朱实举州降于建丙子僰道土豪文武坚执戎州刺史谢承恩降于建　六月丁巳茂州刺史李继昌帅众救成都己未王建撃斩之辛酉资简都制置应援使谢从本杀雅州刺史张承简举城降建秋八月王建退屯汉州　陈敬瑄括富民财以供军
　　置徴督院逼以桎梏捶楚使各自占凡有财者如匿赃虚占急徴咸不聊生　九月卭州刺史毛湘本田令孜亲吏王建攻之急食尽救兵不至壬戌湘谓都知兵马使任可知曰吾不忍负田军容吏民何罪尔可持吾头归王建乃沐浴以俟刃可知斩湘及二子降于建士民皆泣甲戌建持永平旌节入卭州以节度判官张琳知留后缮完城隍抚安夷獠经营蜀雅冬十月癸未朔建引兵还成都蜀州将李行周逐李公鉥举城降建二年春二月韦昭度将诸道兵十余万讨陈敬瑄三年不能克馈运不继朝议欲息兵三月乙亥制复敬瑄官爵令顾彦朗王建各帅众归镇　夏四月成都城中乏食弃儿满路民有潜入行营贩米入城者逻者得之以白韦昭度昭度曰满城饥甚忍不救之释勿问亦有白陈敬瑄者敬瑄曰吾恨无术以救饥者彼能如是勿禁也由是贩者浸多然所致不过斗升截筒径寸半深五分量米而鬻之每筒百余钱饿殍狼籍军民彊弱相陵将吏斩之不能禁乃更为酷法或防腰或斜劈死者相继而为者不止人耳目既熟不以为惧吏民日窘多谋出降敬瑄悉捕其族党杀之惨毒备至内外都指挥使眉州刺史成都徐耕性仁恕所全活数千人田令孜曰公掌生杀而不刑一人有异志邪耕惧夜取俘囚戮于市王建见罢兵制书曰大功垂成奈何弃之谋于周庠庠劝建请韦公还朝独攻成都克而有之建表称陈敬瑄田令孜罪不可赦愿毕命以图成功昭度无如之何由是未能东还建説昭度曰今闗东藩镇迭相吞噬此腹心之疾也相公宜早归庙堂与天子谋之敬瑄疥防耳当以日月制之责建可办也昭度犹豫未决庚子建隂令东川将唐友通等擒昭度亲吏骆保于行府门脔食之云其盗军粮昭度大惧遽称疾以印节授建牒建知三使留后兼行营招讨使即日东还建送至新都跪觞马前泣拜而别昭度甫出劒门即以兵守之不复内东军昭度至京师除东都留守建急攻成都环城烽堑亘五十里有狗屠王鹞请诈得罪亡入城説之使上下离心建遣之鹞入见陈敬瑄田令孜则言建兵疲食尽将遁矣出则鬻茶于市隂为吏民称建英武军势彊盛由是敬瑄等懈于守备而众心危惧建又遣其将京兆郑渥诈降以觇之敬瑄以为将使乘城既而复以诈得归建由是悉知城中虚实以渥为亲从都指挥使更姓名曰王宗渥　秋八月王建攻陈敬瑄益急敬瑄出战辄败巡内州县率为建所取威戎节度使杨晟时馈之食建以兵据新都彭州道絶敬瑄出慰勉士卒皆不应辛丑田令孜登城谓建曰老夫向于公甚厚何见困如是建曰父子之恩岂敢忘但朝廷命建讨不受代者不得不然傥太师改图建复何求是夕令孜自携西川印节诣建营授之将士皆呼万岁建泣谢请复为父子如初壬寅敬瑄开门迎建癸卯建入城自称西川留后初陈敬瑄之拒朝命也田令孜欲盗其军政谓敬瑄曰三兄尊重军务烦劳不若尽以相付日具记事咨呈兄但髙居自逸而已敬瑄素无智能忻然许之自是军事皆不由己以至于亡建表敬瑄子陶为雅州刺史使随陶之官明年罢归寓居新津以一县租赋赡之癸丑建分遣士卒就食诸州更文武坚姓名曰王宗阮谢崇本曰王宗本陈敬瑄将佐有器干者建皆礼而用之　九月东川节度使顾彦朗薨军中推其弟彦晖知留后冬十月癸未以永平节度使王建为西川节度使甲
　　申废永平军建既得西川留心政事容纳直言好施乐士用人各尽其才谦恭俭素然多忌好杀诸将有功名者多因事诛之　十二月以顾彦晖为东川节度使遣中使宋道弼赐旌节杨守亮使杨守厚囚道弼夺其旌节发兵攻梓州癸卯彦晖求救于王建甲辰建遣其将华洪李简王宗侃王宗弼救东川建宻谓诸将曰尔等破贼彦晖必犒师汝曹于行营报宴因而执之无烦再举宗侃破守厚七砦守厚走归绵州彦晖具犒礼诸将报宴宗弼以建谋告之彦晖乃以疾辞
　　景福元年威武节度使杨晟与杨守亮等约攻王建二月丁丑晟出兵掠新繁汉州之境使其将吕荛将兵二千防杨守厚攻梓州建遣行营都指挥使李简击荛斩之　辛丑王建遣族子嘉州刺史宗裕雅州刺史王宗侃威信都指挥使华洪茂州刺史王宗瑶将兵五万攻彭州杨晟逆战而败宗裕等围之杨守亮遣其将符昭救晟径趋成都营三学山建亟召华洪还洪疾驱而至后军尚未集以数百人夜去昭营数里多击更鼓昭以为蜀军大至引兵宵遁　三月左神策勇胜三都都指挥使杨子实子迁子钊皆守亮之假子也自渠州引兵救杨晟知守亮必败壬子帅其众二万降于王建杨晟遗杨守真杨守忠杨守厚书使攻东川以解彭州之围守真等従之神防督将窦行实戍梓州守厚宻诱之为内应守厚至涪城行实事泄顾彦晖斩之守厚遁去守真守忠军至无所归盘桓绵劒间王建遣其将吉谏袭守厚破之癸亥西川将李简邀守忠于钟阳斩获三千余人夏四月简又破守厚于铜鉾斩获三千余人降万五千人守忠守厚皆走　秋七月王建围彭州久不下民皆窜匿山谷诸寨日出俘掠谓之淘虏都将先择其善者余则士卒分之以是为常有军士王先成者新津人本书生也世乱为兵度诸将惟北寨王宗侃最贤乃往説之曰彭州本西川之巡属也陈田召杨晟割四州以授之伪署观察使与之共拒朝命今陈田已平而晟犹据之州民皆知西川乃其大府而司徒乃其主也故大军始至民不入城而入山谷避之以俟招安今军至累月未闻招安之命军士复从而掠之与盗贼无异夺其赀财驱其畜产分其老弱妇女以为奴婢使父子兄弟流离愁怨其在山中者暴露于暑雨残伤于蛇虎孤危饥渴无所归诉彼始以杨晟非其主而不从今司徒不加存恤彼更思杨氏矣宗侃恻然不觉屡移其牀前问之先成曰又有甚于是者今诸寨每旦出六七百人入山淘虏薄暮而返曽无守备之意赖城中无人耳万一有智者为之画防乗虚犇突先伏精兵千人于门内登城望淘虏者稍远出弓弩手礮各百人攻寨之一面随以役卒五百薪土填壕为道然后出精兵奋击且焚其寨又于三面城下各出耀兵诸寨咸自备御无暇相救城中得以益兵继出如此能无败乎宗侃矍然曰此诚有之将若之何先成请条列为状以白王建宗侃即命先成草之大指言今所白之事须四面通共宗侃所司止于北面或所白可从乞以牙举施行事凡七条其一乞招安山中百姓其二乞禁诸寨军士及子弟无得一人辄出淘虏仍表诸寨之旁七里内听樵牧敢越表者斩其三乞置招安寨中容数千人以处所招百姓宗侃请选所部将校谨干者为招安将使将三十人昼夜执兵巡卫其四招安之事须委一人总领今榜帖既下诸寨必各遣军士入山招安百姓见之无不惊避如鼠见狸谁肯来者欲招之必有其术愿降帖付宗侃专掌其事其五乞严勒四寨指挥使悉索前日所虏彭州男女老防集于营有父子兄弟夫妇自相认者即使相从牒具人数部送招安寨有敢私匿一人者斩仍乞勒府中诸营亦令严索有自军前先寄归者量给资粮悉部送归招安寨其六乞置九陇行县于招安寨中以前南郑令王丕摄县令设置曹局抚安百姓择其子弟之壮者给帖使自入山招其亲戚彼知司徒严禁侵掠前日为军士所虏者皆获安堵必欢呼踊跃相帅下山如子归母不日尽出其七彭州土地宜麻百姓未入山时多沤藏者宜令县令晓谕各归田里出所沤麻鬻之以为资粮必渐复业建得之大喜即行之悉如所申明日榜帖至威令赫然无敢犯者三日山中民竞出赴招安寨如归市寨不能容斥而广之浸有市井又出麻鬻之民见村落无抄暴之患稍稍辞县令复故业月余招安寨皆空　秋八月辛丑李茂贞攻防兴元杨复恭杨守亮杨守信杨守真杨守忠满存犇阆州冬十二月壬午王建遣其将华洪击杨守亮于阆州
　　破之建遣节度押牙延陵郑顼使于朱全忠全忠问劒阁顼极言其险全忠不信顼曰茍不以闻恐误公军机全忠大悦
　　二年春正月东川留后顾彦晖既与王建有隙李茂贞欲抚之使从已奏请更赐彦晖节诏以彦晖为东州节度使茂贞又奏遣知兴元府事李继宻救梓州未几建遣兵败东州鳯翔之兵于利州彦晖求和请与茂贞絶乃许之　二月甲戌加西川节度使王建同平章事王建屡请杀陈敬瑄田令孜朝廷不许夏四月乙亥
　　建使人告敬瑄谋作乱杀之新津又告田令孜通鳯翔书下狱死建使节度判官冯防草表奏之曰开匣出虎孔宣父不责他人当路斩蛇叔孙敖盖非利已专杀不行于阃外先机恐失于彀中防宿之孙也
　　干宁元年夏五月王建攻彭州城中人相食彭州内外都指挥使赵章出降王先成请筑龙尾道属于女墙丙子西川兵登城杨晟犹帅众力战刀子都虞候王茂权斩之获彭州马步使安师建建欲使为将师建泣谢曰师建誓与杨司徒同生死不忍复戴日月惟速死为惠再三谕之不从乃杀之礼葬而祭之更赵章姓名曰王宗勉王茂权名曰宗训又更王钊名曰宗谨李绾姓名曰王宗绾　秋七月绵州刺史杨守厚卒其将常再荣举城降王建
　　二年秋九月王建遣简州刺史王宗瑶等将兵赴难甲戌军于绵州【时三镇犯阙】　冬十一月丁丑雅州刺史王宗侃攻拔利州执刺史李继颙斩之　十一月甲申阆州防御使李继雍蓬州刺史费存渠州刺史陈璠各帅所部兵犇王建　王建奏东川节度使顾彦晖不发兵赴难而掠夺辎重遣泸州刺史马敬儒防峡路请兴兵讨之戊子华洪大破东川兵于楸林俘斩数万拔楸林寨丙申王建攻东川别将王宗弼为东川兵所擒顾彦
　　晖畜以为子戊戌通州刺史李彦昭将步兵二千降于建
　　三年春正月西川将王宗防攻拔龙州杀刺史田昉闰月丁亥果州刺史张雄降于王建　夏五月丙戌上遣中使诣梓州和解两川王建虽奉诏还成都然犹连兵未解荆南节度使成汭与其将许存泝江略地尽取濵江州县武泰节度使王建肇弃黔中收余众保丰都存又引兵西取渝涪二州汭以其将赵武为黔州留后存为万州刺史赵武数攻丰都王建肇不能守与存皆降于王建建忌存勇略欲杀之掌书记髙烛曰公方总揽英雄以图霸业彼穷来归我奈何杀之建使戍蜀州隂使知蜀州王宗绾察之宗绾宻言存忠勇谦厚有良将才建乃舍之更其姓名曰王宗播　秋八月癸丑以王建为鳯翔西面行营招讨使
　　四年春二月戊午王建遣卭州刺史华洪彭州刺史王宗祐将兵五万攻东川以戎州刺史王宗谨为鳯翔西面行营先锋使败鳯翔将李继徽等于武继徽本姓杨名崇本茂贞之假子也　庚申王建以决云都知兵马使王宗侃为应援开峡都指挥使将兵八千趋渝州决胜都知兵马使王宗阮为开江防送进奉使将兵七千趋泸州辛未宗侃取渝州降刺史牟崇厚癸酉宗阮防泸州斩刺史马敬儒峡路始通鳯翔将李继昭救梓州留徧将守劒门西川将王宗播击擒之　夏四月以右谏议大夫李洵为两川宣谕使和解王建及顾彦晖　五月丙戌王建以节度副使张琳守成都自将兵五万攻东川更华洪姓名曰王宗涤　六月李茂贞表王建攻东川连兵累岁不听诏命甲寅贬建南州刺史乙卯以茂贞为西川节度使癸亥王建克梓州南寨执其将李继宁丙寅宣谕使李洵至梓州己巳见建于张杷砦建指执旗者曰战士之情不可夺也　王建与顾彦晖五十余战九月癸酉朔围梓州蜀州刺史周徳权言于建曰公与彦晖争东川三年士卒疲于矢石百姓困于输挽东川羣盗多据州县彦晖懦而无谋欲为偷安之计皆防以厚利恃其救援故坚守不下今若遣人谕贼帅以祸福来者赏之以官不服者威之以兵则彼之所恃反为我用矣建从之彦晖势益孤徳权许州人也　复以王建为西川节度使同平章事　冬十月壬子知遂州侯绍帅众二万乙夘知合州王仁威帅众千人戊午鳯翔将李继溥以援兵二千皆降于王建建攻梓州益急庚申顾彦晖聚其宗族及假子共饮遣王宗弼自归于建酒酣命其假子瑶杀已及同饮者然后自杀建入梓州城中兵尚七万人建命王宗绾分兵徇昌普等州以王宗涤为东川留后　十二月壬戌王建自梓州还戊辰至成都
　　光化元年春正月以兵部尚书刘崇望同平章事充东川节度使　　夏五月朝廷闻王建已用王宗涤为东川留后乃召刘崇望还为兵部尚书仍以王宗涤为留后　秋九月己丑东川留后王宗涤言于王建以东川封疆五千里文移往还动逾数月请分遂合泸渝昌五州别为一镇建表言之　冬十月丁巳以东川留后王宗涤为节度使
　　三年春二月庚申以西川节度使王建兼中书令夏六月癸亥加东川节度使王宗涤同平章事　秋七月甲寅以西川节度使王建兼东川信武军两道都指挥制置等使
　　天复元年春三月东川节度使王宗涤以疾求代王建表马歩使王宗裕为留后　闰六月道士杜从法以妖妄诱昌普合三州民作乱王建遣王宗黯将兵防东川武信兵讨之龙台镇使王宗侃等讨杜从法平之二年春二月西川兵至利州昭武节度使李继患弃镇犇鳯翔王建以劒州刺史王宗伟为利州制置使秋入月西川军请假道于兴元山南西道节度使李继宻遣兵戍三泉以拒之辛丑西川前锋将王宗播攻之不克退保山寨亲吏栁修业谓宗播曰公举族归人不为之死战何以自保宗播令兵众曰吾与汝曹决战取功名不尔死于此遂破金牛黒水西县襃城四寨军校秦承厚攻西县矢贯左目达于右目镞不出王建自舐其创脓溃镞出王宗播攻马盘寨继宻战败犇还汉中西川军乗胜至城下王宗涤帅众先登遂克之继宻请降迁于成都得兵三万骑五千宗涤入屯汉中王建曰继宻残贼三辅以其降不忍杀复其姓名曰王万不时召见诸将陵易之万终日纵酒俳优辈亦加戯诮万不胜忧愤醉投池水而卒诏以王忠涤为山南西道节度使宗涤有勇略得众心王建忌之建作府门绘以朱丹蜀人谓之画红楼建以为宗涤姓名应之王宗佶等疾其功复构以飞语建召宗涤至成都诘责之宗涤曰三蜀略平大王听谗杀功臣可矣建命亲随马军都指挥使唐道袭夜饮之酒缢杀之成都为之罢市连营涕泣如防亲戚建以指挥使王宗贺权兴元留后道袭阆州人也始以舞童事建后浸预谋画　九月戊申武定节度使李思敬以洋州降王建　冬十月王建攻拔兴州以军使王宗浩为兴州刺史
　　三年夏四月王建出兵秦陇乘李茂贞之弱也遣判官韦荘入贡亦修好于朱全忠全忠遣押牙王殷报聘建与之宴殷言蜀甲兵诚多但乏马耳建作色曰当道江山险阻骑兵无所施然马亦不乏押牙少留当共阅之乃集诸州马大阅于星宿山官马八千私马四千部队甚整殷叹服建本骑将故得蜀之后于文黎维茂州市胡马十年之间遂及兹数　秋八月庚辰加西川节度使西平王王建守司徒进爵蜀王
　　天祐元年春二月上遣间使以御札告难于王建【时朱全忠刼车驾还洛阳】建以卭州刺史王宗祐为北路行营指挥使将兵防鳯翔兵迎车驾至兴平遇汴兵不得进而还建始自用墨制除官云俟车驾还长安当表闻王建赋敛重人莫敢言冯防因建生日献颂先美功徳后言生民之苦建愧谢曰如君忠谏功业何忧赐之金帛自是赋敛稍损
　　二年冬十一月昭宗之丧朝廷遣告哀使司马卿宣谕王建至是始入蜀境西川掌书记韦荘为建谋使武定节度使王宗绾谕卿曰蜀之将士世受唐恩去嵗闻乗舆东迁凡上二十表皆不报寻有士卒自汴来闻先帝罹朱全忠弑逆蜀之将士方日夕枕戈思为先帝报仇不知今兹使来有何事宣谕舍人宜自图进退卿乃还
　　三年冬十月丙戌王建始立行台于蜀建东向舞蹈号恸称自大驾东迁制命不通请权立行台用李晟郑畋故事承制封拜仍以榜帖告谕所部藩镇州县
　　后梁武帝开平元年秋九月蜀王防将佐议称帝皆曰大王虽忠于唐唐已亡矣此所谓天与不取者也冯防独献议请以蜀王称制曰朝兴则未爽称臣贼在则不同为恶王不从防杜门不出王用安抚副使掌书记韦荘之谋帅吏民哭三日己亥即皇帝位国号大蜀辛丑以前东川节度使兼侍中王宗信为中书令韦荘为左散骑常侍判中书门下事阆州防御使唐道袭为内枢宻使荘见素之孙也蜀主虽目不知书好与书生谈论粗晓其理是时唐衣冠之族多避乱在蜀蜀主礼而用之使修举故事故其典章文物有唐之遗风蜀主长子校书郎宗仁防以疾废立其次子秘书少监宗懿为遂王

</div>
    <div class="pagination">
<a href="通鉴纪事本末_page40.html">上一页</a><span>...</span><a href="通鉴纪事本末_page36.html">36</a><a href="通鉴纪事本末_page37.html">37</a><a href="通鉴纪事本末_page38.html">38</a><a href="通鉴纪事本末_page39.html">39</a><a href="通鉴纪事本末_page40.html">40</a><span class="current-page">41</span><a href="通鉴纪事本末_page42.html">42</a><a href="通鉴纪事本末_page43.html">43</a><a href="通鉴纪事本末_page44.html">44</a><a href="通鉴纪事本末_page45.html">45</a><a href="通鉴纪事本末_page46.html">46</a><span>...</span><a href="通鉴纪事本末_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
