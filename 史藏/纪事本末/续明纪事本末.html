<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 1 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 1 页/共 48 页</h1>
    <div class="content">《续明纪事本末》倪在田



续明纪事本末卷之一

　　南都兵事 

　　崇祯十七年春正月，山西乱兵大下凤、淮，巡抚路振飞使金声桓守徐州、周仕凤守泗州、周尔敬守清口围。民兵犒牛酒，得士数万。 

　　三月，贼知府巩克顺至淮安，巡按御史王燮磔之。俄闻京师陷，振飞集众泣曰：『代我将至，将缚我以降乎？抑誓守乎』？众皆哭。乃散漕粮、校坊团，与燮治兵固守。 

　　夏四月，南京兵部尚书史可法以兵讨贼；庄元宸一夕七次至以促之，可法次浦口，以立宏光帝还。 

　　王燮执贼防御使吕弼周于淮安。弼周，燮座主也；责以大义，丛射杀之。振飞击贼将董学礼于宿迁，破之；擒伪官胡来贺等沉之河，斩赵拱春等。 

　　五月庚寅，福王监国于南京（实宏光帝）。以史可法为太保、大学士，兼兵部尚书。起张国维协理京营戎政；晋马士英东阁大学士，犹督凤阳等处军务。使兵部员外郎万元吉宣谕各镇。以张应元为承天总兵官。议设四镇于江北。命御史祁彪佳安抚江南，止江西总督袁继咸兵入援。 

　　左都御史刘宗周上疏，略言『今日之事，非讨贼复仇，无以表陛下渡江之心；非决策亲征，无以作忠义之气』。因陈讨贼次第：『一曰据形势：江左非偏安之业，宜进图江北。淮安、凤阳、安庆、襄阳虽立重兵，尤重在凤阳驻亲征之师；东扼淮、徐，北控豫州，西顾荆、湘，而南去金陵亦不远。以此渐进，秦、晋、燕、齐必当响应。一曰重屏藩：远不具论，即如淮阳数百里间，两节钺不能御乱，则一抚、二镇皆可斩也（详见「四镇」）。一曰慎爵赏：今将悍兵骄已非一日，陛下亲征所至，亟问士卒甘苦而身与共之，乃得渐资腾饱。各帅封赏孰宜孰滥，宜略收夺。夫左帅以恢复封，高、刘逃败而亦封。武臣既滥，文臣随之；外廷既滥，中珰从之：臣恐天下闻而解体也。一曰核旧官：燕京既陷，从逆弃职之徒，宜别其罪；其徘徊于顺逆间者，尤宜诛绝。行此数者，于讨贼复仇之法亦略备矣』。又疏：『贼逾秦、晋直逼京师、大江以还，二、三督抚坐视君父危亡，不援一骑。新朝既立，宜遣六师；不然，宜急遣一使间道北进，檄燕中之父老、起塞上之名王，共激仇耻。而诸臣又不出此，纷纷制作尽属体面；将置南中面目于何地乎』？诏付史馆。 

　　大学士史可法请罢南京镇抚，参募勇锐，定制如北京；侍卫、锦衣、銮仪军校并宜入伍，毋冗饷；镇抚官不必备。从之。 

　　吏部尚书张慎言陈中兴十议：曰节镇、曰亲藩、曰开屯、曰叛逆、曰伪命、曰褒恤、曰功赏、曰起废、曰惩贪、曰漕卒。诏嘉之。 

　　兵部尚书协理戎政张国维请建三辅以藩南京，而以京口为东辅、芜湖为西辅、京师为中辅，各设重兵守之。不果行。俄去职（详见「马阮奸迹」）。 

　　御史郭维经疏：『圣明御极将二旬，而雪耻除凶、收拾人心之事，未之或举。今伪官纵横于凤、泗，悍卒抢攘于瓜、仪，焚掠渐及江南；而庙堂不闻动色，惟以漫不切要之务訾议钻营。乞命内外诸臣洗涤肺肠，一以办贼复仇为事』。报闻。 

　　以赵光远充四川总兵官。分江北为四镇（详「四镇之乱」），设督师于扬州节制之。以太监卢九德提督京营。以郑鸿逵为总兵官，镇九江；以黄蜚为总兵官，镇京口。 

　　时叛将吴三桂已乞师于大清，摄政王多尔衮入京师，示谕江南削发；违者屠之。英亲王阿济格及三桂西追贼。 

　　初，史可法自浦口归，谒宏光帝于内守备府。宏光帝色赧思去，可法止之；请素服郊次，发师北征，示天下复仇之意。宏光帝唯唯。及即位，马士英骤入（详见「马阮奸迹」），不并立；乃自请督师淮扬，许之。京师哗异曰：『何夺我史公』！太学生陈方策、诸生卢渭上疏：『淮扬门户也，京师堂奥也；门户有人，堂奥岂可无人』？不听。 

　　以叛将赵之龙提督京营戎政，之龙遂与政。 

　　己巳，史可法辞朝，诏百官郊饯。以总兵刘肇基、于永绥、李栖凤、卜从善、金声桓、张天禄隶其戏，举人李璩、主事何刚为监纪，诸镇并受节制。可法去，刘孔昭、马士英益无忌；高宏图、张慎言遂不能安其位。可法以应廷吉等为幕属，使询帝后梓宫。寻命祭凤、泗陵毕，上疏：『北顾神京，山河顿异。陛下践祚之始，祗谒孝陵，哀动行路；若使躬谒二陵，亲见凤、泗蒿莱，死亡略尽，悲愤又当何如！伏愿坚此一心，慎终如始。处深宫广厦，则思东北诸陵魂魄未安；享玉食大庖，则思东北诸陵麦饭无展；膺图受箓，则念先帝临渊集木，何以忽睹危亡；早朝晏罢，则念先帝克勤克俭，何以忽坠大业。若不思远略，威令不行，东南一隅未可保矣』。 

　　大学士高宏图请定都山东，示大举讨贼。 

　　时分守淮扬道丁启光、副将盛时隆，以兵执贼管河同知陈奇、商邱知县贾士俊、柘林知县郭经邦、鹿邑知县孙隆澄、宁陵知县许承荫、考城知县范隽、夏邑知县尚国俊，杀之。 

　　诏以丁启睿为太子少保、兵部尚书，督河南剿寇、劝农诸务。启睿先以畏贼，大败于朱仙镇褫职，夤缘充为事官。至是骤擢职，使赴河南。 

　　朱国弼构淮安巡抚路振飞，几诏逮，得免。候代未至，伪防御使武愫至，贼党董学礼卫之，徐州举人阎尔梅大骂，碎其牒，愫执尔梅，下之狱。振飞使盐城守备王某击学礼于宿迁，败之；执愫送南京大享，民兵义士闻者鼓舞。史可法疏：『淮安官民固守，贼牒至碎之、使至磔之，使董学礼、白邦政不敢前，东南安奠』。 

　　设勇卫营，以太监李国辅为监督。 

　　复晋勋官、内官禄荫；国子监典籍李模疏争之，不报。 

　　封吴三桂为蓟国公（不知其已降）。 

　　九江总督袁继咸言：『陛下即位，虽以恩泽收人心，尤必以纲纪肃众志、益君德；以刚毅为先，不可使太阿倒持。臣虑春、冬之间淮上不能无事，请奉六龙为澶渊之行』。宏光帝难之。姜曰广言：不可无此心。又陈大计，言：『金陵恃大江，而淮南、江北为之障；金陵咽喉在浔阳，而湖南襄、樊为之门。今江北苦乱兵、湖南千里篷蒿，宜使重臣选吏辑民通商，收巴蜀、黔、滇之货利。襄阳古今所争，必设镇宿兵，聚粮糗、修城郭、具器械，不可不早也。襄、樊守，则可自宛、洛以图关中；淮南、江北守，则可自归德以图河南，亦可自蒙城以图河北』。又言：『宋高不用李纲、赵鼎而用汪、黄、秦、汤，偏安一隅，幸耳。国难虽深，老成尚在；若刘宗周、吴甡、黄道周、杨廷麟、华廷秀，使早用其言，何至今日』！语皆洞切。马士英谓刺已，恶之。继咸又遗朝士书，言『左兵不可不备，宜重督抚权，示维制』。士英不省；卒至九江之变（详下）。 

　　是月，阿济格破贼望都清水河，尽下保定、真定、固关，明北直地尽亡。 

　　六月，给事中钱敬忠抗疏论兵事，反复千言。大意请宏光帝亲征，斥诸臣怠忽；词意激烈。诏斥之。 

　　副总兵刘洪起在河南，与沈万登、李际遇、于大忠皆以土豪拥堡寨。大忠据嵩县之屏风，性凶惨。际遇差善，即登封之玉寨踞之而反复；兵贼至，并请降。万登踞汝州，侠而狡。是年春，万登部杀刘洪礼，洪起乃率郭黄胜、金皋、赵吾发围汝州，城中食人。彰德推官陈潜夫为两解，万登不可；洪起破汝州，杀万登（详「义旅」）。贼党袁宗第众骤至，洪起走左良玉军；宗第踞城五日遁，洪起复入。潜夫使入杞县执贼官，伪巡抚梁启隆遁；洪起遂渡河，大破贼于柳园。于是南至楚、北至大河，皆奉洪起自居于汝宁。 

　　济宁都司李元和亦杀伪官为明，与潜夫皆入告，且请颁诏谕军民。马士英不听。闻多尔衮檄谓「不知南中已有君」，置不措意。诸臣亦惟议守江，置山东、江北如敌土。史可法独请以监国即位诏示西北，乃颁书于山东、河北、河南。以杜宏域提督大教场、杨仁宗镇安庆、黄斌卿镇京口、吴志葵守吴淞、赵光远提督四川。 

　　给事中陈子龙请募水军，言『贼陷忻代、逼京师，臣即与长乐知县夏允彝、中书舍人宋征璧以私财募士海滨，以海舟入援；及先帝崩，益思复仇。然必保江、淮为根本，则水师不可迟、海舟尤不可缺。使江南诸郡共为门户，万人亦不难致』。又疏：『陛下当卧薪尝胆、旰食宵衣，诸臣亦以报仇雪耻为事。臣闻河北、山东义旗云集，拭目以望南都；其心固不忘明也。朝廷外置之，何以收三齐扼守之城、燕赵悲歌之士乎？伏望速阅京营，弭节江口，大集舟师京口、芜湖，相视险固，使天下晓然于亲统六师之意。且使一军自河洛出潼关、一军攻武关出广汉，而巴蜀、燕、晋之师济之，则逆首可致』。又言：『臣入国门再旬，人情泄沓，无异平时；清歌漏舟之中、痛饮焚屋之下，臣不知其可也』！不听。 

　　初，史可法济江，留其将于永绶、刘肇基、陈可立、张应梦骑兵千，屯京口；浙江都司黄之奎兵亦至。永绶军无律，居民忿执数人沉之；其党以为浙江兵，杀之，摩垒索斗。守备李大开呵之不听，怒，抽矢射之；骑军遂杀大开，焚掠四出，焚民居十余里，死者四百。巡抚祁彪佳戢之，乃止；宏光帝使永绶等如史可法军听命。因诏客兵所次，皆受督抚节制。 

　　以王燮巡抚山东；以邱磊为山东总兵官，寻死（详「四镇之乱」）。安徽巡抚张亮疏：『贼势可图，请解职视所向以进讨』。又尝言『南北之界，惟恃一河；若贼自河南至，则无险可守。今垄断者，且饱载而贩贼巢；滨河之臣，所司何事』？略无稽核，众不为意。塘报：陕西地尽陷于贼，亦不问。我肃亲王豪格自大名招彰德、卫辉、怀庆，属邑多下；衡王由檄等降。东至德州，济王走死；降臣王鳌永为招济南，降之。史可法以四镇故，止江上不能进；王燮亦不能北。 

　　秋七月，给事中章正宸疏：『今之江南，视晋、宋尤难。而偷息处堂，宰臣锡鞶，不闻献俘；武臣私斗，不闻公战；老成引退，不闻纳诲；诸生卷堂，不闻请缨。以此为新朝气象，臣未之闻。今惟以进取为第一。闻河北之人争杀伪官，效死朝廷；今不为之声罪致讨，是靡天下之气也。宜命四镇分济河、淮，以通两京之脉；而后塞井陉、绝孟津、拒武关以攻敌，不难也。陛下亦宜缟素，亲帅六军；则声灵所至，人切同仇。今百司不称行在，而工作频烦；人谓陛下意在偏安天下，变生何以待之？请命诸臣速简车徒，某故额、某新增，水师凡几、陆师有几；速储粮糗，凡本几何、折色几何，主费几何、客费几何？选尔将帅，孰为监督、孰为分阃？审尔形势，孰为设伏、孰为出奇？修尔戈矛、缮尔城堑，得寸则寸、得尺则尺；天下大矣，不患无人应运而出也』。又言：『不斩误国之臣，则不激报国之气』；且及铨政诸弊。吏科马植嘉疏陈国本，御史王孙藩言东南形势。并不纳。惟遣使北行，冀通好。高宏图疏：一、葬梓宫于天寿山，立陵园。一、割山海关外地。一、岁币毋过十万。一、国书宜称可汗。一、使臣礼如「会典」，不屈膝。议定，而难其人。给事中左懋第以母丧在北，自请行。诏加懋第兵部右侍郎兼都察院右佥都御史，经〔略〕河北、联络关东军务；而以降人马绍瑜、降将陈洪范副之。懋第言：『如使臣经理，则请以洪范、绍瑜为使，而假臣一旅专取山东；如使北行，则罢臣经理、联络之命』。又以尝劾绍瑜，乞罢之。皆不听。频行，言『臣北死生未必，愿以辞阙之身，得效一言：愿陛下坚复仇之志，瞻高皇之弓剑，则思成祖之陵寝何存；抚江上之残黎，则念河北、山东之赤子谁恤！勿以和议为必成，勿以和成为足恃。必能济河而战，始能扼河而守；必能扼河以守，始能划江而安』。遂行。所赍金千、银十万。至泗州，遇史可法祭诸陵。可法曰：『经理具文，诏指在通和；其速行乎』！故所见山东、河北豪杰请效命者，皆不敢用。 

　　廷臣亦惟徇故事。以柳园诸役，擢陈潜夫巡按河南，加刘洪起、李际遇皆总兵官；檄金声桓屯扬州，增淮扬兵至三万为固圉。以杜宏域、杨御藩、牟文绶、卞启光、窦国宁、胡文若为团练总兵官，统十大营；而无一卒至河北。多尔衮使降人魏公翰诏谕江南，又以书招史可法；可法上诸朝，诏使覆之。略言：『辱承明教，以「春秋」大义相责，此「列国君薨，世子未立、有贼未讨，不忍死君」之说；若天下共主身殉社稷、青宫皇子惨变非常，而犹拘「不即位」之说、昧「大一统」之义，中原鼎沸，仓卒出师，何以维系人心、号召中外？紫阳「纲目」，踵事「春秋」。其间莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高继统：皆于国仇未复之日亟正位号，「纲目」卒以正统予之。本朝传世十六，正统相承；自治冠带之族，继绝存亡。贵国昔在先朝，夙膺封号，载在盟府；此殿下所知也』。又言：『契丹和宋，祗岁输以金缯；回纥助唐，原不利其土地。若乃乘我蒙难，弃好寻仇，规此幅■〈巾员〉，为德不卒。是以义始、以利终，为敌人所窃笑；贵国岂其然？古人树德务滋，除恶务尽。今逆成未伏天诛，谍知卷土西秦，方图报复；此不独本朝不共戴天之仇，抑贵国「除恶未尽」之忧。伏乞坚同仇之谊、全始终之德，合师进讨，问罪秦中。至于牛耳之盟，本朝使臣久已在道。可法身蹈大戮，所以不急从先帝者，实以社稷之故。「传」曰：「竭股肱之力，加之以忠贞」。可法今日鞠躬尽瘁，克致臣节，所以报也』。其后，书屡至，可法皆不报。 

　　万元吉驰疏：『吴三桂牌至济宁，称奉大清摄政王旨，取江南』。廷议款使已行，不为意。豪格兵入青州及东昌、临清，张凤翔弃城走，王鳌永招兖州、泰安复降。豪格寻以兵入登州、莱州，总兵杨武等溃遁。路振飞方围董学礼于宿迁，学礼潜降于豪格；降将夏成德来援，振飞解围还，成德陷赣榆。值振飞以忧去，田仰代之，尽反所为；诸义兵皆散。诏书又禁天下勤王，闻者解体。 

　　时闯贼党出雒阳，攻李际遇；行伪牌于东昌，言以三十万众入曹县、金乡。参将夏有光言贼踞平阳，尽徙潞安、太原绅士于西安；略得其实。 

　　秋八月，史可法阅军淮南，遂及凤、寿。 

　　光禄寺少卿沈廷扬固请以海运舟为水师卫长江，不报。至是，或请自海道以兵北伐，廷扬叹曰：『果是策行，愿作前军』。复不行，而使运米十万石饷吴三桂；廷扬不可，不许。 

　　兖东兵备道郭正中言北兵取山东地，贵州巡抚范矿疏蜀状（详后）。 

　　左懋第至沧州，闻吴三桂已降，封平西王；使人以宏光帝册命予之，告行意。三桂不发书，以献多尔衮；多尔衮怒。 

　　马士英假危疆名，以越其杰巡抚河南，兼颍、亳二州军务（详「马阮」）。史可法请山东、河南、江北能守地卫民，得檄为官，无避本州岛。 

　　刑部侍郎贺世寿疏兵状。万元吉疏：『流贼入秦，垂涎东南。转盼秋深，出商、汉则径袭襄城，出宋、豫则窥江北。兵民积怨，民必迎贼以拒兵；兵既疑民而又畏贼，上游之兵趋而下、江北之兵渡而南，金陵备稀，何以堪此？今舌战徒纷，不谋实备；不知诸臣置陛下何所』？前后所疏皆痛切，亦卒如其言。凌駉请乘机北伐；亦不听。委政群小，日夕荒淫，遂翻「逆案」，复东厂。识者知必败。 

　　是月，复赠吴三桂父母官，命王永吉戴罪督山东军务。时共知三桂降，刘孔昭等以自饰（详「马阮」）。 

　　使都督陈谦封叛将郑芝龙为南安伯，征其兵入卫，闽遂以亡（详下）。 

　　阮大铖既陈长江三要、两合、十四隙疏，命为兵部添设右侍郎。寻晋佥都御史，巡视江防。 

　　时阿济格尽取山西地，击李过于府谷，走之。降将杨方兴陷济宁，明山东、西地尽没。 

　　九月，高杰袭黄得功于仪真；史可法和解之（详「四镇之乱」）。 

　　以张福成为都督佥事，充山东、河北总兵官；实无能为。寻命黄斌卿屯九江，黄蜚屯芜湖、采石，郑鸿逵屯镇江。加王之纲荡寇将军，镇河南；都督曹友义总黄河水师。命黄得功移军桐皖，刘良佐趋归德、开封，杜宏域诸军屯庐州、凤阳、池州、太平；移金声桓兵攻楚、豫。命凌駉联络河南、北直军务。出白金十五万，使越其杰往河南募兵、屯田；尽干没之。以王潆为右佥都御史，巡抚登莱。江东之地并没。 

</div>
    <div class="pagination">
<span class="current-page">1</span><a href="续明纪事本末_page2.html">2</a><a href="续明纪事本末_page3.html">3</a><a href="续明纪事本末_page4.html">4</a><a href="续明纪事本末_page5.html">5</a><a href="续明纪事本末_page6.html">6</a><span>...</span><a href="续明纪事本末_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
