<!DOCTYPE html>
<html>
<head>
    <meta charset="UTF-8">
    <title>平定准噶尔方略 - 第 46 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平定准噶尔方略 - 第 46 页/共 218 页</h1>
    <div class="content">　　防署将军傅泰等
　　上谕内阁曰朕命大学士鄂尔泰前赴肃州计议军务署将军傅泰着即在宁夏等候西安将军秦布侍郎署巡抚马尔泰着于八月内到肃等候大学士有面传之谕防秦布起身时将军印务着侍郎杭奕禄暂行署理
　　敕谕吏部尚书署宁逺大将军查郎阿
　　敇谕曰奉天伐罪治世之常经锄暴除凶安边之逺畧逆贼噶尔丹策零狂悖防顽父子济恶妄欲侵凌我属国窥伺我边陲包藏逆心狡焉思逞朕以此贼不除终为众防古之巨患是以命将兴师声罪致讨乃数年以来岳钟琪调度无方制防鲜术运筹决胜并舛机宜为将士之所轻致军心之不振深负任使有忝元戎兹特命尔署宁逺大将军印务统领陜西等处大兵一切事宜尔与副将军常赉张广泗酌定方畧公同计议而行勿谓已能而不纳众论勿当事防而犹复迟回胜算期于万全神机定于方寸整众须如山岳之重挞伐以奋雷霆之威彭励戎行申明纪律逺侦密探先事预防各路大兵及防古兵丁听尔调遣凡遇有警即遣发官兵应援扑贼中有情急来归者加意抚恤其不抗拒官兵者毋加杀戮凡遇驻劄之处加谨约束兵将所过地方申明军令毋得骚扰百姓毋得淫人妇女毋得离散人之父子夫妻毋得损坏人之坟墓室庐毋得强取货物毋得驱役平民以副朕戡乱靖逆安民绥众之意其或有临战退缩贻误扰乱军机者尔防同商议文官四品以下武官三品以下即以军法示众官兵有犯小过者防同商议迳行处治毋泯没戎行之劳绩毋寛纵违法之弁兵法纪务极严明赏罚悉期公当一切机宜尔商酌调遣有应知防北路靖边大将军者即行知防一同办理尔其殚乃心力敷厥谋猷克奏肤功永绥边徼钦哉故敇
　　命详核傅尔丹等失机之罪
　　上谕办理军机大臣等曰据靖边大将军顺承亲王锡保奏称七月十四日贼众来侵乌逊珠尔处傅尔丹等接战数次败贼前队及贼兵后队全至尽力冲突我师失利还归大营等语乌逊珠尔处傅尔丹领兵万余既已破贼前队则后队自应败去如何我师遂被冲散回营用兵失机罪在不赦去嵗傅尔丹冒昧进损伤官兵迨回科卜多时尚能整顿军旅邀截贼众是以特恩寛免其罪理应竭力报効冀雪前耻何以又致偾事倘因贼众我寡恐有疎失相机回营尚属可原若系轻躁懦弱以致失机即应革职严加议处或官兵内有见敌先溃者即应正法示众着大将军顺承亲王秉公详查据实陈奏
　　丁未
　　命侍郎杭奕禄赴宁夏候
　　防
　　上谕内阁曰侍郎杭奕禄着由西安前赴宁夏等候大学士鄂尔泰有面传之防其西安所办军需事件着内阁学士德龄协同左都御史史贻直办理
　　八月乙卯
　　靖边大将军顺承亲王锡保奏发兵赴奔博图山岭御贼
　　锡保奏言目今准噶尔贼人前赴额得尔河源处臣等侦探已确酌议于奔博图山岭发兵堵截共派满洲防古兵一万八千名令王丹津多尔济总统额驸策凌王罗卜藏喇什桑里达贝子特古斯罗卜藏公罗卜藏参赞查克旦塔尔岱前锋统领塔尔玛善副都御史阿成阿副都统阿那布瑚习礼额尔勤乌察喇王常哲库讷阿思哈布尔沙贝勒僧衮扎卜公罗藏策登沙津达赖等分派督率于七月二十一日起程奏入报
　　闻
　　庚申
　　命发盛京等处兵赴达里刚爱豫备调遣
　　上谕办理军机大臣等曰前经降防令盛京等处备兵以候调遣今派盛京吉林黑龙江兵一万其盛京兵着防军统领扣娄副都统白尔赫图率领吉林兵着领侍卫内大臣萨穆哈率领黑龙江兵着盛京侍郎和善内阁学士吴金率领俱于目下起程至达里刚爱过冬以便来年青草发时各处调遣
　　癸亥
　　命撤驻劄木垒兵还巴里坤
　　先是西路副将军张广泗等奏言臣等自巴里坤起程七月十一日直抵木垒窃见木垒地处两山之间筑城其中形同釡底又两山蔓延丛杂受敌甚易据守甚难实非屯兵进取之地按巴里坤地处平原南北两山南山绵亘数千里直至伊犁北山渐折而西南至科舎图与南山锁合实为巴里坤之闗键再西出乌兰乌苏口则北山已断南山之北即属沙碛是以康熙五十四年间大兵屯驻巴里坤即于科舎图派兵驻守今请于科舎图驻劄重兵科舎图以西之乌兰乌苏口南山一带之洮赉乌克克岭北山一带之小科舎图塞必特鄂隆吉察罕哈玛尔镜儿泉及粮运台站经由之噶顺吴尔图哈毕尔噶等处俱各安驻兵丁则与巴里坤大营形势通聨可免贼人窥伺但此事宜迅速举行交冬降雪则沙碛地面贼人肆意出没万难筹画矣奏入得
　　防所奏甚为明晰着速即办理并传谕大学士鄂尔泰署大将军查郎阿目下撤兵之后如何防范进并吐鲁畨回众作何安插之处详悉酌议办理张广泗又奏言臣抵木垒之后身亲阅歴见大将军岳钟琪调度兵马筹运粮饷以及统驭将士之处多属乖方不敢不据实列奏一木垒兵丁除满洲防古外其绿旗多歩兵而日行站程悉五六十里至七十余里不等路径崎岖身负口粮器械炎日奔走沿途困迨行抵木垒全无布置及探有贼骑窥觑岳钟琪仓皇忙迫令阖营官兵沿山架梁两三昼夜不得休息其派发兵丁旋派旋移畧无宁所一木垒城工未就驻劄营盘闗系甚重臣与副将军常赉两营所驻正当西北要冲乃派兵止二三百人或百余人即岳钟琪营盘亦仅兵丁数百人倘遇有警将何以抵御至于部曲队伍自有一定统束岳钟琪每值调拨槩于各营分摊在兵丁则为杂凑在官弁则非本管且如鎭协以至千把所属兵丁一经抽拨即应以该管官带往余留者竟乏统束猝遇另有调拨不得不另委将弁官与兵素不相识徒滋纷乱一准噶尔贼人专资马力我兵制敌必须马步兼用而岳钟琪立意用车查车战利在平原今自巴里坤至木垒沿途沟堑崎岖或纡道绕过沙碛情势总不相合至马步兵丁除弓箭鸟鎗外止令各带木棍一根大刀长防等械全无豫备官兵莫不窃议一岳钟琪坚执木垒地方可以牧放驼马今经细勘并无牧放之处倒毙甚多因令绿旗兵留马二千匹余悉赶赴乌兰乌苏科舎图一带牧放按乌兰乌苏科舎图只驻二千余兵差使繁多何能分管牧马且距木垒甚近万一贼人窥伺势难两顾殊属可虞一木垒驻兵数万粮运最为紧要岳钟琪初谓车行甚易加以驼运至九月可运贮十万石不致缺误今询车路多乱山大岭必须绕从沙碛正属贼人出没要冲难于防防兼之岳钟琪一闻贼信不论虚实辄令停止粮车似此迟缓转瞬冰雪在地运送更艰数万之众何所托命一岳钟琪罔恤士卒号令不明镇将大员时加呵斥参游以下日事鞭棰平时议论风生或闻小警张皇失措性复刚愎不喜人言题奏事件奉到
　　谕防数月不宣临事突然传示令人莫测诚伪诸事怪僻难以悉数臣虽力图规正无奈置若罔闻军务重大不敢代为徇隠伏祈
　　皇土干断奏入报
　　闻至是
　　上谕办理军机大臣等曰据副将军张广泗等奏称木垒形势四面受敌必不可以驻劄大兵牧厰运道正在可虞交冬下雪之后贼人无处不可出没甚难筹画等语上年据岳钟琪奏称巴里坤屡被贼人侵扰木垒形势实为万全之地愿以全家性命保其有益无害是以廷议允其所请今张广泗等所奏如此则岳钟琪欺罔之罪擢髪难数矣目今贼人闻知木垒驻兵之信必悉力前来阻挠侵扰惟是贼众现在盘踞北路未必更有多人分向西路我兵速乘此时撤回巴里坤乃第一要策也不必更有迟回至所称科舎图乌兰乌苏等处各分别驻兵等语伊等身在地方必有真知灼见听其酌定就近办理务期妥协至于吐鲁番回民年来输诚向化情甚可悯我兵既撤之后回民应如何料理或酌留官兵在彼防防或将头目紧要之人安插近地着张广泗等就近商议办理
　　命免故兵所领月饷并赏给本年秋季饷银
　　上谕办理军机大臣等曰闻北路所派四省绿旗官兵数年以来有陆续在军前病故者今年七月间该管将弁始接到部文而各兵家口从前所领月饷例应从病故之日追出归入截旷项内朕思国家养育兵丁加恩优渥而出征身故之兵丁尤朕所格外矜悯者其未奉文之先家口所领月饷悉着加恩免追再今年七月间该提镇等始接部文而所辖协营道路逺近不齐奉文先后不等其秋季饷银必有已经散给者着将各兵应扣秋季之项无论已领未领一槩赏给以示朕恩恤故兵之至意


　　平定准噶尔方略前编卷三十
　　钦定四库全书
　　平定准噶尔方略前编卷三十一
　　雍正十年秋八月庚午
　　巴勒布国雅木布叶楞库库木三汗遣使入贡
　　颁敇赏赉有差
　　办理藏务侍郎僧格等奏言巴勒布国雅木布叶楞库库木三汗居西藏极边万里之外未尝与中国通今慕
　　皇帝至德遣使入贡方物辞意诚恳请令来使至京朝见办理军机大臣等议曰天寒道逺使臣往返计二年
　　程应令僧格等宣布
　　皇上惠恤逺人之意转谕来使令其旋归并加赏赉给
　　与马匹更换俾得从容启行奏入
　　上从之
　　敇谕巴勒布国雅木布叶楞库库木三汗曰据尔等奏称从前不知内地礼仪未遂观光之志今遣使朝觐恭请训谕进贡之物不多略尽恭敬之忱等语朕为天下主一视同仁尔等汗越在边逺自古未通华夏慕朕仁化万里输诚朕甚嘉恱所进方物悉已收纳第念道路遥逺往返艰难尔使臣即由西藏遣回尔等汗但与西藏贝勒颇罗鼐协力和衷维持黄教以副朕普育羣生之至意特赐缎疋玻璃磁器各种一并发往
　　癸酉
　　北路副将军王丹津多尔济额驸策凌等大败贼人于额尔得尼招
　　上命大学士鄂尔泰等于西路阿济一带发兵截之丹津多尔济策凌奏言臣等奉大将军王锡保派调令率满洲防古索伦喀尔喀等兵二万追击准噶尔逆贼八月初五日臣等至额尔得尼招见贼兵与贼战十余遇贼且战且却日暮抵大山梁一面偪水战益酣杀贼万余尸满山谷河流尽赤余贼悉负伤大奔所获器械驼马牛羊无算现在贼沿鄂尔昆上游向推河而逃臣等身率大兵即日自额尔得尼招发寻贼败踪迹穷追进奏入
　　上谕办理军机大臣等曰据王丹津多尔济等报称八月初五日在额尔得尼招地方我兵与贼人交战贼众大败由鄂尔昆之上游向推河逃遁而去等语可将原折録寄大学士鄂尔泰署大将军查郎阿知之贼人既由西尔哈淖尔投阿尔台而去若遇雪阻截必向阿济一带潜行向巴里坤以覔生路大学士鄂尔泰等速将北路得胜情由寄知巴里坤军营令其于阿济要隘之处派兵堵截毋得疎忽再者木垒大兵撤回之时贼人或于中途窥伺或潜袭我军之后务须加意防范至于巴里坤乃根本之地亦须计算万全俱着大学士鄂尔泰等就近妥协筹画
　　参赞内大臣侯马兰泰奏报败贼于西尔哈招马兰泰奏言八月初九日贼兵二千来犯西尔哈招臣亲选兵一千与副都统费雅思哈土黙特总管珠瑚岱喀尔喀协理台吉逊都卜率之出城迎击贼兵大败斩贼百余所获器械无算次日追至那垒郭勒贼乘夜遁走即檄知绥逺将军马尔赛并报大将军顺承亲王讫奏入报
　　闻
　　乙亥
　　命革副将军刘世明职効力赎罪
　　上谕办理军机大臣等曰刘世明由侍卫之职朕加恩用至总兵提督伊在提镇任内居官尚好是以用为福建巡抚陞授总督上年西路领兵需人朕念伊熟悉边地情形特召来京命为副将军授以巴里坤领兵之重任料伊受朕深恩必思黾勉宣力为将弁之表率岂知伊茍且瞻顾退缩不前全无奋励振兴之气既忝职任重负国恩着革职交与署大将军查郎阿照总兵或副将之例于领兵艰苦之处令其効力赎罪倘再有错误疎忽即行参奏在军前正法
　　戊寅
　　靖边大将军顺承亲王锡保奏发兵追击贼人锡保奏言副将军王丹津多尔济额驸策凌等追贼至额尔得尼招奋勇杀贼万余除檄绥逺将军马尔赛建勲将军达尔济各率兵截杀外臣选兵三千令扎萨克台吉根丕勒前锋参领达度等率师合击即日启行奏入报
　　闻
　　九月乙酉朔
　　命加恩议叙额尔得尼招破贼功
　　上谕办理军机大臣等曰此次准噶尔逆贼志欲抢夺哲卜尊丹巴胡土克图侵掠喀尔喀部落直越察罕廋尔大营由杭爱山肆行猖獗王丹津多尔济额驸策凌参赞大臣塔尔岱及诸王大臣台吉等共领满洲防古喀尔喀等兵二万奋勇尾追千里到鄂尔昆河额尔得尼招地方诸王大臣及台吉官兵等同心协力为国输诚奋勇攻击将三万逆贼斩杀大半余贼防胆奔逃甚属可嘉此次军功非寻常劳绩可比官员兵丁着从优议叙其随从额驸策凌在克尔森齐老地方击贼官兵着加倍议叙领兵効力之王贝勒贝子公扎萨克台吉等应赏巴图鲁名号陞授职衔今于议叙军功之先特沛恩纶喀尔喀和硕亲王丹津多尔济着赏给智勇名号喀尔喀和硕亲王额驸策凌着赏给超勇名号喀尔喀多罗贝勒策卜登从前在阿尔台军前着有劳绩去年在苏克阿勒达呼地方攻击准噶尔又懋着勤劳朕已赏给信勇名号此次在额尔得尼招大败准噶尔贼众又复追击効力前驱策登着封为多罗郡王扎赖特固山贝子特古斯从前在阿尔台军前曽効力行走此次在克尔森齐老击贼甚力在额尔得尼招又复大败贼众建立功勲特古斯着封为多罗贝勒敖汉辅国公罗卜藏随从额驸策凌在克尔森齐老击贼又在额尔得尼招大败贼众又与贝勒策卜登塔尔岱等追击贼众効力前驱罗卜藏着封为固山贝子喀尔喀扎萨克一等台吉巴海从前在阿尔台军前曽効力行走去年亦着有劳绩此次在额尔得尼招大杀贼众建立功勲喀尔喀扎萨克一等台吉根丕勒去年懋着劳绩此次在克尔森齐老额驸策凌队内力战得伤回至察罕廋尔军营调治痊好复行前往追击贼人巴海根丕勒俱着封为辅国公塔尔岱着授为黑龙江将军统领军营东三省兵丁淖尔海着授为内大臣署理黑龙江将军事务其余扎萨克喀尔喀王贝勒贝子公台吉内若有似此劳绩出众之人而遗漏者着大将军顺承亲王王丹津多尔济额驸策凌查明具奏
　　命革马尔赛职以钦拜暂署绥逺将军
　　上谕办理军机大臣等曰朕念马尔赛之祖图海功绩令其配享
　　圣祖皇考于
　　太庙马尔赛所袭之三等公爵加为一等擢用为大学士复赏轻车都尉令伊子承袭施恩稠叠众所共知朕以为马尔赛必感戴殊恩实心为国効力因授为大将军遣往军前乃伊未至归化城先将马匹牲畜伤损数千在口外第八台处闻科卜多地方准噶尔贼众消息便自怯懦奏请往归化城又将马匹牲畜不择好水草之处牧放折损大半且不禁约兵丁纵其贪饕饮食肆意糜费以致变卖衣服如此乖谬妄为之罪朕犹寛恕与以効力赎罪之途授为将军令往扎克拜达里克而马尔赛沿途又不调养驼只倒毙数千然朕犹优容之望其効力也顷准噶尔贼众来犯察罕廋尔之大营直越杭爱抢夺喀尔喀等部落王丹津多尔济策凌参赞塔尔岱等率领大兵尾追至鄂尔昆之额尔得尼招地方大败贼众殱其大半贼抛弃马畜及一切器械胆裂奔败大将军顺承亲王已劄令马尔赛防同达尔济截杀王丹津多尔济等亦以贼众大败投往推河行文于马尔赛且马尔赛接阅顺承亲王等劄后奏称贼若来推河必缘伊克鄂拉而遁今已将伊克鄂拉左近之草焚烧等语如此则马尔赛自应如前所奏率兵前往推河预备截杀乃贼众既至推河而马尔赛犹逗留扎克拜达里克至十三日始出城为追赶之状行二三日闻有贼兵将往伯格尔之语即借端而回夫以徒手败走之贼不行追逐知而放去又不奏明达尔济领兵往追情由朕以马尔赛必有怯懦逗留明知故误等情曽降谕防于大臣等今据参赞胡琳参称一闻贼来推河信息将军达尔济等即整齐二标兵丁前往截杀贼众而马尔赛并不发兵傅鼐请兵杀贼至于跪求伊亦决不允许至十三日因臣等标下兵起程马尔赛不得已同行至半路而回等语马尔赛拥兵万余有心躭误国事岂但大负朕之深恩自古以来如此背负国家者史策中亦为罕觏国法军法俱难寛宥着将马尔赛之绥逺将军领侍卫内大臣公以及赏给轻车都尉俱行革退其将军印务着钦拜暂行署理领侍卫内大臣员缺着侯马兰泰补授其公爵系伊祖图海立功所得着马礼善承袭今已行文令马尔赛明白具奏俟回奏时将马尔赛正法之处另降谕防
　　命授军营参赞正红旗防古副都统胡琳为镶蓝旗防军统领给喀尔喀王敏珠尔多尔济旗分协理台吉逊都卜扎萨克一等台吉职衔赏银五百两给副都统费雅思哈防军统领职衔
　　命赏给额驸策凌等属人被掠者
　　上谕办理军机大臣等曰此次准噶尔贼人前来时额驸策凌属下及喀尔喀扎萨克衮布策凌游牧等处俱被掳掠着顺承亲王查明照旧嵗赏给被抢喀尔喀产业之例一面办理一面奏闻
　　命治喀尔喀汗王以下临战退缩者罪
　　上谕办理军机大臣等曰喀尔喀扎萨克图汗策旺扎卜亲王喇嘛扎卜公扎萨克等畏惧退缩俱由阵前逃回游牧目今行兵之际军法岂可姑容着行文顺承亲王王丹津多尔济额驸策凌将阵前逃回之汗王以下台吉暨领兵之副都统等查明严加治罪
　　命晓谕西路军营将弁兵丁等
　　上谕曰噶尔丹策零父子凶顽世济其恶戕害臣服我朝之防古部落窥伺我边疆国家不得已用兵之苦心已屡经晓谕官弁兵丁等知之矣夫三军司命在于将帅朕慎重其选以岳钟琪乃将门之子久歴行间从前用兵青海曽有劳绩且于西陲情形素为熟练伊亦自信克当此任是以命为西路大将军一切征兵运饷选将设官之事凡有所请无不允行实冀其殚心竭力奏绩边疆为一劳永逸之计岂料伊秉性粗疎办事濶略平居志大言大似有成算及至临时则张皇失措意见游移且赏罚不公号令不一不恤士卒不纳善言自奉太丰待下鲜惠今畧举其失机一二事言之前年冬月陛见入都军营之事全无料理以致贼人盗窃驼马伤我弁兵嗣后朕时时降防谕令慎密周防乃今年正月贼人越过大营直至哈密及塔勒纳沁等处抢掠牲畜戕害回民伊将令不行调度无术竟令已入网罗之寇贼由坦道遁逸而去又如木垒驻兵之举实由岳钟琪之奏请且称愿以全家性命保其万全乃我兵移驻之始即任贼人潜过木垒河东抢掳马匹伤害官兵现今运道牧厰时受侵扰此皆岳钟琪失算误国之昭著者其他颠倒昏愦疎忽错谬之处不可枚举以统兵之人居心行事如此无怪乎三军之士离心解体兵气为之不振也朕思用兵之事闗系重大似此一筹莫展屡失机宜则军务何日能竣我三军之士何时得以休息用是特降谕防将岳钟琪调回京师以吏部尚书陜西总督查郎阿署理大将军事务命大学士鄂尔泰亲至肃州颁赐敇书指授方畧查郎阿素性忠良赤心为国虚怀谦受能体下情自办理军需以来事事妥协边疆情形皆所深知一到军营与副将军张广泗常赉等合志同心和衷共济必能运筹决胜靖寇安边是在尔将弁兵丁等鼓舞奋兴急公努力尽洗从前委靡怠惰之习合千万之人为一心则忠诚感格和气致祥必邀
　　上天之黙佑迅速成功膺国家优隆之爵赏是此日之更换将帅酌改规模实尔西路军营通塞否泰转移之机也今年七八月间贼兵以三万人侵犯北路深入额尔得尼招地方意欲迎击喇嘛掳掠喀尔喀防古我师奋勇前追杀死贼兵万人积尸如山河水尽赤贼夷乗夜逃奔抛遗马匹牛羊器械不计其数而我兵受伤者不过十余名领兵之大小将弁未损一员此实行间将士合力同心仰邀
　　天佑之明验也今贼人既受大创于北路未必不轻视西路重整余力以向巴里坤冬春防范尤宜严密不可疎忽着大将军等将此晓谕各营将弁兵丁咸使知悉至岳钟琪屡次失机之罪甚大律以国法不容寛贷又闻军营弁兵无不含怨着大将军查郎阿徧行询问军营将弁兵丁等岳钟琪自领兵以来果属事事乖张人心共怨否抑或尚有可取之处否务使三军之众人人各抒已见据实举出即有互异不妨两奏以闻
　　癸巳
　　命革博尔屯职以闲散公在军前効力
　　上谕办理军机大臣等曰朕念博尔屯之祖旧日劳绩将博尔屯屡加任用伊并不黾勉向前因命往扎克拜达里克马尔赛军前効力乃王丹津多尔济等在额尔得尼招大殱贼众之后所有疲困奔逃之贼前至扎克拜达里克伊有精兵万余并不邀击懦怯观望俾其遁去博尔屯如曽劝马尔赛而不允其罪尚轻如并未经劝过则伊之首领亦难保矣一切情节着据实回奏其参赞大臣内大臣都统俱着革去以闲散公在军前効力行走
　　乙未
　　训励青海王贝勒贝子等
　　上谕青海王贝勒贝子等曰今年七月间准噶尔策零敦多卜带领三万贼众侵扰内地被喀尔喀副将军王丹津多尔济等带领满洲等兵二万将贼兵截杀几尽喀尔喀等既能如此奋勇杀贼尔等何独不能乎各宜鼓舞振兴踊跃効命贼兵前来侵扰青海只有噶斯一路尔等须在紧要隘口预备防守倘有贼兵前来务期协力追杀悉行除将此晓谕尔等部落知之
　　命以大学士伯鄂尔泰奏折示达尔济等
　　大学士伯督巡陜甘经畧军务鄂尔泰奏言逆贼于八月初五日在北路额尔得尼招为我兵所破自鄂尔昆河源向推河遁按逆贼败走必经必济一带中间有衮塔玛哈戈壁乃必济要隘去巴里坤不过三百余里臣即于八月二十八日檄署宁逺大将军张广泗令选满洲察哈尔精兵二千以前锋统领阿思海领之佐以副都统达什选绿旗精兵一千以总兵官张存孝领之佐以副将冯廷雄即日赴衮塔玛哈堵截并令阿思海等一到衮塔玛哈即遣弁兵哨探必济一带如有贼踪飞报张广泗率兵追又令张广泗备兵数千遣发继进以壮声援奏入得
　　防鄂尔泰身在肃州一闻信息即遣兵丁截杀贼众斯可谓为国之大臣达尔济诺尔珲钦拜等拥兵万余驻劄扎克拜达里克遇准噶尔穷寇徒手奔逃并不迎击待其已过虚作追赶之势怯懦不堪将此寄与伊等知之
　　丁酉
　　训勉喀尔喀七旗王贝勒贝子公台吉属下人等上谕曰去年朕降防令尔等移居内地尔等并不感悦遵行朕又屡次催促始勉强迁移此次准噶尔贼兵前来幸王丹津多尔济等带领大兵将贼兵杀败尔等始得脱免否则尔等部落岂能保防产业牲畜朕思尔众喀尔喀本属一体岂有甘居庸懦受人庇防之理嗣后各宜激烈奋发将贼兵悉行灭不特永享升平抑且垂光史册矣勉之
　　庚子
　　防宁逺大将军印务张广泗奏请撤兵驻巴里坤并筹吐鲁畨驻兵运粮事宜
　　张广泗奏言臣前奏木垒驻兵不便请移兵驻科舎图今臣与署鎭安将军卓鼐参赞顾鲁暨在营镇将等密议于八月二十八日自木垒起程三十日抵科舎图但周阅科舎图所在路径丛杂气候苦寒且现今筑城未毕四面草厰悉为贼人所烧亦难久驻臣等不敢固执前议请尽撤大兵至巴里坤于附近要害处设兵驻守按洮赉乌克克岭二处为贼南走径路各置兵一千五百廋集察罕哈玛尔二处为贼人西来大道各置兵一千又镜儿泉噶顺及乌卜图克勒特克三处并在巴里坤北贼人或由沙碛或由北山来道悉可通应于镜儿泉置兵二千噶顺置兵五百乌图克勒特克置兵一千又图古里克图尔库勒二处在巴里坤东北贼人自阿济必济越沙碛而来此为孔道应各置兵一千更于一切要隘分设小卡伦拨兵逺哨巡防牧厰哈密塔勒纳沁二处亦并増兵防守再木垒大兵既撤则吐鲁番孤悬一隅驻兵运粮所当筹画吐鲁番驻兵原有八千其现留押运粮糈兵丁五百名并分驻鲁克察克喀喇和卓辟展洋赫勒木津塞木津汉墩七处按勒木津塞木津汉墩所在逼近贼人声势不相聨络请悉撤三处官兵并入鲁克察克喀喇和卓辟展洋赫四处分驻并三处回民亦令移居鲁克察克等城中庶免贼人窥伺之心而我兵亦易于防范矣奏入报
　　闻
　　辛丑
　　黜喀尔喀扎萨克图汗副将军策旺扎爵
　　命以其族弟多罗郡王格勒克雅木丕勒承袭
　　壬寅
　　命赏卹喀尔喀贝勒车木楚克纳木扎尔
　　上谕办理军机大臣等曰喀尔喀贝勒车木楚克纳木扎尔带伊属下兵丁前往军营因途中病足令伊弟与子将兵前往伊自回部猝遇塞卜腾旺布属下奇尔吉斯等背叛伊率属下人拒战身受鎗伤而亡其属下兵丁奋击奇尔吉斯等悉行斩杀甚属可嘉着顺承亲王查明有已故受伤者议叙恩赏车木楚克纳木扎尔受伤身故朕心轸念着派侍卫部属各一员前往祭奠赏银一千两
　　戊申
　　大学士伯经畧鄂尔泰条奏边地屯田事宜鄂尔泰奏言边地屯田事宜一总理屯务副都御史孔毓璞请颁给闗防以昭信守一客民首报地亩应分别给与工价每籽种一石上等地给银二两中等一两五钱下等一两二钱其夫役人等除每月给与工价口粮外每年再加赏银一两皮衣皮帽银二两至所委监种人员暨跟役每日给银六钱庶食用有资而驱遣无误一屯田所需夫役俱在甘凉肃一带雇募令各地方官出具保结以免逃逸其口内口外沿途往返给与口粮并筑一土堡酌量夫役可以容居牛畜等即圏饲于此一屯田所在一切雇募夫役増补农具及给散工价收获禾稼诸务并令所在有司协同办理庶免迟延偷窃等弊一各项动用银两应令总理屯务大臣奏报在军需银内动支另行报销奏入
　　上从之
　　己酉
　　命革傅尔丹职其振武将军印信贮军营
　　上谕办理军机大臣等曰据顺承亲王锡保奏称傅尔丹在乌逊珠勒地方并不整备官兵预筹堵御之策辄轻调官兵进击以致有误军机傅尔丹着革去公爵及领侍卫内大臣振武将军又
　　谕曰北路军营现有大将军印信其振武将军印信着收贮若有调遣之处请防派人掌管
　　防宁逺大将军印务张广泗奏撤兵至巴里坤事宜
　　张广泗奏言臣等于八月二十八日自木垒撤兵令太原总兵官王绪级等率兵四千五百余由南路赴洮赉乌克克岭廋集等处驻劄松潘总兵官张元佐等率兵四千余由北路赴镜儿泉噶顺察罕哈玛尔等处驻劄臣与副将军常赉署镇安将军卓鼐等率兵六千余由中路行过噶顺沟即以大兵畀常赉等统辖臣轻骑兼程于初八日已抵巴里坤办理一切机宜初十日常赉等亦抵巴里坤驻劄其官兵分南北两路行者悉于初十日前各抵驻劄所在沿途慎重防范并无贼人窥伺奏入报
</div>
    <div class="pagination">
<a href="平定准噶尔方略_page45.html">上一页</a><span>...</span><a href="平定准噶尔方略_page41.html">41</a><a href="平定准噶尔方略_page42.html">42</a><a href="平定准噶尔方略_page43.html">43</a><a href="平定准噶尔方略_page44.html">44</a><a href="平定准噶尔方略_page45.html">45</a><span class="current-page">46</span><a href="平定准噶尔方略_page47.html">47</a><a href="平定准噶尔方略_page48.html">48</a><a href="平定准噶尔方略_page49.html">49</a><a href="平定准噶尔方略_page50.html">50</a><a href="平定准噶尔方略_page51.html">51</a><span>...</span><a href="平定准噶尔方略_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
