<!DOCTYPE html>
<html>
<head>
    <meta charset="UTF-8">
    <title>绎史 - 第 28 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 28 页/共 76 页</h1>
    <div class="content">　　钦定四库全书
　　绎史卷五十六　　　　灵壁县知县马骕撰陈夏氏之乱
　　国语定王使单襄公聘于宋遂假道于陈以聘于楚火朝觌矣道茀不可行也候不在疆司空不视涂泽不陂川不梁野有庾积场功未毕道无列树垦田若蓺膳宰不致饩司里不授馆国无寄寓县无施舎民将筑台于夏氏及陈陈灵公与孔寜仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而雨毕天根见而水涸本见而草木节解驷见而陨霜火见而清风戒寒故先王之敎曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚挶营室之中土功其始火之初见期于司里此先王之所以不用财贿而广施徳于天下者也今陈国火朝觌矣而道路若塞野场若弃泽不陂鄣川无舟梁是废先王之教也周制有之曰列树以表道立鄙食以守路国有郊牧畺有寓望薮有圃草囿有林池所以御灾也其余无非谷土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不收民罢于逸乐是弃先王之法制者也周之秩官有之曰敌国賔至关尹以告行理以节逆之人为导卿出郊劳门尹除门宗祝执祀司里授馆司徒具徒司空视涂司宼诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官官以物至賔入如归是故小大莫不懐爱其责国之賔至则以班加一等益防至于王使则皆官正涖事上卿监之若王巡守则君亲监之今虽朝也不才有分族于周承王命以为过賔于陈而司事莫至是蔑先王之官也先王之令有之曰天道赏善而罚淫故凡我造国无从非彝无即慆淫各守尔典以承天休今陈侯不念续之常弃其伉俪妃嫔而帅其卿佐以淫于夏氏不亦渎姓矣乎陈我大姬之后也弃衮冕而南冠以出不亦简彝乎是又犯先王之令也昔先王之教茂帅其徳也犹恐陨越若废其教而弃其制蔑其官而犯其令将何以守国居大国之间而无此四者其能久乎六年单子如楚八年陈侯杀于夏氏九年楚子入陈
　　左传【宣公九年】陈灵公与孔寜仪行父通于夏姫皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎
　　谷梁传称国以杀其大夫杀无罪也泄冶之无罪如何陈灵公通于夏征舒之家公孙寜仪行父亦通其家或衣其衣或衷其襦以相戏于朝泄冶闻之入谏曰使国人闻之则犹可使仁人闻之则不可君愧于泄冶不能用其言而杀之
　　列女传陈女夏姬者大夫夏征舒之母也其状美好无匹内挟技术盖老而复壮者三为王后七为夫人公侯争之莫不迷惑失意公孙寜仪行父与陈灵公皆通于夏姫或衣其衣以戏于朝泄冶见之谓曰君有不善子宜掩之今自子率君而为之不待幽闲于朝廷以戏士民其谓尔何二人以告灵公灵公曰众人知之吾不善无害也泄冶知之寡人耻焉乃使人征贼泄冶而杀之【新书陈灵公杀泄冶而邓元去陈以族徙】
　　诗胡为乎株林从夏南匪适株林从夏南驾我乘马说于株野乘我乘驹朝食于株　彼泽之陂有蒲与荷有美一人伤如之何寤寐无为涕泗滂沱彼泽之陂有蒲与蕑有美一人硕大且卷寤寐无为中心悁悁彼泽之陂有蒲菡萏有美一人硕大且俨寤寐无为辗转伏枕【诗序株林刺灵公也淫乎夏姫驱驰而徃朝夕不休息焉　泽陂刺时也言灵公君臣淫于其国男女相说忧思感伤焉】
　　说苑陈灵公行僻而言失泄冶曰陈其亡矣吾骤谏君君不吾听而愈失威仪夫上之化下犹风靡草东风则草靡而西西风则草靡而东在风所由而草为之靡是故人君之动不可不慎也夫树曲木者恶得直景人君不直其行不敬其言者未有能保帝王之号垂显令之名者也易曰夫君子居其室出其言善则千里之外应之况其迩者乎居其室出其言不善则千里之外违之况其迩者乎言出于身加于民行发乎迩见乎逺言行君子之枢机枢机之发荣辱之主君子之所以动天地可不慎乎天地动而万物变化诗曰慎尔出话敬尔威仪无不柔嘉此之谓也今君不是之慎而纵恣焉不亡必弑灵公闻之以泄冶为妖言而杀之后果弑于征舒左传【十年】陈灵公与孔寜仪行父饮酒于夏氏公谓行父曰征舒似女对曰亦似君征舒病之公出自其厩射而杀之二子奔楚
　　史记灵公与二子饮于夏氏公戏二子曰征舒似汝二子曰亦似公征舒怒灵公罢酒出征舒伏弩厩门射杀灵公孔寜仪行父皆奔楚灵公太子午奔晋征舒自立为陈侯【○按左氏不言征舒自立】
　　左传【十一年】冬楚子为陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州故书曰楚子入陈纳公孙寜仪行父于陈书有礼也【公羊传此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也此皆大夫也其言纳何纳公党与也讨此贼者非臣子也何以书葬君子辞也楚已讨之矣臣子虽欲讨之而无所讨也　谷梁传此入而杀也其不言入何也外征舒于陈也其外征舒于陈何也明楚之讨有罪也入者内弗受也日入恶入者也何用弗受也不使夷狄为中国也纳者内弗受也辅人之不能民而讨犹可入人之国制人之上下使不得其君臣之道不可】
　　家语孔子读史至楚复陈喟然叹曰贤哉楚王轻千乘之国而重一言之信匪申叔之言不能逹其义匪楚庄王之贤不能受其训
　　说苑楚庄王欲伐陈使人视之使者曰陈不可伐也庄王曰何故对曰其城郭高沟壑深蓄积多其国寜也王曰陈可伐也夫陈小国也而蓄积多蓄积多则赋敛重赋敛重则民怨上矣城郭高沟壑深则民力罢矣兴兵伐之遂取陈　楚庄王伐陈吴救之雨十日十夜晴左史倚相曰吴必夜至甲列垒壊彼必薄我何不行列鼓出待之吴师至楚见成陈而还左史倚相曰追之吴行六十里而无功王罢防寝果击之大败吴师【○庄王时陈国道茀事废淫于夏南此云城高积多非其时也至左史倚相尤非庄王之臣二事俱舛误】
　　株林泽陂陈风所以刺灵公也灵公无道政令怠荒火觌而道茀水涸而梁不成废时堕事而朝夕说驹于株野政由夏氏能免其弑逆乎泄冶知其将亡陈谏不阿使灵公能从其言则君不没于夏南国不夷于九县忠谏之益于人国也大矣二子助恶不悛防成厩中之祸楚人雄视南服伺衅而动其素智也庄王图霸鸷乎成穆辰陵之盟陈成公业已从事矣无端而受孔仪之讼宣言讨罪实欲兼陈诈以济贪亦何恤乎神明之胄也舆论不协犹立夏州姫氏弗诛而疪其乱臣是可谓之霸讨乎夫征舒弑逆车裂以徇于国诚快举也孔仪逢恶而擅杀忠臣其罪寜宜末减哉既诛夏南以谢灵公亦当诛孔仪以谢泄冶乃狃于二子之先托强纳于陈以乱人国左氏以为有礼无乃春秋所不许与
　　绎史卷五十六
<史部,纪事本末类,绎史>
　　钦定四库全书
　　绎史卷五十七　　　　灵壁县知县马骕撰楚庄王争霸【穆王附】
　　左传【僖公三十三年】晋阳处父侵蔡楚子上救之与晋师夹汦而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲涉大孙伯曰不可晋人无信半涉而薄我悔败何及不如纾之乃退舍阳子宣言曰楚师遁矣遂归楚师亦归大子商臣谮子上曰受晋赂而辟之楚之耻也罪莫大焉王杀子上【文公元年】初楚子将以商臣为大子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜大子商臣商臣闻之而未察告其师潘崇曰若之何而察之潘崇曰享江芊而勿敬也从之江芊怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑穆王立以其为大子之室与潘崇使为大师且掌环列之尹【谷梁传日髠之防所以谨商臣之弑也夷狄不言正不正　列女传初成王登台临后宫宫人皆倾观子瞀直行不顾徐步不变王曰顾吾以女为夫人子瞀复不顾王曰顾吾又与女千金而封若父兄子瞀遂不顾于是王下台而问曰不顾何也子瞀曰妾闻妇人以端正和顔为容今大王在台上而妾顾则是失仪节也告以夫人之尊示以封爵之重而后顾是妾贪贵乐利以忘礼义也何以事王王曰善遂立以为夫人处期年王立公子商臣为太子后王又欲立公子职子瞀曰吾闻信不见疑吾惧祸乱之作也而言之于王王不应其以太子为非吾子疑吾谮之乎不如以死明之遂自杀君　九子曰非至仁孰能以身诫之　年】范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂防晋赵盾宋华耦衞孔逹许大夫救郑不及楚师卿不书缓也以惩不恪　夏楚侵陈克壶邱以其服于晋也秋楚公子朱自东夷伐陈陈人败之获公子茷陈惧乃及楚平　冬楚子越椒来聘执币傲叔仲惠伯曰是必灭若傲氏之宗傲其先君神弗福也【公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足也　谷　十梁传楚无大夫其曰萩何也以其来我裦之也　　年】初楚范巫矞似谓成王与子玉子西曰三君皆将强死城濮之役王思之故使止子玉曰毋死不及止子西子西缢而县絶王使适至遂止之使为商公防汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀鬭宜申及仲归　陈侯郑伯防楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田盂诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以徇或谓子舟曰国君不可戮也子舟曰当官而行何彊之有诗曰刚亦不吐柔亦不茹毋纵诡随以谨罔极是亦非辟彊也敢爱死以乱官乎厥貉之防麋子逃归　十一年春楚子伐麋成大心败麋师于陈渚潘崇复伐麋至于钖宂　夏叔仲惠伯防晋郤缺于承匡谋诸侯之从于楚者　【十三年】冬公如晋朝且寻盟衞侯防公于沓请平于晋公还郑伯防公于棐亦请平于晋公皆成之郑伯与公宴于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公荅拜【公羊传还者何善辞也何善尔往党衞侯会公于沓至得与晋侯盟反党郑伯防公于斐故善之也　谷梁　十四传还者事未毕也自晋事毕也　　年】邾文公元妃齐姜生定公二妃晋姬生捷菑文公防邾人立定公捷菑奔晋六月同盟于新城从于楚者服且谋邾也晋赵盾以诸侯之师八百乘纳捷菑于邾邾人辞曰齐出貜且长宣子曰辞顺而弗从不祥乃还
　　公羊传纳者何入辞也其言弗克纳何大其弗克纳也何大乎其弗克纳晋郤缺帅师革车八百乘以纳捷菑于邾娄力沛若有余而纳之邾娄人言曰捷菑晋出也貜且齐出也子以其指则捷菑也四貜且也六子以大国压之则未知齐晋孰有之也贵则皆贵矣虽然貜且也长郤缺曰非吾力不能纳也义实不克尔也引师而去之故君子大其弗克纳也此晋郤缺也其称人何贬曷为贬不与大夫专废置君也曷为不与实与而文不与文曷为不与大夫之义不得专废置君也
　　谷梁传同者有同也同外楚也是郤克也其曰人何也微之也何为微之也长毂五百乘緜地千里过宋郑滕薛夐入千乘之国欲变人之主至城下然后知何知之晩也弗克纳未伐而曰弗克何也弗克其义也捷菑晋出也貜且齐出也貜且正也捷菑不正也【史记穆王十二年防子庄王侣立○按春秋楚庄王名旅】
　　左传【十五年】新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之【公羊传入不言伐此其言伐何至之日也其日何至之日也】　冬十一月晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也凡诸侯防公不与不书讳君恶也与而不书后也　【十七年】晋侯搜于黄父遂复合诸侯于扈平宋也公不与防齐难故也书曰诸侯无功也于是晋侯不见郑伯以为贰于楚也郑子家使执讯而与之书以告赵宣子曰寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑往朝于君往年正月烛之武往朝夷也八月寡君又往朝以陈蔡之密迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也德则其人也不德则其鹿也铤而走险急何能择命之罔极亦知亡矣将悉敝赋以待于鯈唯执事命之文公二年六月壬申朝于齐四年二月壬戍为齐侵蔡亦获成于楚居大国之间而从于彊令岂其罪也大国若弗图无所逃命晋巩朔行成于郑赵穿公壻池为质焉冬十月郑大子夷石楚为质于晋【○婉切激扬辞令入妙】
　　新序晋人伐楚三舍不止大夫曰请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜诸大夫晋人闻之曰君臣争以过为在己且君下其臣犹如此所谓上下一心三军同力未可攻也乃夜还师孔子闻之曰楚庄王霸其有方矣下士以一言而敌还以安社稷其霸不亦宜乎【○晋伐楚不见经传当在庄王初年】
　　史记庄王卽位三年不出号令日夜为乐令国中曰有敢谏者死无赦伍举入谏庄王左抱郑姬右抱越女坐钟鼔之闲伍举曰愿有进隐曰有鸟在于阜三年不蜚不鸣是何鸟也庄王曰三年不蜚蜚将冲天三年不鸣鸣将惊人举退矣吾知之矣居数月淫益甚大夫蘓从乃入谏王曰若不闻令乎对曰杀身以明君臣之愿也于是乃罢淫乐听政所诛者数百人所进者数百人任伍举苏从以政国人大説【吴越春秋王即位三年不听国政沈湎于酒淫于声色左手拥秦姬右手抱越女身坐钟鼔之闲而令曰有敢谏者死于是伍举进谏曰有　大鸟集楚国之庭三年不飞亦不鸣此何鸟也于是庄王曰此鸟不飞飞则冲天不鸣鸣则惊人伍举曰不飞不鸣将为射者所图矢防发岂得冲天而惊人乎于是庄王弃其秦姬越女罢钟鼓之乐用孙叔傲任以国政遂霸天下威伏诸侯説苑楚庄王立为君三年不听朝乃令于国曰寡人恶为人臣而遽谏其君者今寡人有国家立社稷有谏则死无赦苏从曰处君之髙爵食君之厚禄爱其死而不谏其君则非忠臣也乃入谏庄王立钟鼓之闲左伏杨姬右拥越姬左裯袵右朝服曰吾钟鼓之不暇何谏之听苏从曰臣闻之好道者多资好乐者多迷好道者多粮好乐者多亡荆国亡无日矣死臣敢以告王王曰善左执苏从手右抽阴刀刎钟鼓之悬明日授苏从为相】吕氏春秋荆庄王立三年不听而好讔成公贾入谏王曰不谷禁谏者今子谏何故对曰臣非敢谏也愿与君王讔也王曰胡不设不谷矣对曰有鸟止于南方之阜三年不动不飞不鸣是何鸟也王射之曰有鸟止于南方之阜其三年不动将以定志意也其不飞将以长羽翼也其不鸣将以览民则也是鸟虽无飞飞将冲天虽无鸣鸣将骇人贾出矣不谷知之矣明日朝所进者五人所退者十人羣臣大説荆国之众相贺也故诗曰何其久也必有以也何其处也必有与也其庄王之谓邪【韩非子楚庄王莅政三年无令发无政为也右司马御坐而与王隐曰有鸟止南方之阜三年不翅不飞不鸣嘿然无声此为何名王曰三年不翅将以长羽翼不飞不呜将以观民则虽无飞飞必冲天虽无鸣鸣必惊人子释之不谷知之矣处半年乃自听政所废者十所起者九诛大臣五举处士六而邦大治举兵诛齐败之徐州胜晋于河雍合诸侯于宋遂霸天下　新序楚庄王莅政三年不治而好隐戏社稷危国将亡士庆问左右羣臣曰王莅政三年不治而好隐戏社稷危国将亡胡不入谏左右曰子其入矣士庆入再拜而进曰隐有大鸟来止南山之阳三年不蜚不鸣不审其故何也王曰子其去矣寡人知之矣士庆曰臣言亦死不言亦死愿闻其説王曰此鸟不蜚以长羽翼不鸣以观羣臣之慝是鸟虽不蜚蜚必冲天虽不鸣鸣必惊人士庆稽首曰所愿闻已王大説士庆之言而拜之以为令尹授之相印士庆喜出门顾左右笑曰吾王成王也中庶子闻之跪而泣曰臣尚衣冠御郎十三年矣前为豪矢而后为藩蔽王赐士庆相印而不赐臣臣死将有日矣王曰寡人居泥涂中子所与寡人言者内不及国家外不及诸侯如子者可富而不可贵也于是乃出其国寳璧玉以赐之曰忠信者士之行也言语者士之道路也道路不修治士无所行矣○大鸟之喻诸家所记事异人异备録之以俟考订】
　　新序楚人有善相人所言无遗策闻于国庄王见而问于情对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信有好善如此者事君日益官职日益此所谓吉士也主明臣贤左右多忠主有失皆敢分争正谏如此者国日安主日尊天下日富此之谓吉主也臣非能相人能观人之交也庄王曰善于是乃招聘四方之士夙夜不懈遂得孙叔敖将军子重之属以备卿相遂成霸功诗曰济济多士文王以宁此之谓也　孙叔敖为婴儿之时出游见两头蛇杀而埋之归而泣其母问其故叔敖对曰闻见两头之蛇者死向者吾见之恐去母而死也其母曰蛇今安在曰恐他人又见杀而埋之矣其母曰吾闻有阴德者天报以福汝不死也及长为楚令尹未治而国人信其仁也吕氏春秋孙叔敖沈尹茎相与友叔敖游于郢三年声问不知修行不闻沈尹茎谓孙叔敖曰説义以听方术信行能令人主上至于王下至于霸我不若子也耦世接俗説义调均以适主心子不如我也子何以不归耕乎吾将为子游沈尹茎游于郢五年荆王欲以为令尹沈尹茎辞曰期思之鄙人有孙叔敖者圣人也王必用之臣不若也荆王于是使人以王舆迎叔敖以为令尹十二年而庄王霸此沈尹茎之力也【荀子楚之孙叔敖期思之鄙人也突秃长左轩较三下而以霸楚　淮南子孙叔敖决期思之水而灌雩娄之野荘知其可以为令尹也　庄王诛里史孙叔敖制冠浣衣　孙叔敖恬卧而郢人无所害其锋】
　　列女传庄王即位好狩猎樊姬谏不止乃不食禽兽之肉王改过勤于政事王尝听朝罢晏姬下殿迎曰何罢晏也得无饥倦乎王曰与贤者语不知饥倦也姬曰王之所谓贤者何也曰虞丘子也姬掩口而笑王曰姬之所笑何也曰虞丘子贤则贤矣未忠也妾执巾栉十一年遣人至郑衞求美人进于王今贤于妾者二人同列者七人妾岂不欲擅王之爱宠乎妾闻堂上兼女所以观人能也妾不能以私蔽公妾闻虞丘子相楚十余年所荐非子弟则族昆弟未闻进贤退不肖是蔽君而塞贤路妾之所笑不亦可乎王説明日以姬言告虞丘子丘子避席不知所对于是避舍使人迎孙叔敖而进之王以为令尹治楚三年而庄王以霸楚史书曰庄王之霸樊姬之力也
　　説苑楚令尹虞丘子复于庄王曰臣闻奉公行法可以得荣能浅行薄无望上位不名仁智无求显荣才之所不着无当其处臣为令尹十年矣国不加治狱讼不息处士不升淫祸不讨久践髙位妨羣贤路尸禄素餐贪欲无厌臣之罪当稽于理臣窃选国俊下里之士曰孙叔敖秀嬴多能其性无欲君举而授之政则国可使治而士民可使附庄王从之赐虞子采地三百号曰国老以孙叔敖为令尹少焉虞丘子家千法孙叔敖执而戮之虞丘子憙入见于王曰臣言孙叔敖果可使持国政奉国法而不党施刑戮而不骫可谓公乎庄王曰夫子之赐也已
　　史记孙叔敖者楚之处士也虞丘相进之于楚庄王以自代也三月为楚相施教导民上下和合世俗盛美政缓禁止吏无奸邪盗贼不起秋冬则劝民山采春夏以水各得其所便民皆乐其生庄王以为币轻更以小为大百姓不便皆去其业市令言之相曰市乱民莫安其处次行不定相曰如此几何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以为庳车不便马欲下令使髙之相曰令数下民不知所从不可王必欲髙车臣请敎闾里使髙其梱乘车者皆君子君子不能数下车王许之居半岁民悉自髙其车此不敎而民从其化近者视而效之逺者四靣望而法之故三得相而不喜知其材自得之也三去相而不悔知非己之罪也【説苑孙叔敖相楚三年不知轭在衡后务大者固忘小】
　　吕氏春秋荆庄王好周游田猎驰骋弋射欢乐无遗尽傅其境内之劳与诸侯之忧于孙叔敖孙叔敖日夜不息不得以便生为故故使庄王功迹着乎竹帛传乎后世
　　韩非子孙叔敖相楚栈车牝马粝餠菜羮枯鱼之膳冬羔裘夏葛衣面有饥色则良大夫也其俭偪下
　　左传【宣公元年】宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之防楚人不礼焉陈灵公受盟于晋秋楚子侵陈遂侵宋晋赵盾帅师救陈宋防于棐林以伐郑也楚蔿贾救郑遇于北林囚晋解扬晋人乃还【公羊传此晋赵盾之师也曷为不言赵盾之师君不会大夫之辞也　谷梁传遂继事也善救陈也列数诸侯而会晋赵盾大赵盾之事也其曰师何也以其大之也于棐林地而后伐郑疑辞也此其地何则着其美也】　晋人伐郑以报北林之役于是晋侯侈赵宣子为政骤谏而不入故不竞于楚【谷梁传伐郑所以救宋也】　二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人狂狡辂郑人郑人入于井倒防而出之获狂狡君子曰失礼违命宜其为禽也戎昭果毅以听之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乘文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城华元为植巡功城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡【谷梁传获者不与之辞也言尽其众以救其将也以三军敌华元华元虽获不疾矣】夏晋赵盾救焦遂自阴地及诸侯之师侵郑以报大棘之役楚鬬椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之　【三年】晋侯伐郑及郔郑及晋平士防入盟　楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在德不在鼎昔夏之方有德也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昏德鼎迁于啇载祀六百商纣暴虐鼎迁于周德之休明虽小重也其奸囘昏乱虽大轻也天祚明德有所底止成王定鼎于郏鄏世三十年七百天所命也周德虽衰天命未改鼎之轻重未可问也【史记周定王使王孙满劳楚王楚王问鼎小大轻重对曰在德不在鼎荘王曰子无阻九鼎楚国折钩之喙足以为九鼎○问鼎亦窥鼎之渐故王孙满阻之甚力耳至折钩之语恐是太史所増】　夏楚人侵郑郑即晋故也　【四年】初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及令尹子文防鬭般为令尹子越为司马蔿贾为工正谮子扬而杀之子越为令尹已为司马子越又恶之乃以若敖氏之族圄伯嬴于轑阳而杀之遂处烝野将攻王王以三王之子为质焉弗受师于漳澨秋七月戊戌楚子与若敖氏战于臯浒伯棼射王汏辀及鼓跗着于丁宁又射汏辀以贯笠毂师惧退王使廵师曰吾先君文王克息获三矢焉伯棼窃其二尽于是矣鼓而进之遂灭若敖氏初若敖娶于防生鬬伯比若敖防从其母畜于防淫于防子之女生子文焉防夫人使弃诸梦中虎乳之防子田见之惧而归夫人以告遂使收之楚人谓乳谷为虎于菟故命之曰鬬谷于菟以其女妻伯比实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生　冬楚子伐郑郑未服也　【五年】楚子伐郑陈及楚平晋荀林父救郑伐陈　六年春晋侯侵陈陈即楚故也【谷梁传此帅师也其不言帅师何也不正其败前事故不与帅师也】　楚人伐郑取成而还【○杜氏云九年十一年传所称厉之役盖在此】　七年春衞孙桓子来盟始通且谋会晋也【谷梁传来盟前定也不言及者以国与之不言其人亦以国与之不日前定之盟不日】　郑及晋平公子宋之谋也故相郑伯以防冬盟于黑壌王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黑壌之盟不书讳之也　【八年】陈及晋平楚师伐陈取成而还　【九年】滕昭公防防于扈讨不睦也陈侯不会晋荀林父以诸侯之师伐陈晋侯防于扈乃还【公羊传扈者何晋之邑也诸侯防其封内不地此何以地防于会故地也未出其地故不言会也　谷梁传其地于外也其日未逾竟也】　冬宋人围滕因其丧也楚子为厉之役故伐郑晋郤缺救郑郑伯败楚师于桞棼国人皆喜唯子良忧曰是国之灾也吾死无日矣【十年】滕人恃晋而不事宋六月宋师伐滕　郑及楚平诸侯之师伐郑取成而还楚子伐郑晋士防救郑逐楚师于颍北诸侯之师戍郑　十一年春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也　楚左尹子重侵宋王待诸郔　令尹蔿艾猎城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素【○是冬入陈见上卷】
　　新序楚庄王问于孙叔敖曰寡人未得所以为国是也孙叔敖曰国之有是众非之所恶也臣恐王之不能定也王曰不定独在君乎亦在臣乎孙叔敖曰国君骄士曰士非我无逌贵富士骄君曰国非士无逌安强人君或至失国而不悟士或至饥寒而不进君臣不合国是无逌定矣夏桀殷纣不定国是而以合其取舍者为是以不合其取舍者为非故致亡而不知庄王曰善哉愿相国与诸侯士大夫共定国是寡人岂敢以褊国骄士民哉
　　韩诗外传楚庄王将兴师伐晋告士大夫曰敢谏者死无赦孙叔敖曰臣闻畏鞭棰之严而不敢谏其父非孝子也惧斧之诛而不敢谏其君非忠臣也于是遂进谏曰臣园中有榆其上有蝉蝉方奋翼悲鸣欲饮清露不知螳蜋之在后曲其颈欲攫而食之也螳蜋方欲食蝉而不知黄雀在后举其颈欲啄而食之也黄雀方欲食螳蜋不知童子挟弹丸在下迎而欲弹之童子方欲弹黄雀不知前有深坑后有窟也此皆言前之利而不顾后害者也非独昆虫众庶若此也人主亦然君今知贪彼之土而乐其士防国不怠而楚国以宁孙叔敖之力也【○篇末有脱字此语屡见之矣】
　　説苑楚庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄谀多在君之庐者其君好乐而无礼其下危处以怨上上下离心兴师伐之其民必先反庄王从之果如其言矣【○未详何年事】
　　左传厉之役郑伯逃归自是楚未得志焉郑既受盟于辰陵又徼事于晋　十二年春楚子围郑旬有七日郑人行成不吉临于大宫且巷出车吉国人大临守陴者皆哭楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不唯命是听其俘诸江南以实海濵亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质夏六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之楚归而动不后随武子曰善防闻用师观衅而动徳刑政事典礼不易不可敌也不为是征楚军讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔岁入陈今兹入郑民不罢劳君无怨讟政有经矣荆尸而举啇农工贾不败其业而防乘辑睦事不奸矣蔿敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣徳立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命为军师而防以非夫唯羣子能我弗为也以中军佐济知庄子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽有律以如己也故曰律否臧且律竭也盈而以竭夭且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反旆伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之闲郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而防无后训之以若敖蚡冒筚路蓝缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有一防防偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我也郑不可从赵括赵同曰率师以来唯敌是求克敌得属又何俟必从彘子知季曰原屛咎之徒也赵庄子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱彘子以为谄使赵括从而更之曰行人失辞寡君使羣臣迁大国之迹于郑曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者左入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽晋鲍癸当其后使摄叔奉麋献焉曰以岁之非时献禽之未至敢膳诸从者鲍癸止之曰其左善射其右有辞君子也既免晋魏锜求公族未得而怒欲败晋师请致师弗许请使许之遂往请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之赵旃求卿未得且怒于失楚之致师者请挑战弗许请召盟许之与魏锜皆命而往郤献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我丧师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也彘子不可士季使巩朔韩穿帅七覆于敖前故上军不败赵婴齐使其徒先具舟于河故败而先济潘党既逐魏锜赵旃夜至于楚军席于军门之外使其徒入之楚子为乘广三十乘分为左右右广鸡鸣而驾日中而说左则受之日入而说许偃御右广养由基为右彭名御左广屈荡为右乙卯王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先啓行先人也军志曰先人有夺人之心薄之也遂疾进师车驰防奔乘晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒防以逐下军楚子使唐狡与蔡鸠居告唐惠侯曰不谷不徳而贪以遇大敌不谷之罪也然楚不克君之羞也敢借君灵以济楚师使潘党率游阙四十乘从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其防而退不败王见右广将从之乘屈荡尸之曰君以此始必以此终自是楚之乘广先左晋人或以广队不能进楚人惎之脱扃少进马还又惎之拔旆投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘谓其二子无顾顾曰赵傁在后怒之使下指木曰尸女于是授赵旃绥以免明日以表尸之皆重获在木下楚熊负羁囚知防知庄子以其族反之厨武子御下军之士多从之每射抽矢菆纳诸厨子之房厨子怒曰非子之求而蒲之爱董泽之蒲可胜既乎知季曰不以人子吾子其可得乎吾不可以茍射故也射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏允王保之又作武其防章曰耆定尔功其三曰铺时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而彊争诸侯何以和众利人之几而安人之乱以为已荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还【○邲战楚庄所由霸也客主相持成败相形节次详明了如指掌庄王服郑而不有胜敌而不居具见英主伟畧而左氏善于形容】
　　公羊传大夫不敌君此其称名氏以敌楚子何不与晋而与楚子为礼也曷为不与晋而与楚子为礼也庄王伐郑胜乎皇门放乎路衢郑伯肉袒左执茅旌右执鸾刀以逆庄王曰寡人无良边垂之臣以干天祸是以使君王沛焉辱到敝邑君如矜此丧人锡之不毛之地使帅一二耊老而绥焉请唯君王之命庄王曰君之不令臣交易为言是以使寡人得见君之玉面而微至乎此庄王亲自手旌左右防军退舍七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杆不穿皮不蠧则不出于四方是以君子笃于礼而薄于利要其人而不要其土告从不赦不详吾以不详道民灾及吾身何日之有既则晋师之救郑者至曰请战庄王许诺将军子重谏曰晋大国也王师淹病矣君请勿许也庄王曰弱者吾威之彊者吾辟之是以使寡人无以立乎天下令之还师而逆晋寇庄王鼓之晋师大败晋众之走者舟中之指可掬矣庄王曰嘻吾两君不相好百姓何罪令还师而佚晋寇【○叙事简净辞令斐然谷梁传绩功也功事也日其事败也】
　　説苑楚庄王赐羣臣酒日暮酒酣灯烛灭乃有人引美人之衣者美人援絶其冠缨告王曰今者烛灭有引妾衣者妾援得其冠缨持之趣火来上视絶缨者王曰赐人酒使醉失礼奈何欲显妇人之节而辱士乎乃命左右曰今日与寡人饮不絶冠缨者不懽羣臣百有余人皆絶去其冠缨而上火防尽懽而罢居三年晋与楚战有一臣常在前五合五奋首却敌防得胜之庄王怪而问曰寡人徳薄又未尝异子子何故出死不疑如是对曰臣当死往者醉失礼王隐忍不加诛也臣终不敢以荫蔽之徳而不显报王也常愿肝脑涂地用颈血湔敌久矣臣乃夜絶缨者也遂败晋军楚得以强此有隂徳者必有阳报也　楚庄王猎于云梦射科雉得之申公子倍攻而夺之王将杀之大夫谏曰子倍自好也争王雉必有説王姑察之不出三月子倍病而死邲之战楚大胜晋归而赏功申公子倍之弟进请赏于王曰人之有功也赏于车下王曰奚谓也对曰臣之兄读故记曰射科雉者不出三月必死臣之兄争而得之故夭死也王命发乎府而视之于记果有焉乃厚赏之【吕氏春秋荆庄哀王猎于云梦射随兕中之申公子培劫王而夺之王曰何其暴而不敬也命吏诛之左右大夫皆进谏曰子培贤者也又为王百倍之臣此必有故愿察之也不出三月子培疾而死荆兴师战于两棠大胜晋归而赏有功者申公子培之弟进请　于军旅曰臣兄之有功也于车下王曰何谓也对曰　之兄犯不敬之名触死亡之罪于王之侧其愚心将以忠于君王之身而持千岁之夀也臣之兄尝读故记曰杀随兕者不出三月是以臣之兄惊惧而争之故伏其罪而死王令人发平府而视之于故记果有乃厚赏之】
　　新书昔者楚庄王即位自静三年以讲得失乃退僻邪而进中正能者任事而后在髙位内领国政辟草而施敎百姓富民恒一路不拾遗国无狱讼当是时也周室坏微天子失制宋郑无道欺昧诸侯庄王围宋伐郑郑伯肉袒牵羊春簪而献国庄王曰古之伐者乱则整之服则舍之非利之也遂弗受乃南与晋人战于两棠大克晋人会诸侯于汉阳申天子之辟禁而诸侯説服庄王归过申侯之邑申侯进饭日中而王不食申侯请罪曰臣斋而具食甚洁日中而不饭臣敢请罪庄王喟然叹曰非子之罪也吾闻之曰其君贤君也而又有师者王其君中君也而有师者伯其君下君也而羣臣又莫若者亡今我下君也而羣臣又莫若不谷不谷恐亡自忧也吾闻之世不絶贤天下有贤而我独不得若吾生者何以食为故庄王战服大国义从诸侯戚然忧惧圣知在身而自错不肖思得贤佐日中忘饭可谓明君矣説苑楚庄王与晋战胜之惧诸侯之畏己也乃筑为五仭之台台成而觞诸侯诸侯请约庄王曰我薄徳之人也诸侯请为觞乃仰而曰将将之台窅窅其谋我言而不当诸侯伐之于是逺者来朝近者入賔　楚庄王见天不见妖而地不出孼则祷于山川曰天其忘予欤此能求过于天必不逆谏矣安不忘危故能终而成霸功焉
　　左传是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者谓是类也诗曰乱离瘼矣爰其适归归于怙乱者也夫郑伯许男如楚秋晋师归桓子请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位　冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩遂傅于萧还无社与司马卯言号申叔展叔展曰有麦麴乎曰无有山鞠竆乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之　晋原縠宋华椒衞孔逹曹人同盟于清邱曰恤病讨贰于是卿不书不实其言也宋为盟故伐陈衞人救之孔逹曰先君有约言焉若大国讨我则死之　【十三年】夏楚子伐宋以其救萧也君子曰清邱之盟唯宋可以免焉秋赤狄伐晋及清先縠召之也冬晋人讨邲之败与清之师归罪于先縠而杀之尽灭其族君子曰恶之来也己则取之其先縠之谓乎　清邱之盟晋以衞之救陈也讨焉使人弗去曰罪无所归将加而师孔逹曰茍利社稷请以我説罪我之由我则为政而亢大国之讨将以谁任我则死之　十四年春孔逹缢而死衞人以説于晋而免遂告于诸侯曰寡君有不令之臣逹搆我敝邑于大国既伏其罪矣敢告衞人以为成劳复室其子使复其位　夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之　楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇劒及于寝门之外车及于蒲胥之市秋九月楚子围宋　孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公説　十五年春公孙归父会楚子于宋　宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归【説苑楚庄王举兵伐宋宋告急晋景公乃求壮士得霍人解扬字子虎往命宋毌降道过郑郑执解扬而献之楚楚王厚赐与约使反其言令宋趣降三要解扬乃许于是楚乘扬以楼车令呼宋使降遂倍楚约而致其晋君命曰宋虽急愼毋降楚晋兵今至矣楚庄王大怒将烹之解扬曰死以许王欲以成吾君命臣不恨也顾谓楚君曰为人臣无忘尽忠而得死者楚王诸弟皆谏王赦之于是庄王防赦解扬而归之晋爵之为上卿故后世言霍虎】　夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞
　　公羊传外平不书此何以书大其平乎己也何大乎其平乎己庄王围宋军有七日之粮尔尽此不胜将去而归尔于是使司马子反乘堙而闚宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎己也此皆大夫也其称人何贬曷为贬平者在下也【谷梁传平者成也善其量力而反义也人者众辞也平称众上下欲之也外平不道以吾人之存焉道之也　史记楚以围宋五月不解宋城中急无食华元乃夜私见楚将子反子反告庄王王问城中何如曰析骨而炊易子而食庄王曰诚哉言我军亦有二日粮以信故遂罢兵去　吕氏春秋楚庄王使文无畏于齐过于宋不先假道还反华元言于宋昭公曰往不假道来不假道是以宋为野鄙也楚之会田也故鞭君之仆于孟诸请诛之乃杀文无畏于扬梁之隄庄王方削袂闻之曰嘻投而起履及诸庭劒及诸门车及之蒲疏之市遂舍于郊兴师围宋九月宋人易子而食之析骨而爨之宋公肉袒执牺委服告病曰大国若宥图之唯命是听庄王曰情矣宋公之言也乃为却四十里而舍于卢门之阖所以为成而归也】
　　王孙子楚庄王攻宋厨有臭肉罇有败酒将军子重谏曰今君厨肉臭而不可食罇酒败而不可饮而三军之士皆有饥色欲以胜敌不亦难乎庄王曰请有酒投之士有食馈之贤
　　尸子雨雪楚庄王被裘当户曰我犹寒彼百姓賔客甚矣乃使巡国中求百姓賔客之无居宿絶粮者赈之国人大説
　　説苑楚庄王欲伐阳夏师久而不罢羣臣欲谏而莫敢庄王猎于云梦椒举进谏曰王所以多得兽者马也而王国亡王之马岂可得哉庄王曰善不谷知誳强国之可以长诸侯也知得地之可以为富也而忘吾民之不用也明日饮诸大夫酒以椒举为上客罢阳夏之师楚庄王好猎大夫谏曰晋楚敌国也楚不谋晋晋必谋楚今王无乃耽于乐乎王曰吾猎将以求士也其榛藂刺虎豹者吾是以知其勇也其攫犀搏兕者吾是以知其劲有力也罢田而分所得吾是以知其仁也因是道也而得三士焉楚国以安故曰茍有志则无非事者此之谓也
　　淮南子楚庄王好觟冠楚国仿之　楚庄王裾衣博袍令行乎天下遂霸诸侯　令尹子佩请饮庄王庄王许诺子佩疏揖北面立于殿下曰昔者君王许之今不果往意者臣有罪乎庄王曰吾闻子具于强台强台者南望料山以临方皇左江而右淮其乐忘死若吾薄德之人不可以当此乐也恐留而不能反故老子曰不见可欲使心不乱　楚庄王问詹何曰治国奈何对曰何明于治身而不明于治国楚王曰寡人得立宗庙社稷愿学所以守之詹何对曰臣未尝闻身治而国乱者也未尝闻身乱而国治者也故本任于身不敢对以末楚王曰善　楚庄谓共雍曰有德者受吾爵禄有功者受吾田宅是二者女无一焉吾无以与女可谓不逾于理乎韩诗外传楚庄王使使赍金百斤聘北郭先生先生曰臣有箕帚之使愿入计之即谓妇人曰楚欲以我为相今日相即结驷列骑食方丈于前如何妇人曰夫子以织屦为食食粥毚履无怵惕与忧者何哉与物无治也今如结驷列骑所安不过容膝食方丈于前所甘不过一肉以容膝之安一肉之味而殉楚国之忧其可乎于是遂不应聘与妇去之诗曰彼美淑姬可与晤言説苑楚庄王筑层台延石千重延壤百里士有反三月之粮者大臣谏者七十二人皆死矣有诸御己者违楚百里而耕谓其耦曰吾将入见于王其耦曰以身乎吾闻之説人主者皆闲暇之人也然且至而死矣今子特草茅之人耳诸御己曰若与子同耕则比力也至于説人主不与子比智矣委其耕而入见庄王庄王谓之曰诸御已来汝将谏邪诸御已曰君有义之用有法之行且已闻之土负水者平木负绳者正君受谏者圣君筑层台延石千重延壤百里民之衅咎血成于通涂然且未敢谏也己何敢谏乎顾臣愚窃闻昔者虞不用宫之奇而晋幷之陈不用子家羁而楚幷之曹不用僖负羁而宋幷之莱不用子猛而齐幷之吴不用子胥而越幷之秦人不用蹇叔之言而秦国危桀杀闗龙逢而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽而追之曰已子反矣吾将用子之谏先日説寡人者其説也不足以动寡人之心又危加诸寡人故皆至而死今子之説足以动寡人之心又不危加诸寡人故吾将用子之谏明日令曰有能入谏者吾将与为兄弟遂解层台而罢民楚人歌之曰薪乎莱乎无诸御已讫无子乎莱乎薪乎无诸御已讫无人乎【○曹陈吴之亡俱在后诸御己之説亦平平耳此事非实】
　　荀子语曰缯邱之封人见楚相孙叔敖曰吾闻之也处官久者士妒之禄厚者民怨之位尊者君恨之今相国有此三者而不得罪楚之士民何也孙叔敖曰吾三相楚而心愈卑每益禄而施愈博位滋尊而礼愈恭是以不得罪于楚之士民也【説苑孙叔敖为楚令尹一国吏民皆来贺有一老父衣麤衣冠白冠后来吊孙叔敖正衣冠而出见之谓老父曰楚王不知臣不肖使臣受吏民之垢人尽来贺子独后来吊岂有説乎父曰有説身已贵而骄人者民去之位已髙而擅权者君恶之禄已厚而不知足者患处之孙叔敖再拜曰敬受命愿闻余教父曰位已髙而意益下官益大而心益小禄已厚而愼不敢取君谨守此三者足以治楚矣】
　　庄子肩吾问于孙叔敖曰子三为令尹而不荣华三去之而无忧色吾始也疑子今视子之鼻闲栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉且不知其在彼乎其在我乎其在彼邪亡乎我在我邪亡乎彼方将踌躇方将四顾何暇至乎人贵人贱哉仲尼闻之曰古之眞人知者不得説美人不得滥盗人不得劫伏戏黄帝不得友死生亦大矣而无变乎已况爵禄乎若然者其神经乎大山而无介入乎渊泉而不濡处卑细而不惫充满天地既以与人已愈有
　　史记优孟者故楚之乐人也长八尺多辩常以谈笑讽谏楚庄王之时有所爱马衣以文绣置之华屋之下席以露牀啗以枣脯马病肥死使羣臣丧之欲以棺椁大夫礼葬之左右争之以为不可王下令曰有敢以马諌者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼葬之薄请以人君礼葬之王曰何如对曰臣请以雕玉为棺文梓为椁梗枫橡樟为题凑发甲防为穿圹老弱负土齐赵陪位于前韩魏翼衞其后庙食太牢奉以万户之邑诸侯闻之皆知大王贱人而贵马也王曰寡人之过一至此乎为之奈何优孟曰请为大王六畜葬之以垅灶为椁铜歴为棺赍以姜枣荐以木兰祭以粳稻衣以火光葬之于人腹肠于是王乃使以马属太官无令天下久闻也楚相孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子竆困负薪逢优孟与言曰我孙叔敖之子也父且死时属我贫困往见优孟优孟曰若无逺有所之即为孙叔敖衣冠抵掌谈语岁余像孙叔敖庄王左右不能别也庄王置酒优孟前为寿庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言愼无为楚相不足为也如孙叔敖之为楚相尽忠为廉以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为廉吏奉法守职竟死不敢为非廉吏安可为也楚相孙叔敖持廉至死方今妻子竆困负薪而食不足为也于是庄王谢优孟乃召孙叔敖子封之寝邱四百户以奉其祀后十世不絶【○敷辞艳美描写优孟衣冠如画工之肖物　列子孙叔敖疾将死戒其子曰王亟封我矣吾不受也为我死王则封汝汝必无受利地楚越之闲有寝邱者此地不利而名甚恶楚人鬼而越人禨可长有者唯此也孙叔敖死王果以美地封其子子辞而不受请寝邱与之至今不失　韩非子楚庄王既胜狩于河雍归而赏孙叔敖孙叔敖请汉闻之地沙石之处楚邦之法禄臣再世而收地唯孙叔敖独在此不以其邦为收者瘠也故九世而祀不絶故曰善建不抜善抱不脱子孙以其祭祀世世不辍孙叔敖之谓也】
　　孙叔敖碑楚相孙君讳饶字叔敖本是县人也君受纯灵之精怀絶世之材有大贤次圣之质少见枝首虵对其母泣吾将死母问其故曰吾闻见枝首虵者死今日见之母曰若奈之何吾【杀通】行数十步念独吾死可空复令他人见之死为因埋掩其荆【刑作形】母曰若无忧焉其阴德善遂为父母九族所异及其为相布政以道考天象之度敬授民时【聚同】藏于山殖物于薮宣导川谷波【被通】障源湶【泉同】溉灌泽堤防湖浦以为池沼钟天地之美收九【泽同】之利以慇【殷同】润国家家富人喜【喜同】优噡【赡同】乐业式序在朝野无螟□【】丰年蕃庶人有曽闵贞孝之行四民美好从容中节髙梱改币一朝而化其忧国忘私乘马三秊不别牝牡继髙阳重黎五【伍通】举子文之统其忠信廉勇礼乐文章轨仪同制其富国充民明天时尽地力霆坚禹稷不能逾也专国权宠而不荣华一旦可得百金至于殁齿而无分铢之蓄破玊玦不以寳财遗子孙终始若失去不善如絶弦辟患害于无刑【形通】彻节髙义敦良奇介自曹臧孤竹吴札子罕之伦不能骖也生于季末仕于灵王立溷浊而澄清处幽暗而照明其遗武余典恨不与戏皇帝代同世世为列姃【姬同】国在朝廷其意常墨墨若冠章甫而坐涂炭也病其临防将无棺椁令其子曰优孟曽许千金贷吾孟故楚之乐长与相君相善虽言千金实不贷也防后数秊庄王置酒以为乐优孟乃言孙君相楚之功即慨慷高歌曲曰贪吏而不可为而可为廉吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困竆披褐而负薪贪吏常苦富廉吏常苦贫独不见楚相孙叔敖廉洁不受钱涕泣数行若投首王王心感动觉悟问孟孟具列对即来其子而加封焉子辞父有命如楚不忘亡臣社稷图而欲有赏必于潘国下湿墝埆人所不贪遂封潘乡【○是碑立于汉延熹三年失作者姓名所载叔敖德业最详而优孟一歌与史传迥异或谓非此碑将不知叔敖之讳然传所称蔿艾猎又何等也】
　　国语庄王使士亹傅大子葴辞曰臣不材无能益焉王曰赖子之善善之也对曰夫善在大子大子欲善善人将至若不欲善善则不用故尧有丹朱舜有商均啓有五观汤有大甲文王有管蔡是五王者皆元德也而有奸子夫岂不欲其善不能故也若民烦可敎训蛮夷戎翟其不賔也久矣中国所不能用也王防使傅之问于申叔时叔时曰敎之春秋而为之耸善而抑恶焉以戒劝其心敎之世而为之昭明德而废幽昏焉以休惧其动敎之诗而为之道广显德以耀明其志敎之礼使知上下之则敎之乐以疏其秽而鎭其浮敎之令使访物官敎之语使明其德而知先王之务用明德于民也敎之故志使知废兴者而戒惧焉敎之训典使知族类行比义焉若是而不从动而不悛则文咏物以行之求贤良以翼之悛而不摄则身勤之多训典刑以纳之务愼敦笃以固之摄而不彻则明施舍以道之忠明久长以道之信明度量以道之义明等级以道之礼明恭俭以道之孝明敬戒以道之事明慈爱以道之仁明昭利以道之文明除害以道之武明精意以道之罚明正德以道之赏明齐肃以耀之临若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以临监之勤勉以劝之孝顺以纳之忠信以发之德音以扬之敎备而不从者非人也其可兴乎夫子践位则自则敬不则赧韩非子荆庄王有茅门之法曰羣臣大夫诸公子入朝马蹄践霤者廷尉斩其辀戮其御于是太子入朝马蹄践霤廷尉斩其辀戮其御太子怒入为王泣曰为我诛戮廷尉王曰法者所以敬宗庙尊社稷故能立法从令尊敬社稷者社稷之臣也焉可诛也夫犯法废令不尊敬社稷者是臣乘君而下尚校也臣乘君则主失威下尚校则上位危威失位危社稷不守吾将何以遗子孙于是太子乃还走避舍露宿三日北面再拜请死罪一曰楚王急召太子楚国之法车不得至于茆门天雨廷中有潦太子遂驱车至于茆门廷理曰车不得至茆门非法也太子曰王召急不得须无潦遂驱之廷理举殳而击其马败其驾太子入为王泣曰廷中多潦驱车至茆门廷理曰非法也举殳击臣马败臣驾王必诛之王曰前有老主而不逾后有储主而不属是眞吾守法之臣也乃益爵二级而开后门出太子勿复过【説苑楚庄王之时太子车立于茅门之外少师庆逐之太子怒入谒王曰少师庆逐臣之车王曰舍之老君在前而不逾少君在后而不豫是国之寳臣也】　楚庄王欲伐越杜子谏曰王之伐越何也曰政乱兵弱杜子曰臣患之智如目也能见百步之外而不能自见其睫王之兵自败于秦晋丧地数百里此兵之弱也庄蹻为盗于境内而吏不能禁此政之乱也王之弱乱非越之下也而欲伐越此智之如目王乃止故知之难不在见人在自见故曰自见之谓明【○庄王丧地于秦晋其事未闻　韩诗外传楚庄王寝疾之曰河为祟大夫曰请用牲庄王曰止古者圣王之祭不过望濉漳江汉楚之望也寡人虽不德河非所获罪也遂不祭三日而疾有瘳孔子闻之曰楚庄王之霸其有方矣制节守职反身不贰其霸不亦宜乎诗曰嗟嗟保介庄王之谓也○此左传楚昭王事　琴操楚商梁出游九臯之泽览渐水之台引罘罝周于荆山临曲池而渔疾风霣雹雷电奄冥大水四起霹雳下臻矍然而惊其仆曰孤虚设张八宿相望荧惑干角五星失行此国之大变也君其返国矣于是商梁反室援琴叹之韵声激发象霹雳之声故曰霹雳引或曰商梁即楚庄王声误也　异记楚庄王时宫人一旦而化为野蛾飞去史记二十三年庄王防子共王审立】
　　左传【成公】三年春诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸邱舆皇戍如楚献捷　晋人归楚公子谷臣与连尹襄老之尸于楚以求知防于是荀首佐中军矣故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓使归即戮君之惠也臣实不才又谁敢怨王曰然则德我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢德王曰子归何以报我对曰臣不任受怨君亦不任受德无怨无德不知所报王曰虽然必告不谷对曰以君之灵累臣得归骨于晋寡君之以为戮死且不朽若从君之惠而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也王曰晋未可与争重为之礼而归之荀防之在楚也郑贾人有将寘诸褚中以出既谋之未行而楚人归之贾人如晋荀防善视之如实出己贾人曰吾无其功敢有其实乎吾小人不可以厚诬君子遂适齐
　　楚成王在位四十余年无日不以争霸为事召陵之防楚人敛翼及齐桓公没遂越汉东以陵上国晋文公为城濮之战以挫之楚氛始息伺衅则起势阻则退鸷伏狐攫战守竝用其才类有能过人者而防不能得志于中国则中国之有霸故也及乎穆王弑立而中国少衰矣楚得肆其诈力以蚕食小国江六之区骚然不宁既而晋襄即世益复不支穆王于是乘闲窃发观兵汝颍之上陈蔡郑宋靡然服从其图北方也鋭于成王矣夫穆王蠭目豺声其残忍不亚于父其远畧未必及也然而战胜攻取师出必利其故何与晋灵公少赵盾专政秦晋日战楚反休息盾也弗能和辑国家务为杀戮处父姑射之伦相继死亡焉晋之不在诸侯也夫人而知之矣荆蛮伺隙谁其御之厥貉之防宋人望风而服固其宜也天祐其衷穆王陨命晋是以稍得息肩而从楚者渐服穆若不死野战伏尸恐不俟郑伯牵羊之日也庄王初立外有庸濮之忧内有仪燮之乱方拥姬抱女身坐钟鼓之闲晋不能于此时谋楚坐而失时暨乎三年之后庄则奋发有为蒙故业进贤人修甲兵筑城郭辰陵之役诸侯俛首而请从焉经无贬辞説春秋者至此竟以霸目楚子矣呜呼病霸者楚也一旦而予楚以霸圣人岂得已哉晋自灵公无道防盟皆出于大夫文襄之业遂衰然犹曰晋侯弱故也诸侯失望久矣至于成公之立国有长君执鲁伐陈声罪讨贰春秋犹有幸焉而究之陈郑之郊无岁不有楚患曰政由赵氏成公犹灵公也在位不永志弗克终彼楚庄王者深谋远畧非穆王俦也晋方多故奚堪与敌邪楚欲效桓文之事故强为仁义之言其于陈也既县而复封之则曰不贪其富于是乎释陈而得陈矣其于郑也既入而复和之则曰其君下人于是乎释郑而得郑矣其于宋也既困而复盟之则曰尔无我虞于是乎释宋而得宋矣邲战不竞晋国震惊清邱弗信衞人渝盟庄王至此尚何惮于晋乎知三国之不可取而不取以德为威诸夏尽得故申叔不贺而献蹊田之喻子反在师而受登牀之盟君臣之闲若有成谋操之舍之总以收中国之霸权而已信哉晋人之料楚也栾武子曰楚自克庸以来其君不骄随武子曰民不罢劳君无怨讟楚庄之不可与敌也晋固已知之矣知之而不能避之是诸卿之智不若楚一嬖人也宁可归罪于彘子哉


　　绎史卷五十七
<史部,纪事本末类,绎史>
　　钦定四库全书
　　绎史卷五十八　　　　灵壁县知县马骕撰晋灭赤狄【长狄之亡】
　　左传【文公十一年】鄋瞒侵齐遂伐我公使叔孙得臣追之吉侯叔夏御庄叔緜房甥为右富父终甥驷乘冬十月甲午败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏斑御皇父充石公子谷甥为右司寇牛父驷乘以败狄于长邱获长狄缘斯皇父之二子死焉宋公于是以门赏耏斑使食其征谓之耏门晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡【○杜注云荣如以鲁桓十六年死至宣十五年一百三歳其兄犹在传言既长且寿有异于人此注最妙】
　　谷梁传不言帅师而言败何也直败一人之辞也一人而曰败何也以众焉言之也传曰长狄也弟兄三人佚宕中国瓦石不能害叔孙得臣最善射者也射其目身横九畞断其首而载之眉见于轼然则何为不言获也曰古者不重创不禽二毛故不言获为内讳也其之齐者王子成父杀之则未知其之晋者也【公羊传狄者何长狄也兄弟三人一者之齐一者之鲁一者之晋其之齐者王子成父杀之其之鲁者叔孙得臣杀之则未知其之晋者也其言败何大之也其日何大之也其地何大之也何以书记异也已上长狄之亡】
　　左传【宣公六年】秋赤狄伐晋围怀及邢邱晋侯欲伐之中行桓子曰使疾其民以盈其贯将可殪也周书曰殪戎殷此类之谓也　【七年】赤狄侵晋取向阴之禾　【十一年】晋郤成子求成于众狄众狄疾赤狄之役遂服于晋秋会于欑函众狄服也是行也诸大夫欲召狄郤成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎【谷梁传不　十五言及外狄　年】潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔衞衞人归诸晋晋人杀之
　　公羊传潞何以称子潞子之为善也躬足以亡尔虽然君子不可不记也离于夷狄而未能合于中国晋师伐之中国不救狄人不有是以亡也【谷梁传灭国有三术中国谨日卑国月夷狄不日其曰潞子婴儿贤也】
　　左传晋侯赏桓子狄臣千室亦赏士伯以瓜衍之县曰吾获狄土子之功也微子吾丧伯氏矣羊舌职説是赏也曰周书所谓庸庸祗祗者谓此物也夫士伯庸中行伯君信之亦庸士伯此之谓明德矣文王所以造周不是过也故诗曰陈锡载周能施也率是道也其何不济十六年春晋士防帅师灭赤狄甲氏及留吁铎辰三
　　月献狄俘晋侯请于王戊申以黻冕命士防将中军且为大傅于是晋国之盗逃奔于秦羊舌职曰吾闻之禹称善人不善人远此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也【列子晋国苦盗有郄雍者能视盗之貌察其眉睫之闲而得其情晋侯使视盗千百无遗一焉晋侯喜告赵文子曰吾得一人而一国盗为尽矣奚用多为文子曰吾君恃伺察而得盗盗不尽矣且郄雍必不得其死焉俄而羣盗谋曰吾所竆者郄雍也遂共盗而残之晋侯间之大骇立召文子而告之曰果如子言郄雍死矣然取盗何方文子曰周谚有言察见渊鱼者不祥智料隐匿者有殃且君欲无盗莫若举贤而任之而敎明于上化行于下民有耻心则何盗之为于是用随会知　成公政而羣盗奔秦焉　　三年】晋郤克衞孙良夫伐廧咎如讨赤狄之余焉廧咎如溃上失民也
　　狄自春秋以来世为诸国患东则齐当其冲南则郑当其冲东南则偪衞西南则界晋一盛于庄闵之际而齐桓公救邢衞以攘之再盛于僖文之际而晋襄公败箕以创之中国之有霸狄所惮也齐桓衰而狄炽则救齐以伐衞党叔带以伐周闲晋文公之有郑虞以侵齐乘衞成公之初归以围衞四十余年未尝挫也晋襄没而狄逞则侵齐而又越齐以及鲁伐衞而又逾衞以及宋狄之无将较昔为甚侨如之获春秋大之然止能殄其一种未克灭其族类也及乎宣公之世狄势亦分盖众狄之中赤狄最彊而赤狄之中潞氏为大比岁侵齐晋人惧焉欑函之会先离其党闲酆舒之不臣遂灭潞而有其土次及甲氏畱吁铎辰之属除恶务尽无俾遗种晋之于赤狄也能歼其类矣虽然酆舒之为乱也伤君目杀夫人其罪在下舒也奔衞潞氏之乱靖矣灭其国而以其君归非定潞氏实利之焉蹊田夺牛之讥晋能免乎林父士会之帅师经皆不书至于伐廧咎如郤克孙良夫又具书不书而贬在晋具书而贬并及衞矣于斯时也楚庄围宋宋人告急不能出鋭师以争诸侯而方沾沾赤狄以逞其志晋其不竞矣乎













　　绎史卷五十八
　　钦定四库全书
　　绎史卷五十九　　　　灵壁县知县马骕撰晋齐靡筓之役
　　【搜神记齐惠公之妾萧同叔子见御有身以其贱不敢言也取薪而生顷公于野又不敢举也有貍乳而鹯覆之人见而收因名曰无野是为顷公】
　　左传【宣公】十三年春齐师伐莒莒恃晋而不事齐故也十七年春晋侯使郤克徴防于齐齐顷公帷妇人使观之郤子登妇人笑于房献子怒出而誓曰所不此报无能渉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固晏弱蔡朝南郭偃会及敛盂髙固逃归【史记景公八年使郤克于齐齐顷公母从楼上观而笑之所以然者郤克偻而鲁使蹇卫使眇故齐亦令人如之以导客郤克怒归至河上曰不报齐者河伯视之至国请君欲伐齐景公问知其故曰子之怨安足以烦国弗听】谷梁传季孙行父秃晋郤克眇卫孙良父跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不说而去相与立胥闾而语移日不解齐人有知之者曰齐之患必自此始矣【○此传原在成元年之末今移于此】左传夏会于断道讨贰也盟于卷楚辞齐人晋人执晏弱于野王执蔡朝于原执南郭偃于温苖贲皇使见晏桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故髙子及敛盂而逃夫三子者曰若絶君好宁归死焉为是犯难而来吾若善逆□以怀来者吾又执之以信齐沮吾不既过矣乎过而不改而又久之以成其悔何利之有焉使反者得辞而害来者以惧诸侯将焉用之晋人缓之逸【谷梁传同者有同也同外楚也】　秋八月晋师还范武子将老召文子曰燮乎吾闻之喜怒以类者鲜易者实多诗曰君子如怒乱庻遄沮君子如祉乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎尔从二三子唯敬乃请老郤献子为政
　　国语郤献子聘于齐齐顷公使妇人观而笑之郤献子怒归请伐齐范武子退自朝曰燮乎吾闻之千人之怒必获毒焉夫郤子之怒甚矣不逞于齐必发诸晋国不得政何以逞怒余将致政焉以成其怒无以内易外也尔勉从二三子以承君命唯敬乃老　范文子莫退于朝武子曰何莫也对曰有秦客廋辞于朝大夫莫之能对也吾知三焉武子怒曰大夫非不能也让父兄也尔童子何知而三掩人于朝吾不在晋国亡无日矣击之以杖折委筓
　　左传十八年春晋侯卫大子臧伐齐至于阳谷齐侯会晋侯盟于缯以公子彊为质于晋晋师还蔡朝南郭偃逃归　夏公使如楚乞师欲以伐齐楚庄王卒楚师不出既而用晋师楚于是乎有蜀之役【公羊传何以不书葬呉楚之君不书葬辟其号也　谷梁传夷狄不卒卒少进也卒　成公而不日日少进也日而不言正不正简之也　　元年】为齐难故作丘甲【公羊传何以书讥何讥尔讥始丘使也　谷梁传作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也丘作甲非正也】　闻齐将出楚师夏盟于赤棘　冬臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞　二年春齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼓士陵城三日取龙遂南侵及巢丘卫侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有【阙文失新筑战事】石成子曰师败矣子不少湏众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已
　　新书礼天子之乐宫县诸侯之乐轩县大夫直县士有琴瑟叔于奚者卫之大夫也曲县者卫君之乐礼也繁缨者君之驾饰也齐人攻卫叔于奚率师逆之大败齐师卫于是赏以温叔于奚辞温而请曲县繁缨以朝卫君许之孔子闻之曰惜也不如多与之邑夫乐者所以载国国者所以载君彼乐亡而礼从之礼亡而政从之政亡而国从之国亡而君从之惜也不如多与之邑左传孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乗郤子曰此城濮之赋也有先君之明与先大夫之肃故防克于先大夫无能为役请八百乗许之郤克将中军士燮佐上军栾书将下军韩厥为司马以救鲁卫臧宣叔逆晋师且道之季文子帅师会之及卫地韩献子将斩人郤献子驰将救之至则既斩之矣郤子使速以徇告其仆曰吾以分谤也【国语靡筓之役韩献子将斩人郤献子驾将救之至则既斩之矣郤献子请以徇其仆曰子不将救之乎献子曰敢不分谤乎】
　　韩非子靡筓之役韩献子将斩人郄献子闻之驾徃救之比至则已斩之矣郄子因曰胡不以殉其仆曰曩不将救之乎郄子曰吾敢不分谤乎或曰郄子言不可不察也非分谤也韩子之所斩也若罪人则不可救救罪人法之所以败也法败则国乱若非罪人而劝之以殉劝之以殉是重不辜也重不辜民所以起怨者也民怨则国危郄子之言非危则乱不可不察也且韩子之所斩若罪人郄子何分焉斩若非罪人则已斩之矣而郄子乃至是韩子之谤已成而郄且后至也夫郄子曰以殉不足以分斩人之谤而又生殉之谤是何言分谤也昔者纣为炮烙崇侯恶来又曰斩渉者之胫也奚分于纣之谤且民之望于上也甚矣韩子弗得且望郄子之得之也今郄子俱弗得则民絶望于上矣故曰郄子之言非分谤也益谤也且郄子之徃救罪也以韩子为非也不道其所以为非而劝之以殉是使韩子不知其过也夫下使民望絶于上又使韩子不知其失吾未得郄子之所以分谤者也　【此论甚快】
　　左传师从齐师于莘六月壬申师至于靡筓之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐髙固入晋师桀石以投人禽之而乘其车系桑本焉以徇齐垒曰欲勇者贾余余勇癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而朝食不介马而驰之郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左幷辔右援枹而鼓马逸不能止师从之齐师败绩逐之三周华不注韩厥梦子舆谓已曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张丧车从韩厥曰请寓乘从左右皆肘之使立于后韩厥俛定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出毎出齐师以帅退入于狄卒狄卒皆抽戈楯冒之以入于卫师卫师免之遂自徐闗入齐侯见保者曰勉之齐师败矣辟女子女子曰君免乎曰免矣曰鋭司徒免乎曰免矣曰茍君与吾父免矣可若何乃奔齐侯以为有礼既而问之辟司徒之妻也予之石窌晋师从齐师入自丘舆击马陉齐侯使賔媚人赂以纪甗玉磬与地不可则听客之所为賔媚人致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其毋乃非德类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树德而济同欲焉五伯之覇也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒挠败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲昵也子若不许雠我必甚唯子则又何求子得其国寳我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁卫请若茍有以借口而复于寡君君之恵也敢不唯命是聼禽郑自师逆公秋七月晋师及齐国佐盟于爰娄使齐人归我汶阳之田公会晋师于上鄍赐三帅先路三命之服司马司空舆帅候正亚旅皆受一命之服【国语靡筓之役郤献子伤曰余病喙张侯御曰三军之心在此车矣其耳目在于旗鼓车无退表鼓无退声军事集矣吾子忍之不可以言病受命于庙受脤于社甲胄而效死戎之政也病未若死祗以解志乃左幷辔右援枹而鼔之马逸不能止三军从之齐师大败逐之三周华不注之山　纪年晋景公十一年齐国佐来献玉磬纪公之甗○杜氏曰即左传所谓賔媚人也纪年所记多与左传符同】
　　公羊传曹无大夫公子手何以书忧内也君不使乎大夫此其行使乎大夫何佚获也其佚获奈何师还齐侯晋郤克投防逡廵再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不及逢丑父曰吾赖社稷之神灵吾君已免矣郤克曰欺三军者其法奈何曰法斮于是斮逢丑父己酉及齐国佐盟于袁娄曷为不盟于师而盟于袁娄前此者晋郤克与臧孙许同时而聘于齐萧同侄子者齐君之母也踊于棓而闚客则客或跛或眇于是使跛者迓跛者使眇者迓眇者二大夫出相与踦闾而语移日然后相去齐人皆曰患之起必自此始二大夫归相与率师为鞌之战齐师大败齐侯使国佐如师郤克曰与我纪侯之甗反鲁卫之侵地使耕者东亩且以萧同侄子为质则吾舍子矣国佐曰与我纪侯之甗请诺反鲁卫之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战壹战不胜请再再战不胜请三三战不胜则齐国尽子之有也何必以萧同侄子为质揖而去之郤克眣鲁卫之使使以其辞而为之请然后许之逮于袁娄而与之盟汶阳田者何鞌之赂也
　　谷梁传其日或曰日其战也或曰日其悉也曹无大夫其曰公子何也以吾之四大夫在焉举其贵者也鞌去国五百里爰娄去国五十里一战緜地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙敖郤献子齐有以取之也爰娄在师之外郤克曰反鲁卫之侵地以纪侯之甗来以萧同侄子之母为质使耕者皆东其亩然后与子盟国佐曰反鲁卫之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是而与之盟
　　左传九月卫穆公卒晋三子自役吊焉哭于大门之外卫人逆之妇人哭于门内送亦如之遂常以葬　晋师归范文子后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉【国语靡筓之役郤献子师胜而反范文子后入武子曰燮乎女亦知吾望尔也乎对曰夫师郤子之师也其事臧若先则恐国人之属耳目于我也故不敢武子曰吾知免矣　靡筓之役郤献子见公曰子之力也夫对曰克也以君命命三军之士三军之士用命克也何力之有焉范文子见公曰子之力也夫对曰燮也受命于中军以命上军之士上军之士用命燮也何力之有焉栾武子见公曰子之力也夫对曰书也受命于上军以命下军之士下军之士用命书也何力之有焉】　宣公使求好于楚庄王卒宣公薨不克作好公即位受盟于晋会晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无德以及逺方莫如恵恤其民而善用之乃大戸已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙徃辞曰楚逺而久固将退矣无功而受名臣不敢楚侵及阳桥孟孙徃请赂之以执斵执鍼织纴皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乘楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈其是之谓矣【公羊传此楚公子婴齐也其称人何得一贬焉尔　谷梁传楚无大夫其曰公子何也婴齐亢也楚其称人何也于是而后公得其所也防与盟同月则地防不地盟不同月则地会地盟此其地会地盟何也以公得所申其事也今之屈向之骄也】　楚师及宋公衡逃归臧宣叔曰衡父不忍数年之不宴以弃鲁国国将若之何谁居后之人必有任是夫国弃矣是行也晋辟楚畏其众也君子曰众之不可以己也大夫为政犹以众克况明君而善用其众乎大誓所谓商兆民离周十人同者众也晋侯使巩朔献齐防于周王弗见使单襄公辞焉曰蛮夷戎狄不式王命滛湎毁常王命伐之则有献防王亲受而劳之所以惩不敬劝有功也兄弟甥舅侵败王略王命伐之告事而已不献其功所以敬亲昵禁滛慝也今叔父克遂有功于齐而不使命卿镇抚王室所使来抚余一人而巩伯实来未有职司于王室又奸先王之礼余虽欲于巩伯其敢废旧典以忝叔父夫齐甥舅之国也而大师之后也宁不亦滛从其欲以怒叔父抑岂不可谏诲士庄伯不能对王使委于三吏礼之如侯伯克敌使大夫告庆之礼降于卿礼一等王以巩伯宴而私贿之使相告之曰非礼也勿籍　【三年】夏公如晋拜汶阳之田秋叔孙侨如围棘取汶阳之田棘不服故围之【公羊传棘者何汶阳之不服邑也其言围之何不听也】　冬十一月晋侯使荀庚来聘且寻盟卫侯使孙良夫来聘且寻盟公问诸臧宣叔曰中行伯之于晋也其位在三孙子之于卫也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得为次国晋为盟主其将先之丙午盟晋丁未盟卫礼也【公羊传此聘也其言盟何聘而言盟者寻旧盟也　谷梁传其日公也来聘而求盟不言及者以国与之也不言其人亦以国与之也不言求两欲之也】　齐侯朝于晋将授玉郤克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也【国语靡筓之役也郤献子伐齐齐侯来献子以得陨命之礼曰寡君使克也不腆敝邑之礼为君之辱敢归诸下执政以憖御人苖棼皇曰郤子勇而不知礼矜　四其伐而耻国君其与防何　　年】夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止　【五年】夏晋荀首如齐逆女故宣伯餫诸谷　宋公子围为质于楚而归华元享之请鼓噪以出鼓噪以复入曰习攻华氏宋公杀之　冬同盟于虫牢郑服也诸侯谋复会宋公使向为人辞以子灵之难【六年】二月季文子以鞌之功立武宫非礼也听于人以
　　救其难不可以立武立武由己非由人也【公羊传武宫者何武公之宫也立者何立者不宜立也立武宫非礼也　谷梁传立者不宜立也】　三月晋伯宗夏阳说卫孙良夫相郑人伊雒之戎陆浑蛮氏侵宋以其辞防也师于鍼卫人不保说欲袭卫曰虽不可入多俘而归有罪不及死伯宗曰不可卫唯信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴　晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近寳公室乃贫不可谓乐公说从之夏四月丁丑晋迁于新田　子叔声伯如晋命伐宋秋孟献子叔孙宣伯侵宋晋命也　楚子重伐郑郑从晋故也冬季文子如晋贺迁也　晋栾书救郑与楚师遇于
　　绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知　子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎　【七年】郑子良相成公以如晋见且拜师　【八年】春晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧妃耦而况覇主覇主将德是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之
　　公羊传来言者何内辞也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地【谷梁传于齐缓辞也不使尽我也】
　　史记齐顷公朝晋欲尊王晋景公晋景公不敢受乃归归而顷公防苑囿薄赋敛振孤问疾虚积聚以救民民亦大说厚礼诸侯竟顷公卒百姓附诸侯不犯【説苑夫福生于隠约而祸生于得意齐顷公是也齐顷公桓公之子孙也地广民众兵强国富又得覇者之余尊骄蹇怠傲未尝肯出会同诸侯乃兴师伐鲁反败卫师于新筑轻小嫚大之行甚俄而晋鲁徃聘以使者戏二国怒归求党与助得卫及曹四国相辅期战于鞍大败齐师获齐顷公斩逢丑父于是戄然大恐赖逢丑父之欺奔逃得归吊死问疾七年不饮酒不食肉外金石丝竹之声逺妇女之色出会与盟卑下诸侯国家内得行义声问震乎诸侯所亡之地弗求而自为来尊宠不武而得之可谓能诎免变化以致之故福生于隠约而祸生于得意此得失之効也】
　　左传晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣　晋侯使申公巫臣如呉假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎　【九年】为归汶阳之田故诸侯贰于晋晋人惧防于蒲以寻马陵之盟季文子谓范文子曰德则不竞寻盟何为范文子曰勤以抚之宽以待之坚彊以御之明神以要之柔服而伐贰德之次也是行也将始防呉呉人不至　楚人以重赂求郑郑伯防楚公子成于邓　秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之非礼也兵交使在其间可也楚子重侵陈以救郑
　　谷梁传不言战以郑伯也为尊者讳耻为贤者讳过为亲者讳疾
　　左传冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之闲而楚克其三都无备也夫诗曰虽有丝麻无弃菅蒯虽有姬姜无弃憔悴凡百君子莫不代匮言备之不可以已也【谷梁传其日莒虽夷狄犹中国也大夫溃莒而之楚是以知其上为事也恶之故谨而日之也】郑人围许示晋不急君也是则公孙申谋之曰我出
　　师以围许为将改立君者而纾晋使晋必归君　【十年】卫子叔黑背侵郑晋命也　郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立大子州蒲以为君而会诸侯伐郑郑子罕赂以襄钟子然盟于修泽子驷为质辛巳郑伯归　郑伯讨立君者戊申杀叔申叔禽君子曰忠为令德非其人犹不可况不令乎　【十三年】六月丁夘夜郑公子班自訾求入于大宫不能杀子印子羽反军于市己巳子驷帅国人盟于大宫遂从而尽焚之杀子如子駹孙叔孙知
　　晋自灵成以来再世不竞及景公嗣位初年而当楚庄之覇邲之役败伤孔甚于以振救之亦诚难矣是冬有清邱之盟其载书曰恤病讨贰未防宋伐陈卫救之不讨贰也楚伐宋晋不救不恤病也不实其言春秋恶之继而为断道之盟先是四国之大夫同时聘齐客则或跛或眇或秃或偻萧同叔子登台而笑之四子者怒而踦闾为谋是防也齐使见执兵端见矣惧晋者曰诸侯离心私憾复构晋至此其益衰乎幸晋者曰楚庄陨命诸夏改图晋庻防其再振焉乃楚共虽弱则又中国一劲敌也阳桥之役悉师入援侵卫伐鲁公衡为质惟时十三国之君公若而人卿大夫若而人靡然而从于蜀虽成之盟薄穆之厥貉庄之辰陵于今为烈焉是役也诸侯畏晋而溃盟晋亦惧众而避楚盖以晋人之战胜方新楚子之甲兵正鋭两大之形为相当矣然鞌之战为妇人之笑辱也其辞则曰以大国朝夕释憾于鲁卫则为鲁卫动矣而鲁卫附晋矣袁娄之盟纪甗入晋汶阳入鲁齐欲尊王于晋而晋不受两君且同堂矣而齐附晋矣蜀盟之从楚也偶压于势嗣是北方之诸侯实多慕晋中惟摄乎大国而反覆持两端者一郑耳是后两国之兵多为争郑也虫牢马陵以前郑在晋故楚伐之蒲以后郑在楚故晋伐之郑服而为防则虫牢称善救郑而为防则马陵尤善至于蒲之防乃晋人惧贰而寻盟也其年耄其志衰矣释楚囚以求成大子监国命亦不长楚人乗衅以伐莒郑人狎侮而围许晋亦弗敢问焉惟惴惴于仪商之使庻大国之息我甲兵尔晋德其衰乎共方盛年而景公即世是以晋无如楚何也


</div>
    <div class="pagination">
<a href="绎史_page27.html">上一页</a><span>...</span><a href="绎史_page23.html">23</a><a href="绎史_page24.html">24</a><a href="绎史_page25.html">25</a><a href="绎史_page26.html">26</a><a href="绎史_page27.html">27</a><span class="current-page">28</span><a href="绎史_page29.html">29</a><a href="绎史_page30.html">30</a><a href="绎史_page31.html">31</a><a href="绎史_page32.html">32</a><a href="绎史_page33.html">33</a><span>...</span><a href="绎史_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
