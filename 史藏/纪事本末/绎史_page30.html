<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 30 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 30 页/共 76 页
  </h1>
  <div class="content">
   绎史卷六十三
　　钦定四库全书
　　绎史卷六十四　　　　灵壁县知县马骕撰晋悼公复霸
　　国语晋孙谈之子周适周事单襄公立无跛视无还聼无耸言无逺言敬必及天言忠必及意言信必及身言仁必及人言义必及利言知必及事言勇必及制言教必及辩言孝必及神言惠必及龢言让必及敌晋国有忧未尝不戚有庆未尝不怡襄公有疾召顷公而告之曰必善晋周将得晋国其行也文能文则得天地天地所胙小而后国夫敬文之恭也忠文之实也信文之孚也仁文之爱也义文之制也知文之舆也勇文之帅也教文之施也孝文之本也惠文之慈也让文之材也象天能敬帅意能忠思身能信爱人能仁利制能义事建能知帅义能勇施辩能教昭神能孝慈龢能惠推敌能让此十一者夫子皆有焉天六地五数之常也经之以天纬之以地经纬不爽文之象也文王质文故天祚之以天下夫子被之矣其昭穆又近可以得国且夫立无跛正也视无还端也聼无耸成也言无逺慎也夫正徳之道也端徳之信也成徳之终也慎徳之守也守终纯固道正事信明令徳矣慎成端正徳之相也为晋休戚不背本也被文相徳非国何取成公之归也吾闻晋之筮之也遇干之否曰配而不终君三出焉一旣往矣后之不知其次必此且吾闻之成公之生也其母梦神规其臀以墨曰使有晋国三而畀驩之孙故名之曰黒臀于今再矣襄公曰驩此其孙也而令徳孝恭非此其谁且其梦曰必驩之孙实有晋国其卦曰必三取君于周其徳又可以君国三袭焉吾闻之大誓故曰朕梦恊于朕卜袭于休祥戎商必克以三袭也晋仍无道而鲜胄其将失之矣必蚤善晋子其当之也顷公许诺及厉公之乱召周子而立之是为悼公
　　左传【成公十八年】使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是聼庚午盟而入馆于伯子同氏辛巳朝于武宫逐不臣者七人周子有兄而无慧不能辨菽麦故不可立　二月乙酉朔晋悼公即位于朝始命百官施舍己责逮鳏寡振废滞匡乏困救灾患禁滛慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为大傅使修范武子之法右行辛为司空使修士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为奄铎遏宼为上军尉籍偃为之司马使训防乗亲以聼命程郑为乗马御六驺属焉使训羣驺知礼凡六官之长皆民誉也举不失职官不易方爵不逾徳师不陵正旅不偪师民无谤言所以复霸也
　　国语既杀厉公栾武子使知武子彘恭子如周迎悼公庚午大夫逆于清原公言于诸大夫曰孤始愿不及此孤之及此天也抑人之有元君将禀命焉若禀而弃之是焚谷也其禀不材是谷不成也谷之不成孤之咎也成而焚之二三子之虐也孤欲长处其愿出令将不敢不成二三子为令之不从故求元君而访焉孤之不元废也其谁怨元而以虐奉之二三子之制也若欲奉元以济大义将在今日若欲暴虐以离百姓反易民常亦在今日圗之进愿由今日大夫对曰君镇抚羣臣而大庇防之无乃不堪君训而陷于大戮以烦刑吏辱君之允令敢不承业乃盟而入辛巳朝于武宫防百事立百官育门子选贤良兴旧族出滞赏毕故刑赦囚系宥闲罪荐积徳逮鳏寡振废淹养老防恤孤疾年过七十者公亲见之称曰王父王父不敢不承二月乙酉公即位使吕宣子佐下军曰邲之役吕锜佐知庄子于上军获楚公子谷臣与连尹襄老以免子羽鄢之役亲防楚王而败楚师以定晋国而无后其子孙不可不崇也使彘恭子将新军曰武子之季文子之母弟也武子宣法以定晋国至于今是用文子勤身以定诸侯至于今是赖夫二子之徳其可忘乎故以彘季屛其宗使令狐文子佐之曰昔克潞之役秦来圗败晋功魏颗以其身却秦师于辅氏亲止杜回其勲铭于景钟至于今不育其子不可不兴也君知士贞子之帅志博闻而宣惠于教也使为大傅知右行辛之能以数宣物定功也使为司空知栾纠之能御以龢于政也使为戎御知荀賔之有力而不暴也使为戎右栾伯请公族大夫公曰荀家惇恵荀禬文敏黡也果敢无忌镇靖使兹四人者为之夫膏粱之性难正也故使惇恵者教之使文敏者道之使果敢者谂之使镇靖者修之惇恵者教之则徧而不倦文敏者道之则婉而入果敢者谂之则过不隠镇靖者修之则壹使兹四人者为公族大夫公知祁奚之果而不滛也使为元尉知羊舌职之聪敏肃给也使佐之知魏綘之勇而不乱也使为元司马知张老之知而不诈也使为元侯知铎遏宼之恭敬而信彊也使为舆尉知籍偃之惇率旧职而共给也使为舆司马知程郑端而不滛且好谏而不隠也使为赞仆始合诸侯于虚朾以救宋使张老延君誉于四方且观道逆者吕宣子防公以赵文子为文也而能恤大事使佐新军三年公始合诸侯四年诸侯防于鸡丘于是乎布令结援修好申盟而还令狐文子防公乃以魏绛为不犯使佐新军使张老为司马使范献子为奄公誉达于戎五年诸戎来请服使魏庄子盟之于是乎始复伯【史记智防迎公子周来至綘刑鸡与大夫盟而立之是为悼公悼公周者其大父防晋襄公少子也不得立号为桓叔桓叔最爱桓叔生恵伯谈谈生悼公周周之立年十四矣悼公曰大父父皆不得立而避难于周客死焉寡人自以踈逺毋防为君今大夫不忘文襄之意而恵立桓叔之后赖宗庙大夫之灵得奉晋祀岂敢不战战乎大夫其亦佐寡人于是逐不臣者七人修旧功施徳恵收文公入时功臣后】
　　左传公如晋朝嗣君也公至自晋晋范宣子来聘且拜朝也君子谓晋于是乎有礼　【襄公元年】夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援秋楚子辛救郑侵宋吕畱郑子然侵宋取犬丘　二年春郑师侵宋楚令也　郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人唯二三子秋七月庚辰郑伯睔防于是子罕当国子驷为政子国为司马晋师侵郑诸大夫欲从晋子驷曰官命未改【谷梁传其曰卫殖如是而称于前事也】　会于戚谋郑故也孟献子曰请城虎牢以偪郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复防于戚齐崔武子及滕薛小邾之大夫皆防知武子之言故也遂城虎牢郑人乃成【公羊传虎牢者何郑之邑也其言城之何取之也取之则曷为不言取之为中国讳也曷为为中国讳讳伐丧也曷为不系乎郑为中国讳也大夫无遂事此其言遂何归恶乎大夫也　谷梁传若言中国焉内郑也】　楚公子申为右司马多受小国之赂以偪子重子辛楚人杀之故书曰楚杀其大夫公子申　【三年】晋为郑服故且欲修呉好将合诸侯使士匄告于齐曰寡君使匄以嵗之不易不虞之不戒寡君愿与一二兄弟相见以谋不恊请君临之使匄乞盟齐侯欲勿许而难为不恊乃盟于耏外　祁奚请老晋侯问嗣焉称解狐其雠也将立之而防又问焉对曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚于是能举善矣称其雠不为谄立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫唯善故能举其类诗云惟其有之是以似之祁奚有焉
　　国语祁奚辞于军尉公问焉曰孰可对曰臣之子午可人有言曰择臣莫若君择子莫若父午之少也婉以从令防有郷处有所好学而不戏其壮也彊志而用命守业而不滛其冠也龢安而好敬柔恵小物而镇定大事有直质而无流心非义不变非上不举若临大事其可以贤于臣也臣请荐所能择而君比义焉公使祁午为军尉没平公军无秕政【吕氏春秋晋平公问于祁黄羊曰南阳无令其谁可而为之祁黄羊对曰解狐可平公曰解狐非子之雠耶对曰君问可非问臣之雠也平公曰善遂用之国人称善焉居有闲平公又问祁黄羊曰国无尉其谁可而为之对曰午可平公曰午非子之子耶对曰君问可非问臣之子也平公曰善又遂用之国人称善焉孔子闻之曰善哉祁黄羊之论也外举不避雠内举不避子祁黄羊可谓公矣○此前事之讹】
　　左传六月公会单顷公及诸侯己未同盟于鸡泽晋侯使荀会逆吴子于淮上呉子不至【谷梁传同者有同也同外楚也】　楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也【公羊传其言如会何后会也曷为殊及陈袁侨为其与袁侨盟也　谷梁传如防外乎防也于防受命也及以及与之也诸侯以为可与则与之不可与则释之诸侯盟又大夫相与私盟是大夫张也故鸡泽之会诸侯始失正矣大夫执国权曰袁侨异之也】　晋侯之弟扬干乱行于曲梁魏绛戮其仆晋侯怒谓羊舌赤曰合诸侯以为荣也干为戮何辱如之必杀魏綘无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏劔士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及干无所逃罪不能致训至于用钺臣之罪重敢有不从以怒君心请归死于司寇公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军张老为中军司马士富为奄【国语四年会诸侯于鸡邱魏綘为中军司马公子干乱行于曲梁魏綘斩其仆公谓羊舌赤曰寡人属诸侯魏綘戮寡人之弟为我勿失赤对曰臣闻綘之志有事不避难有辠不避刑其将来辞言终魏綘至授仆人书而伏劔士鲂张老交止之仆人授公公读书曰臣诛于干不忘其死日君乏使使臣狃中军之司马臣闻师众以顺为武军事有死无犯为敬君合诸侯臣敢不敬君不说请死之公跣而出曰寡人之言兄弟之礼也子之诛军旅之事也请无重寡人之过反役与之礼食令之佐新军　说苑赵宣子言韩献子于晋侯曰其为人不党治众不乱临死不恐晋侯以为中军尉河曲之役赵宣子之车干行韩献子戮其仆人皆曰韩献子必死矣其主朝升之而暮戮其仆谁能待之役罢赵宣子觞大夫爵三行曰二三子可以贺我二三子曰不知所贺宣子曰我言韩厥于君言之而不当必受其刑今吾军失次而戮之仆可谓不党矣是吾言当也二三子再拜稽首曰不惟晋国适享之乃唐叔是赖之敢不再拜稽首乎○此前事之讹　国语悼公使张老为卿辞曰臣不如魏綘夫绛之知能治大官其仁可以利公室不忘其勇不疚于刑其学不废其先人之职若在卿位外内必平且鸡邱之会其官不犯而辞顺不可不赏也公五命之固辞乃使为司马使魏綘佐新军】　楚司马公子何忌侵陈陈叛故也　许灵公事楚不防于鸡泽冬晋知武子帅师伐许　四年春楚师为陈叛故犹在繁阳韩献子患之言于朝曰文王帅殷之叛国以事纣唯知时也今我易之难哉三月陈成公防楚人将伐陈闻防乃止陈人不聼命臧武仲闻之曰陈不服于楚必亡大国行礼焉而不服在大犹有咎而况小乎夏楚彭名侵陈陈无礼故也　楚人使顿闲陈而侵伐之故陈人围顿　无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服陈新来和将观于我我徳则睦否则擕贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有竆后羿公曰后羿何如对曰昔有夏之方衰也后羿自鉏迁于竆石因夏民以代夏政恃其射也不修民事而滛于原兽弃武罗伯因熊髠尨圉而用寒浞寒浞伯明氏之防子弟也伯明后寒弃之夷羿收之信而使之以为己相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而烹之以食其子其子不忍食诸死于竆门靡奔有鬲氏浞因羿室生浇及豷恃其防慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有竆由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处徳用不扰在帝夷羿冐于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四隣振动诸侯威懐三也以徳绥戎师徒不勤甲兵不顿四也鉴于后羿而用徳度远至迩安五也君其圗之公说使魏绛盟诸戎修民事田以时【国语五年无终子嘉父使孟乐因魏庄子纳虎豹之皮以龢诸戎公曰戎翟无亲而好得不若伐之魏绛曰劳师于戎而失诸华虽有功犹得兽而失人也安用之且夫戎翟荐处贵货而易土与之货而获其土其利一也边鄙耕农不儆其利二也戎翟事晋四隣莫不震动其利三也君其　五圗之公说故使魏綘抚诸戎于是乎遂伯　年】楚人讨陈叛故曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是不刑诗曰周道挺挺我心扃扃讲事不令集人来定己则无信而杀人以逞不亦难乎夏书曰成允成功　九月丙午盟于戚会呉且命戍陈也【公羊传呉何以称人呉鄫人云则不辞孰戍之诸侯戍之曷为不言诸侯戍之离至不可得而序故言我也　谷梁传内辞也】　楚子囊为令尹范宣子曰我防陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬诸侯戍陈子囊伐陈十一月甲午会于城棣以救之【谷梁传善　七救陈也　　年】冬十月晋韩献子告老公族穆子有废疾将立之辞曰诗曰岂不夙夜谓行多露又曰弗躬弗亲庻民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为徳正直为正正曲为直参和为仁如是则神听之介福降之立之不亦可乎庚戌使宣子朝遂老晋侯谓韩无忌仁使掌公族大夫【国语韩献子老使公族穆子受事于朝辞曰厉公之乱无忌偹公族不能死臣闻之曰无功庸者不敢居髙位今无忌知不能匡君使至于难仁不能救勇不能死敢辱君朝以忝韩宗请退也固辞不立悼公闻之曰难虽不能死君而能让不可不赏也使掌公族大夫】　楚子囊围陈会于鄬以救之陈人患楚庆虎庆寅谓楚人曰吾使公子黄往而执之楚人从之二庆使告陈侯于会曰楚人执公子黄矣君若不来羣臣不忍社稷宗庙惧有二圗陈侯逃归【谷梁传以其去诸侯故逃之也】　八年春公如晋朝且聼朝聘之数　庚寅郑子国子耳侵蔡获蔡司马公子爕郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得寜矣子国怒之曰尔何知国有大命而有正卿童子言焉将为戮矣【公羊传此侵也其言获何侵而言获者适得之也　谷梁传人微者也侵浅事也而获公子公子病矣　韩非子子产者子国之子也子产忠于郑君子国谯怒之曰夫介异于人臣而独忠于主主贤明能聼汝不明将不汝聼聼与不聼未可必知而汝己离于羣臣离于羣臣则必危汝身矣非徒危己也又且危父矣】　五月甲辰防于邢丘以命朝聘之数使诸侯之大夫聼命季孙宿齐髙厚宋向戌卫寗殖邾大夫会之郑伯献防于会故亲聼命大夫不书尊晋侯也【谷梁传见鲁之失正也公在而大夫会也】冬楚子囊伐郑讨其侵蔡也子驷子国子耳欲从楚
　　子孔子蟜子展欲待晋子驷曰周诗有之曰俟河之清人夀防何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待彊者而庇民焉寇不为害民不罢病不亦可乎子展曰小所以事大信也小国无信兵乱日至亡无日矣五会之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽远粮食将尽必将速归何患焉舎之闻之杖莫如信完守以老楚杖信以待晋不亦可乎子驷曰诗云谋夫孔多是用不集发言盈庭谁敢执其咎如匪行迈谋是用不得于道请从楚騑也受其咎乃及楚平使王子伯騈告于晋曰君命敝邑修而车赋儆而师徒以讨乱略蔡人不从敝邑之人不敢寜处悉索敝赋以讨于蔡获司马爕献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不遑启处以相救也翦焉倾覆无所控告民死亡者非其父兄卽其子弟夫人愁痛不知所庇民知竆困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君圗之　晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙蔵匄也先君守官之嗣也敢不承命君子以为知礼　【九年】夏季武子如晋报宣子之聘也　冬十月诸侯伐郑庚午季武子齐崔杼宋皇郧从荀防士匄门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门人郳人从赵武魏绛斩行栗甲戌师于泛令于诸侯曰修器备盛糇粮归老防居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也将盟郑六卿公子騑公子发公子嘉公孙辄公孙虿公孙舎之及其大夫门子皆从郑伯晋士庄子为载书曰自今日旣盟之后郑国而不唯晋命是聼而或有异志者有如此盟公子騑趋进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日旣盟之后郑国而不唯有礼与彊可以庇民者是从而敢有异志者亦如之荀偃曰改载书公孙舎之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑盟而退修徳息师而来终必获郑何必今日我之不徳民将弃我岂唯郑若能休和远人将至何恃于郑乃盟而还晋人不得志于郑以诸侯复伐之十二月癸亥门其三门闰月戊寅济于隂阪侵郑次于隂口而还子孔曰晋师可击也师老而劳且有归志必大克之子展曰不可【谷梁传不异言郑善得郑也不致耻不能据郑也】　楚子伐郑子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣盟誓之言岂敢背之且要盟无质神弗临也所临唯信信者言之瑞也善之主也是故临之明神不蠲要盟背之可也乃及楚平公子罢戎入盟同盟于中分楚庄夫人防王未能定郑而归　晋侯归谋所以息民魏绛请施舎输积聚以贷自公以下茍有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争　【十年】夏四月戊午会于柤晋荀偃士匄请伐偪阳而封宋向戍焉荀防曰城小而固胜之不武弗胜为笑固请丙寅围之弗克孟氏之臣秦堇父辇重如役偪阳人启门诸侯之士门焉县门发聊人纥抉之以出门者狄虒弥建大车之轮而防之以甲以为橹左执之右防防以成一队孟献子曰诗所谓有力如虎者也主人县布堇父登之及堞而絶之坠则又县之苏而复上者三主人辞焉乃退带其断以徇于军三日诸侯之师乆于偪阳荀偃士匄请于荀防曰水潦将降惧不能归请班师知伯怒投之以机出于其闲曰女成二事而后告余余恐乱命以不女违女旣勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之五月庚寅荀偃士匄帅防攻偪阳亲受矢石甲午灭之书曰遂灭偪阳言自会也以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之若専赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎舞师题以旌夏晋侯惧而退入于房去旌防享而还及着雍疾卜桑林见荀偃士匄欲奔请祷焉荀防不可曰我辞礼矣彼则以之犹有鬼神于彼加之晋侯有闲以偪阳子归献于武宫谓之夷俘偪阳妘姓也使周内史选其族嗣纳诸霍人礼也师归孟献子以秦堇父为右生秦丕兹事仲尼谷梁传遂直遂也其曰遂何不以中国从夷狄也会夷狄不致恶事不致此其致何也存中国也中国有善事则幷焉无善事则异之存之也汲郑伯逃归陈侯致柤之防存中国也
　　左传六月楚子囊郑子耳伐宋师于訾毋庚午围宋门于桐门卫侯救宋师于襄牛郑子展曰必伐卫不然是不与楚也得罪于晋又得罪于楚国将若之何子驷曰国病矣子展曰得罪于二大国必亡病不犹愈于亡乎诸大夫皆以为然故郑皇耳帅师侵卫楚令也孙文子卜追之献兆于定姜姜氏问繇曰兆如山陵有夫出征而丧其雄姜氏曰征者丧雄御防之利也大夫圗之卫人追之孙蒯获郑皇耳于犬丘　秋七月楚子囊郑子耳侵我西鄙还围萧八月丙寅克之九月子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎　诸侯伐郑齐崔杼使大子光先至于师故长于滕己酉师于牛首诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子矫曰诸侯旣有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还【公羊传孰戍之诸侯戍之曷为不言诸侯戍之离至不可得而序故言我也诸侯已取之矣曷为系之郑诸侯莫之主有故反系之郑　谷梁传其　十一曰郑虎牢决郑乎虎牢也　年】郑人患晋楚之故诸大夫曰不从晋国防亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆埸之司恶于宋宋向戍侵郑大获子展曰师而伐宋可矣若我伐宋诸侯之伐我必疾吾乃聼命焉且告于楚楚师至吾又与之盟而重赂晋师乃免矣夏郑子展侵宋　四月诸侯伐郑己亥齐大子光宋向戍先至于郑门于东门其莫晋荀防至于西郊东侵旧许卫孙林父侵其北鄙六月诸侯会于北林师于向右还次于围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奬王室或闲兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家【谷梁传不以后致盟后复伐郑也】　楚子囊乞旅于秦秦右大夫詹帅师从楚子将以伐郑郑伯逆之丙子伐宋九月诸侯悉师以复伐郑郑人使良霄大宰石防如楚告将服于晋曰孤以社穆之故不能怀君君若能以玉帛绥晋不然则武震以摄威之孤之愿也楚人执之书曰行人言使人也【谷梁传行人者挈国之辞也】　诸侯之师观兵于郑东门郑人使王子伯騈行成甲戌晋赵武入盟郑伯冬十月丁亥郑子展出盟晋侯十二月戊寅防于萧鱼庚辰赦郑囚皆礼而归之纳斥堠禁侵掠晋侯使叔肸告于诸侯公使臧孙纥对曰凡我同盟小国有罪大国致讨茍有以借手鲜不赦宥寡君闻命矣郑人赂晋侯以师悝师触师蠲广车軘车淳十五乗甲兵备凡兵车百乗歌钟二肆及其镈磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐防君子殿天子之邦乐防君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也蔵之盟府不可废也子其受之魏绛于是乎有金石之乐礼也【国语十二年公伐郑军于萧鱼郑伯嘉来纳女工妾三十人女乐二八歌钟二肆及寳镈辂车十五乗公赐魏绛女乐一八歌钟一肆曰子教寡人龢戎翟而正诸华于今八年七合诸侯寡人无不得志请与子共乐之魏綘辞曰夫龢戎翟臣之幸也八年七合诸侯君之灵也二三子之劳也臣焉得之公曰微子寡人无以待戎无以济河二三子何劳焉子其受之君子曰能志善也　公羊传此伐郑也其言防于萧鱼何葢郑与防尔　谷梁传　十二伐而后防不以伐郑致得郑伯之辞也　　年】夏晋士鲂来聘且拜师　冬楚子囊秦庻长无地伐宋师于杨梁以报晋之取郑也　公如晋朝且拜士鲂之辱礼也　十三年春公至自晋孟献子书劳于庙礼也　荀防士鲂防晋侯搜于緜上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿上赵武君其听之使赵武将上军韩起佐之栾黡将下军魏绛佐之新军无帅晋侯难其人使其什吏率其防乗官属以从于下军礼也晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世赖之刑善也夫一人刑善百姓休和可不务乎书曰一人有庆兆民赖之其寜惟永其是之谓乎周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力以事其上是以上下有礼而谗慝黜远由不争也谓之懿徳及其乱也君子称其功以加小人小人伐其技以冯君子是以上下无礼乱虐竝生由争善也谓之昏徳国家之敝恒必由之　郑良霄大宰石防犹在楚石防言于子囊曰先王卜征五年而嵗习其祥祥习则行不习则増修徳而改卜今楚实不竞行人何罪止郑一卿以除其偪使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之　十四年春呉告败于晋会于向为呉谋楚故也范宣子数呉之不徳也以退呉人执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于瓜州乃祖吾离被苫葢防荆棘以来归我先君我先君恵公有不腆之田与女剖分而食之今诸侯之事我寡君不如昔者葢言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎恵公蠲其大徳谓我诸戎是四岳之裔胄也毋是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舎戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以擕诸侯而罪我诸戎我诸戎饮食衣服不与华同贽币不通言语不达何恶之能为不与于防亦无瞢焉赋青蝇而退宣子辞焉使即事于防成恺悌也于是子叔齐子为季武子介以会自是晋人轻鲁币而益敬其使　师归自伐秦晋侯舍新军礼也成国不过半天子之军周为六军诸侯之大者三军可也于是知朔生盈而死盈生六年而武子防彘裘亦防皆未可立也新军无帅故舎之
　　史记悼公问治国于师旷师旷曰唯仁义为本
　　国语悼公与司马侯升台而望曰乐夫对曰临下之乐则乐矣徳义之乐则未也公曰何为徳义对曰诸侯之为日在君侧以其善行以其恶戒可谓徳义矣公曰孰能对曰羊舌肸习于春秋乃召叔向使傅太子彪【史记悼公防子平公彪立】
　　左传【十五年】郑公孙夏如晋奔丧子蟜送葬
　　楚共王奋志圗霸晋厉公无道郑服于楚幸而有鄢陵之防乃恃胜而骄乱自内作此楚人所以轻晋也悼公新立楚纳叛人以病宋未防而又侵之楚之雠宋以挠晋也诸侯合围叛臣就执宋乃定焉韩献子曰成霸安疆必自宋始晋有成谋悼能复彊而楚于是乎始挫哉虚朾一会而晋得宋虎牢再役而晋得郑得宋易得郑难者宋故属晋郑实属楚也陈近于楚乆非晋有鸡泽来盟于是陈既服晋晋亦辄为陈动无何陈侯以国难逃归邢丘不至晋不复问焉悼公之于陈也其来则字之去则舎之急在宋郑故缓在陈此晋国君臣之善谋也夫楚人忿于鄢陵之耻每欲肆其冯陵以圗报晋故狼贪鸷攫日逞兵于陈郑之郊虎牢城而杀申陈叛而杀壬夫蓄怒强忍讵宜骤当其锐乎郑起蔡衅子囊来伐国侨识祸乱之萌子驷持两待之论晋楚之势既不相下矣悼公不欲交其锋也卷甲息民守之以静彼出我还示之以怯以退为进以不战为勇故五会以着信三驾以着威九合以着和服郑即止未甞暴骨原野残民锋镝而霸业成矣或谓悼公之复霸也卫人逐君而弗诛邾莒侵鲁而弗讨虽外攘日勤而治夏为踈不知悼公所处之势艰于文襄逺矣齐秦方梗强楚方盛享国未乆志弗良终奚暇称兵小弱乎君臣之闲长虑却顾故先急后缓不以黩武为能也和戎睦夏得安内穰外之权通吴制楚得近攻远交之法会鄬释陈贤于齐桓之盟贯萧鱼服郑易于晋文之胜楚天假之年功烈当倍惜年未三十而薨諡之曰悼不亦诚可悼哉















　　绎史卷六十四
&lt;史部,纪事本末类,绎史&gt;
　　钦定四库全书
　　绎史卷六十五　　　　灵壁县知县马骕撰宋子罕为政
　　左传【襄公六年】宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也専戮于朝罪孰大焉亦逐子荡子荡射子罕之门曰防日而不我从子罕善之如初　九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂廵丈城缮守备表火道使华臣具正徒令隧正纳郊保奔火所使华阅讨右官官庀其司向戌讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商邱祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也【公羊传曷为或言灾或言火大者曰灾小者曰火然则内何以不言火内不言火者甚之也何以书记灾也外灾不书此何以书为王者之后记灾也　谷梁传外灾不志此其志何也故　十五宋也　　年】宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为宝尔以玉为宝若以与我皆防宝也不若人有其宝稽首而告曰小人怀璧不可以越乡纳此以请死也子罕寘诸其里使玉人为之攻之富而后使复其所【韩非子宋之鄙人得璞玉而献之子罕子罕不受鄙人曰此宝也宜为君子器不宜为细人用子罕曰尔以玉为宝我以不受子玉为宝是鄙人欲玉而子罕不欲玉故曰欲不欲不贵难得之货　新序故宋国之长者曰子罕非无宝也所宝者异也今以百金与抟黍以示儿子儿子必取抟黍矣以和氏之璧与百金以示鄙人鄙人必取百金矣以和氏之璧与道徳之至言以示贤者贤者必取至言矣其知弥精其取弥精其知弥觕其取弥觕子罕之所宝者至矣】　十七年春宋庄朝伐陈获司徒卬卑宋也　宋皇国父为大宰为平公筑台妨于农收子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也　【二十九年】郑子展防子皮卽位于是郑饥而未及麦民病子皮以子展之命饩国人粟户一钟是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不徳乐氏加焉其以宋升降乎
　　礼记阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民说殆不可伐也孔子闻之曰善哉觇国乎诗云凡民有丧扶服救之虽微晋而已天下其孰能当之【○檀弓】吕氏春秋士尹池为荆使于宋司城子罕觞之南家之墙犨于前而不直西家之潦径其宫而不止士尹池问其故司城子罕曰南家工人也为鞔者也吾将徙之其父曰吾恃为鞔以食三世矣今徙之是宋国之求鞔者不知吾处也吾将不食愿相国之忧吾不食也为是故吾弗徙也西家髙吾宫卑潦之经吾宫也利故弗禁也士尹池归荆荆王适兴兵而攻宋士尹池諌于荆王曰宋不可攻也其主贤其相仁贤者能得民仁者能用人荆国攻之其无功而为天下笑乎故释宋而攻郑孔子闻之曰夫修之于庙堂之上而折冲乎千里之外者其司城子罕之谓乎宋在三大万乗之间子罕之时无所相侵邉境四益相平公元公景公以终其身其唯仁且节与
　　说苑宋司城子罕之贵子韦也入与共食出与同衾司城子罕亡子韦不从子罕来复召子韦而贵之左右曰君之善子韦也君亡不从来又复贵之君独不愧于君之忠臣乎子罕曰吾唯不能用子韦故至于亡今吾之得复也尚是子韦之遗徳余教也吾故贵之且我之亡也吾臣之削迹拔树以从我者奚益于吾亡哉【○子罕之亡未闻】
　　韩诗外传昔者司城子罕相宋谓宋君曰夫国家之安危百姓之治乱在君之行夫爵禄赏赐举人之所好也君自行之杀戮刑罚民之所恶也臣请当之君曰善寡人当其美子受其恶寡人自知不为诸侯笑矣国人知杀戮之刑専在子罕也大臣亲之百姓畏之居不期年子罕遂去宋君而専其政故老子曰鱼不可脱于渊国之利器不可以示人诗曰胡为我作不即我谋【○诸书多云然岂别一司城子罕哉】
　　宋之设官以右师为尊司城居六卿之五而子罕为政岂非以其贤乎管子之秩不参于髙国而齐桓用之以霸子罕之位不加于华向而宋国赖之以安故曰国有贤人社稷之卫也于宋子罕犹信














　　绎史卷六十五
　　钦定四库全书卷
　　绎史卷六十六　　　　灵壁县知县马骕撰楚灭庸舒
　　左传【文公十二年】楚令尹大孙伯防成嘉为令尹羣舒叛楚夏子孔执舒子平及宗子遂围巢　【十四年】楚庄王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商宻庐戢黎及叔麋诱之遂杀鬭克及公子燮初鬭克囚于秦秦有殽之败而使归求成成而不得志公子燮求令尹而不得故二子作乱　【十六年】楚大饥戎伐其西南至于阜山师于大林又伐其东南至于阳邱以侵訾枝庸人帅羣蛮以叛楚麇人率百濮聚于选将伐楚于是申息之北门不启楚人谋徙于阪髙蒍贾曰不可我能往宼亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人逐之囚子扬窻三宿而逸曰庸师众羣蛮聚焉不如复大师且起王防合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯裨鯈鱼人实逐之庸人曰楚不足与战矣遂不设备楚子乗驲会师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸　【宣公八年】楚为众舒叛故伐舒蓼灭之楚子疆之及滑汭盟呉越而还　【成公十七年】舒庸人以楚师之败也道吴人围巢伐驾围厘虺遂恃吴而不设备楚公子槖师袭舒庸灭之　【襄公二十四年】吴人为楚舟师之役故召舒鸠人舒鸠人叛楚楚子师于荒浦使沈尹夀与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其防防而不贰吾又何求若犹叛我无辞有庸乃还　【二十五年】舒鸠人防叛楚令尹子木伐之及离城吴人救之子木遽以右师先子彊息桓子防子騈子盂帅左师以退吴人居其闲七日子彊曰乆将垫隘隘乃禽也不如速战请以其私防诱之简师陈以待我我克则进奔则亦视之乃可以免不然必为吴禽从之五人以其私防先击吴师吴师奔登山以望见楚师不继复逐之傅诸其军简师会之吴师大败遂围舒鸠舒鸠溃八月楚灭舒鸠　楚子以灭舒鸠赏子木辞曰先大夫蒍子之功也以与蒍掩
　　诸夏之衰也患在不恤小弱而轻弃远国庸及羣舒与楚接壤皆能纠合与国以牵制于楚舒在楚东庸在楚西穆庄之际咸与楚构怨舒方动则宗巢辅之庸方动则麇濮羣蛮辅之亦荆楚多事之会哉夫舒为偃姓臯陶之苗裔也其类繁多散处江淮之间诗曰荆舒是惩则舒旧党楚矣庸西方之远国也武王伐纣誓及庸蜀则庸旧属周矣庸与中国之絶葢起于平王东迁之余舒势之分葢始于徐人取舒之后中国絶则势孤必伺隙而后动庸乘楚饥申息不啓而中国若弗闻焉此则轻弃远国之患也势分则谋不恊故轻举以取败羣舒叛楚同归灭亡而中国若弗闻焉此则不恤小弱之患也乃厥貉方会楚执舒子蒍贾决防转败为功秦巴通而西国合谋吴越盟而东方效顺楚由是方洋中夏尚谁能议其后邪迨及共康之世舒势益微即当鄢陵新败之余舟师无功之日楚犹能一举而灭舒庸再举而灭舒鸠自是舒无遗种焉呜呼中国不能恤舒而借庇于吴呉人庇舒而亡舒则焉用彼盟主矣





　　绎史卷六十六
　　钦定四库全书
　　绎史卷六十七　　　　灵壁县知县马骕撰衞孙废立
　　列女传定姜者卫定公之夫人公子之母也公子既娶而死其妇无子定姜归其妇自送之至于野乃赋诗曰燕燕于飞差池其羽之子于归逺送于野瞻望不及泣涕如雨送去归泣而望之又作诗曰先君之思以畜寡人君子谓定姜为慈姑【○坊记注亦以为定姜诗与毛传异释文曰此是鲁诗】左传【成公七年】卫定公恶孙林父冬孙林父出奔晋卫侯如晋晋反戚焉　十四年春卫侯如晋晋侯强见孙林父焉定公不可夏卫侯既归晋侯使郤犨送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之　卫侯有疾使孔成子惠子立敬姒之子衎以为大子冬十月卫定公防夫人姜氏既哭而息见大子之不哀也不内酌饮叹曰是夫也将不唯卫国之败其必始于未亡人乌呼天祸卫国也夫吾不获鱄也使主社稷大夫闻之无不耸惧孙文子自是不敢舎其重器于卫尽寘诸戚而甚善晋大夫【孔丛子子贡问曰昔孙文子以卫侯哭之不哀知其将为乱不敢舎其重器而行尽寘诸戚而善晋大夫二十人或称其知何如孔子曰人知其为知也吾未知其为知也子贡曰敢问何谓也子曰食其禄者必死其事孙子知卫君之将不君不念伏死以争而累规去就尸利擕贰非人臣也臣而有不臣之心明君所不赦幸哉孙　襄公子之以此免戮也　　七年】卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之会寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折　【十四年】卫献公戒孙文子恵子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使大师歌巧言之防章大师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死幷帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近闗出公使子蟜子伯子皮与孙子盟于邱宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两軥而还尹公佗曰子为师我则远矣乃反之公孙丁授公辔而射之贯臂子鲜从公及竟公使祝宗告亡且告无罪定姜曰无神何告若有不可诬也有罪若何告无舎大臣而与小臣谋一罪也先君有卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职増滛发泄其若之何卫人使大叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归右宰谷从而逃归卫人将杀之辞曰余不说初矣余狐裘而羔袖乃赦之卫人立公孙剽孙林父殖相之以聼命于诸侯卫侯在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙说谓其人曰卫君必入夫二子者或挽之或推之欲无入得乎　师旷侍于晋侯晋侯曰卫人出其君不亦甚乎对曰或者其君实甚良君将赏善而刑滛养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庻人工商皁隷牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其滛而弃天地之性必不然矣　晋侯问卫故于中行献子对曰不如因而定之卫有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎冬会于戚谋定卫也　【十七年】卫孙蒯田于曹隧饮马于重邱毁其瓶重邱人闭门而訽之曰亲逐而君尔父为厉是之不忧而何以田为夏卫石买孙蒯伐曹取重邱曹人愬于晋　【十八年】夏晋人执卫行人石买于长子执孙蒯于纯留为曹故也【谷梁传称行人　十九怨接于上也　　年】卫石共子防悼子不哀孔成子曰是谓蹷其本必不有其宗　【二十年】卫恵子疾召悼子曰吾得罪于君悔而无及也名藏在诸侯之防曰孙林父殖出其君君入则掩之若能掩之则吾子也若不能犹有鬼神吾有馁而已不来食矣悼子许诺恵子遂防　【二十五年】晋侯使魏舒宛没逆卫侯将使卫与之夷仪崔子止其帑以求五鹿　卫献公入于夷仪【公羊传陈仪者何卫之邑也曷为不言入于卫谖君以弑也】卫献公自夷仪使与喜言喜许之大叔文子闻
　　之曰乌乎诗所谓我躬不阅皇恤我后者子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪觧以事一人今子视君不如奕棋其何以免乎奕者举棋不定则不胜其耦而况置君而弗定乎必不免矣九世之卿族一举而灭之可哀也哉　【二十六年】卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与喜言喜曰必子鲜在不然必败故公使子鲜子鲜不获命于敬姒以公命与喜言曰茍反政由氏祭则寡人喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无宽言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅喜右宰谷伐孙氏不克伯国伤子出舎于郊伯国死孙氏夜哭国人召子子复攻孙氏克之辛卯杀子叔及大子角书曰喜弑其君剽言罪之在氏也孙林父以戚如晋书曰入于戚以叛罪孙氏也臣之禄君实有之义则进否则奉身而退専禄以周旋戮也甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之【公羊传此谖君以弑也其言复归何恶剽也曷为恶剽剽之立于是未有说也然则曷为不言剽之立不言剽之立者以恶卫侯也　谷梁传此不正其日何也殖也立之喜也君之正也日归见知弑也】
　　礼记卫献公出奔反于卫及郊将班邑于从者而后入桞庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班　卫有太史曰桞庄寝疾公曰若疾革虽当祭必告公再拜稽首请于尸曰有臣桞庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也【○檀弓】
　　左传卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从卫师败之圉雍鉏获殖绰复愬于晋　晋人为孙氏故召诸侯将以讨卫也夏中行穆子来聘召公也六月公会晋赵武宋向戌郑良霄曹人于澶渊以讨卫疆戚田取卫西鄙懿氏六十以与孙氏赵武不书尊公也向戍不书后也郑先宋不失所也于是卫侯会之晋人执喜北宫遗使女齐以先归卫侯如晋晋人执而囚之于士弱氏【公羊传此执有罪何以不得为伯讨不以其罪执之也】　秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹　郑伯归自晋使子西如晋聘辞曰寡君来烦执事惧不免于戾使夏谢不敏君子曰善事大国　卫人归卫姬于晋乃释卫侯君子是以知平公之失政也　【二十七年】卫喜専公患之公孙免余请杀之公曰微子不及此吾与之言矣事未可知祗成恶名止也对曰臣杀之君勿与知乃与公孙无地公孙臣谋使攻寗氏弗克皆死公曰臣也无罪父子死余矣夏免余复攻氏杀喜及右宰谷尸诸朝石恶将会宋之盟受命而出衣其尸枕之股而哭之欲敛以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不鄕卫国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗敢闻且子唯多邑故死臣惧死之速及也公固与之受其半以为少师公使为卿辞曰大叔仪不贰能赞大事君其命之乃使文子为卿
　　公羊传卫杀其大夫喜则卫侯之弟鱄曷为出奔晋为杀喜出奔也曷为为杀喜出奔卫殖与孙林父逐卫侯而立公孙剽殖病将死谓喜曰黜公者非吾意也孙氏为之我卽死女能固纳公乎喜曰诺殖死喜立为大夫使人谓献公曰黜公者非氏也孙氏为之吾欲纳公何如献公曰子茍纳我吾请与子盟喜曰无所用盟请使公子鱄约之献公谓公子鱄曰氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负羁絷执鈇锧从君东西南北则是臣仆庶孼之事也若夫约言为信则非臣仆庶孼之所敢与也献公怒曰黜我者非氏与孙氏凡在尔公子鱄不得已而与之约已约归至杀喜公子鱄挈其妻子而去之将济于河携其妻子而与之盟曰茍有履卫地食卫粟者昧雉彼视【谷梁传称国以杀罪累上也喜弑君其以累上之辞言之何也尝为大夫与之渉公事矣喜出君弑君而不以弑君之罪罪之者恶献公也専喜之徒也専之为喜之徒何也已虽急纳其兄与人之臣谋弑其君是亦弑君者也専其曰弟何也専有是信者君赂不入乎喜而杀喜是君不直乎喜也故出奔晋织絇邯郸终身不言卫専之去合乎春秋　新语春秋书卫侯之弟鱄出奔晋书鱄絶骨肉之亲弃大夫之位越先人之境附他人之域穷涉寒饥织履而食不明之効也】
　　吕氏春秋郈成子为鲁聘于晋过卫右宰谷臣止而觞之陈乐而不乐酒酣而送之以璧顾反过而弗辞其仆曰向者右宰谷臣之觞吾子也甚懽今侯渫过而弗辞郈成子曰夫止而觞我与我懽也陈乐而不乐告我忧也酒酣而送之我以璧寄之我也若由是观之卫其有乱乎倍卫三十里闻喜之难作右宰谷臣死之还车而临三举而归至使人迎其妻子隔宅而异之分禄而食之其子长而反其璧孔子闻之曰夫智可以微谋仁可以托财者其郈成子之谓乎
　　左传【二十八年】卫人讨氏之党故石恶出奔晋卫人立其从子圃以守石氏之祀礼也　【昭公七年】秋八月卫襄公防晋大夫言于范献子曰卫事晋为睦晋不礼焉庇其贼人而取其地故诸侯贰诗曰防鸰在原兄弟急难又曰死丧之威兄弟孔怀兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也献子以告韩宣子宣子说使献子如卫吊且反戚田卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉【谷梁传乡曰卫齐恶今曰卫侯恶此何为君臣同名也君子不夺人名不夺人亲之所名重其所以来也王父名子也】
　　卫孙氏以武公之裔为国正卿良夫执政其子林父继之世禄骄恣定公恶其専也于是怀私邑以出奔旣又挟大国以求复怙恶无君自定公之世而已极矣乃殖也以兪之孙贤大夫之后而専国不臣比于林父父子弑逆宗祀忽诸是以君子惜焉夫献公无道居丧不慼林父闻之寘重器于私邑怀二心是事君奚复能乆射鸿小失遂啓衅端巧言之谑辄谋废立且公之出也戎由孙氏杀公子而败公徒试问之殖殖固弗与闻也虽名在诸侯之防孙同诛若论首恶端归林父氏于此无乃有悔心乎旣已偕立殇公难以变计濒死戒子务期掩恶曰若能纳君则吾子也否则鬼不来食矣其辞哀切喜聼焉背剽迎衎再犯大逆从父命而乖臣节然犹曰殇之贼献之勲也彼林父何如哉奉殇不终雠献不忘据邑叛国终无悛志乃献公之于喜辄以其専杀之晋克郑瑕前后一辙而孙氏独洋洋自得坐享懿氏之六十奏乐击钟无所顾虑澶渊之会献曾无一言以祈翦灭焉子鱄致怨而托木门石恶惧祸而适异国赏罚无章其谁服之虽然孙氏之所以不诛实由晋庇之也昔良夫之执政也事晋惟坚而结于晋之卿大夫尤固鞌之战则从郤克矣廧咎如之伐则从荀庚矣林父之始出奔也以戚属晋及其归卫之后晋厉公为会则盟于戚悼公谋郑则会于戚城虎牢则会于戚通吴则会于戚以孙氏之食采忽为诸侯之孔道无非倚霸国之势重以震动其君旣而逐献立殇晋为之会献入出奔晋为之主凡晋国之君臣皆孙氏党也献公何能问乎晋旣不能纳献又聼林父之愬为臣执君是平公之再失政也故孙无君其恶一也林父附晋则亲之喜背晋则执之殖喜无君其恶一也殖附晋则纵之喜背晋则杀之晋之于人国也罪其不附己者而已矣

　　绎史卷六十七
　　钦定四库全书
　　绎史卷六十八　　　　灵壁县知县马骕撰鲁与邾莒之怨
　　【公羊传桓公七年焚咸邱焚之者何樵之也樵之者何以火攻也何言乎以火攻疾始以火攻也咸邱者何邾娄之邑也曷为不系乎邾娄国之也曷为国之君存焉尔　谷梁传其不言邾咸邱何也疾其以火攻也○杜氏以焚为火田咸邱为鲁地与二传不同　公羊传庄公二年于余邱者何邾娄之邑也曷为不系乎邾娄国之也曷为国之君存焉尔　谷梁传国而曰伐于余邱邾之邑也其曰伐何也公子贵矣师重矣而敌人之邑公子病矣病公子所以讥乎公也其一曰君在而重之也○杜氏谓于余邱国名】
　　左传【僖公二十一年】任宿须句颛臾风姓也实司大皥与有济之祀以服事诸夏邾人灭须句须句子来奔因成风也成风为之言于公曰崇眀祀保小寡周礼也蛮夷猾夏周祸也若封须句是崇皥济而修祀纾祸也　二十二年春伐邾取须句反其君焉礼也邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄冰又曰敬之敬之天维显思命不易哉先王之眀徳犹无不难也无不惧也况我小国乎君其无谓邾小蠭虿有毒而况国乎弗听八月丁未公及邾师战于升陉我师败绩邾人获公胄县诸鱼门【谷梁传内讳败举其可道者也不言其人以吾败也不言及之者为内讳也】
　　礼记邾娄复之以矢盖自战于升陉始也【○檀弓】
　　左传【三十三年】公伐邾取訾娄以报升陉之役邾人不设备秋襄仲复伐邾　【文公】七年春公伐邾闲晋难也三月甲戌取须句寘文公子焉非礼也【公羊传取邑不日此何以日内辞也使若他人然　谷梁传取邑不日此其日何　十三也不正其再取故谨而日之也　　年】邾文公卜迁于绎史曰利于民而不利于君邾子曰茍利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民茍利矣迁也吉莫如之遂迁于绎五月邾文公卒君子曰知命　【十四年】邾文公之卒也公使吊焉不敬邾人来讨伐我南鄙故惠伯伐邾　【宣公】四年春公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼【公羊传此平莒也其言不肯何辞取向也　谷梁传及者内为志焉尔平者成也不肯者可以肯也伐犹可取向甚矣莒人辞不受治也　九伐莒义兵也取向非也乘义而为利也　　年】秋取根牟言易也【公羊传根牟者何邾娄之邑也曷为不系乎邾娄讳亟也○根牟鄟邿杜氏皆云国名公羊皆云　十邾邑　　年】师伐邾取绎冬子家如齐伐邾故也　【十八年】秋邾人戕鄫子于鄫凡自虐其君曰弑自外曰戕【公羊传戕鄫子于鄫者何残贼而杀之　成公也　谷梁传戕犹残也捝杀也　　六年】取鄟言易也【公羊传鄟者何邾娄之邑也曷为不　八系于邾娄讳亟也　谷梁传鄟国也　年】声伯如莒逆也　【十八年】八月邾宣公来朝即位而来见也　【襄公元年】九月邾子来朝礼也　【四年】冬公如晋听政晋侯享公公请属鄫晋侯不许孟献子曰以寡君之密迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为罪寡君是以愿借助焉晋侯许之冬十月邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾【家语子路问于孔子曰臧武仲率师与邾人战于狐骀遇败焉师人多丧而无罚古之道然与孔子曰凡谋人之军师败则死之谋人之国邑危则亡之古之正也其君在焉者有诏则无讨】
　　礼记鲁妇人之髽而吊也自败于台鲐始也【○檀弓】左传五年春公至自晋穆叔觌鄫大子于晋以成属鄫书曰叔孙豹鄫大子巫如晋言比诸鲁大夫也【公羊传外相如不书此何以书为叔孙豹率而与之俱也叔孙豹则曷为率而与之俱盖舅出也莒将灭之故相与往殆乎晋也莒将灭之则曷为相与往殆乎晋取后乎莒也其取后乎莒奈何莒女有为鄫夫人者盖欲立其出也　谷梁传外不言如而言如为我事往也】　穆叔以属鄫为不利使鄫大夫听命于会　【六年】莒人灭鄫鄫恃赂也
　　谷梁传非灭也中国日卑国月夷狄时缯中国也而时非灭也家有既亡国有既灭灭而不自知由别之而不别也莒人灭缯非灭也立异姓以莅祭祀灭亡之道也左传冬穆叔如邾聘且修平　晋人以鄫故来讨曰何故亡鄫季武子如晋见且听命　【八年】莒人伐我东鄙以疆鄫田　【十年】莒人闲诸侯之有事也故伐我东鄙　十二年春莒人伐我东鄙围台季武子救台遂入郓取其钟以为公盘【公羊传邑不言围此其言围何伐而言围者取邑之辞也伐而不言围者非取邑之辞也大夫无遂事此其言遂何公不得为政尔　谷梁传伐国不言围邑举重也取邑不书围安足书也遂继事也受命而救台不受　十三命而入郓恶季孙宿也　年】夏邿乱分为三师救邿遂取之凡书取言易也用大师焉曰灭弗地曰入【公羊传诗者何邾娄之邑也曷为不系乎　十五邾娄讳亟也○公羊邿作诗　　年】秋邾人伐我南鄙使告于晋晋将为会以讨邾莒晋侯有疾乃止冬晋悼公卒遂不克会　十六年春晋悼公平公即位羊舌肸为傅张君臣为中军司马祁奚韩襄栾盈士鞅为公族大夫虞邱书为乘马御改服修官烝于曲沃警守而下会于溴梁命归侵田以我故执邾宣公莒犂比公且曰通齐楚之使　【十七年】冬邾人伐我南鄙为齐故也十九年春诸侯还自沂上盟于督扬曰大毋侵小执
　　邾悼公以其伐我故遂次于泗上疆我田取邾田自漷水归之于我【公羊传其言自漷水何以漷为竟也何言乎以漷为竟漷移也　谷梁传轧辞也其不日恶盟也】　二十年春及莒平孟庄子会莒人盟于向督扬之盟故也　邾人骤至以诸侯之事弗能报也秋孟庄子伐邾以报之　二十一年春公如晋拜师及取邾田也　邾庶其以漆闾邱来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司寇将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳剑帯是赏盗也赏而去之其或难焉纥也闻之在上位者洒濯其心壹以待人轨度其信可眀征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功将谓由己壹也信由己壹而后功可念也庶其非卿也以地来虽贱必书重地也【公羊传邾娄庶其者何邾娄大夫也邾娄无大夫此何以书重地也　谷梁传以者不以者也来奔者不言出举其接我者也漆闾邱不言及小大敌也　公羊传二十三年邾娄鼻我者何邾娄大夫也邾娄无大夫此何以书以近书　二十也　八年】邾悼公来朝时事也　【昭公元年】季武子伐莒取郓莒人告于会楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请帯焉弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为人之有墙以蔽恶也墙之隙壊谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰帯其褊矣赵孟闻之曰临患不忘国忠也思难不越官信也圗国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之羣吏处不辟汚出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子会而赦有罪又赏其贤诸侯其谁不欣焉望楚而归之视逺如迩疆埸之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令主诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日乆矣苟无大害于其社稷可无亢也去烦宥善莫不竞劝子其圗之固请诸楚楚人许之乃免叔孙叔孙归曾夭御季孙以劳之旦及日中不出曾夭谓曾阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚻乎阜谓叔孙曰可以出矣叔孙指楹曰虽恶是其可去乎乃出见之【公羊传运者何内之邑也其言取之何不听也　国语虢之会鲁人食言楚令尹围将以鲁叔孙穆子为戮乐王鲋求货焉弗与赵文子谓叔孙曰夫楚令尹有欲于楚少懦于诸侯诸侯之故求治之不求致也其为人也刚而尚宠若及必弗避也子盍逃之不幸必及于子对曰豹也受命于君以从诸侯之盟为社稷也若鲁有罪而受盟者逃鲁必不免是吾出而危之也若为诸侯戮者鲁诛尽矣必不加师请为戮也夫戮出于身实难自它及之何害苟可以安君利国美恶一也文子将请之于楚乐王鲋曰诸侯有盟未退而鲁背之安用齐盟纵不能讨又免其受盟者晋何以为盟主矣必杀叔孙豹文子曰有人不难以死安利其国可无爱乎若皆防国如是则大不丧威而小不见陵矣若是道也果可以教训何败国之有吾闻之曰善人在患弗救不祥恶人在位弗去亦不祥必免叔孙固请于楚而免之　虢之会诸侯之大夫寻盟未退季武子伐莒取郓莒人告于防楚人将以叔孙穆子为戮晋乐王鲋求货于穆子曰吾为子请于楚穆子不子梁其踁谓穆子曰有货以卫身也出货而可以免子何爱焉穆子曰非女所知也承君命以会大事而国有辠我以货私免是我防吾私也苟如是则又可以出货而成私欲乎虽可以免吾其若诸侯之事何夫必将或循之曰诸侯之卿有然者故也则我求安身而为诸侯法矣君子是以患作作而不衷将或导之是昭其不衷也余非爱货恶不衷也且辠非我之由为戮何害楚人乃赦之穆子归武子劳之日中不出其人曰可以出矣穆子曰吾不难为戮养吾栋也夫栋折而榱崩吾惧压焉故曰虽死于外而庇宗于内可也今既免大耻而不忍小忿可以为能乎乃出见之四年】九月取鄫言易也莒乱着邱公立而不抚鄫鄫叛而来故曰取凡克邑不用师徒曰取【公羊传其言取之何灭之也灭之则其言取之何内　五大恶讳也　年】夏莒牟夷以牟娄及防兹来奔牟夷非卿而书尊地也莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之闲而以师讨焉乃归公秋七月公至自晋莒人来讨不设备戊辰叔弓败诸蚡泉莒未陈也【公羊传莒牟夷者何莒大夫也莒无大夫此何以书重地也其言及防兹来奔何不以私邑累公邑也濆泉者何直泉也直泉者何涌泉也　谷梁传以者不以者也来奔者不言出及防兹以大及小也莒无大夫其曰牟夷何也以其地来也以地来则何以书也重地也狄人谓贲泉失台号从中国名　六从主人　年】夏季孙宿如晋拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之隶也敢闻加贶固请彻加而后防事晋人以为知礼重其好货　【十年】秋七月平子伐莒取郠献俘始用人于亳社臧武仲在齐闻之曰周公其不飨鲁祭乎周公飨义鲁无义诗曰德音孔昭视民不佻佻之谓甚矣而壹用之将谁福哉　【十一年】孟僖子会邾庄公盟于祲祥修好礼也泉邱人有女梦以其帷幕孟氏之庙遂奔僖子其僚从之盟于清邱之社曰有子无相弃也僖子使助防氏之簉反自祲祥宿于防氏生懿子及南宫敬叔于泉邱人其僚无子使字敬叔　【十八年】六月鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女　【十九年】鄅夫人宋向戍之女也故向宁请师二月宋公伐邾围虫三月取之乃尽归鄅俘邾人郳人徐人会宋公乙亥同盟于虫　【二十三年】邾人城翼还将自离姑公孙鉏曰鲁将御我欲自武城还循山而南徐鉏邱弱茅地曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服囘在请使当之不敢废周制故也乃不果坐韩宣子使邾人聚其众将以叔孙与之叔孙闻之去众与兵而朝士弥牟谓韩宣子曰子弗良圗而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯听其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至公为叔孙故如晋及河有疾而复【公羊传何言乎公有疾乃复杀耻也　谷梁传疾不志此其志何也释不得入乎晋也二十四年】晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以乆子不腆敝邑之礼将致诸从者使弥牟逆吾子叔孙受礼而归二月婼至自晋尊晋也【谷梁传大夫执则致致则挈由上致之也公羊传二十七年邾娄快来奔邾娄快者何邾娄之大夫也邾娄无大　三十夫此何以书以近书也　　一年】冬邾黑肱以滥来奔贱而书名重地故也君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利回不为义疚或求名而不得或欲盖而名章惩不义也齐豹为卫司寇守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭眀善人劝焉淫人惧焉是以君子贵之【○其辞深湛大义炳然】
　　公羊传文何以无邾娄通滥也曷为通滥贤者子孙宜有地也贤者孰谓谓叔术也何贤乎叔术让国也其让国奈何当邾娄颜之时邾娄女有为鲁夫人者则未知其为武公与懿公与孝公幼顔淫九公子于宫中因以纳贼则未知其为鲁公子与邾娄公子与臧氏之母养公者也君幼则宜有养者大夫之妾士之妻则未知臧氏之母者曷为者也养公者必以其子入养臧氏之母闻有贼以其子易公抱公以逃贼至凑公寝而弑之臣有鲍广父与梁买子者闻有贼趋而至臧氏之母曰公不死也在是吾以吾子易公矣于是负孝公之周愬天子天子为之诛顔而立叔术反孝公于鲁顔夫人者妪盈女也国色也其言曰有能为我杀杀顔者吾为其妻叔术为之杀杀顔者而以为妻有子焉谓之盱夏父者其所为有于顔者也盱幼而皆爱之食必坐二子于其侧而食之有珍怪之食盱必先取足焉夏父曰以来人未足而盱有余叔术觉焉曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之公扈子者邾娄之父兄也习乎邾娄之故其言曰恶有言人之国贤若此者乎诛颜之时天子死叔术起而致国于夏父当此之时邾娄人常被兵于周曰何故死吾天子通滥则文何以无邾娄天下未有滥也天下未有滥则其言以滥来奔何叔术者贤大夫也絶之则为叔术不欲絶不絶则世大夫也大夫之义不得世故于是推而通之也【○为文游戯三昧令人解颐可谓稽之雄　谷梁传其不言邾黑肱何也别乎邾也其不言滥子何也非天子所封也来奔内不言叛也　公羊传三十二年取阚阚者何邾娄之邑也曷为不系乎邾娄讳亟也】
　　左传【定公二年】邾庄公与夷射姑饮酒私出阍乞肉焉夺之杖以敲之　三年春二月辛卯邾子在门台临廷阍以缾水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒先以车五乘殉五人庄公卞急而好洁故及是【韩非子齐中大夫有夷射者御饮于王醉甚而出倚于郎门门者刖跪请曰足下无意赐之余沥乎夷射曰叱去刑余之人何事乃敢乞饮长者刖跪走退及夷射去刖跪因捐水郎门霤下类溺者之状明日王出而何之曰谁溺于是刖跪对曰臣不见也虽然昨日中大夫夷射立于此王因诛夷射而杀之○此邾事之讹】　冬盟于郯修邾好也【哀公】二年春伐邾将伐绞邾人爱其土故赂以漷沂之田而受盟【谷梁传取漷东田漷东未尽也及沂西田沂西未尽也三人伐而二人盟何也各盟其得也七年】季康子欲伐邾乃飨大夫以谋之子服景伯曰小
　　所以事大信也大所以保小仁也背大国不信伐小国不仁民保于城城保于徳失二徳者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎不乐而出秋伐邾及范门犹闻钟声大夫諌不聼茅成子请告于吴不许曰鲁击柝闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社囚诸负瑕负瑕故有绎邾茅夷鸿以束帛乘韦自请救于吴曰鲁弱晋而逺吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君图之吴子从之【公羊传入不言伐此其言伐何内辞也若使他人然邾娄子益何以名絶曷为絶之获也曷为不言其获内大恶讳也　谷梁传以者不以者也益之名恶也春秋有临天下之言焉有临一国之言焉有临一家之言焉其言　八来者有外鲁之辞焉　　年】吴为邾故将伐鲁问于叔孙輙叔孙輙对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰澹防子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室公宾庚公甲叔子与战于夷获叔子与析朱鉏献于王王曰此同车必使能国未可望也眀日舍于庚宗遂次于泗上微虎欲宵攻王舍私属徒七百人三踊于幕庭防三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还　齐侯使如吴请师将以伐我乃归邾子邾子又无道吴子使犬宰子余讨之囚诸楼台栫之以棘使诸大夫奉大子革以为政【谷梁传益之名失国也】十年春邾隐公来奔齐甥也故遂奔齐　二十二年夏四月邾隐公自齐奔越曰吴为无道执父立子越人归之大子革奔越　【二十四年】邾子又无道越人执之以归而立公子何何亦无道
　　春秋之世小国名见者邾莒为彊鲁隐公元年及邾仪父盟于蔑七年伐邾二年莒人入向无骇入极八年及莒人盟于浮来鲁于邾也先盟而后战于莒也先争而后盟二国之势俱非下鲁者要盟不信此鲁与邾莒之怨世相寻也齐桓公之世邾仪父进爵称子在位永乆能从覇令贤于莒子矣僖公元年偃败邾师郦获莒挐夫邾既同盟于柽莒亦比年结好一旦而兴兵构怨者何也邾匿姜氏莒匿庆父二国党恶其败其获春秋大之自是以后世为仇雠取须句战升陉则邾雠鲁矣伐莒取向则莒雠鲁矣臧孙救鄫战于狐骀则邾莒交雠鲁矣邾固无道往年一用鄫子一戕鄫子邾鄫世怨也乘衅必动莒何为哉将助邾以挠鲁耳鄫不灭于邾而灭于莒晋不讨莒而讨鲁莒益得志比歳伐鲁鲁滋不堪控于大国晋平公新立而会湨梁二君俱执鲁人之志申矣然是会也命归侵田也入春秋以来鲁之取于邾者多矣僖公取訾娄文公取须句宣公取根牟取绎取鄟襄公取邿今鲁在所损乎在所益乎若割地以还邾邾又何辞晋刑已颇邾伐鲁鄙故邾悼嗣立复有督扬之辱也莒人既平之后邾亦来朝数年之内鲁与二国之怨渐释然自是以降鲁之政逮于大夫矣政在公则其争在上政在私则其争在下郓近于费季氏所利而莒鲁之怨复起漆闾丘叛季氏受之而邾鲁之怨复起于是既利其土遂蓄其贼莒之牟夷邾之庶其畀我快黒肱踵接而至鲁尽纳之鲁有季孙邾莒之逋逃薮也其何以堪哉虢之会莒人愬晋而叔孙豹执平丘之会莒人再愬晋而季孙意如执武城之役邾人愬晋而叔孙婼执幸有两叔孙再不辱命意如之逃贻社稷羞谗慝多晋之覇讨亦岂能终乎至乎定哀之世公室益卑征伐会盟自三桓出鲁几无君矣鲁之弱也大国是因于是晋定衰齐景亡矣晋齐不足恃鲁将倚吴以为重于是会于柤会于鄫吴鲁合矣鄫之会公亲受盟邾人与焉口血未干鲁固不得伐邾也然三桓欲利其私何盟之恤曩者定公薨邾子奔丧其事鲁也恭矣无何而仲孙伐之既而三子共伐之取漷沂之田而后盟于句绎乃犹无厌明年复围之城邾瑕而地归三家五六年间伐邾之役或三卿并将或三子迭出取城围都大夫既快其欲而入邾之役乃强公使亲行获则三家共享其利讨则公独受其恶也吴师来问为城下之盟辱国已甚而三子不顾矣始定公之及齐平也会于夹谷盟于黄会于牵齐景公之防哀公使叔还送歴十余年二国无相害也齐悼初立取鲁讙阐左氏曰为季姬也公羊氏曰为邾子益也或曰往赂或曰来取事虽未闻然姬为齐妇益为齐甥鲁人执其甥而通其妇齐能无辞乎鲁自莱门之盟遂与吴合故吴鲁协谋伐齐鄎之役齐人丧君艾陵之战国子授首齐人弗能报也夫鲁困邾者也齐与吴救邾者也同好者合谋则齐当会吴以伐鲁何鲁反会吴以伐齐吴之视邾末矣其救邾也得鲁即止非深以怒鲁为志也齐之视邾亦末矣其取讙阐也因鲁之难非深以救邾为事也邾益之奔忽鲁忽齐旅人之琐也然而吴人废之齐人纳之鲁得以闲齐矣吴伐齐齐不能报而伐鲁鲁则告于吴曰齐之伐我以吴故也吴人怒而出师艾陵战胜鲁之德吴益深于是会槖臯会黄池而吴覇成焉究其始惟是三家之私怨邾鲁之小隙遂不惮崇吴而毁晋无异唐祖之称臣突厥石晋之父事契丹也自是鲁亦弗支利归私家而祸贻公室三桓之子孙又奚能乆乎彼邾也以蕞尔小国弗克睦邻敦好而构怨于鲁怙恃其彊然而国破君囚楼台栫棘二子不终其国滋削彊亦安可怙也彼莒也以蕞尔小国弗克睦邻敦好而构怨于鲁黩武以逞然而国亦多难春秋二百余年其君七见而内弑者二外奔者三其大夫五见而内杀者一外奔者二庚舆以下微不复见武亦安可黩也
  </div>
  <div class="pagination">
   <a href="绎史_page29.html">
    上一页
   </a>
   <span>
    ...
   </span>
   <a href="绎史_page25.html">
    25
   </a>
   <a href="绎史_page26.html">
    26
   </a>
   <a href="绎史_page27.html">
    27
   </a>
   <a href="绎史_page28.html">
    28
   </a>
   <a href="绎史_page29.html">
    29
   </a>
   <span class="current-page">
    30
   </span>
   <a href="绎史_page31.html">
    31
   </a>
   <a href="绎史_page32.html">
    32
   </a>
   <a href="绎史_page33.html">
    33
   </a>
   <a href="绎史_page34.html">
    34
   </a>
   <a href="绎史_page35.html">
    35
   </a>
   <span>
    ...
   </span>
   <a href="绎史_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
