<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 42 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 42 页/共 43 页
  </h1>
  <div class="content">
   斩蛇以徇，誓师兼程进兵，以轻骑万余抵郏县。时襄城新破，乔年迟疑不敢进。襄城贡士张永祺率邑人出迎官军，屯于城下。自成闻之，解郾城之围来迎战。乔年安营未定，有二将先逃，官军大溃。贼乘之，一军尽覆。乔年以数百人入城，居守五日，襄城复陷。乔年自刎，未殊，被执见杀。自成深恨诸生，遂劓刖百九十人。又购永祺，永祺匿免，屠其族人九家。杀守将李万庆，万庆乃降将射塌天也。自成再破秦师，获马二万，降秦兵数万，威镇河、雒。乘胜围南阳，数日城陷，总兵猛如虎死之，唐王遇害。杨文岳屯杞县，丁启睿屯汝宁。太监刘元斌率京军救河南，闻南阳陷，乃拥妇女北去。俄上命御史清军，元斌仓皇悉沈之于河。
十二月，李自成连陷洧州、许州、长葛、鄢陵。鄢陵知县刘振之力诎，衣冠北向再拜，自刭死。自成、汝才合兵陷禹州，徽王遇害。复围开封，巡抚高名衡、总兵陈永福等竭力守御。周王贮库金于城头，禽一贼者予百金，斩一首者五十金，战殁者■其家五十金，伤者以轻重为差，杀贼甚众。永福射中自成左目。自成屯朱仙镇，内乡、镇平、唐县、新野俱降于贼。邓州知州刘振世死焉。
十五年春正月，李自成攻开封益急，洞车附城，凿城砖土而空之，广数尺，实以火药燃之，一烘而裂，曰“小放”。窟城纵横数丈，实火药燃之，一发震天，曰“大放”。癸未，贼以精骑数千布围于外，执汴人畚土穴城，为大窟十余，辇火药数万斤，百炬齐燃。贼擐甲持矛，望城崩将拥入。贼穴城，畚其土砾于外，累累成阜。火药一发崩天，砖缶皆飞鸣外向。贼之布围于外者，人马成血糜。城之未穿者，坚如石，犹寻丈。贼骇，解围去，南陷西华。起孙傅庭兵部侍郎，总督陕西兵剿寇。
三月庚午，李自成、罗汝才合群盗八十万围陈州，兵备副使关永杰率士民死守。贼周围四十里，更番进攻。永杰力竭城陷，战死城上。乡绅崔必之、举人王受爵等咸手刃数贼，被执骂贼死。贼怒，屠陈州。辛卯，陷睢州，陷大康，遂围归德府。归德无兵，民自为守。乙未，贼鳞次穴城，城陷。贼乘胜陷宁陵、考城。
夏四月，孙傅庭檄召诸将于西安听令，固原总兵郑家栋、临洮总兵牛成虎、援剿总兵贺人龙各以兵来会。傅庭大集诸将，缚贺人龙坐之旗下而数之曰：“尔奉命入川讨寇，开县噪归，猛帅以孤军失利，献贼出柙，职尔之由。尔为大帅，遇寇先溃，致秦督、秦抚委命贼手，一死不足塞责也。”因命斩之，诸将莫不动色。因以人龙兵分隶诸将，刻期进讨。人龙，米脂人，初以诸生效用，佐督抚讨贼，屡杀贼有功，总全陕兵。叛将剧贼多归之，人龙推诚以待，往往得其死力。襄城之役，朝廷疑人龙与贼通，密敕傅廷杀之。贼闻人龙死，酌酒相庆曰：“贺风子死，取关中如拾芥矣。”
癸亥，李自成、罗汝才合群贼复攻开封。先是，贼再攻不克，士马多杀伤，群贼畏葸，日逃亡数千。贼乃申约，围而不攻，以坐困之。五月，李自成分兵陷开、亳。六月，命侯恂以兵部侍郎总督援
剿官兵讨贼，与孙傅庭协力援开封。七月，贼围开封久，守臣告急。诏援剿总兵许定国以山西兵渡河援之。定国兵溃于覃怀。己巳，督师援剿诸军溃于河上。时督师
丁启睿、保督杨文岳合左良玉、虎大威、杨德政、方国安诸军，次于开封朱仙镇，与贼垒相望。启睿督诸军进战，良玉曰：“贼锋方锐，未可击也。”启睿曰：“汴围已急，岂能持久？必击之！”诸将咸惧，请诘朝战。良玉以其兵南走襄阳，诸军相次而走，督师营乱。启睿、文岳联骑奔汝宁，贼渡河逐之，追奔四百里，丧马骡七千，兵数万，俱降贼，启睿敕书印剑俱失。事闻，诏逮启睿下狱，文岳革职听勘。
八月，开封久困，食尽，人相食。周王先后捐库金一百二十余万，复捐岁禄万石以养兵，国廪空虚，宫人咸有饥色。诏山东总兵刘泽清援开封。泽清以朱家寨距城八里，提兵五千渡河为营，列水环之，达于大堤，筑甬道以运粮，则救援可济，遂往立营。贼攻之三日，诸兵不至，泽清引兵去。时罗汝才营亦食尽，谋他徙，自成乃分粮以馈之，约破开封，以东隅属之汝才，汝才乃留不去。开封城北十里枕黄河，巡抚高名衡、推官黄澍等城守且不支，恃引河水环濠以自固，更决堤灌贼，可溃也。李自成遣兵攻陷归德，推官王世琰死之。
九月，河决开封。贼先营高处，然移营不及，亦沉其卒万人。河流直冲入城，势如山岳，自北门入，穿东南门出，流入涡水，水骤长二丈，士民溺死数十万。巡抚高名衡、陈永福咸乘小舟至城头。周王府第已没，从后山逸出西城楼，率宫眷及诸王露栖城上雨中七日，督师侯恂以舟迎王。庚寅，总兵卜从善以水师至开封城上，推官黄澍从王乘城夜渡达堤口，诸军列营朱家寨。贼乘高据筏，以矢石击汴人之北渡者。城中遗民尚余数万，贼浮舟入城，尽掠以去。河北诸军以大炮击沉其前锋，夺回子女五千人。旧河故道清浅不盈尺，归德隔断在河北，邳、亳以下皆被其灾。汴梁佳丽甲中州，大堤之上，弦管纷咽，群盗心艳之，前后三攻汴，士马死者无算。贼积恨，矢必拔，久怀灌城之谋。顾以子女珍宝山积，不忍弃之水族，愤其城久不下。河大决，百姓生齿尽属波臣，断垣矗水上，数堞隐见而已。黄澍以守御功，诏授御史。
回、革、左诸贼，北合于李自成。孙傅庭率兵至南阳，李自成、罗汝才西行逆之。傅庭设三覆以待，牛成虎将前军，左将左，郑嘉栋将右，高杰将中军。成虎阳
北以诱贼，贼奔逐入伏中。成虎还兵而斗，高杰、董学礼突起翼之，左、郑嘉栋左右横击，斩首千余级，贼溃东走。追之，贼尽弃甲仗军资于地。官军争取之，无复步伍。贼觇官军嚣，反兵乘之，左军先溃，诸军继之，丧材官、将校七十有八人，贼倍获其所丧焉。
冬十月，李自成复陷南阳，屠之，回兵屯开封北。孙傅庭以兵败上书自劾，诏傅庭图功自赎。自成、汝才合兵趋汝宁。十一月，孙傅庭治兵于登封，收斩逃帅，进兵汝宁。贼游兵窥
怀庆，欲北渡，刘泽清御却之。闰十一月己酉，李自成合诸贼围汝宁。监军孔贞会以川兵屯城东，杨文岳以保定兵屯城西。贼兵进攻，相距一昼夜，川兵溃，保
定兵不支。庚戌，贼四面环攻，戴扉以障矢石，云梯如墙而立。城上矢石俱下，贼死伤众，而攻不休。一鼓百道并登，执文岳及分巡佥事王世琮于城头。文岳、世琮厉声骂贼，贼怒，缚文岳等以大炮击之，洞胸糜骨以死。世琮初授河南推官，屡却贼，射矢贯耳不动，号王铁耳。贼屠士民数万，燔烧邸舍无遗。丁巳，拔营走确山，向襄阳，掠崇王由贵及世子、诸王、妃嫔以行。
左良玉自朱仙镇南溃，久屯襄阳，诸降卒附之，有众二十万。其饩于官者仅二万五千，余俱因粮村落，襄人不聊生。十二月，李自成、罗汝才合兵四十万由唐县而西。良玉结营襄
阳近郊，大造战舰于樊，将避贼入郢。襄人怨其淫掠，纵火焚之。良玉怒，掠荆、襄巨估舟，载军资妇女其中，而身率诸军营樊城高阜。贼势既盛，襄民咸焚香牛酒以迎。戊辰，贼以数万骑至樊城，良玉乘高飞炮击杀贼千余骑。贼从间道至白马渡，临江欲渡。良玉移营拒之，贼不得渡。良玉拔营而南，贼亦不敢逼。自成切齿于良玉，每战必力。良玉惧，不敢复与争锋，故恒避之。郧抚王永祚跳城走。己巳，襄阳陷，贼分兵陷夷陵、宜城、荆门，向荆州。良玉全师出汉口，遂下武昌，次于金沙洲。贼逼荆州。甲戌，偏沅巡抚陈睿谟弃荆州，奉惠王走湘潭。自成遣贼将马守应据夷陵以犯澧。贺一龙趋德安，窥黄、麻。辛巳，自成至荆州，士民开门迎之。贼入荆州，荆州诸县土寇蜂起。
十六年春正月，李自成围承天，知府开门迎贼。巡抚宋一鹤时守城，下城巷战。将士劝之走，一鹤不听，挥刃击杀贼数人死。锺祥知县萧汉有贤声，贼戒其部曰：“杀贤令者死无赦。”乃幽之寺中，戒诸僧曰：“令若死，当屠尔寺。”僧谨视之，汉曰：“吾尽吾道，不碍汝法。”遂自经。贼改承天府曰扬武州。遂犯显陵。巡按李振声守陵，迎降贼，贼列之上班。振声自以与贼同姓，肩舆出入营中，扬扬自得。自成坐陵殿，大会群贼。钦天监博士杨永裕亦降于自成，自称天文、礼、乐、兵法、地理俱该洽，请贼发显陵。忽大声起山谷，若雷震，贼惧而止。分兵陷潜江、京山诸县。遣贼将攻德安。乙巳，陷云梦。丙午，陷孝感。丁未，自成、汝才至黄陂，知县怀印走。贼设伪令。黄陂士民杀伪官，贼怒，反兵攻黄陂，屠之，夷城垣为平地。戊申，陷景陵。贼别将陷德安。自成驰檄黄州，指斥乘舆，伪托仁义，以诱远近。黄州守将王允成弃城顺流东下，掠江上客舟，大扰江南、北。方国安诸将退屯汉口，贼大队逼汉阳。左良玉自金沙渚东下九江，遂至于芜湖。
初，自成流劫秦、晋、楚、豫，攻剽半天下，然志乐狗盗，所至焚荡屠夷。既而连陷荆、襄、鄢、郢，席卷河南，有众百万，始侈然以为天下莫与争，思据有城邑，擅名号矣。群贼俱奉其号令，推自成为奉天倡义文武大元帅，号汝才曰代天抚民德威大将军。自成据襄阳，号曰襄京，其余所陷郡县，俱改易名号。修襄王宫殿，设官分职，武官有权将军等九品，文官有太师、六政府诸品。封崇王由贵为襄阳伯。邵陵王在城、保宁王绍圯、肃宁王术授俱降贼，改封伯。伪吏政府侍郎喻上猷荐列荆州绅士，贼下檄征之。江陵举人陈万策、李开先在所荐中，伪檄下，万策自经，开先触墙死。杨永裕又劝进，牛金星不可，乃止。
二月庚午，李自成遣贼陷麻城，城空无人，贼回屯德安。自成分兵为四：老回回守承天，罗汝才守襄阳，革里眼往黄州，自将其一。癸未，自成攻郏县，知县李贞率士民坚守一昼夜，杀伤甚众。贼百道环攻，一鼓而拔，纵兵大杀。李贞大声叱贼曰：“驱百姓死守者知县耳，妄杀何为！”骂贼不已。自成怒，褫其衣，倒悬于树，贞大呼曰：“高皇帝有灵，我必诉之上帝以杀贼！”贼断其舌，剐之。母乔氏及妻俱死。
三月乙未，澧州土贼勾李自成陷常德。常德富强甲湖南，生齿百万，积粟支十年。巡抚陈睿谟遇贼于郏，先奔，士民无固志，贼遂陷之。自是辰、岳诸府相继俱陷，而云、贵路梗矣。
丁酉，命大学士吴出督师，给五万金旌功。以大理评事万元吉为职方员外郎，仍充督师军前赞画。兵部尚书张国维请随辅臣，躬率六军讨贼，优诏答之。
癸卯，李自成袭杀革里眼、左金王，并其众。甲寅，左良玉引兵自池口西上，屯安庆，传制：“襄、承失守，明法具在。左良玉悯其久劳行间，责令图功自赎。方国安、陈可立
革职，充为事官杀贼。”夏四月，李自成杀罗汝才，并其众。降将惠登相、王光恩在郧阳，阴使人招汝才所部，多奔降之。自成怒，攻郧阳，登相、光恩
屡败之。自成遂筑长围以困郧。丁酉，陷保康，知县石惟坛死之。辛丑，自成遣贼将以兵十万至禹州，守将杨芬、张朗先期具礼迎贼，贼设伪官之任。
甲申，下诏厉将士讨贼，告谕天下。五月，河南所在擒斩伪官。李自成在襄阳所造宫殿皆倾塌，遂屯移邓州，益兵攻郧阳，王光恩御之，贼屡战不利。孙傅庭复遣高杰以兵援郧阳，击贼，败之。
贼退屯襄阳，拘铁工昼夜造铁钩钉各万余，谋向潼关，俞越山险。戊申，上谕：“辅臣奉命督师讨贼，自当星驰受事，乃三月以来，迁延不进。将出都门，筹划不固，若在行间，何以制胜？还宜
在阁佐理，不必督师。”诏趋孙傅庭作速剿寇。丙辰，李自成攻袁时中杀之，并其众。巡抚河南秦所式上言：“中州大势，闯、曹蹂躏五郡，八十余城
尽为瓦砾。及革、左诸贼由宛、汝跨江、汉，旬日陷数名郡。此流寇之大略也。自永城以至灵、阌，自宛、汝以抵河岸，方千里之内皆土贼。大者数万，小者数千，栖山结寨，日事焚掠。此土贼之大略也。辨贼必须兵。旧抚余兵，不及二千，陈永福余兵，不及四千，合卜从善三千人，亦不满万。此主兵之大略也。用兵必裕饷。河南五郡沦没，河北强半蒿莱。额赋五十万，昨年完不及二十万，抚镇阙饷五月有余。此粮饷之大略也。转饷必须民。自经寇十余载，人烟几断，守城、修河、转运，至于稚子荷旗，老妇鸣柝。此民生之大略也。抚民必须官。按除目则有人，稽地方则无官。或年余不赴，或土团寄命。此官吏之大略也。败坏已极，惟愿皇上速发内帑，亟练精锐，佐以土寨，开荒选牧，庶有济乎！”时上召保定巡抚徐标入对，标曰：“臣自江、淮来数千里，见城陷处，固荡然一空；即有完城，仅余四壁。蓬蒿满路，鸡犬无音，曾未遇一耕者。土地人民，如今有几？皇上亦何以致治乎？”上欷泣下。标又上言屯田及车战诸策，上善之。
是月，给事中吴甘来上言：“诸抚臣借名护藩，实弃城走。乞敕谕各藩，并核王永祚等弃城之罪。”上不问。六月丁丑，立赏格：购李自成万金，爵通侯。购张献忠五千金，
官极品，世袭锦衣指挥。余各有差。进孙傅庭兵部尚书，总制应、凤、江、皖、豫、楚、川、黔剿寇军务，仍总制三边，铸督师七省之印。李自成大造战舰于荆、襄，遣老回回攻常德。自成谋自王于荆，
其亲信大帅二十九人，分守所陷郡邑。自成自随骑兵五营，营精骑二千，步兵十四哨，哨精卒三千。刘宗敏总步，白旺总骑。每屯，以骑兵一营外围巡徼，昼夜更番，余营以次休息。警候严密，人不得逃逸，逸者追获必磔之。营兵不许多携辎重，兵各携妻孥，生子弃之，不令举。男子十五以上，四十以下，咸掠为养子，为奴隶。故每破一邑，众辄增数万。每一精兵则蓄役人二十余，其■载马骡不与焉。众实五六万，且百万也。虽拔城邑，不听屋居，寝处布幕，弥望若穹庐。其甲缝绵帛数十重，有至百者，轻而韧，矢镞铅丸不能入。每战，一骑兵必二三马，数易骑，终日驰骤而马不疲。严寒则掠茵荐布地，以籍马足，或刳人腹为马槽，实以刍椒饲之。饮马则牵人贯耳，流血杂水中，马习见之，遇人则嘶鸣思饮啖焉。行兵■忽，虽左右不知所往。鸡再鸣，并起蓐食，鞴马以俟。百万之众，惟自成马首是瞻，席卷而趋。遇大川，则囊土壅上流，虽淮、泗诸水，乱流而渡。百万合营，不携粮，随掠而食，饱则弃余，有断食断盐数月者。临阵，铁骑三重，反顾则杀之。战不胜，马兵阳北，官军乘之，步兵拒战，马兵绕而合围，无不胜矣。以牛金星为谋主，日讲经一章、史一通。每有谋画，集众计之，自成不言可否，阴用其长者，人多不测也。其攻城，分画夜为三番，以铁骑布围，■兵肉薄向城。人戴铁胄，蒙铁衣，携椎斧凿城，得一砖甓即还，易人以进。穴城可容一人，则一人匿之，畚土以出，以次相继，遂穿空旁侧。迤四五步留一主柱，巨ㄌ系之。去城十百丈，牵ㄌ倒柱，而城崩矣。望风降者不焚杀，守一二日杀十三四，或五六日不下，则必屠矣。杀人数万，聚尸为燎，名曰“打亮”。城将陷，以兵周布濠外，缒城者杀之，故城陷必无噍类。掠马骡为上功，次军仗，次币帛衣服，次珍宝。其金银恒散弃之，或以代铅置炮中。屠城则夷其城垣，令后莫与为守。立投顺牌四，凡破城，四向负牌至村落。降者即负牌过别村，否则加兵。牌所至，日蹙千里。性惨酷，断耳、剔目、截指、折足、剖心、锯体，日以为常，谈笑对之。其兄从秦军来，自成获而杀之。性又澹泊，食无兼味。一妻一妾，皆老妪，不蓄奴仆。无子，以李双喜为养子，嗜杀更酷于自成。自成在襄阳，以构殿、铸钱皆不成，斩一谋士。令术士问紫姑，卜之不吉，因立李双喜为太子，改名洪基以厌之。铸洪基年为钱，又不成。七月，闻秦督兵将至，留毛贼守襄阳家口，自成率精锐往河南。
庚子，督师孙傅庭发兵潼关，分道进讨。以总兵牛成虎、副将卢光祖为前锋，会河南总兵卜从善、陈永福，合兵洛阳之下池寨。檄左良玉以兵自九江赴汝宁夹击贼。大营移宛向雒。诏蓟辽总兵白广恩、四川总兵秦翼明入卫，土汉官兵、陕西三镇兵俱随督师进讨。傅庭以副总兵高杰将降丁为中军，命秦翼明出商、雒为犄角，总兵王定、官抚民率绥、夏二镇兵为后劲。
八月辛未，傅庭师次阌乡。自成尽发荆、襄诸贼，俱会于河南。步贼沿河列守，自汜水至荥泽，伐竹木结筏，人佩三葫芦。将渡河，先驱千余贼北渡，总兵刘弘起以兵逐之，复渡南岸。丁丑，牛成虎率诸将前驱，遇贼于洛阳，击破之。再败之河岸，追奔至汝州。成虎以孤军无继，退屯渑池。
九月己亥，傅庭次汝州，伪都尉四天王李养纯率所部来降，知贼并兵守宝丰，傅庭进军宝丰合围，贼坚守不下。壬寅，自成以轻兵来援，战于城东。白广恩、高杰、卢光祖分兵逆战，却之。癸卯，复以精骑数千直攻官军，诸将复击走之。傅庭曰：“宝丰不即下，而贼救大至，则腹背受敌矣。”亲督诸军，悉力攻城拔之，斩伪州牧陈可新等数千级，遂以大兵捣唐县。时贼家口尽在唐县，贼发精骑来援，官军已入城，尽杀贼家口。贼满营痛哭，誓杀官兵。壬寅，傅庭自朱仙镇而南，大两六日，粮车日行三十里，又道淖未至，士马俱饥。或劝傅庭旋师就运，傅庭曰：“军已行，即还亦饥，奚济乎！要当破一县就食耳。”甲辰，傅庭破郏县，县俱穷民，集骡羊二百余，顷刻分脔食尽，不足给。己酉，命河北、山西就近饷傅庭军。自成将步骑万余逆战，官军前锋击断自成坐纛，进逐之，贼披靡，贼营逃亡者相属。时傅庭前锋尽收革、左故部，皆致死于贼。而高杰统诸降贼，备悉贼中曲折。自成遣其弟一只虎逆战，三战三北。自成奔襄城，诸军进逼之。自成累败而惧，挑土筑墙自守。已，食匮，贼有饥色。
初，自成在河南，以河、雒、荆、襄四战之地，且荒芜，赤地千里；关中其故乡也，士马强甲天下，据之可以霸，乃谋西向。惮潼关天险，将从淅川间道入陕。如不能，则从楚、豫下淮安，金陵可袭而有也。既至陕州，屡败，尽发河上屯守诸贼以迎官军，驱所掠难民为前锋以诱敌。官军屡胜轻敌，日驰逐数百里。河南所在皆荒，诸军既深入，馈饷不继。丙子，自成书巨牌行至官军，刻期会战。时襄、洛豪杰并起，各保塞以逐贼，大者万人，少者数千。若毛显文、刘弘起、沈万登皆起布衣为将领。潜山宋正奇集乡兵数万扼险隘，贼不敢下。承天方国安以兵复承天。老回回屯夷陵，官军击败之，诸县多恢复。
大雨连旬，傅庭军乏饷。壬子，兵噪于汝州，降盗李际遇阴通贼。癸丑，贼率精骑大至。傅庭问计于诸将，高杰请战，白广恩曰：“我师困，宜驻师分据要害，步步为营，以薄贼易耳。”傅庭恐贼遁，曰：“将军何怯！独不如高将军耶！”广恩不怿，引所部八千人先去。贼前锋名“三堵墙”，一红、一白、一黑，各七千二百人来薄。官军接战，陷贼伏中。贼乘之，官军大败，陷泥淖死者数千人。高杰立岭上望曰：“不可支矣。”麾众退，诸军尽西走。贼驱大队疾追，一日驰走四百里，至于孟津。官军死亡四万余人，尽丧其军资数万。傅庭与杰收散亡数千骑渡垣曲，走河北。初，贼驱难民诱官军，斩获皆良民也。傅庭不知其诈，奏：“贼闻臣名皆惊溃。臣誓肃清楚、豫，不以一贼遗君父。”识者忧之，至是果败。贼别将克汝州，杀﹃过当。戊午，自成向潼关，白广恩击破之。孙傅庭亦回军潼关，众尚四万。
十月辛酉朔，副总兵沈万登复汝宁。万登，汝宁大侠也，聚乡勇万余人。李自成伪授威武大将军，不受。凤督马士英承制授副总兵。是日，伪将军马尚志■任，万登潜遣谍入城，因拥众入，诛尚志并诸伪官。
壬戌，一只虎陷阌乡，即自成弟李过也。疾走至潼关，获督师大纛。丙寅，贼以纛绐守关者，乘间突入，潼关陷。李自成间道缘山崖出潼关后夹攻，官军大溃。贼既入关西行，一只虎陷华阴，傅庭及白广恩退屯渭南。贼合众数十万陷渭南，傅庭没于阵，知县杨暄被执不屈死。贼屠渭南，陷华州。戊辰，陷商州，商雒道黄世清不屈死之，贼屠商州。乙丑，陷临潼，关中人心所在瓦解。陕西巡抚冯师孔知寇棘，急入西安收保，俄贼至。辛未，师孔督兵出战，阵陷被执，不屈死之。西安陷，按察使黄炯自尽。长安知县吴从义、指挥崔尔达俱投井死。秦府长史章世炯自经死。绅士死者甚众。右都御史三原焦源溥骂贼磔死。磁州道副使祝万龄至学宫拜先圣，从容自经死。礼部主事南居业骂贼死。宣抚焦源清、参政田时震俱不受伪职死。御史王道纯大骂贼不屈死。解元席增光、举人朱谊泉俱投井死。山东监军佥事王征七日不食死。都司吏丘从周骂贼死。余吏民皆相率降于贼。总兵白广恩逃而追获，降之。
初，自成剽掠十余年，既席卷楚、豫，始有大志。然地四通皆战场，所得郡县，官军旋复之。至是，既入秦，百二山河，遂不可制。自成据秦王府，伪授秦王存枢权将军，世子妃刘氏曰：“国破家亡，愿求一死。”自成遣归外家。秦藩富甲天下，拥赀千万。贼之犯秦也，户部尚书倪元璐奏曰：“天下诸藩，无如秦、晋山险，用武国也。宜谕两藩，能任杀贼，不妨假之以大将之权。如不知兵，宜悉输所有。与其赍盗，何如享军！贼平之后，益封两藩各一子如亲王，亦足以报之。两王独不鉴十一宗之祸乎？贤王忠而熟于计，必知所处矣。”书上，不报。至西安陷，秦藩府库尽为贼有。贼分兵徇诸县皆陷，蒲城知县朱一统抱印投井死。
初，自成在楚议所向，牛金星请先取河北，直捣京师。杨承裕欲先据留都，断漕运。独顾君恩曰：“否，否！先据留京，势居下流，难济大事，其策失之缓。直捣京师，万一不胜，退无所归，其策失之急。不如先取关中，为元帅桑梓之邦。且秦都百二山河，已得天下三分之二，建国立业。然后旁略三边，资其兵力，攻取山西，后向京师。进退有余，方为全策。”贼从其计。先是，贼好杀掠，牛金星劝以不杀，遂严戢其下，民间稍安堵，辄相诳惑，人无斗志。自成遂改西安府为长安，榜掠巨室助饷。
辛未，进白广恩荡寇将军剿贼，时上信广恩，尚未知其降贼也。李自成分兵略、延，中部知县华堞知城小不支，先令妻妾自缢。一妾年少遣之，其妾亦垂泣投缳，华堞遂经死。
官兵进剿汝宁，一路伪官土寇俱尽，河南稍宁。庚寅，上始闻潼关失守，以兵部侍郎余应桂总督陕西三边，收
拾边兵，相机剿寇。应桂闻命饮泣，陛辞曰：“不益兵饷，虽去何济！”上默然，发帑金五万给军。应桂迁延河上不进。十一月，总兵王定、高杰自渭南败，各帅所部奔延安。自成命
贼将田斌守西安，自往塞上。甲午，高杰闻贼至，以兵渡河而东入山西，王定奔榆林。自成陷延安，大会群贼，戎马万匹，旌旗数十里，于米脂祭墓。以五百骑按行凤翔，守将诱而歼之。自成怒，亲攻凤翔，陷之，屠其城。壬寅，李自成发金数万，招榆林诸将，以大寇继之。备兵副使都任及故总兵王世显、侯世禄、侯拱极、尤世威、惠显等，敛各堡精锐入镇城，大集将士，谓之曰：“若等守乎？降乎？”各言“效死无二”。遂推世威为长，主号令，缮甲兵。贼遣伪官说三日不听，贼怒。乙未，贼四面环攻，城上强弩迭射，贼死尸山积。更发大炮击之，贼稍却。丙午，贼攻宁夏，镇兵逆战，三胜之，杀贼精锐数千。自成归西安，益发贼往宁夏。关中诸贼闻宁夏之败，数万东奔商、雒，出潼关，复散入河南。壬子，自成复往攻宁夏。丁巳，李自成陷榆林。榆林被围，诸将力战杀贼，贼死者万人。贼攻益力，逾旬不克。贼以冲车环城穴之，城崩数十丈，贼拥入，城遂陷。副使都任阖室自经死，总兵尤世威纵火焚其家百口，挥刀突战死。诸将各率所部巷战，杀贼千计。贼大至，杀伤殆尽，无一降者。阖城妇女俱自尽，诸将死事者数百人。榆林为天下劲兵处，频年饷绝，军士饥困，而殚义殉城，志不少挫，阖城男子妇女无一人屈节辱身者。榆林既屠，贼捣宁夏。宁夏总兵官抚民迎降。三边俱没，贼无后顾，长驱而东矣。自成攻庆阳，城中坚守四日，力不支城陷。备兵副使段复兴、董琬，乡绅太常少卿麻禧死之。屠庆阳，执韩王。时贼遣伪王往关东灵、阌诸路，大张伪榜，移檄河南郡县，河南西境贼皆设伪官。官兵守怀庆府。
十二月，李自成遣贼入汉中，不克。高杰在绛州，闻李自成将东渡，分道东走。戊辰，至蒲州。李自成前锋渡河入山西，巡抚蔡懋德先屯平阳，至是以岁暮还太原。庚辰，贼至河津，陷平阳，知府张嶙然走太原，吏民皆降，贼杀西河王等三百人。高杰闻平阳陷，拥兵东下泽州。山西郡县闻贼至，望风迎款。贼遣伪牌扁行山西，其辞甚悖。
李自成遣贼陷甘州。先是，凤翔、兰州开门迎贼。贼渡河，庄浪、凉州二卫俱降，遂围甘州，乘夜雪登城。巡抚甘肃林日瑞、总兵郭天吉、同知蓝台等并死之，杀居民四万七千余人。西宁卫尚坚守不下，至明年二月诈降，杀伪官贺锦等。
十七年春正月，李自成称王于西安，僭国号大顺，改元永昌。自成久觊尊号，惧张献忠、老回回相结为患。既入秦，通好献忠。献忠厚币逊词以报之，自成喜，遂僭号。牛金星为丞相，更定六政府尚书等伪官。
三月乙巳，李自成自山西抵京师，环攻九门。丁未，京城陷，帝后崩。丙辰，辽东总兵平西伯吴三桂闻京师陷，帝后殉难，遂缟素发哀，乞师于我大清讨贼，薄山海关，传檄远近。李自成闻之大惊，
胁三桂父襄作书招三桂，令旧将唐通遗三桂书劝降，且言“东宫无恙”。三桂不答，上书其父，略曰：“父既不能为忠臣，桂亦安能为孝子。桂与父诀，请自今日。虽父鼎俎旁以诱三桂，不顾也。”书至，自成益惧。三桂顿兵山海关，以忠义激将吏，规取京师，唐通不能御，三桂杀贼骑殆尽。初，三桂谕其下曰：“吾不忠不孝，何颜立天地间！”欲自刎，其下俱曰：“将军何至此！吾辈当死战。”遂大破贼。己巳，京城外扁张吴三桂檄，共约士民缟素复仇，一时都人皆密制素帻。庚午，李自成率兵六万东行，刘宗敏、李过等从之，挟太子、永王、定王、吴襄自随。太子、二王玄帻绿衣，各一兵抱之马上，都人拥观多陨涕。甲戌，李自成向永平。丁丑，吴三桂大破贼于关门。贼初破京师，精锐不过数万，所至虚声胁下，未常经大敌。既饱掠思归，闻边兵劲，无不寒心。自成知成败决于一战，益驱贼连营并进。三桂悉锐出战，无不一当百，奋击杀贼数千人。贼亦贾勇迭进。自成挟太子登高冈，立马观战。贼众三面围三桂兵，三桂兵东西驰突，贼散而复合。我大清兵至，绕出三桂右，所向披靡莫当。自成策马走，诸贼遂大溃，自蹂践死者数万人。诸军分道乘之，杀其大帅五人，夺辎重无算。自成以数千骑急走永平。戊寅，自成遣使赴军中议和，三桂曰：“归我太子、二王，速离京城，使锺ね如故，而后罢兵。”自成请旋师，如三桂言求和，三桂许之。自成拔营而西。己卯，三桂追贼于永平，又破之。贼奔窜还京师，毁京城外民居数万间，并夷牛马墙，稍迟者杀之，凡数万人。三桂兵压城，自成合兵一十八营以拒战。三桂进攻之，连拔其八寨，斩首二万。自成杀吴襄首，以高竿悬城上，尽杀襄家三十八口。三桂披坠鞍哭于地，三军感愤怒，拔刀砍地誓杀贼。
丙戌，李自成自称帝，即位于武英殿，伪磁侯刘宗敏扶创出，平立不拜，曰：“尔故我等夷也。”伪官皆拜，宗敏不得已，再拜而退。丁亥昧爽，李自成出齐化门西走。先运薪木积宫内，纵火发炮击毁诸宫殿。又烧九门雉楼，火光烛天。先是，三桂知贼将西走，设疑兵于西山，密取酒罂数千，实以石灰，夜埋齐化门道上，上覆浮土。贼万马并驰而出，践罂皆穿，马足惊踣，后骑相压奔，石灰迷目不可视。疑兵远噪以惊之，贼阵大乱。三桂望城中火作，知贼走，绕城而西，追奔三十里。贼马骡俱重载，日行数十里，追兵至，尽弃其辎重妇女。自卢沟至固安百里，盔甲衣服盈路，贼兵散去者又数万。三桂徐收所弃，已逾数百万。贼既得脱西走，三桂复率大兵追贼。至保定，贼还兵而斗，奋击破之。又追破之于定州北，夺其妇女二千，获辎重无算，招降溃贼万余人。自成屯真定，既屡败，愤极，复勒精骑击三桂。三桂兵张两翼以进击，斩其大将三人，首万级。自成大败，还真定，益发兵攻三桂。三桂接战，自晨至晡未决。三桂分兵迭战，自成渐引却。自成中流矢坠马，掖而骑驰还营，即拔营西走，度故关入山西。三桂以兵逐之，及关而止，遂还军京师。
李自成自井陉西行至平阳，分兵守山西诸隘，益发关中兵西攻汉中，陷之。李自成复遣兵出潼关攻掠河南，又遣降贼叛将马科至四川，掠保宁一路。
吴三桂追贼入山西，时西部复攻临洮、甘肃以牵之。自成数战不胜，遂弃山西走西安。我大清兵西伐，李自成合贼数十万，悉锐迎战。铁骑冲坚而入，贼披靡，斩首数万，刘宗敏、田见秀等俱死，贼众大溃，弃西安，走商、雒。丙子，自成弃陕，以兵出潼关，分军为八营，三道俱下，南略地至襄、郏。我大清兵既定三秦，下河南，入楚取荆、襄。李自成南奔辰州，将合张献忠。献忠已入蜀，遂留屯黔阳。部贼亡大半，然尚拥众十余万。乏食，遣贼将四出抄掠，黔阳四境鸡犬皆尽。川湖何腾蛟进攻之。自成营于罗公山，倚险筑堑为久屯计。势弥蹙，食尽，逃者益众。自成自将轻骑抄掠，何腾蛟伏兵邀之，大败，杀伤几尽。自成以数十骑突走村落中求食，村民皆筑堡自守，合围伐鼓共击之。自成麾左右格斗，皆陷于淖。众击之，人马俱毙，村民不知为自成也。截其首献腾蛟，验之左卢伤镞，始知为自成。李过闻自成死，勒兵随赴，仅夺其尸，灭一屯阝而还，结草为首，以衮冕葬之罗公山下。贼诸将奉李过为首，改名李绣，渡湖入险山中，后改名李赤心。群盗俱散亡。
谷应泰曰：国以民为本，民以食为天，故曰积贮者，天下之大命也。史称关中大，而三辅寇盗纵横。《周官》荒政十二，而兴大役以业贫民。至若青、徐岁饥，樊崇以起，长垣岁凶，仙芝作乱，盖揭竿之变，往往由于请磬之匮也。况乃汰邮驿，减冗卒，使亡赖奸人无所得衣食，则益煽而为乱，走死地如骛耳。
崇祯之初，锐意恭俭，东南织文，西北游徼，并行裁罢。而李自成以驿胥失职，值饥民不沾泥等倡乱延安，因往从之。又与耿如杞溃兵相合，旬月之间，众至万余，推为闯将。盖溃兵得饥民，则向道既精；饥民得溃兵，则壁垒益厚。又况延绥地连边镇，俗娴弓马，民多犷悍。秦长西陲，雄制列国；唐起灵武，终复两京。揆之自成起事，虽属毛贼，实则劲旅也。此时明察之官，剽锐之将，便当厚集众师，一鼓擒灭。比之唐周上书，马元车裂，宋贤谋乱，鹰扬捕斩，斯为得之。而乃养■坐大，驯致蔓延，此岂非计之失耶！
虽然，自成之起延安也，自秦入豫，由蜀躏楚，转寇关东，僭号襄、邓。十余年之间，曹文诏败之于商、雒，陈奇瑜败之于汉中，左光先败之于富平，左良玉扼之于武关，贺人龙破之于灵、陕，孙傅庭败之于襄城，亦未尝不自缚乞降，投缳引决。而究至狼奔豕突，死灰复燃者，则以号令乖方，韬钤不饬，中朝无良、平之谋，而行间无李、郭之将也。乃者车厢峡之困，自成解甲矣，而更给票免死；兴平、武功之捷，自成计阻矣，而乃缓兵待抚；崤函合围之举，自成坐毙矣，而云“围师必缺”。又且得臣之猛，按剑行诛，节度之师，同日奔溃，以至嗣昌仰药于前，傅庭阵亡于后，而天下事不可为矣。
自成乃更北攻宁夏，略定三边，东捣居庸，长驱京邑。洎乎禄山陷都，惟事声色；黄巢入篡，大掠赀财。突令言于宜春，坐朱Г于北阙。遂使铜驼榛莽，锺ね灰销。自古潢池之祸，未有若斯之酷者也。
嗟乎！彼自成者，非有殊才绝力，不过狡黠善骑射耳。而谋主牛金星、顾君恩辈，则井窥之智也。孽党刘宗敏、白旺等，则犬之猛也。奈何千丈之堤，溃于蚁穴；天府之险，踣于困兽哉！以予论之，假令货贿屏绝，则将必尽材；文法便宜，则权不中制。而又有武侯以兴复自任，晋公以讨贼自效者，即寇虽鸱张，不难一举而扑灭之也。然则颠覆之祸，固当责之庙算欤！ 

卷七十九



○甲申之变
怀宗崇祯十七年春正月朔，大风霾，占曰：“风从干起，主暴兵城破。”凤阳地震。李自成称王于西安，僭国号曰顺，改元永昌。贼掠河东，河津、
稷山、荣河、绛州一路俱陷。自成伪牒兵部约战，言三月十日至。兵部执牒者，则京师人自涿州还，值逆旅，客予十金代投。以为诈，斩之。上忧寇，临朝而叹曰：“卿等能无分忧哉！”大学士李建泰进曰：“主忧如此，臣敢不竭力！臣晋人，颇知寇中事。臣愿以家财佐军，可资数月之粮。臣请提兵西行。”又曰：“进士石{山隆}愿单骑走陕北，连甘肃、宁夏之兵，外连羌部，召募忠勇，劝输义饷，剿寇立功。否亦内守西河，扼吭延安，使贼不得东渡。”上悦曰：“卿若行，朕当仿古推毂。”上欲用石{山隆}，建泰曰：“俟臣西行，酌而用之。”癸丑夜，星入月中，占云：“星入月中，国破君亡。”乙卯，上命大学士李建泰出师，行遣将礼，命驸马都尉万炜以特牲告太庙。上临轩廷，授建泰节剑。备法驾警跸，御正阳门，赐宴饯之。命五府掌印，侯伯、内阁、六部、都察院掌印官及京营总协侍坐，鸿胪赞礼，御史纠仪，大汉将军侍卫，设宴作乐。上亲赐卮酒，曰：“先生之去，如朕亲行。”建泰顿首起行，上目送之，良久返驾。是日大风扬沙，占曰：“不利行师。”建泰御肩舆，不数武杆折，识者忧之。授进士凌职方司主事，随辅臣监军。赦李政修罪，随辅臣军前效用。以郭中杰为副总兵，充督辅中军旗鼓。西洋人汤若望随行，修火攻水利。进士程源私于监军凌曰：“此行也，兼程抵太原，收拾三晋，犹可济也。若三晋失守，无能为矣。”建泰出都，道闻山西烽火甚急，建泰家且破，因迟行，日三十。里师次涿州，营兵逃归者三千人。行至广宗，绅衿城守不纳，攻三日破之，杀乡绅王佐，笞知县张弘基。是日，即移兵出城。初，建泰承上宠命，恃有家财可佐军需。已，闻家破，进退失措，逡巡畿内而已。
二月朔，上平旦视朝，忽得伪封，启之，其词甚悖。末云：“限三月望日至顺天会同馆暂缴。”一时相顾失色，朝罢，遂不复问。李自成陷蒲州。及汾州、怀庆不守，福王出奔，与太妃相失，
遂至卫辉依潞王。自成至太原。太原无重兵为守，山西巡抚蔡懋德遣牙下骁将牛勇、朱孔训出战，孔训伤于炮，牛勇陷阵死，一军皆殁，城中夺气。贼移檄远近，有云：“君非甚暗，孤立而炀蔽恒多；臣尽行私，比党而公忠绝少。甚至贿通宫府，朝廷之威福日移；利入戚绅，闾左之脂膏尽竭。”又云：“公侯皆食肉纨，而倚为腹心；宦官皆糠犬豚，而借其耳目。狱囚累累，士无报礼之心；征敛重重，民有偕亡之恨。”人读之多为扼腕。蔡懋德知事必不支，写遗表令监纪贾士璋间道奏京师。中军盛应时见之，退归，先杀其妻子，誓将死敌。初八日，风沙大起，贼乘风夜登城，懋德、应时策马赴敌死。赵布政、毛副使及府县各官四十六员咸死之，贼尸之于城。
李自成至黎城，他将陷临晋。上下罪已诏，曰：“朕嗣守鸿绪，十有七年。深念上帝陟降之威，祖宗付托之重，宵旦兢兢，罔敢怠荒。乃者灾害频仍，流氛日炽，忘累世之豢养，肆廿载之凶残。赦之益骄，抚而辄叛。甚至有受其煽惑，顿忘敌忾者。朕为民父母，不得而卵翼之；民为朕赤子，不得而怀保之。坐令秦、豫丘墟，江、楚腥秽，罪非朕躬，谁任其责！所以使民罹锋镝，蹈水火，堇量以壑，骸积成丘者，皆朕之过也。使民输刍挽粟，居送行赍，加赋多无艺之征，预征有称贷之苦者，又朕之过也。使民室如悬磬，田卒污莱，望烟火而无门，号冷风而绝命者，又朕之过也。使民日月告凶，旱潦荐至，师旅所处，疫疠为殃，上干天地之和，下丛室家之怨者，又朕之过也。至于任大臣而不法，用小臣而不廉，言官首鼠而议不清，武将骄懦而功不奏，皆由朕抚驭失道，诚感未孚。中夜以思，局无地。朕自今痛加创艾，深省夙愆。要在惜人才以培元气，守旧制以息烦嚣，行不忍之政以收人心，蠲额外之科以养民力。至于罪废诸臣，有公忠正直，廉洁干才尚堪用者，不拘文武，吏、兵二部确核推用。草泽豪杰之士，有恢复一郡一邑者，分官世袭，功等开疆。即陷没胁从之流，能舍逆反正，率众来归，许赦罪立功，能擒斩闯、献，仍予通侯之赏。于戏！忠君爱国，人有同心；雪耻除凶，谁无公愤！尚怀祖宗之厚泽，助成底定之大功。思克厥愆，历告朕意。”诏下，贼前锋已至大安驿，议京师城守。贼至忻州，官民迎降。遂攻代州、五台，官吏迎降。总兵周遇吉守代州，出奇奋击，连战十余日，杀贼万余。贼合诸路贼进攻，遇吉兵少食尽，退守宁武关。贼陷怀庆，抵固关，分趋真定、保定。督辅李建泰兵过东光不戢，士民闭城拒守。建泰怒，留攻三日，破之。上至是始闻山西全陷，命迹访诸王。遣内官监制各镇，太监高起潜监宁前镇，卢惟宁监天津、通、德、临津，方正化监真定、保定，杜勋监宣府，王梦弼监顺德、彰德，阎思印监大名、广平，牛文柄监卫辉、怀庆，杨茂林监大同，李宗允监蓟镇中协，张泽民监西协。兵部言：“各处物力不继，而事权纷，反使督抚借口。”上不听。
真定兵叛降贼。知府丘茂华闻儆，先遣家人出城，总督徐标执茂华下狱。标麾下中军伺标登城昼守御，劫标城外杀之，出茂华。茂华遂檄属县叛待■，贼数骑入城收帑籍。近京三百里，寂然无言者。
进魏藻德礼部尚书、文渊阁大学士、总督河道、屯练，往天津。进方岳贡户部尚书兼兵部尚书、文渊阁大学士、总督漕运、屯练，往济宁。魏藻德辞新衔，允之。有言各官不可令出，出即潜遁，遂止藻德等不遣。
诏征天下兵勤王，命府部大臣各条战守事宜。上候于文华殿，都察院左都御史李邦华、少詹事项煜、右庶子李明睿各言南迁及东宫监抚南京。上骤览之，怒甚，曰：“诸臣平日所言若何？今国家至此，无一忠臣义士为朝廷分忧，而谋乃若此！夫国君死社稷，乃古今之正。朕志已定，毋复多言！”吏科都给事中吴麟征请“弃山海关外宁远、前屯二城。徙吴三桂入关，屯宿近郊，以卫京师”。廷臣皆以弃地非策，不敢主其议。
前总督陕西余应桂奏：“贼众号百万，非天子全力注之不可。天下镇将，河南左良玉，关东吴三桂，并高杰、唐通、周遇吉、黄得功、曹友义、马科、张天禄、马岱、刘泽清、土国宝、刘良佐、葛汝芝及副将丘磊、惠登相、王光恩、孔希贤、金守亮等合之，调赴军前，会师真、保之间。督抚之外，加一督师，如史可法、王永吉其人，赐以尚方，悬公侯之赏以鼓励之，庶贼可灭也。”
大学士陈演乞休，许之，赐金币。始上忧秦寇，演谓无足虑，至是不自安，求去。■薄宁武关，传檄五日不下，且屠。总兵周遇吉悉力拒守，大
炮击贼万余人。会火药尽，或言：“贼势重，可款也。”遇吉曰：“战三日，杀贼且万，若辈何怯耶？能胜之，一军尽为忠义；万一不支，缚我以献，若辈可无恙。”于是开门奋击，杀贼数千人，贼惧欲退。或为贼策曰：“我众彼寡，但使主客分别，以十击一，蔑不胜矣。请去帽为识，见戴帽者击之。递出战，不二日可歼也。”贼引兵复进，迭战，脱帽以自别，我兵大败。遇吉阖室自焚，挥短刀力斗，被流矢，牙兵且尽，见执骂贼，贼于市磔焉。遂屠宁武，婴稚不遗。李自成既杀遇吉，叹曰：“使守将尽周将军者，吾安得至此！”
寇犯大同，兵民皆欲降，命城守不应。总兵朱三乐自刎，巡抚卫景瑗，督理粮储户部郎中徐有声、朱家仕俱死之。文学李若葵合家九人自缢，先题曰“一门完节”。李自成入大同六日，杀代府宗室殆尽，留伪将张天琳守之。天琳杀﹃凶暴，阅两月，阳和军民约镇城军民内应，杀天琳。
二月己丑，命部院厂卫司捕各官讥察奸宄，申严保甲。巷设逻卒，禁夜行，巡视仓库草场。魏藻德请自出京议饷，不许。召兵部尚书张国维、庶吉士史可程、进士朱长治、陈州诸生张钅攀于中左门。钅攀言三策，首请太子监国南，首择耆臣辅之。
宣府告急，命镇朔将军王承胤侦寇所向。庚寅，召文武大臣、科、道于中极殿，问今日方略。奏对可三十余人，有言守门乏员，当今之急，无如考选科、道，余皆练兵加饷习闻也。是日，命内监分守九门，稽出入。京城武备积弛，禁兵皆南征，太仓久罄。至是，命襄城伯李国桢提督城守，守西直门，各门勋臣一，卿亚二。谕文武各官输助。初议佥民兵，魏藻德曰：“民畏贼，如一人走，大事去矣。”上然之，禁民上城。辛卯，督师大学士李建泰上书请驾南迁，愿奉太子先行。壬辰，上召对平台，谕阁臣曰：“李建泰有疏，劝朕南迁。国君死社稷，朕将何往！”大学士范景文、左都御史李邦华、少詹事项煜请先奉太子抚军江南。兵科给事中光时亨大声曰：“奉太子往南，诸臣意欲何为！将欲为唐肃宗灵武故事乎？”景文等遂不敢言。上复问战守之策，众臣默然，上叹曰：“朕非亡国之君，诸臣尽亡国之臣尔！”遂拂袖起。
钦天监奏帝星下移。诏封总兵吴三桂平西伯，左良玉宁南伯，唐通定西伯，黄得功靖南伯，给敕印。刘泽清实升一级。刘良佐、周遇吉、高杰、马岳、
马科、姜宣、孔希贵、黄蜚、葛汝芝、高第、许定国、王承胤、刘芳名、李栖凤、曹友义、杜允登、赵光远、卜从吉、杨御蕃各升署一级。督抚马士英、王永吉、黎玉田、李希沆，分别应加实署。始弃宁远，征吴三桂、王永吉率兵入卫。又召唐通、刘泽清率兵入卫。泽清前命移镇彰德，因纵掠临清南奔。惟唐通以八千人入卫。已，同太监杜之秩守居庸。
贼犯保定，大学士李建泰已病，中军郭中杰缒城降贼，兵溃。贼入保定，建泰被执。御史金毓峒守西门，贼执之，入三皇庙见贼帅。毓峒奋拳殴贼帅，仆之，跃入井中死。妻王氏自经。毓峒从子振孙以武举效力行间，登城射贼，多应弦而毙。城陷，众解戎衣自匿，振孙王衤两裆大呼曰：“我御史金毓峒侄也。”贼支解之。毓峒子罂妇陈氏，年十八，与其祖母张、母杨、嫂常，一时尽投于井。张抱孙于怀同下，侍婢四人亦从下。
乙未，命太监马思理驰赴大同督兵援剿。李自成宿阳和，遂长驱向宣府。宣府叛将白广恩贻总兵姜襄书约降，监视太监杜勋绯袍八驺郊迎三十里，军民聚谋籍籍。巡抚朱
之冯悬赏劳军守城，无一应者。三命之，咸叩头曰：“愿中丞听军民纳款。”之冯独行巡城，见大炮，曰：“汝曹试发之，可杀数百人，贼虽杀我无恨矣。”众又不应。之冯不得已，乃自起燃火，兵民竞挽其手。之冯乃夺士卒刀自刎。宣府军民俱迎降于贼。乡绅张罗彦自杀。
上按籍勋戚大，征其助饷。遣太监徐高谕嘉定伯周奎为倡，奎谢无有。高泣谕再三，奎漫词以对。高拂然起曰：“外戚如此，国事去矣。多金何益！”奎奏捐万金，上少之，勒其二万。奎密书皇后求助，后勉应以五千金，令奎以私蓄足其额。奎匿中宫所畀二千金，仅输三千金。太监王永祚、曹化淳助至三万、五万。王之心最富，上面谕之，仅献万金。诸内官各大书于门曰：“此房急卖。”复杂出雕镂玩好诸物，陈于市以求售。后贼拷王之心，追十五万，他金银器玩称是。周奎抄见银五十二万，珍币复数十万。魏藻德首输百金。陈演既放未行，召入，诉清苦。百官共议捐助，勉谕至再，最后每省限额，浙江六千，山东四千，先后共二十万。时谕上等三万金，皆无应。惟太康伯张国纪输二万，余不及也。又议前三门巨室，各输粮给军，且赡其妻孥，使无内顾，诸巨室多不乐而止。或谓从逆官吏，多非其心，请赦河南、北所俘伪官，以携贼党。
丙申，大风霾，昼晦。命司礼太监王承恩提督内外京城，总督蓟辽王永吉节制各镇，俱听便宜行事。贼警益逼，有劝上南迁者，上怒曰：“卿等平日专营门户，今日死守，夫复何言！”谕兵部曰：“都城守备有余，援兵四集，何难刻期灭寇！敢有讹言惑众，及私发家眷出城者擒治！”
庚子，上召对，惟问兵饷。以举朝无人，常泣下。廷臣长策，惟闭门止出入，余无一筹。议增兵外城，则内阙；增兵内城，则外阙。襄城伯李国祯在事，亦不敢抗王承恩。
辛丑，分营都门设大炮。上又召对群臣，问御寇方略，诸臣皆不能对。廷臣举兵部职方司员外万元吉知兵，算任司马。给九门守者人百钱，召前太监曹化淳可守城。
南京孝陵夜哭。癸卯，风晦。寇自柳沟抵居庸关。柳沟天堑，百人可守，竟不设备。总兵唐通、太监杜之秩迎降，抚臣何谦伪死私遁。总兵马岱自杀其妻子，疾走山海关。时京师以西诸郡县，望风瓦解，将吏或
降或遁。伪权将军移檄至京师，云：“十八日至幽州会同馆暂缴。”京师大震，诏三大营屯齐化门外。甲辰，贼陷昌平州，诸军皆降。总兵李守钅荣骂贼不屈，手格杀
数人，人不能执，诸贼围之，守钅荣拔刀自刎。贼焚十二陵享殿，传儆至京师。先是，上知寇儆益急，下吴麟征《请徙宁远疏》，飞檄趣三桂入关。三桂徙五十万众，日行数十里。是日，始及关，贼骑已过昌平矣。太监高起潜弃关走西山，贼分兵掠通州粮储。上方御殿，召考选诸臣问裕饷安人，滋阳知县黄国琦对中旨，授给事中。余以次对，未及半，秘封入，上览之色变，即起入。诸臣立候移刻，命俱退，始知为昌平失守也。是夜，贼自沙河而进，直犯平则门，竟夜焚掠，火光烛天。京师内外城堞凡十五万四千有奇，京营兵疫，其精锐又太监选去，登陴羸弱五六万人、内阉数千人，守陴不充。无炊具，市饭为餐。饷久阙，仅人给百钱，无不解体。而贼自破中原，旋收秦、晋，久窥畿辅空虚，潜遣其党辇金钱毡，饰为大贾，列肆于都门。更遣奸党挟赀充衙门掾吏，专刺阴事，纤悉必知。都中日遣拨马探之，贼党即指示告贼，贼掠之入营，厚贿结之。拨马多降贼，无一骑还者。有数百骑至齐化门迤平则门而西，营兵屯近郊者诘之，曰：“阳和兵之勤王者。”实皆贼候骑也。时人心汹汹，皆言：“天子南狩，有内官数十骑拥护出得胜门矣。”守门皆内官为政，卿贰勋戚不得上。
乙巳昧爽，开西直门纳避难者，内官坐城上，以令箭下，门立启，无敢诘问，勋戚大臣惟坐视而已。上早朝，召对诸臣而泣，亻免首书御案十二字，以示司礼监王之
心，寻拭去。漏下已刻，急足叩城下，曰：“远尘冲天，寇深矣。”守城内臣使骑探之，报曰：“哨骑也。”不为意。日且午，有五六十骑弯弓贯矢，大呼“开门”。守卒亟发炮，毙二十骑，难民死数十人，门始闭。须臾，贼大至，方报“过卢沟桥”，俄攻平则、彰义等门矣。城外三大营皆溃降，火车、巨炮、蒺藜、鹿角皆为贼有。贼反炮攻城，轰声震地。京军五月无饷，一时驱守，率多不至，每堵一人多不及。诸臣方侍班，襄城伯李国桢匹马驰阙下，汗浃沾衣，内侍呵止之，国桢曰：“此何时也！君臣即求相见，不可多得矣。”内臣叩之，曰：“守军不用命，鞭一人起，一人复卧如故。”上召入，因命内臣俱守城，哗曰：“诸文武何为？”且言：“官止内操，我甲械俱无，奈何？”或曰：“我辈月食五十万，效死固当。”乃请如己巳岁所派数，俱乘城，凡数千人。上括中外库金二十万犒军。是日，细民有痛哭输金者，或三百金，或四百金，各授锦衣卫千户。
丙午，寇攻城，炮声不绝，流矢雨集。仰语守兵曰：“亟开门，否且屠矣！”守者惧，空炮向外，不实铅子，徒以硝焰鸣之，犹挥手示贼，贼稍退，炮乃发。贼驱居民负木石，填濠急攻。我发“万人敌”大炮，误伤数十人，守者惊溃，尽传城陷，合城号哭奔窜。贼驾飞梯攻西直、平则、德化三门，势甚危急。太常少卿吴麟征累土填西直门，因单骑驰入西安门。吏部侍郎沈惟炳守门，曰：“内守有宦寺，百官不得入，奈何？”麟征排门而入，太监王德化语麟征曰：“守城人少奈何？请增益之。”麟征至午门，遇大学士魏藻德，止之曰：“兵部调度兵饷已足，公何事张皇耶？藻德且出阁。上方休，公安从入？”麟征流涕，固请得以非时见，藻德挽之出。是日，封刘泽清东平伯。时左谕德杨士聪、卫胤文入直，语阁臣：“左良玉、吴三桂俱封，而遗刘泽清。且临清地近，可虞也。”阁揭上，得封。都察院左都御史李邦华至正阳门，欲登城，中贵拒之。
李自成对彰义门设座，晋王、代王左右席地坐，太监杜勋侍其下，呼“城上人莫射，我杜勋也。可缒下一人以语。”守者曰：“留一人下为质，请公上。”勋曰：“我杜勋无所畏，何质为！”提督太监王承恩缒之上，同入见大内，盛称“贼势重，皇上可自为计”。守陵太监申芝秀自昌平降贼，亦缒上入见，备述贼犯上不道语，请逊位。上怒叱之。诸内臣请留勋，勋曰：“有秦、晋二王为质，不反，则二王不免矣。”乃纵之出，仍缒下。勋语守王则尧、褚宪章辈曰：“吾党富贵自在也。”初，闻勋殉难，赠司礼监太监，荫锦衣卫指挥佥事，立祠，至是，始知勋固从贼为逆也。兵部尚书张缙彦奏曰：“时势如此危急，臣屡至城阈，欲觇城上守御，辄为监视抑沮。今闻曹化淳王化成缒贼杜勋上城，未知何意，恐有奸宄不测。”章上上手书遣缙彦上城按之。至城，内监沮之如故。示以上传，始登。问：“杜勋安在？”云：“昨暮上，今晨下之。已上闻，无容致诘。”又曰：“尚有秦、晋二王在城下，亦欲通语。”缙彦曰：“秦、晋二王既降寇，如何可上！”内监拂衣去。因阅城上，守卒寥寥。兵部侍郎王家彦痛哭云：“贼势如此，监视将营兵调去，李襄城处尚有十之四。家彦所守，两堵仅一卒。”语未竟，城下坎墙声急，太监王承恩炮击之，连毙数人。王化成等饮酒自若。缙彦驰至内阁，约同奏，至宫门，传止之。上下诏亲征。召驸马都尉巩永固，谋以家丁护太子南行，对曰：“臣等安敢私蓄家丁，即有之，何足当贼！”乃罢。已，召王承恩亟饬内员备亲征。申刻，彰义门启，盖太监曹化淳献城开门也。贼恣杀掠，前太学士蒋德宿会馆被创。上亟召阁臣入，曰：“卿等知外城破乎？”曰：“不知。”上曰：“事亟矣，今出何策？”俱曰：“陛下之福，自当亡虑。如其不利，臣等巷战，誓不负国。”命退。是夕，上不能寝。内城陷，一阉奔告，上曰：“大营兵安在？李国桢何往？”答曰：“大营兵散矣。皇上宜急走。”其人即出，呼之不应。上即同王承恩幸南宫，登万岁山，望烽火烛天，徘徊俞时。回干清宫，朱书谕内阁：“命成国公朱纯臣提督内外诸军事，来辅东宫。”内臣持至阁。因命进酒，连沃数觥，叹曰：“苦我民尔！”以太子、永王、定王分送外戚周、田二氏。语皇后曰：“大事去矣。”各泣下。宫人环泣，上挥去，令各为计。皇后顿首曰：“妾事陛下十有八年，卒不听一语，至有今日。”皇后拊太子、二王恸甚，遣之出。后自经。上召公主至，年十五，叹曰：“尔何生我家！”左袖掩面，右挥刀断左臂，未殊死，手栗而止。命袁贵妃自经，系绝，久之苏，上拔剑刃其肩。又刃所御妃嫔数人。召王承恩对饮，少顷，易靴出中南门。手持三眼枪，杂内竖数十人，皆骑而持斧，出东华门。内监守城，疑有内变，施矢石相向。时成国公朱纯臣守齐化门，因至其第，阍人辞焉，上太息而去。走安定门，门坚不可启，天且曙矣。帝御前殿，鸣钟集百官，无一至者。遂仍回南宫，登万岁山之寿皇亭自经。亭新成，所阅内操处也。太监王承恩对缢。上披御蓝衣，跣左足，右朱履，衣前书曰：“朕自登极十七年，逆贼直逼京师。虽朕薄德匪躬，上干天咎，然皆诸臣之误朕也。朕死无面目见祖宗于地下，去朕冠冕，以覆面，任贼分裂朕尸，勿伤百姓一人。”又书一行：“百官俱赴东宫行在。”犹谓阁臣已得朱谕也。不知内官持朱谕至阁，阁臣已散，置几上而反，文武群臣无一人知者。
丁未昧爽，天忽雨，俄微雪。须臾，城陷。贼先入东直门，杀守门御史王章，守卒蚁坠。兵部侍郎张伯鲸走匿民舍。贼骑塞巷，大呼民间速献骡马。贼经象房桥，群象哀鸣，泪下如雨。内臣前导。兵部侍郎王家彦自经于民舍。大学士魏藻德等未闻变，犹传单醵金，方岳贡、范景文方传导至西长安门，亟还。贼千骑入正阳门，投矢，令人持归，闭门得免死。于是俱门书“顺民”。太子走诣周奎第，奎卧未起，叩门不得入，因走匿内官外舍。上之出至南宫也，使人诣懿安皇后所，劝后自裁，仓卒不得达。两宫已自尽，宫人号泣出走，宫中大乱。懿安皇后青衣蒙头，徒步走入成国公第。尚衣监何新入宫，见长公主断肩仆地，与宫人救之而苏。公主曰：“父皇赐我死，我何敢偷生！”何新曰：“贼已将入，恐公主遭其辱，且至国丈府中避之。”乃负之出。
午刻，李自成毡笠缥衣，乘乌驳马，伪丞相牛金星、尚书宋企郊等五骑从之。时宫中大乱，诸贼帅率其骑，皆擐甲执兵，先入清宫。诸宫人逸出，遇贼，复入。宫人魏氏大呼曰：“贼入大内，我辈必遭所污，有志者早为计！”遂跃入御河死，顷间从死者积一二百人。自成自西长安门入，弯弓仰天大笑，手发一矢，中坊之南偏。至承天门，自成顾盼自得，复弯弓指门榜语诸贼曰：“我一矢中其中字，必一统。”射之不中，中天字下，自成愕然。牛金星趋而进曰：“中其下，当中分天下。”自成喜，投弓而笑。司礼视印太监王德化以内员三百人先迎德胜门，令仍旧任。各监局印官迎，亦如之。因集选百余人，余皆散去。自成入宫，问帝所在，大索宫中不得。伪尚玺卿黎某进曰：“此必匿民间，非重赏严诛不可得。今日大事，不可忽也。”乃下令献帝者赏万金，封伯爵，匿者夷族。自成登皇极殿，据黼座。牛金星檄召百官，期二十一日俱集于朝，禁民间讳自成等字。自成同伪都督刘宗敏等数十骑入大内，太监杜之秩等率党为前导。自成责其背主当斩，秩等叩首曰：“识天命，故至此。”自成叱去之。贼分宫嫔各三十人，牛金星、军师宋献策等亦各数人。宫人费氏，年十六，投眢井，贼钩出之，见其姿容，争相夺。费氏绐曰：“我长公主也，若不得无礼，必告汝主。”群贼拥之见自成。自成命内官审之，非是，赏部校罗贼。罗携出，费氏复绐曰：“我实天潢之胤，义难苟合，惟将军择吉成礼，死生惟命。”贼喜，置酒极欢。费氏怀利刃，俟贼醉，断其喉立死，因自刎。自成大惊，令收葬之。
内臣献太子，自成留之西宫，封为宋王，太子不为屈。辛亥，改殡先帝、后。出梓宫二：以丹漆殡先帝，黝漆殡先后。加帝翼善冠、衮玉、渗金靴，后袍带亦如之。
谷应泰曰：粤稽怀宗，以戊辰即位。而李自成诸贼，即以是岁起延安，祸本相寻，若与俱始焉。自兹以后，怀宗未明求衣，征兵檄饷，日以讨贼为事。而自成辈蹶而复振，有同鸟兽之散，忽若鸢乌之聚。遂使民劳板荡，将妖氛，盖至十七年之久。而黄巢直逼关门，赤眉大入内地，虽有智者，又安所谋御敌哉！
乃若正旦风霾，孝陵夜哭，恒星入月，帝曜下移，则天变见矣。又若僭号咸阳，略据太原，突入居庸，骤窥畿辅，则地险失矣。更若勤王之徼，征者未赴，罪已之诏，闻者不感，饰贾吏于辇下而机务尽输，诱拨马于营中而侦刺鲜实，则人事去矣。
当此之时，苟且以自救，忍耻以图存者，止三策耳。余应桂请会师真、保，吴麟征请徙帅入卫，范景文、李邦华请迁国南都，此其可行者也。然而发言盈庭，是用不集者，智绌于晚图，而事乖于窘步也。卒之北门锁钥尽授貂阉，东阁鼎铛徒闻肉食，帑乏琼林之聚，兵多祁父之呼，夺禁门而不启，幸戚里而却返。斯时虞渊日坠，空想挥戈；周鼎天移，谁能没水。盖至后宫赐尽，三王出奔，国破家亡，既血飞于绣袜，生人死别，又肠断于桓山，岂非涉乱世而多艰，生皇家而不幸者乎？
  </div>
  <div class="pagination">
   <a href="明史纪事本末_page41.html">
    上一页
   </a>
   <span>
    ...
   </span>
   <a href="明史纪事本末_page37.html">
    37
   </a>
   <a href="明史纪事本末_page38.html">
    38
   </a>
   <a href="明史纪事本末_page39.html">
    39
   </a>
   <a href="明史纪事本末_page40.html">
    40
   </a>
   <a href="明史纪事本末_page41.html">
    41
   </a>
   <span class="current-page">
    42
   </span>
   <a href="明史纪事本末_page43.html">
    43
   </a>
   <a href="明史纪事本末_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
