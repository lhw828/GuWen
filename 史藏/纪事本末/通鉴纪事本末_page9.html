<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 9 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 9 页/共 48 页</h1>
    <div class="content">　　灵帝建宁元年　初护羌校尉段颎既定西羌而东羌先零等种犹未服度辽将军皇甫规中郎将张奂招之连年既降又叛桓帝诏问颎曰先零东羌造恶反逆而皇甫规张奂各拥彊众不时辑定欲令颎移兵东讨未识其宜可参思术畧颎上言曰臣伏见先零东羌虽数叛逆而降于皇甫规者已二万许落善恶既分余冦无几今张奂踌躇久不进者当虑外离内合兵往必惊且自冬践春屯结不散人畜疲羸有自亡之势欲更招降坐制彊敌耳臣以为狼子野心难以恩纳势穷虽服兵去复动唯当长矛挟胁白刃加颈耳计东种所余三万余落近居塞内路无险折非有燕齐秦赵纵横之势而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴诸羌并擅其地是为痈疽伏疾留滞胁下如不加诛转就滋大若以骑五千步万人车三千两三冬二夏足以破定无虑用费为钱五十四亿如此则可令群羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲民则永宁无期臣庶竭驽劣伏待节度帝许之悉听如所上颎于是将兵万余人赍十五日粮从彭阳直诣髙平与先零诸种战于逢义山虏兵盛颎众皆恐颎乃令军中长镞利刃三矛三重挟以彊弩列轻骑为左右翼谓将士曰今去家数千里进则事成走必尽死努力共功名因大呼众皆应声腾赴驰骑于傍突而击之虏众大溃斩首八千余级太后赐诏书褒美曰须东羌尽定当并録功勤今且赐颎钱二十万以家一人为郎中敕中藏府调金钱防物增助军费拜颎破羌将军　六月段颎将轻兵追羌出桥门晨夜兼行与战于奢延泽落川今鲜水上连破之又战于灵武谷羌遂大败　秋七月颎至泾阳余冦四十落悉散入汉阳山谷间护匈奴中郎将张奂上言东羌虽破余种难尽段颎性轻果虑负败难常宜且以恩降可无后悔诏书下颎颎复上言臣本知东羌虽众而輭弱易制所以比陈愚虑思为永宁之算而中郎将张奂説虏彊难破宜用招降圣朝明鉴信纳瞽言故臣谋得行奂计不用事势相反遂怀猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流汗野伤和致灾臣伏念周秦之际戎狄为害中兴以来羌冦最盛诛之不尽虽降复叛今先零杂种累以反覆攻没县邑剽掠人物发冡露尸祸及生死上天震怒假手行诛昔邢为无道卫国伐之师兴而雨臣动兵涉夏连获甘霖嵗时丰稔人无疵疫上占天心不为灾伤下察人事众和师克自桥门以西落川以东故宫县邑更相通属非为深险絶域之地车骑安行无应折衂案奂为汉吏身当武职驻车二年不能平冦虚欲修文戢戈招降犷敌诞辞空説僣而无徴何以言之昔先零作冦赵充国徙令居内煎当乱边马援迁之三辅始服终叛至今为鲠故逺识之士以为深忧今傍郡户口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之策欲絶其本根不使能殖本规三嵗之费用五十四亿今适朞年所耗未半而余冦残烬将向殄灭臣毎奉诏书军不内御愿卒斯言一以任臣临时量宜不失权便
　　二年五月诏遣谒者冯禅説降汉阳散羌段颎以春农百姓布野羌虽暂降而县官无廪必当复为盗贼不如乗虚放兵势必殄灭颎于是自进营去羌所屯凡亭山四五十里遣骑司马田晏假司马夏育将五千人先进击破之羌众溃东犇复聚射虎谷分兵守谷上下门颎规一举灭之不欲复令散走秋七月颎遣千人于西县结木为栅广二十步长四十里遮之分遣晏育等将七千人啣枚夜上西山结营穿堑去虏一里许又遣司马张恺等将三千人上东山虏乃觉之颎因与恺等挟东西山纵兵奋击破之追至谷上下门穷山深谷之中处处破之斩其渠帅以下万九千级冯禅等所招降四千人分置安定汉阳陇西三郡于是东羌悉平颎凡百八十战斩三万八千余级获杂畜四十二万七千余头费用四十四亿军士死者四百余人更封新丰县侯邑万戸
　　臣光曰书称天地万物父母惟人万物之灵亶聪明作元后元后作民父母夫蛮夷戎狄气类虽殊其就利避害乐生恶死亦与人同耳御之得其道则附顺服从失其道则离叛侵扰固其宜也是以先王之政叛则讨之服则怀之处之四裔不使乱礼义之邦而已若乃视之如草木禽兽不分臧否不辨去来悉艾杀之岂作民父母之意哉且夫羌之所以叛者为郡县所侵寃故也叛而不即诛者将帅非其人故也茍使良将驱而出之塞外择良吏而牧之则疆埸之臣也岂得専以多杀为快邪夫御之不得其道虽华夏之民亦将蠭起而为冦又可尽诛邪然则段纪明之为将虽克防有功君子所不与也















　　通鉴纪事本末卷七上
<史部,纪事本末类,通鉴纪事本末>
　　钦定四库全书
　　通鉴纪事本末卷七下
　　宋　袁枢　撰
　　鲜卑防邉
　　汉桓帝永夀二年　初鲜卑檀石槐勇徤有智略部落畏服乃施法禁平曲直无敢犯者遂推以为大人檀石槐立庭于弹汗山歠仇水上去高栁北三百余里兵马甚盛东西部大人皆归焉因南抄縁边北拒丁零东郤夫余西撃乌孙尽据匈奴故地东西万四千余里　秋七月檀石槐防云中以故乌桓校尉李膺为度辽将军膺到边羗胡皆望风畏服先所掠男女悉诣塞下送还之　初鲜卑防辽东属国都尉武威叚颎率所领驰赴之既而恐贼惊去乃使驿骑诈赍玺书诏颎颎于道伪退潜于还路设伏虏以为信然乃入追颎颎因大纵兵悉斩获之
　　延熹二年春二月鲜卑防鴈门　六月鲜卑防辽东六年夏五月鲜卑防辽东属国　十二月诏徴皇甫规为度辽将军规上书荐张奂朝廷从之以奂代规为度辽将军
　　九年春三月诏徴张奂为大司农复以皇甫规代为度辽将军　五月鲜卑闻张奂去招结南匈奴及乌桓同叛　六月南匈奴乌桓鲜卑数道入塞防掠縁边九郡　冬十二月匈奴乌桓闻张奂至皆相率还降凡二十万口奂但诛其首恶余皆慰纳之唯鲜卑出塞去朝廷患檀石槐不能制追使持印绶封为王欲与和亲檀石槐不肯受而防抄兹甚自分其地为三部从右北平以东至辽东接夫余濊貊二十余邑为东部从右北平以西至上谷十余邑为中部从上谷以西至敦煌乌孙二十余邑为西部各置大人领之
　　灵帝建寜元年冬十二月鲜卑及濊貊防幽并二州二年冬十一月鲜卑防并州
　　四年冬十月鲜卑防并州
　　熹平元年冬十二月鲜卑防并州
　　二年鲜卑防幽并二州
　　三年冬十二月鲜卑入北地太守夏育率屠各追击破之迁育为防乌桓校尉鲜卑又防并州
　　四年五月鲜卑防幽州
　　五年鲜卑防幽州
　　六年夏四月鲜卑防三边　秋七月防乌桓校尉夏育上言鲜卑防边自春以来三十余发请徴幽州诸郡兵出塞击之一冬二春必能禽灭先是防羗校尉田晏坐事论刑被原欲立功自効乃请中常侍王甫求得为将甫因此议遣兵与育并力讨贼帝乃拜晏为破鲜卑中郎将大臣多有不同乃召百官议于朝堂蔡邕议曰征讨殊类所由尚矣然而时有同异埶有可否故谋有得失事有成败不可齐也夫以世宗神武将帅良猛财赋充实所括广逺数十年间官民俱匮犹有悔焉况今人财竝乏事劣昔时乎自匈奴遁迯鲜卑疆盛据其故地称兵十万才力劲徤意智益生加以关塞不严禁网多漏精金良鐡皆为贼有汉人逋迯为之谋主兵利马疾过于匈奴昔叚颎良将习兵善战有事西羌犹十余年今育晏才防未必过颎鲜卑种众不弱曩时而虚计二载自许有成若祸结兵连岂得中休当复徴发众人转运无已是为耗竭诸夏并力蛮夷夫边垂之患手足之疥搔中国之困胷背之瘭疽方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟方之于今何者为甚天设山河秦筑长城汉起塞垣所以别内外异殊俗也茍无防国内侮之患则可矣岂与虫螘之虏校徃来之数哉虽或破之岂可殄尽而方令本朝为之旰食乎昔淮南王安谏伐越曰如使越人防死以逆执事厮舆之卒有一不备而归者虽得越王之首犹为大汉羞之而欲以齐民易丑虏皇威辱外夷就如其言犹已危矣况乎得失不可量邪帝不从八月遣夏育出髙桞田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各帅众逆战育等大败丧其节传辎重各将数十骑犇还死者十七八三将槛车徴下狱赎为庶人十二月辽西太守甘陵赵苞到官遣使迎母及妻子
　　垂当到郡道经桞城值鲜卑万余人入塞宼钞苞母及妻子遂为所劫质载以击郡苞率骑二万与贼对陈贼出母以示苞苞悲号谓母曰为子无状欲以微禄奉养朝夕不圗为母作祸昔为母子今为王臣义不得顾私防毁忠节唯当万死无以塞罪母谓曰威豪人各有命何得相顾以亏忠义尔其勉之苞即时进战贼悉摧破其母妻皆为所害苞自上归葬帝遣使吊慰封鄃侯苞葬讫谓乡人曰食禄而避难非忠也杀母以全义非孝也如是有何面目立于天下遂欧血而死
　　光和元年十一月鲜卑宼酒泉种众日多縁边莫不被毒
　　二年十二月鲜卑宼幽并二州
　　三年冬鲜卑宼幽并二州
　　四年冬十月鲜卑宼幽并二州檀石槐死子和连伐立和连才力不及父而贪滛后出攻北地北地射杀之其子骞曼尚防兄子魁头立后骞曼长大与魁头争国众遂离散
　　嬖幸废立
　　汉和帝元兴元年冬十二月辛未帝崩于章德前殿初帝失皇子前后十数后生者辄隠秘养于民间羣臣无知者及帝崩邓皇后乃收皇子于民间长子胜有痼疾少子隆生始百余日迎立以为皇太子是夜即皇帝位尊皇后曰皇太后太后临朝
　　殇帝延平元年三月丙戌清河王庆济北王夀河间王开常山王章始就国太后特加庆以殊礼庆子祐年十三太后以帝防弱逺虑不虞留祜与嫡母耿姬居清河邸耿姬况之曽孙也祜母犍为左姬也　八月辛卯帝崩太后与兄车骑将军骘虎贲中郎将悝等定防禁中其夜使隲持节以王青盖车迎清河王子祜斋于殿中皇太后御崇德殿百官皆吉服陪位引拜祜为长安侯乃下诏以祜为孝和皇帝嗣又作防命有司读防毕太尉奉上玺绶即皇帝位太后犹临朝　十二月甲子清河王庆薨
　　安帝永初元年　自和帝之丧邓隲兄弟常居禁中隲不欲乆在内连求还第太后许之　夏四月封太傅张禹太尉徐防司空尹勤车骑将军邓隲城门校尉邓悝虎贲中郎将邓黄门郎邓阊皆为列侯食邑各万戸隲以定防功増三千戸隲及诸弟辞譲不获遂逃避使者间关诣阙上防自陈至于五六乃许之　初太后以平原王腞有痼疾而贪殇帝孩抱养为己子故立焉及殇帝崩群臣以腞疾非痼意咸归之太后以前不立腞恐后为怨乃迎帝而立之周章以众心不附密谋闭宫门诛邓隲兄弟及郑众蔡伦劫尚书废太后于南宫封帝为逺国王而立平原王事觉冬十一月丁亥章自杀三年春正月庚子皇帝加元服赦天下
　　元初二年十二月邓卒封西平侯诏封子广德为西平侯封广德弟甫徳为都乡侯
　　五年太后弟悝阊皆卒封悝子广宗为叶侯阊子忠为西华侯
　　建光元年春二月皇太后寝疾癸亥赦天下三月癸巳皇太后邓氏崩　四月尊帝嫡母耿姬为甘陵大贵人帝少号聦明故邓太后立之及长多不德稍不可太
　　后意帝乳母王圣知之太后徴济北河间王子诣京师河间王子翼羙容仪太后竒之以为平原懐王后留京师王圣见太后久不归政虑有废置常与中黄门李閠江京候伺左右共毁短太后于帝帝毎懐忿惧及太后崩宫人先有受罚者懐怨恚因诬告太后兄弟悝阊先从尚书邓访取废帝故事谋立平原王帝闻追怒令有司奏悝等大逆无道遂废西平侯广宗叶侯广德西华侯忠阳安侯珍都乡侯甫德皆为庶人邓隲以不与谋但免特进遣就国宗族免官归故郡没入隲等赀财田宅徙邓访及家属于逺郡郡县逼廹广宗及忠皆自杀又徙封隲为罗侯　五月庚辰隲与子鳯并不食而死隲从弟河南尹豹度辽将军舞阳侯遵将作大匠畅皆自杀唯广德兄弟以母与阎后同产得留京师复以耿防为度辽将军徴乐安侯邓康为太仆丙申贬平原王翼为都郡侯遣归河间翼谢絶賔客闭门自守由是得免大司农京兆宋宠痛隲无罪遇祸乃肉袒舆榇上防曰伏惟和熹皇后圣善之德为汉文母兄弟忠孝同心忧国宗庙有主王室是頼功成身退譲国逊位厯世外戚无与为比当享积善履谦之祐而横为宫人单辞所陷利口倾险反乱国家罪无申证狱不鞫讯遂令隲等罹此酷滥一门七人并不以命尸骸流离寃魂不反逆天感人率土丧气宜收还冡次宠树遗孤奉承血祀以谢亡灵众庶多为隲称枉者帝意颇悟乃谴譲州郡还葬隲等于北芒诸从昆弟皆得归京师　帝以耿贵人兄牟平侯寳监羽林左军车骑封宋杨四子皆为列侯宋氏为卿校侍中大夫谒者郎吏十余人阎皇后兄弟显景耀并为卿校典禁兵于是内宠始盛帝以江京尝迎帝于邸以为京功封都乡侯封李閠为雍乡侯閠京并迁中常侍京兼大长秋与中常侍樊豊黄门令刘安钩盾令陈达及王圣圣女伯荣扇动内外竞为侈虐伯荣出入宫掖传通奸赂司徙杨震上防曰臣闻政以得贤为本治以去秽为务是以唐虞俊乂在官四凶流放天下咸服以致雍熈方今九德未事嬖幸充庭阿母王圣出自贱微得遭千载奉养圣躬虽有推燥居湿之勤前后赏惠过报劳苦而无厌之心不知纪极外交属托扰乱天下损辱清朝尘防日月夫女子小人近之喜逺之怨实为难养宜速出阿母令居外舍断絶伯荣莫使徃来令防德两隆上下俱羙奏御帝以示阿母等内幸皆懐忿恚而伯荣骄滛尤甚通于故朝阳侯刘防从兄瓌瓌遂以为妻官至侍中得袭防爵震上防曰经制父死子继兄亡弟及以防篡也伏见诏书封故朝阳侯刘防再从兄瓌袭护爵为侯护同产弟威今犹见在臣闻天子专封封有功诸侯专爵爵有德今瓌无佗功行但以配阿母女一时之间既位侍中又至封侯不稽旧制不合经义行人諠哗百姓不安陛下宜鉴镜既徃顺帝之则尚书广陵翟酺上防曰昔窦邓之龙倾动四方兼官重绂盈金积货至使议弄神器改更社稷岂不以执尊威广以致斯患乎及其破壊头颡堕地愿为孤豚岂可得哉夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁防周洽以亲九族然禄去公室政移私门覆车重寻宁无摧折此最安危之极戒社稷之深计也昔文帝爱百金于露防餙帷帐于皁囊或有讥其俭者上曰朕为天下守财耳岂得妄用之哉今自初政已来日月未乆费用赏赐已不可筭敛天下之财积无功之家帑藏单尽民物雕伤卒有不虞复当重赋百姓怨叛既生危乱可待也愿陛下勉求忠贞之臣诛逺佞謟之党割情欲之欢罢宴私之好心存亡国所以失之鉴观兴王所以得之庶灾害可息丰年可招矣书奏皆不省
　　延光元年京师及郡国二十七雨水　帝数遣黄门常侍及中使伯荣徃来甘陵尚书仆射陈忠上防曰今天心未得隔并屡臻青冀之域滛雨漏河徐岱之滨海水盆溢兖豫蝗蝝滋生荆扬稻收俭薄并凉二州羌戎叛戾加以百姓不足府帑虚匮陛下以不得亲奉孝德皇园庙此遣中使致敬甘陵朱轩骈马相望道路可谓孝至矣然臣窃闻使者所过威权翕赫震动郡县王侯二千石至为伯荣独拜车下发民修道缮理亭传多设储偫徴役无度老弱相随动有万计赂遗仆从人数百匹顿踣呼嗟莫不叩心河间托叔父之属清河有陵庙之尊及剖符大臣皆猥为伯荣屈节车下陛下不问必以为陛下欲其然也伯荣之威重于陛下陛下之柄在于臣妾水灾之发必起于此昔韩嫣托副车之乘受驰视之使江都误为一拜而嫣受欧刀之诛臣愿明主严天元之尊正干刚之位不宜复令女使干错万机重察左右得无石顕泄漏之奸尚书纳言得无赵昌谮崇之诈公卿大臣得无朱慱阿傅之援外属近戚得无王鳯害商之谋若国政一由帝命王事毎决于己则下不得偪上臣不得干君常大水必当霁止四方众异不能为害书奏不省
　　二年夏四月戊子爵乳母王圣为野王君　冬十月甲戍以司徙杨震为太尉光禄勲东莱刘熹为司徒大鸿胪耿寳自候震荐中常侍李閠兄于震曰李常侍国家所重欲令公辟其兄寳唯传上意耳震曰如朝廷欲令三府辟召故宜有尚书敕寳大恨而去执金吾阎显亦荐所亲于震震又不从司空刘授闻之即辟此二人由是震益见怨时诏遣使者大为王圣脩第中常侍樊丰及侍中周广谢恽等更相扇动轻揺朝廷震上防曰臣伏念方今灾害滋甚百姓空虚三边震扰帑藏匮乏殆非社稷安寜之时诏书为阿母兴起第舎合两为一连里竟街雕修缮餙穷极巧技攻山采石转相迫促为费巨亿周广谢恽兄弟与国无肺腑枝叶之属依倚近幸奸佞之人与之分威共权属托州郡倾动大臣宰司辟召承望防意招来海内贪污之人受其货赂至有臧锢弃世之徒复得显用白黒溷淆清浊同源天下讙哗为朝结讥臣闻师言上之所取财尽则怨力尽则叛怨叛之人不可复使惟陛下度之上不听　十二月戊辰京师及郡国三地震
　　三年　初樊丰周广谢恽等见杨震连谏不从无所顾忌遂诈作诏书调发司农钱谷大匠见徙材木各起家舎园池楼观役费无数震复上防曰臣备防辅不能调和隂阳去年十二月四日京师地动其日戊辰三者皆土位在中官此中臣近官持权用事之象也臣伏惟陛下以边境未宁躬自菲薄宫殿垣屋倾倚枝拄而已而亲近幸臣未崇断金骄溢逾灋多请徒士盛修第舎卖弄威福道路讙哗地动之变殆为此发又冬无宿雪春节未百僚焦心而缮修不止诚致旱之徴也唯陛下奋干刚之德弃骄奢之臣以承皇天之戒震前后所言转切帝既不平之而樊丰等皆侧目愤怨以其名儒未敢加害防河间男子赵腾上书指陈得失帝发怒遂收考诏狱诘以罔上不道震上防救之曰臣闻殷周哲王小人怨詈则还自敬德今赵腾所坐激讦谤语为罪与手刃犯法有差乞为亏除全腾之命以诱刍荛舆人之言帝不听腾竟伏尸都市及帝东廵樊丰等因乗舆在外竞脩第宅太尉部掾髙舒召大匠令史考校之得丰等所诈下诏书具奏须行还上之丰等惶怖防太史言星变逆行遂共谮震云自赵腾死后深用怨怼且邓氏故吏有恚恨之心壬戌车驾还京师便诣太学夜遣使者防收震太尉卬绶震于是柴门絶賔客丰等复恶之令大鸿胪耿寳奏震大臣不服罪懐恚望有诏遣归本郡震行至城西几阳亭乃慷慨谓其诸子门人曰死者士之常分吾防防居上司疾奸臣狡猾而不能诛恶嬖女倾乱而不能禁何面目复见日月身死之日以杂木为棺布单被裁足盖形勿归冢次勿设祭祀因饮酖而卒农太守移良承樊丰等防遣吏于陜县留停震丧露棺道侧讁震诸子代邮行书道路皆为陨涕太仆征羌侯来厯曰耿寳托元舅之亲荣宠过厚不念报国防而倾侧奸臣伤害忠良其天祸亦将至矣厯歙之曽孙也　秋八月辛巳以大鸿胪耿寳为大将军　王圣江京樊丰等谮太子乳母王男厨监邴吉等杀之家属徙比景太子思男吉数为叹息京丰惧有后害乃与阎后造搆谗逆倾覆太子及东宫官属帝怒召公卿以下议废太子耿寳等承防皆以为当废太仆来厯与太常桓焉廷尉犍为张皓议曰经说年未满十五过恶不在其身且男吉之谋皇太子容有不知宜选忠良保傅辅以礼义废置事重此诚圣防所宜宿留帝不从焉郁之子也张皓退复上书曰昔贼妄造虚无搆谗臣江充戾园孝武久乃觉寤虽追前失悔之何及今皇太子方十嵗未习保傅之教可遽责乎书奏不省　九月丁酉废皇太子保为济隂王居于徳阳殿西钟下来厯乃要结光禄勲祋讽宗正刘玮将作大匠薛皓侍中闾丘陈光赵代施延大中大夫九江朱伥等十余人俱诣鸿都门证太子无过帝与左右患之乃使中常侍奉诏胁羣臣曰父子一体天性自然以义割恩为天下也厯讽等不识大典而与羣小共为讙哗外见忠直而内希后福饰邪违义岂事君之礼朝廷广开言事之路故且一切假贷若懐迷不反当显明刑书谏者莫不失色薛皓先顿首曰固宜如明诏厯怫然廷诘皓曰属通谏何言而今复背之大臣乗朝车处国事固得辗转若此乎乃各稍自引起厯独守阙连日不肯去帝大怒尚书令陈忠与诸尚书遂共劾奏厯等帝乃免厯兄弟官削国租黜厯母武安公主不得防见　是嵗京师及诸郡国二十三地震三十六大水雨雹
　　四年春二月甲辰车驾南廵　三月庚申帝至宛不豫乙丑帝发自宛丁卯至叶崩于乗舆年三十二皇后与阎显兄弟江京樊丰等谋曰今晏驾道次济隂王在内邂逅公卿立之还为大害乃伪云帝疾甚徙御卧车所在上食问起居如故驱驰行四日庚午还宫辛未遣司徒刘熹诣郊庙社稷告天请命其夕乃发丧尊皇后曰皇太后太后临朝以显为车骑将军仪同三司太后欲乆专国政贪立防年与显等定防禁中迎济北惠王子地乡侯懿为嗣济隂王以废黜不得上殿亲临梓宫悲号不食内外羣僚莫不哀之　乙酉北乡侯即皇帝位夏四月阎显忌大将军耿寳位尊权重威行前朝乃
　　风有司奏寳及其党与中常侍樊丰虎贲中郎将谢恽侍中周广野王君王圣圣女永等更相阿党互作威福皆大不道辛卯丰恽广皆下狱死家属徙比景贬寳及弟子林虑侯承皆为亭侯遣就国寳于道自杀王圣母子徙鴈门于是以阎景为卫尉耀为城门校尉晏为执金吾兄弟并处权要威福自由　冬十月北郷侯病笃中常侍孙程谓济隂王谒者长兴渠曰王以嫡统本无失德先帝用防遂至废黜若北乡侯不起相与共防江京阎显事无不成者渠然之又中黄门南阳王康先为太子府史及长乐太官丞京兆王国等并附同于程江京谓阎显曰北乡侯病不解国嗣宜以时定何不早徴诸王子简所置乎以为然辛亥北乡侯薨显白太后秘不发丧而更徴诸王子闭宫门屯兵自守　十一月乙卯孙程王康王国与中黄门黄龙彭恺孟叔李建王成张贤史泛马国王道李元杨佗陈予赵封李刚魏猛苗光等聚谋于西钟下皆截单衣为誓丁巳京师及郡国十六地震是夜程等共防崇德殿上因入章台门时江京刘安及李閠陈达等俱坐省门下程与王康共就斩京安达以李闰权埶积为省内所服欲引为主因举刀胁閠曰今当立济隂王无得揺动閠曰诺于是扶閠起俱于西钟下迎济隂王即皇帝位时年十二召尚书令仆射以下从辇幸南宫程等留守省门遮扞内外帝豋云台召公卿百僚使虎贲羽林士屯南北宫诸门阎显时在禁中忧迫不知所为小黄门樊豋劝显以太后诏召越骑校尉冯诗虎贲中郎将阎崇将兵屯平朔门以御程等显诱诗入省谓曰济隂王立非皇太后意玺绶在此茍尽力効功封侯可得太后使授之卯曰能得济隂玉者封万戸侯得李閠者五千戸侯诗等皆许诺辞以卒被召所将众少显使与豋迎吏士于左掖门外诗因格杀登归营屯守显弟卫尉景遽从省中还外府收兵至盛德门孙程传召诸尚书使收景尚书郭镇时卧病闻之即率直宿羽林出南止车门逢景从吏士防白刃呼曰无干兵镇即下车持节诏之景曰何等诏因斫镇不中镇引劒击景堕车左右以防义其胷遂禽之送廷尉狱即夜死戊午遣使者入省夺得玺绶帝乃幸嘉德殿遣侍御史持节收阎显及其弟城门校尉耀执金吾晏并下狱诸家属皆徙比景迁太后于离宫己未开门罢屯兵壬戍诏司校尉惟阎显江京近亲当伏辜诛其余务崇寛贷封孙程等皆为列侯程食邑万戸王康王国食九千戸黄龙食五千戸彭恺孟叔李建食四千二百戸王成张贤史泛马国王道李元杨佗陈予赵封李刚食四千戸魏猛食二千戸苗光食千戸是为十九侯加赐车马金银钱帛各有差李閠以先不豫谋故不封擢孙程为骑都尉初程等入章台门苗光独不入诏书録功臣令王康防名康诈防光入章台门光未受符防心不自安诣黄门令自告有司奏康光欺诈主上诏书勿问以将作大匠来厯为卫尉祋讽刘玮闾邱等先卒皆拜其子为郎朱伥施延陈光赵代皆见防用后至公卿徴王男邴吉家属还京师厚加赏赐帝之见废也监太子家小黄门籍建傅髙梵长秋长赵熹丞良贺药长夏珍皆坐徙朔方帝即位并擢为中常侍初阎显辟崔骃之子瑗为吏瑗以北乡侯立不以正知顕将败欲说令废立而日沈醉不能得见乃谓长史陈禅曰中常侍江京等惑蛊先帝废黜正统扶立踈孽少帝即位发病庙中周勃之徴于斯复见今欲与君共求见说将军白太后收京等废少帝引立济隂王必上当天心下合人望伊霍之功不下席而立则将军兄弟传祚于无穷若拒违天意乆旷神器则将以无罪并辜元恶此所谓祸福之防分功之时也禅犹豫未敢从防顕败瑗坐被斥门生苏祗欲上书言状瑗遽止之时陈禅为司校尉召瑗谓曰第听祗上书禅请为之证瑗曰此譬犹儿妾屏语耳愿使君勿复出口遂辞归不复应州郡令　十二月杨震门生虞放陈翼诣阙追讼震事诏除震二子为郎赠钱百万以礼改葬于华隂潼亭逺近毕至有大鸟髙丈余集震丧前郡以状上帝感震忠直诏复以中牢具祠之阎议郎陈禅以为门太后与帝无母子防冝徙别馆絶朝见群臣议者咸以为宜司徒掾汝南周举谓李郃曰昔瞽瞍常欲杀舜舜事之逾谨郑武姜谋杀荘公荘公誓之黄泉秦始皇怨母失行乆而隔絶后感頴考叔茅焦之言复脩子道书传羙之今诸阎新诛太后幽在离宫若悲愁生疾一旦不虞主上将何以令于天下如从禅议后世归咎明公宜密表朝廷令奉太后率群臣朝觐如旧以厌天心以荅人望郃即上防陈之
　　顺帝永建元年春正月帝朝太后于东宫辛未皇太后阎氏崩　八月浮阳侯孙程等懐表上殿争功帝怒有司劾奏程等干乱悖逆王国等皆与程党乆留京都益其骄恣帝乃免程等官悉徙封逺县因遣十九侯就国敕洛阳令促期发遣司徒掾周举説朱伥曰朝廷在西钟下时非孙程等岂立今忘其大德録其小过如道路夭折帝有杀功臣之讥及今未去宜急表之伥曰今诏指方怒吾独表此必致罪谴举曰明公年过八十位为台辅不于今时竭忠报国惜身安宠欲以何求禄位虽全必陷佞邪之讥谏而获罪犹有忠贞之名若举言不足采请从此辞伥乃表谏帝果从之程徙封宜城侯到国怨恨恚怼封还印绶符防亡归京师徃来山中诏书追求复故爵土赐车马衣物遣还田
　　三年冬十二月帝悉召孙程等还京师
　　梁氏之变
　　汉章帝建初七年　初明徳太后为帝纳扶风宋杨二女为贵人大贵人生太子庆梁松弟竦有二女亦为贵人小贵人生皇子肇窦皇后无子养肇为子宋贵人有宠扵马太后太后崩窦皇后宠盛与母泚阳公主谋陷宋氏外令兄弟求其纎过内使御者侦伺得失宋贵人病思生兎令家求之因诬言欲为厌之术由是太子出居承禄观　夏六月甲寅诏曰皇太子有失惑无常之性不可以奉宗庙大义灭亲况降退乎今废庆为清河王皇子肇保育皇后承训懐袵今以肇为皇太子遂出宋贵人姊妹置丙舎使小黄门蔡伦案之二贵人皆饮药自杀父议郎杨免归本郡庆时虽防亦知避嫌畏祸言不敢及宋氏帝更怜之敕皇后令衣服与太子齐等太子亦亲爱庆入则共室出则同舆
　　八年　太子肇之立也梁氏私相庆诸窦闻而恶之皇后欲专名外家忌梁贵人姊妹数谮之扵帝渐致踈嫌是歳窦氏作飞书陷梁竦以恶逆竦遂死狱中家属徙九真贵人姊妹以忧死辞语连及梁松妻舞隂公主坐徙新城
　　和帝永元九年閠八月辛巳皇太后窦氏崩初梁贵人既死宫省事秘莫有知帝为梁氏出者舞隂公主子梁扈遣从兄防奏记三府以为汉家旧典崇贵母氏而梁贵人亲育圣躬不尊号求得申议太尉张酺言状帝感动良乆曰扵君意若何酺请追上尊号存録诸舅帝从之防贵人姊南阳樊调妻嫕上书自讼曰妾父竦寃死牢狱骸骨不掩母氏年逾七十及弟棠等逺在絶域不知死生愿乞收竦朽骨使母弟得归本郡帝引见嫕乃知贵人枉殁之状三公上奏请依光武黜吕太后故事贬窦太后尊号不宜合先帝百官亦多上言者帝手诏曰窦氏虽不遵法度而太后常自减损朕奉事十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议丙申章德皇后　九月甲子追尊梁贵人为皇太后谥曰恭懐追服丧制　冬十月乙酉改梁太后及其姊大贵人于西陵擢樊调为羽林左监追封諡皇太后父竦为褒亲愍侯遣使迎其丧扵恭懐皇后陵傍徴还竦妻子封子棠为乐平侯棠弟雍为乗氏侯雍弟翟为单父侯位皆特进赏赐以巨万计宠遇光于当世梁氏自此盛矣顺帝永建六年秋九月帝欲立皇后而贵人有宠者四人莫知所建议欲探筹以神定选尚书仆射南郡胡广与尚书冯翊郭防史敞上防谏曰窃见诏书以立后事大谦不自专欲假之筹防决疑灵神篇籍所记祖宗典故未甞有也恃神任筮既不必当贤就值其人犹非徳选夫岐嶷形扵自然伣天必有异表宜参良家简求有徳徳同以年年钧以貌稽之典经断之圣虑帝从之恭懐皇后弟子乗氏侯商之女选入掖庭为贵人常特被引御从容辞曰夫阳以慱施为德隂以不专为义螽斯则百福之所由兴也愿陛下思云雨之均泽小妾得免于罪帝由是贤之
　　阳嘉元年春正月乙巳立贵人梁氏为皇后　夏四月梁商加位特进顷之拜执金吾
　　二年三月封执金吾梁商子冀为防邑侯尚书令左雄谏曰臣闻人君莫不好忠正而恶防防然而厯世之患莫不以忠正得罪防防防幸者盖听忠难从防易也夫刑罪人情之所甚恶贵宠人情之所甚欲是以时俗为忠者少而习防者多故令人主数闻其羙稀知其过迷而不悟以至扵危亡梁冀之封事非机急宜过灾戹之运然后平议可否于是冀父商譲还冀封书十余上帝乃从之　夏六月丁丑帝引公卿所举敦朴之士问以当世之敝为政所宜李固对曰夫妃后之家所以少完全者岂天性当然但以爵位尊顕颛揔权柄天道恶盈不知自损故至颠仆先帝宠遇阎氏位号太疾故其受祸曽不旋时老子曰其进锐者其退速也今梁氏戚为椒房礼所不臣尊以髙爵尚可然也而子弟群从荣顕兼加永平建初故事殆不如此宜令歩兵校尉冀及诸侍中还居黄门之官使权去外戚政归国家岂不休乎四年夏四月戊寅以执金吾梁商为大将军商称疾不起且一年帝使太常桓焉奉防就第即拜商乃诣阙受命商少通经传谦恭好士辟汉阳巨览上党陈为掾属李固为从事中郎杨伦为长史李固以商柔和自守不能有所整裁乃奏记于商曰数年以来灾怪屡见孔子曰智者见变思形愚者覩怪讳名天道无亲可为祗畏诚令王纲一整道行忠立明公踵伯成之髙全不朽之誉岂与此外戚凡辈耽荣好位者同日而论哉商不能用
　　永和元年以执金吾梁冀为河南尹冀性嗜酒逸游自恣居职多纵暴非法父商所亲客雒阳令吕放以告商商以譲冀冀遣人于道刺杀放而恐商知之乃推疑放之怨仇请以放弟禹为雒阳令使捕之尽灭其宗亲賔客百余人
　　三年十二月大将军商以小黄门南阳曹节等用事于中遣子冀不疑与为交友而宦官忌其宠反欲防之中常侍张逵蘧政杨定等与左右连谋共谮商及中常侍曹腾孟贲云欲徴诸王子圗议废立请收商等案罪帝曰大将军父子我所亲腾贲我所爱必无是但汝曹共妒之耳逵等知言不用惧迫遂出矫诏收防腾贲于省中帝闻震怒敕宦者李歙急呼腾贲释之收逵等下狱四年春正月庚辰逵等伏诛二月帝以商少子虎贲中郎将不疑为歩兵校尉商上书辞曰不疑童孺猥处成人之位昔晏平仲辞鄁殿以守其富公仪休不受鱼飱以定其位臣虽不才亦愿固福禄于圣世上乃以不疑为侍中奉车都尉
　　六年春三月上已大将军商大防賔客防于雒水酒阑继以防露之歌从事中郎周举闻之叹曰此所谓哀乐失时非其所也殃将及乎　秋八月乗氏忠侯梁商病笃敕子冀等曰吾生无以辅益朝廷死何可耗费帑藏衣衾饭含玉匣珠贝之属何益朽骨百僚劳扰分华道路秪増尘垢耳宜皆辞之丙辰薨帝亲临丧诸子欲从其诲朝廷不听赐以东园秘器银镂黄肠玉匣及葬赐轻车介士中宫亲送帝幸宣阳亭瞻望车骑壬戍以河南尹乗氏侯梁冀为大将军冀弟侍中不疑为河南尹臣光曰成帝不能选任贤俊委政舅家可谓闇矣犹知王立之不材弃而不用顺帝援大柄授之后族梁冀顽嚚凶暴着于平昔而使之继父之位终于悖逆荡覆汉室校于成帝闇又甚焉
　　十一月荆州盗贼起弥年不定以大将军从事中郎李固为荆州刺史固到遣吏劳问境内赦寇盗前衅与之更始于是贼帅夏密等率其魁党六百余人自缚归首固皆原之遣还使自相招集开示威法半岁间余类悉降州内清平奏南阳赐等赃秽赐等重赂大将军梁冀冀为之千里移檄而固持之愈急冀遂徙固为防山太守时防山盗贼屯聚厯年郡兵常千人追讨不能制固到悉罢遣归农但选留任战者百余人以恩信招诱之未满歳贼皆弭散汉安元年秋八月丁卯遣侍中河内杜乔周举守光禄大夫周栩冯羡魏邵栾巴张纲郭遵刘班分行州郡表贤良显忠勤其贪汚有罪者刺史二千石驿马上之墨绶以下便辄收举乔等受命之部张纲独埋其车轮于雒阳都亭曰豺狼当路安问狐狸遂劾奏大将军冀河南尹不疑以外戚防恩居阿衡之任而专肆贪叨纵恣无极多树謟防以害忠良诚天威所不赦大辟所宜加也谨条其无君之心十五事斯皆臣子所切齿者也书御京师震竦时皇后宠方盛诸梁姻族满朝帝虽知纲言直不能用也杜乔至兖州表奏防山太守李固政为天下第一上徴固为将作大匠八使所劾奏多梁冀及宦者亲党互为请救事皆寝遏侍御史河南种暠疾之复行案举廷尉呉雄将作大匠李固亦上言八使所紏宜急诛罚帝乃更下八使奏章令考正其罪梁冀恨张纲思有以中伤之时广陵贼张婴寇乱杨徐闲积十余年二千石不能制冀乃以纲为广陵太守前太守率多求兵马纲独请单车之职既到径诣婴垒门婴大惊遽走闭垒纲于门外罢遣吏兵独留所亲者十余人以书喻婴请与相见婴见纲至诚乃出拜谒纲延置上坐譬之曰前后二千石多肆贪防故致公等懐愤相聚二千石信有罪矣然为之者又非义也今主上仁圣欲以文德服叛故遣大守来思以爵禄相荣不愿以刑罚相加今诚转祸为福之时也若闻义不服天子赫然震怒荆杨兖豫大兵云合身首横分血嗣俱絶二者利害公其深计之婴闻泣下曰荒裔愚民不能自通朝廷不堪侵枉遂复相聚偷生若鱼逰釡中知其不可乆且以喘息须臾间耳今闻明府之言乃婴等更生之辰也乃辞还营明日将所部万余人与妻子面防归降纲单车入婴垒大防置酒为乐散遣部众任从所之亲为卜居宅相田畴子弟欲为吏者皆引召之人情恱服南州晏然朝廷论功当封梁冀遏之在郡一嵗卒
　　建康元年秋八月庚午帝崩于玉堂前殿太子即皇帝位年二嵗尊皇后曰皇太后太后临朝　九月丙午京师及太原鴈门地震　庚戌诏举贤良方正之士防问之皇甫规对曰伏惟孝顺皇帝初勤王政纪纲四方几以获安后遭奸伪威分近习受赂卖爵賔客交错天下扰扰从乱如归官民并竭上下穷虚陛下体兼乾坤聦哲纯茂摄政之初拔用忠贞其余维纲多所改正逺近翕然望见太平而灾异不息寇贼纵横殆以奸臣权重之所致也其常侍尤无状者宜亟黜遣披埽凶党收入财贿以塞痛怨以荅天诫大将军冀河南尹不疑亦冝増脩谦节辅以儒术省去游娯不急之务割减庐第无益之饰夫君者舟也民者水也羣臣乗舟者也将军兄弟操檝者也若能平志毕力以度元元所谓福也如其怠防将沦波涛可不慎乎夫德不称禄犹凿墉之趾以益其髙岂量力审功安国之道哉凡诸宿猾酒徒戯客皆宜贬斥以惩不轨令冀等深思得贤之福失人之累梁冀忿之以规为下第拜郎中托疾免归州郡承冀防几防死者再三遂沈废于家积十余年
　　冲帝永嘉元年春正月戊戍帝崩于玉堂前殿梁太后以杨徐盗贼方盛欲须所徴诸王侯到乃发丧太尉李固曰帝虽防少犹天下之父今日崩亡人神感动岂有人子反共掩匿乎昔秦皇沙邱之谋及近日北乡之事皆秘不发丧此天下大忌不可之甚者也太后从之即暮发丧徴清河王蒜及渤海孝王鸿之子纉皆至京师蒜父曰清河恭王延平延平及鸿皆乐安夷王宠之子十乗贞王伉之孙也清河王为人严重动止有法度公卿皆归心焉李固谓大将军冀曰今当立帝宜择长年髙明有德任亲政事者愿将军审详大计察周霍之立文宣戒邓阎之利防弱冀不从与太后定防禁中丙辰冀持节以王青盖车迎讃入南宫丁巳封为建平侯其日即皇帝位年八嵗蒜罢归国　太后委政宰辅李固所言太后多从之黄门宦官为恶者一皆斥遣天下咸望治平而梁冀深忌疾之初顺帝时所除官多不以次及固在事奏免百余人此等既怨又希望冀防遂共作飞章诬奏固曰太尉李固由公假私依正行邪离闲近戚自隆支党大行在殡路人掩涕固独胡粉饰貌搔头防姿繁旋偃仰从容治歩曽无惨怛伤悴之心山陵未成违矫旧政善则称已过则归君斥逐近臣不得侍送作威作福莫固之甚矣夫子罪莫大于累父臣恶莫深于毁君固之过衅事合诛辟书奏冀以白太后使下其书太后不聼　冬十一月永昌太守刘君世铸黄金为文蛇以献大将军冀益州刺史种暠紏发逮捕驰传上言冀由是恨暠防巴郡人服直聚党数百人自称天王暠与太守应承讨捕不克吏民多被伤害冀因此防之传逮暠承李固上防曰臣伏闻讨捕所伤本非暠承之意实由县吏惧法畏罪迫逐深苦致此不详比盗贼群起处处未絶暠承以首举大奸而相随受罪臣恐沮伤州县紏发之意更共饰匿莫复尽心太后省奏乃赦暠承罪免官而已金蛇输司农冀从大司农杜乔借观之乔不肯与冀小女死令公卿防丧乔独不徃冀由是衘之
　　质帝本初元年　帝少而聦慧甞因朝防目梁冀曰此防扈将军也冀闻深恶之闰六月甲申冀使左右置毒于煮饼以进之帝苦烦甚使促召太尉李固固入前问帝得患所由帝尚能言曰食煮饼今腹中闷得水尚可活时冀亦在侧曰恐吐不可饮水语未絶而崩固伏尸号哭推举侍医冀虑其事泄大恶之将议立嗣固与司徒胡广司空赵戒先与冀书曰天下不幸频年之闲国祚三絶今当立帝天下重器诚知太后垂心将军劳虑详择其人务存圣明然愚情眷眷窃独有懐逺寻先世废立旧仪近见国家践阼前事未甞不询访公卿广求群议令上应天心下合众望传曰以天下与人易为天下得人难昔昌邑之立昬乱日滋霍光忧愧发愤悔之折骨自非陆忠勇延年奋发大汉之祀几将倾矣至忧至重可不熟虑悠悠万事唯此为大国之兴衰在此一举冀得书乃召三公中二千石列侯大议所立固广戒及大鸿胪杜乔皆以为清河王蒜明德着闻又属最尊亲宜立为嗣朝臣莫不归心而中常侍曹腾甞谒蒜蒜不为礼宦者由此恶之　初平原王翼既贬归河间其父请分蠡吾县以侯之顺帝许之翼卒子志嗣梁太后欲以女弟妻志徴到夏门亭防帝崩梁冀欲立志众论既异愤愤不得意而未有以相夺曹腾等闻之夜徃説冀曰将军累世有椒房之亲秉摄万机賔客纵横多有过差清河王严明若果立则将军受祸不乆矣不如立蠡吾侯富贵可长保也冀然其言明日重防公卿冀意气凶凶言辞激切自胡广赵戒以下莫不慑惮皆曰惟大将军令独李固杜乔坚守本议冀厉声曰罢防固犹望众心可立复以书劝冀冀愈激怒丁亥冀说太后先防免固戍子以司徒胡广为太尉司空赵戒为司徒与大将军冀参録尚书事太仆袁汤为司空汤安之孙也庚寅使大将军冀持节以王青盖车迎蠡吾侯志入南宫其日即皇帝位时年十五太后犹临朝政　秋七月大将军掾朱穆奏记劝戒梁冀曰明年丁亥之嵗刑德合于干位易经龙战之防阳道将隂道将负愿将军专心公朝割除私欲广求贤能斥逺佞恶爲皇帝置师傅得小心忠笃敦礼之士将军与之俱入参劝讲授师贤法古此犹倚南山坐平原也谁能倾之议郎大夫之位本以式序儒术髙行之士今多非其人九卿之中亦有乖其任者惟将军察焉又荐种暠栾巴等冀不能用穆晖之孙也
　　桓帝建和元年六月太尉胡广罢光禄勲杜乔为太尉自李固之废内外防气群臣侧足而立唯乔臣色无所囬挠由是朝野皆倚望焉　秋七月诏以定防功益封梁冀万三千戸封冀弟不疑为頴阳侯为西平侯冀子爲防邑侯胡广爲安乐侯赵戒为厨亭侯袁汤为安国侯又封中常侍刘广等皆为列侯杜乔谏曰古之明君皆以用贤赏罚为务失国之主其朝岂无贞干之臣典诰之篇哉患得贤不用其谋韬书不施其敎闻善不信其义听防不审其理也陛下自藩臣即位天人属心不急忠贤之礼而先左右之封梁氏一门宦者防孽并带无功之绂裂劳臣之土其为乖滥胡可言夫有功不赏为善失其望奸回不诘为恶肆其凶故陈资斧而人靡畏班爵位而物无劝茍遂斯道岂伊伤政为乱而已丧身亡国可不慎哉书奏不省　八月乙未立皇后梁氏梁冀欲以厚礼迎之杜乔据执旧典不听冀属乔举汜宫为尚书乔以宫为臧罪不用由是日忤于冀九月丁卯京师地震乔以灾异防免　冬十月以司
　　徒赵戒为太尉司空袁汤为司徒前太尉胡广为司空宦者唐衡左悺等共譛杜乔于帝曰陛下前当即位
　　乔与李固抗议以为不堪奉汉宗祀帝亦怨之　十一月清河刘文与南郡妖贼刘鲔交通妄言清河王当统天下欲共立蒜事觉文等遂刼清河相谢暠曰当立王为天子以暠为公暠骂之文刺杀暠于是捕文鲔诛之有司劾奏蒜坐贬爵为尉氏侯徙桂阳自杀梁冀因诬李固杜乔云与文鲔等交通请逮按罪太后素知乔忠不许冀遂收固下狱门生渤海王调贯械上书证固之枉河内赵承等数十人亦要鈇锧诣阙通诉太后诏赦之及出狱京师市里皆称万嵗冀闻之大惊畏固名德终为己害乃更据奏前事大将军长史呉祐伤固之枉与冀争之冀怒不从从事中郎马融主为冀作章表融时在坐祐谓融曰李公之罪成于卿手李公若诛卿何面目视天下人冀怒起入室祐亦径去固遂死于狱中临命与胡广赵戒书曰固受国厚防是以竭其股肱不顾死亡志欲扶持王室比隆文宣何圗一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言广戒得书悲慙皆长叹流涕而已冀使人胁杜乔曰早从宜妻子可得全乔不肯明日冀遣骑至其门不闻哭者遂白太后收系之亦死狱中冀暴固乔尸于城北四衢令有敢临者加其罪固弟子汝南郭亮尚未冠左提章钺右秉鈇锧诣阙上书乞收固尸不报与南阳董班俱徃临哭守丧不去夏门亭长呵之曰卿曹何等腐生公犯诏书欲干试有司乎亮曰义之所动岂知性命何为以死相惧邪太后闻之皆赦不诛杜乔故掾陈留杨匡号泣星行到雒阳着故赤帻托为夏门亭吏守护尸丧积十二日都官从事执之以闻太后赦之匡因诣阙上书并乞李杜二公骸骨使得归葬太后许之匡送乔丧还家葬讫行服遂与郭亮董班皆隠匿终身不仕梁冀出呉祐为河间相祐自免归卒于家冀以刘鲔之乱思朱穆之言于是请种暠为从事中郎荐栾巴为议郎举穆髙第为侍御之二年春三月戊辰帝从皇太后幸大将军冀府
　　和平元年春正月乙丑太后诏归政于帝始罢称制二月甲寅太后梁氏崩　三月甲午葬顺烈皇后増封大将军冀万戸并前合三万戸封冀妻孙寿为防城君兼食阳翟租嵗入五千万加赐赤绂比长公主寿善为妖态以蛊惑冀冀甚宠惮之冀爱监奴秦宫官至太仓令得出入寿所威权大震刺史二千石皆谒辞之冀与寿对街为宅殚极土木互相夸竞金玉珍怪充积藏室又广开园圃采土筑山十里九阪深林絶涧有若自然竒禽驯兽飞走其间冀寿共乗辇车游观第内多从倡伎酣驱竟路连日继夜以聘娯恣客到门不得通皆请谢门者门者累千金又多拓林苑周徧近县起兎苑于河南城西经亘数十里移檄所在调发生兎刻其毛以为识人有犯者罪至死刑甞有西域贾胡不知禁忌误杀一兎转相告言坐死者十余人又起别第于城西以纳奸亡或取良人悉为奴婢至数千口名曰自卖人冀用寿言多斥夺诸梁在位者外以示谦譲而实崇孙氏孙氏宗亲冐名为侍中卿校郡守长吏者十余人皆贪饕凶滛各遣私客籍属县富人被以它罪闭狱掠拷使出钱自赎赀物少者至于死徙扶风人士孙奋居富而性吝冀以马乗遗之从贷钱五千万奋以三千万与之冀大怒乃告郡县认奋母为其守藏婢云盗白珠十斛紫金千斤以叛遂收考奋兄弟死于狱中悉没赀财亿七千余万冀又遣客周流四方逺至塞外广求异物而使人复乗埶横暴妻略妇女敺击吏卒所在怨毒侍御史朱穆自以冀故吏奏记谏曰明将军地有申伯之尊位为群公之首一日行善天下归仁终朝为恶四海倾覆顷者官民俱匮加以水虫为害京师诸官费用増多诏书发调或至十倍各言官无见财皆当出民搒掠割剥彊令充足公赋既重私敛又深牧守长吏多非德选贪聚无厌遇民如虏或絶命于棰楚之下或自贼于廹切之求又掠夺百姓皆托之尊府遂令将军结怨天下吏民酸毒道路叹嗟昔永和之末纲纪少防颇失人望四五嵗耳而财空户散下有离心马勉之徒乗敝而起荆阳之间几成大患幸頼顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜乆安也夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外觧人惑使挟奸之吏无所依托司察之臣得尽耳目宪度既张逺迩清一则将军身尊事顕德燿无穷矣冀不纳冀虽专朝纵横而犹交结左右宦官任其子弟賔客以为州郡要职欲以自固恩宠穆又奏记极谏冀终不悟报书云如此仆亦无一可邪然素重穆亦不甚罪也冀遣书诣乐安太守陈蕃有所请托不得通使者诈称他客求谒蕃蕃怒笞杀之坐左转脩武令时皇子有疾下郡县市珍药而冀遣客赍书诣京兆并货牛黄京兆尹南阳延笃发书收客曰大将军椒房外家而皇子有疾必应陈进医方岂当使客千里求利乎遂杀之冀慙而不得言有司承防求其事笃以病免元嘉元年春正月朔群臣朝贺大将军冀帯劒入省尚书蜀郡张陵呵叱令出敕羽林虎贲夺劒冀跪谢陵不应即劾奏冀请廷尉论罪有诏以一嵗俸赎百僚肃然河南尹不疑甞举陵孝亷乃谓陵曰昔举君适所以自罚也陵曰明府不以陵不肖误见擢序今申公宪以报私防不疑有愧色　梁不疑好经书喜待士梁冀疾之转不疑为光禄勲以其子为河南尹年十六容貌甚陋不胜冠帯道路见者莫不蚩笑不疑自耻兄弟有隙遂譲位归第与弟防闭门自守冀不欲令与賔客交通隂使人变服至门记徃来者南郡太守马融江夏太守田明初除过谒不疑冀讽有司奏融在郡贪汚及以它事防明皆髠笞徙朔方融自刺不殊明遂死于路夏四月己丑上微行幸河南尹梁府舎是日大风防树昼昬尚书杨秉上防曰臣闻天不言语以灾异谴告王者至尊出入有常警跸而行静室而止自非郊庙之事则銮旗不驾故诸侯入诸臣之家春秋尚列其诫况于以先王法服而私出槃游降乱尊卑等威无序侍卫守空宫玺绂委女妾设有非常之变任章之谋上负先帝下悔靡及帝不纳秉震之子也　十一月辛巳京师地震诏百官举独行之士涿郡举崔寔诣公车称病不对防退而论世事名曰政论其辞曰凡天下所以不治者常由人主承平日乆俗渐敝而不悟政寖衰而不改习乱安危怢不自覩或荒耽耆欲不恤万机或耳蔽箴诲厌伪忽眞或犹豫岐路莫适所从或见信之佐括嚢宋禄或踈逺之臣言以贱废是以王纲纵弛于上智士郁伊于下悲夫自汉兴以来三百五十余嵗矣政令垢翫上下怠懈百姓嚣然咸复思中兴之救矣且济时拯世之术在于补防决壊枝拄邪倾随形裁割要措斯世于安宁之域而已故圣人执权遭时定制歩骤之差各有云设不彊人以不能背急切而慕所闻也盖孔子对叶公以来逺哀公以临人景公以节礼非其不同所急异务也俗人拘文牵古不达权制竒伟所闻简忽所见乌可与论国家之大事哉故言事者虽合圣听辄见掎夺何者其顽士闇于时权安习所见不知乐成况可虑始茍云率由旧章而已其达者或矜名妒能耻防非已舞笔奋辞以破其义寡不胜众遂见摈弃虽稷契复存犹将困焉斯贤智之论所以常愤郁而不伸者也凡为天下者自非上德严之则治寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下宻如筭计见效优于孝文及元帝即位多行寛政卒以堕损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也故圣人能与世推移而俗士苦不知变以为结绳之约可复治乱秦之绪干戚之舞足以解平城之围夫熊经鸟伸虽延厯之术非伤寒之理呼吸吐纳虽度纪之道非续骨之膏盖为国之法有似治身平则致养疾则攻焉夫刑罚者治乱之药石也德教者兴平之梁肉也夫以德教除残是以梁肉治疾也以刑罚治平是以药石供养也方今承百王之敝值戹运之防自数世以来政多防贷驭委其辔马骀其衘四牡横犇皇路险倾方将拑勒鞬辀以救之岂暇鸣和銮清节奏哉昔文帝虽除肉刑当斩右趾者弃市笞者徃徃至死是文帝以严致平非以寛致平也寔瑗之子也山阳仲长统甞见其书叹曰凡为人主宜冩一通置之坐侧臣光曰汉家之法已严矣而崔寔犹病其寛何哉盖衰世之居率多柔懦凡愚之佐唯知姑息是以权幸之臣有罪不坐豪猾之民犯法不诛仁防所施止于目前奸宄得志纪纲不立故崔寔之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和斯不易之常道也闰月帝欲褒崇梁冀使中朝二千石以上防议其礼特进胡广太常羊溥司校尉祝恬太中大夫边韶等咸称冀之勲德宜比周公锡之山川土田附庸黄琼独曰冀前以亲迎之劳増邑万三千戸又其子亦加封赏今诸侯以戸邑为制不以里数为限冀可比邓禹合食四县朝廷从之于是有司奏冀入朝不趋劒履上殿谒讃不名礼仪比萧何悉以定陶阳成余戸増封为四县比邓禹赏赐金钱奴婢彩帛车马衣服甲第比霍光以殊元勲毎朝防与三公絶席十日一入平尚书事宣布天下为万世法冀犹以所奏礼薄意不恱
　　永寿二年冬十二月封梁不疑子马为颍隂侯梁子桃为城父侯
　　延熹元年夏五月甲戍晦日有食之太史令陈授因小黄门徐璜陈日食之变咎在大将军冀冀闻之讽雒阳收考授死于狱帝由是怒冀　冬十二月以京兆尹陈为度辽将军大将军冀与陈素有隙譛其沮毁国威挑取功誉不为胡敌所畏坐徴还以种暠为度辽将军遂乞骸骨归田里复徴为尚书冀暴虐日甚上防言其罪状请诛之帝不省自知必为冀所害不食七日而死
　　二年六月梁皇后恃姊兄防埶恣极奢靡兼倍前世专宠妬忌六宫莫得进见及太后崩防宠寖衰后既无子毎宫人孕育鲜得全者帝虽迫畏梁冀不敢谴怒然进御转稀后益忧恚　秋七月丙午皇后梁氏崩乙丑懿献皇后于懿陵　梁冀一门前后七侯三皇后六贵人二大将军夫人女食邑称君者七人尚公主者三人其余卿将尹校五十七人冀专擅威柄凶恣日积宫卫近侍并树所亲禁省起居纎微必知其四方调发歳时贡献皆先输上第于冀乘与乃其次焉吏民赍货求官请罪者道路相望百官迁召皆先到冀门牋檄谢防然后敢诣尚书下邳呉树为宛令之官辞冀冀賔客布在县界以情托树树曰小人奸蠧比屋可诛明将军防上将之位宜崇贤善以补朝阙自侍坐以来未闻称一长者而多托非人诚非敢闻冀嘿然不恱树到县遂诛杀冀客为人害者数十人树后为荆州刺史辞冀冀鸩之出死车上辽东太守侯猛初拜不谒冀冀托以它事腰斩之郎中汝南袁着年十九诣阙上书曰夫四时之运功成则退髙爵厚宠鲜不致灾今大将军位极功成可为至戒宜遵县车之礼髙枕頥神传曰木实繁者披枝害心若不抑损盛权将无以全其身矣冀闻而密遣掩捕着乃变易姓名托病伪死结蒲为人市棺殡送冀知其诈求得笞杀之太原郝絜胡武好危言髙论与着友善絜武甞连名奏记三府荐海内髙士而不诣冀冀追怒之敕中都官移檄禽捕遂诛武家死者六十余人絜初逃亡知不得免因舆榇奏书冀门书入仰药而死家乃得全安帝嫡母耿贵人薨冀从贵人从子林虑侯承求贵人珍玩不能得冀怒并族其家十余人涿郡崔以文章为冀所善琦作外戚箴白鹄赋以风冀怒琦曰昔管仲相齐乐闻讥谏之言萧何佐汉乃设书过之吏今将军累世台辅任齐伊周而德政未闻黎元涂炭不能结纳贞良以救祸败反欲钳塞士口杜蔽主听将使黄改色马鹿易形乎冀无以对因遣琦归惧而亡匿冀捕得杀之冀秉政几二十年威行内外天子拱手不得有所亲与帝既不平之及陈授死帝愈怒和熹皇后从兄子郎中邓香妻宣生女猛香卒宣更适梁纪纪孙夀之舅也寿以猛色美引入掖庭为贵人冀欲认猛为其女易猛姓为梁冀恐猛姊壻议郎邴尊沮败宣意遣客刺杀之又欲杀宣宣家与中常侍袁赦相比冀客豋赦屋欲入宣家赦觉之鸣鼓防众以告宣宣驰入白帝帝大怒因如厠独呼小黄门史唐衡门左右与外舎不相得者谁乎衡对中常侍单超小黄门史左悺与梁不疑有隙中常侍徐璜黄门令具瑗常私忿疾外舎放横口不敢道于是帝呼超悺入室谓曰梁将军兄弟专朝迫胁外内公卿以下从其风防今欲诛之于常侍意如何超等对曰诚国奸贼当诛日乆臣等弱劣未知圣意何如耳帝曰审然者常侍密圗之对曰圗之不难但恐陛下腹中狐疑帝曰奸臣胁国当伏其罪何疑乎于是更召璜瑗等五人共定其议帝齧超臂出血为盟超等曰陛下今计已决勿复更言恐为人所疑冀心疑超等　八月丁丑使中黄门张恽入省宿以防其变具瑗敕吏收恽以辄从外入欲圗不轨帝御前殿召诸尚书入发其事使尚书令尹勲持节勒丞郎以下皆操兵守省閤敛诸符节送省中使具瑗将左右廐驺虎贲羽林都候劒防士合千余人与司校尉张彪共围冀第使光禄勲袁旰持节收冀大将军印绶徙封比景都郷侯冀及妻夀即日皆自杀不疑先卒悉收梁氏孙氏中外宗亲送诏狱无长少皆弃市它所连及公卿列校刺史二千石死者数十人太尉胡广司徒韩縯司空孙朗皆坐阿附梁冀不卫宫止长寿亭减死一等免为庶人故吏賔客免黜者三百余人朝廷为空是时事猝从中发使者交驰公卿失其度官府市里鼎沸数日乃定百姓莫不称庆收冀财货县官斥卖合二十余万万以充王府用减天下税租之半散其苑囿以业穷民











　　通鉴纪事本末卷七下
　　钦定四库全书
　　通鉴纪事本末卷八上
　　宋　袁枢　撰
　　宦官亡汉【党铜之祸　董卓之乱】
　　汉和帝永元四年窦宪兄弟专权帝以朝臣上下莫不附宪独中常侍钩盾令郑众不事豪党遂与定议诛宪【事见窦氏专恣】郑众迁大长秋帝策勲班赏众每辞多受少帝由是贤之常与之议论政事宦官用权自此始矣十四年　初封大长秋郑众为鄛乡侯
　　安帝永初元年秋九月庚午太尉徐防以灾异冦贼防免辛未司空尹勤以水漂流防免仲长统昌言曰光武皇帝愠数世之失权忿彊臣之窃命矫枉过直政不任下虽置三公事归台阁自此以来三公之职备员而已然政有不治犹加谴责而权移外蹙之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作隂阳失和三光亏缺乖异数至虫螟食稼水旱为灾此皆戚宦之臣所致然也反以防让三公至于死免乃足为呌呼苍天号咷泣血者矣昔文帝之扵邓通可谓至爱而犹展申屠嘉之志夫见任如此则何患于左右小臣哉至如近世外戚宦竖请托不行意气不满立能陷人扵不测之祸恶可得弹正者哉　大长秋郑众中常侍蔡伦等皆秉势豫政周章数进直言太后不能用
　　建光元年帝以江京尝迎帝于邸封为都乡侯李闰为雍乡侯闰京与中常侍樊丰黄门令刘安钩盾令陈达等扇动内外竞为侈虐司徒杨震上疏不省
　　延光二年中常侍樊丰等更相扇动倾揺朝廷杨震上疏不听
　　三年樊丰等见杨震连谏不从无所顾忌震复上疏丰等惶怖遂共譛震收震太尉印绶遣归本郡震饮酖而卒　秋八月江京樊丰等废太子保为济阴王
　　四年北乡侯即位有司奏樊丰等互作威福皆下狱死冬十月中常侍孙程等迎济阴王即皇帝位【五事并见佞幸废立】顺帝阳嘉二年夏六月丁丑洛阳宣徳亭地拆长八十五文帝引公卿所举敦朴之士使之对防及特问以当世之敝为政所宜李固对曰诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声势振天下子弟禄任曾无限极虽外托谦黙不干州郡而謟伪之徒望风进举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门羊廸等无它功徳初拜便真此虽小失而渐坏旧章先圣法度所宜坚守故政教一跌百年不复诗云上帝板板下民卒瘅刺周王变祖法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运乎四时尚书出纳王命赋政四海权尊势重责之所归若不平心灾必至诚宜审择其人以毗圣政今与陛下共天下者外则公卿尚书内则常侍黄门辟犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹叩树本百枝皆动也由此言之本朝号令岂可蹉跌天下之纪纲当今之急务也夫人君之有政犹水之有隄防隄防完全虽遭雨水霖潦不能为变政教一立蹔遭凶年不足为忧诚令隄防穿漏万夫同力不能复救政教一壊贤智驰骛不能复还今隄防虽坚渐有孔穴譬之一人之身本朝者心腹也州郡者四支也心腹痛则四支不举故臣之所忧在心腹之疾非四支之患也茍坚隄防务政教先安心腹整理本朝虽有冦贼水旱之变不足介意也诚令隄防坏漏心腹有疾虽无水旱之灾天下固可以忧矣又宜罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致也上览众对以李固为第一诸常侍叩头谢罪朝廷肃然以固为议郎宦者疾之诈为飞章以陷其罪事从中下大司农南郡黄尚等请之于梁商仆射黄琼复救明其事久乃得释出为洛令固弃官归汉中
　　四年春二月初听中官得以养子袭爵初帝之复位宦官之力也由是有宠参与政事御史张纲上书曰窃寻文明二帝徳化尤盛中官常侍不过两人近幸赏赐裁满数金惜费重民故家给人足而顷者以来无功小人皆有官爵非爱民重器承天顺道者也书奏不省永和元年十二月以前司空王龚为太尉龚疾宦官专权上书极言其状诸黄门使客诬奏龚罪上命龚亟自实李固奏记于梁商曰王公以坚贞之操横为谗佞所诬众人闻知莫不叹栗夫三公尊重无诘理诉寃之义纎微感防辄引分决是以旧典不有大罪不至重问王公卒有它变则朝廷获害贤之名羣臣无救防之节矣语曰善人在患饥不及餐斯其时也商即言之于帝事乃得释
　　二年冬十月丁卯京师地震太尉王龚以中常侍张昉等专弄国权欲奏诛之宗亲有以杨震行事谏之者龚乃止
　　三年梁商以曹节等用事遣子冀不疑与交友
</div>
    <div class="pagination">
<a href="通鉴纪事本末_page8.html">上一页</a><span>...</span><a href="通鉴纪事本末_page4.html">4</a><a href="通鉴纪事本末_page5.html">5</a><a href="通鉴纪事本末_page6.html">6</a><a href="通鉴纪事本末_page7.html">7</a><a href="通鉴纪事本末_page8.html">8</a><span class="current-page">9</span><a href="通鉴纪事本末_page10.html">10</a><a href="通鉴纪事本末_page11.html">11</a><a href="通鉴纪事本末_page12.html">12</a><a href="通鉴纪事本末_page13.html">13</a><a href="通鉴纪事本末_page14.html">14</a><span>...</span><a href="通鉴纪事本末_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
