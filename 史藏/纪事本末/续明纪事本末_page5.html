<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 5 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 5 页/共 48 页</h1>
    <div class="content">　　三月甲申朔，太子至南京，止于兴善寺，勇卫军五百人逻守。继周先人白士英而后朝，宏光帝使北来两监验虚实（一陈姓、一张姓）。二人一见，抱足大恸；以天寒服御薄，各解衣进。宏光帝怒，言『未别真赝；即真，传位与否，固在我也』。掠两人死。寻赐继周酖死。都臣谒太子者踵相接。宏光帝益不释，更使李永芳、卢九德视之。九德后至，熟视，不跪；太子呵之曰：『卢九德何不叩首为』？九德惧，请罪；因责其居南京大安逸。九德觳觫出；戒守者善视之，曰：『真者，宜善视；如其伪也，必巨棍，防其逸』。宏光帝遂禁群臣往谒。漏五下，移太子居锦衣同知冯可宗所（人谓居之大内云）。 

　　乙酉，宏光帝御武英殿，命会鞫太子于大明门。始，太子至，马士英等惧不利，杨维垣首扬言『驸马都尉王昺孙酷类太子，此疑王之明』。士英遽以告，兵科戴英亦以为之明，请会鞫。是日，宏光帝召刘正宗、李崇濂入，言『太子真，何以处朕！卿旧讲官，宜熟辨』。正宗请诘以多词，宏光帝悦。群臣续至，视以禁城图，晰言之；询长公主及与叩周奎门者，言：『即我也。公主意必死矣』。正宗直陈故为讲官，还识我否？太子不愿问讲习事，语不乐。更诘为王之明；笑曰：『汝言伪，斯伪可耳；何必之明』！群臣默然，正宗遽言此必伪。戴英言『先帝鞫吴昌时，携太子于中左门，今不能对；询嘉定伯姓名，亦然：伪无疑。然童孺必奸人挟之，宜穷治』。明日，马士英请下太子及穆虎于中城狱，再廷谳。丙夜入狱，太子已醉，坐而寝。及明，问何所？兵马司依违言。太子曰：『我知之矣』！北面再拜，大呼高皇帝、皇考皇帝，饮泣久之。有内官密疏太子足骱异常，每骱必双；今确然无可疑。宏光帝以疏示士英，士英言『太子得脱，反走江浙；中宫厚重，而斯机变；公主固在，遽言已死：疑窦实多。左懋第曩与蔡奕琛书，亦有太子事。太子不死贼，必死清矣』。 

　　北太子者：甲申十月，有男子突入周奎室求见公主，相抱恸哭；赠以锦袍使去。既而频至，奎及其犹子铎计使易姓刘，习盲词，则免；否则以告。又不使去，昏而系之于门外，遂被获。曰：『悔不从公主言』。及鞫之，言朝事悉合。锦衣指挥李时印、内监杨玉、常进等皆是之；独晋王求桂自山西至，以为诬。刑部主事钱凤览疏：『周奎自言以真为伪，亦为国除患也』。因谓『大臣不言，则小臣瞻顾；内臣不言，则外臣缄口。敢以死争』！盖刺诸降者。时以求桂言，下诸言太子是者于狱。复使太子及求桂质于廷，求桂卒执为伪；凤览斥求桂为不臣。洪承畴及谢陛、冯铨诸降者皆和求桂；太子诘陛以旧事，陛不能对。于是正阳门商民合疏，请释太子而訾陛禽兽；宛平民杨时茂直纠陛及奎、铎，语涉太监田贵皆谓太子为伪者。时茂直请磔身赎太子，顺天府内城民杨溥等疏保太子，斥曹化淳等。宋徽等复疏论太子行状，而劾奎始饮食而卒棰楚，是诚何心？十一月，凤览再劾谢陛罪。多尔衮曰：『皇子真伪无所伤；凤览等诋大臣，皆乱人』。 

　　绞杀凤览及朱六、邵贵女、僧真庆，杀李时印、张文魁、申良策、郑国勋、杨时茂、张元龄、杨玉、常进，锢太子于太医院。是年正月，东河民祁八及孙大壮等聚众救太子，皆死（详「诸方义旅」）。太子被杀，人以为永王云。 

　　士英在南，更请释方拱干使往讯；果真者，育之宫，无分藩资奸人。宏光帝然之。讯穆虎，备五毒，卒不服；且曰：『吾主死直言，吾何畏死而背义乎』！闻者气折。高梦箕以疏自明，亦逮之。壬辰，复讯太子。张捷先贺方拱干曰：『免罪超擢，在一言也』。拱干诺之。既至，王铎拥以询，太子遽曰：『方先生』。拱干匿不敢言。张孙振呼为王之明，太子折之；且言：『我南来不敢居太子，李继周以御帖召，故至此。尔等不立皇考之朝乎？何蒙昧至此』！众莫敢决。高倬、戴英闻不自居言（？），遽曰：『既非东宫，必之明也』。王铎大言『此必伪！直我承认』。叱还狱，三法司以王之明上。李景濂请谒诸衢。马士英票拟：『穆虎敢挟之明往来闽、楚，厥意为何？主使附逆，实繁有徒』。盖阮大铖蹴之（详前）。时共谓太子真，宏光帝又无子，至必立之；而忿士英、王铎阿杀太子。靖南侯黄得功首疏『东宫未必伪，谁为奉迎而逆其诈？先帝之子即陛下之子，岂宜不明〔不〕白遽付之理；人臣之谊为何』？又言『不杀为伪，杀之则东宫必真。皇上虽以心示天下，臣虑抗颜少、徇庇多，即真识者敢以言取祸乎』！不听，斥之；寻令毁其疏。戊戌，逮高成至，复讯太子。李沾使校尉恐之，当言为王之明；及沾呼之明，太子不应。呵之，反折焉。沾呼〔上〕拶，太子号呼声澈御内。马士英使释拶，沾复为好言。太子忿曰：『汝使校尉嘱我，彼自能言。前追我者安在？彼亦知之』。高倬以词切，使扶出。旧东宫伴读邱玖中遇诸门，捧持恸哭，悲不自胜；立付镇抚司。有题诗内城曰：『百灵护跸贼中来，会见前星闭后开；海上扶苏元未死，狱中病已又相猜。安危定是关宗社，忠义何曾到鼎台！烈烈大行何处遇，普天空向棘圜哀』！士英窃闻之，高梦箕述北来事又最悉。御史陈以瑞疏：『愚民观听易惑，疑诸臣计倾先帝嗣』。诏缓之，俟告天下，然后刑之。越五日壬寅，望祀思宗于太平门外，以太子及二王祔。 

　　时童妃亦至。当洛阳陷，宏光帝独南奔，太后及妃各流徙。及太后入南京，陈潜夫言妃故在，庶吉士吴尔埙亦言之；不报。妃诣越其杰自陈，其杰以告；布衣何光显亦疏请，乃使内监田成往，其杰及刘良佐以仪卫奉入京。壬辰，以太后诏，斥付锦衣卫。妃在狱，疏入宫、被御、诞育、相离状甚晰，丐冯可宗上之；宏光帝掷不顾。士英言：『苟非至情所迫，岂敢敌体陛下』。不听；而谓常应俊曰：『卿悉朕邸事，童氏言无状，其伪何疑』！使可宗讯之，辞。使屈尚忠往，严刑拷逼，妃徒跣号骂，三日而死。潜夫、尔埙亦被逮。刘良佐疏：『王之明、童妃狱未洽舆情，乞保彝伦，无贻口实』！诏：『朕夫妇、叔侄，岂无慈爱！但太祖天潢、先帝遗体，岂异姓顽童可以续祀？宫闱之内，妖妇岂可擅入？卿等毋入人言，猥生疑议』！因下刑部，先揭两狱示天下；言者益甚。御史张兆熊疏：『伪太子事疑谤沸腾，宜改议』。宁南侯左良玉疏：『东宫之来，吴三桂实有符验；史可法知而不言，岂大臣礼！在廷之臣，祗欲逢君，罔惜大体。李贼逆乱，尚锡王封；有何一家，视若仇敌！明知穷究必无他疑，心欲株求辗转不已，使皇上忘屋乌之爱、臣下绝委裘之忠；普天同愤，皇上独与一二臣守国，无是理也。亲亲而仁民，惟皇上图之』！旋再疏争。湖广总督何腾蛟疏：『太子南来，谁与奏闻、谁物色之而至京师？马士英何以独知为伪？既为王昺之孙，孰举发之？内官、公侯北来者多，何无确证？高梦箕先后两疏，何不抄传？明旨愈降，臣下愈疑。此系万世是非，不可不慎』！九江总督袁继咸疏：『太子移气养体，何可伪为？王昺富族，高阳完好，何独只影南行？既走绍兴，何与朝廷之事？踪迹召至，诈伪何生』？寻疏：『太子真者，请纳左良玉之言；伪则多召东宫旧臣使识之，以释人疑』。疏未及达。史可法疏请入觐，面述东宫处分；诏俟凯旋。可法叹曰：『斯何易欤』！工部侍郎何楷言：『左良玉疏东宫状甚明，请从之』。诏：『此疏岂可流传，且必非镇臣意。令毁之，煽惑者治罪』。戊申，左良玉举军反；称奉太子诏：清君侧。袁继咸再请赦太子以伐之；不听。 

　　五月辛卯，宏光帝弃南京走，城中无主。壬辰，监生赵某集众立太子。即狱中拥至宫，取优人翼善冠，奉登武英殿，罗拜呼万岁。执王铎殴之，使审识；遂下之狱。诸臣有至者。太子为示，略云：『先皇帝丕承大鼎，惟兹臣庶同其甘苦。胡天不佑，惨罹奇祸。凡有血气，烈眦痛心。泣予小子，分宜殉国；祗以君父大仇不共戴天、皇祖基业汗血非易，忍垢匿避，图雪国羞。幸诸文武先生迎立福藩，予惟先帝之哀，奔投南郡，实欲哭陈大义；不意巨奸障蔽，至撄桎梏。予虽幽狱，每念先帝，无日不痛绝也。今福王闻警远遁，先为民望，其若高皇帝之陵寝何？亿万苍生之性命何？泣予小子，将历求勋旧文武助予振烈，扶此颠沛。何期父老人民围抱出狱，拥入皇宫；目见宫殿披靡，不胜悲涕。身负重愆，岂南面称尊之日乎！布告在京勋旧文武，念此痌怀，勿惜会议。予当恭听，共抒皇猷；勿以前日不识之嫌，惜尔经纶之教也』。时马士英、阮大铖皆遁，李沾闻之，亦微服遁。张捷、杨维垣走死。越二日，太子释王铎，使仍为大学士。出方拱干、高梦箕于狱，以为礼部侍郎、东阁大学士；两人皆遁。群臣议立太子皆惧祸，或谓宏光帝且复来；独赵之龙言：『乞降者已去，此更立君，其何词以善后』？众然之。安示居民，略不及议立事。松江贡生徐瑜、监生萧某就之龙语，请立太子；反复导论，词气益激。之龙叱杀之；论者比之陈东、欧阳澈云。乙未，之龙使返，多铎许其降。之龙遂入宫勒太子避位，以兵守之。丙申，多铎至天坛，之龙挟太子降，自洪武门出；多铎衣太子以锦袍，语众曰：『真伪不能辨，俟北归明之』。丙午，多铎饮太子于灵璧侯第，宏光帝亦列坐；太子诘宏光帝以前事，不能对。多铎以被选淑女妻太子。 

　　九月，多铎以太子北去。明年，及宏光帝皆凶闻。 

　　在昔天下大师之墓、广西纪氏之裔、大悲矫作庄烈、粤僧诈托宏光、五指之使诏旨渺茫、聿■〈金粤〉之亡旌舆何至？如斯之举，惟明实繁。况于信王斧钺，类若显诛。甲申传信，当时确见六奇之书。通彼何人，桂林之行，往者又异。一太子尔，辗转绕曲，阅纪移星，莫之或定；则湖中犊车，叱送岸狱，非无说也。又若北太子者，考其狱、按其词，有类南方，其状十九。将毋斧声烛影，本影响之言；亥豕鲁鱼，以讹误而类乎？要之，其事则必有之。信乎！南都是狱，真亡国之妖孽、人事之驱除；金石其言，传疑不必矣。然而航海南行，转道江、浙，观灯浩叹，睽隔千里，何故而必召之？所过，文武祗肃导从；及至，肩舆入狱，竹篦前导。徽墨不相加、大狱不借起，绝异童妃立置死地；毋亦剪灭则易为、彰着则难昧，徘徊迟顾，职此故欤？至于袁、何两疏抉摘指凿，固非黄、刘两武人荧惑偏听，亦非陈、史之说浑脱圆融；不独起潜奔躃、三桂符验非无谓也。为宏光计，法金匮之遗，育建王于内。河间、冀北，圭组崇封；节度开封，斋阁并领：痌瘝乃兄，众所愿也。不然，多召旧臣，白疑天下；息壤在彼，金刀课贻。夫此作为，讵苦弗及！而南国君臣，蒙耻自贼，一倡群和，掩耳盗铃。于是扬言之明者，杨维垣也；执词入告者，马士英也。戴英、刘正宗穷诘其词，高倬、王铎直任其事，乃至拶勒如重囚、呼号彻内陛。则以钩距之术，加童幼之身；以镇抚之威，斩故君之嗣。秦公子之难奔、史皇孙之已死，宜乎矶水自激、风树不宁，怒发冲冠、题诗泣下也。然而玖中捧泣之痛，穆虎五毒之施，继周甫朝酖之不顾，陈、张两监掠之使亡；苟求灭迹，弥炽人言。持此而谈所谓马、阮之类，方侈翊戴，又固党朋。至余之人，目击始时推举常淓，大受齮龁；直言贾祸，其孰为之！下至降贼之方拱干、贰心之刘正宗，背故从新，言何足责！其亦无难决狱乎！第史氏之法重能传疑，以故丰润前编，胪列建文之踪、不斥致身之录；昭其慎也。则是役也，根据廷章、参酌稗乘，说不一说、歧不更歧，亦此志也。顾氏、阎氏、朱氏、杨氏、林氏、李氏、温氏固执一途，君子未敢效之。洎乎武英暂入，身御黄袍，果能传檄四出，受贺登陴，则虎踞之城非旦夕可下，宁南之卒可折矢而降。成则三百年之业赖有传人，败亦不二心之臣可告无罪。孰非高皇帝之子孙，而不使丧君有君乎！抑或东之闽浙、西问鼎沅，襄王越在泛地、少康邑于有虞，险阻倍尝，垂灭更奋，古有然矣。要之，有君可奉则奉之，无则死之。故圣公召亡，而不斥于汉；亚子异类，而犹嗣于唐。李升之祖，陆游作书；碙山之微，宋史毕志。至于共和摄政、郄正从君、泠之流入暹逻、苏义卒于海上，觥觥大节，异辙同符；权不拂经，涂自为适也。马士英专思附赧、赵之龙决志亡明，天显无亲，社稷灰尽。鸱鸮取子、豺虎煽威，丧心蒙昧，厥罪至此；人将不食其余矣！

续明纪事本末卷之四

　　四镇之乱 

　　崇祯十七年春三月，封总兵官黄得功靖南伯，刘良佐、刘泽清实进一级，檄之入援。得功字浒山，陕西榆林卫人；膂力绝伦。少孤贫，从军敢战，积功至大将。所将不三万，屡与闯、献角。临阵角巾酣饮，运双刃奋击如飞；人呼「黄闯子」。御军亦有律。时为凤阳总兵，庄烈帝以前功封之。良佐固流贼，为李自成护外营。闻高杰降，亦降。时以总兵屯庐州、凤阳境，拥卒几十万；檄之不应。泽清美须眉、恣声色，而凶狡甚。居山东，日报虚捷。怒兵科韩如愈劾之，竟杀之戴家庙。闻征兵檄，不应；令镇真定，亦不行。大掠山左，围临清州。以自成势逼，拥众南奔，沿途淫掠。杰亦陕人，号「番山鹞」。为贼典内营，窃自成妇邢氏降。潼关既败，诏隶李建泰。建泰溃，率其十三总兵李成栋、杨绳武等大掠泽州、潞安，逾河下，众号四十万（实十三、四万），至于邳、泗。闻高兵至，皆丧魄。路振飞持议「大将宜御贼门庭」，阻其兵不使南。成栋至清江浦，振飞将张士仪炮击之，不得过。马士英迓杰转道凤阳，自盱眙、六合至扬州，焚掠城外。扬州民厚犒之，不听。 

　　夏四月，高杰围扬州，江北大震。刘泽清亦自山东至，路振飞阵义兵于河埃，军容整肃；泽清不敢逼。王燮使戢兵，不可；声言赴扬州，假道淮安。燮不得已，使道天长，泽清诺之。闻高杰围扬州，遂止淮上。福世子在淮安，马士英计迎立，以币啖泽清求助；更语世子，谕高杰以身靖国，带砺同之。杰、泽清皆听命。士英复合黄得功、刘良佐合疏奉迎，各以兵壁江上。高宏图、史可法不得已，从之。杰犹围扬州，知府马鸣騄、推官汤来贺固守；杰纵兵掠通州、泰州、高邮、宝应，地毛如洗。声言寄室江南，约刘泽清刻日济。巡抚郑瑄疏：『江北兵欲济三吴，百姓呼吸致乱。臣遗两帅书，皆不听。请饬操江救京口、瓜洲』。守将亦以告。凤阳参将戈士迈又疏良佐、泽清杀掠状，内外骇异。史可法请使谕之。 

　　五月，命万元吉宣慰诸军，犒高杰兵万金，使固江、淮。元吉扁舟造杰，喻以寄室江南逼辇毂，非将帅宜。众诺之。因疏言：『扬州、临淮、六合兵民拒斗，一城之隔，民訾兵为贼、兵谓民为叛，环攻莫释。猝有寇至，莫大之忧。请徙城外之民以居兵，官护其市』。扬州士民王傅龙等伏阙上疏，言『高杰溃遁渡河而南，徐、泗、扬、仪（仪征县）杀戮百万，淫污殆及幼女。环攻扬州已及两月，何不使恢各邑而杀良民乎』！不报。以祁彪佳有威望，使谕诸镇。彪佳宣布敕文，执倡随机数人斩之；势少戢。 

　　初，南京诸生计东上书史可法，请守郧阳、凤阳、淮安，扼淮以固；用文天祥策，开镇河上。可法是之；腾书马士英、高宏图、张慎言，与合疏：『守江南者，必于北宜择地利，立四镇，督师居中节制之。请以黄得功、高杰、刘良佐、刘泽清为四镇，州县卫所兵民悉隶之。征复各邑，听归节制；寰宇恢复，爵以上公。山泽荒田，并许垦刈；商货关税，以供马械。往来书牍，准经略、提督行事。每镇额兵三万，岁供本色米二十万石、折色银四十万〔两〕，令自征敛。期以淮安、扬州、泸州、泗川为城守，滁州、六安、徐州、凤阳以进战。至今贼在河北，则合守淮、徐；在河南，则合守凤、泗；贼南北至，则各以地守：而督师总之。降凤阳总兵为副将，便控制』。又以得功固封爵，请并锡高、刘，作士气。朝士方苦兵祸，争从之。于是以刘泽清屯淮安，隶以山阳、桃源、清河、宿迁、海州、□县、赣榆、盐城、安东、邳州、睢宁，经略山东军事；知县方来周为监纪、巡道张文光监其军。寻封泽清为东平伯，泽清旋言先帝已封臣伯爵，道阻敕命未至；时不能核，故泽清复晋侯。使高杰屯泗州，隶以徐州、萧县、砀山、丰县、沛县、泗州、盱眙、五河、虹县、灵璧、宿州、蒙城、亳州、怀远，经略河北、河南、开封、归德军事；知县朱统錝为监纪、同知许仪鹤为通判、巡道王相业监其军。封杰为兴平伯。使刘良佐屯临淮，隶以凤阳、临淮、颍上、颍州、寿州、太和、定远、六安、霍邱，经理陈州、杞县军事（监纪诸人逸）。封良佐为广昌伯。使黄得功屯庐州， 

　　隶以滁县、和州、全椒、来安、含山、江浦、六合、仪征、合肥（县）、无为（州），经理光州、固始军事；知县徐某为监纪、主事冯元扬监其军。晋得功爵靖南侯。兵部侍郎徐人龙言：『祖宗汤沐之邑，岂可与人带砺之盟；俟有成绩，乃可封之。兵未即，动遽刳内地，江南守土可胜刳乎』？不听。袁继咸入朝，力陈分镇之失；又言『封爵，以劝有功。无功而伯，则有功者不劝；跋扈而伯，则跋扈者愈多』。宏光帝然之；命已下，无如何。继咸复诣阁责史可法，且言『淮南、江北地固无恙，叛将溃兵麇集其间，小民丧其乐生之心，此宜急治』。既而诸镇权益重，相与骄蹇，挟制朝廷。可法大悔，欲自杀；曰：『主立四镇者，高宏图也；马士英、张慎言赞之，可法无可否。今惟斩四人，乃可谢天下』。高杰、泽清皆艳江南完盛，欲居之。杰惮祁彪佳，一卒不敢济。尝约彪佳燕大观楼；及期大风，意彪佳必惮出。俄，彪佳以小舟绝江至，杰大骇；撤兵拜之曰；『不意公乃勇如是』！彪佳勉之，慷慨流涕。杰曰：『某阅人多矣；如公者，甘为死。公在吴，杰必奉约束』。未几，彪佳被劾去（见前）。 

　　黄得功以扬州己分地，高杰、刘泽清躏之，督兵来争，阵杀杰部黑虎子；杰兵连战，皆不胜。李栖凤、高文昌亦忿杰，将助得功，士民益惧。时朝命御史陈丹衷宣谕江以北；万元吉为太仆少卿，监江北军。元吉上书，沥陈朝政，凡思宗之宽严、群臣之议论，语皆当切。腾书黄得功，开陈大义，戮力王室；得功报无他，将联各镇以杀贼。元吉以示杰，憾渐释；仍围扬州，不肯去，额兵三万而拥众如故，时不能问。淮扬巡抚黄家瑞久被围，不得计。江都进士郑元勋惧城破，亲往说杰。杰喜，燕元勋，且厚赆之；言入城无他意，却兵五里以待命。值守者以炮石杀杰骑，杰围益急。元勋迎王永吉往解之，杰诬扬州民先启隙；且曰『曲在兵，镇斩之；曲在民，抚斩之』。必欲入城。家瑞等聚议于堞，元勋谓高兵不宜拒；众指死者示之曰：『城下杀人，元勋未之见耶』？元勋曰：『亦有死于杨诚者』。诚亦营将，兵尤酷；元勋以为言。张自强等讹谓「扬城」也，遽呼曰：『元勋卖城』！即座执之，摔而脔焉。其仆殷报以护主死。鸣騄惧，走泰州；杰攻益急，日屠数百人。诏促史可法解之。壬戌，可法济江，得功、良佐、泽清皆听命；杰大惧，终夜斫地殆百十，瘗所杀人。旦谒可法于帐中，流汗浃背。可法示坦易，抚其偏裨；而巽语之曰：『将军所以贵者，君命也。如妄冀非己地，则军民皆得积矢于将军矣』。杰喜过望，然遂易可法，请诛杀元勋者而纳其兵；不许。则止之福缘庵，僮仆尽隔；侍卫者皆杰卒，带刀杖。可法不为动，徐疏以瓜洲屯其孥。曰：『将调停于军民，渐释其隙』。而疏劾鸣騄、家瑞无区画，惟偏听；请罪之。已而微服入黄得功军，免。扬州民寻诣阙讼巡抚、守道冤，诏释黄、马。 

　　刘泽清始慑于路振飞，不入城。及振飞去，王燮移抚山东，田仰不能制。泽清入淮安城，散遣义士；收其亡命入伍，肆掠村落。盛作邸舍于城北，取所掠美人、钟鼓实之。日呼田仰饮其中，不及军事。固问，曰：『吾立福王，以此休息。脱有事，自择江南一郡去耳』。刘良佐在临淮，恣淫掠，士民张羽明、戈尚友及诸圩堡拒之；良佐肆攻击，尚友等驰书告。诏和解之，移良佐镇寿州。 

　　六月，刘泽清诬劾吕大器抚甘肃时忿杀总兵柴时华，起王重为入贿，党周镳、雷演祚有异谋，且荐逆案张捷、邹之麟、张孙振、刘光斗及逃臣王永吉、郭昌时。盖马士英蹴之。大器遂罢。 

　　惟黄得功军守律。先是，李自成使刘日恭以伪敕招高杰，黄得功执以闻。 

　　秋七月，始，刘宗周上疏：『路振飞坐守淮安，移其孥于内地；高杰、刘泽清效之，相率为寄室江南之说。兵法：逃脱者斩，则一抚、二镇皆可斩也。左良玉以力战封，高、刘逃败而亦封；其谁不封者？今将骄卒惰非一日矣，惟陛下亲征，量加收夺；则左之、右之，无不用命矣』。至是，更言『高杰一逃将，奉若骄子，浸成尾大之忧。淮扬失事，不难谴抚、道以慰之，安得不恣？则马士英卵翼之。刘、黄分地，置若奕棋，汹汹然连难之势；至分江北以慰之，则杰倡之也』。杰恨之。泽清初以东林重宗周，及是憾甚；疏劾『宗周劝请驻凤阳，不忠、不智；称草莽孤臣，无礼；挠恢复，不义；欲诛臣等以激变，不仁』。章未下，再为一疏，署得功、杰、良佐名上之。略言『诸臣既以梃击、红丸危皇祖母，今更翼戴疏藩，非臣及马士英、朱国弼歃血定盟拥立皇上，天位必属他人。宗周谋危皇上，已见「请驻凤阳」一疏。夫凤阳无城郭，祗有高墙；陛下新承大统，宗周乃欲置水火凶危之地。然此非宗周谋，吴甡、姜曰广心粗胆大、行诡言坚，不乐陛下，遂先剪翼戴诸臣，然后迫切乘舆。乞逮宗周、曰广、甡三奸下法司，正其谋危君父之罪。若甡等入朝，臣即渡江，正「春秋」讨贼之义』。疏入，举朝骇愕。泽清裒其草示高杰、黄得功，得功驰书辨不与闻，马士英匿不发。杰言：『吾一武人而与国事乎』？史可法忿诘诸镇，各以情告；泽清气沮。可法旋责其假名罪，且疏：『若杀宗周，臣愿褫职伏皇上剑』。马士英欲挑隙，拟旨切责。泽清直疏己劾宗周，刘良佐知之；史可法斥驳为何心。良佐亦劾『宗周把持三案，主盟门户。劝上亲征，为晁错之居守、司马懿之闭城，陛下迫于诸奸，宜顺其意，暂幸凤阳』。廷议：诸臣袒构元黄，天下事不堪再坏，宜和衷。宗周乃入。其泊丹阳时，杰、泽清遣客十辈刺之，见其终日危坐，略无惰容，各不忍害。泽清尝入朝，水陆张甚。诏四镇各以兵至六合赴督师前，皆不应。时武臣不言兵，争挠廷政，引其私匿赋税不上供。杰、泽清且请复陈洪范秩。惟得功不乱是非。 

　　杰妻邢氏感于史可法，曰：『督师至诚，背之不祥』。杰为之动，议恢复。可法亦以诸镇兵窳，惟杰部多秦产健斗，将倚之取中原。谋檄得功、泽清屯颍、寿间，使杰统王之纲、李成栋、胡茂桢等出。语王相业曰：『速驱之河南，可专制也』。杰终以扬州请。可法为喻军民，虚己署以处之。邢氏入城，号令严肃，兵民始安。可法卒虑杰难制，使黄得功军仪征以备之。寻阅杰军，赏赉优渥。遂如淮安阅泽清兵步骑十余万，亦犒之。 

　　八月，史可法疏：『国家设四镇于江北，非为偏安；将北复神京、西清关陕』。因请吏部察别材品，补军前牧令；以为得一贤守，胜兵万人。其议至正，众莫之从。 

　　九月，登莱总兵黄蜚将之官，乞得功部送之；高杰伏兵土桥，期生执得功，别以千兵袭仪征。得功至，解鞍散食；伏军猝起，飞矢雨迸。得功不及甲，挥鞭拨击而驰；俄马毙，腾他骑走。骁骑十七舞槊力追，得功大呼反斗，挟其槊而抶之，人马皆縻；发所余矢杀七人，矢尽再刃其三，吼哮若雷，跃入废垣中以免。所将三百骑，则尽没。袭仪征者，守将邱钺、马岱■〈口贞〉知之，共计姑尝以新城；俟得功归，夹击之，蔑不济矣。闭门固守，别设烟火于四隅；杰兵不敢进，疑烟火处为黄军，炮矢击之。夜半药竭，钺、岱开门出，尽杀之。得功愤怒，诉诸朝，声言与杰决死战。史可法亟使万元吉谕之，朝命卢九德如两军讲解。杰犹抗骜，伪言『曩千人，扬州之恶少；吾假之名耳。果吾兵，乌致败』。会得功有母丧，可法往吊；立而与语：『土桥之役，无智愚〔无〕或直杰；然将军能蠲大忿而和之，是益得名也』。得功意解。可法令杰偿其马，多羸者；可法出己赀，凡三千金偿之。且使杰赙以千金，憾少释。刘宗周时求罢，抗疏『淮扬甫变，高、黄又复相攻。四镇额兵三万，不以杀敌而自相屠；朝廷日为讲和，今日一使、明日一介，斯何为者？夫以十二万不杀敌之兵，索十二万不杀敌之粮，此必穷之术。若不加裁抑，惟加以横征，一二苍鹰乳虎，以天下殉之足矣！所谓积外衅而酿内忧也』。优诏报之。 

　　时宏光帝命黄得功移庐州，防桐皖；刘良佐规黄州、汝宁；高杰进徐州，复归德、开封。四镇中黄得功最忠勇。杰感于可法，使李朝云趋泗州，李成栋、蒋应雄、许占魁、郭茂荣、李玉守徐州，治装亲行。乙酉祭旗，大风折纛，西洋炮无故裂。杰不顾，曰：『此偶然耳』。刻期至归德。可法亟请于朝，马士英畏其得军心，靳之；可法疏：『臣之皇皇于济江，岂为四镇？国家之立四镇，岂为江北数郡。高杰请取开、归，直趋关、陕，其志锐甚。臣乞饷疏发于六月，今且九月；不食之卒，可荷戈乎』？士英益阨之。可法以示诸将，皆曰：『缺吾食而责吾战欤』？可法以是困。杰以山泽之利由己出，首取瓜洲、邵伯埭、泰兴盐税助其军；诸镇效之，各设行盐理饷总兵监纪官，划地征榷，商民益惫。泽清尤悖，性复残忍，对客扑囚，食其肝脑。又尝疏：『进取之机，必募兵十万、储佽十万，训之屡岁，乃可以战。臣惟虑姜曰广、刘宗周党恶，不能随辅臣以进』。朝廷不能制其部肆掠，田仰苦之，为请佽于廷；宏光帝言：『东南额税不五百万，江北已给三百六十万，岂能复应』？刘孔和受命为副总兵，泽清拉杀之。可法檄刘良佐赴徐州为高杰援，亦不行。 

　　冬十月，以中允卫允文监高杰军。允文亦陕产，故用之。 

　　刘泽清聚商舟为水军，荐降贼臣施凤仪、黄国琦，请官之。御史胡时亨疏：『交武升授，皆柄于勋臣，至从逆者皆进。昔不用命，曰文臣掣之；今不以武制文乎』？又言『国琦官伪吏部，掌朱书；凤仪典伪仗，曰「亡国之器不可用」，自以金制之。此何人，而玷班行乎』？不报。 

　　戊辰，高杰发扬州。疏：『臣起兵间，位伯爵，非力战无以报国。今日大势，守江北以保江南，人能言之。然敌自曹、单渡，则黄河无险；自归、颍入，则凤、泗可虞：犹曰长江天险在。若何而据上游？若何而防海道？岂惟瓜洲、仪征、江浦、采石为江南门户哉！宜通筹而速行之』。又言：『黄得功介臣前事，臣知报君雪耻而已，肯与同列较短长乎』？ 

　　十一月，邱磊以登莱总兵官代黄蜚将之官，刘泽清谮之史可法。磊至安东祭海于白沙，泽清使柏永馥绐入署，突擒之，下淮安狱。已往唁，呜咽流涕，言将为请。寻赐自尽，议者冤之。泽清尝习举子业，应兵部将才科又第一。自诩能文，构水阁，召诸生吟和；遂请栖流寓生于淮安府学以待试。又请分地防河，使王燮、田仰、王永吉、越其杰、史可法分任之；将三里为堡、百步为圈屯，作墙掘濠，实无守志。又尝请任辅臣，必由大帅指；免追周延儒赃，逮侯恂子方域。朝廷曲从之。 

　　高杰疏荐黄道周、解学龙、刘同升、赵士春、章正宸朝野正人，吴甡、郑三俊衣冠瞻仰，金光宸、熊开元、姜采无愧社稷臣，金声、沈正宗夙储经济；反复诚挚，皆切时弊，时方之「出师表」。报闻而止。 

　　许定国官睢州总兵，老矣；常应俊荐其心在恢复，请免罪任之。使挂镇北将军印，镇守开、归、宛、洛，铸印给之。 

　　十二月，刘泽清荐降贼臣时敏开屯海中，又屯大瞿山；使苏京屯庙湾，以防海。又尝请进刘孔昭为侯，禁巡按御史访拿。皆从之。黄得功、刘良佐闻陈洪范言其通多尔衮，各疏辨；诏以为反间，不问。史可法疏：『先帝之待诸镇何如？皇上之宠诸镇何如？诸臣不能救难，厥罪云何？释此不问，而日寻干戈。和不成，惟有战；战非诸将事而谁事乎』？ 

　　是月，高杰至泗州，遂至徐州。闻豪格将至孟津，告急；且请驻归德，联许定国兵东西卫。遗刘泽清书：『豪格诸军号二十万（实七、八万），镇抚急书一夕数至，开封北岸问渡甚急；一旦飞渡，则长淮无恃，大江南北尽为战场。时势至此，惟竭心力于万难之中求其有济，以报国恩而已』。泽清以闻，马士英大言：『有四镇在，何惧』！先是，多尔衮使降人唐虞时招杰；曰：『杰来，大王而小侯，世世子孙有其爵』。杰不听。冒大风雪，筑墙河上。与书豪格：『逆闯犯顺，危及君父，山川羞色，岂独臣子义不共天！关东大兵复我神州、葬我先帝、救我黎民，行人所赉区区一介，未足以答高厚。兹逆贼跳梁西晋，未授厥首；凡在臣子及忠义豪杰之士，无不泣血欲食其肉而寝其皮。杰以菲劣，奉命堵河。不揣棉力，思会劲旅分道入秦，歼逆贼之头，哭祭先帝；则杰事已毕，便当披发入山，不与人事矣』。又言『天意民心，犹未尽去，其鉴于兹』。豪格不报，惟招之降；杰亦不顾。闻土盗程继孔假恢复名，斩木作牌为敌应；值来谒，与歃血为盟，酒酣斩以徇。诏加杰太子少保。俄，豪格入洛阳，诏杰自归德援之。及豪格、准塔兵益南，可法、杰皆告急。 

　　许定国孥固杀于高杰，及分四镇，定国劾杰，诋为贼；大恨曰：『见必手刃之』！杰西，定国惴甚，阴送子于多铎；多铎受之，即使图杰。定国伪求救于史可法，可法曰：『许总兵何地不可居，而必睢州乎』？使偕王之纲如开封；不知其已降矣。定国亦不行；高杰使以金千两、币百两致定国，与释怨，同力报国；定国卒不释。闻继孔诛，则益惧；乃伪语杰：『睢州完固，兵甲亦具，将举以让』。杰信之，期会于城中。 

　　宏光元年春正月，命黄得功、刘良佐屯颍、亳；皆不行。高杰前锋次虎牢关。 

　　甲午，至睢州，立旗城外，军士肃然。许定国不迎迓，越其杰促之，乃毁军出跪于马首。杰掖之，而责其毁己；定国委罪于记室，又不敢走。杰怜之，与之盟。定国饰美姝进，杰却之曰：『俟贼平，以娱吾老可也』。始，杰将入，有千户投书杰前，发定国状；杰不信，杖而付定国，定国杀之；杰亦不知，惟促定国行，以妻病辞。杰言『儿女子必不行，己得而杀之』。定国不可。乙未，定国燕杰，张缙彦、李升楷从，杰之从骑才三百。酒酣问行期，且微及送子事，定国益惧。其弟许四饮杰众，叛状败露；杰将以告，杰挥之曰：『乌敢者』！定国寝杰密室，俄而大声呼其名；杰惊起曰：『乌敢者』！觅所携杖，已不得。伏兵突入，杰夺其槊杀数人，始被执；部卒尽死。缙彦、升楷踰墙走。定国踞坐，漫语之；杰笑曰：『我乃堕小辈算，当痛饮死』。遂杀之。逮夜，走考城降。明日加已，城门不启，李本深、王之纲、郭虎攻而入，无一人；乃屠城。外三百里，飞走皆绝。已更自斗。史可法闻之，顿足曰：『中原不可为矣』！驰入徐州，擐甲戴弁，坐以待旦；邀诸将盟，将以李本深督杰军、杰弟副之。以胡茂桢隶阁标，使李成栋屯徐州、杨承祖屯夏邑、唐应虎屯虞城、苗顺甫屯砀山、李翔云镇双沟、郭虎还泗州，委开封、河洛于王之纲、张缙彦。马士英犹忌其得杰军心，以卫允文尝劾可法，擢为兵部侍郎，总督兴平标下镇将兵马，经略开、归。士卒不服，无或往谒；可法力剂之，乃听令，允文亦心折。始，可法客应廷吉善星数，曰：『明年太乙在震，角亢司垣，始掩击寿星之次，法当蹶上将』。请取道山东，因中原豪杰。可法以流贼在西，不可。然是行也，杰志颇锐，论者惜之。定国始告多铎，杰兵五千围睢州请救；寻疏以计杀杰，乞南攻。甫踰年，定国亦死。 

　　二月，史可法疏以杰妻邢氏权军事，俟其子长而授之；加李本深少保，提督军事，屯开封、徐州。马士英不可。刘良佐追劾杰，复与刘泽清、黄得功疏杰横杀无寸功，史可法欲其子袭军府何故？士英许邢氏及杰子元爵莅其军，抑本深仍充前锋将。邢氏上疏，请以本深为提督；卫允文亦疏请。命未下，黄得功攘袂诟，将以兵趣扬州。可法使曲从直、马应魁问故，得功言己功多，得滨江一小邑；杰功安在，而食数城？念其死，割以高邮、宝应、江都可矣。可法驰自徐州还，谕之曰：『彼众实烦，今日夺之、明日必乱；是将军首祸也』。得功挥众退。宏光帝亦使卢九德、高起潜谕得功：『若向扬州，使杰军惧而返，敌蹑而南，谁执其咎？朕于诸镇有加恩，诸臣毋误国事』！又使可法谕得功，无及孤儿寡妇争利！得功乃止。左良玉、袁继咸亦各为杰请，乃赠杰太保；元爵袭侯，俟长，以军授之。然得功虽止，杰众已反顾，尽弃汛地走；朝廷骇震，因悉令返扬州，使高起潜抚之。以刘良佐代杰镇归德、刘清泽趣徐州助之；皆不行。命李本深为提督，又不至。枭将悍卒散列扬州，而淮北无守御。 

　　三月，命黄得功移屯庐州，与刘良佐合。史可法疏；『睢州既变，维扬更乱；外侮莫御，内隙方深。臣拥节制之名，而负封疆之罪。本深病痈未即起，臣已督胡茂桢先进』。诏答之。时多铎逼颍州，军书日急；乃加本深少保、左都督，提督兴平标下军马，已无及矣。寻命刘良佐屯寿州，卒不行。御史郝锦疏镇兵打粮村落，刘泽清尤甚，民舍皆尽。报闻。 

　　夏四月，左良玉反。诏黄得功、刘良佐入援，尽弃淮北。群臣谏，不听。良佐因大掠而南；泽清亦纵掠邳州、宿迁，走淮安。王永吉疏令泽清守淮，毋托勤王移镇；士民王绍等皆上论。不报。及多铎兵逼徐州，李成栋弃城走高邮；可法疏镇军縻饷，有警莫恃。亦无如何。俄，史可法还扬州，高杰兵讹言许定国实来，竞斩关遁；允文、起潜不能禁。己巳，杰兵至瓜洲，掠民舟将南济；杨文骢、郑鸿逵炮击之，死者万计，不得济。俄，多铎兵至扬州，本深进退绝，遂以高元爵及其众十三万降。 

　　黄得功拒左梦庚于铜陵，败之。癸未，大战于板子矶；身中二矢，力战不退，梦庚大败。诏移得功家太平，以羽林三百迎之。丙戌，进得功靖国公，使太监王肇基劳之。 

　　五月辛卯，宏光帝走芜湖，猝入得功军；定计适浙，得功为殿。丙申，多铎入南京，刘良佐军始尽济至上新河。多铎使三百人往招之，良佐举兵十万、马三万降；且请导屯齐、尼堪追宏光帝。人谓良佐已阴降，故多铎以少兵招之即至；又与张天禄同请西追。至荻港，黄得功以战伤右肘，衣葛络帛，坐小舟中，以刀挥其下出拒。闻良佐至，愤怒出，横刀大骂：『汝乃降乎』？语未既，张天禄射其喉之左偏。得功拔箭出，知不可为，呼良佐曰：『花马刘！我黄将军非惜死者；事之不济，命也』。掷刀拾箭自刺其喉死。良佐见得功陨，挥军劫其垒；士卒争济，浮桥忽绝。叛将田雄、马得功遂劫宏光帝降。余卒至南京，多铎收其甲，尽遣之。泽清闻准塔陷宿迁，遂走渡清河；准塔踵之，及康额赖分道济。泽清入淮安城，准塔进次清江浦，范鸣珂等降。泽清已掠淮安，与田仰、马化豹走盐城，溃入海。柏永馥以淮安降。 

　　久之，泽清部多叛，田仰等犹与结；泽清独与马化豹等以兵二千、舟三十降。后以通李化鲸，磔死。惟良佐死于官。 

　　明之分四镇也，共知留都诸生，横议败国；枢府白面，廷僚和声。徐人龙、袁继咸披腹而争，充耳塞纩；师相倚任，左李、右朱。吾独为祸实马士英始之。夫四镇并起武臣，辽阔王室。使非金币结使，江表分营，策立天子、洽合辅臣，则天命未移、国法犹在；虎兕惟嗥于圹野，猿猱敢教之骞升乎？且即焚山裂石，列甲光明。然泽清兵孱、良佐将懦，虎侯知义，弗躬弗亲；高杰逃败，众逾十万，而宵夜斫地，流汗沾衣，奴见大家，自然心死。骄将悍卒，大都无识纵之、内外葸之，拊翼飞毛，江河乃决。导窍批根，士英不首祸耶？且使清江、淮上，义士成军；凤阳、扬州，扼要现在。驰使责庭凑之军、下令斩光世之卒，趋申坦于清口。壁元谟于滑台，作气中原、夺势豪帅可也。抑或坐振飞于北门、付彪佳以东顾，江都、浦口分道誓师，聚骁果、列支军、申令誓、期禡牙江北；乃召高、刘，斩之纛下，而以沈廷扬、万元吉、黄得功、刘肇基二三英杰分彼背嵬。汉高取符于卧内、留守视事于府中，威福之用，鬼神不知。何至掠尽地毛，辱及稚女乎！夫汉之亡也，和解关东；唐之季也，和解藩镇。有一于此，其国必亡。况于诛之不得，裂地以畀之；爵之不已，毁法以容之。长江而外，即是藩封；海内军储，更不自贡。留侯借箸，不及黑獭；倒戈授人，不待智者知其败矣。夫聚胡越于一家，则久而必隙；耗士卒于无用，则不竞亦凌。无怪乎其呼军匮、虐民生、斗江上、弃江北，捧檄则迁延、望风则遁逸；比之金设九公、宋列三守，祸更迫尔。然使执念台之疏，无密划之谋，猝欲立威，激使自惧。抑思王夔之首，非余玠不能诛；元振之凶，即临淮不易御乎！固知脱兔处女，必成竹之先谋；曲阳乱行，而伏剑之才裕矣。睢州杀贼，变起突如。然而归士马于阁标、召元爵入宿卫，假天心之厌为人事之驱、收无主之军为专阃之助，所谓从谏既死，泽潞归唐；吴曦骤亡，全蜀还宋。否泰之机，反在于是。是何不除节度，决弃河池；敌未张弧，我先脱甲？始非电激，卒又土崩，鞠躬尽瘁，宁期迫迮乃尔乎！是故文山之策，可以救残宋，不足以存亡明；师相之忠，可以格高、黄，必不能镕马、阮：乃待应廷吉指星象而议其后哉？厥后靖南夫妇一死殉君，为国之殇；方山遗蜕，炳峙江。虽有他议，吾不敢执矣。高杰末路，实异生平；渡河二疏，便未足方诸葛，可太息也！泽清、良佐徼乱扰俶，不异盗贼。而覆国之罪，良佐弥深；屠民之伯，泽清是最。一以酰戮、一列贰臣，斧钺之当，岂独「天道好还」也！

续明纪事本末卷之五

　　左兵之叛 

　　崇祯十七年春三月，封左良玉平贼将军、宁南伯；许功成，世镇武昌。使给事中左懋第督之，且询其状。良玉字昆山，临清人。少孤贫，从军辽左，犯法当斩，得免。侍郎侯恂卒，总兵官尤世盛荐之；转战松山、塔山皆大捷，遂为总兵官，首尾仅一岁。良玉既受命，疏言『十六年八月，臣复武昌；十月，使吴学礼复袁州；再遣马进忠援之及萍乡。十二月，复万载、醴陵、长沙、湘潭、湘阴，戮贼党尹民兴等；别使马士秀入湖南，复岳州、临湘。十七年正月，复监利、石首、公安，遣卢光祖上随州、枣阳，惠登相攻均州、房县，合毛文显复惠安』。时张献忠窥成都、李自成陷陕晋，良玉以其间定湖南北，规复承天诸郡，分屯官军，湘、楚稍宁。俄，庄烈帝崩，良玉缟素，朝夕哭临。 

　　夏四月，福王监国于南京，遂即位。良玉部竞曰：『今兹大事，宜出我公；南中立君以坐，诏我不可！请即其未定争之』。良玉痛哭曰：『世守武昌，先帝旨也；帝甫弃天下而我背之，是幸天下事以自便也。南中立君，我自以西陲效力；有踰此一步者，良玉以死誓』。尽出所藏金银、彩物，赐诸将曰：『皆先帝赐良玉，何心独有之乎』！良玉哭，诸将皆哭。马士秀愤然曰：『继至今有不奉令欲东者，吾击之』！以巨舰置炮断江路，众乃定。当良玉出所藏，其子梦庚有吝色；良玉太息，言左氏不得世有其军矣！及宏光帝诏至，良玉不即拜；监纪卢鼎争之。何腾蛟急往说，挟一剑行；曰：『兹大事，说不从，当死之』。至则，良玉跪拜已如礼。袁继咸知良玉军无正人，驰书言『福王序当立，宜共入朝』。良玉不行。继咸入，造膝密陈『良玉无他志，其部多降寇，非孝子顺孙；陛下新立天下，人心未定，臣请急返九江』。许之。寻以封四镇推恩，进良玉侯。诏书至楚，良玉贺表亦至。良玉起行伍，转战十余岁，同时角贼者多没；惟良玉存。春秋阅兵武昌山，建一帜，周麾一呼，旌旆皆起，山谷为满。军法：两人夹马驰，名过队；马足动地，声如雷鸣，闻十余里。师行，不禁杀掠，惟令击贼，逃军、降寇争附之。然自朱仙镇溃，精锐已尽；后至者多乌合。良玉老且病，法令不偏。及居武昌，诸将日燕乐、娼优达旦，良玉块然于一榻。有杨生善医、柳某工谈笑，皆信任。尝月夜晏僚佐，召营伎使行酒；少焉顾而咳，命以次出。宾客肃然，莫敢仰视。其严重亦类此。所将兵，前五营为亲军、后五营为降军；实十万，号八十万、又号百万。及李自成弃京师遁，良玉以其间入荆州、德安、承天。以复园陵功，诏补其饷凡四十万。 

　　六月，左良玉使黄澍入朝。马士英固与良玉隙，阮大铖以侯方域诟之，怨及良玉，詈作贼；良玉大恨，使澍入觇之。澍倚势面劾士英奸贪不法，泪与声下；因笏击之曰：『愿与死』。士英号而呼曰：『请陛下视此』。宏光不言良久，谕且退。澍再疏劾，至于十上。宏光帝已入诸奄言，使澍还楚，而恃何腾蛟、袁继咸调剂之。腾蛟忠挚感良玉；继咸见重于李邦华，邦华殉节，其客李犹龙入良玉幕，道继咸善，故相结。良玉又尝疏：『「要典」治乱所关，请毋以邪言起大狱』。诏：『此朕家事，昔日之人造言构隙，卿试观之，当益悲愤。然造论者物故几尽；廷臣功罪不与关系，其悉赦宥』。 

　　秋七月，黄澍还楚。左良玉疏复襄阳诸郡邑；起丁魁楚抚之。 

　　八月，命左良玉兼提督官，开藩武昌；加左梦庚、惠登相都督佥事。先是，袁继咸以九江总督越境抚张光璧、杨国栋、黄朝宣，使不归良玉；疏请湖广总督急之任。马士英不听，遽以良玉镇全楚，尽得光璧等，军势益张。继咸预书于朝贵，言左兵不可忽；亦不省（见前）。 

</div>
    <div class="pagination">
<a href="续明纪事本末_page4.html">上一页</a><a href="续明纪事本末.html">1</a><a href="续明纪事本末_page2.html">2</a><a href="续明纪事本末_page3.html">3</a><a href="续明纪事本末_page4.html">4</a><span class="current-page">5</span><a href="续明纪事本末_page6.html">6</a><a href="续明纪事本末_page7.html">7</a><a href="续明纪事本末_page8.html">8</a><a href="续明纪事本末_page9.html">9</a><a href="续明纪事本末_page10.html">10</a><span>...</span><a href="续明纪事本末_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
