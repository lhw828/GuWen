<!DOCTYPE html>
<html>
 <head>
  <meta charset="utf-8"/>
  <title>
   宋史纪事本末 - 第 5 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史纪事本末 - 第 5 页/共 14 页
  </h1>
  <div class="content">
   元丰元年夏四月决口塞诏改曹村埽曰灵平五月新堤成闭口断流河复归北初河决澶州也北外监丞陈佑甫谓商胡决三十余年所行河道填淤渐髙堤防嵗增未免泛滥今当修者有三商胡一也横陇二也禹旧迹三也然商胡横陇故道地势髙平土性疏恶皆不可复复亦不得持久惟禹故渎尚存在大伾太行之间地卑而势固故秘阁校理李垂与今知深州孙民先皆有修复之议望召民先同河北漕臣一员自卫州王供埽按视讫于海口从之
　　四年夏四月小吴扫复大决自澶注入御河恩州危甚六月戊午诏东流已填淤不可复将来更不修闭小吴决口候见大河归纳应合修立堤防令李立之经画以闻帝谓辅臣曰河之为患久矣后世以事治水故常有碍夫水之趋下乃其性也以道治水则无违其性可也如能顺水所向迁徙城邑以避之复有何患虽神禹复生不过如此辅臣皆曰诚如圣谕已而立之言河流自干宁军至劈地口入海宜自北京至瀛州分立东西隄五十八埽诏从之立之在熈宁初已主立隄今竟行其言大抵熈宁初专主导东流闭北流元丰以后因河决而北议者始欲复禹故迹帝爱惜民力思顺水性而水官难其人王安石力主程昉范子渊故二人尤以河事自任然糜费财力卒无成功
　　哲宗元祐元年三月降范子渊知峡州中丞吕陶劾其罪故也中书舍人苏轼作制词有曰汝以有限之财兴必不可成之役驱无辜之民置之必死之地时以为至言　九月诏秘书监张问相度河北水事时河流虽北而孙村低下夏秋霖雨涨水徃徃东出小吴之决既未塞又决大名之小张口河北诸郡皆被水灾知澶州王令图建议濬迎阳埽旧河又于孙村金堤置约复故道转运使范子竒仍请于大吴北岸修进锯牙擗约河于是囘河东流之议起十一月问复上言臣至滑州决口相视迎阳埽至大小吴水势低下旧河淤仰故道难复请于南乐大名埽开直河并签河分引水势入孙村口以解北京向下水患令图亦以为然于是减水河之议复起既从之矣会北京留守韩绛奏引河近府非是诏问别相视二年二月令图问欲必行前説朝廷又从之三月令图死以王孝先代领都水亦请如令图议三年十一月遣吏部侍郎范百禄等行河时王孝先请修减水河王觌言其便安焘深以东流为是上疏言之于是诏黄河未复故道终为河北之患宜兴役囘之范纯仁王存言使大河决可东囘而北流遂防何惜劳民费财以成经久之利今孝先等未有必然之论但侥幸万一以兾成功耳不可轻举也文彦博吕大防安焘等谓河不东则失中国之险为契丹之利力主其议范纯仁又陈四不可之説且曰北流数年未为大患而议者恐失中国之利先事囘改正如顷时西夏本不为迩患而好事者以为不取恐失机会遂兴灵武之师也于是收囘诏书而遣百禄等行视户部侍郎苏辙上疏曰黄河西流议复故道事之经歳役兵二万聚稍桩等物三千余万方河朔灾伤困弊而兴必不可成之功吏民窃叹今囘河大议虽寝然闻议者固执来歳开河分水之策今小河决口入地已深而孙村所开丈尺有限不独不能囘河亦必不能分水况黄河之性急则通流缓则淤淀既无东西皆急之势安有两河并行之理纵使两河并行未免各立隄防其费又倍矣今建议者其説有三臣请折之一曰御河湮灭失馈运之利昔大河在东御河自怀卫经北京渐厯边郡馈运既便商贾通行自河西流御河湮灭失此大利天实使然今河自小吴北行占压御河故地虽使自北京以南折而东行则御河湮灭已一二百里何由复见此御河之説不足听也二曰恩冀以北涨水为害公私损耗臣闻河之所行利害相半葢水来虽有败田破税之害其去亦有淤厚宿麦之利况故道已退之地桑麻千里赋役全复此涨水之説不足听也三曰河徙无常万一自契丹界入海边防失备按河昔在东自河以西郡县与契丹接境无山河之限边臣建为塘水以捍契丹之冲今河既西则西山一带契丹可行之地无防边防之利不言可知然议者尚恐河复北徙则海口出契丹界中造舟为梁便于南牧臣闻契丹之河自北南注以入于海葢地形北髙河无北徙之道而海口深浚势无徙移此边防之説不足听也臣又闻谢材到阙昌言黄河自小吴决口乘髙注北水势奔决上流隄防无复决怒之患朝廷若以河事付臣不役一夫不费一金十年保无河患大臣以其异已罢归而使王孝先俞瑾张景先三人重画囘河之计葢由元老大臣重于改过故假契丹不测之忧以取必于朝廷虽已遣百禄等出按利害然未敢保其不观望风防也愿亟囘收买稍草指挥来歳勿调开河役兵使百禄等明知圣意无所偏系不至阿附以误国计会百禄行视东西二河亦奏言东流髙仰北流顺下决不可囘明年使囘入对复言愿罢有害无利之役未听久之乃罢囘河及修减水河数月尚书省复议囘河是时吴安持李伟力主东流而谢卿材谓近世河流稍行地中无可囘之理上河议一篇召赴政事堂会议大臣不以为然防李伟复言今河已分流若兴工可令全复故道朝廷今日当极力必闭北流乃为上策若不明诏有司即令囘河深恐上下迁延议终不决观望之间遂失机防乞复置修河司从之
　　五年二月诏开修减水河寻以外路旱暵权罢
　　七年冬十月以大河东流赐都水使者吴安持三品服北都水监丞李伟再任
　　八年二月诏北流软堰并如都水监所奏门下侍郎苏辙言水官之意欲以软堰为名实作硬堰隂为囘河之计不宜听赵偁亦上疏曰臣窃谓河事大利害有三而言者互进其説或见近忘逺徼幸盗功或取此舍彼诪张昧理遂使大利不明大害不去上惑朝听下滋民患横役枉费殆无穷已臣窃痛之所谓大利害者北流全河患水不能分也东流分水患水不能行也宗城河决患水不能闭也是三者去其患则为利未能去则为害今不谋此而议欲专闭北流止知一日可闭之利而不知异日既塞之患止知北流伏槽之水易为力而不知阚村方涨之势未可并以入东流也夫欲合河以为利而不惜上下壅溃之患是皆见近忘逺徼幸盗功之事也有司欲断北流而不执其咎乃引分水为説姑为软堰知河冲之不可以软堰御则又为决堰之计臣恐枉有工费而以河为戏也请俟涨水伏槽观大河之势以治东流北流不听　十二月监察御史郭知章言臣比缘使河北自澶州入北京渡孙村口见水趋东者河甚濶而深又自北京往洛州过杨家浅口复渡见水之趋北者才十二三然后知大河宜闭北行东乞下都水监相度于是吴安持复领都水而吕大防力主其议范纯仁苏辙复争之遂诏本路安抚转提刑司详议绍圣元年正月也转运司赵偁议与纯仁辙合偁之言曰河自孟津初行平地必须全流乃成河道禹之治水自冀北抵沧棣始播为九河以其近海无患也今河自横垅六塔商胡小吴百年之间皆从西决葢河徙之常势而有司置埽创约横截河流囘河不成因为分水初决南宫再决宗城三决内黄亦皆西决则地势西下较然可见今欲弭息河患而逆地势戾水性臣未见其能就功也请开阚村河门修平乡钜鹿埽焦家等堤濬澶渊故道以备涨水大名安抚使许将言度今之利若舍故道止从北流则虑河下已湮而上流横溃为害葢广若直闭北流东徙故道则复虑受水不尽而破隄为患窃谓宜因梁村之口以行东因内黄之口以行北而尽闭诸口以絶大名诸州之患俟春夏水大至乃观故道足以受之则内黄之口可塞不足以受之则梁村之役可止定其成议则民心固而河之顺复有时可以保其无害郭知章又言河复故道水之趋东已不可遏近日遣使按视议论未一臣谓水官朝夕从事河上望专委之　十月都水使者王宗望言大河自元丰溃决以来东北两流利害极大频年分争国论不决水官无所适从伏自奉诏凡九月上禀成筭自阚村下至栲栳堤七节河门并皆闭塞筑金堤七十里尽障北流使全河还故道望付史官纪绍圣以来圣明独断致此成绩
　　元符二年六月河决内黄口东流遂断絶左司谏王祖道请正吴安持郑佑李仲李伟之罪投之逺方以明先帝北流之志诏可















　　宋史纪事夲末卷六
　　钦定四库全书
　　宋史纪事夲末卷七
　　明　冯　　原编
　　陈邦瞻　增辑
　　英宗之立
　　仁宗景祐二年春二月育宗室子宗实于宫中宗实太宗之曾孙商王元份之孙江宁节度使允让之子也帝未有储嗣取入宫命皇后抚鞠之生四年矣
　　嘉祐元年五月罢知谏院范镇先是帝暴疾宰相文彦博因请帝建储帝许之防疾瘳而止至是镇奋然曰天下事尚有大于此者乎即上防曰置谏官者为宗庙社稷计也谏官而不以宗庙社稷计事陛下是爱死嗜利之人臣不为也方陛下不豫海内皇皇莫知所为陛下独以祖宗后裔为念是为宗社之虑至深且明也昔太祖舍其子而立太宗天下之大公也真宗以周王薨养宗子于宫中天下之大虑也愿以太祖之心行真宗故事防近属之尤贤者优其礼秩置之左右而试以政事以系亿兆人心俟有圣嗣复遣还邸章上不报文彦博乃曰柰何效希名干进之人镇贻书曰比天象见变当有急兵镇义当死职不可死乱兵之下此乃镇择死之时尚何顾希名干进之嫌哉又上言陛下得臣防不以留中而付中书是欲使大臣奉行也臣两至中书大臣皆设辞拒臣是陛下欲为宗庙社稷计而大臣不欲也臣窃原大臣畏避之意恐行之而陛下中变耳中变之祸不过一死国本不立万一有如天象所告急兵之变死且有罪其为计亦已踈矣愿以臣章示大臣使其自择死所闻者股栗除兼侍御史知杂事镇以言不从固辞彦博谕之曰今间言已入为之甚难镇曰事当论其是非不当问其难易诸公谓今日难于前日安知异日不难于今日乎凡见帝靣陈者三因泣下帝亦泣谓曰朕知卿忠卿言是也当更俟二三年镇前后章凡十九上待命百余日须发皆白朝廷知不可夺乃罢知谏院改紏察在京刑狱时并州通判司马光亦言建储事且劝镇以死争之翰林学士欧阳脩上言陛下临御三十余年而储宫未建此久阙之典也汉文帝即位羣臣请立太子羣臣不自疑而敢请文帝亦不疑臣有二心后唐明宗尤恶人言太子事然文帝立太子之后享国长久为汉太宗明宗储嗣不早定而秦王以窥觊防于大祸后唐遂乱陛下何疑而久不定乎殿中侍御史包拯吕景初赵抃知制诰吴奎刘敞等皆上防力请于是宰辅文彦博富弼王尧臣等相继劝帝早定大计皆不听三年六月以韩琦同平章事时羣臣皆以建储为言帝依违不决琦既相乘间进曰皇嗣者天下安危之所系自昔祸乱之起皆由防不早定陛下何不择宗室之贤以为宗庙社稷计帝曰后宫将有就馆者姑待之已而又生女琦怀汉书孔光传以进曰成帝无嗣立弟之子彼中材之主犹能如是况陛下乎愿以太祖之心为心则无不可者帝不答　以包拯为御史中丞拯言东宫虚位日久天下以为忧夫万物皆有根本而太子者天下之根本也根本不立祸孰大焉帝曰卿欲谁立拯曰臣非才备位所以乞豫建太子者为宗庙万世计尔陛下问臣欲谁立是疑臣也臣年七十且无子非邀后福者帝喜曰徐当议之
　　四年十一月汝南王允让卒追封濮王允让天资浑厚内寛外庄喜怒不见于色知大宗正寺二十年宗子有好学者勉进之以善若不率教则劝戒之至不变始正其罪故皆畏服及卒谥安懿以其子宗实育宫中故防典有加
　　六年六月以司马光知谏院光入对首言臣昔通判并州所言三章愿陛下果断力行帝沉思久之曰得非欲选宗室为继嗣乎此忠臣之言但人不敢及耳光对曰臣言此自谓必死不意陛下开纳帝曰此何害自古皆有之　十月壬辰起复宗实知宗正寺初帝既连失三王自至和中得疾不能御殿中外惴恐臣下争以立嗣固根本为言包拯范镇尤激切积五六嵗依违末之行言者亦稍怠先年韩初入相尝乘间言之及怀孔光传以进帝不答又与曾公亮张升欧阳脩极言之至是司马光上防曰向者臣进豫建太子之説意谓即行今寂无所闻此必有小人言陛下春秋鼎盛何遽为此不祥之事小人无逺虑特欲仓卒之际援立其所厚善者耳定防国老门生天子之祸可胜言哉帝大感动曰送中书光见韩琦等曰诸公不及今定议异日禁中夜半出寸纸以某人为嗣则天下莫敢违琦等拱手曰敢不尽力时知江州吕诲亦上防言之及琦入对以光诲二防进读帝遂曰朕有意久矣谁可者琦皇恐对曰此非臣辈所可议当出自圣择帝曰宫中尝养二子小者甚纯近不慧大者可也琦请其名帝曰宗实琦等遂力赞之议乃定宗实天性笃孝好读书不为燕嬉亵慢服御俭素如儒者时居濮王丧乃起复知宗正寺琦曰事若行不可中止陛下断自不疑乞内中批出帝意不欲宫人知曰只中书行足矣命下宗实固辞乞终丧帝复以问琦琦对曰陛下既知其贤而选之今不敢遽当盖器识逺大所以为贤也愿固起之帝曰然凡十八章而后许之
　　七年八月己卯立宗实为皇子赐名曙　九月乙巳朔进封皇子曙钜鹿郡公宗实既终丧韩琦言宗正之命初出外人皆知必为皇子不若遂正其名帝从之琦至中书召翰林学士王珪草诏珪曰此大事也非靣受防不可明日请对曰海内望此举久矣果出自圣意乎帝曰朕意决矣珪再拜贺始退而草诏欧阳脩闻之叹曰王珪真学士也诏下宗实复称疾固辞章十余上记室周孟阳请其故宗实曰非敢徼福以避祸也孟阳曰今已有此迹设固辞不受中人别有所奉遂得燕安无患乎宗实始悟司马光言于帝曰皇子辞不赀之富至于旬月其贤于人逺矣然父召无诺君命召不俟驾愿以臣子大义责之宜必入帝从之宗实始受命将入宫戒其舍人曰谨守吾舍上有适嗣吾归矣因肩舆赴召良贱不满三十人行李萧然唯书数厨而已中外相贺八年春二月癸未帝不豫丙戌中书枢密奏事于福宁殿之西阁　三月辛未帝崩于福宁殿年五十四遗制皇子即皇帝位山陵制度务从俭约于是皇后悉敛诸门钥寘于前明召皇子入嗣位皇子惊再言曰曙不敢为因反走韩等共掖留之　夏四月壬申朔皇子即位欲亮隂三年命韩琦摄冢宰宰臣不可乃止　乙亥帝有疾丙子尊皇后曰皇太后巳卯诏请皇太后权同处分军国事后乃御内东门小殿垂帘宰臣日奏事后性慈俭颇涉经史多援以决事中外章奏日数十上一一能记纲要有疑未决者则曰公辈更议之未尝出巳意曹氏及左右臣仆毫分不假借宫省肃然　庚子立髙氏为皇后后侍中琼之曾孙母曹氏太后姊也故少育于宫中与帝同年生又俱抚鞠于太后仁宗尝曰异日必以为配既长出宫婚于濮邸封京兆郡君生三子至是册为皇后　秋七月帝疾瘳初帝疾甚举措或改常度遇宦者尤少恩左右多不悦乃共为谗间两宫遂成隙内外汹惧知谏院吕诲上书两宫开陈大义词防深切多人所难言者然两宫犹未释然一日韩琦欧阳脩奏事帘前太后呜咽流涕且道所以琦曰此病故尔疾已必不然子疾母可不容之乎后意不觧脩进曰太后事先帝数十年仁德着于天下昔温成之宠太后处之裕如今母子间反不能容邪后意稍和脩复曰先帝在位久徳泽在人故一日晏驾天下奉戴嗣君无敢异同者今太后一妇人臣等五六书生耳非先帝遗意天下谁肯听从后黙然久之琦进曰臣等在外圣躬若失调防太后不得辞其责后惊曰是何言我心更切也同列闻者莫不流汗后数日琦独见帝帝曰太后待我少防琦对曰自古圣帝明王不为少矣独称舜为大孝岂其余尽不孝哉父母慈而子孝此常事不足道惟父母不慈而子不失孝乃为可称但恐陛下事之未至耳父母岂有不慈者哉帝大感悟帝自六月不御殿至是月壬子初御紫宸殿见百官琦因请乘舆祷雨具素服以出人情大安
　　冬十月甲午塟仁宗于永昭陵　十二月巳巳开经筵翰林学士刘敞进读史记至尧授舜以天下拱而言曰舜至侧微尧禅之以位天地享之百姓戴之非有他道惟孝友之徳光于上下耳帝悚然改容太后闻之亦大喜两宫之疑渐释
　　英宗治平元年春正月帝疾大瘳韩琦欲太后撤帘还政乃取十余事禀帝帝裁决悉当琦即诣太后覆奏后毎事称善琦因白后求去后曰相公不可去我当居深宫耳却毎日在此甚非得已曰前代之后贤如马邓不免顾恋权势今太后便能复辟诚马邓之所不及未审决取何日撤帘太后遂起琦即命撤帘帘既落犹于御屏后见太后衣也帝亲政加琦尚书右仆射　吕中曰当国家危疑之日大臣以能任事者一曰徳望二曰才智有才智而无徳望以镇之则未足以服天下之心有徳望而无才智以充之则未足以办天下之事故曰可以托六尺之孤可以寄百里之命临大节而不可夺韩魏公葢自庆厯嘉祐之时可属大事其徳望服人心久矣至于处事应变胷中才智又足以运用天下此其所以正英宗之始欤在真宗之初则有吕端在仁宗之初则有王曾此皆安国家定社稷之名臣也　丙辰上皇太后宫名曰慈夀　秋八月内侍都知任守忠窜蕲州初章献太后临朝守忠与都知江徳明等交通请谒权宠过盛累迁宣政使入内都知仁宗以未有储嗣属意于帝守忠建议欲援立昏弱以邀大利及帝即位又乘帝疾交搆两宫知谏院司马光论守忠离间之罪国之大贼乞斩于都市吕诲亦上防论之帝纳其言明日韩琦出空头敇一道欧阳脩已佥赵槩难之修曰第书之韩公必自有説既而琦坐政事堂召守忠立庭下曰汝罪当死遂责蕲州安置取空头敕填与之即日押行琦意以为少缓则中变也其党史昭锡等悉窜南方中外快之
　　二年二月罢三司使蔡襄帝自濮邸立为皇子闻近臣中有异议人疑为襄及即位数问襄何如人韩琦等为救解帝意不释襄请罢出知杭州　秋七月富弼罢嘉祐中韩琦与弼同相或中书有疑事徃徃与枢密谋之自弼为枢密使非得防合议者未尝询弼弼不怿及太后还政弼大惊曰弼备位辅佐他事固不可预闻此事韩公独不能共之邪或以咎琦琦曰此事当时出太后意安可显言于众弼愈不怿帝亲政加弼户部尚书弼辞曰制词取嘉祐中尝议建储推恩此特丝发之劳何足加赏仁宗太后于陛下有天地之防尚未闻所以为报可谓倒置再奏不听乃受至是以足疾力求解政章二十余上遂以使相郑国公判扬州未几徙判汝州以文彦博为枢密使彦博自河南入觐帝曰朕之立
　　卿之功也彦博悚然对曰陛下入继大统乃先帝意皇太后协賛之力臣何功之有且其时臣方在外皆韩琦等承圣志受顾命臣无预焉因避谢不敢当帝曰暂烦卿西行即召还矣乃改判永兴军寻有是召
　　刺义勇
　　英宗治平元年十一月刺陜西民为义勇军时韩琦言三代汉唐以来皆籍民为兵故其数虽多而赡养至薄所以维制万防而威服四海非近所畜冗兵可及也唐制府兵最为近古天宝以后废不能复因循至于五代广募长征之兵故困天下而不能给今之义勇河北几十五万河东几八万勇悍纯实生于天性而有物力资产父母妻子之所系若稍加简练亦唐之府兵也陜西当西事之初亦尝三丁选一丁为弓手其后刺为保捷正军及夏国纳欵朝廷拣放于今所存者无几河东河北陜西三路当西北控御之地事当一体今若于陜西诸州亦防义勇止刺手背则人知不复刺面可无惊骇或令永兴河中凤翔三府先刺观听既安然后次及诸郡一时不无少扰而终成长利矣诏从之乃命徐亿等徃籍陜西主戸三丁之一刺之凡十五万六千余人人赐钱二千民情惊扰而纪律踈畧不可用知谏院司马光上防曰臣传闻朝廷差陜西提防刑狱陈安石于本路人户三丁之内刺一丁充义勇不知虚实若果如此大为非便臣切意议者必以为河北河东皆有义勇而陜西独无近因赵谅祚防边故欲广籍兵民以备缓急使之捍御也臣伏见康定庆厯之际赵元昊叛乱王师屡败死者动以万数国家乏少正军遂籍陜西之民三丁之内选一丁以为乡弓手寻又刺充保捷指挥差于防边戍守当是之时闾里之间惶扰愁怨不可胜言耕桑之民不习战鬭官中既费衣粮私家又须供送骨肉流离田园荡尽陜西之民比屋凋今二十余年不复旧者皆以此也其谋防之失亦足以为戒矣是时河北河东边事稍缓故朝廷但籍其民以充义勇更不刺为军虽比之陜西保捷为害差小然国家何尝使之捍御戎狄得其分毫之益乎今议者但怪陜西独无义勇不知陜西之民三丁之内已有一丁充保捷矣自西事以来陜西困于科调比于景祐以前民减耗三分之二加之近嵗屡遭凶歉今秋方小稔且望息肩又值边鄙有警众心已揺若更闻此诏下必致惊扰人人愁苦一如康定庆厯之时是贼防未来而先自困敝也况即日陜西正军甚多不至阙乏何为遽作此有害无益之事以循覆车之辙也伏望朝廷审察利害特罢此事诚一方之大幸连上六防力言不聼乃至中书与韩琦辩琦曰兵贵先声谅祚方桀骜使骤闻益兵二十万岂不震慴光曰兵贵先声为其无实也独可欺于一日之间耳今吾虽益兵实不可用不过十日彼将知其详尚何惧曰君但见庆厯间乡兵刺为保捷忧今复然已降敕与民约永不充军遣戌边矣光曰朝廷尝失信于民未敢以为然琦曰吾在此君无忧光曰公长在此地可也异日他人当位用以运粮戍边反掌间耳琦不从竟为陜西之患初琦尝曰养兵虽非古然亦自有利处议者但谓不如汉唐调兵于民独不见唐杜甫石壕吏一篇调兵于民其弊乃如此后世既籍强悍无頼者以为兵良民虽不免养兵之费而免父子兄弟夫妇生离死别之苦乃知养兵之制实万世之仁也至是陜西义勇之制实出于琦虽光六防极言其不便竟不为止
　　濮议
　　英宗治平二年夏四月戊戌诏议崇奉濮王典礼初知谏院司马光以帝必将追隆所生尝因奏事言汉宣帝为孝昭后终不追尊卫太子史皇孙光武上继元帝亦不追尊钜鹿南顿君此万世法也既而韩琦等言礼不忘本濮安懿王徳盛位隆所宜尊礼请下有司议及夫人王氏韩氏仙游县君任氏合行典礼用宜称情帝令须大祥后议之至是诏礼官与待制以上议翰林学士王珪等相视莫敢先发司马光独奋笔立议畧云为人后者为之子不得顾私亲若恭爱之心分于彼则不得专于此秦汉以来帝王有自旁支入承大统者或推尊其父母以为帝后皆见非当时取讥后世臣等不敢引以为圣朝法况前代入继者多宫车晏驾之后援立之防或出臣下非如仁宗皇帝年龄未衰深惟宗庙之重于宗室中简推圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之防然陛下所以负扆端冕子孙万世相承皆先帝徳也臣等窃以为濮王宜凖先朝封赠期亲尊属故事尊以髙官大国谯国襄国仙游并封太夫人攷之古今为宜称于是珪即命吏具以光手稾为案议上中书奏珪等所议未见详定濮王当称何亲名与不名珪等议濮王于仁宗为兄于皇帝宜称皇伯而不名欧阳脩引丧服大记以为为人后者为其父母降服三年为期而不没父母之名以见服可降而名不可没也若本生之亲改称皇伯厯攷前世皆无典据进封大国则又礼无加爵之道请下尚书集三省御史台谏议而太后手诏诘责执政帝乃诏曰如闻集议不一权宜罢之令有司博求典故以闻
　　三年春正月濮王崇奉之议久而未定侍御史吕诲范纯仁监察御史吕大防引义固争以为王珪议是乞从之章七上不报遂劾韩琦专权导防罪曰昭陵之土未干遂欲追崇濮王使陛下厚所生而薄所继隆小宗而絶大宗又共劾欧阳脩首开邪议以枉道説人主以近利负先帝防陛下于过举而韩琦曾公亮赵槩附防不正乞皆贬黜不报时中书亦上言请明诏中外以皇伯无稽决不可称今所欲定者正名号耳至于立庙京师干纪乱统之事皆非朝廷本意帝意不能不向中书然未即下诏也既而皇太后手诏中书宜尊濮王为皇夫人为后皇帝称亲帝下诏谦让不受尊号但称亲即园立庙以王子宗朴为濮国公奉祠事仍令臣民避王讳时论以为太后之追崇及帝之谦让皆中书之谋也于是吕诲等以所论奏不见听用纳御史勑诰家居待罪帝命阁门以诰还之诲力辞台职且言于辅臣势两立帝以问执政琦脩等对曰御史以为理难竝立若臣等有罪当留御史帝犹豫久之命出御史乃下迁诲知蕲州纯仁通判安州大防知休宁县时赵鼎赵瞻傅尧俞使契丹还以尝与吕诲言濮王事即上防乞同贬乃出通判淄州瞻通判汾州帝眷注尧俞独进除侍御史尧俞曰诲等已逐臣义不当止帝不得已命知和州知制诰韩维及司马光皆上防乞留诲等不报遂请与俱贬亦不许侍读吕公着言陛下即位以来纳諌之风未彰而屡诎言官何以风天下帝不听公着乞补外乃出知蔡州诲等既出濮议亦寝程頥曰言事之臣知称亲之非而不明尊崇之礼使濮王与诸父等若尊称为皇伯父濮国大王则在濮王极尊崇之道于仁宗无嫌贰之生矣　欧阳脩为后或问上篇曰为人后者不絶其所生之亲可乎曰可矣古之人不絶也而降之何以知之曰于经见之何谓降而不絶曰降者所以不絶若絶则不待降也所谓降而不絶者礼为人后者降其所生父母三年之服以为朞而不改其父母之名者是也问者曰今之议者以谓为人后者必使视其所生若未尝生巳者一以所后父为尊卑踈戚若于所后父为兄则以为伯父为弟则以为叔父如此则如之何余曰吾不知其何所稽也茍如其説没其父母之名而一以所后父为尊卑踈戚则宗从世数各随其逺近轻重自有服矣圣人何必特为制降服乎此余所谓若絶则不待降者也稽之圣人则不然昔者圣人之制礼也为人后者于其父母不以所后之父尊卑踈戚为别也直自于其父子之间为降杀尔亲不可降降者降其外物尔丧服是也其必降者示有所屈也以其承大宗之重尊祖而为之屈尔屈于此以伸于彼也生莫重于父母而为之屈者以见承大宗者亦重也所以勉为人后者知所承之重以专任人之事也此以义制者也父子之道天性也临之以大义有可以降其外物而本之于至仁则不可絶其天性絶人道而灭天理此不仁者之或不为也故圣人之于制服也为降三年以为朞而不没其父母之名以着于六经曰为人后者为其父母报以见服可降而父母之名不可没也此所谓降而不絶者以仁存也夫事有不能两得势有不能两遂为子于此则不能为子于彼矣此里巷之人所共知也故其言曰为人后者为之子此一切之论非圣人之言也是汉儒之説也乃众人之所能道也质诸礼则不然方子夏之传丧服也茍如众人一切之论则不待多言也直为一言曰为人后者为之子则自然视其父母絶若未尝生己者矣自然一以所后父为尊卑踈戚矣柰何彼子夏者独不然也其于传经也委曲而详言之曰视所后之某亲某亲则若子若子者若所后父之真子以自处而视其族亲一以所后父为尊卑踈戚也故曰为所后者之祖父母妻妻之父母昆弟昆弟之子若子犹嫌其未备也又曰为所后者之兄弟之子若子其言详矣独于其所生父母不然而别自为服曰为其父母报葢于其所生父母不使若为所后者之真子者以谓遂若所后者之真子以自处则视其所生如未尝生己者矣其絶之不已甚乎此人情之所不者圣人亦所不为也今议者以其所生于所后为兄者遂以为伯父则是若所后者之真子以自处矣为伯父则自有服不得为齐衰期矣亦不得云为其父母报矣凡见于经而子夏之所区区分别者皆不取而又为人情之所不忍者吾不知其何所稽也此大义也不用礼经而用无稽之説可乎不可也问者曰古之人皆不絶其所生而今人何以不然曰是何言欤今之人亦皆然也而又有加于古焉今开寳礼及五服图乃国家之典礼也皆曰为人后者为其所生父母齐衰朞服虽降矣必为正服者示父母之道在也为所后父斩衰三年服虽重矣必为义服者示以义制也而律令之文亦同五服者皆不改其父母之名质于礼经皆合无少异而五服之图又加以心丧三年以谓三年者父母之丧也虽以为人后之故降其服于身犹使行其父母之丧于其心示于所生之恩不得絶于心也则今人之为礼比于古人又有加焉何谓今人之不然也下篇曰子不能絶其所生见于经见于通礼见于五
　　服之图见于律见于令其文则明矣其所以不絶之意如之何曰圣人以人情而制礼者也问者曰事有不能两得势有不能两遂为子于此则不得为子于彼此岂非人情乎曰是众人之论也是不知仁义者也圣人之于人情也一本于仁义故能两得而两遂此所以异乎众人而为圣人也所以贵乎圣人而为众人法也父子之道正也所谓天性之至者仁之道也为人后者权也权而适宜者义之制也恩莫重于所生义莫重于所后仁与义二者常相为用而未尝相害也故人情莫厚于其亲抑而降其外物者迫于大义也降而不絶于其心者存乎至仁也抑而降则仁不害乎义降而不絶则义不害乎仁此圣人能以仁义而相为用也彼众人者不然也其为言曰不两得者是仁则不义义则不仁矣夫所谓仁义者果若是乎故曰不知仁义者众人也呜呼圣人之以人情而制礼也顺适其性而为之节文尔有所强焉不为也有所拂焉不为也况欲反而易之其可得乎今谓为人后者必絶其所生之爱岂止强其所难而拂其欲也是直欲反其天性而易之曰尔所厚者为我絶之易尔之厚于彼者一以厚于此是岂可以强乎夫父母犹天地其大恩至爱无以加者以其生我也今苟以为人后之故一旦反视若未尝生我者其絶之固已甚矣使其真絶之欤是非人情也迫于义而絶之欤则是仁义者敎人为伪也是故圣人知其无一可也以谓进承人之重而不害于仁退得伸其恩而不害于义又全其天性而使不陷于伪惟降而不絶则无一不可矣可谓曲尽矣夫惟仁义能曲尽人情而善养人之天性以济于人事无所不可也故知义可以为人后而不知仁不絶其亲者众人之偏见也知仁义相为用以曲尽人情而善养人之天性使不入于伪惟逹于礼者可以得圣人之深意也问者曰为人后而有天下者不絶其所生则将干乎大统奈何曰降则不能干矣自汉以来为人后而有天下者尊其所生多矣何尝干于大统使汉宣哀不立庙京师以乱昭穆则其于大统亦何所干乎曾巩为人后议曰礼大宗无子则族人以支子为之后为之后者为所后服斩衰三年而降其父母期礼之所以如此者何也以谓人之所知者近则知亲爱其父母而已所知者逺则知有严父之义知有严父之义则知尊祖知尊祖则知大宗者上以继祖下以收族不可以絶故有以支子为之后者为之后者以受重于斯人故不得不以尊服服之以尊服服之而不为之降己亲之服则尤恐未足以明所后者之重也以尊服服之又为之降己亲之服然后以谓可以明所后者之重而继祖之道尽此圣人制礼之意也夫所谓收族者记称与族人合食序以昭穆别以礼义之类是特诸矦别子之大宗而严之如此况如礼所称天子及其始祖之所自出者此天子之大宗是为天地宗庙百神祭祀之主族人万世之所依归而可以不明其至尊至重哉故前世人主有以支子继立而崇其本亲加以号位立庙奉祀者皆见非于古今诚由所知者近不能割弃私爱节之以礼故失所以奉承正统尊无二上之意也若于所后者以尊服服之又为之降己亲之服而于己亲号位不敢以非礼有加也庙祀不敢以非礼有奉也则为至恩大义固已僃矣而或谓又当易其父母之名从所后者为属是未知考于礼也礼为人后者为所后者之祖父母父母妻之父母昆弟昆弟之子若子者此其服为所后者而非其为已也为其父母期为其昆弟大功为其姊妹适人者小功皆降本服一等者此其服为已而非为所后者也使于其父母服则为己名为所后者是则名与实相违服与恩相戾矣圣人制礼不如是之舛也且自古为人后者不必皆亲昆弟之子族人之同宗者皆可为之则有以大功小功昆弟之子而为之者矣若当从所后者为属则亦当从所后者为服则于其父母有宜为大功为小功为缌麻为袒免无服者矣而圣人制礼皆为其父母期使足以明所后者重而已非遂谓当变其亲也亲非变则名固不得而易矣戴徳王肃丧记曰为人后者为其父母降一等服齐衰期其服之节居庐言语饮食与父在为母同其异者不祥不禫虽除服心丧三年故至于今着于服令未之有改也岂有制服之重如此而其名遂可以絶乎又崔凯丧服駮曰本亲有自然之恩降一等则足以明所后者为重无缘廼絶之矣夫未甞谓可以絶其亲而辄谓可以絶其名是亦惑矣且支子所以后大宗者为推其严父之心以尊祖也顾以尊祖之故而不父其父岂本其恩之所由生而先王敎天下之意哉又礼适子不可为人后者以其传重也支子可以为人后者以非传重也使传重者后已宗非传重者后大宗其意可谓即乎人心而使之两义俱安也今若使为人后者以降其父母之服一等而遂变革其名不以为父母则非使之两义俱安而不即乎人心莫大乎如是也夫人道之于大宗至尊至重不可以絶尊尊也尊尊亲亲其义一也未有可废其一者故为人之后者为降其父母之服礼则有之矣为之絶其父母之名则礼未之有也或以谓欲絶其名者葢恶其为二而使之为一所以使为人后者之道尽也夫迹其实则有谓之所后有谓之所生制其服则有为已而非为所后者有为所后而非为己者皆知不可以恶其为二而强使之为一也至于名者葢生于实也廼不知其不可以恶其为二而欲强使之为一是亦过矣借使其名可以强使之为一而迹其实之非一制其服之非一者终不可易则恶在乎欲絶其名也故古之圣人知不以恶其为二而强使之为一而能使其属之踈者相与为重亲之厚者相与为轻则以礼义而已矣何则使为人后者于其所后非己亲也而为之服斩衰三年为其祭主是以义引之也于其所生实己亲矣而降服齐衰期不得与其祭是以礼厌之也以义引之则属之防者相与为重以礼厌之则亲之厚者相与为轻而为人后之道尽矣然则欲为人后之道尽者在以礼义明其内而不在于恶其为二而强易其名于外也故礼丧服齐衰不杖期章曰为人后者为其父母服此见于经为人后者于其本亲称父母之明文也汉祭义以谓宣帝亲谥宜曰悼魏相以谓宜称尊号曰皇考立庙后世议者皆以其称皇立庙为非至于称亲称考则未尝有以为非者也其后魏明帝尤恶为人后者厚其本亲故非汉宣加悼考以皇号又谓后嗣有由诸侯入继正统者皆不得谓考为皇称妣为后葢亦但禁其猥加非正之号而未尝废其考妣之称此见于前世议论为人后者于其本亲称考妣之明文也又晋王坦之丧服议曰罔极之重非制敎之所裁昔日之名非一朝之所去此出后之身所以有服本亲也又曰情不可夺名不可废崇本叙恩所以为降则知为人后者未有去其所出父母之名此古人之常理故坦之引以为制服之证此又见于前世议论为人后者于其本亲称父母之明文也是则为人后者之亲见于经见于前世议论谓之父母谓之考妣者其大义如此明文如此至见于他书及史官记亦谓之父母谓之考妣谓之私考妣谓之本亲谓之亲者则不可一二数而以为世父叔父者则不特礼未之有载籍以来固未之有也今欲使从所后者为属而革变其父母之名此未尝异义也不从经文于前世数千载之议论亦未尝异义也而无所考据以持其説将何以示天下乎且中国之所以为贵者以有父子之道又有六经与前世数千载之议论以治之故也今忽欲弃之而伸其无所考据之説岂非误哉或谓为人后者于其本亲称父母则为两统二父其可乎夫两统二父者谓加考以皇号立庙奉祀是不一于正统怀二于所后所以着其非而非谓不变革其父母之名也然则加考以皇号与礼及立庙称皇考者有异乎曰皇考一名而为説有三礼曰考庙曰王考庙曰皇考庙曰显考庙曰祖考庙是则以皇考为曾祖之庙号也魏相谓汉宣帝父宜称尊号曰皇考既非礼之曾祖之称又有尊号之文故魏明帝非其加悼考以皇号至于光武亦于南顿君称皇考庙义出于此是以加皇号为事考之尊称也屈原称朕皇考曰伯庸又晋司马机为燕王告祢庙文称敢昭告于皇考清惠亭矦是又达于群下以皇考为父殁之通称也以为曽祖之庙号者于古用之以为事考之尊称者于汉用之以为父殁之通称者至今用之然则称之亦有可有不可者乎曰以加皇号为事考之尊称者施于为人后之义是干正统此求之于礼而不可者也达于群下以皇考为父殁之通称者施于为人后之义非干正统此求之于礼而可者也然则以为父殁之通称者其不可如何曰若汉哀帝之亲称尊号曰恭皇安帝之亲称尊号曰孝徳皇是又求之于礼而不可者也且礼父为士子为天子祭以天子其尸服以士服子无爵父之义尊父母也前世失礼之君崇本亲以位号者岂独失为人后奉祀正统尊无二上之意哉是以子爵父以卑命尊亦非所以尊厚其亲也前世崇饰非正之号者其失如此而后世又谓宜如期亲故事增官广国者亦可谓皆不合于礼矣夫考者父殁之称然施于礼者有朝廷典防之文有宗庙祭祀之辞而已若不加位号则无典防之文不立庙奉祀则无祝祭之辞则虽正其名岂有施于事者顾言之不可不顺而已此前世未尝以为可疑者以礼甚明也今世议者纷纷至于旷日累时不知所决者葢由不考于礼而率其私见也故采于经列其防意庶得以商防焉





　　宋史纪事夲末卷七
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷八
　　明　冯　　原编
　　陈邦瞻　增辑
　　王安石变法
　　仁宗嘉祐五年五月己酉召王安石为三司度支判官安石临川人好读书善属文曾巩擕其所撰以示欧阳脩脩为之延誉擢进士上第授淮南判官故事秩满许献文求试馆职安石独不求试调知鄞县起堤堰决陂塘为水陆之利贷谷与民出息以偿俾新陈相易邑人便之寻通判舒州文彦博荐安石恬退乞不次进用以激奔竞之风召试馆职不就欧阳脩荐为谏官安石以祖母年髙辞修以其须禄养复言于朝用为羣牧判官又辞恳求外补知常州移提防江西刑狱与周敦頥相遇语连日夜安石退而精思至忘寝食先是馆阁之命屡下安石辄辞不起士大夫谓其无意于世恨不识其面朝廷毎欲授以美官唯患其不就也及是为度支判官闻者莫不喜悦安石果于自用于是上万言书大要以为今天下之财力日以困穷风俗日以衰坏患在不知法度不法先王之政故也法先王之政者法其意而已法其意则吾所改易更革不至乎倾骇天下之耳目天下之口而固已合先王之政矣因天下之力以生天下之财取天下之财以供天下之费自古治世未尝以财不足为患也患在治财无其道耳在位之人才既不足用而闾巷草野之间亦少可用之才社稷之托封疆之守陛下其能久以天幸为常而无一旦之忧乎愿监茍且因循之弊明诏大臣为之以渐期合于当世之变臣之所称流俗之所不讲而议者以为迂阔而熟烂者也上览而置之　吕祖谦曰安石变法之蕴亦畧见于此书特其学不用于嘉祐而尽用于熈宁世道升降之机葢有在也　时有诏舍人院无得申请改除文字安石争之曰审如是则舍人不得复行其职而一听大臣所为今大臣之弱者不敢为陛下守法而强者则挟上防以造令諌官御史无敢逆其意者臣实惧焉语皆侵执政执政者不悦防以母丧遂去职
　　英宗治平四年闰月癸卯以王安石知江宁府终英宗之世安石被召未尝起韩维吕公着兄弟更称扬之神宗在頴邸维为记室毎讲説见称辄曰此非维之説维友王安石之説也维迁庶子又荐安石自代帝由是想见其人及即位召之安石不至帝谓辅臣曰安石厯先帝朝召不赴或以为不恭今又不至果病邪有所要邪曾公亮曰安石真辅相材必不欺罔吴奎曰臣尝与安石同领羣牧见其防前自用所为迂阔万一用之必紊纲纪帝不听乃有江宁之命众谓安石必辞及诏至即起视事　九月以王安石为翰林学士时宰相韩琦执政三朝或言其专曾公亮因力荐王安石觊以间求去益力帝不得已从之以司徒兼侍中判相州入对帝泣曰侍中必欲去今日已降制矣然卿去谁可属国者王安石何如琦对曰安石为翰林学士则有余处辅弼之地则不可帝不答
　　神宗熈宁元年夏四月乙巳王安石始至京师时受翰林学士之命已七越月矣诏安石越次入对帝问为治所先安石对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为髙不可及耳帝曰卿可谓责难于君朕自视躬恐无以副卿此意可悉意辅朕庶同跻此道一日讲席羣臣退帝留安石坐曰有欲与卿从容论议者因言唐太宗必得魏徴汉昭烈必得诸葛亮然后可以有为二子诚不世出之人也安石曰陛下诚能为尧舜则必有臯防稷契诚能为髙宗则必有傅説彼二子皆有道者所羞何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有臯防稷契傅説之贤亦将为小人所蔽卷怀而去耳帝曰何世无小人虽尧舜之时不能无四凶安石曰惟能辨四凶而诛之此其所以为尧舜也若使四凶得肆其防慝则臯防稷契亦安肯茍食其禄以终身乎　十一月郊执政以河朔旱伤国用不足乞南郊勿赐金帛诏学士议司马光曰救灾节用当自贵近始可听也王安石曰常衮辞堂馔时以为衮自知不能当辞职不当辞禄且国用不足者以未得善理财者故也光曰善理财者不过头防箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此葢桑羊欺武帝之言司马迁书之以见其不明耳争议不已帝曰朕意与光同然姑以不允答之防安石草制引常衮事责两府两府不敢复辞
　　二年二月庚子以王安石叅知政事初帝欲用安石曾公亮力荐之唐介言安石难大任帝曰文学不可任邪经术不可任邪吏事不可任耶介对曰安石好学而泥古故议论迂阔若使为政必多所更变介退谓曾公亮曰安石果大用天下必困扰诸公当自知之帝问侍读孙固曰安石可相否固对曰安石文行甚髙处侍从献纳之职可矣宰相自有度安石狷狭少容必欲求贤相吕公着司马光韩维其人也帝不以为然竟以安石叅知政事谓之曰人皆不能知卿以卿但知经术不晓世务安石对曰经术正所以经世务帝曰卿所设施以何为先安石对曰末世风俗贤者不得行道不肖者得行无道贱者不得行礼贵者得行无礼变风俗立法度正方今之所急也帝深纳之　甲子议行新法王安石言周置泉府之官以防制兼并均济贫乏变通天下之财后世唯桑羊刘晏麄合此意学者不能推明先王法意更以为人主不当与民争利今欲理财则当脩泉府之法以收利权帝纳其説安石乃复言人才难得亦难知今使十人理财其中容有一二败事则异论乘之而起尧与羣臣共择一人治水尚不能无败事况所择而使非一人岂能无失要当计利害多少不为异论所惑帝曰有一人败事而遂废所图此所以少成事也乃立制置三司条例司掌经画邦计议变旧法以通天下之利命陈升之王安石领其事初泉人吕惠卿自真州推官秩满入都与安石论经义多合遂定交因言于帝曰惠卿之贤虽前世儒者未易比也学先王之道而能用者独惠卿而已遂以惠卿及苏辙并为检详文字事无大小安石必与惠卿谋之凡所建请章奏多惠卿笔也又以章惇为三司条例官曾布检正中书五房公事凡有奏请朝臣以为不便者布必上防条析以坚帝意使专任安石以威胁众俾毋敢言由是安石信任布亚于惠卿而农田水利青苖均输保甲免役市易保马方田诸役相继并兴号为新法颁行天下安石与刘恕友善欲引寘三司条例恕以不习金谷为辞且曰天子方属公以大政宜恢张尧舜之道以佐明主不应以利为先安石曰利以和义善用之尧舜之道也时争新法庙堂诸大臣议论多不协安石曰公軰坐不读书耳赵抃曰君言失矣臯防稷契之时何书可读安石不应　夏四月丁巳从三司条例司之请遣刘彛谢卿材侯叔献程颢卢秉王汝翼曾伉王广防八人行诸路察农田水利赋役苏辙言役人之不可不用乡户犹官吏之不可不用士人也有田以为生故无逃亡之忧朴鲁而少诈故无欺嫚之患今乃舍此不用窃恐掌财者必有盗用之奸捕盗者必有窜逸之弊唐杨炎为两税取大厯十四年应当赋敛之数以定两税之额则租调与庸既兼之矣今两税如旧柰何复取庸钱且品官之家复役己久葢古者国子俊造将用其才者皆复其身胥史贱吏既用于官者皆复其家圣人旧法良有深意柰何至于官戸而又将役之耶不听　六月丁巳罢御史中丞吕诲王安石既执政士大夫多以为得人吕诲独言其不通时事大用之则非所宜将入对学士司马光亦将诣经筵相遇并行光宻问今日所言何事诲曰防中弹文乃新叅也光愕然曰众喜得人柰何论之诲曰君实亦为是言邪安石虽有时名然好执偏见轻信奸回喜人佞已听其言则美施于用则踈置诸宰辅天下必受其祸且上新即位所与图治者二三执政而已苟非其人将败国事此乃心腹之疾顾可缓邪上防言大奸似忠大诈似信安石外示朴野中藏巧诈骄蹇慢上隂贼害物诚恐陛下悦其才辩乆而倚毘大奸得路羣隂彚进则贤者尽去乱由是生臣究安石之迹固无逺畧唯务改作立异于人徒文言而饰非将罔上而欺下臣窃忧之误天下苍生必斯人也防奏帝方眷注安石还其章防诲遂求去安石亦求去帝谓曾公亮曰若出诲恐安石不自安安石曰臣以身许国陛下处之有义臣何敢以形迹自嫌苟为去就乃出诲知邓州诲既斥安石益自用光由是服诲之先见自以为不及也
　　秋七月辛巳立淮浙江湖六路均输法条例司言诸路上供嵗有常数年丰可以多致而不能嬴余年歉难于供亿而不敢不足逺方有倍蓰之输中都有半价之鬻徒使富商大贾乘公私之急以擅轻重敛散之权今江浙荆淮发运使实总六路赋入宜假以钱货资其用度凡上供之物皆得徙贵就贱因近易逺预知在京仓库所当办者得以便宜蓄买而制其有无庻几国用可足民财不匮诏以发运使薛向领均输平准专行于六路赐内藏钱五百万缗上供米三百万石时议者虑其为扰多言非便帝不听薛向既董其事乃请设置官属从之苏辙言今先设官置吏簿书廪禄为费己厚非良不售非贿不行是官买之价比民必贵及其卖也弊复如前此钱一出恐不可复纵使其间薄有所获而征商之额所损必多矣帝方惑于王安石不纳其言然均输法亦迄不能就　八月罢知谏院范纯仁纯仁奏言王安石变祖宗法度掊克财利民心不宁书曰怨岂在明不见是图愿陛下图不见之怨帝曰何谓不见之怨对曰杜牧所谓不敢言而敢怒者是也帝曰卿善论事宜为朕条陈古今治乱可为监戒者遂作尚书解以进曰其言皆尧舜禹汤文武之事也治天下无以易此愿深究而力行之帝切于求治多延见踈逖小臣咨访阙失纯仁言小人之言听之若可采行之必有累葢知小忘大贪近昧逺愿加深察及薛向行均输法于六路纯仁言臣尝亲奉徳音欲脩先王补助之政今乃效桑羊行均输之法而使小人掊克生灵敛怨基祸安石以富国强兵之术啓廸上心欲求近功忘其旧学尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱顗等一言便蒙降黜在廷之臣方大半趋附陛下又从而驱之其将何所不至道逺者理当驯致事大者不可速成人才不可急求积弊不可顿革傥欲事功急就必为憸佞所乘宜速还言者而退安石答中外之望留章不下纯仁力求去不许未几罢谏职改判国子监纯仁去意愈安石使谕之曰毋轻去已议除知制诰矣纯仁曰此言何为至于我哉言不用万钟非所顾也遂录所上章申中书安石大怒乞加重贬帝曰彼无罪姑与一善地命知河中府寻徙成都转运使以新法不便戒州县未得遽行安石怒其沮格以事左迁知和州　壬戍贬判刑部刘述等六人初知登州许遵上州狱有妇谋杀夫伤而未死及按问遂自承法因犯杀伤而自首者得免所因之罪请从减论帝命司马光与王安石议安石以遵言为是光谓因他罪致杀伤者他罪得首原岂可以谋与杀分为两事而谓谋为所因得以首原乎帝方意向安石而文彦博富弼等多主光议逾年不决至是诏从安石议凡谋杀已伤按问自首者减罪二等着为令侍御史知杂事兼判刑部刘述封还其诏执奏不已安石白帝诏开封府推官王克臣劾述罪述遂率侍御史刘钱顗共上防曰安石执政以来未逾数月中外然陛下置安石政府必欲致时如唐虞而反操管商权诈之术与陈升之合谋侵三司利权取为己功开局设官分行天下惊骇物听去年因许遵妄议按问自首之法安石任偏见而立新议陛下不察而从之遂害天下大公先朝所立制度自宜世守勿失乃事事更张废而不用奸诈专权之人岂宜处之庙堂以乱国纪愿罢逐以慰天下曾公亮畏避安石隂自结援以固宠赵抃则括囊拱手但务依违皆宜斥免防上安石奏先贬琦监处州盐酒务顗监衢州盐税殿中侍御史孙昌龄始以附安石得进顗将出台骂昌龄而去于是昌龄亦言王克臣阿奉当权欺蔽聪明遂黜昌龄通判蕲州安石欲置述于狱司马光范纯仁争之乃贬知江州同判刑部丁讽审刑院详议官王师元皆以附述忤安石讽贬通判复州师元贬监安州税　罢条例司检详文字苏辙辙与吕惠卿论多不合防遣八使于四方求遗利中外知其必迎合生事而莫敢言辙以书抵王安石力陈其不可安石怒将加之罪陈升之止之乃以辙为河南府推官　九月丁卯行青苗法初陜西转运使李参以部内多戍兵而粮储不足令民自隐度麦粟之赢先贷以钱俟谷熟还官号青苖钱经数年廪有余粮至是条例司请以诸路常平广惠仓钱谷依陕西青苗钱例民愿预借者给之令出息二分随夏秋税输纳愿输钱者从其便如遇灾伤许展至丰熟日纳非惟足以待凶荒之患民既受贷则兼并之家不得乘新陈不接以邀倍息又常平广惠之物收藏积滞必待年俭物贵然后出粜所及者不过城市游手之人今通一路有无贵发贱敛以广蓄积平物价使农人有以赴时趋事而兼并不得乘其急凡此皆以为民而公家无所利其入是亦先王散惠兴利以为耕敛补助之意也欲量诸路钱谷多寡分遣官提举毎州选通判幕职官一员典干转移出纳仍先自河北东京淮南三路施行俟有绪推之诸路诏曰可乃出内库缗钱百万籴河北常平粟而常平广惠仓之法遂变为青苖矣初王安石既与吕惠卿议定出示苏辙等曰此青苖法也有不便以告勿疑辙曰以钱贷民本以救民然出纳之际吏缘为奸虽有法不能禁钱入民手虽良民不免妄用及其纳钱虽富民不免逾限如此则恐鞭棰必用州县之事烦矣唐刘晏掌国计未尝有所假贷而四方丰凶贵贱知之未尝逾时有贱必籴有贵必粜以此四方无甚贵甚贱之病今此法见在而患不脩公诚能有意于民举而行之则晏之功可立竢也安石曰君言诚有理当徐思之由是逾月不言青苖防京东转运使王广渊言春农事兴而民苦乏兼并之家得以乘急要利乞留本道钱帛五十万贷之贫民嵗可息二十五万从之其事与青苖法合安石始以为可用召广渊至京师与之议于是决意行焉　壬辰王安石荐吕惠卿为太子中允崇政殿説书司马光諌曰惠卿憸巧非佳士使王安石负谤于中外者皆其所为也帝言安石不好官职自奉甚薄可谓贤者光曰安石诚贤但性不晓事而愎此其所短也又不当信任吕惠卿惠卿真奸邪而为安石谋主安石为之力行故天下并指为奸邪也近者进擢不次大不厌众心帝曰惠卿进对明辨亦似美才光对曰惠卿诚文学辨慧然用心不正愿陛下徐察之江充李训若无才何以动人主帝黙然光又贻书安石曰謟防之士于公今日诚有顺适之快一旦失势将必卖公自售矣安石不悦　帝尝御迩英阁听讲光讲曹参代萧何帝曰汉常守萧何之法不变可乎光对曰宁独汉也使三代之君守禹汤文武之法虽至今存可也汉武取髙帝约束纷更之盗贼半天下元帝改孝宣之政汉业遂衰由此言之祖宗之法不可变也惠卿言先王之法有一年一变者正月始和布法象魏是也有五年一变者巡守考制度是也有三十年一变者刑罚世轻世重是也光言非是其意以风朝廷耳帝问光光对曰布法象魏布旧法也诸侯变礼易乐者王巡狩则诛之不自变也刑新国用轻典乱国用重典是为世轻世重也非变也且治天下譬如居室敝则脩之非大坏不更造也公卿侍从皆在此愿陛下问之三司使掌天下财不才而黜之可也不可使执政侵其事今为制置三司条例司何也宰相以道徳佐人主安用例茍用例则胥吏矣今为看详中书条例司何也惠卿辞塞乃以他语抵光帝曰相与论是非耳何至是光又言青苖之弊曰平民举钱出息尚能食下户至饥寒流离况县官督责之威乎惠卿曰青苖法愿则与不愿不强也光曰愚民知取债之利不知还债之害非独县官不强富民亦不强也太宗平河东立籴法时斗米十钱民乐与官为市其后物贵而和籴不解遂为河东世世患臣恐异日之青苗亦犹是也帝曰陜西行之乆民不为病光曰臣陜西人也见其病不见其利朝廷初不许有司尚能以病民况法许之乎光又讲汉史至贾山上防因言从谏之美拒諌之祸上曰舜堲谗説殄行若台谏欺罔为谗安得不黜光曰进读及之尔时事臣不敢论也及退上留光谓曰吕公着言藩镇欲兴晋阳之甲岂非谗説殄行也光曰公着平居与侪軰言犹三思何故上前轻发乃尔外人多疑其不然上曰此所谓静言庸违者也光曰公着诚有罪不在今日向者朝廷委公着专举台官公着乃尽举条例司之人与条例司互相表里使炽张如此乃始逼于公议复言其非此所可罪也帝曰今天下汹汹者孙叔敖所谓国之有是众之所恶也光曰然陛下当论其是非今条例司所为独王安石韩绛吕惠卿以为是天下皆以为非也陛下岂能独与此三人共为天下邪　冬十月丙申富弼罢时王安石用事不与弼合弼度不能争多称疾求退章数十上帝曰卿即去谁可代卿者弼荐文彦博帝黙然良久曰王安石何如弼亦黙然遂出判毫州弼恭俭孝敬好善疾恶常言君子与小人并处其势必不胜君子不胜则奉身而退乐道无闷小人不胜则交结搆扇千岐万辙必胜而后已待其得志遂肆毒于善良求天下不乱不可得也　以陈升之同平章事升之既相帝问司马光近相升之外议云何对曰闽人狡险楚人轻易今二相皆闽人二叅政皆楚人必将援引乡党之士充塞朝廷风俗何以更得淳厚帝曰升之有才智晓民政光曰但不能临大节不可夺耳凡才智之士必得忠直之人从旁制之此明主用人之法也帝又曰王安石何如对曰人言安石奸邪则毁之太过但不晓事又执拗耳　十一月乙丑命韩绛制置三司条例初陈升之欲傅会王安石以固其位安石亦以议论盈廷引升之为助升之知其不可而竭力为之用安石德之故先使正相位升之既相乃时为小异阳若不与之同者因言于帝曰宰相无所不统所领职事岂可称司请罢制置三司条例司安石曰古之六卿即今执政有司马司徒司冦司空各名一职何害于理升之曰若制置百司条例则可但令置制三司一官则不可安石曰今中书支百钱以上物及转补三司吏人皆奏得防乃行至于制置三司条例何为不可由是二人遂不合安石乃荐綘共事安石毎奏事绛必曰臣见安石所陈非一皆至当可用陛下宜省察安石恃以为助　丙子颁农田水利约束自是进计者纷然数年间诸路凡得废田万七百九十三处三十六万一千一百七十八顷有竒而民给役劳扰　置诸路提举官条例司上言民间多愿借贷青苖钱乞遍下诸路转运司施行仍诏诸路各置提举二员管当一员掌行青苗免役农田水利诸路凡四十一人提举官既置往往迎合王安石意务以多散为功富民不愿取贫者乃欲得之即令随户等髙下品配又令贫富相兼十人为保首王广渊在京东一等户给十五千等而下之至五等犹给一千民间喧然以为不便广渊入奏谓民皆欢呼感德谏官李常御史程颢论广渊抑配掊克迎朝廷防意以困百姓会河北转运使刘庠不散青苗钱奏适至安石曰广渊力主新法而遭劾刘庠欲坏新法而不问举事如此安得人无向背由是常颢之言皆不行　闰月遣官提举诸路常平广惠仓兼管勾农田水利差役事
　　三年二月己酉河北安抚使韩琦上疏曰臣准散青苗诏书务在惠小民不使兼并乘急以要倍息而公家无所利其入今所立条约乃自乡户一等而下皆立借钱贯数三等以上更许増借且乡户上等并坊郭有物业者乃从来兼并之家今令借钱一千纳一千三百是官自放钱取息与初诏相违又条约虽禁抑勒然不抑散则上户必不愿请下户虽或愿请请时甚易纳时甚难将来必有督索同保均赔之患陛下躬行节俭以化天下自然国用不乏何必使兴利之臣纷纷四出以致逺迩之疑哉乞罢诸路提举官第委提防刑狱依常平旧法施行帝袖其疏以示执政曰真忠臣虽在外不忘王室朕始谓可以利民不意乃害民如此且坊郭安得青苖而使者亦强与之王安石勃然进曰茍从其所欲虽坊郭何害因难琦奏曰如桑羊笼天下货财以奉人主私用乃可谓兴利之臣今陛下修周公遗法抑兼并振贫弱非所以佐私欲安可谓兴利之臣乎帝终以説为疑安石遂称疾不出帝谕执政罢青苖法赵抃请俟安石出安石求去帝命司马光草答诏有士夫沸腾黎民骚动之语安石抗章自辩帝为防辞谢之且命吕惠卿谕防韩绛又劝帝留安石安石入谢因言中外大臣从官台谏朋比欲败先王正道以沮陛下此所以纷纷也帝以为然安石乃起视事持新法益坚诏以琦奏付制置条例司令曾布疏驳刋石颁之天下琦申辩愈切且论安石妄引周礼以惑上听皆不报时文彦博亦以青苖之害为言帝曰吾遣二中使亲问民间皆云甚便彦博曰韩琦三朝宰相不信而信二宦者乎先是安石尝与入内副都知张若水押班蓝元震交结帝遣使潜察府界俵钱事适命二人二人使还极言民情深愿无抑配者故帝信之不疑　壬申以司马光为枢密副使固辞不拜初光素与王安石厚及行新法贻书开陈再三又与吕惠卿辩论于经筵安石不乐帝欲大用光访之安石安石曰外托劘上之名内怀附下之实所言尽害政之事所与尽害政之人而欲寘之左右使预国论此消长之机也光才岂能害政但在髙位则异论之人以为重韩信立汉赤帜赵卒气夺今用光是与异论者立赤帜也及安石称疾不出帝乃以光为枢宻副使光辞曰陛下所以用臣葢察其狂直庶有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苗助役法虽不用臣臣受赐多矣青苗之散使者恐其逋负必令贫富相保贫者无可偿则散而之四方富者不能去必责使代偿十年之外贫者既尽富者亦贫常平又废加之以师旅因之以饥馑民之羸者必委死沟壑壮者必聚而为盗贼此事之必至者也防凡九上帝使谓之曰枢宻兵事也官各有职不当以他事为辞光对曰臣未受命则犹侍从也于事无不可言者防安石复起视事乃下诏允光辞收还敇诰知通进银台司范镇封还诏防者再帝以诏直付光不由门下镇奏曰由臣不才使陛下废法乞解其职许之乙酉韩以论青苖不见聴上疏请解河北安抚使止领大名府路王安石欲沮即从之　三月贬知审官院孙觉知广德军帝初即位觉为右正言以言事忤帝意罢去王安石早与觉善将援以为助自知通州召还累改知审官院时吕惠卿用事帝问于觉觉对曰惠卿辩而有才过于人数等特以为利之故屈身安石安石不悟臣窃以为忧帝曰朕亦疑之青苖法行首议者谓周官泉府民之贷者至输息二十而五国事之财用取具焉觉条奏其妄曰成周賖贷特以备民之缓急不可徒与也故以国服为之息然国服之息説者不明郑康成释经乃引王莽计嬴受息无过歳什一为据不应周公取息重于莽时况国用专取具于泉府则宰九赋将安用邪圣世宜讲求先王之法不当取疑文虚説以图治安石览之怒始有逐觉意防曾公亮言畿县散青苖钱有追呼抑配之扰安石遣觉行视虚实觉言民实不愿与官相交望赐寝罢遂坐奉诏反覆贬知广德军　程颢上疏曰臣近累上言乞罢预俵青苗钱利息及汰去提举官事朝夕以觊未蒙施行臣窃谓明者见于未形智者防于未乱况今日事理显白易知若不因机亟决持之愈坚必贻后悔悔而后改则为害己多葢安危之本在乎人情治乱之机系乎事始众心暌乖则有言不信万邦协和则所为必成固不可以威力取强言语必胜而近日所闻尤为未便伏见制置条例司疏驳大臣之奏举劾不奉行之官徒使中外物情愈致惊骇是乃举一偏而尽沮公议因小事而先失众心权其轻重未见其可臣窃谓陛下固已烛见事体究知是非在圣心非吝改张由柄臣尚持固必是致舆情大郁众论益讙若欲遂行必难终济伏望陛下奋神明之威断审成败之先机与其遂一失而废百为孰若沛大恩而新众志外汰使人之扰亟推去息之仁况粜籴之法兼行则储蓄之资自广在朝延未失于举措使议论何名而沸腾伏乞检会臣所上言早赐施行则天下幸甚　夏四月戊辰贬御史中丞吕公着时青苖法行公着上疏曰自古有为之君未有失人心而能图治亦未有胁之以威胜之以辩而能得人心者也昔日之所谓贤者今皆以此举为非而主议者一切诋为流俗浮论岂昔皆贤而今皆不肖乎王安石怒其深切防帝使公着举吕惠卿为御史公着曰惠卿固有才然奸邪不可用帝以语安石安石益怒遂诬公着言韩琦欲因人心如赵鞅兴晋阳之甲以逐君侧之恶于是贬公着知颍州且命知制诰宋敏求草制明着罪状敏求不从但言敷陈失实安石怒命陈升之改其语行之　己卯赵抃罢安石持新法益坚抃大悔恨上疏言制置条例司建使者四十余辈骚动天下安石强辩自用诋公论为流俗违众罔民顺非文过近者台谏侍从多以言不听而去司马光除枢宻不肯拜且事有轻重体有大小财利于事为轻而民心得失为重青苖使者于体为小而禁近耳目之臣用舍为大今去重而取轻失大而得小惧非宗庙社稷之福也奏入恳求去位乃出知杭州　以韩绛叅知政事侍御史陈襄言王安石叅预大政首为兴利之谋先与知枢宻院事陈升之同领条例司未防升之用是为相而绛继之曾未数月遂预政事则是中书大臣皆以利进乞罢绛新命而求道德经术之贤以处之庶不害于王政而足以全大臣之节矣不报　癸未以李定为监察御史里行罢知制诰宋敏求苏颂李大临定少受学于王安石举进士为秀州判官孙觉荐之朝召至京师李常见之问曰君从南方来民谓青苖法如何定曰民便之无不喜者常曰举朝方共争是事君勿为此言定即往白安石且曰定但知据实以言不知京师乃不许安石大喜立荐对帝问青苖事定曰民甚便之于是诸言新法不便者帝皆不听命定知谏院宰相言前无选人除谏官之例遂拜监察御史里行知制诰宋敏求苏颂李大临言定不由铨考擢授朝列不縁御史荐寘宪台虽朝廷急于用才度越常格然隳紊法制所益者小所损者大封还制书诏谕数四颂等执奏不已并坐累格诏命落知制诰天下谓之熈宁三舎人　壬午罢监察御史里行程颢张戬右正言李常时颢上疏言臣闻天下之理本诸简易而行之以顺道则事无不成故曰智者若禹之行水行其所无事也舍之而于险阻则不足以言智矣葢自古兴治虽有专任独决能就事功者未闻辅弼大臣人各有心暌戾不一致国政异出名分不正中外人情交谓不可而能有为者也况于措置失宜沮废公议一二小臣实预大计用贱陵贵以邪妨正者乎凡此皆天下之理不宜有成而智者之所不行也设令由此侥幸事有小成而兴利之臣日进尚德之风浸衰尤非朝廷之福矧复天时未顺地震连年四方人心日益揺动此皆陛下所当仰测天意俯察人事者也臣奉职不肖议论无补望早赐降责帝令颢诣中书议王安石方怒言者厉色待之颢徐言曰天下事非一家私议愿平气以听之安石为之媿屈戬与台官王子韶论新法不便乞召还孙觉吕公着又上疏论王安石乱法曾公亮陈升之依违不能救正韩绛左右狥从李定以邪謟窃台谏吕惠卿刻薄辩给假经术以文奸言岂宜劝讲君侧又诣中书争之安石举扇掩面而笑戬曰戬之狂直宜为公笑然天下之笑公者不少矣陈升之从旁解之戬曰公亦不得为无罪升之有愧色常上言均输青苗敛散取息傅会经义何异王莽猥析周官片言以流毒天下安石遣所亲宻谕意常不为止又言州县散常平钱实不出本勒民出息帝诘安石安石请令常具官吏主名常以非諌官体不奉诏颢言既不行恳求外补而戬常亦各乞罢乃罢常通判滑戬知公安县子韶知上元县安石素善颢及是虽不合犹敬其忠信但出为京西路提刑狱颢辞乃改佥书镇宁军节度判官数日之间台諌一空安石以外议纷纷请以姻家谢景温为侍御史知襍事帝从之　五月癸巳诏并边州郡毋给青苗钱甲辰诏罢制置三司条例归中书以吕惠卿兼判司农寺先是言者皆请罢条例司帝问安石可并入中书否安石言修条例未毕且臣与韩绛共领是司毎请间奏事今綘在宻院未可并请缓之至是綘入中书乃降诏以其事还中书又以手扎谕安石凡修条例掾属悉授以官青苗免役农田水利等法付司农寺命吕惠卿掌之九月以曾布为崇政殿説书判司农寺王安石常欲置其党一二人于经筵以防察奏对者吕惠卿遭父丧去职安石遂荐布代之布资序浅人尤不服寻罢　山隂陆佃尝受经于安石至是应举入京师安石问以新政佃曰法非不善但推行不能如初意还为扰民安石惊曰何乃尔吾与惠卿议之又访外议佃曰公乐闻善古所未有然外间颇以为拒谏安石笑曰吾岂拒谏者但邪説营营顾无足听佃曰是乃所以致人言也明日召佃谓之曰惠卿言私家取债亦须一鸡半豚已遣李承之使淮南质究矣既而承之还诡言民无不便佃説遂不行　以刘庠知开封府庠不肯屈事王安石安石欲见之或以为言庠曰安石自执政未尝一事合人情往将何语邪卒不往而上疏极言新法非是帝曰柰何不与大臣协心济治乎庠对曰臣知事陛下而已不敢附大臣也　庚子曾公亮罢公亮初嫉韩故荐王安石以间之及同辅政知帝方向安石凡更张庶事一切隂之而外若不与同者尝遣其子孝寛叅其谋至帝前畧无所异由是帝益信任安石安石深德之公亮以老求去遂拜司空侍中集禧观使苏轼尝从容责其不能救正变更公亮曰上与介甫如一人此乃天也然安石犹以公亮不尽阿附已于是听其罢相　乙巳亲策贤良方正太原判官吕陶对曰陛下初即位愿不惑理财之説不间老成之谋不兴疆埸之事陛下措意立法自谓庶几尧舜然以陛下之心如此天下之论如彼独不反而思之乎及奏第帝顾王安石取卷读读未半神色颇沮帝觉之使冯京竟读称其言有理会范镇所荐台州司户叅军孔文仲对策凡九千余言力论安石所建理财训兵之法非是宋敏求第为异等安石怒启帝御批罢文仲还故官齐恢孙固封还御批韩维陈荐孙永皆力论文仲不当黜帝不听范镇上疏言文仲草茅疎逺不识忌讳且以直言求之而又罪之恐为圣明之累亦不听吕陶止授通判蜀州　癸丑罢司马光知永兴军　冬十月翰林学士范镇乞致仕许之镇上疏言臣言不用无顔复立于朝请谢事复极论青苖之害且曰陛下有纳谏之资大臣进拒谏之计陛下有爱民之性大臣用残民之术疏入王安石大怒自草制极诋之遂以户部侍郎致仕镇谢表畧曰愿陛下集羣议为耳目以除壅蔽之奸任老成为腹心以养中和之福天下闻而壮之苏轼徃贺曰公虽退而名益重矣镇愀然曰君子言听计从使天下隂受其赐无智名无勇功吾独不得为此使天下受其害而吾享其名吾何心哉　十二月改诸路更戍法初太祖惩五代之弊用赵普策收四方劲兵列营京畿以备宿卫分番屯戍以捍边圉于时将帅之臣入奉朝请犷暴之民收尺籍虽有桀骜恣肆而无所施其间为什长之法阶级之辨使之内外相维上下相制截然而不可犯其后定兵制天子之卫兵以守京师更番戍边者曰禁军诸州之镇兵以分给役使者曰厢军选于户籍或应募使之团结以为所在防守者曰乡军具籍塞下以为藩篱者曰蕃军大抵四者而已至是议者以更戍法虽无难制之患而兵将不相识缓急不可恃乃部分诸路将兵总禁旅使兵知其将将练其兵平居知有训厉而无番戍之劳寻置京畿河北京东西路二十七将陜西五路四十二将然禁旅尽属将官饮食嬉游养成骄惰又将官遂与州郡长吏争衡毎将各有部队将训练官等数十人而诸州旧有总管钤辖都监监押设官重复虚破廪禄知兵者皆知其非卒不能夺也　乙丑立保甲法时王安石言先王以农为兵今欲公私财用不匮为宗社长久计当罢募兵用民兵乃立保甲其法十家为保有保长五十家为大保有大保长十大保为都保有都保正副主客户两丁以上选一人为保丁附保两丁以上有余丁以壮勇者亦附之内家资最厚材勇过人者亦充保丁授之弓弩教之战阵毎一大保夜轮五人警盗凡告捕所获以赏格从事同保犯强盗杀人强奸畧人传习妖教造蓄蛊毒知而不告依律伍保法余事非干己又非敇律所听紏皆无得告虽知情亦不坐若依法邻保合坐罪者乃坐之其居停强盗三人经三日保邻虽不知情科失觉罪逃移死絶同保不及五家并他保有自外入保者收为同保户数足则附之俟及十家则别为保置牌以书其戸数姓名提防刑狱赵子几迎安石意请先行于畿甸诏从之遂推行于永兴秦鳯河北东西五路以达于天下于是诸州籍保甲聚民而教之禁令苛急往往去为盗郡县不敢以闻判大名府王拱辰抗言其害曰非止困其财力夺其农时是以法驱之使防于罪也浸滛为大盗其兆已见纵未能尽罢愿裁损下户以纾之主者指拱辰为沮法拱辰曰此老臣所以报国也抗章不已帝悟由是下户得免　丁卯以韩綘王安石同平章政事　戊寅行募役法先是诏条例司讲立役法条例司言使民出钱募人充役即先王致民财以禄庶人在官者之意命吕惠卿曾布相继草具条贯逾年始成计民之贫富分五等输钱名免役钱若官户女户寺观单丁未成丁者亦等第输钱名助役钱凡输钱先视州若县应用雇直多少随户等均取雇直又增取二分以备水旱欠阙谓之免役寛剰钱用其钱募人代役既试用其法于开封府遂推行于诸路既而东明县民数百纷然诣开封府诉帝知之以诘安石安石力言外间扇揺役法者谓输多必有嬴余若羣诉必可免彼既聚众侥幸茍受其诉与免输钱当仍役之帝乃尽用其言寻以台諌多论奏因谓安石宜少裁之安石对曰朝廷制法当断以义岂须防防恤浅近之人议论邪司马光言上等户自来更互充役有时休息今使嵗出钱是常无休息之期下等户及单丁女户从来无役今尽使之出钱而鳏寡孤独之人俱不免役夫力者民之所生而有谷帛者民可耕桑而得至于钱者县官之所铸民之所不得私为也今有司立法惟钱是求嵗丰则民贱粜其谷嵗防则伐桑枣杀牛卖田得钱以输民何以为生乎此法卒行富室差得自寛贫者困穷日甚矣帝不听　庚辰命王安石提举编修三司令式时天下以新法骚然邵雍屏居于洛门人故旧仕宦中外者皆欲投劾而归以书问雍雍曰正贤者所当尽力之时新法固严能寛一分则民受一分之赐矣投劾何益邪
　　四年三月辛卯诏察奉行新法不职者陈留知县姜濳到官才数月青苖令下濳即榜于县门又移之乡村各三日无人至遂撤榜付吏曰民不愿矣即移疾去山隂知县陈舜俞上书极论新法谪监南康军盐酒税至是复上书言青苖法实便初迷不知尔识者笑之　夏四月癸酉以司马光判西京留台先是光在永兴以言不用乞判西京留台不报又上防曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇今陛下唯安石是信附之者谓之忠良攻之者谓之谗慝臣今日所言陛下之所谓谗慝者也若臣罪与范镇同即乞依镇例致仕若罪重于镇或窜或诛所不敢逃久之乃从其请光既归洛自是絶口不复论事　出直史馆苏轼通判杭州轼自直史馆议贡举与帝合即日召见问方今政令得失轼对曰陛下天纵文武不患不明不患不勤不患不断但患求治太急听言太广进人太鋭愿镇以安静待物之来然后应之帝竦然曰卿三言朕当熟思之凡在馆阁皆当为朕深思治乱无有所隐轼退言于同列王安石不悦命轼权开封府推官将困之以事轼决断精敏声闻益逺尝以新法不便上防极论且曰臣之所言者三言而已愿陛下结人心厚风俗存纪纲人主所恃者人心也自古及今未有和易同众而不安刚果自用而不危者祖宗以来治财用者不过三司今陛下又创制置三司条例司使六七少年日夜讲求于内使者四十余辈分行营干于外以万乘之主而言利以天子之宰而治财君臣宵旰几一年矣而富国之功茫如捕风徒闻内帑出数百万緍祠部度五千人耳以此为术人皆知其难也汴水浊流自生民以来不以种稻今欲陂而清之万顷之稻必用千顷之陂一嵗一淤三嵗而满矣陛下使相视地形所在凿空访寻水利隄防一开水失故道虽食议者之肉何补于民自古役人必用乡户今徒闻江浙之间数郡雇役而欲措之天下自杨炎为两税租调与庸既兼之矣柰何复欲取庸青苗放钱自昔有禁今陛下始立成法每嵗常行虽云不许抑配而数世之后暴君汚吏陛下能保之乎昔汉武以财力匮竭用桑羊之説买贱卖贵谓之均输于时商贾不行盗贼滋炽几至于乱臣愿陛下结人心者此也国家之所以存亡者在道德之浅深不在乎强与弱厯数之所以长短者在风俗之厚薄不在乎富与贫臣愿陛下务崇道德而厚风俗不愿陛下急于有功而贪富强仁祖持法至寛用人有序专务掩覆过失未尝轻改旧章考其成功则曰未至言乎用兵则十出而九败言乎府库则仅足而无余徒以德泽在人风俗知义故升遐之日天下归仁议者见末年吏多因循事不振举乃欲矫之以苛察济之以智能招来新进勇鋭之人以图一切速成之效未享其利浇风已成欲望风俗之厚岂可得哉臣愿陛下厚风俗者此也祖宗委任台諌未尝罪一言者纵有薄责旋即超升许以风闻而无官长言及乘舆则天子改容事闗廊庙则宰相待罪台諌固未必皆贤所言亦未必皆是然须养其鋭气而借之重权者将以折奸臣之萌也臣闻长老之谈皆谓台諌所言常随天下公议今者物论沸腾怨讟交至公议所在亦知之矣臣恐自兹以往习惯成风尽为执政私人以致人主立纲纪一废何事不生臣愿陛下存纪纲者此也时王安石賛帝以独断专任轼因试进士发防以晋武平吴独断而克苻坚伐晋独断而亡齐桓专任管仲而霸燕哙专任子之而败事同功异为问安石滋不悦使侍御史谢景温论奏轼向丁忧归蜀乘舟商贩诏下六路捕逮篙工水师穷治无所得轼遂请外通判杭州　以邓绾为侍御史判司农寺初绾通判宁州知王安石得君专政乃条上时事数十以为宋兴百年习安玩治当事更化且言陛下得伊周之佐作青苖免役等法民莫不歌舞圣泽愿勿移于浮议而坚行之复贻安石书极其防佞由是安石力荐于帝遂驿召对防夏人防庆州绾于帝前敷陈甚悉帝问识王安石吕惠卿否绾对曰不识也帝曰安石今之古人惠卿贤人也退见安石欣然如素交属安石致斋陈升之以绾练习边事使复知宁州绾闻之不乐诵言急召我来乃使还邪或问君今当作何官绾曰不失为馆职得无为諌官乎明日果除集贤校理检正中书孔目房乡人在都者皆笑且骂绾曰笑骂从他笑骂好官还我为之寻同知諌院时新法皆出司农而吕惠卿居忧曾布不能独任其事安石欲借绾以威众故有是命　五月甲午右諌议大夫吕诲卒诲有疾表乞致仕曰臣本无宿疾偶值医者用术乖方妄投药剂寖成风痹遂艰行步非秪惮戾之苦又将虞心腹之变势已及此为之柰何虽然一身之防固未足恤其如九族之托良以为忧葢以身疾喻朝政也至是病亟司马光往省之至则目已瞑闻光哭张目强视曰天下事尚可为君实勉之遂卒年五十八海内识与不识咸痛惜之　时保甲法行帝闻乡民忧无钱买弓矢加以传惑徙之戍边父子聚泣语王安石曰保甲宜缓而宻安石对曰日力可惜韩维时知开封上言诸县团结保甲乡民惊扰至有截指断腕以避丁者乞候农隙排定帝以问安石安石对曰此固未可知就令有之亦不足怪帝曰民言合而听之则圣亦不可不畏也安石对曰为天下者如止欲任民情所愿而已则何必立君而为之张官置吏也大抵保甲法不特除盗固可渐习为兵且省财费惟陛下果断不恤人言以行之帝遂变河东北陜西三路义勇如府畿保甲法未几维出知襄州甲戍富弼移判汝州弼在亳州持青苖法不行曰如
　　是则财聚于上人散于下提举官赵济劾弼沮格诏防邓绾乞付有司鞫治乃落弼武宁节度使同平章事以左仆射移判汝州王安石曰弼虽谪犹不失富贵昔鲧以方命殛共工以象恭流弼兼二罪止夺使相何由沮奸帝不荅弼行过应天谓判府张方平曰人固难知也方平曰谓王安石乎亦岂难知者方平顷知皇祐贡举或称安石文学辟以考校既至院中之事皆欲纷更方平恶其为人檄之使出自是未尝与语弼有愧色葢弼亦素喜安石也　秋七月丁酉御史中丞杨绘言提举常平张靓等科配助役钱一户多者至三百千乞少裁损以安民心不听时贤士多引去以避王安石杨绘又上防言老成人不可不惜当今旧臣多引疾求去范镇年六十有三吕诲年五十有八欧阳修年六十有五而致仕富弼年六十有八而引疾司马光王陶皆五十而求散地陛下可不思其故乎安石闻而深恶之　刘挚为安石所器拜监察御史里行入见帝靣赐褒谕因问卿从学王安石邪安石极称卿器识对曰臣东北人少独学不识安石也退而上防曰君子小人之分在义利而已小人希赏之志每在事先奉公之心毎在私后陛下有劝农之意今变而为烦扰陛下有均役之意今倚以为聚敛天下有喜于敢为有乐于无事彼以此为流俗此以彼为乱常畏义者以进取为可耻嗜利者以守道为无能此风浸成汉唐党祸必起矣因陈率钱助役十害防杨绘又论提刑赵子几怒知东明县贾蕃不禁遏县民使讼役事摭以他故下蕃于狱而自鞫之是希安石意指又言助役之难行者有五刘挚亦论赵子几捃摭贾蕃是欲钳天下之口乞按其罪于是安石大怒使知諌院张璪取绘挚所论助役十害五难行之事作十难以诘之璪辞不为曾布请为之既作十难且劾杨绘刘挚欺诞怀向背诏下其防于绘挚使各言状绘录前后四奏以自辩挚奋然曰为人臣岂可压于权势使天子不知利害之实即条对所难以伸其説曰助役敛钱之法有大臣及御史主之于内有大臣亲党为监司提举官行之于诸路其势甚易矣然旷日弥年终未有定论者为不顺乎民心也臣待罪言责采士民之説以闻职也今乃遽令分析交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否不报明日复上防曰陛下夙夜励精以亲庶政天下未致于安且治者谁致之耶陛下注意以望太平而自以太平为己任得君专政者是也二三年间开阖揺动举天地之内无一民一物得安其所者其议财则市井屠贩之人皆召至政事堂其征利则下至厯日而官自鬻之推此以往不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之为流俗败常害民者谓之为通变凡政府谋议经画除用进退独与一属曾布者论定然后落笔同列预闻反在其后故奔走乞丐之人布门如市今西夏之欵未入反侧之兵未安三边疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也防奏安石欲窜挚岭外帝不许诏贬绘知郑州谪挚监衡州盐仓璪亦落职遣察访使徧行诸路促成役书八月以王雱为崇政殿説书雱安石子为人慓悍隂刻无所顾忌性敏甚未冠已著书数十万言邓绾曾布力荐之遂有是命雱尝称商鞅为豪杰之士且言不诛异议者则法不行安石一日与程颢语雱囚首跣足防妇人冠以出问父所言何事曰以新法为人所沮故与程君议之雱大言曰枭韩琦富弼之首于市则法行矣安石遽曰儿误矣颢曰方与叅政论国事子弟不可与姑退雱不乐　九月鬻诸路坊塲河渡募人承买收取浄利嵗收六百九十八万六千缗糓帛九十七万六千六百石匹有竒既而司农并祠庙鬻之听民为贾区其中冬十月以鲜于侁为利州转运副使初诏监司各定
　　所部助役钱数利州路转运使李瑜欲定四十万侁时为判官争之曰利州民贫地瘠半此可矣瑜不从遂各为奏时诸路役书皆未就帝是侁议谕司农曾布使颂以为式因黜瑜而擢侁副使兼提举常平初王安石居金陵有重名士大夫期以为相侁恶其沽激要君尝语人曰是人若用必坏乱天下及安石用事侁乃上书论时政曰可为忧患者一可为太息者二其他逆治体而召民怨者不可槩举其意专指安石安石怒毁短之帝称其有文学可用安石曰何以知之帝曰有章奏在安石乃不敢言既为副使部民不请青苖钱安石遣吏诘之侁曰青苖之法愿取则与民自不愿岂能强之哉苏轼称侁上不害法中不废亲下不伤民以为三难五年春正月己亥置京城逻卒察谤时政者收罪之三月富弼致仕弼至汝州两月即上言新法臣所不晓不可以治郡愿归洛养疾许之遂请老复授司空武宁节度使致仕弼虽家居朝廷有大利害知无不言帝虽不尽用而眷礼不衰尝因王安石有所建明帝却之曰富弼手防称老臣无所告诉但仰屋窃叹者即当至矣其敬之如此　丙午行市易法六市易司皆焉　夏四月丙午行保甲养马法诏开封府界诸县保甲愿牧马者听仍令以陜西所市马选给之诏曾布等上其条约凡陜西五路义勇保甲愿养马者户一匹物力髙愿养二匹者听皆以监牧见马给之或官与其直令自市先行于开封府及陜西五路府界无过三千匹五路毋过五千匹袭逐盗贼外乘越三百里者有禁嵗一阅其肥瘠死病者补偿在府界者免体量草二百五十束加给以钱布在五路者嵗免折变缘纳钱三等以上十户为一保四等以下十户为一社以待病毙逋偿者保户马死保户独偿社户马死社户半偿之其后遂徧行于诸路　王安石求去位帝不许先是枢宻都承防李评喜论事帝多从其言又尝极言助役不便安石恶之防评妄奏罢阁门官吏安石言其作威福必欲罪之帝亦谓评有罪然未始罪评也明日安石入见乞东南一郡帝曰自古君臣如卿与朕相知极少朕鄙钝初未有知自卿在翰林始闻道德之説心稍开悟天下事方有绪卿何得言去安石固请帝曰卿得非以李评事谓朕有疑心朕自知制诰知卿属以天下事如吕诲比卿少正卯卢朕不为惑岂更有人能惑朕者未几安石复自赍表入请帝不视以表授安石固令就职　八月甲辰颁方田均税法帝患田赋不均诏司农重定方田及均税法颁之天下方田之法以东西南北各千步当四十一顷六十六畆一百六十步为一方嵗以九月县委令佐分地计量随陂原平泽而定其地因赤淤黒垆而辨其色方量毕以地及色参定肥瘠而分五等以定其税则至明年三月毕揭以示民一季无讼即书户帖连庄帐付之以为地符均税之法县各以其租额税数为限旧尝收蹙竒零如米不及十合而收为升绢不满十分而收为寸之类今不得用其数均摊增展致溢旧额凡越额增数皆禁若瘠卤不毛及众所食利山林陂塘沟路坟墓皆不立税凡田方之角立土为峯植其野之所宜木以封表之有方帐有庄帐有甲帖有户帖其分烟析产典卖割移官给契县置簿皆以今所方之田为正令既具乃以钜野县尉王曼为指教官先自京东路行之诸路仿焉
　　六年夏四月己亥文彦博罢彦博久居枢宻以王安石多变旧典言于帝曰朝廷行事务合人心宜兼采众论以静重为先陛下励精求治而人心未安葢更张之过也祖宗法未必皆不可行但有偏而不举之弊尔安石知为已而发奋然排之曰求去民害何为不可若万事隳脞乃西晋之风何益于治及市易司立至果实亦官监卖彦博以为损国体敛民怨致华岳山崩为帝极言之且曰衣冠之家罔利于市缙绅清议尚所不容岂有堂堂大国皇皇求利而天意有不示警者乎安石曰华山之变殆天意为小人发市易之起自为细民久困以抑兼并尔于官何利焉彦博求去益力遂以司空河东节度使判河阳徙大名府　九月收免行钱先是京师百物有行官司所须俱以责办下逮贫民浮贩类有陪折吕嘉问请约诸行利入厚薄令纳钱以赋吏禄与免行戸祗应而禁中卖买百货并下杂买塲务仍置市司估物低昻凡内外官司欲占物价则取办焉至是行之七年夏四月癸酉权罢新法自去嵗秋七月不雨以至于是月帝忧形于色嗟叹恳恻欲尽罢法度之不善者王安石曰水旱常数尧汤所不免陛下即位以来累年丰稔今旱暵虽久但当修人事以应之帝曰朕所以恐惧者正为人事之未修尔今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也初光州司法叅军郑侠为安石所奬拔感其知已思欲尽忠及满秩入京安石问以所闻侠曰青苖免役保甲市易数事与边鄙用兵在侠心不能无区区也安石不荅至是侠监安上门防嵗饥征敛苛急东北流民毎风沙霾曀扶防塞道羸疾愁苦身无完衣或茹木实草根至身被鎻械而负瓦揭木卖以偿官累累不絶乃绘所见为图及防言时政之失诣阁门不纳遂称密急发马逓上之其畧曰陛下南征北伐皆以胜捷之势作图来上并无一人以天下忧苦父母妻子不相保迁移困顿遑遑不给之状为图而献者臣谨按安上门逐日所见绘成一图百不及一但经圣览亦可流涕况于千万里之外哉陛下观臣之图行臣之言十日不雨即乞斩臣宣德门外以正欺君之罪防奏帝反覆观图长吁数四袖以入内是夕寝不能寐翌日遂命开封体放免行钱三司察市易司农发常平仓三卫具熈河所用兵诸路上民物流散之故青苖免役权息追呼方田保甲并罢凡十有八事民间讙呼相贺是日果大雨逺近沾洽甲戌辅臣入贺雨帝出侠图及防示辅臣问王安石曰识侠否安石曰尝从臣学因上章求去外间始知所行之由羣奸切齿遂以侠付御史狱治其擅发马逓罪吕惠卿邓绾言于帝曰陛下数年忘寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故惟方田暂罢　丙戌王安石罢以韩绛同平章事吕惠卿叅知政事安石执政六年更法度开边疆老成正士废黜殆尽儇慧巧佞超进用事天下怨之而帝倚任益专太皇太后尝乘间语帝曰祖宗法度不宜轻改吾闻民间甚苦青苖助役宜罢之帝曰此以利民非苦之也后又曰安石诚有才学然怨之者甚众欲保全之不若暂出之于外帝曰羣臣惟安石为国家当事时帝弟岐王颢在侧因进曰太后之言不可不思帝怒曰是我败坏天下邪汝自为之颢泣曰何至是邪皆不乐而罢久之太后流涕谓帝曰安石乱天下柰何帝始疑之及郑侠防进安石不自安遂求去位帝再四勉留安石请益坚乃以观文殿大学士知江宁府吕惠卿使其党变姓名曰投匦留之安石感其意因乞韩绛代已而惠卿佐之帝从其请二人守其成防不少失时号绛为传法沙门惠卿为防法善神惠卿惧中外有议新法者乃作书遍遗监司郡守使陈利害又从容白帝下诏言终不以吏违法之故为之废法故安石所建无所更复　五月三司使曾布提举市易司吕嘉问罢先是吕嘉问提举市易连以羡课受赏帝闻其扰民以语王安石安石对曰嘉问奉法在公以是媒怨帝曰免行钱所收细市易鬻及果实氷炭太伤国体安石力辩至讥帝为丛脞不知帝王大畧帝曰即如是士大夫何故以为不便安石请言者姓名令嘉问条析及帝以旱故命韩维孙永集市人问之减坐贾钱千万安石遂持嘉问条析奏曰朝廷所以许民输钱免行者葢人情安于乐业厌于追扰若一切罢去则无人祗承又吏胥禄廪薄势不得不求于民非重法莫禁以薄廪申重法则法有时而屈今取于民鲜而吏知自重此臣等推行之本意也议者乃欲除去是殆不然民未尝不畏吏方其以行役触罪虽欲出钱亦不可得今吏之禄可谓厚矣然未及昔日取民所得之半也时市易三司嘉问恃势陵使薛向出其上及曾布代向怀不能平防帝出手劄询布布访于魏继宗具上嘉问多收息干赏挟官府而为兼并之事帝将委布考之安石言二人有私忿于是诏布与吕惠卿同治惠卿故憾布胁继宗使诬布继宗不从布言惠卿不可共事帝欲听之安石不可帝遂诏中书曰朝廷设市易本为平凖以便民若周官泉府者今顾使中人之家失业若此吾民安得泰然也宜厘定其制布见帝言曰臣毎闻德音欲以王道治天下今市易之为虐骎骎乎间架除陌之事矣如此之政书之简牍不独唐虞三代所无厯观秦汉以来衰乱之世恐未之有也嘉问又请贩盐鬻帛岂不贻笑四方帝颔之事未决安石去位嘉问持之以泣安石劳之曰吾已荐惠卿矣及惠卿执政遂治前狱劾布沮新法出知饶州嘉问亦出知常州以章惇为三司使　秋七月立手实法时免役出钱或未均吕惠卿用其弟曲阳县尉和卿计创手实法其法官为定立物价使民各以田畆屋宅资货畜产随价自占凡居钱五当蕃息之钱一非用器食粟而辄隐落者许吿获实以三分之一充赏预具式示民令依式为状县受而籍之以其价列定髙下分为五等既该见一县之民物产钱数乃叅防通县役钱本额而定所当输钱诏从其言于是民家尺椽寸土检括无遗至于鸡豚亦徧抄之民不聊生初惠卿制是法然犹灾伤五分以上不预荆湖察访使蒲宗孟上言此天下之良法使民自供初无所扰何待丰嵗愿诏有司勿以丰防弛张其法从之民于是益困矣　冬十月庚辰置三司防计司初帝尝患增置官司费财王安石谓增置官司所以省费帝曰古者什一而税今取财百端安石谓古非特什一而已安石又欲尽禄天下之吏帝未之许而三司上新增吏禄嵗至缗钱百十一万有竒主新法者皆谓吏禄既厚则人知自重不敢冒法可以省刑然良吏实寡赇取如故往往陷重辟议者不以为善诏三司帐司防计是嵗天下财用出入之数以闻令宰相提举其事至是韩绛请选官置司以天下户口人丁税赋塲务坑冶河渡房园之类租额年课及一路钱糓出入之数去其重复嵗比较增亏废置及羡余横费计嬴阙之处使有无相通而以任职能否为黜陟则国计大纲可以省察三司使章惇亦以为言乃诏置三司防计司以绛提举
　　八年春正月郑侠上防论吕惠卿朋党壅蔽仍取唐魏徴姚崇宋璟李林甫卢传为两轴题曰正直君子邪曲小人事业图迹在位之臣暗合林甫辈而反于崇璟者各以其类复为书献之且荐冯京可相并言禁中有人被甲登殿诟骂等事惠卿奏为谤讪令中丞邓绾知制诰邓润甫治之遂编管侠于汀州御史台吏杨忠信谒侠曰御史缄黙不言而君上书不已是言责在监门而台中无人也取怀中名臣諌防二帙授侠曰以此为正人助冯京与吕惠卿同在政府议论多不合而王安国素与侠善御史张璪承惠卿防劾侠尝游京之门交通有迹邓绾邓润甫言王安国尝借侠奏藁观之而有奬成之言意在非毁其兄于是放安国归田里出京知亳州时侠贬汀州已行惠卿又令舒亶捕之道搜其箧得所録名臣諌防有言新法事及亲友书尺悉按姓名治之狱成惠卿欲致侠以死帝曰侠所言非为身也忠诚亦可嘉岂宜深罪但徙侠英州初安国任西京国子教授秩满至京师帝以安石故特召对问曰汉文帝何如主安国对曰三代以后未有也帝曰但恨其才不能立法更制耳安国对曰文帝自代来入未央宫定变故于俄顷呼吸间恐无才者不能至用贾谊言待羣臣有节专务以德化民海内兴于礼义几致刑措则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻法杀人致秦祚不传世今刻薄小人必有以是误陛下者愿专以尧舜三代为法则下岂有不从者乎帝又问卿兄秉政外论谓何安国对曰恨知人不明聚敛太急尔帝不悦由是止授崇文院校书寻改秘阁校理安国屡以新法之弊力諌安石又尝以佞人目惠卿故惠卿逐之二月癸酉复以王安石同平章事初吕惠卿迎合安石建立新法安石故力援引骤至执政惠卿既得志有射羿之意忌安石复用遂欲逆闭其途凡可以害安石者无所不用其智一时朝士见惠卿得君谓可倾安石以媚惠卿遂更朋附之而邓绾邓润甫因李逢之狱又挟李士宁以撼安石安石闻而怨之时韩绛颛处中书事多稽留不决且数与惠卿争论度不能制宻请帝复用安石帝从之惠卿闻之不安乃条列安石兄弟之失数事靣奏意欲上意有贰上封惠卿所言以示安石安石上表有忠不足以取信故事事欲须自明义不足以胜奸故人人与之立敌葢谓是也既而安石承召命即倍道而进七日至汴京初蜀人李士宁者得导气养生之术自言时已三百嵗矣又能言人休咎王安石与之有旧每延于东府迹甚熟安石镇金陵吕惠卿叅大政防山东告李逢刘育之变事连宗子赵世居御史府沂州各起狱推治之劾者言士宁尝预此谋敕天下捕之狱具世居赐死李逢刘育磔于市士宁决杖流永州连坐者甚众惠卿始兴此狱引士宁意欲有所诬蔑防安石再入秉政谋遂不行　冬十月庚寅吕惠卿罢御史蔡承禧论惠卿欺君玩法立党肆奸惠卿居家俟命中丞邓绾亦欲弥缝前附惠卿之迹以媚安石安石子雱复深憾惠卿遂讽绾发惠卿兄弟强借秀州华亭富民钱五百万与知华亭县张若济买田共为奸利事置狱鞫之惠卿竟罢出知陈州绾又论三司使章惇协济惠卿之奸出知湖州　乙未彗出轸帝以灾异数见避殿减膳诏求直言赦天下询政事之未协于民者程颢应诏论朝政极切差知扶沟县事王安石率同列上防言晋武帝五年彗出轸十年又有孛而其在位二十八年与乙巳占所期不合葢天道逺先王虽有官占而所信者人事而已禆灶言火而验欲禳之国侨不听郑亦不火有如禆灶未免妄诞况今星工哉窃闻两宫以此为忧望以臣等所言力行开慰帝曰闻民间殊苦新法安石对曰祁寒暑雨民犹怨咨此无庸恤帝曰岂若并祁寒暑雨之怨亦无邪安石不悦退而属疾卧帝慰勉起之其党谋曰今不取上素所不喜者暴进用之则权轻将有窥人间隙者安石是其防帝喜其出凡所进用悉从之邓绾言凡民养生之具日用而家有之今欲尽令防实则家有告讦之忧人怀隐匿之虑商贾通殖货利交易有无或春有之而夏已荡析或秋贮之而冬已散亡公家簿书何由拘録其势安得不犯徒使嚚讼者趋赏报怨畏怯者守死困而已诏罢手实法
　　九年秋七月邓绾罢吕惠卿既出守陈而张若济之狱久不成王雱令门下客吕嘉问练亨甫共取邓绾所列惠卿事杂他书下制狱王安石不知也省吏告惠卿于陈惠卿以状闻且上书讼安石尽弃所学隆尚纵横之末数方命矫令罔上要君力行于年嵗之间虽失志倒行逆施者殆不如此帝以状示安石安石谢无有归以问雱雱言其情安石咎之雱愤恚疽发背死帝颇厌安石所为绾虑安石去失势乃上书言宜録安石子及婿仍赐第京师帝以语安石安石曰绾为国司直而为宰臣乞恩泽极伤国体当黜之帝以绾操心颇僻赋性奸回论事荐人不循分守斥知虢州　冬十月丙午王安石罢安石之再相也屡谢病求去及子雱死尤悲伤不堪力请解机务帝益厌之乃以使相判江宁府寻改集禧观使安石既退处金陵往往写福建子三字葢深悔为吕惠卿所误也　以吴充王珪同平章事充子安持虽娶王安石女而充心不善安石所为数为帝言新法不便帝察充中立无与及安石罢遂相之充欲有所变革乞召还司马光吕公着韩维苏颂及荐孙觉李常程颢等数十人光自洛贻书充曰自新法之行中外汹汹民困于烦苛迫于诛敛愁怨流离转死沟壑日夜引领冀朝廷觉悟一变敝法今曰救天下之急当罢青苖免役保甲市易而息征伐之谋欲去此五者必先别利害开言路以悟人主之心今病虽已深犹未至膏肓失今不治遂为痼疾矣充不能用　以冯京知枢宻院事时吕惠卿告安石罪发其私书有无使上知及勿令齐年知之语京与安石同年生故云帝以安石为欺而贤京故召用之




　　宋史纪事夲末卷八
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷九
　　明　冯　　原编
　　陈邦瞻　増辑
　　学校科举之制
　　仁宗庆歴四年三月乙亥诏天下州县立学行科举新法时范仲淹意欲复古劝学数言兴学校本行实诏近臣议于是宋郊等奏教不本于学校事不察于乡里则不能覈名实有司束以声病学者专于记诵则不足尽人材参考众择其便于今者莫若使士皆土著而教之于学校然后州县察其履行则学者修饬矣先策论则文词者留心于治乱矣简程式则闳博者得以驰骋矣问大义则执经者不专于记诵矣帝从之至是乃诏曰儒者通天地人之理明古今治乱之原可谓博矣然学者不可骋其説而有司务先声病章句以拘牵之则夫豪隽竒伟之士何以奋焉士以纯明朴茂之美而无教学养成之法使与不肖并进则夫懿徳敏行何以见焉此取士之甚敝而学者自以为患夫遇人以薄者不可责其厚也今朕建学兴善以尊大夫之行更制革敝以尽学者之才有司其务严训导精察举以称朕意学者其务进徳修业无失其时其令州若县皆立学本道使者选部属官为教授员不足取于乡里宿学有道业者士须在学三百日乃聴预秋试旧尝充试者百日而止试于州者令相保任有匿服犯刑亏行冒名等禁三塲先策论次诗赋通考为去取而罢帖经墨义士通经术愿对大义者试十道　夏四月壬子判国子监王拱辰田况王洙余靖等言汉太学二百四十房千八百室生徒三万人唐学舎亦千二百间今取才养士之法盛矣而国子监才二百楹制度狭小不足以容诏以锡庆院为太学置内舍生二百人　五月壬申帝至太学谒孔子故事止肃揖帝特再拜赐直讲孙复五品服初海陵人胡瑗为湖州教授训人有法科条悉备具以身率先虽盛暑必公服坐堂上严师弟子之礼视诸生如其子弟诸生亦信爱如其父兄从之游者常数百人时方尚词赋湖学独立经义治事斋以敦实学至是兴太学诏下湖州取其法着为令式瑗上书请兴武学其略曰顷嵗吴育已建议兴武学但官非其人不乆而废今国子监直讲内梅尧臣曾注孙子大明深义孙复而下皆明经防臣曾任丹州军事推官颇知武事若使尧臣等兼莅武学每日令讲论语使知忠孝仁义之道讲孙吴使知制胜御敌之术于武臣子孙中选有智略者二三百人教习之则一二十年之间必有成效臣已撰成武学规矩一卷进呈时议难之
　　五年三月罢科举新法范仲淹既去执政以新定科举入学预试为不便且言诗赋声病易考而策论汗漫难知祖宗以来莫之有改且得人尝多矣帝下其议有司请如旧法乃诏前所更令悉罢之
　　神宗熈宁四年二月丁巳更令科举法从王安石议罢诗赋及明经诸科专以经义论策试士王安石又谓孔子作春秋实垂世立教之大典当时游夏不能赞一词自经秦火煨烬无存汉求遗书而一时儒者附防以邀厚赏自今观之一如断烂朝报决非仲尼之笔也仪礼亦然请自今经筵毋以进讲学校毋以设官贡举毋以取士从之时诏议贡举咸谓宜变法便苏轼独上议曰得人之道在于知人知人之法在于责实使君相有知人之明朝廷有责实之政则胥吏皂未尝无人虽因今之法臣以为有余使君相不知人朝廷不责实则公卿侍从尝患无人况学校贡举乎虽复古之制臣以为不足夫时有可否物有兴废使三代圣人复生于今其选举亦必有道何必由学乎且庆厯固尝立学矣天下以太平可待至于今惟空名仅存今陛下必欲求徳行道艺之士责九年大成之业则将变今之理易今之俗又当发民力以治宫室敛民财以养游士置学立师而又时简不帅教者屏之逺方徒为纷纷其与庆厯之际何异至于科举或曰乡举徳行而畧文章或曰专取策论而罢诗赋或欲举唐故事采誉望而罢弥缝或曰变经生帖墨而考大义此数者皆非也夫欲兴徳行在于君人者修身以格物审好恶以表俗若欲设科立名以取之则是教天下相率而为伪也上以孝取人则勇者割股怯者庐墓上以廉取人则敝车羸马恶衣菲食凡可以中上意者无所不至自文章言之则策论为有用诗赋为无益自政事言之则诗赋论策均为无用然自祖宗以来莫之废者以为设法取士不过如此也矧自唐至今以诗赋为名臣者不可胜数何负于天下而必欲废之帝喜曰吾固疑此得轼议释然矣他日王安石言于帝曰今人材乏少且其学术不一异论纷然不能一道徳故也欲一道徳则当修学校欲修学校则贡举法不可不变若谓进士科诗赋亦多得人自縁仕进别无他路其间不容无贤若谓科法已善则未也今以少壮之士正当讲求天下正理乃闭门学作诗赋及其入官世事皆所未习此科法败壊人材致不如古既而中书门下又言古之取士皆本学校道徳一于上习俗成于下其人材皆足以有为于世今欲追复古制则患于无渐宜先除去声病偶对之文使学者得专意经术以俟朝廷兴建学校然后讲求三代所以教育选举之法施之天下则庶几可以复古矣于是改法罢诗赋帖经墨义士各占治易诗书周礼礼记一经兼论语孟子每试四塲初本经次兼经大义凡十道次论一首次策三道礼部试即増二道中书撰大义式颁行试义者须通经有文采乃为中格不但如明经墨义麄解章句而已其殿试则专以策限千字以上分五等第一等二等赐进士及第第三等赐进士出身第四等赐同进士出身第五等赐同学究出身旧制进士入谢恩银百两至是亦罢之仍赐钱三千为期集费　三月庚寅始命诸州置学官率给田十顷赡士并置小学教授　冬十月戊辰立太学生三舎法宋初国子生以京朝七品以上子孙应防者为之太学生八品以下子孙及庶人子孙俊异者为之试论策经义如进士法及帝即位垂意儒学以天下郡县既皆有学嵗时月各有试程其艺能以次差升舎其最优者为上舎免发解及礼部试而特赐之第遂专以此取士又以庆厯中尝置太学内舎生二百人帝渐增至九百人至是因言者论太学假锡庆院西北廊甚湫隘乃尽以锡庆院及朝集院西庑建讲书堂四自主判官外增置直讲为十员率二员共讲一经令中书遴选或主判官奏举厘生员为三等始入太学为外舎定额为七百人外舎升内舎员三百内舎升上舎员一百各执一经从所讲官受学月考试其业优等以次升舎上舎免发解及礼部试召试赐第其正録学谕以上舎生为之经各二员学行卓异者主判直讲复荐之于中书除官其后增置八十斋斋三十人外舎生至二千人嵗一试补内舎生间嵗一试补上舎生弥封誊录如贡举法
　　六年三月己未置诸路学官更新学制有司立为约束过于烦密刘摰上疏曰学校为育材首善之地教化所从出非行法之所虽羣居众聚帅而齐之不可无法亦有礼义存焉治天下者遇人以君子长者之道则下必以君子长者之行而应乎上若以小人犬豕遇之彼将以小人犬豕自为而况以此行于学校之间乎愿罢其制　丁卯诏进士诸科并试明法注官　乙亥置律学诏士之涖官以法从事今所习非所学宜置律学设教授四员命官举人皆得入学习律令　九月辛亥初策武举之士先是武举试义策于秘阁武艺于殿前司又殿试则又试骑射又策于庭策武艺俱优为右班殿直武艺次优为三班奉职又次借职末等三班差役初枢密院修武举法不能答策者答兵书墨义王安石曰武举而试墨义何异学究诵书不晓理者无补于事先王収勇力之士皆属于车右者欲以备御侮之用则记诵何所施帝从之至是始策武举之士
　　八年六月己酉王安石以所训释诗书周礼三经上进帝谓之曰今谈经者人人殊何以一道徳卿所着经义其颁行使学者归一遂颁于学官号曰三经新义一时学者无不传习有司纯用以取士安石又为字説二十四卷学者争传习之自是先儒之传注悉废矣
　　九年三月甲戌亲策进士并试律义防案
　　哲宗元祐元年夏四月辛亥司马光请立经明行修科嵗委升朝文臣各举所知以勉励天下使敦士行以示不专取文学之意若所举人违犯名教必坐举主毋赦则自不敢妄举而士之居乡居家者立身行已惟惧玷缺所谓不言之教不肃而成不待学官日训月察立赏告讦而士行自美矣于是诏自今凡遇科举令升朝官各举经明行修之士一人俟登第日与升甲罢谒禁之制　五月戊辰命程頥等修定学制太学自蔡起大狱连引朝士有司缘此造为法禁烦苛凝密博士诸生禁不相见教谕无所施御史中丞刘摰以为言至是命程頥孙觉顾临同太学长贰考详修定条制頥大槩以为学校礼义相先之地而月使之争殊非教养之道请改试为课有所未至则学官召而教之更不考定髙下置尊贤堂以延天下道徳之士镌解额以去利诱省繁文以专任委励行检以厚风教及置待宾吏师斋立观光法如是者亦数十条　秋七月癸酉立十科举士法旧制铨注有格槩拘以法法可以制平而不可以择材故令内外官皆得荐举其后被举者既多除吏愈难神宗即位乃革去奏举而槩以定格于是内外举官法皆罢但令吏部审官院防议选格及帝即位左司谏王岩叟言自罢辟举而用选格可以见功多而不可以见人才于是不得已而用其平日之所信故有踏逐申差之目踏逐实荐举而不与同罪且选才荐能而谓之踏逐非雅名也况委人以权而不容举其所知岂为通术遂复内外举官法司马光奏曰为政得人则治然人之才或长于此而短于彼虽臯防稷契各守一官中人安可求备故孔门以四科论士汉室以数路得人若指瑕掩善则朝无可用之人茍随指任则世无可弃之士臣备位宰相职当选官而识短见狭士有恬退滞淹或孤寒遗逸岂能周知若专引知识则嫌于私若止循资序未必皆才莫若使有位达官各举所知然后克叶至公野无遗贤矣欲乞朝廷设十科举士一曰行义纯固可为师表科有官无官人皆可举二曰节撡方正可备献纳科举有官人三曰智勇过人可备将帅科举文武有官人四曰公正聪明可备监司科举知州以上资序五曰经术精通可备讲读科有官无官人皆可举六曰学问该博可备顾问科同经术举人七曰文章典丽可备著述科同经术举人八曰善聴狱讼尽公得实科举有官人九曰善治财赋公私俱便科举有官人十曰练习法令能防请谳科举有官人应职事官自尚书至给事中中书舎人谏议大夫寄禄官自开府仪同三司至大中大夫职自观文殿大学士至待制毎嵗须于十科内举三人仍具状保任中书置籍记之异时有事须材即执政按籍视其所尝被举科格随事试之有劳又着之籍内外官阙取尝试有効者随科授职所赐告命仍具所举官姓名其人任官无状坐以缪举之罪所贵人人重慎所举得才光又言朝廷执政惟八九人若非旧交无以知其行能不惟涉狥私之嫌兼所取至狭岂足以尽天下之贤才若采访毁誉则情伪万端与其聴游谈之言曷若使之结罪保举故臣奏设十科以举士其公正聪明可备监司诚知请挟私所不能无但有不如所举谴责无所寛宥则不敢妄举矣诏从之
　　二年春正月戊辰诏毋以老子列子命题试士时科举罢词赋专用王安石经义且杂以释氏之说凡士子自一语以上非安石新义不得用学者至不诵正经唯窃安石之书以干进精熟者輙上第故科举益弊吕公着当国始请禁主司不得以老庄书命题举子不得以申韩佛书为学经义参用古今诸儒説毋得专取王氏寻又禁毋得引用王氏字説　夏四月丁未吕公着请复制科诏曰祖宗设六科之选策三道之要以网罗天下贤俊先皇帝兴学校崇经术以作新人材变天下之俗故科目之设有所未遑今天下之士多通于经术而知所学矣宜复制策之科以徕拔俗之才禆于治道盖乃帝王之道损益趋时不必尽同同归于治而已今复置贤良方正能直言极谏科自今年为始
　　四年夏四月戊午分经义诗赋为两科试士罢明法科尚书省请复诗赋与经义兼行解经通用先儒传注及已説又言旧明法最为下科今中者即除司法叙名反在及第进士上非是乃诏立经义诗赋两科罢试律义凡诗赋进士于易书诗周礼礼记春秋左传内聴习一经初试本经义一道论孟义各一道次试赋及律诗各一首次试论一首末试子史时务策二道凡四塲其经义进士须习两经以诗礼记周礼春秋为大经书易公羊谷梁仪礼为中经愿习二大经者聴不得偏占两中经初试本经义三道论语义一道孟子义一道次试论策亦四塲两科通定髙下而取解额中分之各占其半专经者以经义定取舎兼诗赋者以诗赋为去留其名次髙下则于策论参之自复诗赋士多乡习而专经者十无二三矣初司马光言取士之道当先徳行后文学就文学言之经学又当先于词章神宗专用经义论防取士此乃复先王令典百王不易之法但王安石不当以一家私学欲盖先儒令天下师生讲解至于律令皆当官所须使为士者果能知道义自与法律冥合何必置明法一科习为刻薄非所以长育人材敦厚风俗也至是遂罢明法科
　　六年夏四月乙未复置通礼科先开宝中改乡贡开元礼为通徳熈宁中尝罢试科至是礼官以为言乃复置以试士
　　八年三月庚子诏御试举人复试诗赋论三题中书请御试复用祖宗法且言士子多已改习诗赋太学生员总三千一百余人而不兼诗赋才八十二人耳遂下是诏
　　绍圣元年闰四月罢十科举士法　五月甲辰诏进士专习经义罢习诗赋三省上言今进士纯用经术如诏诰章表等文皆朝廷官守日用不可阙者若悉不习试之何以兼収文学博异之士于是改置宏词科嵗诏进士登科者请试试者虽多所取无过五人词格超异者特奏命官　六月申除引用王安石字説之禁
　　二年夏四月丁亥诏依元丰置律学博士　五月乙巳命蔡卞详定国子监三学及外州学制
　　徽宗崇宁元年八月甲戌蔡京请兴学贡士县学生选考升诸州学州学生每三年贡太学考分三等入上等补上舎入中等补下舎下等入下等补内舎余居外舎诸州军解额各以三分之一充贡士京又请建外学乃诏即京城南门外营建赐名辟雍外圆内方为屋千八百七十二楹太学专处上舎内舎生而外学则处外舎生士初贡至皆入外学经试补入上舎内舎始得进处太学太学外舎亦令出居外学于是上舎至二百人内舎六百人外舎三千人
　　三年九月罢科举法时虽设辟雍太学以待士之升贡者然州县犹以科举贡士蔡京以为言遂诏天下取士悉由学校升贡其州郡发解凡试礼部法皆罢而毎嵗试上舎生则差知举如礼部法云
　　四年五月甲寅立词学兼茂科帝以宏词科不足以致文学之士故改立是科嵗附贡士院试中格则授馆职嵗不过五人　行三舎法于天下
　　元丰官制
　　神宗元丰三年六月丙午诏中书诏定官制国初承唐制三省无专职台省寺监亦无定员类以他员主判三省长官不预朝政六曹不厘本务给舎不领本职谏议无言责起居不记注司谏正言非特防供职亦不任谏诤其官人授受之别有官有职有差遣凡仕者以登台阁升禁从为显宦而不以官之迟速为荣滞以差遣要剧为贵途而不以阶勲爵邑有无为轻重议者多以正名为请帝慨然欲更其制乃置详定官制局于中书命翰林学士张璪枢密副使承防张诚一领之　九月乙亥正官名以开府仪同三司易中书令侍中同平章事特进易左右仆射自是以下易名有差　详定官制所上寄禄格下诏行之凡领空名者一切罢去而易之以阶因以寄禄议者又欲罢枢密院归兵部帝曰祖宗不以兵柄归有司故专命官以统之互相维制何可废也遂止帝尝谓执政曰官制将行欲新旧人两用指御史大夫曰非司马光不可王珪蔡确相顾失色珪忧甚不知所出确曰上乆欲収灵武公能任责则相位可保也珪喜谢之因荐俞充帅庆使上平西夏策其意以为既用兵深入必不召光虽召将不至已而光果不召四年秋七月己酉诏定选格初太祖设官分职多袭五代之制稍损益之凡入仕有贡举奏防摄署流外从军五等吏部铨惟注拟州县官幕职两京诸司六品以下官皆无选文臣少卿监以上中书主之京朝官则审官院主之武臣刺史副率以上内职枢密院主之使臣则三班院主之其后典选之职分为四文选曰审官东院曰流内铨武选曰审官西院曰三班院帝自即位欲更制度建议之臣以为唐铨与今选殊异杂用其制则有留碍烦紊之弊乃诏内外官司举官悉罢令大理卿崔台符同尚书吏部审官东西三班院议选格遂定铨注之法悉归选部以审官东院为尚书左选流内铨为侍郎左选审官西院为尚书右选三班院为侍郎右选于是吏部有四选之法文臣寄禄官自朝议大夫职事官自大理正以下非中书省敇授者归尚书左选武臣升朝官自皇城使职事官自金吾阶卫仗司以下非枢密院宣受者归尚书右选自初仕至州县幕职官归侍郎左选自借差监当至供奉官军使归侍郎右选凡应注拟升移叙复防补封赠酬赏随所分校勘合格团甲以上尚书省若中散大夫阁门使以上则列选叙之状上中书省枢密院得画防给告身祖宗以来中书有堂选百司郡县有奏举虽小大殊科然皆不于有司王安石言于帝曰中书总庶务今通判亦该堂除选徒留滞不能精择宜归诸有司帝曰唐陆贽谓宰相当择百官之长而百官之长择百官今之审官茍得其人安有不能择百官者哉欲罢堂选曾公亮执不可而止至是既罢内外长吏举官法堂除亦废
　　五年二月癸丑颁三省枢密六曹条制　癸酉以王珪为左仆射兼门下侍郎蔡确为尚书右仆射兼中书侍郎章惇为门下侍郎张璪为中书侍郎蒲宗孟为尚书左丞王安礼为尚书右丞初议官制葢仿唐六典事无大小并中书取防门下审覆尚书受而行之三省分班奏事并归中书确说珪曰公乆在相位必得中书令珪信不疑确乃言于帝曰三省长官位高不须置令但令左右仆射分兼两省侍郎足矣帝以为然故确名为次相实颛大政珪以左仆射兼门下虽为首相拱手而已
　　西夏用兵
　　英宗治平三年夏四月夏人冦边经略使蔡挺击走之先是夏主谅祚遣吴宗来贺即位宗语不逊诏谅祚惩约宗谅祚不奉诏而出兵秦鳯泾原抄熟户扰边塞杀掠人畜以万计遂冦大顺城环庆经略使蔡挺使蕃官赵明击之谅祚衷银甲氊防督战挺先遣强弩列壕外注矢下射谅祚中流矢遁去徙冦柔逺挺又使副总管张玉以三千人夜出扰营贼惊溃退屯金汤声言益发十万骑围大顺防朝廷发嵗赐银币知延州陆诜曰朝廷积习姑息故敌敢狂悖不稍加折诮则国威不立因留止不与移牒宥州问故谅祚遂大沮盘桓塞下因遣使谢罪言边吏擅兴兵行且诛之初谅入冦韩琦议停其嵗赐絶其和市遣使问罪文彦博难之举宝元康定时事曰谅祚狂童也非有元昊智计而吾边备过当时逺甚亟诘之必服防陆诜防与合而谅祚果归欵帝顾琦曰一如卿料也
　　四年春夏主谅祚遣使献方物谢罪时神宗新即位因赐诏曰朕以夏国累年以来数兴兵甲侵犯边陲惊扰人民诱迫熟户去秋复直冦大顺围迫城寨焚烧村落抗敌官军边奏累闻人情共愤羣臣皆谓夏国已违誓诏请行拒絶先皇帝务存含恕且诘端由庶观逆顺之情以决众多之论逮此逊章之禀命已悲仙驭之上宾朕纂极云初包荒在念仰循先志俯谅乃诚既自省于前辜复愿坚于永好茍奏封所叙忠信无渝则恩礼所加嵗时如旧安民保福不亦休哉　冬十月癸酉青涧守将种谔袭掳夏监军嵬名山遂复绥州嵬名山部落在故绥州名山弟夷山请降于种谔谔使人因夷山以诱名山赂以金盂名山小吏李文喜受之隂许归欵而名山未之知也谔即以闻且欲因取河南地知延州陆诜言以众来降情伪未可知戒谔毋妄动谔持之力诏诜召谔问状且与转运使薛向议抚纳乃共画三策令幕府张穆之入奏穆之因受向指诡言必可成帝意诜不协力徙之秦鳯谔不待命悉起所部兵长驱而进围名山帐名山不得已举众从谔而南得首领三百尸万五千兵万人遂城其地夏人来争谔击败之诜初劾谔擅兴之罪欲捕治之未果而徙秦之命至西方用兵自此始　种谔既受嵬名山降迨十一月夏主谅祚乃诈为防议诱知保安军杨定等杀之边衅复起朝议以谔生事欲弃绥诛谔陜西宣抚主管机宜文字赵卨言敌既杀王官而又弃绥不守示弱已甚且名山举族来归当何以处又遗书执政请存绥以张兵势规度大理河川建堡画稼穑之地三十里以处降者不从乃改命韩琦判永兴军经略陜西琦初言绥不当取及杨定等被杀复言绥不可弃枢密以初议诘之琦具论其故卒存绥州时言者交论种谔乃下吏贬谔四官安置随州是月郭逵诇得杀杨定等首领姓名李崇贵韩道善夏主谅祚乃锢崇贵等以献
  </div>
  <div class="pagination">
   <a href="宋史纪事本末_page4.html">
    上一页
   </a>
   <a href="宋史纪事本末.html">
    1
   </a>
   <a href="宋史纪事本末_page2.html">
    2
   </a>
   <a href="宋史纪事本末_page3.html">
    3
   </a>
   <a href="宋史纪事本末_page4.html">
    4
   </a>
   <span class="current-page">
    5
   </span>
   <a href="宋史纪事本末_page6.html">
    6
   </a>
   <a href="宋史纪事本末_page7.html">
    7
   </a>
   <a href="宋史纪事本末_page8.html">
    8
   </a>
   <a href="宋史纪事本末_page9.html">
    9
   </a>
   <a href="宋史纪事本末_page10.html">
    10
   </a>
   <span>
    ...
   </span>
   <a href="宋史纪事本末_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
