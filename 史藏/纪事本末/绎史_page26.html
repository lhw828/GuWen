<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 26 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 26 页/共 76 页
  </h1>
  <div class="content">
   绎史卷四十九
　　钦定四库全书
　　绎史卷五十　　　　　灵壁县知县马骕撰郑穆公之立【灵公之弑附】
　　左传【僖公十六年】冬十一月乙夘郑杀子华　【二十四年】郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也诗曰彼己之子不称其服子臧之服不称也夫诗曰自诒伊慼其子臧之谓矣夏书曰地平天成称也【纪年晋文公七年齐师逐郑太子　三十齿奔城张南郑　　年】初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为大子以求成于晋晋人许之
　　史记初郑文公有三夫人宠子五人皆以罪蚤死公怒概逐羣公子子兰奔晋从晋文公围郑时兰事晋文公甚谨爱幸之乃私于晋以求入郑为太子晋文公欲入兰为太子以告郑郑大夫石癸曰吾闻姞姓乃后稷之元妃其后当有兴者子兰母其后也且夫人子尽已死余庶子无如兰贤今围急晋以为请利孰大焉遂许晋与盟防而立子兰为太子晋兵乃罢去
　　左传【三十一年】郑泄驾恶公子瑕郑伯亦恶之故公子瑕出奔楚【史记四十五年文公防子兰　三十立是为缪公○左氏作穆公　三年】楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而葬之郐城之下　【宣公三年】冬郑穆公防初郑文公有贱妾曰燕姞梦天使与己兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰文公报郑子之妃曰陈妫生子华子臧子臧得罪而出诱子华而杀之南里使盗杀子臧于陈宋之间又娶于江生公子士朝于楚楚人酖之及叶而死又娶于苏生子瑕子俞弥俞弥早泄驾恶瑕文公亦恶之故不立也公逐羣公子公子兰奔晋从晋文公伐郑石癸曰吾闻姬姞耦其子孙必蕃姞吉人也后稷之元妃也今公子兰姞甥也天或启之必将为君其后必蕃先纳之可以亢宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而【墨子郑穆公当昼日中防乎庙有神入门而左鸟身素服三絶面状正方郑穆公见之乃恐惧奔神曰帝享女明徳使予锡女夀十年有九使若国家蕃昌子孙茂毋失郑穆公再拜稽首曰敢问神曰予为句芒若以郑穆公之所身见为仪则鬼神之有岂可疑哉】
　　左传【四年】楚人献鼋于郑灵公公子宋与子家将见子公之食指动以示子家曰他日我如此必甞异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎甞之而出公怒欲杀子公子公与子家谋先子家曰畜老犹惮杀之而况君乎反譛子家子家惧而従之夏弑灵公书曰郑公子归生弑其君夷权不足也君子曰仁而不武无能逹也凡弑君称君君无道也称臣臣之罪也郑人立子良辞曰以贤则去疾不足以顺则公子坚长乃立襄公防公将去穆氏而舎子良子良不可曰穆氏宜存则固愿也若将亡之则亦皆亡去疾何为乃舍之皆为大夫　【六年】郑公子曼满与王子伯廖语欲为卿伯廖告人曰无徳而贪其在周易丰之离弗过之矣闲一嵗郑人杀之　【十年】郑人讨幽公之乱斲子家之棺而逐其族改葬幽公諡之曰灵
　　郑文公有子六人惟穆存焉穆公之生也有梦兰之祥有姞甥之吉是以子孙孔多七穆蕃庶石癸之言验焉盖其先桓武甞为天子司徒匡定王室和集周民殆有必兴之理即微燕姞穆公固将生也穆公之子十有三人灵公弑而襄公嗣立诸子虽或诛亡而七族列为大夫曰罕氏曰驷氏曰良氏曰防氏曰丰氏曰国氏曰印氏是为七穆宋之盟七子赋诗则七族也韩起来聘六卿赋诗时则良氏防矣终春秋之世穆族代为政也呜呼盛哉

　　绎史卷五十
　　钦定四库全书
　　绎史卷五十一上　　　灵壁县知县马骕撰晋文公霸业【上　骊姬之乱】
　　国语献公卜伐骊戎史苏占之曰胜而不吉公曰何谓也对曰遇兆挟以衔骨齿牙为猾戎夏交捽交捽是交胜也臣故曰且惧有口民国移心焉公曰何口之有口在寡人寡人弗受谁敢兴之对曰苟可以其入也必甘受逞而不知胡可壅也公不听遂伐骊戎克之获骊姬以归有宠立以为夫人公饮大夫酒令司正实爵与史苏曰饮而无肴夫骊戎之役女曰胜而不吉故赏女以爵罚女以无肴克国得妃其有吉孰大焉史苏爵再拜稽首曰兆有之臣不敢蔽蔽兆之纪失臣之官有二辠焉何以事君大罚将及不惟无肴抑君亦乐其吉而备其凶凶之无有备之何害若其有之备之为瘳臣之不信国之福也何敢惮罚饮酒出史苏告大夫曰夫有男戎必有女戎若晋以男戎胜戎而戎亦必以女戎胜晋其若之何里克曰何如史苏曰昔夏桀伐有施有施人以妹喜女焉妹喜有宠于是乎与伊尹比而亡夏殷辛伐有苏有苏氏以妲己女焉妲己有宠于是乎与胶鬲比而亡殷周幽王伐有襃有襃人以襃姒女焉襃姒有宠生伯服于是乎与虢石甫比逐大子宜咎而立伯服大子出奔申申人缯人召西戎以伐周周于是乎亡今晋寡徳而安俘女又增其宠虽当三季之王不亦可乎且其兆云挟以衔骨齿牙为猾我卜伐骊往离散以应我夫若是贼之兆也非吾宅也离则有之不跨其国可谓挟乎不得其君能衔骨乎若跨其国而得其君虽逢齿牙以猾其中其谁云弗従诸夏从戎非败而何従政者不可以不戒亡无日矣郭偃曰夫三季王之亡也宜民之主也縦惑不疚肆侈不违流志而行无所不疚是以及亡而不获追鉴今晋国之方偏侯也其土又小大国在侧虽欲纵惑未获専也大家邻国将师保之多而骤立不其集亡虽骤立不过五矣且夫口三五之门也是以谗口之乱不过三五且夫挟小鲠也可以小戕而不能丧国当之者戕焉于晋何害虽谓之挟而猾以齿牙口弗堪也其与防何晋国惧则甚矣亡犹未也商之衰也其铭有之曰嗛嗛之徳不足就也不可以矜而祗取忧也嗛嗛之食不足狃也不能为膏而祗离咎也虽骊之乱其离咎而已其何能服吾闻以乱得聚者非谋不卒时非人不免难非礼不终年非义不尽齿非徳不及世非天不离数今不据其安不可谓能谋行之以齿牙不可谓得人废国而向己不可谓礼不度而迃求不可谓义以宠贾怨不可谓徳少族而多敌不可谓天徳义不行礼义不则弃人失谋天亦不賛吾观君夫人也若为乱其犹隶农也虽获沃田而勤易之将弗克飨为人而已士蒍曰戒莫如豫豫而后给夫子戒也抑二大夫之言其皆有焉既骊姬不克晋正于秦五立而后平
　　左传【荘公二十八年】晋献公娶于贾无子烝于齐姜生秦穆夫人及大子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之唘土不亦宜乎晋侯説之夏使大子居曲沃重耳居蒲城夷吾居屈羣公子皆鄙唯二姬之子在绛二五防与骊姬譛羣公子而立奚齐晋人谓之二五耦【国语骊姬赂二五使言于公曰夫曲沃君之宗也蒲与二屈君之疆也不可以无主宗邑无主则民不威疆埸无主则唘戎心戎之生心民慢其政国之患也若使大子主曲沃而二公子主蒲与屈乃可以威民而惧戎且旌君伐使俱曰翟之广莫于晋为都晋之唘土不亦宜乎公説乃城曲沃大子处焉又城蒲公子重耳处焉又城二屈公子夷吾防焉骊姬既逺大子乃生之言大子由是得辠】
　　史记献公五年伐骊戎得骊姬骊姬弟俱爱幸之十二年骊姬生奚齐献公有意废太子乃曰曲沃吾先祖宗庙所在而蒲边秦屈边翟不使诸子居之我惧焉于是使太子申生居曲沃公子重耳居蒲公子夷吾居屈献公与骊姬子奚齐居绛晋国以此知太子不立也太子申生其母齐桓公女也曰齐姜早死申生同母女弟为秦穆公夫人重耳母翟之狐氏女也夷吾母重耳母女弟也献公子八人而太子申生重耳夷吾皆有贤行及得骊姬乃逺此三子
　　国语献公伐骊戎克之灭骊子获骊姬以归立以为夫人生奚齐其娣生卓子骊姬请使申生处曲沃以速县重耳防蒲城夷吾处屈奚齐处绛以儆无辱之故公许之史苏朝告大夫曰二三大夫其戒之乎乱夲生矣日君以骊姬为夫人民之疾心固皆至矣昔者之伐也起百姓以为百姓也是以民防欣之故莫不尽忠极劳以致死今君起百姓以自封也民外不得其利而内恶其贪则上下既有判矣然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常伐木不自其夲必复生塞水不自其源必复流灭祸不自其基必复乱今君灭其父而畜其子祸之基也畜其子又従其欲子思报父之耻而信其欲虽好色必恶心不可谓好好其色必授之情彼得其情以厚其欲従其恶心必败国且深乱乱必自女戎三代皆然骊姬果作难杀大子而逐二公子君子曰知难本矣　骊姬生奚齐其娣生卓子公将黜太子申生而立奚齐里克丕郑荀息相见里克曰夫史苏之言将及矣其若之何荀息曰吾闻事君者竭力以役事不闻违命君立臣从何贰之有丕郑曰吾闻事君者従其义不阿其惑也惑则误民民误失徳是弃民也民之有君以治义也义以生利利以丰民若之何其民之与处而弃之也必立大子里克曰我不佞虽不识义亦不阿惑吾其静也三大夫乃别　烝于武公公称疾不与使奚齐涖事猛足言于大子曰伯氏不出奚齐在庙子盇圗乎大子曰吾闻之羊舌大夫曰事君以敬事父以孝受命不迁为敬敬顺所安为孝弃命不敬作令不孝又何圗焉且夫闻父之爱而嘉其况有不忠焉废人以自成有不贞焉孝敬忠贞君父之所安也弃安而图逺于孝矣吾其止也　公之优曰施通扵骊姬骊姬问焉曰吾欲作大事而难三公子之徒如何对曰蚤处之使知其极夫人知其极鲜有慢心虽其慢乃易残也骊姬曰吾欲为难安始而可优施曰必于申生其为人也小心精洁而大志重又不忍人精洁易辱重偾可疾不忍人必自忍也辱之近行骊姬曰重无乃难迁乎优施曰知辱可辱可辱迁重若不知辱亦必不知固秉常矣今子内固而外宠且善不莫不信若外单善而内辱之无不迁矣且吾闻之甚精必愚精为易辱愚不知避难虽欲无迁其得之乎是故先施谗于申生　献公田见翟柤之氛归寑不寐郤叔虎朝公语之对曰牀笫之不安邪抑骊姬之不存侧邪公辞焉出语士蒍曰今夕君不寐必为翟柤也夫翟柤之君好専利而不忌其臣竞谄以求媚其进者壅塞其者距违其上贪以忍其下偷以幸有縦君而无谏臣有冒上而无忠下君臣上下各厌其私以縦其囬民各有心无所据依以是处国不亦难乎君若伐之可克也吾不言子必言之士蒍以告公説乃伐翟柤郤叔虎将乘城其徒曰弃政而役非其任也郤叔虎曰既无老谋而又无壮事何以事君被羽先升遂克之左传【闵公元年】晋侯作二军公将上军夫子申生将下军赵夙御戎毕万为右以灭耿灭霍灭魏还为大子城曲沃士蒍曰大子不得立矣分之都城而位以卿先为之极又焉得立不如逃之无使罪至为吴大伯不亦可乎犹有令名与其及也且谚曰心苟无瑕何恤乎无家天若祚大子其无晋乎
　　国语十六年公作二军公将上军大子将下军以伐霍师未出士蒍言于诸大夫曰夫大子君之贰也恭以俟嗣何官之有今君分之土而官之是左之也吾将谏以观之乃言于公曰夫大子君之贰也而帅下军无乃不可乎公曰下军上军之贰也寡人在上申生在下不亦可乎士蒍对曰下不可以贰上公曰何故对曰贰若体焉上下左右以相心目用而不倦身之利也上贰代举下贰代履周旋变动以役心目故防治事以制百物若下摄上与上摄下周旋不变以违心目其反为物用也何事能治故古之为军也军有左右阙従补之成而不知是以寡败若以下贰上阙而不变败弗能补也变非声章弗能移也声章过数则有衅有衅则敌入敌入而凶救败不暇谁能敌敌之如志国之忧也可以陵小难以征大君其圗之公曰寡人有子而制焉非子之忧也对曰夫大子国之栋也栋成乃制之不亦危乎公曰轻其所任虽危何害士蒍出语人曰大子不得立矣改其制而不患其难轻其任而不忧其危君有异心又焉得立行之克也将以害之若其不克其因以辠之虽克与不无所避辠与其勤而不入不如逃之君得其欲大子逺死且有令名为吴大伯不亦可乎大子闻之曰子舆之为我谋忠矣然吾闻之为人子者患不従不患无名为人臣者患不勤不患无禄今我不才而得勤与従又何求焉焉能及吴大伯乎大子遂行克霍而反谗言弥兴
　　左传【二年】晋侯使大子申生伐东山臯落氏里克谏曰大子奉冢祀社稷之粢盛以朝夕视君膳者也故曰冡子君行则守有守则从従曰抚军守曰监国古之制也夫帅师専行谋誓军旅君与国政之所圗也非大子之事也师在制命而已禀命则不威専命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见大子大子曰吾其废乎对曰告之以临民教之以军旅不共是惧何故废乎且子惧不孝无惧弗得立脩已而不责人则免于难大子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要逺灾亲以无灾又何患焉狐突叹曰时事之徴也衣身之章也佩衷之旗也故敬其事则命以始服其身则衣之纯用其衷则佩之度今命以时防閟其事也衣之尨服逺其躬也佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之大子将战狐突谏曰不可昔辛伯谂周桓公云内宠竝后外宠二政嬖子配适大都耦国乱之本也周公弗従故及于难今乱本成矣立可必乎孝而安民子其圗之与其危身以速罪也
　　国语优施教骊姬夜半而泣谓公曰吾闻申生甚好仁而彊甚寛恵而慈于民皆有所行之今谓君惑于我必乱国夫无乃以国故而行彊于君君未终命而不没君其若之何盇杀我无以一妾乱百姓公曰夫岂恵其民而不恵于其父乎骊姬曰妾亦惧矣吾闻之外人之言曰为仁与为国不同为仁者爱亲之谓仁为国者利国之谓仁故长民者无亲众以为亲茍众利而百姓龢岂能惮君以众故不敢爱亲众况厚之彼将恶始而美终以晚盖者也凡民利是生杀君而厚利众众孰沮之杀亲无恶于人人孰去之苟交利而得宠志行而众説欲其甚矣孰不惑焉虽欲爱君惑不释也今夫以君为纣若纣有良子而先丧纣无章其恶而厚其败钧之死也无必假手于武王而其世不废祀至于今吾岂知纣之善不哉君欲勿恤其可乎若大难至而恤之其何及矣公惧曰若何而可骊姬曰君盇老而授之政彼得政而行其欲得其所索乃其释君且君其圗之自桓叔以来孰能爱亲唯无亲故能兼翼公曰不可与政我以武与威是以临诸侯未没而亡政不可谓武有子而不胜不可谓威我授之政诸侯必絶能絶于我必能害我失政而害国不可忍也尔勿忧吾将圗之骊姬曰以臯落翟之朝夕苛我边鄙使无日以牧田野君之仓廪固不实又恐削封疆君盇使之伐翟以观其果于众也与众之信辑睦焉若不胜翟虽济其辠可也若胜翟则善用众矣求必益广乃可厚圗也且夫胜翟诸侯惊惧吾边鄙不儆仓廪盈四邻服封疆信君得其赖又知可不其利多矣君其圗之公説是故使申生伐东山衣之偏裻之衣佩之金玦仆人賛闻之曰大子殆哉君赐之竒竒生怪怪生无常无常不立使之出征先以观之故告之以离心而示之以坚忍之权则必恶其心而害其身矣恶其心必内险之害其身必外危之危自中起难哉且是衣也狂夫阻之衣也其言曰尽敌而反虽尽敌其若内谗何申生胜翟而反谗言作于中君子曰知防【○骊姬巧舌如簧然言益巧而情益露非谗者之工自聼者之昧也】　十七年冬公使大子伐东山里克諌曰臣闻臯落氏将战君其释申生也公曰行也对曰非故也君行大子居以监国也君行大子従以抚军也今君居大子行未有此也公曰非子之所知也寡人闻之立大子之道三身钧以年年同以爱爱疑决之以卜筮子无谋吾父子之间吾以此观之公不説里克见大子大子曰君赐我偏衣金玦何也里克曰孺子惧乎衣躬之偏而握金玦令不偷矣孺子何惧夫为人子者惧不孝不惧不得且吾闻之敬贤于请孺子勉之乎君子曰善处父子之间矣大子遂行狐突御戎先友为右衣偏衣而佩金玦出而告先友曰君与我此何也先友曰中分而金玦之权在此行也孺子勉之狐突叹曰以尨衣纯而玦之以金铣者寒甚矣胡可恃也虽勉之敌其可尽乎先友曰衣躬之偏握兵之要在此行也勉之而已矣偏躬无慝兵要逺灾亲以无灾又何患焉至于稷桑翟人出逆申生欲战狐突諌曰不可突闻之国君好艾大夫殆好内适子殆社稷危若恵于父而逺于死恵于众而利社稷其可以圗之乎况其危身于翟以起谗于内也申生曰不可君之使我非欢也抑欲测吾心也是故赐我竒服而告我权又有甘言焉言之大甘其中必苦譛在中矣君故生心虽蝎譛焉避之不若战也不战而反我辠滋厚我战虽死犹有令名焉果战败翟于稷桑而反谗言益起狐突杜门不出君子曰善深谋【韩非子狐突曰国君好内则大子危好外则相室危　纪年献公十九年公命瑕父吕甥邑于国都】
　　史记献公私谓骊姬曰吾欲废太子以奚齐代之骊姬泣曰太子之立诸侯皆已知之而数将兵百姓附之奈何以贱妾之故废适立庶君必行之妾自杀也骊姬佯誉太子而隂令人譛恶太子而欲立其子
　　诗采苓采苓首阳之巅人之为言茍亦无信舍旃舍旃茍亦无然人之为言胡得焉采苦采苦首阳之下人之为言茍亦无与舍旃舍旃茍亦无然人之为言胡得焉采葑采葑首阳之东人之为言茍亦无従舍旃舍旃苟亦无然人之为言胡得焉【诗序采苓刺晋献公也献公好聼谗焉】
　　左传【僖公四年】初晋献公欲以骊姬为夫人卜之不吉筮之吉公曰従筮卜人曰筮短长不如从长且其曰専之渝攘公之羭一薫一莸十年尚犹有臭必不可弗聼立之生奚齐其娣生卓子及将立奚齐既与中大夫成谋姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原款或谓大子子辞君必辩焉大子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我十二月戊申缢于新城姬遂譛二公子曰皆知之重耳奔蒲夷吾奔屈
　　国语反自稷桑防五年骊姬谓公曰吾闻申生之谋愈深日吾固告君曰得众众弗利焉能胜翟今矜翟之善其志益广狐突不顺故不出吾闻之申生甚好信而彊又失言于众矣虽欲有众将责焉言不可食众不可弭是以深谋君若不圗难将至矣公曰吾不忘也抑未有以致辠焉骊姬告优施曰君既许我杀大子而立奚齐矣吾难里克奈何优施曰吾来里克一日而已子为我具特羊之飨吾以従之饮酒我优也言无邮骊姬许诺乃具使优施饮里克酒中饮优施起舞谓里克妻曰主孟啗我我教兹暇豫事君乃歌曰暇豫之吾吾不如鸟乌人皆集于苑已独集于枯里克笑曰何谓苑何谓枯优施曰其母为夫人其子为君可不谓苑乎其母既死其子又有谤可不谓枯乎枯且有伤优施出里克辟奠不飱而寝夜半召优施曰曩而言戯乎抑有所闻之乎曰然君既许骊姬杀大子而立奚齐谋既成矣里克曰吾秉君以杀大子吾不忍通复故交吾不敢中立其免乎优施曰免旦而里克见丕郑曰夫史苏之言将及矣优施告我君谋成矣将立奚齐丕郑曰子谓何曰吾对以中立丕郑曰惜也不如曰不信以疏之亦固大子以携之多为之故以变其志志少疏乃可闲也今子曰中立况固其谋彼有成矣难以得闲里克曰往言不可及且人中心唯无忌之何可败也子将何如丕郑曰我无心是故事君者君为我心制不在我里克曰杀君以为亷长防以骄心因骄以制人家吾不敢抑挠志以従君为废人以自利也利方以求成人吾不能将伏也明日称疾不朝三旬难乃成骊姬以君命命申生曰今夕君梦见齐姜必速祠而归福申生许诺乃祭于曲沃归福于绛公田骊姬受福乃寘鸩于酒置堇于肉公至召申生献公祭之地地坟申生恐而出骊姬与犬肉犬毙饮小臣酒亦毙公命杀杜原款申生奔新城杜原款将死使小臣圉告于申生曰款也不才寡知不敏不能教导以至于死不能深知君之心度弃宠求广土而窜伏焉小心狷介不敢行也是以言至而无所讼之故陷于大难乃逮于谗然款也不敢爱死唯与谗人均是恶也吾闻君子不去情不反谗谗行身死可也犹有令名焉死不迁情彊也守情説父孝也杀身以成志仁也死不忘君敬也孺子勉之死必遗爱死民之思不亦可乎申生许诺人谓申生曰非子之辠何不去乎申生曰不可去而辠释必归于君是恶君也章父之恶而笑诸侯吾谁鄊而入内困扵父母外困于诸侯是重困也弃君去辠是逃死也吾闻之仁不恶君知不重困勇不逃死若辠不释去而必重去而辠重不知逃死而恶君不仁有辠不死无勇去而厚恶恶不可重死不可避吾将伏以俟命骊姬见申生而哭之曰有父忍之况国人乎忍父而求好人人孰好之杀父以求利人人孰利之皆民之所恶也难以长生骊姬申生乃雉经于新城之庙将死乃使猛足言于狐突曰申生有辠不聼伯氏以至于死申生不敢爱其死虽然吾君老矣国家多难伯氏不出奈吾君何伯氏茍出而圗吾君申生受赐以至于死虽死何悔是以諡为共君骊姬既杀太子申生又譛二公子曰重耳夷吾与知共君之事公令奄楚刺重耳重耳逃于翟令贾华刺夷吾夷吾逃于梁尽逐羣公子乃立奚齐焉始为令国无公族焉
　　礼记晋献公将杀其世子申生公子重耳谓之曰子盖言子之志于公乎世子曰不可君安骊姬是我伤公之心也曰然则盖行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而圗吾君伯氏茍出而圗吾君申生受赐而死再拜稽首乃是以为恭世子也【○檀弓　説苑狐突乃复事献公三年献公防狐突辞于诸大夫曰突受太子之诏今事终矣与其乆生乱世也不若死而报太子乃归自杀○据左传懐公立乃杀狐突】
　　左传【五年】晋侯使以杀大子申生之故来告【公羊传曷为直称晋侯以杀杀世子母弟直称君者甚之也谷梁传曰晋侯厈杀恶晋侯也】　初晋侯使士蒍为二公子筑蒲与屈不慎寘薪焉夷吾诉之公使让之士蒍稽首而对曰臣闻之无丧而慼忧必雠焉无戎而城雠必保焉宼雠之保又何慎焉守官废命不敬固雠之保不忠失忠与敬何以事君诗云懐徳惟寜宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适従及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟　六年春晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁【国语二十二年公子重耳出亡及柏谷卜适齐楚狐偃曰无卜焉夫齐楚道逺而望大不可以困往道逺难通望大难赱困往多悔困且多悔不可以走望若以偃之虑其翟乎夫翟近晋而不通愚陋而多怨赱之易逹不通可以窜恶多怨可以共忧今若休忧于翟以观晋国且以监诸侯之为其无不成乃遂之翟防一年公子夷吾亦出奔曰盇従吾兄窜于翟乎冀芮曰不可后出同走不免于辠且夫偕出偕入难聚居异情恶不若走梁梁近于秦秦亲吾君吾君老矣子往骊姬惧必援于秦以吾存也且必告悔告悔是吾免也乃遂之梁居二年骊姬使奄楚以环释言四年复为君八年】晋里克帅师梁由靡御虢射为右以败狄于采桑
　　梁由靡曰狄无耻从之必大克里克曰惧之而已无速众狄虢射曰期年狄必至示之弱矣夏狄伐晋报采桑之役也复期月【史记晋伐翟翟以重耳故亦撃晋扵齧桑晋兵解而去当此时晋疆西有河西与秦接境北边　九翟东至河内　　年】九月晋献公防里克丕郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉齐侯以诸侯之师伐晋及髙梁而还讨晋乱也令不及鲁故不书【公羊传此未逾年之君其言弑其君之子奚齐何杀未逾年君之号也　谷梁传其君之子云者国人不子也国人不子何也不正其杀世子申生而立之也　春秋繁露难晋事者曰春秋之法未逾年之君称子盖人心之正也至里克杀奚齐避此正辞而称君之子何也曰所闻诗无逹话易无逹言春秋无逹辞従变従义而一以奉人仁录其同姓之祸固宜异操晋春秋之同姓也骊姬一谋而三君死之天下所共痛也夲其所为为之者蔽于所欲得位而不见其难也春秋疾其所蔽故去其正辞徒言君之子而已若谓奚齐曰嘻嘻为大国君之子富贵足矣何以兄之位为欲居之以至此乎云尔录所痛之辞也故痛之中有痛无罪而受其死者申生奚齐卓子是也恶之中有恶者已立之已杀之不得如他臣之弑君者齐公子商人是也故晋祸痛而齐祸重春秋伤痛而较重是以存晋子共立之辞与齐子成君之号详见之也　列女传乃戮骊姬鞭而杀之】
　　公羊传及者何累也弑君多矣舍此无累者乎曰有孔父仇牧皆累也舍孔父仇牧无累者乎曰有有则此何以书贤也何贤乎荀息荀息可谓不食其言矣其不食其言奈何奚齐卓子者骊姬之子也荀息傅焉骊姬者国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息曰君杀正而立不正废长而立防如之何愿与子虑之荀息曰君甞讯臣矣臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息可谓不食其言矣【谷梁传以尊及卑也荀息闲也　国语二十六年献公防里克将杀奚齐先告荀息曰三公子之徒将杀孺子子将如何荀息曰死吾君而杀其孤吾有死而已吾蔑従之矣里克曰子死孺子立死不亦可乎子死孺子废焉用死哉荀息曰昔君问臣事君于我我对以忠贞君曰何谓也我对曰可以利公室力有所能无不为忠也葬死者养生者死人复生不悔生人不愧贞也吾言既往矣岂能欲行吾言而又爱吾身乎虽死焉辟之里克告丕郑曰三公子之徒将杀孺子子将何如丕郑曰荀息谓何对曰荀息曰死之丕郑曰子勉之夫二国士之所圗无不遂也我为子行之子帅七舆大夫以待我我交翟以动之援秦以揺之立其薄者可以得重赂厚者可使无入国谁之国也里克曰不可克闻之夫义者利之足也贪者怨之本也废义则利不立厚贪则怨生夫孺子岂获辠于民将以骊姬之惑蛊君而诬国人谗羣公子而夺之利使君迷乱信而亡之杀无辠以为诸侯笑使百姓莫不有藏恶于其心中恐其如壅大川溃而不可救御也是故将杀奚齐而立公子之在外者以定民弭忧于诸侯且为援庶防曰诸侯义而抚之百姓欣而奉之国可以固今杀君而赖其富贪且反义贪则民怨反义则富不为赖赖富而民怨乱国而身殆惧为诸侯载不可常也丕郑许诺于是杀奚齐卓子及骊姬而请君于秦既杀奚齐茍息将死之人曰不如立其弟而辅之荀息立卓子里克又杀卓子荀息死之君子曰不食其言矣】
　　左传晋郤芮使夷吾重赂秦以求入曰人实有国我何爱焉入而能民土于何有従之
　　国语既杀奚齐卓子里克及丕郑使屠岸夷告公子重耳于翟曰国乱民扰得国在乱治民在扰子盇入乎吾请为子鉥重耳告舅犯曰里克欲纳我舅犯曰不可夫坚树在始始不固夲终必槁落夫长国者唯知哀乐喜怒之节是以导民不哀丧而求国难因乱以入殆以丧得国则必乐防乐丧必哀生因乱以入则必喜乱喜乱必怠徳是哀乐喜怒之节易也何以导民民不我导谁长重耳曰非防谁代非乱谁纳我舅犯曰偃也闻之防乱有小大大丧大乱之剡也不可犯也父母死为大丧谗在兄弟为大乱今适当之是故难公子重耳出见使者曰子恵頋亡人重耳父生不得供备洒埽之臣死又不敢莅防以重其辠且辱大夫敢辞夫固国者在亲众而善邻在因民而顺之茍众所利邻国之所立大夫其従之重耳不敢违吕甥及郤称亦使蒲城午告公子夷吾于梁曰子厚赂秦人以求入吾主子夷吾告冀芮曰吕甥欲纳我冀芮曰子勉之国乱民扰大夫无常不可失也非乱何入非危何安幸茍君之子唯其索之方乱以扰孰适御我大夫无常苟众所置孰能勿从子盇尽国以赂外内无爱虚以求入既入而后圗聚公子夷吾出见使者再拜稽首许诺吕甥出告大夫曰君死自立则不敢乆则恐诸侯之谋径召君于外也则民各有心恐厚乱盇请君于秦乎大夫许诺乃使梁由靡告于秦穆公曰天降祸于晋国谗言繁兴延及寡君使寡君之绍续昆裔隐悼播越托在草莽未有所依又重之以寡君之不禄防乱竝臻以君之灵鬼神降衷辠人克伏其辜羣臣莫敢寜防将待君命君若頋社稷不忘先君之好辱收其逋迁裔胄而建立之以主其祭祀且填抚其国家及其民人虽四邻诸侯之闻之也其谁不儆惧于君之威而欣喜于君之徳终君之重爱受君之重况而羣臣受其大徳晋国其谁非君之羣臣也秦穆公许诺反使者乃召大夫子眀及公孙枝曰夫晋国之乱吾谁使先若夫二公子而立之以为朝夕之急大夫子眀曰君使挚也挚敏且知礼敬以知防敏能窜谋知礼可使敬不队命微知可不君其使之乃使公子挚吊公子重耳于翟曰寡君使挚吊公子之忧又重之以防寡人闻之得国常于防失国常于防时不可失丧不可乆公子其圗之重耳告舅犯舅犯曰不可亡人无亲信仁以为亲是故置之者不殆父死在堂而求利人孰仁我人实有之我以徼幸人孰信我不仁不信将何以长利公子重耳出见使者曰君恵吊亡臣又重有命重耳身亡父死不得与于哭泣之位又何敢有它志以辱君义再拜不稽首起而哭而不私公子挚吊公子夷吾于梁如吊公子重耳之命夷吾告冀芮曰秦人勤我矣冀芮曰公子勉之亡人无狷洁狷洁不行重赂配徳公子尽之无爱财人实有之我以徼幸不亦可乎公子夷吾出见使者再拜稽首起而不哭而私于公子挚曰中大夫里克与我矣吾命之以汾阳之田百万嬖大夫丕郑与我矣吾命之以负葵之田七十万君茍辅我蔑天命矣吾必遂矣亡人苟入埽除宗庙定社稷亡人何国之与有君实有郡县且入河外列城五岂谓君无有亦为君之东防津梁之上无有难急也亡人之所懐挟婴瓖以望君之尘垢者黄金四十镒白玉之珩六双不敢当公子请纳之左右公子挚反致命穆公穆公曰吾与公子重耳重耳仁再拜不稽首不没为后也起而哭爱其父也而不私不没于利也公子挚曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进臣闻之仁有置武有置仁置徳武置服是故先置公子夷吾是为恵公
　　礼记晋献公之防秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中防亦不可乆也时亦不可失也孺子其圗之以告舅犯舅犯曰孺子其辞焉防人无寳仁亲以为寳父死之谓何又因以为利而天下其孰能説之孺子其辞焉公子重耳对客曰君恵吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【○檀弓】左传齐隰朋帅师防秦师纳晋恵公秦伯谓郤芮曰公子谁恃对曰臣闻亡人无党有党必有雠夷吾弱不好弄能鬬不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僣不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也【国语穆公问冀芮曰公子谁恃于晋对曰臣闻之亡人无党有党必有雠夷吾之少也不好戏弄不过所复怒不及色及其长也弗改是故出亡无恶于国而众安之不然夷吾不佞其谁能恃乎君子　十曰善以微劝　　年】夏四月周公忌父王子党防齐隰朋立晋侯晋侯杀里克以説将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死于是丕郑聘于秦且谢缓赂故不及公羊传里克弑二君则曷为不以讨贼之辞言之恵公之大夫也然则孰立恵公里克也里克弑奚齐卓子逆恵公而入里克立公则恵公曷为杀之恵公曰尔既杀夫二孺子矣又将圗寡人为尔君者不亦病乎于是杀之然则曷为不言恵公之入晋之不言出入者踊为文公讳也齐小白入于齐则曷为不为桓公讳桓公之享国也长美见乎天下故不为之讳夲恶也文公之享国也短美未见乎天下故为之讳夲恶也
　　谷梁传称国以杀罪累上也里克弑二君与一大夫其以累上之辞言之何也其杀之不以其罪也其杀之不以其罪奈何里克所为弑者为重耳也夷吾曰是又将杀我乎故杀之不以其罪也其为重耳弑奈何晋献公伐虢得丽姬献公私之有二子长曰奚齐稚曰卓子丽姬欲为乱故谓君曰吾夜者梦夫人趋而来曰吾苦畏胡不使大夫将卫士而卫冢乎公曰孰可使曰臣莫尊于世子则世子可故君谓世子曰丽姬梦夫人趋而来曰吾苦畏女其将卫士而往卫冢乎世子曰敬诺筑宫宫成丽姬又曰吾夜者梦夫人趋而来曰吾苦饥世子之宫已成则何为不使祠也故献公谓世子曰其祠世子祠已祠致福于君君田而不在丽姬以酖为酒药脯以毒献公田来丽姬曰世子以祠故致福于君君将食丽姬跪曰食自外来者不可不试也覆酒于地而地贲以脯与犬犬死丽姬下堂而啼呼曰天乎天乎国子之国也子何迟于为君君喟然叹曰吾与女未有过切是何与我之深也使人谓世子曰尔其圗之世子之傅里克谓世子曰入自眀入自眀则可以生不入自明则不可以生世子曰吾君已老矣已昏矣吾若此而入自眀则丽姬必死丽姬死则吾君不安所以使吾君不安者吾不若自死吾寜自杀以安吾君以重耳为寄矣刎脰而死故里克所为弑者为重耳也夷吾曰是又将杀我也【○事与人多讹异而文如珠圎】
　　国语恵公入而背内外之赂舆人诵之曰佞之见佞果丧其田诈之见诈果防其赂得国而狃终逢其咎丧田不惩祸乱其兴既里克死祸公陨于韩郭偃曰善哉夫众口祸福之门也是以君子省众而动监戒而谋谋度而行故无不济内谋外度考省不倦日考而习戒备毕矣　恵公既杀里克而悔之曰芮也使寡人过杀我社稷之镇郭偃闻之曰不谋而谏者冀芮也不圗而杀者君也不谋而谏不忠不圗而杀不祥不忠受君之罚不祥罹天之祸受君之罚死戮罹天之祸无后志道者勿忘将及矣及文公入秦人杀冀芮而施之
　　左传晋侯改葬共大子秋狐突适下国遇大子大子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其圗之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩【史记儿乃謡曰恭太子更矣后十四年晋亦不昌昌乃在兄】
　　国语恵公即位出共世子而改葬之臭逹于外国人诵之曰贞之无报也孰是人斯而有是臭也贞为不听信为不诚国斯无刑媮居幸生不更厥贞大命其倾威兮懐兮各聚尔有以待所归兮猗兮违兮心之哀兮嵗之二七其靡有微兮若翟公子吾是之依兮镇抚国家为王妃兮郭偃曰甚哉善之难也君改葬共君以为荣也而恶滋章夫人美于中必播于外而越于民民实戴之恶亦如之故行不可不慎也必或知之十四年君之冢嗣其替乎其数告于民矣公子重耳其入乎其兆于民矣若入必伯诸侯以见天子其光耿于民矣数言之纪也意之术也光明之燿也纪言以叙之述意以导之眀燿以炤之不至何待欲先导者行乎将至矣左传防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣冬秦伯使泠至报问且召三子郤芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祁皆里防之党也防豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君【史记使邳郑谢秦曰始夷吾以河西地许君今幸得入立大臣曰地者先君之地君亡在外何以得擅许秦者寡人许之弗能得故谢秦邳郑使秦闻里克诛乃説秦缪公曰吕省郤称冀芮实为不従若重赂与谋出晋君入重耳事必就秦缪公许之使人与归报晋厚赂三子三子曰币厚言甘此必邳郑卖我于秦遂杀邳郑及里克邳郑之党七舆大夫邳郑子豹奔秦言伐晋缪公弗听　国语恵公即位乃背秦赂使丕郑聘于秦且谢之而杀里克曰子杀二君与一大夫为子君者不亦难乎丕郑如秦谢缓赂乃谓穆公曰君厚问以召吕甥郤称冀芮而止之以师奉公子重耳臣之属内作晋君必出穆公使泠至报问且召三大夫郑也与客将事冀芮曰郑之使薄而报厚其言我于秦也必使诱我弗杀必作难是故杀丕郑及七舆大夫共华贾华叔坚骓歂累虎特宫山祁皆里丕之党也丕豹出奔秦丕郑之自秦反也而闻里克死见共华曰可以入乎共华曰二三子皆在而不及子使于秦可防丕郑入君杀之共赐谓共华曰子行乎其及也共华曰夫子之入吾谋也将待及赐曰孰知之共华曰不可知而背之不信谋而困人不知困而不死无勇任大恶三行将安入子其行矣我姑待死丕郑之子曰豹出奔秦谓穆公曰晋君大失其众背君赂杀里克而忌处者众固不説今又杀臣之父及七舆大夫此其党半国矣君若伐之其君必出穆公曰失众安能杀人且夫祸唯无毙足者不处防者不足胜败若化以祸为违孰能出君尔俟我】　十一年春晋侯使以防郑之乱来告【谷梁传称国以杀罪累上也】　天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世
　　国语襄王使召公过及内史过赐晋恵公命吕甥郤芮相晋侯不敬晋侯执玉卑拜不稽首内史过归以告王曰晋不亡其君必无后且吕郤将不免王曰何故对曰夏书有之曰众非元后何戴后非众无与守邦在汤曰余一人有辠无以万夫万夫有辠在余一人在盘庚曰国之臧则维女众国之不臧则维余一人是有逸罚如是则长众使民不可不慎也民之所急在于大事先王知大事之必以众济也故祓除其心以龢恵民考中度衷以涖之昭眀物则以训之制义庶孚以行之祓除其心精也考中度衷忠也昭眀物则礼也制义庶孚信也然则长众使民之道非精不龢非忠不立非礼不顺非信不行今晋侯即位而背外内之赂虐其防者弃其信也不敬王命弃其礼也施其所恶弃其忠也以恶实心弃其精也四者皆弃则逺不至而近不龢矣将何以守国古者先王既有天下又崇立上帝眀神而敬事之于是乎有朝日夕月以教民事君诸侯春秋受职于王以临其民大夫士日恪位箸以儆其官庶人工商各守其业以共其上犹恐有队失也故为车服旗章以旌之为挚币瑞节以镇之为班爵贵贱以列之为令闻嘉誉以声之犹有散迁解慢而箸在刑辟流在裔土于是乎有夷蛮之国有斧刀墨之民而况可以淫纵其身乎夫晋侯非嗣也而得其位亹亹怵惕保任戒惧犹曰未也若将广其心而逺其邻陵其民而卑其上将何以固守夫执玉卑替其挚也拜不稽首诬其王也替挚无镇诬王无民夫天事恒象任重享大者必速及故晋侯诬王人亦将诬之欲替其镇人亦将替之大臣享其禄弗谏而阿之亦必及焉襄王三年而立晋侯八年而陨于韩十六年而晋人杀懐公无胄秦人杀子金子公左传【十三年】冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役　【十四年】冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于宼不如勿与庆郑曰背施幸灾民所弃也近犹雠之况怨敌乎弗听退曰君其悔是哉【国语晋饥乞籴于秦丕豹曰晋君无礼于君众莫不知往年有难今又荐饥已失人又失天其殃也多矣君其伐之勿予籴公曰寡人其君是恶其民何辠天殃流行国家代有补乏饥道也不可以废道于天下谓公孙枝曰予之乎公孙枝曰君有施于晋君晋君无施于其众今旱而聼于君其天道也君若弗予而天予之茍众不説其君之不报也则有辞矣不如予之以説其众众説必咎其君其君不聼然后诛焉虽欲御我谁与是故泛舟于河归籴于晋秦饥公令河上输之粟虢射曰弗予赂地而予之籴无损于怨而厚于宼不若勿予公曰然庆郑曰不可已頼其地而又爱其实忘善而背徳虽我必击之弗予必击我公曰非郑之所知也遂不予　史记晋旱来请粟于是用百里傒公孙支言防与之粟以船漕车转自雍相望至绛十四年秦饥请粟于晋晋君谋之羣臣虢射　十五曰因其饥伐之可有大功晋君従之　　年】晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋卜徒父筮之吉渉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待三败及韩晋侯谓庆郑曰宼深矣若之何对曰君实深之可若何公曰不孙卜右庆郑吉弗使歩扬御戎家仆徒为右乘小驷郑入也庆郑曰古者大事必乘其产生其水土而知其人心安其教训而服习其道唯所纳之无不如志今乘异产以従戎事及惧而变将与人易乱气狡愤隂血周作张胍偾兴外彊中干进退不可周旋不能君必悔之弗听九月晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而无报是以来也今又撃之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也茍列定矣敢不承命韩简退曰吾幸而得囚壬戍战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首防舍従之秦伯使辞焉曰二三子何其慼也寡人之従君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以大子防与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而防归焉用之大夫其何有焉且晋人慼忧以重我天地以要我不圗晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其大子必得大成晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平【国语六年秦嵗定帅师防晋至于韩公谓庆郑曰秦宼深矣奈何庆郑曰君深其怨能浅其宼乎非郑之所知也君其讯射也公曰舅所病也右庆郑吉公曰郑也不孙以家仆徒为右歩杨御戎梁由靡御韩简虢射为右以承公公御秦师令韩简视师曰师少于我鬬士众公曰何故简曰以君之出也防已入也烦已饥食其籴三施而无报故来今又击之秦莫不愠晋莫不怠鬬士是故众公曰然我今不击归必狃一夫不可狃况国乎公令韩简挑战曰昔君之恵寡人未之敢忘寡人有众防合之弗能离也君若还寡人之愿也君若不还寡人将无所避穆公衡雕戈出见使者曰昔君之未入寡人之忧也君入而列未成寡人未敢忘今君既定而列成君其整列寡人将身见客还公孙枝进諌曰昔君之不纳公子重耳而纳晋君是君之不置徳而置服也置而不遂撃而不胜其若为诸侯笑何君盇待之乎穆公曰然昔吾之不纳公子重耳而纳晋君是不置徳而置服也然公子重耳实不肻吾又奚言哉杀其内主背其外赂彼塞我施若无天乎云若有天吾必胜之君辑大夫就车君鼔而进之晋师溃戎马泞而止公号郑曰载我庆郑曰忘善而背徳又废吉卜何我之载郑之车不足以辱君避也梁由靡御韩简辂秦公将止之庆郑曰释来救君亦不克救遂止于秦穆公归至于王城合大夫而谋曰杀晋君与逐出之与以归与复之孰利公子絷曰杀之利逐之恐构诸侯以归则国家多慝复之则君臣合作恐为君忧不若杀之公孙枝曰不可耻大国之士于中原又杀其君以重之子思报父之仇臣思报君之雠虽微秦国天下孰不患公子絷曰吾岂将徒杀之吾将以公子重耳代之晋君之无道莫不闻公子重耳之仁莫不知我胜大国武也杀无道而立有道仁也胜无后害知也公孙枝曰耻一国之士又曰余纳有道以临汝无乃不可乎若不可必为诸侯笑战而笑诸侯不可谓武杀其弟而立其兄兄徳我而忘其亲不可谓仁若勿忘是再施而不遂也不可谓知君曰然则若何公孙枝曰不若以归以要晋国之成复其君而质其适子使子代父处秦国可以无害是故归恵公而质子圉秦始知河东之政　公羊传此偏战也何以不言师败绩君获不言师败绩也　谷梁传韩之战晋侯失民矣以其民未败而君获也】
　　史记十五年兴兵将攻秦缪公发兵使丕豹将自往撃之九月壬戍与晋恵公夷吾合战于韩地晋君弃其军与秦争利还而马騺缪公与麾下驰追之不能得晋君反为晋军所围晋撃缪公缪公伤于是岐下食善马者三百人驰冐晋军晋军解围遂脱缪公而反生得晋君初缪公亡善马岐下野人共得而食之者三百余人吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦撃晋皆求従从而见缪公窘亦皆推锋争死以报食马之徳于是缪公虏晋君以归令于国斋宿吾将以晋君祠上帝周天子闻之曰晋我同姓为请晋君夷吾姊亦为缪公夫人夫人闻之乃衰绖跣曰妾兄弟不能相救以辱君命缪公曰我得晋君以为防今天子为请夫人是忧乃与晋君盟许归之
　　吕氏春秋昔者秦缪公乘马而车为败右服失而埜人取之见埜人方将食之于岐山之阳缪公叹曰食骏马之肉而不还饮酒余恐其伤女也于是徧饮而去防一年为韩原之战晋人已环缪公之车矣晋梁由靡已扣缪公之左骖矣晋恵公之右路石奋投而撃缪公之甲中之者已六札矣埜人之甞食马肉于岐山之阳者三百有余人毕力为缪公疾鬬于车下遂大克晋反获恵公以归此诗之所谓曰君君子则正以行其徳君贱人则寛以尽其力者也人主其胡可以无务行徳人爱人乎爱人则民亲其上民亲其上则皆乐为其君死矣【○危急之状善为形容】
　　左传晋侯使郤乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧恵之至也将若君何众曰何为而可对曰征缮以辅孺子诸侯闻之防君有君羣臣辑睦甲兵益多好我者劝恶我者惧庶有益乎众説晋于是乎作州兵初晋献公筮嫁伯姬于秦遇归妹之睽史苏占之曰不吉其曰士刲羊亦无也女承筐亦无贶也西邻责言不可偿也归妹之暌犹无相也震之离亦离之震为雷为火为嬴败姬车説其輹火焚其旗不利行师败于宗邱归妹睽孤宼张之弧侄其从姑六年其逋逃归其国而弃其家眀年其死于髙梁之虚及恵公在秦曰先君若従史苏之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史苏是占勿従何益诗曰下民之孽匪降自天僔沓背憎职竞由人十月晋隂饴甥防秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠寜事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰防君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是嵗晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征晋河东置官司焉【国语公在秦三月闻秦将成乃使郤乞告吕甥吕甥教之言令国人于朝曰君使乞告二三子曰秦将归寡人寡人不足以辱社稷二三子其改置以代圉也且赏以説众众皆哭马作辕田吕甥致众而告之曰吾君慙焉其亡之不恤而羣臣是忧不亦恵乎君犹在外若何众曰何为而可吕甥曰以韩之病兵甲尽矣若征缮以辅孺子以为君援虽四邻之闻之也防君有君羣臣辑睦兵甲益多好我者劝恶我者惧庶有益乎众皆説焉作州兵吕甥逆君于秦穆公讯之曰晋国龢乎对曰不龢公曰何故对曰其小人不念其君之辠而悼其父兄子弟之死防者不惮征缮以立孺子曰必报吾雠寜事齐楚齐楚又交辅之其君子思其君且知其辠曰必事秦有死无它故不龢比其龢之而来故乆公曰而无来吾固将归君国谓君何对曰小人曰不免君子则不公曰何故对曰小人忌而不思愿従其君而与报秦是故云其君子则不曰吾君之入也君之也防纳之则能执之防执之则防释之徳莫厚焉恵莫大焉纳而不遂废而不起以徳为怨君其不然秦君曰然乃改馆晋君馈七牢焉公未至蛾晳谓庆郑曰君之止子之辠也今君将来子何俟郑曰郑也闻之曰军败死之将止死之二者不行又重之以误人而防其君有大辠三将安适君若来将待刑以快君志君若不来将独伐秦不得君必死之此所待也臣得其志而使君瞢是犯也君行犯犹失其国而况臣乎公至于绛郊闻庆郑止使家仆徒召之曰郑也有辠犹在乎庆郑曰臣怨君始入而报徳不降降而聼谏不战战而用良不败既败而诛又失有辠不可以封国臣是以待即刑以成君政君曰刑之郑曰下有直言臣之行也上有直刑君之明也臣行君眀国之利也君虽弗行必自杀也蛾晳谏曰臣闻之奔刑之臣不若教之以报雠君盇赦之以报于秦梁由靡曰不可我能行之秦岂不防且战不胜而报之以贼不武出战不克入防不安不知成而反之不信失刑乱政不威出不防用入不能治败国且杀孺子不若刑之君曰斩郑无使自杀家仆徒曰有君不忌有臣死刑其闻贤于刑之梁由靡曰夫君政刑是以治民不闻命而擅进犯政也快意防君犯刑也郑也贼而乱国不可失也且战而自而自杀臣得其志君失其刑后不可用也君命司马説刑之司马説进三军之士而数郑曰夫韩之曰失次犯令死将止不面夷死伪言误众死今郑失次犯令而辠一也郑擅进而辠二也女误梁由靡使失秦公而辠三也君亲止女不面夷而辠四也郑也就刑郑曰説三军之士皆在有人防坐待刑而不防面夷趣行事乎丁丑斩郑乃入绛十五年恵公防懐公立秦乃召重耳于楚而纳之晋人杀懐公于高梁而授重耳实为文公○左传其辞简国语　十六其辞繁是左国优劣之分也　　年】秋狄侵晋取狐厨受铎渉汾及昆都因晋败也　【十七年】夏晋太子圉为质于秦秦归河东而妻之恵公之在梁也梁伯妻之梁嬴孕过期招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉　【二十二年】晋大子圉为质于秦将逃归谓嬴氏曰与子归乎对曰子晋大子而辱于秦子之欲归不亦宜乎寡君之使婢子侍执巾栉以固子也従子而归弃君命也不敢従亦不敢言遂逃归　【二十三年】九月晋恵公防懐公命无从亡人期期而不至无赦狐突之子毛及偃従重耳在秦弗召冬懐公执狐突曰子来则免对曰子之防仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之眀也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大眀服已则不眀而杀人以逞不亦难乎民不见徳而唯戮是闻其何后之有


　　绎史卷五十一上
&lt;史部,纪事本末类,绎史&gt;
　　钦定四库全书
　　绎史卷五十一下　　　灵壁县知县马骕撰晋文公霸业【下　襄公霸附】
　　史记晋文公重耳晋献公之子也自少好士年十七有贤士五人曰赵衰狐偃咎犯文公舅也贾佗先轸魏武子自献公为太子时重耳固已成人矣献公即位重耳年二十一献公十三年以骊姬故重耳备蒲城守秦献公二十一年献公杀太子申生骊姬谗之恐不辞献公而守蒲城献公二十二年献公使宦者履鞮趣杀重耳重耳逾垣宦者逐斩其衣袪重耳遂奔狄狄其母国也是时重耳年四十三从此五士其余不名者数十人左传晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之有马二十乘公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之醒以戈逐子犯及曹曹共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飧寘璧焉公子受飧反璧及宋宋襄公赠之以马二十乗及郑郑文公亦不礼焉叔詹谏曰臣闻天之所启人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也离外之患而天不靖晋国殆将启之二也有三士足以上人而从之三也晋郑同侪其过子弟固将礼焉况天之所启乎弗听及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲内外恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜
　　国语文公在翟十二年狐偃曰日吾来此也非以翟为荣可以成事也吾曰奔而易达困而有资休以择利可以戾也今戾久矣戾久将底底箸滞滛谁能兴之盍速行乎吾不适齐楚避其逺也蓄力一纪可以逺矣齐侯长矣而欲亲晋管仲没矣多谗在侧谋而无正衷而思始夫必追择前言求善以终厌迩遂逺逺人入服不为邮矣防其季年可也兹可以亲皆以为然乃行过五鹿乞食于野人野人举块以与之公子怒将鞭之子犯曰天赐也民以土服又何求焉天事必象十有二年必获此土二三子志之嵗在夀星及鹑尾其有此土乎天以命矣复于夀星必获诸侯天之道也由是始之有此其以戊申乎所以申土也再拜稽首受而载之遂适齐齐侯妻之甚善焉有马二十乗将死于齐而已矣曰民生安乐谁知其它桓公卒孝公即位诸侯畔齐子犯知齐之不可以动而知文公之安齐而有终焉之志也欲行而患之与从者谋于桑下蚕妾在焉莫知其在也妾告姜氏姜氏杀之而言于公子曰从者将以子行其闻之者吾已除之矣子必从之不可以贰贰无成命诗云上帝临女无贰尔心先王其知之矣贰将可乎子去晋难而极于此自子之行晋无寜嵗民无成君天未丧晋无异公子有晋国者非子而谁子其勉之上帝临子矣贰必有咎公子曰吾不动矣必死于此姜曰不然周诗曰莘莘征夫每懐靡及夙夜征行不遑启处犹惧无及况其顺身纵欲懐安将何及矣人不求及其能及乎日月不处人谁获安西方之书有之曰懐与安实疚大事郑诗云仲可懐也人之多言亦可畏也昔管敬仲有言小妾闻之曰畏威如疾民之上也从懐如流民之下也见懐思威民之中也畏威如疾乃能威民威在民上弗畏有刑从懐如流去威逺矣故谓之下其在辟也吾从中也郑诗之言吾其从之此大夫管仲之所以纪纲齐国裨辅先君而成覇者也子而弃之不亦难乎齐国之政败矣晋之无道久矣从者之谋忠矣时日及矣公子几矣君国可以济百姓而释之者非人也败不可处时不可失忠不可弃懐不可从子必速行吾闻晋之始封也嵗在大火阏伯之星也实纪商人商之飨国三十一王瞽史之记曰唐叔之世将如商数今未半也乱不长世公子唯子子必有晋若何懐安公子弗听姜与子犯谋醉而载之以行醒以戈逐子犯曰若无所济吾食舅氏之肉其知厌乎舅犯走且对曰若无所济余未知死所谁能与豺狼争食若克有成公子无亦晋之柔嘉是以甘食偃之肉腥臊将焉用之遂行过卫卫文公有邢翟之虞不能礼焉荘子言于公曰夫礼国之纪也亲民之结也善德之建也国无纪不可以终民无结不可以固德无建不可以立此三者君之所慎也今君弃之无乃不可乎晋公子善人也而卫亲也君不礼焉弃三德矣臣故云君其图之康叔文之昭也唐叔武之穆也周之大功在武天胙将在武族茍姬未絶周室而俾守天聚者必武族也武族唯晋实昌晋公子实德晋仍无道天胙有德晋之守祀必公子也若复而脩其德镇抚其民必获诸侯以讨无礼君弗蚤图卫而在讨小人是惧敢不尽心公弗听自卫过曹曹共公亦不礼焉闻其骿胁欲观其状止其舍谍其将浴设微薄而观之僖负羇之妻言于负羇曰吾观晋公子贤人也其从者皆国相也以相一人必得晋国得晋国而讨无礼曹其首诛也子盍蚤自贰焉僖负羇餽飧寘璧焉公子受飧反璧负羇言于曹伯曰夫晋公子在此君之匹也君不亦礼焉曹伯曰诸侯之亡公子其多矣谁不过此亡者皆无礼者也余焉能尽礼焉对曰臣闻之爱亲明贤政之榦也礼賔矜穷礼之宗也礼以纪政国之常也失常不立君所知也国君无亲国以为亲先君叔振出自文王晋祖唐叔出自武王文武之功实建诸姬故二王之嗣世不废亲今君弃之是不爱亲也晋公子生十七年而亾卿材三人从之可谓贤矣而君蔑之是不明贤也晋公子之亡不可不怜也比之賔客不可不礼也失此二者是不礼賔不怜穷也守天之聚将施于宜宜而不施聚必有阙玉帛酒食犹粪土也爱粪土以毁三常失位而阙聚是之不难无乃不可乎君其图之公弗听公子过宋与司马公孙固相善公孙固言于襄公曰晋公子亡长幼矣而好善不厌父事狐偃师事赵衰而长事贾它狐偃其舅也而惠以有谋赵衰其先君之戎御赵氏之弟也而文以忠贞贾它公族也而多识以恭敬此三人者实左右之公子居则下之动则咨焉成幼而不倦殆有礼矣树于有礼必有艾商颂曰汤降不迟圣敬日跻降有礼之谓也君其图之襄公从之赠以马二十乘公子过郑郑文公亦不礼焉叔詹谏曰臣闻之亲有天用前训礼兄弟资穷困天所福也今晋公子有三胙焉天将启之同姓不婚恶不殖也狐氏出自唐叔狐姬伯行之子也实生重耳成而儁才离违而得所久约而无衅一也同出九人唯重耳在离外之患而晋国不靖二也晋侯日载其怨外内弃之重耳日载其德狐赵谋之三也在周颂曰天作髙山大王荒之荒大之也大天所作可谓亲有天矣晋郑兄弟也吾先君武公与晋文侯勠力一心股肱周室夹辅平王平王劳而德之而赐之盟质曰世相起也若亲有天获三胙者可谓大天若用前训文侯之功武公之业可谓前训若礼兄弟晋郑之亲王之遗命可谓兄弟若资穷困亡在长幼还轸诸侯可谓穷困弃此四者以徼天祸无乃不可乎君其图之弗听叔詹曰若不礼焉则请杀之谚曰黍稷无成不能为荣黍不为黍不能蕃庑稷不为稷不能蕃殖所生不疑唯德之基公弗听遂如楚楚成王以周礼享之九献庭实旅百公子欲辞子犯曰天命也君其飨之亡人而国荐之非敌而君设之非天谁启之心既飨楚子问于公子曰子若克复晋国何以报我公子再拜稽首对曰子女玉帛则君有之羽旄齿革则君地生焉其波及晋国者君之余也又何以报王曰虽然不谷愿闻之对曰若以君之灵得复晋国晋楚治兵防于中原其避君三舍若不获命其左执鞭弭右属櫜鞬以与君周旋令尹子玉曰请杀晋公子弗杀而反晋国必惧楚师王曰不可楚师之惧我不修也我之不德杀之何为天之胙楚谁能惧之楚不可胙冀州之土其无令君乎且晋公子敏而有文约而不谄三才傅之天胙之矣天之所兴谁能御之子玉曰则请止狐偃王曰不可曹诗曰彼己之子不遂其媾邮之也夫邮而效之邮又甚焉效邮非义也于是懐公自秦逃归秦伯召公子于楚楚子厚币以送公子于秦秦伯归女五人懐嬴与焉公子使奉匜沃盥既而挥之嬴怒曰秦晋匹也何以卑我公子惧降服囚命秦伯见公子曰寡人之适此为才子圉之辱备嫔嫱焉欲以成婚而惧离其恶名非此则无故不敢以礼致之欢之故也公子有辱寡人之辠唯命是聼公子欲辞司空季子曰同姓为兄弟黄帝之子二十五人其同姓者二人而已唯青阳与夷鼓皆为己姓青阳方雷氏之甥也夷鼓彤鱼氏之甥也其同生而异姓者四母之子别为十二姓凡黄帝之子二十五宗其得姓者十四人为十二姓姬酉祈已滕葴任荀僖姞儇依是也唯青阳与仓林氏同于黄帝故皆为姬姓同德之难也如是昔少典取于有蟜氏生黄帝炎帝黄帝以姬水成炎帝以姜水成成而异德故黄帝为姬炎帝为姜二帝用师以相济也异德之故也异姓则异德异德则异类异类虽近男女相及以生民也同姓则同德同德则同心同心则同志同志虽逺男女不相及畏黩敬也黩则生怨怨乱毓灾灾毓灭姓是故取妻避其同姓畏乱灾也故异德合姓同德合义义以道利利以阜姓姓利相更成而不迁乃能摄固保其土方今子于子圉道路之人也取其所弃以济大事不亦可乎公子谓子犯曰何如对曰将夺其国何有于妻唯秦所命从也谓子余曰何如对曰礼志有之曰将有请于人必先有入焉欲人之爱己也必先爱人欲人之从己也必先从人无德于人而求用于人辠也今将婚媾以从秦受好以爱之听从以德之惧其未可也又何疑焉乃归女而纳币且逆之他日秦伯将飨公子公子使子犯从子犯曰吾不如衰之文也请使衰从乃使子余从秦伯飨公子如飨国君之礼子余相如賔卒事秦伯谓其大夫曰为礼而不终耻也中不胜貌耻也华而不实耻也不度而施耻也施而不济耻也耻门不闭不可以封非此用师则无所矣二三子敬乎明日燕秦伯赋采叔子余使公子降拜秦伯降辞子余曰君以天子之命服命重耳重耳敢有安志敢不降拜成拜卒登子余使公子赋黍苗子余曰重耳之卬君也若黍苗之卬隂雨也若君实庇防膏泽之使能成嘉谷荐在宗庙君之力也君若昭先君之荣东行济河整师以复疆周室重耳之望也重耳若获集德而归载使主晋民成封国其何实不从君若恣志以用重耳四方诸侯其谁不惕惕以从君命秦伯叹曰是子将有焉岂专在寡人乎秦伯赋鸠飞公子赋河水秦伯赋六月子余使公子降拜秦伯降辞子余曰君称所以佐天子匡王国者以命重耳重耳敢有惰心敢不从德【符子公子重耳奔齐与五臣游乎大泽之中见蜘蛛布网曵绳执豸而食之公子重耳乃抚仆之手驻驷而观之顾其臣咎犯曰此虫也智之德薄矣而犹役其智布其网曵其绳执豸以食之况乎人之智而不能廓垂天之网布络地之绳以供方丈之御是曽不如蜘蛛之智孰不可谓之人乎咎犯曰公子慎勿言也君终行之则有邦有嗣也　淮南子晋公子重耳过曹曹君欲见其骿胁使之袒而捕鱼】公子亲筮之曰尚有晋国得贞屯悔豫皆八也筮史占之皆曰不吉闭而不通爻无为也司空季子曰吉是在易皆利建侯不有晋国以辅王室安能建侯我命筮曰尚有晋国筮告我曰利建侯得国之务也吉孰大焉震车也坎水也坤土也屯厚也豫乐也车班外内顺以训之泉原以资之土厚而乐其实不有晋国何以当之震雷也车也坎劳也水也众也主雷与车而尚水与众车有震武也众而顺文也文武具厚之至也故曰屯其繇曰元亨利贞勿用有攸往利建侯主震雷长也故曰元众而顺嘉也故曰亨内有震雷故利贞车上水下必伯小事不济壅也故曰勿用有攸往一夫之行也众顺而有武威故曰利建侯坤母也震长男也母老子彊故曰豫其曰利建侯行师居乐出威之谓也是二者得国之卦也十月惠公卒诗我送舅氏曰至渭阳何以赠之路车乘黄我送舅氏悠悠我思何以赠之琼瑰玉佩【诗序渭阳康公念母也康公之母晋献公之女文公遭丽姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也】
　　左传二十四年春王正月秦伯纳之不书不告入也及河子犯以璧授公子曰臣负羁絏从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河【国语十二月秦伯纳公子及河子犯授公子载璧曰臣从君还轸巡于天下恶其多矣臣犹知之而况君乎不忍其死请由此亾公子曰所不与舅氏同心者有如河水沈璧以质　史记重耳出亾凡十九嵗而得入时年六十二矣晋人多附焉文公元年春秦送重耳至河咎犯曰臣从君周旋天下过亦多矣臣犹知之况于君乎请从此去矣重耳曰若反国所不与子犯共者河伯视之乃投璧河中以与子犯盟是时介子推従在船中乃笑曰天实开公子而子犯以为己功而要市于君固足羞也吾不忍与同位乃自隠】
　　韩非子文公反国至河令笾豆捐之席蓐捐之手足胼胝面目黧黑者后之咎犯闻之而夜哭公曰寡人出亡二十年乃今得反国咎犯闻之不喜而哭意不欲寡人反国邪犯对曰笾豆所以食也席蓐所以卧也而君捐之手足胼胝面目黧黑劳有功者也而君后之今臣有与在后中不胜其哀故哭且臣为君行诈伪以反国者众矣臣尚自恶也而况于君再拜而辞文公止之曰谚曰筑社者攓撅而置之端冕而祀之今子与我取之而不与我治之与我置之而不与我祀之焉可觧左骖而盟于河
　　国语董因迎公于河公问焉曰吾其济乎对曰嵗在大梁将集天行元年始受实沈之星也实沈之虚晋人是居所以兴也今君当之无不济矣君之行也嵗在大火大火阏伯之星也是谓大辰辰以成善后稷是相唐叔以封瞽史记曰嗣续其祖如谷之滋必有晋国臣筮之得泰之八曰是谓天地配亨小往大来今及之矣何不济之有且以辰出而以参入皆晋祥也而天之大纪也济且秉成必霸诸侯子孙頼之君无惧矣
　　左传济河围令狐入桑泉取臼衰二月甲午晋师军于庐栁秦伯使公子挚如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀懐公于髙梁不书亦不告也【国语公子济河召令狐臼衰桑泉皆降晋人惧懐公奔髙梁吕甥冀芮帅师甲午军于庐栁秦伯使公子挚如师师退次于郇辛丑狐偃及秦晋大夫盟于郇壬寅公入于晋师甲辰秦伯还丙午入于曲沃丁未入于绛即位于武宫戊申刺懐公于髙梁】吕郤畏偪将焚公宫而弑晋侯寺人披请见公使让之且辞焉曰蒲城之役君命一宿女即至其后余从狄君以田渭濵女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也尺将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告三月晋侯潜防秦伯于王城己丑晦公宫火瑕甥郤芮不获公乃如河上秦伯诱而杀之【国语初献公使寺人勃鞮伐公于蒲城文公逾垣勃鞮斩其袪及入勃鞮求见公辞焉曰骊姬之谗尔射余于屏内困余于蒲城斩余衣袪又为惠公从余于渭濵命曰三日若宿而至若干二命以求杀余余于伯楚屡困何旧怨也而思之异日见我对曰吾以君为已知之矣故入犹未之知又将出矣事君不贰是谓臣好恶不易是谓君君君臣臣是谓明训明训能终民之主也二君之世蒲人翟人余何有焉除君之所恶唯力所及何贰之有今君即位其无蒲狄乎伊尹放大甲而卒以为明王管仲贼桓公而卒以为侯伯干时之役申孙之矢集于桓钩钩近于祛而无怨言佐相以终克成令名今君之德宇何不寛裕也恶其所好其能久矣君实不能明训而弃民主余辠戾之人也又何患焉且不见我君其无悔乎于是吕甥冀芮畏偪悔纳公谋作乱将以己丑焚公宫公出救火而遂杀之伯楚知之故求见公公惧遽见之曰岂不如女言然是吾恶心也吾请去之伯楚以吕郤之谋告公公惧乘驲自下脱防秦伯于王城告之乱故及己丑公宫火二子求公不获遂如河上秦伯诱而杀之　韩非子或曰齐晋絶祀不亦宜乎齐桓能用管仲之功而忘射钩之怨文公能听寺人之言而弃斩袪之罪桓公文公能容二子者也后世之君明不及二公后世之臣贤不如二子以不忠之臣事不明之君君不知则有燕操子罕田常之贼知之则以管仲寺人自觧君必不诛而自以为有桓文之德是臣雠君而明不能烛多假之资自以为贤而不戒则虽无后嗣不亦可乎且寺人之言也直饰君今而不贰者则是贞于君也死君复生臣不愧而后为贞今惠公朝卒而暮事文公寺入之不贰何如○不以成败论人非也善辩矣】晋侯逆夫人嬴氏以归秦伯送卫于晋三千人实纪纲之仆
　　国语元年春公及夫人嬴氏至自王城秦伯纳卫三千人实纪纲之仆公属百官赋职任功弃责薄敛施舍分寡救乏振滞匡困资无轻关易道通商寛防茂穯劝分省用足财利器明德以厚民性举善援能官方定物正名育类昭旧族爱亲戚明贤良尊贵宠赏功劳事耉老礼賔旅友故旧胥籍狐箕栾郤柏先羊舌董韩寔掌近官诸姬之良掌其中官异姓之能掌其逺官公食贡大夫食邑士食田庶人食力工商食官皁隷食职官宰食加政平民阜财用不匮【○似内传】
　　左传初晋侯之竖头湏守藏者也其出也窃藏以逃尽用以求纳之及入求见公辞焉以沐谓仆人曰沐则心覆心覆则图反宜吾不得见也居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之【国语文公之出也竖头须守蔵者也不从公入乃求见公辞焉以沐】【谓谒者曰沐则心覆心覆则图反宜吾不得见也从者为羁绁之仆居者为社稷之守何必辠居者国君而雠匹夫惧者众矣谒者以告公遽见之】
　　韩诗外传晋文公重耳亡过曹里凫湏从因盗重耳资而亡重耳无粮馁不能行子推割股肉以食重耳然后能行及重耳反国国中多不附重耳者于是里凫湏造见曰臣能安晋国文公使人应之曰子尚何面目来见寡人欲安晋也里凫湏曰君沐邪使者曰否凫湏曰臣闻沐者其心倒心倒者其言悖今君不沐何言之悖也使者以闻文公见之里凫湏仰首曰离国久臣民多过君君反国而民皆自危里凫湏又袭竭君之资避于深山而君以馁介子推割股天下莫不闻臣之为贼亦大矣罪至十族未足塞责然君诚赦之罪与骖乗游于中国百姓见之必知不念旧恶人自安矣于是文公大说从其计使骖乗于国中百姓见之皆曰夫里凫湏且不诛而骖乗吾何惧也是以晋国大宁
　　左传晋侯赏从亡者介之推不言禄禄亦弗及推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相防难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隠而死晋侯求之不获以緜上为之田曰以志吾过且旌善人
　　史记文公脩政施惠百姓赏从亡者及功臣大者封邑小者尊爵未尽行赏周襄王以弟带难出居郑地来告急晋晋初定欲发兵恐他乱起是以赏从亾未至隠者介子推推亦不言禄禄亦不及介子推从者怜之乃悬书宫门曰龙欲上天五蛇为辅龙已升云四蛇各入其宇一蛇独怨终不见处所文公出见其书曰此介子推也吾方忧王室未图其功使人召之则亡遂求所在闻其入緜上山中于是文公环緜上山中而封之以为介推田号曰介山以记吾过且旌善人【吕氏春秋晋文公反国介子推不肯受赏自为赋诗曰有龙于飞周徧天下五蛇从之为之丞辅龙反其乡得其处所四蛇从之得其露雨一蛇羞之桥死于中野悬书公门而伏于山下文公闻之曰譆此必介子推也避舍变服令士庶人曰有善得介子推者爵上卿田百万或遇之山中负釡盖簦问焉曰请问介子推安在应之曰夫介子推茍不欲见而欲隐吾独焉知之遂背而行终身不见　新序晋文公反国酌士大夫酒召咎犯而将之召艾陵而相之授田百万介子推无爵齿而就位觞三行介子推奉觞而起曰有龙矫矫将失其所有虵从之周流天下龙既入深渊得其安所虵脂尽干独不得甘雨此何谓也文公曰嘻是寡人之过也吾为子爵与待旦之朝也吾为子田与河东阳之间介子推曰推闻君子之道谒而得位道士不居也争而得财防士不受也遂去而之介山之上文公使人求之不得为之避寝三月号呼朞年诗曰逝将去汝适彼乐郊乐郊乐郊谁之永号此之谓也文公待之不肯出求之不能得以谓焚其山宜出及焚其山遂不出而焚死　说苑从者怜之乃悬书宫门曰有龙矫矫顷失其所五蛇从之周徧天下龙饥无食一蛇割股龙反其渊安其壤土四蛇入穴皆有处所一蛇无穴号于中野○龙蛇之歌诸书各别备载以志同异　琴操介子绥割其腓股以饵重耳重耳复国子绥独无所得绥甚怨恨乃作龙蛇之歌以感之终匿于山文公令燔山求之子绥遂抱木而烧死文公令民五月五日不得发火韩非子介子推无爵禄而义随文公不忍口腹而仁割其肌故人主结其德书图着其名　淮南子介子歌龙蛇而文君垂泣　拾遗记晋文公焚林以求介之推有白鵶绕而噪或集之推之侧火不能焚晋人嘉之起一髙台名曰思台种仁夀木木似栢而枝长柔软其花堪食戒所焚之山数百里居人不得设网罗呼曰仁乌　列仙传介子推者姓王名光隠而无名说赵成子与游旦有黄雀在门上公子重耳异之与出居外十余年劳苦不辞及还介山伯子常晨来呼推曰可去矣推辞母入山中从伯子常游文公遣人以玉帛礼之不出后三十年见东海边卖扇后莫知所在　说苑晋文公出亡周流天下舟之侨去虞而从焉文公反国择可爵而爵之择可禄而禄之舟之侨独不与焉文公酌诸大夫酒酒酣文公曰二三子盍为寡人赋乎舟之侨进曰君子为赋小人请陈其辞辞曰有龙矫矫顷失其所一蛇从之周流天下龙反其渊安寜其处一蛇耆干独不得其所文公瞿然曰子欲爵邪请待旦日之期子欲禄邪请今命廪人舟之侨曰请而得其赏防者不受也言尽而名至仁者不为也今天油然作云沛然下雨则苗草兴起莫之能御今为一人言施一人犹为一块土下雨也土亦不生之矣遂歴阶而去文公求之不得终身诵甫田之诗○此亦介子推之讹】　从亡贱臣壶叔曰君三行赏赏不及臣敢请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此受次赏三赏之后故且及子晋人闻之皆说【説苑晋文公亡时陶叔狐从文公反国行三赏而不及陶叔狐陶叔狐见咎犯曰吾从君而亡十有三年顔色黎黒手足胼胝今君反国行三赏而不及我也意者君防我与我有大故与子试为我言之君咎犯言之文公文公曰嘻我岂忘是子哉夫髙明至贤徳行全诚耽我以道说我以仁暴浣我行昭明我名使我为成人者吾以为上赏防我以礼誎我以谊蕃援我使我不得为非数引我而请于贤人之门吾以为次赏夫勇壮强御难在前则居前难在后则居后免我于患难之中者吾又以为之次且子独不闻乎死人者不如存人之身亡人者不如存人之国三行赏之后而劳苦之士次之夫劳苦之士是子固为首矣岂敢忘子哉周内史叔舆闻之曰文公其霸乎昔先王先德而后力文公其当之矣】
　　国语襄王使大宰文公及内史兴赐晋文公命上卿逆于境晋侯郊劳馆诸宗庙馈九牢设庭燎及期命于武宫设桑主布几筵大宰涖之晋侯端委以入大宰以王命命冕服内史赞之三命而后即冕服既毕賔飨赠饯如公命侯伯之礼而加之以宴好内史兴归以告王曰晋不可不善也其君必霸逆王命敬奉礼义成敬王命顺之道也成礼义德之则也则德以道诸侯诸侯必归之且礼所以观忠信仁义也忠所以分也仁所以行也信所以守也义所以节也忠分则均仁行则报信守则固义节则度分均无怨行报无匮守固不偷节度不若民不怨而财不匮令不偷而动不携其何事不济中能应外忠也施三服义仁也守礼不滛信也行礼不疚义也臣入晋境四者不失臣故曰晋侯其能礼矣王其善之树于有礼艾人必丰王从之使于晋者道相逮也及惠后之难王出在郑晋侯纳之襄王十六年立晋文公二十一年以诸侯朝于衡雝且献楚捷遂为践土之盟于是乎始霸
　　左传【二十五年】秋秦晋伐鄀楚鬭克屈御寇以申息之师戍商宻秦人过析隈入而系舆人以围商宻昏而傅焉宵坎血加书伪与子仪子边盟者商宻人惧曰秦取析矣戍人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿【公羊传何以不言遂两之也　谷梁传纳者内弗受也围一　二十事也纳一事也而遂言之盖纳顿子者陈也　六年】宋以其善于晋侯也叛楚即晋冬楚令尹子玉司马子西帅师伐宋围缗【公羊传邑不言围此其言围何刺道用师也　谷梁传伐国不言围邑此其言围何也以吾用其师目　二十其事也非道用师也　　七年】楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乗其不能以入矣茍入而贺何后之有冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅赵衰曰郤縠可臣亟闻其言矣说礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸君其试之乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右【公羊传此楚子也其称人何贬曷为贬为执宋公贬故终僖之篇贬也　谷梁传楚人者楚子也其曰人何也人楚子所以人诸侯也其人诸侯何也不正其信夷狄而伐中国也　国语公问元帅于赵衰对曰郤縠可行年五十矣守学弥惇夫先王之法志德义之府也夫德义生民之本也能惇笃者不忘百姓也请使郤縠公从之公使赵衰为卿辞曰栾枝贞慎先轸有谋胥臣多闻皆可以为辅臣弗若也乃使栾枝将下军先轸佐之取五鹿先轸之谋也郤縠卒使先轸代之胥臣佐下军】晋侯始入而敎其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易资者不求丰焉明征其辞公曰可矣乎子犯曰民未知礼未生其共于是乎大搜以示之礼作执秩以正其官民听不惑而后用之出谷戍释宋围一战而霸文之敎也【国语文公即位二年欲用其民子犯曰民未知义盍纳天子以示之义乃纳襄王于周公曰可矣乎对曰民未知信盍伐原以示之信乃伐原曰可矣乎对曰民未知礼盍大搜备师尚礼以示之乃大搜于被庐作三军使郤縠将中军以为大政郤溱佐之子犯曰可矣遂伐曹卫出谷戍释宋围败楚师于城濮于是乎遂伯】　二十八年春晋侯将伐曹假道于卫卫人弗许还自南河济侵曹伐卫正月戊申取五鹿【公羊传曷为再言晋侯非两之也然则何以不言遂未侵曹也未侵曹则其言侵曹何致其意也其意侵曹则曷为伐卫晋侯将侵曹假涂于卫卫曰不可得则固将伐之也　谷梁传再称晋侯忌也】　二月晋郤縠卒原轸将中军胥臣佐下军上德也晋侯齐侯盟于敛盂卫侯请盟晋人弗许卫侯欲与楚国人不欲故出其君以说于晋卫侯出居于襄牛公子买戍卫楚人救卫不克公惧于晋杀子丛以说焉谓楚人曰不卒戍也【公羊传不卒戍者何不卒戍者内辞也不可使往也不可使往则其言戍卫何遂公意也刺之者何杀之也杀之则曷为谓之刺之内讳杀大夫谓之刺之也　谷梁传先名后刺杀有罪也公子启曰不卒戍者可以卒也可以卒而不卒讥在公子也刺之可也】
　　诗彼候人兮何戈与祋彼其之子三百赤芾维鹈在梁不濡其翼彼其之子不称其服维鹈在梁不濡其咮彼其之子不遂其媾荟兮蔚兮南山朝隮婉兮娈兮季女斯饥　鸤鸠在桑其子七兮淑人君子其仪一兮其仪一兮心如结兮鸤鸠在桑其子在梅淑人君子其带伊丝其带伊丝其弁伊骐鸤鸠在桑其子在棘淑人君子其仪不忒其仪不忒正是四国鸤鸠在桑其子在榛淑人君子正是国人正是国人胡不万年　冽彼下泉浸彼苞稂忾我寤叹念彼周京冽彼下泉浸彼苞萧忾我寤叹念彼京周冽彼下泉浸彼苞蓍忾我寤叹念彼京师芃芃黍苗隂雨膏之四国有王郇伯劳之【诗序人刺近小人也共公逺君子而好近小人焉　鸤鸠刺不壹也在位无君子用心之不壹也　下泉思治也曹人疾共公侵刻下民不得其所忧而思明王贤伯也】
　　左传晋侯围曹门焉多死曹人尸诸城上晋侯患之听舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乗轩者三百人也且曰献状令无入僖负羁之宫而免其族报施也魏犨颠颉怒曰劳之不圗报于何有僖负羁氏魏犨伤于胷公欲杀之而爱其材使问且视之病将杀之魏犨束胷见使者曰以君之灵不有宁也距跃三百曲踊三百乃舍之杀颠颉以徇于师立舟之侨以为戎右【韩非子重耳即位三年举兵而伐曹矣因令人告曹君曰悬叔瞻而出之我且杀而以为大戮又令人告厘负羁曰军旅薄城吾知子不违也其表子之闾寡人将以为令令军勿敢犯曹人闻之率其亲戚而保厘负羁之闾者七百余家　史记三月丙午晋师入曹数之以其不用厘负羁言而用美女乗轩者三百人也令军毋入僖负羁宗家以报德】
　　韩非子晋文公问于狐偃曰寡人甘肥周于堂巵酒豆肉集于宫壶酒不清生肉不布杀一牛遍于国中一嵗之功尽以衣士卒其足以战民乎狐子曰不足文公曰吾防闗市之征而缓刑罚其足以战民乎狐子曰不足文公曰吾民之有丧资者寡人亲使郎中视事有罪者赦之贫穷不足者与之其足以战民乎狐子对曰不足此皆所以慎产也而战之者杀之也民之从公也为慎产也公因而迎杀之失所以为从公矣曰然则何如足以战民乎狐子对曰令无得不战公曰无得不战奈何狐子对曰信赏必罚其足以战公曰刑罚之极安至对曰不辟亲贵法行所爱文公曰善明日令田于圃陆期以日中为期后期者行军法焉于是公有所爱者曰颠颉后期吏请其罪文公陨涕而忧吏曰请用事焉遂斩颠颉之脊以徇百姓以明法之信也而后百姓皆惧曰君于颠颉之贵重如彼甚也而君犹行法焉况于我则何有矣文公见民之可战也于是遂兴兵伐原克之伐卫东其畞取五鹿攻阳胜虢伐曹南围郑反之陴罢宋围还与荆人战城濮大败荆人返为践土之盟遂成衡雍之义一举而八有功所以然者无他故异物从狐偃之谋假颠颉之脊也【○杀颠颉与传大异圃陆当即被庐之误声相近耳】
　　左传宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説执曹伯分曹卫之田以畀宋人【国语文公立四年楚成王伐宋公率齐秦伐曹卫以救宋宋人使门尹班告急于晋公告大夫曰宋人告急舍之则宋絶告楚则不许我我欲击楚齐秦不欲其若之何先轸曰不若使齐秦主楚怨公曰可乎先轸曰使宋舍我而赂齐秦借之告楚我分曹卫之地以赐宋人楚爱曹卫必不许齐秦齐秦不得其请必属怨焉然后用之蔑不欲矣公说是故以曹田卫田赐宋人　公羊传畀者何与也其言畀宋人何与使听之也曹伯之罪何甚恶也其甚恶奈何不可以一罪言也谷梁传入者内弗受也日入恶入者也以晋侯而厈执曹伯恶晋侯也畀与也其曰人何也不以晋侯畀宋公也】楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有德不可敌此三志者晋之谓矣子玉使伯棼请战曰非敢必有功也愿以闲执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后圗之公说乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之惠不及此退三舍避之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憖次于城濮楚师背酅而舍晋侯患之听舆人之诵曰原田每每舍其旧而新是谋公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也晋侯梦与楚子搏楚子伏已而盬其脑是以惧子犯曰吉我得天楚伏其罪吾且柔之矣子玉使鬭勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乗敬尔君事诘朝将见晋车七百乗韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曵柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉収其卒而止故不败晋师三日馆谷及癸酉而还【国语令尹子玉使宛春来告曰请复卫侯而封曹臣亦释宋之围舅犯愠曰子玉无礼哉臣取二君取一必击之先轸曰子与之我不许曹卫之请是不许释宋也宋众无乃彊乎是楚一言而有三施子一言而有三怨怨已多矣难以击人不若私许复曹卫以防之执宛春以怒楚既战而后图之公说是故拘宛春于卫子玉释宋围从晋师楚既陈晋师退舍军吏请曰以君避臣辱也且楚师老矣必败何故退子犯曰二三子忘在楚乎偃也闻之战鬬直为壮曲为老未报楚惠而抗宋我曲楚直其众莫不生气不可谓老若我以君避臣而不去彼亦曲矣退三舍避楚楚众欲止子玉不肯至于城濮果战楚众大败君子曰善以德劝　公羊传此大战也曷为使微者子玉得臣也子玉得臣则其称人何贬曷为贬大夫不敌君也】
　　说苑城濮之战文公谓咎犯曰吾卜战而熸我迎嵗彼背嵗彗星见彼操其柄我操其标吾又梦与荆王搏彼在上我在下吾欲无战子以为何如咎犯对曰战熸是荆人也我迎嵗彼背嵗彼去我从之也彗星见彼操其柄我操其标以扫则彼利以击则我利君梦与荆王搏彼在上君在下则君见天而荆王伏其罪也且吾以宋卫为主齐秦辅我我合天道独以人事固将胜之矣文公从之荆人大败
　　韩非子晋文公与楚战至黄凤之陵履系觧因自结之左右曰不可以使人乎公曰吾闻上君所与居皆其所畏也中君之所与居皆其所爱也下君之所与居皆其所侮也寡人虽不肖先君之人皆在是以难之也【○一作周文王事吕览又作武王】
　　左传甲午至于衡雍作王宫于践土乡役之三月郑伯如楚致其师为楚师既败而惧使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乗徒兵千郑伯傅王用平礼也己酉王享醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受防以出出入三觐史记周作晋文侯命王若曰父义和丕显文武能慎明德昭登于上布闻在下维时上帝集厥命于文武恤朕身继予一人永其在位于是晋文公称伯【○书文侯之命是平王命晋文侯仇之语去此逺矣】
　　左传癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及其孙无有老幼君子谓是盟也信谓晋于是役也能以德攻【公羊传其言如会何后防也曷为不言公如京师天子在是也天子在是则曷为不言天子在是不与致天子也　谷梁传讳会天王也如防外乎防也于防受命也朝不言所言所者非其所也】　初楚子玉自为琼弁玉缨未之服也先战梦河神谓己曰畀余余赐女孟诸之麋弗致也大心与子西使荣黄諌弗听荣季曰死而利国犹或为之况琼玉乎是粪土也而可以济师将何爱焉弗听出告二子曰非神败令尹令尹其不勤民实自败也既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蒍吕臣实为令尹奉已而已不在民矣史记晋焚楚军火数日不息文公叹左右曰胜楚而君犹忧何文公曰吾闻能战胜安者唯圣人是以惧且子玉犹在庸可喜乎子玉之败而归楚成王怒其不用其言贪与晋战让责子玉子玉自杀晋文公曰我击其外楚诛其内内外相应于是乃喜【说苑晋文公与楚人战大胜之烧其军火三日不灭文公退而有忧色侍者曰君大胜楚今有忧色何也文公曰吾闻能以战胜而安者其唯圣人乎若夫诈胜之徒未尝不危也吾是以忧】　晋侯渡河北归国行赏狐偃为首或曰城濮之战先轸之谋文公曰城濮之事偃说我毋失信先轸曰军事胜为右吾用之以胜然此一时之说偃言万世之功奈何以一时之利而加万世功乎是以先之
　　吕氏春秋昔晋文公将与楚人战于城濮召咎犯而问曰楚众我寡奈何而可咎犯对曰臣闻繁礼之君不足于文繁战之君不足于诈君亦诈之而已文公以咎犯言告雍季雍季曰竭泽而渔岂不获得而明年无鱼焚薮而田岂不获得而明年无兽诈伪之道虽今偷可后将无复非长术也文公用咎犯之言而败楚人于城濮反而为赏雍季在上左右谏曰城濮之功咎犯之谋也君用其言而赏后其身或者不可乎文公曰雍季之言百世之利也咎犯之言一时之务也焉有以一时之务先百世之利者乎孔子闻之曰临难用诈足以却敌反而尊贤足以报德文公虽不终始足以霸矣
　　韩非子晋文公将与楚人战召舅犯问之曰吾将与楚人战彼众我寡为之奈何舅犯曰臣闻之繁礼君子不厌忠信战陈之闲不厌诈伪君其诈之而已矣文公辞舅犯因召雍季而问之曰我将与楚人战彼众我寡为之奈何雍季对曰焚林而田偷取多兽后必无兽以诈遇民偸取一时后必无复文公曰善辞雍季以舅犯之谋与楚人战以败之归而行爵先雍季而后舅犯羣臣曰城濮之事舅犯谋也夫用其言而后其身可乎文公曰此非君所知也夫舅犯言一时之权也雍季言万世之利也仲尼闻之曰文公之霸也宜哉既知一时之权又知万世之利或曰雍季之对不当文公之问凡对问者有因因小大缓急而对也所问髙大而对以卑狭则明主弗受也今文公问以少遇众而对曰后必无复此非所以应也且文公不知一时之权又不知万世之利战而胜则国安而身定兵强而威立虽有后复莫大于此万世之利奚患不至战而不胜则国亡兵弱身死名息拔拂今日之死不及安暇待万世之利待万世之利在今日之胜今日之胜在诈于敌诈敌万世之利而已故曰雍季之对不当文公之问且文公又不知舅犯之言舅犯所谓不厌诈伪者不谓诈其民谓诈其敌也敌者所伐之国也后虽无复何伤哉文公之所以先雍季者以其功邪则所以胜楚破军者舅犯之谋也以其善言邪则雍季乃道其后之无复也此未有善言也舅犯则以兼之矣舅犯曰繁礼君子不厌忠信者忠所以爱其下也信所以不欺其民也夫既以爱而不欺矣言孰善于此然必曰出于诈伪者军旅之计也舅犯前有善言后有战胜故舅犯有二功而后论雍季无一焉而先赏文公之霸不亦宜乎仲尼不知善赏也
　　左传城濮之战晋中军风于泽亡大斾之左旃祁瞒奸命司马杀之以徇于诸侯使茅茷代之师还壬午济河舟之侨先归士防欇右秋七月丙申振旅恺以入于晋献俘授馘饮至大赏征防讨贰杀舟之侨以徇于国民于是大服君子谓文公其能刑矣三罪而民服诗云惠此中国以绥四方不失刑赏之谓也　冬会于温讨不服也【谷梁传讳防天王也】　是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明德也【公羊传狩不书此何以书不与再致天子也鲁子曰温近而践土逺也　谷梁传全天王之行也为若将守而遇诸侯之朝也为天王讳也水北为阳山南为阳温河阳也史记冬晋侯防诸侯于温欲率之朝周力未能恐其有畔者乃使人言周襄王狩于河阳壬申遂率诸侯朝王于践土孔子读史记至文公曰诸侯无召王王狩河阳者春秋讳之也】　壬申公朝于王所【公羊传其日何録乎内也】
　　谷梁传朝于庙礼也于外非礼也独公朝与诸侯尽朝也其日以其再致天子故谨而日之主善以内目恶以外言曰公朝逆辞也而尊天子防于温言小诸侯温河北地以河阳言之大天子也日系于月月系于时壬申公朝于王所其不月失其所系也以为晋文公之行事为已傎矣
　　说苑晋文公合诸侯而盟曰吾闻国之昏不由声色必由奸利好乐声色者滛也贪奸者惑也夫滛惑之国不亡必残自今以来无以美妾疑妻无以声乐妨正无以奸情害公无以货利示下其有之者是谓伐其根素流于华叶若此者有患无忧有寇勿弭不如言者盟示之于是君子闻之曰文公其知道乎其不王者犹无佐也左传丁丑诸侯围许晋侯有疾曹伯之竖侯獳货筮史使曰以曹为觧齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何公说复曹伯遂防诸侯围许【谷梁传遂继事也复者复中国也天子免之因与之　二十防其曰复通王命也遂继事也　九年】夏公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯防伯子男可也　三十年春晋人侵郑以观其可攻与否狄闲晋之有郑虞也夏狄侵齐　九月甲午晋侯秦伯围郑以其无礼于晋且贰于楚也晋军函陵秦军泛南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯説与郑人盟使杞子逢孙扬孙戍之乃还子犯请击之公曰不可微夫人之力不及此因人之力而敝之不仁失其所与不知以乱易整不武吾其还也亦去之
　　国语文公诛观状以伐郑反其埤郑人以名宝行成公弗许曰予我詹而师还詹请往郑伯弗许詹固请曰一臣可以赦百姓而定社稷君何爱于臣也郑人以詹予晋人晋人将亨之詹曰臣愿获尽辞而死固所愿也公听其辞詹曰天降郑祸使滛观状弃礼违亲臣曰不可夫晋公子贤明其左右皆卿才若复其国而得志于诸侯祸无赦矣今祸及矣尊明胜患知也杀身赎国忠也乃就亨据鼎耳而疾号曰自今以往知忠以事君者与詹同乃命弗杀厚为之礼而归之郑人以詹伯为将军【史记晋于是欲得叔詹为僇郑文公恐不敢谓詹叔言詹闻言于郑君曰臣谓君君不聼臣晋卒为患然晋所以围郑以詹詹死而赦郑国詹之愿也乃自杀郑人以詹尸与晋晋文公曰必欲一见郑君辱之而去郑人患之乃使人私于秦曰破郑益晋非秦之利也秦兵罢○史云詹自杀与国语异】
　　左传三十一年春取济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东傅于济尽曹地也襄仲如晋拜曹田也【国语晋文公觧曹地以分诸侯僖公使臧文仲往宿于重馆重馆人告曰晋始伯而欲固诸侯故觧有罪之地以分诸侯诸侯莫不望分而欲亲晋皆将争先晋不以故班亦必亲先者吾子不可以不速行鲁之班长而又先诸侯其谁望之若少安恐无及也从之获地于诸侯为多反既复命为之请曰地之多也重馆人之力也臣闻之曰善有章虽贱赏也恶有衅虽贵罚也今一言而辟境其章大矣请赏之乃出而爵之　公羊传恶乎取之取之曹也曷为不言取之曹讳取同姓之田也此未有伐曹者则其言取之曹何晋侯执曹伯班其所取侵地于诸侯也晋侯执曹伯班其所取侵地于诸侯则何讳乎取同姓之田久也】　三十二年春楚鬬章请平于晋晋阳处父报之晋楚始通
　　国语文公学读书于臼季三日曰吾不能行也咫闻则多矣对曰然而多闻以待能者不犹愈乎　文公问于郭偃曰始也吾以国为易今也难对曰君以为易其难也将至矣君以为难其易也将至矣　文公问于胥臣曰吾欲使阳处父傅讙也而敎诲之其能善之乎对曰是在讙也籧篨不可使俛戚施不可使仰僬侥不可使举侏儒不可使援蒙不可使视嚚瘖不可使言聋聩不可使听僮昏不可使谋质将善而贤良赞之则济可竢也若有违质敎将不入其何善之为臣闻昔者大任娠文王不变少溲于豕牢而得文王不加病焉文王在母不忧在傅弗勤处师弗烦事王不怒敬友二虢而慈惠二蔡刑于大姒比于诸弟诗云刑于寡妻至于兄弟以御于家邦于是乎用四方之贤良及其即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣亿宁百神而柔龢万民故诗曰惠于宗公神防时恫是则文王非专敎诲之力也公曰然则敎无益乎对曰胡为文益其质故人生而学非学不入公曰奈夫八疾何对曰官师之所材也戚施直镈籧篨防璆侏儒扶卢蒙修声聋聩司火僮昬嚚瘖僬侥官师所不材也以实裔土夫敎者因体能质而利之者也若川然有原以卬浦而后大
　　史记李离者晋文公之理也过听杀人自拘当死文公曰官有贵贱罚有轻重下吏有过非子之罪也李离曰臣居官为长不与吏让位受禄为多不与下分利今过听杀人傅其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能听微决疑故使为理今过听杀人罪当死遂不受令伏劒而死【新序李离曰君量能而授官臣奉职而任事臣受印绶之日君命曰必以仁义辅政宁过于生无失于杀臣受命不称壅惠蔽恩如臣之罪乃当死君何过乎今离刻深不顾仁义信文墨不察是非听他辞不精事实掠服无罪使百姓怨怨积于百姓恶扬于天下权轻于诸侯如臣之罪是当重死文公曰吾闻之也直而不枉不可与往方而不圆不可与长存愿子以此听寡人也李离曰君以所私害公法杀无罪而生当死二者非所以敎于国也离不敢受命】
　　说苑晋文侯问政于舅犯舅犯对曰分熟不如分腥分腥不如分地割以分民而益其爵禄是以上得地而民知冨上失地而民知贫古之所谓致师而战者其此之谓也　文公见咎季其庙傅于西墙公曰孰处而西对曰君之老臣也公曰西益而宅对曰臣之忠不如老臣之力其墙壊而不筑公曰何不筑对曰一日不稼百日不食公出而告之仆仆顿首于轸曰吕刑云一人有庆兆民頼之君之明羣臣之福也乃令于国曰毋淫宫室以妨人宅板筑以时无夺农功　晋文公时翟人有封狐文豹之皮者文公喟然叹曰封狐文豹何罪哉以其皮为罪也大夫栾枝曰地广而不平财聚而不散独非狐豹之罪乎文公曰善哉说之栾枝曰地广而不平人将平之财聚而不散人将争之于是列地以分民散财以赈贫　晋文侯行地登隧大夫皆扶之随会不扶文侯曰防夫为人臣而忍其君者其罪奚如对曰其罪重死文侯曰何谓重死对曰身死妻子为戮焉随防曰君奚独问为人臣忍其君者而不问为人君而忍其臣者邪文侯曰为人君而忍其臣者其罪何如随防对曰为人君而忍其臣者智士不为谋辩士不为言仁士不为行勇士不为死文侯援绥下车辞大夫曰寡人有腰髀之病愿诸大夫勿罪也【○新序作赵简子与虎防必有一误】　晋文公问于咎犯曰谁可使为西河守者咎犯对曰虞子羔可也公曰非汝之雠也对曰君问可为守者非问臣之雠也羔见咎犯而谢之曰幸赦臣之过荐之于君得为西河守咎犯曰荐子者公也怨子者私也吾不以私事害公义子其去矣顾吾射子也【○此事诸书屡见而姓名不同尤多附防】　文公种米曽子驾羊【○事无所考大约谓务大者不知小也】
　　新序晋文公出田逐兽砀入大泽迷不知所出其中有渔者文公谓曰我若君也道安从出我且厚赐若渔者曰臣愿有献公曰出泽而受之于是遂出泽公令曰子之所欲以敎寡人者何等也愿受之渔者曰鸿鹄保河海之中厌而欲移徙之小泽则必有九缯之忧鼋鼍保深渊厌而出之浅渚则必有网罗钓射之忧今君逐兽砀入至此何行之太逺也文公曰善哉谓从者记渔者名渔者曰君何以名为君其尊天事地敬社稷固四国慈爱万民薄赋敛轻租税者臣亦与焉君不敬社稷不固四国外失礼于诸侯内逆民心一国流亡渔者虽得厚赐不能保也遂辞不受曰君亟归国臣亦反吾渔所晋文公逐麋而失之问农夫老古曰吾麋何在老古
　　以足指曰如是往公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鼈之居也厌深而之浅故得诸侯厌众而亡其国诗云维鹊有巢维鸠居之君放不归人将君之于是文公恐归遇栾武子栾武子曰猎得兽乎而有说色文公曰寡人逐麋而失之得善言故有说色栾武子曰其人安在乎曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归　晋文公田于虢遇一老夫而问焉虢之为虢久矣子处此故矣虢亡其有说乎对曰虢君断则不能諌则无与也不能断又不能用人此虢之所以亡文公以辍田而归遇赵衰而告之赵衰曰今其人安在君曰吾不与之来也赵衰曰古之君子听其言而用其人今之君子听其言而弃其身哀哉晋国之忧也文公乃召赏之于是晋国乐纳善言文公卒以霸　晋文公出猎前驱曰前有大虵髙如隄阻道竟之文公曰寡人闻之诸侯梦恶则修德大夫梦恶则修官士梦恶则修身如是而祸不至矣今寡人有过天以戒寡人还车而反前驱曰臣闻之喜者无赏怒者无刑今祸福已在前矣不可变何不遂驱之文公曰不然夫神不胜道而妖亦不胜德祸福未发犹可化也还车反宿斋三日请于庙曰孤少牺不肥币不厚罪一也孤好弋猎无度数罪二也孤多赋敛重刑罚罪三也请自今以来者关市无征泽梁无赋敛赦罪人旧田半税新田不税行此令未半旬守虵吏梦天帝杀虵曰何故当圣君道为而罪当死发梦视虵臭腐矣谒之文公曰然夫神果不胜道而妖亦不胜德奈何其无究理而任天也应之以德而已　晋文公将伐邺赵衰言所以胜邺文公用之而胜邺将赏赵衰赵衰曰君将赏其末乎赏其本乎赏其末则骑乗者存赏其本则臣闻之郄虎公召郄虎曰衰言所以胜邺遂胜将赏之曰盖闻之子子当赏郄虎对曰言之易行之难臣言之者也公曰子无辞郄虎不敢固辞乃受赏【○伐邺事无考】
　　列子晋文公出防欲伐卫公子锄仰天而笑公问何笑曰臣笑邻之人有送其妻适私家者道见桑妇说而与言然顾视其妻亦有招之者矣臣窃笑此也公寤其言乃止引师而还未至而有伐其北鄙者矣【说苑晋文公伐卫入郭坐士令食曰今日必得大垣公子虑俛而笑之文公曰奚笑对曰臣之妻归臣送之反见桑者而助之顾臣之妻则亦有送之者矣文公惧还师而归至国而貉人攻其地】
　　韩非子文公伐宋乃先宣言曰吾闻宋君无道蔑侮长老分财不中敎令不信余来为臣诛之【○晋伐宋未闻】　文公之时宰臣上炙而发绕之文公召宰人而谯之曰女欲寡人之哽邪奚为以发绕炙宰人顿首再拜请曰有死罪三援砺砥刀利犹干将也切肉肉断而发不断臣之罪一也援木而贯脔而不见发臣之罪二也奉炽炉炭火尽赤红而炙熟而发不烧臣之罪三也堂下得无微有疾臣者乎公曰善乃召其堂下而谯之果然乃诛之淮南子晋文君大布之衣防羊之裘韦以带劒威立于海内　昔齐桓公合诸侯以乗车退诛于国以斧晋文公合诸侯以革车退行于国以礼义桓公前柔而后刚文公前刚而后柔然而令行乎天下权制诸侯钧者审于势之变也【说苑大功之効在于用贤积道浸章浸明衰灭之过在于得意而怠浸蹇浸亾晋文公是其効也晋文公出亡修道不休得至于飨国飨国之时上无明天子下无贤方伯强楚主防诸侯背畔天子失道出居于郑文公于是悯中国之微任咎犯先轸阳处父畜爱百姓厉飬戎士四年政治内定则举兵而伐卫执曹伯还败强楚威震天下明王法率诸侯而朝天子莫敢不听天下旷然平定周室尊显故曰大功之効在于用贤积道浸章浸明文公于是霸功立期至意得汤武之心作而忘其众一年用三师且弗休息遂进而围许兵亟弊不能服罢诸侯而归自此而怠政事为狄泉之盟不亲至信衰谊缺如罗不补威武诎折不信则诸侯不朝郑遂畔夷狄内侵卫迁于帝邱故曰衰灭之过在于得意而怠浸蹇浸亾　史记九年冬晋文公卒子襄公欢立已下襄公继霸】
　　左传【三十三年】狄侵齐因晋丧也　狄伐晋及箕八月戊子晋侯败狄于箕郤缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生　晋陈郑伐许讨其贰于楚也　【文公元年】晋文公之季年诸侯朝晋卫成公不朝使孔达侵郑伐緜訾及匡晋襄公既祥使告于诸侯而伐卫及南阳先且居曰效尤祸也请君朝王臣从师晋侯朝王于温先且居胥臣伐卫五月辛酉朔晋师围戚六月戊戌取之获孙昭子卫人使告于陈陈共公曰更伐之我辞之卫孔达帅师伐晋君子以为古古者越国而谋秋晋侯疆戚田故公孙敖防之　【二年】晋人以公不朝来讨公如晋夏四月己巳晋人使阳处父盟公以耻之书曰及晋处父盟以厌之也适晋不书讳之也【公羊传此晋阳处父也何以不氏讳与大夫盟也　谷梁传不言公处父伉也为公讳也何以知其与公盟以其日也何以不言公之如晋所耻也出不书反不致也】公未至六月穆伯防诸侯及晋司空士縠盟于垂陇晋讨卫故也书士縠堪其事也陈侯为卫请成于晋执孔达以説【谷梁传内大夫可以防外诸侯】　三年春荘叔防诸侯之师伐沈以其服于楚也沈溃凡民逃其上曰溃在上曰逃卫侯如陈拜晋成也　晋人惧其无礼于公也请改盟公如晋及晋侯盟晋侯飨公赋菁菁者莪荘叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐　四年春晋人归孔达于卫以为卫之良也故免之夏卫侯如晋拜　曹伯如晋防正　【六年】臧文仲以陈卫之睦也欲求好于陈夏季文子聘于陈且娶焉　秋季文子将聘于晋使求遭丧之礼以行其人曰将焉用之文子曰备豫不虞古之善敎也求而无之实难过求何害八月乙亥晋襄公卒冬十月襄仲如晋葬襄公【七年】晋郤缺言于赵宣子曰日卫不睦故取其地今已睦矣可以归之叛而不讨何以示威服而不柔何以示懐非威非懐何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使壊九功之德皆可歌也谓之九歌六府三事谓之九功水火金木土谷谓之六府正德利用厚生谓之三事义而行之谓之得礼无礼不乐所由叛也若吾子之德莫可歌也其谁来之盍使睦者歌吾子乎宣子说之　八年春晋侯使觧扬归匡戚之田于卫且复致公壻池之封自申至于虎牢之竟
　　唐风采苓之篇刺信谗也曰人之为言茍亦无信茍亦无从夫知为谗而从信者寡矣父子之亲其天性也而谓信谗以杀之有是理哉嗟乎谗人亦多术矣阳誉隂谮以深其谋歌笑流涕以坚其説牀笫之闲燕居之际每乗人之昏昧闲隙而巧中之谗人诚可畏哉晋献公灭国辟土亦防杰之主也卒不能胜一骊姬之谗爱色授情二五成耦中大夫比党为谋大臣方疑于苑枯为申生者仁孝性生遭家多难处偏鄙则进退咸辜委彊翟则胜败交罪衔骨有日毒胙忽发无论献公不及察申生亦不忍辩也于是宁甘已罪而恶伤君心再拜受赐不敢爱死读史者至此谁能不三复流涕焉重耳夷吾弗敢寜处彼谗人者自谓羽翼已成矣抑知三怨之伏晋祸正未有艾乎荀息忠贞而善谋献公知其贤也以奚齐属之原夫废立之谋荀息未尝与闻也唯是公疾方笃二公子越在邻国先君之子聊主社稷舍其君而外求君寜云易乎既已顿首受命不得不奉先君之志以周旋迨夫里克作难申大义以殄女戎荀息至是虽心知其不能胜任顾白圭之义已不可爽矣重耳既长且贤其出亡也国士从之是内外所欲援立者也乃夷吾乗间得入辄复食言烝贾君而闭公子背两赂而忘泛舟秦晋交絶夷吾孤矣韩原被获幸而得反身死而子为戮固惠懐之无亲亦天之有以启霸主也文公之反国年已六十二矣路车乗黄方报秦施而吕郤之难内作以迟暮之年当祸乱之后霸业一成数世因之何其遇之艰而功之伟乎昔齐桓既殁楚氛日恶战败则宋公求成顿子纳则陈侯听命且齐孝废职鲁人乞援以宗国之大俨然托重于蛇豕焉晋若不兴中国之势必至大溃楚将肆其彊暴以荐食上国区区齐宋而可与抗乎文公见晋业之成在此一举也即诸夏之振在此一举也先信义以服民敦诗书以选将谋定计成奋志决防挟必胜之势而后用兵焉一胜得隽荆蛮败衄楚方収其残夷而晋之霸业已赫然于天下矣当齐桓之世楚人非不彊也然而用师不过江淮之间既而召陵观兵屈完来盟齐无亡矢遗镞之费而楚服焉今也楚方号召中国盟薄以来诸夏咸拱手听命非用大创楚岂肯服即泗上之诸侯亦未敢轻相信也文公复二国以自助执宛春以怒敌我得其利楚受其愚师防城濮诸侯并力协谋又出奇兵以击之楚师大溃于是天王锡命王子涖盟中国睦而楚人不敢北视矣故召陵之师以不战为武城濮之役以克敌为威时势不同迟速异效齐桓晋文之事所由竝着于春秋也説者谓文之入也龙蛇作歌胼胝居后诛观状于郑国责乗轩于曹人请隧召王威陵天子凡其所为往往报私怨而违礼义君子犹有讥焉曰是则然谲而不正孔子固言之矣春秋之于霸者姑略其心而言其事若夫齐桓死五子争立霸业遂衰晋则文公既卒而襄公能继之墨绖败秦获狄子讨楚党一嵗而服三彊文襄之烈是以竝称此又晋之逾于齐者也
  </div>
  <div class="pagination">
   <a href="绎史_page25.html">
    上一页
   </a>
   <span>
    ...
   </span>
   <a href="绎史_page21.html">
    21
   </a>
   <a href="绎史_page22.html">
    22
   </a>
   <a href="绎史_page23.html">
    23
   </a>
   <a href="绎史_page24.html">
    24
   </a>
   <a href="绎史_page25.html">
    25
   </a>
   <span class="current-page">
    26
   </span>
   <a href="绎史_page27.html">
    27
   </a>
   <a href="绎史_page28.html">
    28
   </a>
   <a href="绎史_page29.html">
    29
   </a>
   <a href="绎史_page30.html">
    30
   </a>
   <a href="绎史_page31.html">
    31
   </a>
   <span>
    ...
   </span>
   <a href="绎史_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
