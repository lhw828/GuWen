<!DOCTYPE html>
<html>
<head>
    <meta charset="UTF-8">
    <title>皇宋通鉴长编纪事本末 - 第 69 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇宋通鉴长编纪事本末 - 第 69 页/共 103 页</h1>
    <div class="content">旧录云：时蔡确等虑法浸改废，故降是诏，然卒弗能禁。新录辨曰：蔡确知有司奉行新法例皆失当，过为烦扰，寔惠不孚，则不能不更化也。法少更，则身必不安于位。是语诚确等有以启之矣。史官不推本神祖爱民，而饰确之谋，以欺后世，今合删去。吕大防《政目》诏有司奉行先帝诏旨失当事以闻在八日。
　　丁丑，御史中丞黄履言：『福建盐法，惟邵武军、汀州受数为重。邵武县近以盐多民匮，难于出籴，遂以人户产钱纽定卖盐，不循朝旨乡铺之法。至于建宁、光泽等县，其弊亦然。汀、剑、建三州，亦有抑勒。乞差官体量。』监察御史安惇言：『福建转运副使王子京擘画官卖腊茶岁三百万斤，访闻抑认。乞委官采访。』遂诏：『先帝以诸路监司责任不轻，朝廷当加考核，其烦急掊克与旷弛不职者，当有所惩。去岁已诏修立分遣郎官御史察举之法，可依先帝诏旨施行。江南西路遣监察御史陈次升，福建路遣监察御史黄降。』乙酉，枢密院言保甲（详见《保甲》）。己丑，司马光上疏曰云云：『及奔丧至京，乃蒙太皇太后陛下特降中使，访以得失，是臣积年之志，一朝获伸，感激悲泪，不知所从。顾天下事务至多，臣思虑未熟，不敢轻有条对。但乞下诏，使吏民皆得寔封上言，庶几民间疾苦，无不闻达。既而闻有旨罢修城役夫，撤诇逻之禁，止御前造作，京城之人，已自欢跃。及臣归西京之后，继闻斥退近习之无状者，戒饬有司奉法失当过为烦扰者，罢物货专场及民所养户马，又宽保马年限。四方之人，无不鼓舞，圣德传布，一日千里，颂叹之声，如出一口，溢于四表。乃知太皇太后陛下深居禁闼，皇帝陛下虽富于春秋，天下之事，靡不周知，民间众情，久在圣度。四海群生，可谓幸甚!凡臣所欲言者，陛下略已行之。臣稽慢之罪，定负万死。夫为政在顺民心，苟民之所欲者与之，所恶者去之，如决水于高原之上，以注川谷，无不行者。苟或不然，如逆板走丸，虽竭力以进之，其复走而下可必也。今新法之弊，天下之人，无贵贱愚智皆知之。是以陛下微有所改，而远近皆相贺也。然尚有病民伤国、有害无益者，如保甲、免役钱、将官三事，皆当今急务，厘革所先者。臣今别具状奏闻，伏愿决自圣志，早赐施行。』又曰：『昔汉文帝除肉刑，斩右趾者、弃市笞五百者多死。景帝元年，即改之，笞者始得全。武帝作盐铁、榷酤、均输等法，天下困弊，盗贼群起。昭帝用贤良文学之议而罢之，后世称美。唐代宗纵宦官公求赂遗，置客省拘滞四方之人。德宗立未三月，悉禁止罢遣之，时人望致太平。德宗晚年，有宫市，五坊小儿暴横为民患，盐铁月进羡余。顺宗即位，皆罢之，中外大悦。是皆改父之政，而当时人谁复非之者哉?况先帝之志，本欲求治，而群下干进者竞以私意，纷更祖宗旧法，致天下藉藉如此，皆群臣之罪，非先帝之过也。为今之计，莫若择新法之便民益国者存之，病民伤国者悉去之，使天下晓然知朝廷子爱黎民之志。吏之苛刻者，必变而为忠厚；民之离怨者，必变而为亲誉。德业光荣，福祚无穷，岂不盛哉?』
　　五月丙申，户部侍郎李定奏：『先奉旨，令臣取索都提举汴河堤岸司所管事件闻奏；又奉圣旨，专切提举京城所管课利事件，令臣一就取索。今具到都提举汴河堤岸司专切提举京城所管课利事件。』诏：『汴河堤岸及房廊、水磨、茶场，京东西沿汴船渡，京岸朝陵船、广济河船渡、京城诸处房廊、四壁花果、水池、冰雪、菜园并依旧。方木场、天汉桥及四壁果市、京城猪羊圈、东西面市、牛圈、垛麻场、肉行、西塌场各废罢，令贾种民等依罢物货已行指挥堆垛般运。东南及西河客人物货亦废罢，其见差官吏人等并京东西收力胜钱，并仰贾种民等一就相度措置奏闻。洛口两岸滩地，令提举京西北路常平张绶相度措置闻奏。其依旧去处已前，并向去及废罢窠名，所收课利，并于内藏库送，别作帐桩管，以备朝廷支用。』绶言：『洛口两岸滩地，除系官者量减二分租钱外，余依旧输税。』从之。庚子，诏提举汴河堤岸司隶都水监，专一制造军器所隶军器监。 
旧录云：先帝导洛入汴，缮戎器，于无事之日皆专置司，事得以举。至是归之有司。新录辨曰：『导洛水、造军器，此非人君必躬必亲之事，先帝所置司，不当归之有司邪?始则专置一司以核实，既就绪，当有统属，故各归所隶，是亦先帝之意也。』自『先帝导洛』至『归之有司』二十九字并删去。
　　戊午，资政殿学士、通议大夫司马光为门下待郎。光以札子辞免，乞对讫赴陈州，并请更张新法，曰：『臣曾上言：教阅保甲，公私劳费而无所用之。敛免役钱，宽富而困贫，以养浮浪之人，使农民失业，穷愁无告。将官专制军政，州县无权，无以备仓卒，万一饥馑，盗贼群起，国家可忧。此皆所害者大，所及者众，先宜变更。借令皇帝陛下独揽权纲，犹当早发号令，以解生民之急，救国家之危，收万国之欢心，复祖宗之令典。况太皇太后、陛下同断国事，舍非而取是，去害而就利，于体甚盛，何为而不可?』于是太皇太后遣中使梁惟简赐手诏，谕令供职，曰：『嗣君年德未高，吾当同处万务。所赖方正之士赞佐邦国，窃要与卿商量政事，卿又何辞?』再降诏：『开言路，须卿供职施行。』光乃受命。
　　六月丙子，资政殿学士韩维知陈州。维初赴临阙庭，太皇太后遣中使降手诏劳问。维奏：『臣近去都下日尝具奏陈，愿陛下深察盗贼所起之原，罢非业之令，宽训练之程，盖为保甲、保马发也。何则?农民以稼穑为生，使之出钱而市马，已非其愿；又守护灌饲，素昧其方，万一死损，复更偿买。昔时一马直钱三二十千者，今贵至百千矣，农民如此，未有已时，愁叹之声，闻于道路。近岁保甲以筑土为场，号为团教。一丁在官训练，更须一丁供馈饮食。家阙耕作，身受劳苦，不无怨怼。夫使失业怨怼之人操兵器，习击刺之事，岂非可虑?近者又闻京西保马颇为群盗掠取，换易乘骑，如其外厩；河北保甲渐亦作过，凌暴良民，州县几不能禁，此患在耳目之前，臣恐更易措置，不可缓也。且臣非谓国马遂不可养，但官置监牧可矣；非谓民兵遂可不教，但于农隙一时训练可矣。孟子曰：「天时不如地利，地利不如人和。」人和可胜天地，可不务乎?臣伏望太皇太后、陛下更加圣虑，详酌施行。』癸未，诏户部：『提辖拘摧市易钱物，准岁除放息钱外，其合纳本钱，特与转限三年。』戊子，吕公著既上十事（见《复用旧臣》），太皇太后遣中使梁维简谕公著：『览卿所奏，深有开益，备见忠亮，良切嘉称。当此拯民疾苦，更张庶政，何者为先，更无灭裂，具悉以闻。』庚寅，公著复上奏曰：『臣伏思先帝初即位，召臣充翰林学士。当时亲见先帝至诚求治，尝令臣草诏书，以宽民力为意。自王安石秉政，变易旧法，群臣有论其非便者，指以为沮坏法度，必加废斥。自是青苗、免役之法行，而取民之财尽；保甲、保马之法行，而用民之力竭；市易、茶盐之法行，而夺民之利悉。若此之类甚众。今陛下既已深知其弊，至公独断，不为众论所惑，则更张之际，当须有术，不在仓卒。且如青苗之法，但罢逐年比较，则官司既不邀功，百姓自免抑勒之患。免役之法，当少取宽剩之数，度其差雇所宜，无令下户虚有输纳，上户取其力，则公私自然均济。保甲之法，止令就冬月农隙教习，仍只委本路监司提按，既不至妨农害民，则众庶稍得安业，无转为盗贱之患。如此三事，并须别定良法，以为长久之利。至于保马之法，先朝已知有司奉行之谬。市易之法，先帝尤觉其有害而无利。及福建、江南等路茶盐过多，彼方之民，殆不聊生，且非朝廷本意，恐当一切罢去。而南方盐法、二路保甲，犹宜先革者也。以上数事，皆略陈大概，其他详悉，非书所能尽。然臣所深虑者，陛下必欲更修庶政，使不惊骇物听，而宜利及民，莫若任人为急。故臣前日辄献愚诚，乞陛下广开言路，选两制、台谏官，诚得忠正之士布在要职，使求天下利害，议所以更修之术。朝廷上下，协心同力，斟酌而裁制之，则天下不难为矣。』
　　八月己巳，诏青苗不许抑配（详见《青苗法》）；差役（详见《差役》）。
　　十月己巳，太皇太后谕辅臣曰：『民间保马宜早罢，见行法有不便于民者改之。』丁丑，诏罢义仓，其已纳数，遇歉岁以充赈济。乙酉，诏罢方田（见本事）。
　　十二月辛未，罢后苑西作院。丙子，罢增置铸钱监十有四。己丑，司马光言：『臣观今日公私耗竭，远近疲弊，其原大概出于用兵。神宗继统，材雄器英，以幽、蓟、云、朔沦於契丹，灵、夏、河西专于拓跋，交趾、日南制于李氏，不得悉张置官吏。收籍赋役，比于汉、唐之境，犹有未全，深用为耻，遂慨然有征伐开拓之志，于是边鄙武夫窥伺小利，敢肆大言，只知邀功，不顾国患，争贾余勇，自谓卫、霍不死。白面书生，披文按图，玩习陈迹，不知合变，竟为奇策，自谓良、平更生。聚敛之臣，捃拾财利，剖析秋毫，以供军费。专务市恩，不恤残民，各陈遗利，自谓孔、桑复出，相与误惑先帝，自求荣位。于是置提举官，强配青苗，多收免役，以聚货泉。又驱畎亩之民为保甲，使舍耒耜，习弓刀。又置都作院，调筋皮角木，以多造器甲。又置保马，使卖耕牛、市驵骏，而农民始愁苦矣！部分诸军，无问边州、内地，各置将官以领之，自知州军、总管、钤辖、都监、监押，皆不得干预。舍祖宗教阅旧制，诵射法，效胡服，机械阵图，竞为新奇，朝晡上场，罕得休息，而士卒始怨嗟矣！置市易司，强市榷取，坐列贩买，增商税色件，下及菜果，而商贾始贫困矣！又立赊贷之法，诱不肖子孙破其家；及令民封状，增价以买坊场，致其子孙、邻保籍没赀产，不能备偿；又增茶盐之额，贱买贵卖，强以配民，食用不尽，迫以威刑，破产输钱。又措置河北籴便司，广积粮谷于临流州县，以备馈送。教兵既久，积财既多，然后用之。承平日久，人已忘战，将帅愚懦，行伍骄惰，加以运筹决胜者乃浮躁巧伪之士，不知彼己，妄动轻举，于是顿兵灵武，力疲食尽，自溃而归，执兵之士、荷粮之夫，暴骨塞外，且数十万，筑堡永乐，怠忽无备，纵寇延敌，阖城之人，剪为鱼肉：曾未足以威服四裔，而中国先自困矣!先帝深悔其然，厌截截谝言，思番番良士，乃下哀痛之诏，息兵富民，奄弃天下，此臣所为痛心疾首、泣血追伤者也。伏惟皇帝陛下肇承基绪，太皇太后同听庶政，首戒边吏毋得妄出侵掠，俾中外两安。今契丹继好，秉常纳贡，乾德拜章，征戎开拓之议皆已息矣，则此置提举官，散青苗、敛免役钱、点教保甲、置都作院、养马置将官、市易司实封状、买坊场茶盐额、措置河北籴便司，皆为虚设。陛下幸诏臣民各言疾苦，其已至者千有余章，未有不言此数事者，知其为天下公患，众人所共知，非臣一人之私言也。利害著明，皎如日月，各言疾苦，而群臣又习常安故，惮于更张，虽颇皆裁损，而监司安堵，将官具存，保甲犹教阅，保马犹养饲，边州屯戍不减，军器造作不休，茶盐新额尚在，差役旧法未复。是用兵虽息，而公私劳费，犹未息也。如此因循，不知改辙，数年之后，万一过水旱大饥，盗贼群起，共为国忧患，岂敢尽言哉?伏愿陛下断自圣心，凡王安石等所立新法，果能胜于旧者则存之，其余臣民以为不如旧之事，欲乞陛下宣谕执政，令因臣民上封事，熟议利害进呈，以圣鉴裁决而行之。』
　　元祐元年正月戊戌，侍御史刘挚言：『神宗皇帝以仁圣之虑，达因革之数，凡政令制度，急弦慢轸，大解而更张之，故天下蒙其利。然至于今殆二十年，所谓偏而不起、眊而不行者，盖复有之矣。其事则非一，而其大者，则役法是也。于役法之弊，相为首尾而牵连当更者，则坊场吏禄是也。』(详见《役法》)市易务（详见《市易》）。甲辰，监察御史王岩叟奏：『今天下之大害，莫如青苗、免役之法；阴困生民，莫如茶盐之法，流害数路；朝中之大奸，莫如蔡确之阴邪险刻、章惇之谗贼狠戾。』丙辰，户部言：『相度河北盐法所言，乞废罢见行新法，复行旧法通商。』从之。
　　二月丁卯，承议郎章元方言：『两浙每岁旧买盐本钱，尝以三千万贯为额，近来又以四十万贯。虽本数有加，而计利益寡。刑严赏重，私盐盗贩，州县积压巨万。欲乞废罢诸处买场，将见管亭户，召情愿分等，令每月纳净利钱，许依旧停池煎盐出卖。余人愿纳钱煎盐者听，仍许通商，于所过州县输税。』诏本路转运司相度以闻。复州县（见《神宗朝度复郡县》），议诗赋、经义、贤良方正、明法等科（见《贡举》）。
　　闰二月甲午。先是，门下侍郎司马光言：『自改官制以来，备置尚书，有六曹、二十四司及七侍、三监，各令有职事，将旧日三司所掌事务散在六曹及诸监，户部不得总天下财赋。既不相统摄，帐籍不尽申户部，户部不尽知天下钱谷之数，五曹各得支用钱物，有司得符，不敢不应副，户部不能制。户部既不能知天下钱谷出纳见在之数，无由量入为出，五曹及内百司各自建白理财之法，申奏施行。欲乞且令尚书兼领左、右曹侍郎，分职而治。其右曹所掌钱谷，非尚书奏请得指挥，不得擅支。诸州钱谷、金帛隶提举常平仓司者，每月亦须具文帐申户部。六曹及寺监支用钱物，皆须先关户部，符下支拨，不得一面奏乞直支。应掌钱物诸司，不见户部符，不得应副。其曰前三司所管钱谷财用事，有散在五曹及诸寺、监者，并乞收归户部。』
　　是日，诏尚书省立法。司门郎中吕陶言：『初，熙宁十年，朝廷依李杞、蒲宗闵、刘佐等起请，尽数榷买川茶，收息出卖，远方不便，本州茶户累有陈数。及堋口茶场减价，亏损园户，臣尝三具论列，已蒙施行。从来李稷贪功急利，欺罔滋甚，皆臣论奏。后来浸生弊害，岁月愈久，为患愈深。近闻遣使人川按察，所有臣昔年奏状，并今来条析利害，伏乞详酌指挥。』诏札与黄廉[3]。
　　甲辰，户部言：『陕西转运副使吕大忠言：「臣僚上言，解盐两池，自来通行货卖。今京西转运司设官置局，使民间不得货卖，颇为不便。伏乞放行通商，每席止令增贴价钱一贯或五百文，并京西转运副使范纯礼相度到本路增收贴价钱无数，乞依旧法，许令通商。将来见在盐井钞，令本路依客例变转，拨还逐处。』从之。庚戌，户部言：『广南西路桂州修仁县等处茶货，昨刘何逐年差官置场，收买出卖，收息止及一万余贯。臣远方因此茶价增长，有妨民间食用，乞依旧放令通商。所有元丰七年十月二十九日广西路榷茶指挥更不施行。』从之。辛亥，诏以刘贽所言乞罢坊场新法，及创增吏禄，付韩缜等相度以闻。先是，刘贽言：『伏见京师所置水磨茶场，前后累有臣僚论列，乞行寝罢，尚未蒙指挥。臣契勘官自磨茶之初，犹许公私交易，故商贩之茶或不中官，则卖之铺户。自去二月，逐禁止铺户不得置磨。然都下虽禁，犹有府界县镇可以交易，故客人不避重出脚费，津置出入。至当年七月，遂并府界一切禁其私易，于是商贾以茶至者，触藩抵禁。须至中卖入官，而又使牙侩制之，不量茶之色品，一切痛裁其价。留滞邀遏，其状百端，此商旅之所以不敢行。商旅不行，故沿路征商之数，其亏额已多。又磨河之水，下流壅蔽，浸潴民田，被害者数邑。伏望圣慈早赐，出自睿断，罢水磨茶场，以通商贾，以养细民，以宽州县税额，以免农民水害，而上以副仁慈惠爱天下之意。』丙辰，诏在京水磨茶场废罢，其结绝官物等，令户部措置施行。
　　三月己卯，诏御史中丞刘挚、右正言王觌、刑部郎中杜纮将《开丰敕令格式》重行刊修。先是，贽言：『神宗仁厚之德，哀矜万方，欲宽斯人所犯，恩施甚大也。而所司不能究宣王德，推广其意，乃增多条目，离析旧制，用一言之偏而立一法，因一事之变而生一条，其意烦苛，其文隐晦。』右谏议大夫孙觉亦言：『臣窃闻中外之议，以为今日之患切于人情者，莫甚于《元丰编敕》，细碎烦多，难以检用。』于是有刊定修立之命。壬午，刑部修立重禄条。
　　五月戊辰，诏修立国子监太学条制（见《学校》）。
　　六月辛卯，监察御史陈次升奏：『熙宁以前，上供钱物无额外之求，州县无非法之敛。自后献利之臣不顾此意，惟务刻削，以为已功。若减一事一件，则据其所减色额，责转运封桩上供。别有增制合用之物，又令自办上供名件。岁益加多，有司财用，日益不足。欲乞圣慈特降指挥。勘会熙宁以来，于旧上供额外创行封桩钱物，并与放罢，庶使官吏不致过有诛求，而民无搔扰之患。』癸巳，户部言：『百姓昔年请盐，谓之蚕盐。及至采蚕之时，大有所济，然后随税纳钱入官。昨因言者罢所偯蚕盐，止令百姓虚纳钱，于义未安。请依旧偯蚕盐。』从之。庚子，门下侍郎司马光言：『臣于去年四月二十七日曾上言，乞并罢将兵官。后来不闻朝廷有所施行。窃见近岁，诸处久阙雨泽，贼盗颇多，州县全无武备，侍卫单寡，禁军尽属将官，多与长吏争衡，长吏悉出其下。万一有如李顺、王伦攻城陷邑之寇，或如王均、王则窃发肘腋之变，岂不为朝廷旰食之忧耶?臣愚伏望朝廷如臣前奏，尽罢诸路将兵官。其禁兵各委本州长吏与总管、钤辖、都监管辖，一如未置将官已前之法。』丙午，左司谏王岩叟言：『自辟举之法罢而用选格，可见功过而不可以见人材，中外患之，于是不得已而有踏逐、奏差、甲差之格。踏逐者，阴用举官之寔，而削同罪，非善法也。选材荐能而曰踏逐，非美名也。当择人之地，而不重用人之道，非深计也。委人以权而不容举其所知，非通术也。臣伏望圣慈特赐指挥，复内外官司举官法，以允公议。』
　　七月丙辰朔[4]，尚书省言：『旧制，中外学官并试补。近诏尚书、侍郎、左右司郎中、学士、待制、两省、御史台官、国子司业各举二员，宜罢试法。』先是，王岩叟言：『臣窃见内自太学，外至诸郡，学官之制，皆自就试。四方之士，区区于进卷，屑屑于程文，不但奔驰之远，滞留之久，顾岂其心哉?禄仕迫之，有不得已耳，甚非所以重师道、崇儒风、惜士人之节也。臣愚伏望圣慈令罢此法，一用应诏荐举之士为中外学官，以崇教导之选，为天下劝。』
九月辛酉，以大享明堂，肆赦。 
《吕公著家传》云：文靖公之当国也，每搜访四方利害，有可以施舍使民者，手笔记录，因大赦而行之，多至数十事。其后漫益多。至是，始尽贷青苗、市易息钱及其他逋负，贫不能偿者，凡蠲放数百万。官吏坐违法，用一切之制不得理去官，及以赦原者，并听收叙。总校前赦，凡增一十七事。四方欢呼。以为新天子赦令以忧民为意，无不称庆。
　　十月丙申。先是，左司谏王岩叟言：『三省胥吏许引有服亲人为吏，如士大夫任子无以异，而曾不限年，得禄尤早，其为恩幸，可谓厚矣。点检诸司文字差错，乃是职分当然，何至字字论功，日日计赏?或升名次，或减磨勘，或添料钱，或支银绢，以彼易此，有如己物。望敕励大臣裁抑侥倖，杜绝姑息，弃旧例，禁换法，复讲治平以前条格循用之，庶可以肃百司而清四方。』诏令给事中、中书舍人、左右司郎官裁定以闻。于是试给事中胡宗愈等言：『臣等按：治平以前诸房，缘事陈乞，件数不多。近年酬奖，乃有岁岁转官者。其他因事陈乞，率多如请，比治平以前，委是过厚。今将治平以前及熙宁后来条例看详，参酌到合行裁定事凡十有七条。』从之。
　　二年正月乙卯，殿中侍御史吕陶言：『伏见坊场一事，犹有余弊，未尽蠲除。盖累界放卖，至今凡十五年，其始则有定封投状，竞利争占，虚增价直，诈通抵产之欺。其中则有净利过重，月纳不足，出限罚钱，年满不替之患。其终则有正名已败，壮保纳官钱，余欠尚存，邻人买产业之禁。期会严迫，节目烦多。不惟酒户缘此困穷，抑困贫民，因而朘削，或系狱，或受箠，或转徙道路，或自经沟渎。天下郡邑，何处无之?大率一县之内，上、中等户，因买坊场及充壮保而失业破产者，十常四五，欠多者至数千贯，少者亦三五百缗。以四海总计，凡几千家罹此疾苦矣，每家以十口为率，凡几万人失所矣，臣愚伏望陛下推广先志，遍发异恩，以远近之差，为轻重之序。应第一、第二界见欠者，并与除放；其第三、第四界，亦乞量立分数蠲免。如此，则大为简易，不力官吏之沮遏。圣泽宽深，遂除生灵之疲瘵。』
　　六月甲申，承义郎彭汝砺为起居舍人。执政有问新旧之政者，汝砺曰：『政无彼此之辨，归于是而已。今所更大者，取士及差役法，行之而士民皆流言，未见其可也。』
　　七月甲寅，朝奉郎、权开封府推官张商英为提点河东路刑狱。商英先上书，谓三年无改于父之道，今先帝陵土未干，奈何便议变更?又移简苏轼，欲作言事官。轼得之，
以告吕公著，公著不悦，故黜之。 
此据新录《商英传》及邵伯温《辨诬》修入。邵伯温作《章惇传》云：『惇既拜相，荐蔡卞为右丞，林希为中书舍人，商英为谏官。蔡卞为王荆公复仇，又以元祐中除知广州为置己于死地。林希在元祐间，自中书舍人，以修撰出知杭州，不除待制。张商英在元祐初为开封府推官，欲作言官，简苏内翰子瞻云：「老僧欲住乌府，呵佛骂祖一巡，如何?」偶孙抃过子瞻，窃得其简，示吕申公之子希纯。希纯白申公，申公不悦，出商英为河东路提刑。三人皆怨元祐宰辅者云。』
　　八月癸未，诏在京置宣武第十三至十五指挥、广武左第三军第二右第三军第一两指挥，以先销废宽衣天武第六指挥，会一岁廪给，别招中、下禁军以补其额故也。
　　九月壬申，户部请立明状增钱买坊场法，从之。
　　十月庚子，范纯仁言：『窃见赏功旧格，其间亦有未尽便合行修正者，皆随事便行改正。陛下临御之初，将臣方立功效之际，赏典或有不均，必致人情失望，惰其斗志，后虽有改更，众人未信，必于边事有损，追悔莫及。伏望指挥三省、枢密院，应今来推赏旧格中，有人情不便者，即且据事改，令均当行下，仍一面将旧格别行修正，庶几不误圣政，边事早了。』诏裁定军功赏格。
　　三年正月庚戌，复广惠仓。丁巳，诏改封桩钱物库为元佑库，隶尚书省左、右司[5]。
　　四年三月甲申，中书侍郎刘挚上书曰：『臣待罪近辅，再历年所。近与同列奏事延和殿，两蒙宣谕天意。今日朝廷之事固已尽心，略有成法，惟以久远守之为念。又圣虑深远。因论及他日还政之后，任用左右，常得正人，则与今日用心无异。若万一奸邪复进，荧惑动摇，则反覆可忧。然辨别邪正，全在一人，此乃持盈守成之大戒也。而皇帝陛下深加省领，臣退而叹息欢喜以为愚。臣平日之所怀为国远虑者，正在此事。未及上达。而陛下先知之矣。』又曰：『临御以来，法度之难久行者修完之，臣下之害政者更易之，正所以述成先帝之盛德美志，传于无穷，可谓备矣。然前者二三大臣之朋党皆失意怏怏，自相结纳，睥睨正人，腹诽新政，今布列中外搢绅之间，在职之吏，不与王安石、吕惠卿，则与蔡确、章惇者，率十有五六，此臣之所以寝食寒心，独为朝廷忧也。』又曰：『其所进之说，臣窃料之，其大者必为离间之计，此最易人易听，而其祸亦最大，不可不防其渐而深察之；其次又有二说，其一曰：先朝造法为治，而皇帝陛下以子继父，一旦听臣民之言，有所更改。其二曰：先朝之臣，多不任用，如蔡确等受顾命，有定策之功，亦弃于外。此二说者，自人情言之，则浅近而易听；自义理而考之，则无所取也。』又曰：『如青苗、免役、保甲、保马、市易之类，敢不改乎?改之所以顺人心、救民命耳。试考察今日百姓安与不安、便与不便，则改之是耶非耶，立可见矣。若谓凡继体之君，于先朝之政皆有不可改，则古圣帝明王继政而有改者，皆非邪?夫立政之违民，改之是也。而异论者非之，以谓改父之道，此岂公议哉?是谗间之说也。』又曰：『伏望太皇太后陛下深念周公所以戒成王之意，拥佑开导，以成就皇帝陛下之德。凡人之才，如何为正，如何为非，日夕讲论，以立万世不拔之基。伏望皇帝陛下深鉴古事，体汉昭帝之明，以辨忠邪，使他日奸言异论，不可得而人；常思太皇太后陛下之言，无疑于心，无怠乎听，庶以永承祖宗之业，天下幸甚！』

校勘记
[1]迫行人  原本作『洎行人』，据《长编》卷三五四改。
[2]沈希颜  原本作『沈希贤』，据《会要·食货》五五之四二、《长编》卷三五四、三六○改。
[3]黄廉  原本此下衍一『一』字，据《长编》卷三六八删。
[4]丙辰朔  原本无『朔』字，据《长编》卷三八二补。
[5]尚书省  原本脱一『省』字，据《长编》卷三八二补。
　　

皇宋通鉴长编纪事本末卷第九十五
哲宗皇帝

用旧臣上
　　元丰八年三月庚申[1]，诏以登位，赐致仕前宰相守太师潞国公文彦博、前执政宣徽南院使太子少师张方平、观文殿学士提举西京嵩山崇福宫孙固、资政殿大学士知扬州吕公著、资政殿学士知太原府吕惠卿、资政殿学士知亳州蒲宗孟、端明殿学士知江宁府王安礼袭衣、金带、银帛有差。辛酉。初，司马光四任提举崇福宫，既满，不敢赴阙，再乞西京留司御史台或国子监。未报，会神宗崩，光欲入临，又避嫌不敢。已而闻观文殿学士孙固、资政殿学士韩维皆集阙下。时程颢在洛，亦劝光行，光乃从之。卫士见光，皆以手加额，曰：『此司马相公也!』民争拥光马，呼曰：『公无归洛，留相天子，活百姓！』所在数千人聚观之。光惧，会放辞谢，遂径归洛。太皇太后闻之，诘问主者，遣内侍梁惟简劳光，问所当先者。光乃上疏云云（见《求直言》）。丁丑，资政殿大学士、银青光禄大夫吕公著兼侍讲。公著时知扬州，召用之，遵先帝意也。 
新录于此别书云：先是，神宗谕辅臣曰：『皇子明年出阁，当以吕公著为保傅。』至是。吕公著侍经筵，遵先帝意也。按：神宗谕辅臣前已具书，此不必重载。今但存『遵先帝意也』一句。新录自为一书，故不得不尔。
资政殿学士、大中大夫司马光知陈州，秘书少监孙觉兼侍讲，奉议郎、宗正寺丞刘次庄为殿中侍御史，奉议郎、真定府路安抚司勾当公事孙升为监察御史。 
按：新、旧录《孙升传》并云：『中丞刘挚引为监察御史。』此时挚未入台，黄履为中丞。旧录既误，新录因之。然则升必履所荐也，当年三月十四日，履坐举次庄，自龙学降天制，四月八日，又落职。粱焘奏议可考。
　　朝奉郎刘挚、宣德郎张汝贤为吏部郎中，朝奉郎、集贤校理梁焘为工部郎中，奉议郎黄庭坚为校书郎。诏守太师、开府仪同三司、潞国公致仕文彦博不许辞免两镇节度使。 六月十一日甲寅，已载彦博许免兼永兴节度，今复有此诏，当考。或是覃恩申命故也。五月十二日许免。
　　五月乙未，诏新知陈州、资政殿学士、大中大夫司马光过阙，令先入见。戊戌，诏责授汝州团练副使、本州安置苏轼复朝奉郎、知登州。右监门卫将军、颍州安置王诜免安置，许在京居住。己亥，资政殿大学士、银青光禄大夫兼侍读吕公著乘传赴阙。庚子，承议郎程颢为宗正寺丞。甲辰，河东节度使、守太师致仕文彦博言：『乞免两镇恩命。或以霈恩之行，止乞加臣食邑、实封。』从之，仍令学士院降诏。丙午，资政殿大学士兼侍读吕公著提举中太一宫，兼集禧观事。戊午，资政殿学士、通议大夫司马光为门下侍郎。光以札子辞免，乞对讫赴陈州，并请更张新法（详见《变新法》）。于是太皇太后遣中使梁惟简赐手诏，谕令供职，曰：『嗣君年德未高，吾当同处万务，所赖方正之士，赞佐邦国。窃要与卿商量政事，卿又何辞?』再降诏：『开言路，须卿供职施行。』光乃奉命。龙图阁直学士、知成都府吕大防为翰林学士。
　　六月丙子，资政殿学士、提举崇福宫韩维知陈州。维初赴临阙庭，太皇太后遣中使降手诏劳问。维奏更易措置保甲、保马事，又奏乞刊去求言诏七十五字，于是起知陈州，未行，召赴阙，遂留经筵。戊寅，奉议郎、知定州安喜县事王岩叟为监察御史。岩叟，荀龙子也。癸未，吕公著入见，太皇太后遣中使赐食。公著上奏曰：『臣伏睹皇帝陛下绍履尊极，方逾数月，临朝穆穆，有君人之度。太皇太后陛下勤劳庶政，保佑圣躬，德泽流行，已及天下。臣远从外服，召至左右。窃思人君即位之初，宜讲求修德为治之要，以正其始，然后日就月将，学有缉熙于光明，新而又新，以至于大治。是用竭愚诚考论圣道，概举十事，仰赞聪明。一曰畏天，二曰爱民，三曰修身，四曰讲学，五曰任贤，六曰纳谏，七曰薄敛，八曰省刑，九曰去奢，十曰无逸。伏望陛下留神省察，如言有可采，即乞置之御坐，朝夕顾省，庶于德威，少助万一。』
　　戊子，吕公著既上十事，太皇太后遣中使梁惟简谕公著曰：『览卿所奏，深有开益，备见忠亮，良切嘉称。当此拯民疾苦，更张者何先?更无灭裂，具悉以闻。』庚寅，公著复上奏，言青苗、免役、保甲、保马、市易、盐茶之弊。是日，又上奏曰：『臣近具手奏，乞陛下广开言路，登用正人，此最为当今急务。臣尚虑陛下深居九重，未能尽知人才，辄敢冒陈愚见，以助收采。臣伏睹秘书少监孙觉方正有学识，可以充谏议大夫或给事中。直龙图阁范纯仁劲挺有风力，可充谏议大夫或户部右曹侍郎，使议青苗、免役、市易等法。礼部侍郎李常清直有守，可备御史中丞；吏部郎中刘挚资质端厚，可充侍御史；承议郎苏辙、新授察官王岩叟并有才器，可充谏官或言事御史。臣诚见陛下有意更张，而阙人裨助，故不避狂妄，辄有论荐，更乞圣慈详择。』
　　司马光又言：『昨僭妄上言用人等事，寻准御前札子：所奏职位卑微，如堪大任者，令具姓名奏入。陛下推心于臣，俾择多士，无复疑问。臣承命皇恐，惟惧不称，岂敢阿私?窃见吏部郎中刘挚公忠刚正，终始不变；龙图阁待制、知亳州赵彦若博学有父风，内行修饰；朝请郎傅尧俞清立安恬，滞淹岁久；直龙图阁、知庆州范纯仁临事明敏，不畏强御；朝议郎唐淑问行已有耻，难进易退；秘书监正字范祖禹温良端厚，修身无缺。此六人者，皆臣素所熟知，节操坚正，虽不敢言遽当大任，若使之或处台谏，或侍讲读，必有裨益。其人或与臣有亲，或有过失，臣窃慕古人内举不避亲，不以一眚掩大德。既蒙访问，不敢自避嫌疑，致国家遗才。自余如新翰林学士吕大防、兵部侍郎尚书王存、礼部侍郎李常、秘书少监孙觉、右司郎中胡宗愈、户部郎中韩宗道、工部郎中梁焘、开封府推官赵君锡、新监察御史王岩叟、朝议大夫知泽州晏知止、朝散大夫范纯礼、知登州苏轼、知歙州绩溪县苏辙、承议郎朱光庭，或以行义，或以文学，皆为众所推者。臣与之往还不熟，不敢隐蔽。伏望陛下察其愚衷，各随器能，临时任使。然知人则哲，自古所难，况臣愚陋，加以屏居岁久，与士大夫全不相接，岂能尽天下之贤才?伏望圣慈更加采访，如文彦博、吕公著、冯京、孙固、韩维等国之老臣，可以倚信。乞亦令各举所知，庶几可以参考同异，无所遗逸。』 
此奏得之《实录》，不著姓名。其首云：『今月二十五日，僭妄上言用人事。』推究本末，盖司马光也。但光集独无此，亦无二十五日所言用人事。当考。
　　七月甲午，朝奉大夫范纯礼为户部郎中。戊戌，朝奉大夫、守秘书少监兼侍读孙觉为右谏议大夫兼侍讲，仍赐三品服。资政殿大学士、银青光禄大夫兼侍读吕公著为尚书左丞。甲辰，资政殿学士韩维兼侍读，仍提举中太一宫，兼集禧观事。丙辰，宝文阁待制吴雍力户部侍郎，起居郎范百禄为中书舍人，右司郎中胡宗愈为起居郎，右司员外郎邢恕为起居舍人，吏部郎中刘挚为秘书少监，朝散大夫、监衡州盐仓刘攽知襄州。
　　八月丁卯，翰林学士兼侍讲邓温伯为翰林学士承旨，朝奉郎吏部郎中曾肇、朝请郎礼部郎中林希兼著作郎，职事官有兼职自此始（盖兼职始自希。此据《林希传》，当考）。承议郎苏辙为校书郎。己巳，镇江军节度使、知河南府韩绛加开封仪同三司、判大名府兼北京留守。癸未，礼部郎中林希为秘书少监。
九月庚子，工部郎中梁焘为吏部郎中，李周为职方郎中，太常博士林旦为考功员外郎。己酉，朝奉郎、秘书少监刘挚为侍御史，朝奉郎苏轼为礼部郎中。 
《邢恕家传》云：先是，吕公著欲复引恕为中书舍人，然与恕素厚，众所共知，不欲专自己发。孙固时在门下，乃责公著所援进，因召固至阁子中，属令开端[2]，公著从而赞之，诸公无他言。及刘挚，云：『恕到河阳亦未久，且除集撰作帅，如何?』诸公皆不答，遂罢。是时宣仁已有召恕之意，公论亦以恕当还朝，挚不能夺众意，故始欲以集撰塞之，因其子戆过河阳，即令告恕本末。挚于恕初亦相亲，特以蔡确故，乃见疏忌。恕始为起居舍人，因诸公论先用挚，闻之，云：『和叔此举，鬼神也须服!』及三少初合，蔡确第一笔除挚侍御史、苏轼礼部郎中。问恕曰：『以此二人破题，如何?』恕犹戏确云：『所谓德动天鉴，祥开日华也。』恕意取唐李程《日五色赋》破题如此，遂冠多士，古今传诵耳。盖挚元祐初任言责，确犹在相位，与王岩叟排击不已，司马光深不以为然。时傅尧俞为秘书监，温公即属令见[3]，挚止之云：『蔡非久自去，何必如此形迹?』挚既已奏疏，即答尧俞云：『已做到这里，如何住得?』方确之为山陵使也，公著及光已尝为恕言，欲假蔡以节旌，处之北门或颍昌矣。蔡初见，力引光，已而同在门下，相得甚欢。章惇则自任语快，尝以光为绝不晓事。论事之际，数以语侵光，光亦不能平，间语所亲曰：『光若不是持正，容可处也?』时京师知事者皆闻此语，《恕家传》因之也。姑存之，使后世有考。
　　十月丁丑，朝请郎、知处州唐淑问为左司谏，朝奉郎朱光庭为左正言，校书郎苏辙为右司谏，范祖禹为右正言，寻改为著作佐郎（详见《官制谏官》），朝散大夫傅尧俞为秘书监，承议郎、集贤校理顾临为朝奉郎、吏部郎中。乙卯，资政殿学士、正议大夫兼侍读、提举中太一宫兼集禧观韩维为资政殿学士，仍依守尚书例给俸廩，以维先帝宰臣也。正字范祖禹为著作佐郎，承议郎孔文仲为校书郎，陕西转运副使叶康直、李察并迁一官再任。丁亥，天章阁待制范纯仁兼侍讲，朝议大夫赵瞻为太常少卿，开封府推官赵君锡为司勋郎中，承议郎吕大忠为工部郎中。
　　十一月辛卯，权发遣京东路转运使范纯粹知庆州，代其兄纯仁也。
　　十二月辛未，门下侍郎司马光为正议大夫，银青光禄大夫、尚书左丞吕公著为金紫光禄大夫，天章阁待制兼侍讲范纯仁为给事中。纯仁以司马光亲嫌辞，不许。承议郎起居舍人邢恕、朝请郎起居郎胡宗愈并为中书舍人（二十七日恕罢），左司郎中满中行为起居郎，苏轼为起居舍人，中大夫、太仆卿李之纯直龙图阁、知沧州，朝请郎吕陶为司门郎中，奉议郎孔武仲为正字。
元祐元年正月癸卯，诏閤门：『司马光、吕公著自今前后殿起居，特令别作一班，止两拜。』己酉，司马光始以疾谒告。丁巳，司马光、吕公著既迁官，有诏閤门：『光及公著正谢，特令再拜，不舞蹈；恭谢景灵宫神御，亦止再拜。』光寻以疾谒告。是日，复有诏，放正谢及恭谢。光皇恐不敢奉诏，乞俟疾间入谢，拜依减拜指挥。光自是凡十有三旬不能出，然奏疏相属。 
五月十三日，光乃入对廷和殿。
　　二月甲申，司马光具表，乞罢门下侍郎。又札子言：『臣以羸病，拜起及上下马不得，请朝假将治，已及月余。旬日以来，疾势亦稍退，饮食亦稍进，然气体疲乏，足肿生疮，步履甚难。策杖而行，不出室堂，况于拜起，固所未易。今不免有表。上渎圣听。乞除宫观差遣一任，以养衰残。窃虑陛下怪其或有此奏，故别具札子，披沥肝胆。伏望圣慈，早赐开允。』乙酉，诏答不允，仍遣入内供奉官陈衍宣谕。光复言：『臣自结发从学，讲先王之道，闻君子之风。窃不自揆，尝妄有尊主庇民之志。不意天幸，蒙陛下误采虚名，擢于闾阎之间，宾之庙堂之上，不谓一旦婴此沉疴，累月不愈，害于饮食，不能造朝。今虽疾势渐平，饮食亦进，而皮骨羸瘠，气力疲乏，必不能趋伏阙庭，瞻望天光。端居私家，尸位窃禄，纵陛下宽仁，微臣不知廉耻，中外有识之士及天下众庶，其谓臣何?伏望圣慈矜察，依臣前奏，除宫观差遣一任，使得自安其分。』
　　闰二月庚寅，正议大夫、守门下侍郎司马光依前官守尚书左仆射兼门下侍郎。光方以疾再乞宫观，未报而有是命。光固辞，不许。令閤门就赐制书，光又固辞，乞留制书閤门，须疾损入对。辛卯，司马光言：『臣窃见文彦博沈敏有谋略，知国家治体，能断大事。自仁宗以来，出将入相，功效显著，此天下之所共知也。彦博今年八十一，朝廷不过得其数年之力耳，愿急用之。臣但乞以门下侍郎助彦博为政，庶亦时有小补。若以已除臣左仆射难为，无故以他人易之，则臣欲露表举彦博自代。乞御批依臣所奏，以臣表付学士院草麻施行。』不听。壬辰，三省言：『元丰八年三月六日赦恩已前命官、诸色人被罪，今年来进状诉理，据案已依格法。虑其间有情可矜恕，或事涉冤抑、合从宽减者，欲委官看详闻奏。』诏御史中丞刘挚、右谏议大夫孙觉看详以闻。
　　三月辛未，管勾看详诉理所言：『看详进状，诉理人若不立定期限，切虑无以结绝。欲乞应熙宁元年正月已后至元丰八年三月六日赦前，命官、诸色人被罪合行诉理，并自降今来指挥日，与限半年进状，先从有司依法定夺，如内有不该雪除及事理有所未尽者，送本所详定。』从之。壬申。先是，太皇太后遣勾当内东门司梁惟简赐文彦博手诏曰：『予宫中阅故书，得卿神宗时所上亲书章奏。见卿议论切于治要，至诚忧国，忠义可见。深用嘉叹。卿平时所蕴如此，况当兹国难之际，想多忧勤，予佐助机政，斯逾年矣。如近者黜陟臣僚，因革庶政，公议可乎?夏国未附，御以何术?卿之所知贤人堪大任者，亟当论荐，用副柬求。所访事，可条具闻奏。切待至言，以补阙失。』是日，文彦博具奏：『臣伏蒙圣慈特差中使降手诏询访，臣仰被训旨，俯集兢栗，敢不勉竭愚忠，粗裨虚佇?夫治体之大，在乎任贤纳谏。近者所有辅相、所擢台谏，皆久积时望，大协舆情，必能弼直献纳，上副陛下求治深切之心。以至罢去市易，减损青苗，免纳役钱[4]，宽保甲按阅之类，遂农民耕种之业，市井献亩之人欢呼之声，必已达于天听矣，岂在老臣条陈而后详?然上之数事，有损无益，不可久行而罢者。本非朝廷所图，皆是近年以来，臣僚急进，侥幸成风，率务妄起事端，自求总领，粗有微效，则过求恩赏，事若有害，曾无责罚。欲其省官省事，民安政治，不可行矣！为今之要，当革此弊。』又谓：『臣之所堪大任者，熟闻士论，谓枢密直学士刘庠，端正有守，虽已在近职，久从外补。臣向在枢密，庠在太原，边事民政，镇静不扰。光禄大夫、前吏部侍郎苏颂性行惇和，学问该博，于本朝故事多所详记，若备顾问议论，当有裨益。朝奉大夫、京西路提点刑狱刘奉世才力精明，所守坚正，向在枢密院检详及中书检正，颇得朝誉。若并召还左右，宜有所补。』乙亥，御史中丞刘挚、殿中侍御吕陶进对。太皇太后宣谕曰：『帅臣极难得，刘庠可惜，方欲进用。』又曰：『近除胡宗愈、苏辙，如何?』挚等对：『甚合公议。』又曰：『尽自此中自除。兼苏轼，天下知其有文，多年淹滞。』又曰：『每执政来，常说与：凡差除，须是公正，外人自无言语。』又曰：『卿等公正，不畏权势，但安心言事，此中必主更张。有事但来言。』
　　己卯，朝议大夫孔宗翰为鸿胪卿，度支郎中刘奉世为左司郎中，左司郎中兼著作郎林希为起居舍人、修实录检讨官。
　　四月己丑，中书侍郎韩缜知颍昌府。命入内押班梁从吉赍诏赐守太师致仕文彦博曰：『卿荐更二府，弼亮三朝，名闻四裔，功在天下。注想元老，渴见仪形。宜疾其驱，副我虚佇。诏书到日，卿可肩舆赴阙，并男贻庆居中随侍，令河南府津置行李。』先是，司马光除左仆射，固辞以疾，乞召用彦博为侍中、行左仆射事，而己佐之。不听。及将罢韩缜，太皇太后以御札付光曰：『前者所奏文彦博为相，今韩缜乞罢，欲如卿前奏，除彦博太师兼侍中、行右仆射事，与卿协力赞治。』光奏：『彦博勋德爵齿，远在臣前。今恩制已除臣左仆射，若以彦博行尚书左仆射，臣守右仆射，则事体俱正。仍乞差近上内臣一员，往京西宣彦博赴阙。』翌日，太皇太后又批付光曰：『卿忧国远虑，不为身谋，其亦可知。今若一旦使彦博居卿之上，于予所以待卿之意深未允当。卿更思之。』光又奏曰：『窃惟彦博光辅四朝，勋德著明，官为太师，年八十一。臣为京官时，彦博已为宰相，比彦博乃是后进。臣昨日所奏，盖为国体，非臣饰小廉、窃虚名，惟陛下幸听。』太皇太后卒不听。及韩缜罢，即遣中使召彦博，盖用光奏也。癸巳，诏：『已降指挥：守太师致仕文彦博赴阙，独班起居。减拜，令閤门取旨，兴国寺戒坛院安下班迎。朝见日，就兴国寺戒坛院赐御筵，宰臣执政官赴，肩舆至下马处，子弟一人扶掖。出入仪制，依见任宰相。』乙未，朝奉郎、左司员外郎高遵惠为直龙图阁，大理少卿、吏部郎中梁焘为太常少卿，吏部郎中顾临为秘书少监，太仆少卿韩宗道为右司郎中，司勋郎中赵君锡为左司郎中。甲辰，诏：『守太师文彦博到阙朝见，亦令四拜起居。所有谢衣物等礼，并特免拜。』乙巳，诏宰臣司马光特赐告治疾，给俸如故。右正言王觌奏：『伏睹召文彦博，外议皆谓虚右相之位，将以中书长官处之。臣窃不以为然。若更烦以机务，则不惟礼意之薄而已，致政事微壅，裁决小差，而同列者顺从，则将误朝廷；纷辨则有伤国体；言责者缄默，则废大臣尽忠之义；弹劾则违陛下贵老之心。伏望采前世故事，使文彦博以太师任职，数日赴讲筵，访以经术；朔望一对便殿，问以大政。』守太师文彦博乞免班迎，从之。辛亥，河东节度使云：守太师、开府仪同三司致仕、潞国公文彦博入对，命其子承议郎、权发遣提举三门白波辇运贻庆扶掖上殿，赐贻庆金紫章服。
　　乙卯。先是，太皇太后遣中使陈衍赍御札就赐司马光、范纯仁，奏乞以文彦博为师臣，备顾问，可以尊朝廷、服四裔。朱光庭札子乞尊礼为帝师，勿劳以宰相执事。所有朱光庭札子三道，付卿看详，可亲书条具闻奏者。光言：『臣蒙恩擢为首相，自知智力浅薄，历事未多，故乞陛下以文彦博为侍中，行左仆射，而臣佐之，庶无罪悔。今范纯仁、朱光庭以为彦博元老师臣，不可烦以吏事。此在陛下裁度。若止以太师平章军国重事，令五日或六日一入朝，因至门下中书都堂，与诸执政商量事，令执政就宅咨谋，其余常程文书，只委仆射以下签书发遣，如此，亦足以尊大臣、优老臣矣。』
　　五月丁巳，金紫光禄大夫、门下侍郎吕公著依前官，守尚书右仆射兼中书侍郎。自蔡确、章惇罢，司马光已卧疾。及韩缜去位，公著常摄宰相事。先是，执政官每三五日一聚都堂，堂吏日抱文书，历诸厅白之，故为长者，得以专决，同列难尽争也。光尝恳确欲数会议，庶各尽所见，而确终不许。公著既秉政，乃日诣都堂，遂为故事。河东节度使、守太师、开府仪同三司致仕、潞国公文彦博特授太师、平章军国重事。又诏赐文彦博曰：『朕绍承皇绪，临御宝图，涉道未明，罔知攸济。乃眷元老，弼亮三朝。功被生民，名重当世。天赐眉寿，既艾而昌。宜迁师臣，辅我大政。已降制授太师、平章军国重事。可一月两赴经筵，六日一入朝，因至都堂，与执政商量事。如遇有军国机要事，即不限时日，并令入预参政。其余公事，只委仆射以下签书发遣。俸赐依宰臣例。』
　　戊午，资政殿大学士、正议大夫兼侍讲韩维守门下侍郎。正字李德刍、司马康、孔武仲并为校书郎。诏：『尚书左仆射司马光所患已安，惟是足疮，有妨拜跪，不候参假，特放正谢，仍权免赴前后殿起居，许乘轿子，三日一至都堂聚议，或门下尚书省治事。』光言：『窃念臣脏腑虽安，饮食如故，但两足无力，疮口未合，步履艰难，拜起不得，以此未果朝参，至于数日一至政事堂，乃唐世以来，宿德元老、高年有疾，朝廷尊礼，特降此命，岂伊微臣，所敢拟伦?臣于病中除左仆射，虽累具札子辞免，未蒙开允，仍许就赐以告身，臣亦未敢祗受。方俟入觐天颜，面陈至恳，岂可遽治尚书省事?伏望圣慈俟臣步履稍有力拜起，得成参假了日，与诸执政一例供职，庶于微躯，差得自安。』
　　辛酉，司马光言：『臣今月二日闻有圣旨，令臣不候参假，特放正谢，仍权免赴前后殿起居，许乘轿子，三日一至都堂聚议，或门下、尚书省治事。臣以恩礼太优，不敢辄当，寻具札子辞免。今月四日，又睹中书省录黄，奉圣旨，前降指挥不许辞免。仍令閤门告示，许肩舆至内东门外，令男康扶掖至小殿引对时，免起居，令引见，前一日闻奏。如此，则礼数愈重，尤不敢当。臣窃惟富弼三世辅臣，德高望重。神宗皇帝想见其人，故特制此礼，乃自古所无。顾臣何人，乃与为比?臣决不敢受。乞只候垂帘日，于延和殿引见，并乞上殿。然事有不得已者，虽知僭越，不得不承顺圣恩，臣即日上下马未得，及足上有疮，深恶马汗，欲乞如今来圣旨，权许乘轿入内，至常时下马处下轿。又臣两足无力，若无人扶掖，委实全拜起不得，欲今来人见及将来每遇入对，并权许令臣男康入殿，遇拜时扶掖，候痊安日，皆复旧规。如此，则曲成之仁，已踰于天地，非臣陨身丧元，所能报塞。所有其余恩礼，并乞寝罢。令乘轿子至崇政殿门外，于延和殿垂帘日引对，并依前降指挥。』
　　壬戌，诏太师、平章军国重事文彦博令赴大朝会庆贺，其筵宴，临时有司取旨。国忌六参行香、奉慰、宣德音麻制从驾并免。戊辰，左仆射司马光初入对于延和殿，子奉议
　　郎、正字康扶持，赐康绯章服。壬申，司马光言：『近臣奉圣旨，许臣乘轿子，三日一至都堂聚议。伏缘三省、枢密院各有执事，检会去岁曾有指挥：遇假日有公事，许于东、西府聚议。其东、西府近北旧有便门。臣欲乞于近南更开一便门。臣今缘足疾未愈，乞遇假日或日晚执政出省后，有合商量公事，许乘小竹轿往诸位商量。其诸执政有欲商量公事者，亦许来臣本位，一一关决。所贵议论详尽，事无留滞。』从之。辛巳，诏：『太师、平章军国重事文彦博已降旨独班起居，自今赴经筵、都堂，及同三省枢密院奏事，并序位在宰臣之上。』
　　八月丁酉，司马光以疾先出都堂，遂谒告，自是不复能入朝矣。
　　九月丙辰朔，正议大夫、守尚书左仆射兼门下侍郎司马光卒。光为政踰年，而疾居其半。每欲以身徇天下，躬亲庶务，不舍昼夜。宾客见其体羸，曰：『诸葛孔明罚二十以上皆亲之，以此致疾。公不可以不戒。』光曰：『生死，命也。』为之益力。病革，谆谆不复自觉，如梦中语，然皆朝廷天下事也。既没，其家得遗奏八章上之，皆手札论当世要务。太皇太后闻其丧，哭之恸，上亦感涕不已。光在相位，辽人、夏人遣使入朝，与吾使至辽、夏者，彼中必问光起居，而辽人敕其边吏曰：『中国相司马矣，慎毋生事开隙！』及卒，京师之民皆罢市往吊，画其像，刻印鬻之，家置一本，饮食必祝焉，四方皆遣人购之京师，时画工有致富者。及葬，四方来会者盖数万人，哭之如哭其私亲。丁卯，中书舍人
　　苏轼为翰林学士，范百禄为刑部侍郎，钱勰为给事中，太常少卿鲜于侁为左谏议大夫，太常少卿梁焘为右谏议大夫，右司谏苏辙为起居郎，右正言王觌为右司谏。
　　十月庚子，端明殿学士、光禄大夫范镇落致仕，提举中太一宫、集禧观公事兼侍读。
　　十一月戊午，朝请郎、御史中丞刘挚为中大夫、尚书左丞，中大夫、尚书左丞吕大防守中书侍郎，吏部侍郎兼侍讲傅尧俞为御史中丞，仍兼侍读。壬申，给事中胡宗愈为吏部侍郎，朝散郎、直龙图阁顾临为给事中。戊寅，起居郎苏辙、起居舍人曾肇并为中书舍人，肇仍充实录院修撰。端明殿学士、光禄大夫、新提举中太一宫兼集禧观公事兼侍读范镇提举崇福宫，以镇力辞新命也。先是，镇会葬永裕陵下，蔡京谓镇曰：『朝廷将起公矣！』镇变色曰：『镇以论新法不合得罪，先帝一旦弃天下，其可因而为利乎?』及降诏，令赴阙，镇辞。及降诏，曰：『西伯善养，二老来归；汉室卑词，四臣入侍。为我强起，无或惮劳。』镇卒辞之。朝廷起镇，盖欲授与门下侍郎。镇固不欲起，又作书问其从孙祖禹，祖禹亦劝止之。镇大喜曰：『是吾心也。凡吾所欲为者，司马君实已为之，何复出也？』辛巳，诏户部侍郎赵瞻往陕州夏县临视司马光葬事，候葬讫，就坟所致祭。癸未，诏免太师文彦博北使朝辞日起居。
　　十二月，毕仲游等除馆职（见《官制馆阁》）。

校勘记
[1]三月  原本作『二月』，据《长编》卷三五三改。
[2]属令  原本『属』字作墨丁，据《长编》卷三五九补。
[3]即属  原本『属』字作墨丁，据《长编》卷三五九补。
[4]役钱  原本作『复钱』，据《长编》卷三七二改。
[5]节度使  原本作『节度司』，据《长编》卷三七五改。
　　

皇宋通鉴长编纪事本末卷第九十六
哲宗皇帝

用旧臣下
　　元祐二年三月辛巳，太师文彦博表乞致仕，右仆射吕公著以旱乞退，皆答诏不允。
　　四月丁亥，吕公著再乞罢，不允，诏公著勿复请，且召公著入对，遣使押赴都堂。公著即归私第，时閤门及通进司皆被旨，无得受吕公著等章奏，乃具中书省以闻。于是遣内侍陈衍谕旨，押赴都堂。公著复位。己丑，诏：『太师、平章军国重事文彦博可自今后，每十日一赴朝参，因至都堂议事，乃一月一赴经筵。』以彦博累章乞致仕，故有是命。甲午，宰臣吕公著等以时雨不继，诏书责躬，乞赐降黜。诏不允。
　　五月，刘挚等迁官（详见《张舜民罢言职》）。
　　六月戊申，朝奉郎、太常博士丁隱为右正言。隱自行新法，不肯为知县折资监当，几二十年，人多称之。其得太常博士，因王觌荐也。朝奉郎充集贤校理赵挺之、承议郎方蒙、宣教郎宗正寺丞赵屼并为监察御史。
七月丁巳，通直郎姚勔落致仕，为宗正寺丞[1]。勔，山阴人，尝为龙游县令。母老思归，就侍养。居二年，遂致仕，于是复起。辛未，正议大夫、守门下侍郎韩维为资政殿大学士、知邓州。丁丑，端明殿学士、光禄大夫、提举崇福宫范镇乞致仕。诏迁银青光禄大夫，仍前职致仕。 
旧录云：是时，凡得罪先朝者，悉相校以起。群奸引镇以助己，镇力辞，卒不起，士论嘉之。新录辨曰：元祐之政，起老成以自辅，而镇以癃老力辞，非缘议事不合也。史臣之言如此，寔为厚诬，今删去。镇所以卒不起，已具元年十一月二十四日提举崇福宫时。新录要亦未考。
　　八月辛丑，吏部尚书苏颂、翰林学士苏轼兼侍读，兵部侍郎赵彦若充实录院修撰，校书郎李德刍为集贤校理。癸卯，承议郎、殿中侍御史上官均为礼部员外郎，朝奉郎、集贤校理孔平仲为太常博士。癸卯，诏赐文彦博、吕公著曰：『朕闻几杖以优贤，著之典礼，耋老无下拜，书于《春秋》。魏太傅钟繇以足疾，乘车就坐。自尔三公有疾，以为故事。而唐司徒马燧亦以老疾自力，对于延英，诏使无拜。今吾耆老大臣，四朝之旧，德隆而望重，任大而忧深者，惟卿与公著而已。方资其蓍龟之告，岂责以筋力之礼?今后入朝，凡有拜礼，宜并特免。卿其图有为之报，略无益之仪。毋或固辞，以称朕意。』丙午，翰林学士苏轼言：『按《礼经》，八十拜君命，一坐再至。所谓君命者，传命而拜，非朝见也。然不免。周天子赐齐桓公胙，曰：「伯父耋老，无下拜者。」无拜于堂下，非不拜也，然且不敢。钟繇以足疾乘舆就坐，疑若不拜，然亦无明文君前乘车，岂足为法?而马燧延英不拜，盖是临时优礼，无「今后遂不复拜」之文。祖宗旧例，如吕端之流，以老病进对，亦止于临时传宣不拜。令来彦博、公著今后免拜指挥。自是朝廷优贤贵老，度越古今，无可议者。但有司合守典礼，兼恐彦博、公著终不敢当，不若允其所请。若圣恩忧悯老臣，眷眷不已，遇其朝见间，或传宣不拜，足以为非常之恩。所有不允批答，臣未敢撰。』从之。丁未，文彦博上章，辞不拜恩命。诏曰：『朕优礼师傅，达德齿之尊，以亟拜为可略，古之道也。卿尊朝廷，明君臣之分，以不拜为未安，礼之节也。道并行而不悖，义有重而难移。勉循所陈，不忘嘉叹。所请宜允。』
</div>
    <div class="pagination">
<a href="皇宋通鉴长编纪事本末_page68.html">上一页</a><span>...</span><a href="皇宋通鉴长编纪事本末_page64.html">64</a><a href="皇宋通鉴长编纪事本末_page65.html">65</a><a href="皇宋通鉴长编纪事本末_page66.html">66</a><a href="皇宋通鉴长编纪事本末_page67.html">67</a><a href="皇宋通鉴长编纪事本末_page68.html">68</a><span class="current-page">69</span><a href="皇宋通鉴长编纪事本末_page70.html">70</a><a href="皇宋通鉴长编纪事本末_page71.html">71</a><a href="皇宋通鉴长编纪事本末_page72.html">72</a><a href="皇宋通鉴长编纪事本末_page73.html">73</a><a href="皇宋通鉴长编纪事本末_page74.html">74</a><span>...</span><a href="皇宋通鉴长编纪事本末_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
