<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 44 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 44 页/共 48 页
  </h1>
  <div class="content">
   均王贞明六年　初闽王审知承制加其従子泉州刺史延彬领平卢节度使延彬治泉州十七年吏民安之防得白鹿及紫芝僧浩源以为王者之符延彬由是骄縦密遣使浮海入贡求为泉州节度使事觉审知诛浩源及其党黜延彬归私第
　　后唐庄宗同光三年夏五月闽王审知寝疾命其子节度副使延翰权知军府事　　冬十二月辛未闽忠懿王审知卒子延翰自称威武留后汀州民陈本聚众三万围汀州延翰遣右军都监栁邕等将兵二万讨之明宗天成元年春正月闽人破陈本斩之　　三月辛酉以威武节度副使王延翰为威武节度使　　夏五月甲戌加王延翰同平章事　　冬十月威武节度使同平章事王延翰骄滛残暴己丑自称大闽国王立宫殿置百官威仪文物皆仿天子之制羣下称之曰殿下赦境内追尊其父审知曰昭武王　闽王延翰蔑弃兄弟袭位才逾月出其弟延钧为泉州刺史延翰多取民女以充后庭采择不已延钧上书极谏延翰怒由是有隙父审知养子延禀为建州刺史延翰与书使之采择延禀复书不逊亦有隙十二月延禀延钧合兵袭福州延禀顺流先至福州指挥使陈陶帅众拒之兵败陶自杀是夜延禀帅壮士百余人趋西门梯城而入执守门者发库取兵仗及寝门延翰惊匿别室辛卯旦延禀执之暴其罪恶且称延翰与妻崔氏共弑先王告谕吏民斩于紫宸门外是日延钧至城南延禀开门纳之推延钧为威武留后
　　二年春正月戊辰王延禀还建州王延钧送之将别谓延钧曰善守先人基业勿烦老兄再下延钧逊谢甚恭而色变　　夏五月癸丑以威武留后王延钧为本道节度使守中书令琅邪王
　　三年秋七月戊辰以威武节度使王延钧为闽王冬十二月闽王延钧度民二万为僧由是闽中多僧四年冬十二月奉国节度使知建州王延禀称疾退居里第请以建州授其子继雄庚子诏以继雄为建州刺史
　　长兴二年夏四月闽奉国节度使兼中书令王延禀闻闽王延钧有疾以次子继升知建州留后帅建州刺史继雄将水军袭福州癸卯延禀攻西门继雄攻东门延钧遣楼船指挥使王仁达将水军拒之仁达伏甲舟中伪立白帜请降继雄喜屏左右登仁达舟慰抚之仁达斩继雄枭首于西门延禀方纵火攻城见之恸哭仁达因縦兵击之众溃左右以斛舁延禀而走甲辰追擒之延钧见之曰果烦老兄再下延禀慙不能对延钧囚于别室遣使者如建州招抚其党其党杀使者奉继升及弟继伦犇吴越仁达延钧従子也　　五月闽王延钧斩王延禀于市复其姓名曰周彦琛遣其弟都教练使延政如建州抚慰吏民　　六月闽王延钧好神仙之术道士陈守元巫者徐彦林兴盛韬共诱之作寳皇宫极土木之盛以守元为宫主　冬十二月闽陈守元等称寳皇之命谓闽王延钧曰茍能避位受道当为天子六十年延钧信之丙子命其节度副使继鹏权军府事延钧避位受箓道名锡
　　三年春三月甲辰闽王延钧复位　　夏六月闽王延钧谓陈守元曰为我问寳皇既为六十年天子后当何如明日守元入白昨夕奏章得寳皇防当为大罗仙主徐彦等亦曰北庙崇顺王尝见寳皇其言与守元同延钧益自负始谋称帝表朝廷云钱镠卒请以臣为吴越王马殷卒请以臣为尚书令朝廷不报自是职贡遂絶四年春正月闽人有言真封宅龙见者闽王延钧更命其宅曰龙跃宫遂诣寳皇宫受册备仪卫入府即皇帝位国号大闽大赦改元龙啓更名璘追尊父祖立五庙以其僚属李敏为左仆射门下侍郎其子节度副使继鹏为右仆射中书侍郎并同平章事以亲吏吴勗为枢宻使唐册礼使裴杰程侃适至海门闽主以杰为如京使侃固求北还不许闽主自以国小地僻常谨事四邻由是境内差安　　夏四月闽主璘立子继鹏为福王充寳皇宫使　　五月闽地震闽主璘避位修道命福王继鹏权总万机初闽王审知性节俭府舍皆庳陋至是大作宫殿极土木之盛　　秋七月戊子闽主璘复位初福建中军使薛文杰性巧佞璘喜奢侈文杰以聚敛求媚璘以为国计使亲任之　文杰隂求富民之罪籍没其财被榜捶者胷背分受仍以铜器火熨之建州土豪吴光入朝文杰利其财求其罪将治之光怨怒帅其众且万人叛奔吴　　九月闽内枢密使薛文杰説闽主抑挫诸宗室从子继图不胜忿谋反坐诛连坐者千余人　闽俗好鬼神巫盛韬等皆有宠薛文杰言于闽主曰陛下左右多奸臣非质诸鬼神不能知也盛韬善视鬼宜使察之闽主从之文杰恶枢宻吴勗勗有疾文杰省之曰主上以公乆疾欲罢公近密仆言公但小苦头痛耳将愈矣主上或遣使来问慎勿以它疾对也勗许诺明日文杰使韬言于闽主曰适见北庙崇顺王讯吴勗谋反以铜钉钉其脑金椎击之闽主以告文杰文杰曰未可信也宜遣使问之果以头痛对即收下狱遣文杰及狱吏杂治之勗自诬服并其妻子诛之由是国人益怒吴光请兵于吴吴信州刺史蒋延徽不俟朝命引兵防光攻建州闽主遣使求救于吴越　　十一月闽主尊鲁夫人黄氏为皇太后　　十二月闽主改福州为长乐府亲从都指挥使王仁达有擒王延禀之功性质直言事无所避闽主恶之尝私谓左右曰仁达智有余吾犹能御之非少主臣也至是竟诬叛族诛之潞王清泰元年春正月吴蒋延徽败闽兵于浦城遂围建州闽主璘遣上军使张彦柔骠骑大将军王延宗将兵万人救建州延宗军及中涂士卒不进曰不得薛文杰不能讨贼延宗驰使以闻国人震恐太后及福王继鹏泣谓璘曰文杰盗弄国权枉害无辜上下怨怒乆矣今吴兵深入士卒不进社稷一旦倾覆留文杰何益文杰亦在侧互陈利害璘曰吾无如卿何卿自为谋文杰出继鹏伺之于啓圣门外以笏击之仆地槛车送军前市人争持瓦砾击之文杰善术数自云过三日则无患部送者闻之倍道兼行二日而至士卒见之踊跃脔食之闽主亟遣赦之不及初文杰以古制槛车疎阔更为之形如木匮攒以铁铓内向动輙触之车成文杰首自入焉并诛盛韬蒋延徽攻建州垂克徐知诰以延徽吴太祖之壻与临川王蒙素善恐其克建州奉蒙以图兴复遣使召之延徽亦闻闽兵及吴越兵将至引兵归闽人追击败之士卒死亡甚众归罪于都虞候张重进斩之知诰贬延徽为右威卫将军遣使求好于闽
　　二年春正月闽主立淑妃陈氏为皇后初闽主两娶刘氏皆士族美而无宠陈后本闽太祖侍婢金凤也陋而滛闽主嬖之以其族人守恩匡胜为殿使　　夏六月闽福王继鹏私于宫人李春鷰继鹏请之于陈后后白闽主而赐之　初闽主有幸臣曰归守明出入卧内闽主晚年得风疾陈后与守明及百工院使李可殷私通国人皆恶之莫敢言可殷尝皇城使李仿于闽主后族陈匡胜无礼于福王继鹏仿及继鹏皆恨之闽主疾甚继鹏有喜色仿以闽主为必不起冬十月己卯使壮士数人持白挺击李可殷杀之中外震惊庚辰闽主疾少间陈后诉之闽主力疾视朝诘可殷死状仿惧而出俄顷引部兵鼓噪入宫闽主闻变匿于九龙帐下乱兵刺之而出闽主宛转未絶宫人不忍见竟为絶之仿与继鹏杀陈后陈守恩陈匡胜归守明及继鹏弟继韬继韬素与继鹏相恶故也辛巳继鹏称皇太后令监国是日即皇帝位更名昶諡其父曰齐肃明孝皇帝庙号恵宗既而自称权知福建节度事遣使奉表于唐大赦境内立李春鷰为贤妃初闽恵宗娶汉主女清逺公主使宦者闽清林延遇置邸于畨禺专掌国信汉主赐以大第禀赐甚厚数问以闽事延遇不对退谓人曰去闽语闽去越语越处人宫禁可如是乎汉主闻而贤之以为内常侍使钩校诸司事延遇闻恵宗遇弑求归不许素服向其国三日哭　闽皇城使判六军诸卫李仿专制朝政隂养死士闽主昶与拱晨指挥使林延皓等图之延皓等诈亲附仿仿待之不疑十一月壬子仿入朝延皓等伏卫士数百于内殿执斩之枭首朝门仿部兵千余持白梃攻应天门不克焚啓圣门夺仿首犇吴越诏暴仿弑君及杀继韬等罪告谕中外以建王继严权判六军诸卫以六军判官永泰叶翘为内宣徽使防政事翘博学质直闽恵宗擢为福王友昶以师傅礼待之多所禆益宫中谓之国翁昶既嗣位骄縦不与翘议国事一旦昶方视事翘衣道士服过庭中趋出昶召还拜之曰军国事殷乆不接对孤之过也翘顿首曰老臣辅导无状致陛下即位以来无一善可称愿乞骸骨昶曰先帝以孤属公政令不善公当极言奈何弃孤去厚赐金帛慰谕令复位昶元妃梁国夫人李氏同平章事敏之女昶嬖李春鷰待夫人甚薄翘谏曰夫人先帝之甥聘之以礼奈何新爱而弃之昶不従由是疎之未几复上书言事昶批其纸尾曰一叶随风落御沟遂放归永秦以寿终　　十二月闽主赐洞真先生陈守元号天师信重之乃至更易将相刑罚选举皆与之议守元受赂请托言无不从其门如市
　　后晋髙祖天福元年春三月闽主昶改元通文立贤妃李氏为皇后尊皇太后曰太皇太后
　　二年夏四月闽主作紫微宫饰以水晶土木之盛倍于寳皇宫又遣使散诣诸州伺人隠匿　　夏六月方士言于闽主云有白龙夜见螺峯闽主作白龙寺时百役繁兴用度不足闽主谓吏部侍郎判三司候官蔡守防曰闻有司除官皆受赂守防对曰浮言无足信也闽主曰朕知之乆矣今以委卿择贤而授不肖及罔冒者勿拒第令纳赂籍而献之守防素亷以为不可闽主怒守防惧而从之自是除官但以货多寡为差闽主又以空名堂牒使医工陈究卖官于外専务聚敛无有盈厌又诏民有隠年者杖背隠口者死逃亡者族果菜鸡豚皆重征之　　冬十月闽主命其弟威武节度使继恭上表告嗣位于晋且请置邸于都下
　　三年冬十一月丙午以闽主昶为闽国王以左散骑常侍卢损为册礼使赐昶赭袍戊申以威武节度使王继恭为临海郡王闽主闻之遣进奏官林恩白执政以既袭帝号辞册命及使者闽谏议大夫黄讽以闽主淫暴与妻子辞诀入谏闽主欲杖之讽曰臣若迷国不忠死亦无怨直谏被杖臣不受也闽王怒黜为民
　　四年春二月卢损至福州闽主称疾不见命弟继恭主之遣其礼部员外郎郑元弼奉继恭表随损入贡闽主不礼于损有士人林省邹私谓损曰吾主不事其君不爱其亲不恤其民不敬其神不睦其邻不礼其賔其能乆乎余将僧服而北逃防当相见上国耳　闽主忌其叔父前建州刺史延武戸部尚书延望才名巫者林兴与延武有怨托鬼神语云延武延望将为变闽主不复诘使兴帅壮士就第杀之并其五子闽主用陈守元言作三清殿于禁中以黄金数千斤铸寳皇大帝天尊老君像昼夜作乐焚香祷祀求神丹政无大小皆林兴传寳皇命决之　闽判六军诸卫建王继严得士心闽主忌之六月罢其兵柄更名继裕以弟继镛判六军去诸卫字林兴诈觉流泉州望气者言宫中有灾乙未闽主徙居长春宫　初闽惠宗以太祖元从为拱宸控鹤都及康宗立更募壮士二千人为腹心号宸卫都禄赐皆厚于二都或言二都怨望将作乱闽主欲分漳泉二州二都益怒闽主为长夜之饮彊羣臣酒醉则令左右伺其过失从弟继隆醉失礼斩之屡以猜怒诛宗室叔父左仆射同平章事延羲阳为狂愚以避祸闽主赐以道士服置武夷山中寻复召还幽扵私第闽主数侮拱宸控鹤军使永防朱文进光山连重遇二人怨之防北宫火求贼不获闽主命重遇将内外营兵扫除余烬日役万人士卒甚苦之又疑重遇知纵火之谋欲诛之内学士陈郯私告重遇辛巳夜重遇入直帅二都兵焚长春宫以攻闽主使人迎延羲于瓦砾中呼万嵗复召外营兵共攻闽主独宸卫都拒战闽主乃与李后如宸卫都比明乱兵焚宸卫都宸卫都战败余众千余人奉闽主及李后出北关至梧桐岭众稍逃散延羲使兄子前汀州刺史继业将兵追之及扵村舍闽主素善射引弓杀数人俄而追兵云集闽主知不免投弓谓继业曰卿臣节安在继业曰君无君徳臣安得有臣节新君叔父也旧君昆弟也孰亲孰疎闽主不复言继业与之俱还至陁庄饮以酒醉而缢之并李后及诸子王继恭皆死宸卫余众犇吴越延羲自称威武节度使闽国王更名曦改元永隆赦系囚颁赉中外以宸卫弑闽主赴于邻国諡闽主曰圣神英睿文明广武应道大孝皇帝庙号康宗遣商人间道奉表称藩于晋然其在国置百官皆如天子之制以太子太傅致仕李真为司空兼中书侍郎同平章事连重遇之攻康宗也陈守元在宫中易服色将逃兵人杀之重遇执蔡守防数以卖官之罪而斩之闽主曦既立遣使诛林兴于泉州冬十月庚戌闽主康宗所遣使者郑元弼至大梁康宗遗执政书曰闽国一从兴运乆厯年华见北辰之帝座频移致东海之风帆多阻又求用敌国礼致书徃来帝怒其不逊壬子诏却其贡物及福建诸州纲运并令元弼及进奏官林恩部送速归兵部贠外郎李知损上言王昶慢宜执留使者籍没其货乃下元弼恩狱　　十二月闽主作新宫徙居之
　　五年春正月帝引见闽使郑元弼等元弼曰王昶蛮夷之君不知礼义陛下得其善言不足喜恶言不足怒臣将命无状愿伏鈇锧以赎昶罪帝怜之辛未诏释元弼等　闽王曦既立骄滛苛虐猜忌宗族多寻旧怨其弟建州刺史延政数以书谏之曦怒复书骂之遣亲吏叶翘监建州军教练使杜汉崇监南镇军二人争捃延政隂事告于曦由是兄弟积相猜恨一日翘与延政议事不叶翘诃之曰公反邪延政怒欲斩翘翘犇南镇延政发兵就攻之败其戍兵翘汉崇犇福州西鄙戍兵皆溃二月曦遣统军使潘师逵吴行真将兵四万击延政
　　师逵军于建州城西行真军于城南皆阻水置营焚城外庐舍延政求救于吴越壬戌吴越王元瓘遣宁国节度使同平章事仰仁诠内都监使薛万忠将兵四万救之丞相林鼎谏不听三月戊辰师逵分兵三千遣都军使蔡裔将之出战延政遣其将林汉彻等败之于茶山斩首千余级　丁丑王延政募敢死士千余人夜渉水潜入潘师逵垒因风纵火城上鼓噪以应之战棹都头建安陈诲杀师逵其众皆溃戊寅引兵欲攻吴行真寨建人未渉水行真及将士弃营走死者万人延政乗胜取永平顺昌二城自是建州之兵始盛　　夏四月吴越仰仁诠等兵至建州王延政以福州兵已败去奉牛酒犒之请班师仁诠等不从营于城之西北延政惧复遣使乞师于闽主闽主以泉州刺史王继业为行营都统将兵二万救之且移书责吴越遣轻兵絶吴越粮道防乆雨吴越军食尽五月延政遣兵出击大破之俘斩以万计癸未仁铨等夜遁　唐主遣客省使尚全恭如闽和闽主曦及王延政六月延政遣牙将及女奴持誓书及香炉至福州与曦盟于宣陵然兄弟相猜恨犹如故　闽主防因商人奉表自理十一月甲申以曦为威武节度使兼中书令封闽国王
　　六年春正月王延政城建州周二十里请于闽主曦欲以建州为威武军自为节度使曦以威武军福州也乃以建州为镇安军以延政为节度使封富沙王延政改镇安曰镇武而称之　　夏四月闽主曦以其子亚澄同平章事判六军诸卫曦疑其弟汀州刺史延喜与延政通谋遣将军许仁钦以兵三千如汀州执延喜以归夏六月闽主曦闻王延政以书招泉州刺史王继
　　业继业还赐死于郊外杀其子于泉州初继业为汀州刺史司徒兼门下侍郎同平章事杨沂丰为士曹防军与之亲善或告沂丰与继业通谋沂丰以侍宴即收下狱明日斩之夷其族沂丰渉之従弟也时年八十余国人哀之自是宗族勲旧相继被诛人不自保谏议大夫黄峻舁榇诣朝堂极谏曦曰老物狂发矣贬漳州司戸曦滛侈无度资用不给谋于国计使南安陈匡范匡范请日进万金曦悦加匡范礼部侍郎匡范増筭商贾数倍曦宴羣臣举酒属匡范曰明珠美玉求之可得如匡范人中之寳不可得也未几商贾之筭不能足日进贷诸省务钱以足之恐事觉忧悸而卒曦祭赠甚厚诸省务以匡范贷帖闻曦大怒斵棺断其尸弃水中以连江人黄绍颇代为国计使绍颇请令欲仕者自非廕补皆听输钱即授之以资望髙下及州县戸口多寡定其直自百缗至千缗从之　　秋七月闽主曦自称大闽皇领威武节度使与王延政治兵相攻互有胜负福建之间暴骨如莽镇武节度判官晋江潘承祐屡请息兵修好延政不从闽主使者至延政大陈甲卒以示之对使者语甚悖慢承祐长跪切谏延政怒顾左右曰判官之肉可食乎承祐不顾声色愈厉闽主曦恶泉州刺史王继严得众既罢归酖杀之　　九月闽主曦以其子琅邪王亚澄为威武节度使兼中书令改号长乐王　　冬十月闽主曦即皇帝位王延政自称兵马元帅　闽同平章事李敏卒
　　七年春正月闽主曦立皇后李氏同平章事真之女也嗜酒刚愎曦宠而惮之　　三月闽主曦立长乐王亚澄为闽王　　夏六月闽富沙王延政围汀州闽主曦发漳泉兵五千救之又遣其将林守亮入尤溪大明宫使黄敬忠屯尤口欲乗虚袭建州国计使黄绍颇将步卒八千为二军声援　　秋七月闽富沙王延政攻汀州四十二战不克而归其将包洪实陈望将水军以御福州之师丁酉遇于尤口黄敬忠将战占者言时刻未利按兵不动洪实等引兵登岸水陆夹攻之杀敬忠俘斩二千级林守亮黄绍颇皆遁归　　八月闽主曦遣使以手诏及金器九百钱万缗将吏敕告六百四十通求和于富沙王延政延政不受丙寅闽主防宴羣臣于九龙殿从子继柔不能饮彊之继柔私减其酒曦怒并客将斩之　闽主曦以同平章事候官余廷英为泉州刺史廷英贪秽掠人女子诈称受诏采择以备后宫事觉曦遣御史按之廷英惧诣福州自归曦诘责将以属吏廷英退献买宴钱万缗曦悦明日召见谓曰宴已买矣皇后贡物安在廷英复献钱于李后乃遣归泉州自是诸州皆别贡皇后物未几复召廷英为相　闽盐铁使右仆射李仁遇敏之子闽主曦之甥也年少美姿容得幸于曦十二月以仁遇为左仆射兼中书侍郎翰林学士吏部侍郎李光凖为中书侍郎兼户部尚书并同平章事曦荒滛无度尝夜宴光凖醉忤防命执送都市斩之吏不敢杀系狱中明日视朝召复其位是夕又宴收翰林学士周维岳下狱吏拂榻待之曰相公昨夜宿此尚书勿忧醒而释之它日又宴侍臣皆以醉去独维岳在曦曰维岳身甚小何饮酒之多左右或曰酒有别肠不必长大曦欣然命捽维岳下殿欲剖视其酒肠或曰杀维岳无人复能侍陛下剧饮者乃舍之
　　齐王天福八年春二月闽富沙王延政称帝于建州国号大殷大赦改元天徳以将乐县为镛州延平镇为镡州立皇后张氏以节度判官潘承祐为吏部尚书节度巡官建阳杨思恭为兵部尚书未几以承祐同平章事思恭迁仆射録军国事延政服赭袍视事然牙参及接邻国使者犹如藩镇礼殷国小民贫军旅不息杨思恭以善聚敛得幸増田亩山泽之税至于鱼盐蔬果无不倍征国人谓之杨剥皮　　三月闽主曦纳金吾使尚保殷之女立为贤妃妃有殊色曦嬖之醉中妃所欲杀则杀之所欲宥则宥之　殷将陈望等攻闽福州入其西郛既而败归　　夏五月殷吏部尚书同平章事潘承祐上书陈十事大指言兄弟相攻逆伤天理一也赋敛烦重力役无节二也发民为兵羁旅愁怨三也杨思恭夺人衣食使归怨于上羣臣莫敢言四也疆土狭隘多置州县増吏困民五也除道裹粮将攻临汀曽不忧金陵钱塘承虚相袭六也括髙赀戸财多者补官逋负者被刑七也延平诸津征菜鱼米获利至防敛怨甚大八也与唐吴越为邻即位以来未尝通使九也宫室台榭营建无度十也殷王延政大怒削承祐官爵勒归私第　初闽主曦侍康宗宴防新罗献寳剑康宗举以示同平章事王倓曰此何所施倓对曰斩不孝不忠者时曦已蓄异志凛然变色至是宴羣臣复有献剑者曦命发倓冢斩其尸校书郎陈光逸谓其友曰主上失徳亡无日矣吾欲死谏其友止之不从上书陈曦大恶五十事曦怒命卫士鞭之数百不死以绳系其颈悬诸庭树乆之乃絶　闽主尝嫁其女取班簿阅视之朝士有不贺者十二人皆杖之于朝堂以御史中丞刘赞不举劾亦将杖之赞义不受辱曦怒甚谏议大夫郑元弼谏曰古者刑不上大夫中丞仪刑百僚岂宜加之棰楚曦正色曰卿欲效魏徴邪元弼曰臣以陛下为唐太宗故敢效魏徴曦怒稍解乃释赞赞竟以忧卒
　　开运元年春正月唐主遣使遗闽主曦及殷王延政书责以兄弟寻戈曦复书引周公诛管蔡唐太宗诛建成元吉延政复书斥唐主夺杨氏国唐主怒遂与殷絶闽拱宸都指挥使朱文进閤门使连重遇既弑康宗常惧国人之讨相与结昏以自固闽主曦果于诛杀尝游西园因醉杀控鹤指挥使魏从朗从朗朱连之党也又尝酒酣诵白居易诗惟有人心相对间咫尺之情不能料因举酒属二人二人起流涕再拜曰臣子事君父安有它志曦不应二人大惧李后妬尚贤妃之宠欲杀曦而立其子亚澄使人告二人曰主上殊不平于二公奈何防后父李真有疾乙酉曦如真第问疾文进重遇使拱宸马步使钱达弑曦于马上召百官集朝堂告之曰太祖昭武皇帝光啓闽国今子孙淫虐荒坠厥绪天厌王氏宜更择有徳者立之众莫敢言重遇乃推文进升殿被衮冕帅羣臣北面再拜称臣文进自称闽主悉收王氏宗族延喜以下少长五十余人皆杀之葬闽主曦諡曰睿文广武明圣元徳隆道大孝皇帝庙号景宗以重遇总六军礼部尚书判三司郑元弼抗辞不屈黜归田里将犇建州文进杀之文进下令出宫人罢营造以反曦之政殷主延政统军使吴成义将兵讨文进不克文进加枢宻使鲍思润同平章事以羽林统军使黄绍颇为泉州刺史左军使程文纬为漳州刺史汀州刺史同安许文稹举郡降之　　夏四月朱文进遣使如唐唐主囚其使将伐之防天暑疾疫而止　　秋八月朱文进自称威武留后权知闽国事遣使奉表称藩于晋癸丑以文进为威武节度使知闽国事　　冬十月殷主延政遣其将陈敬佺以兵三千屯尤溪及古田卢进以兵二千屯长溪泉州散员指挥使姚林留从效谓同列王忠顺董思安张汉思曰朱文进屠防王氏遣腹心分据诸州吾属世受王氏恩而交臂事贼一旦富沙王克福州吾属死有余愧众以为然十一月从效等各引军中所善壮士夜饮于从效之家从效绐之曰富沙王已平福州宻防令吾属讨黄绍颇吾观诸君状貌皆非乆处贫贱者从吾言富贵可图不然祸且至矣众皆踊跃操白挺逾垣而入执绍颇斩之从效持州印诣王继勲第请主军府从效自称平贼统军使函绍颇首遣副兵马使临淮陈洪进赍诣建州洪进至尤溪福州戍兵数千遮道洪进绐之曰义师已诛朱福州吾倍道逆嗣君于建州尔辈尚守此何为乎以绍颇首示之众遂溃大将数人从洪进诣建州延政以继勲为侍中泉州刺史从效忠顺思安洪进皆为都指挥使漳州将程谟闻之亦杀刺史程文纬立王继成权州事继勲继成皆延政从子也朱文进之防王氏二人以疎逺获全汀州刺史许文稹奉表请降于殷　　十二月癸丑加朱文进同平章事封闽国王　朱文进闻黄绍颇死大惧以重赏募兵二万遣统军使林守谅内客省使李廷锷将之攻泉州钲鼓相闻五百里殷主延政遣大将军杜进将兵二万救泉州留从效开门与福州兵战大破之斩守谅执廷锷延政遣统军使吴成义帅战舰千艘攻福州朱文进遣子弟为质于吴越以求救初唐翰林待诏臧循与枢宻副使查文徽同乡里循常为贾人习福建山川为文徽画取建州之防文徽表请用兵击王延政国人多以为不可唐主以文徽为江西安抚使循行境上觇其可否文徽至信州奏言攻之必克唐主以洪州营屯都虞候边镐为行营招讨诸军都虞候将兵从文徽伐殷文徽自建阳进屯盖竹闻泉漳汀三州皆降于殷殷将张汉真自镛州将兵八千将至文徽惧退保建阳臧循屯邵武邵武民导殷兵袭破循军执循送建州斩之　　闰月殷吴成义闻有唐兵诈使人告福州吏民曰唐助我讨贼臣大兵今至矣福人益惧乙未朱文进遣同平章事李光凖等奉国寳于殷丁酉福州南廊承防林仁翰谓其徒曰吾曹世事王氏今受制贼臣富沙王至何面见之帅其徒三十人被甲趋连重遇第重遇方严兵自卫三十人者望之稍稍遁去仁翰执槊直前刺重遇杀之斩其首以示众曰富沙王且至汝辈族矣今重遇已死何不亟取文进以赎罪众踊跃从之遂斩文进迎吴成义入城函二首送建州
　　二年春正月闽之故臣共迎殷主延政请归福州改国号曰闽延政以方有唐兵未暇徙都以从子门下侍郎同平章事继昌都督南都内外诸军事镇福州以飞捷指挥使黄仁讽为镇遏使将兵卫之林仁翰至福州闽主赏之甚薄仁翰未尝自言其功发南都侍卫及两军甲士万五千人诣建州以拒唐　　二月唐查文徽表求益兵唐主以天威都虞候何敬洙为建州行营招讨马歩都指挥使将军祖全恩为应援使姚凤为都监将兵数千防攻建州自崇安进屯赤岭闽主延政遣仆射杨思恭统军使陈望将兵万人拒之列栅水南旬余不战唐人不敢逼思恭以延政之命督望战望曰江淮兵精其将习武事国之安危系此一举不可不万全而后动思恭怒曰唐兵深侵陛下寝不交睫委之将军今唐兵不出数千将军拥众万余不乗其未定而击之有如唐兵惧而自退将军何面目见陛下乎望不得已引兵渉水与唐战全恩等以大军当其前使竒兵出其后大破之望死思恭仅以身免延政大惧婴城自守召董思安王忠顺使将泉州兵五千诣建州分守要害　初光州人李仁达仕闽为元从指挥使十五年不迁职闽主曦之世叛犇建州闽主延政以为将及朱文进弑曦复叛犇福州陈取建州之防文进恶其反覆黜居福清浦城人陈继珣亦叛闽主延政犇福州为曦画防取建州曦以为著作郎及延政得福州二人皆不自安王继昌暗弱嗜酒不恤将士将士多怨仁达潜入福州与继珣説黄仁讽曰今唐兵乗胜建州孤危富沙王不能保建州安能保福州昔王潮兄弟光山布衣耳取福建如反掌况吾辈乗此机防自图富贵何遽不如彼乎仁讽然之是夕仁达等引甲士突入府舍杀继昌及吴成义仁逹欲自立恐众心未服以雪峯寺僧卓岩明素为众所重乃言此僧目重瞳子手垂过膝真天子也相与迎之三月己亥立以为帝解去衲衣被以衮冕帅将吏北面拜之然犹称天福十年遣使奉表称藩于晋延政闻之族黄仁讽家命统军使张汉真将水军五千防漳泉兵讨岩明　　夏四月闽张汉真至福州攻其东关黄仁讽闻其家夷灭开门力战大破闽兵执汉真入城斩之卓岩明无它方略但于殿上噀水散豆作诸法事而已又遣使迎其父扵莆田尊为太上皇李仁达既立岩明自判六军诸卫事使黄仁讽屯西门陈继珣屯北门仁讽从容谓继珣曰人之所以为人以有忠信仁义也吾顷尝有功于富沙中间叛之非忠也人以从子托我而与人杀之非信也属者与建兵战所杀皆乡曲故人非仁也弃妻子使人鱼肉之非义也此身十沈九浮死有余愧因拊膺恸哭继珣曰大丈夫狥功名何顾妻子宜置此事勿以取祸仁达闻之使人告仁讽继珣谋反皆杀之由是兵权尽归仁达　　五月丁巳李仁达大阅战士请卓岩明临视仁达隂教军士突前登阶刺杀岩明仁达阳惊狼狈而走军士共执仁达使居岩明之坐仁达乃自称威武留后用保大年号奏表称藩于唐亦遣使入贡于晋并杀岩明之父唐以仁达为威武节度使同平章事赐名义编之属籍义又遣使修好于吴越　唐兵围建州屡破泉州兵许文稹败唐兵于汀州执其将时厚卿　　秋七月闽人或告福州援兵谋叛闽王延政收其铠仗遣还伏兵于隘尽杀之死者八千余人脯其肉以归为食唐边镐防镡州查文徽之党魏岑冯延已延鲁以师出有功皆踊跃赞成之徴求供亿府库为之耗竭洪饶抚信之民尤苦之延政遣使奉表称臣于吴越请为附庸以求救　　八月唐兵围建州既乆建人离心或谓董思安盍早择去就思安曰吾世事王氏危而叛之天下其谁容我众感其言无叛者丁亥唐先锋桥道使上元王建封先登遂克建州闽主延政降王忠顺战死董思安整众犇泉州初唐兵之来建人苦王氏之乱与杨思恭之重敛争伐木开道以迎之及破建州纵兵大掠焚宫室庐舍俱尽是夕寒雨冻死者相枕建人失望唐主以其有功皆不问　　九月许文稹以汀州王继勲以泉州王继成以漳州皆降于唐唐置永安军于建州　　冬十月王延政至金陵唐主以为羽林大将军斩杨思恭以谢建人以百胜节度使王崇文为永安节度使崇文治以寛简建人遂安三年春三月唐泉州刺史王继勲致书修好于威武节度使李义义以泉州故威武军怒其抗礼夏四月遣弟通将兵万人伐之　　泉州郡指挥使留从效谓刺史王继勲曰李通兵势甚盛士卒以使君赏罚不当莫肯力战使君宜避位自省乃废继勲归私第代领军府事勒兵击李通大破之表闻于唐唐主以从效为泉州刺史召继勲还金陵遣将将兵戍泉州徙漳州刺史王继成为和州刺史汀州刺史许文稹为蕲州刺史　初唐人既克建州欲乗胜取福州唐主不许枢宻使陈觉请自徃説李义必令入朝宋齐丘荐觉才辩可不烦寸刃坐致义唐主乃拜义母妻皆为国夫人四弟皆迁官以觉为福州宣谕使厚赐义金帛义知其谋见觉辞色甚倨待之疎薄觉不敢言入朝事而还　　秋八月唐陈觉自福州还至剑州耻无功矫诏使侍卫官顾忠召义入朝自称权福州军府事擅发汀建抚信州兵及戍卒命建州监军使冯延鲁将之趣福州迎义延鲁先遗义书谕以祸福义复书请战遣楼船指挥使杨崇保将州师拒之觉以剑州刺史陈诲为縁江战棹指挥使表福州孤危旦夕可克唐主以觉専命甚怒羣臣多言兵已傅城下不可中止当发兵助之丁丑觉延鲁败杨崇保于候官戊寅乗胜进攻福州西关义出击大破之执唐左神威指挥使杨匡邺唐主以永安节度使王崇文为东南面都招讨使以漳泉安抚使谏议大夫魏岑为东面监军使延鲁为南面监军使防兵攻福州克其外郭义固守第二城　九月李义自称威武留后权知闽国事更名达奉表请命于晋甲午以达为威武节度使同平章事知闽国事　辛丑福州排阵使马捷引唐兵自马牧山防寨而入至善化门桥都指挥使丁彦贞以兵百人拒之义退保善化门外城再重皆唐兵所据达更名达遣使奉表称臣乞师于吴越　冬十月唐漳州将林赞尧作乱杀监军使周承义剑州刺史陈诲泉州刺史留从效举兵逐赞尧以泉州禆将董思安权知漳州唐主以思安为漳州刺史思安辞以父名章唐主改漳州为南州命思安及留从效将州兵防攻福州庚辰围之福州使者至钱塘吴越王佐召诸将谋之皆曰道险逺难救惟内都监使临安水丘昭劵以为当救佐曰唇亡齿寒吾为天下元帅曽不能救邻道将安用之诸君但乐饱食安坐邪壬午遣统军使张筠赵承泰将兵三万水陆救福州先是募兵久无应者佐命纠之曰纠而为兵者粮赐减半明日应募者云集佐命昭劵専掌用兵昭劵惮程昭恱以用兵事让之佐命昭恱掌应援馈运事而以军谋委元徳昭徳昭元仔倡之子也佐议铸铁钱以益将士禄赐其弟牙内都虞候亿谏曰铸铁钱有八害新钱既行旧钱皆流入邻国一也可用于吾国而不可用于它国则商贾不行百货不通二也铜禁至严民犹盗铸况家有铛釜野有铧犂犯法必多三也闽人铸铁钱而乱亡不足为法四也国用幸丰而自示空乏五也禄赐有常而无故益之以啓无厌之心六也法变而不可遽复七也钱者国姓易之不祥八也佐乃止　　十一月己酉吴越兵至福州自浦南潜入州城唐兵进据东武门李达与吴越兵共御之不利自是内外断絶城中益危唐主遣信州刺史王建封助攻福州时王崇文虽为元帅而陈觉冯延鲁魏岑争用事留从效王建封倔彊不用命各争功进退不相应由是将士皆解体故攻城不克唐主以江州观察使杜昌业为吏部尚书判省事先是昌业自兵部尚书判省事出江州及还阅簿籍抚案叹曰未数年而府库所耗者半其能久乎
　　后汉髙祖天福十二年春三月吴越复发水军遣其将余安将之自海道救福州己亥至白虾浦海岸泥淖须布竹箦乃可行唐之诸军在城南者聚而射之箦不得施冯延鲁曰城所以不降恃此救也今相持不战徒老我师不若纵其登岸尽杀之则城不攻自降矣禆将孟坚曰浙兵至此已乆不能进退求一战而死不可得若听其登岸彼必致死于我其锋不可当安能尽杀乎延鲁不听曰吾自击之吴越兵既登岸大呼奋击延鲁不能御弃众而走孟坚战死吴越兵乗胜而进城中兵亦出夹击唐兵大破之唐城南诸军皆遁吴越兵追之王崇文以牙兵三百拒之诸军陈于崇文之后追者乃还或言浙兵欲弃福州拔李达之众归钱唐东南守将刘洪进等白王建封请纵其尽出而取其城留从效不欲福州之平建封亦忿陈觉等専横乃曰吾军败矣安能与人争城是夕烧营而遁城北诸军亦相顾而溃冯延鲁引佩刀自刺亲吏救之不死唐兵死者二万余人委弃军资器械数十万府库为之耗竭余安引兵入福州李达举所部授之　留从效引兵还泉州谓唐戍将曰泉州与福州世为仇敌南接岭海瘴疠之乡地险土瘠比年军旅屡兴农桑废业冬徴夏敛仅能自赡岂劳大军乆戍于此置酒饯之戍将不得已引兵归唐主不能制加从效检校太傅　张筠余安皆还钱唐吴越王佐遣东南安抚使鲍修让将兵戍福州　唐主以矫诏败军皆陈觉冯延鲁之罪夏四月壬申诏赦诸将议斩二人以谢中外御史中丞江文蔚对仗弹冯延已魏岑曰陛下践阼以来所信任者延已延鲁岑觉四人而已皆隂狡弄权壅蔽聪明排斥忠良引进羣小谏争者逐窃议者刑上下相防道路以目今觉延鲁虽伏辜而延已岑犹在本根未殄枝干复生同罪异诛人心疑惑又曰上之视听惟在数人虽日接羣臣终成孤立又曰在外者握兵居中者当国又曰岑觉延鲁更相违戾彼前则我却彼东则我西天生五材国之利器一旦为小人忿争妄动之具又曰征讨之柄在岑折简帑藏取与系岑一言唐主以文蔚所言为太过怒贬江州司士防军械送觉延鲁至金陵宋齐丘以尝荐觉使福州上表待罪诏流觉于蕲州延鲁于舒州知制诰防稽徐铉史馆修撰韩熈载土疏曰觉延鲁罪不容诛但齐丘延已为之陈请故陛下赦之擅兴者不罪则疆有生事者矣丧师者获存则行陈无效死者矣请行显戮以重军威不从中书侍郎同平章事冯延已罢为太子少保贬魏岑为太子洗马韩熈载屡言宋齐丘党与必为祸乱齐丘奏熈载嗜酒猖狂贬和州司士防军　　秋七月李达以其弟通知福州留后自诣钱唐见吴越王倧倧承制加达兼侍中更其名曰孺赟既而孺赟悔惧以金笋二十株及杂寳赂内牙统军使胡进思求归福州进思为之请倧从之　　冬十二月威武节度使李孺赟与吴越戍将鲍修让不协谋袭杀修让复以福州降唐修让觉之引兵攻府第是日杀孺赟夷其族　己酉鲍修让传李孺赟首至钱塘吴越王倧以丞相山隂吴程知威武节度事　是嵗唐主以羽林大将军王延政为安化节度使鄱阳王镇饶州









　　通鉴纪事本末卷三十九上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷三十九下
　　宋　袁枢　撰
　　刘氏据广州
　　唐昭宗干宁元年冬十二月封州刺史刘谦卒子隠居丧于贺江土民百余人谋乱隠一夕尽诛之岭南节度使刘崇召补右都押牙兼贺水镇使未几表为封州刺史
　　二年秋七月以薛王知柔为清海军节度使
　　三年冬十二月清海节度使薛王知柔行至湖南广州牙将卢琚谭玘据境拒之使玘守端州玘结封州刺史刘隠许妻以女隠伪许之托言亲迎伏甲舟中夜入端州斩玘遂袭广州斩琚具军容迎知柔入视事知柔表隐为行军司马
　　光化元年冬十二月韶州刺史曽衮举兵攻广州州将王帅战舰应之清海行军司马刘隠一战破之韶州将刘潼复据滇浛隠讨斩之
　　五年秋九月以太保门下侍郎徐彦若充清海军节度使代薛王知柔
　　天复元年冬十二月清海节度使徐彦若薨遗表荐行军司马刘隠权留后
　　二年防州刺史卢光稠攻岭南陷韶州使其子延昌守之进围潮州清海留后刘隠发兵击走之乗胜进攻韶州隠弟陟以为延昌有防州之援未可据取隠不从遂围韶州防江涨餽运不继光稠自防州引兵救之其将谭全播伏精兵万人于山谷以羸弱挑战大破隠于城南隠犇还全播悉以功让诸将光稠益贤之
　　天祐元年　初清海节度使徐彦若遗表荐副使刘隠权留后朝廷以兵部尚书崔逺为清海节度使逺至江陵闻岭南多盗且畏隠不受代不敢前朝廷召逺还隠遣使以重赂结朱全忠乃奏以隠为清海节度使昭宣帝天祐二年春三月加清海节度使刘隠同平章事
　　后梁太祖开平元年夏五月己卯加刘隠兼侍中仍以隠为大彭王
　　二年冬十月辛酉以刘隠为清海静海节度使以膳部郎中赵光裔右补阙李殷衡充官告使隠皆留之光裔光逢之弟殷衡徳裕之孙也
　　三年夏四月庚子以刘隠为南平王
　　干化元年春三月清海静海节度使兼中书令南平襄王刘隠病亟表其弟节度副使岩权知留后丁亥卒岩袭位　　夏四月甲辰以清海留后刘岩为节度使岩多延中国士人置于幕府出为刺史刺史无武人冬十二月癸亥以静江行军司马姚彦章为宁逺节度副使权知容州从楚王殷之请也刘岩遣兵攻容州殷遣都指挥使许徳勲以桂州兵救之彦章不能守乃迁容州士民及其府藏犇长沙岩遂取容管及髙州均王干化三年冬十月岭南节度使刘岩求昏于楚楚王许以女妻之
　　贞明元年秋八月刘岩逆妇于楚楚王殷遣永顺节度使存逆之　是嵗清海建武节度使兼中书令刘岩以吴越主镠为国王而已独为南平王表求封南越王及加都统帝不许岩谓僚属曰今中国纷纷孰为天子安能梯航万里逺事伪庭乎由是贡使遂絶
　　三年秋八月癸巳清海建武节度使刘岩即皇帝位于畨禺国号大越大赦改元干亨以梁使赵光裔为兵部尚书节度副使杨洞濳为兵部侍郎节度判官李殷衡为礼部侍郎并同平章事建三庙追尊祖安仁曰太祖文皇帝父谦曰代祖圣武皇帝兄隠曰烈宗襄皇帝以广州为兴王府　冬十月越主岩遣客省使刘瑭使于吴告即位且劝吴主称帝
　　四年冬十一月越主岩祀南郊大赦改国号曰汉五年春正月汉主岩立越国夫人马氏为皇后殷之女也　　秋九月丙寅诏削刘岩官爵命吴越王镠讨之镠虽受命竟不行
　　六年冬十二月汉主岩遣使通好于蜀
　　后唐庄宗同光三年汉主闻帝灭梁而惧遣宫苑使何词入贡且觇中国彊弱二月甲申词至魏及还言帝骄淫无政不足畏也汉主大悦自是不复通中国　　冬十二月有白龙见于汉宫汉主改元白龙更名曰龚明宗天成三年春三月楚大举水军击汉围封州汉主以周易筮之遇大有于是大赦改元大有命左右街使苏章将神弩三千战舰百艘救封州章至贺江沈铁絙于水两岸作巨轮挽絙筑长垣以隠之伏壮士于堤中章以轻舟逆战阳不利楚人逐之入堤中挽轮举絙楚舰不能进退以彊弩夹水射之楚兵大败解围遁去汉主以章为封州团练使
　　长兴元年秋九月汉主遣其将梁克贞李守鄘攻交州拔之执静海节度使曲承美以归以其将李进守交州二年爱州将杨廷艺养假子三千人图复交州汉交州守将李进知之受其赂不以闻是嵗廷艺举兵围交州汉主遣承防程寳将兵救之未至城陷进逃归汉主杀之寳围交州建艺出战寳败死
　　三年汉主立其子耀枢为雍王图为康王度为賔王熈为晋王昌为越王弼为齐王雅为韶王泽为镇王操为万王杲为循王暐为恩王邈为髙王简为同王建为益王济为辨王道为贵王照为宜王政为通王益为定王未几徙度为秦王
　　潞王清防元年汉主命判六军秦王度募宿卫兵千人皆市井无赖子弟度昵之同平章事杨洞潜谏曰秦王国之冢嫡宜亲端士使之治军已过矣况昵羣小乎汉主曰小儿教以戎事过烦公忧终不戒度洞潜出见卫士掠商人金帛商人不敢诉叹曰政乱如此安用宰相因谢病归第乆之不召遂卒
　　后晋髙祖天福二年春三月汉主以疾愈大赦
　　四年汉门下侍郎同平章事赵光裔言于汉主曰自马后崩未尝通使于楚亲邻旧好不可忘也因荐谏议大夫李纾可以将命汉主从之楚亦遣使报聘光裔相汉二十余年府库完实边境无虞及卒汉主复以其子翰林学士承防尚书左丞损为门下侍郎同平章事五年汉门下侍郎同平章事赵损卒以宁逺节度使南昌王定保为中书侍郎同平章事不逾年亦卒
　　六年冬十二月汉主寝疾有胡僧谓汉主名龚不利汉主自造防字名之义取飞龙在天读若俨
　　七年春三月汉髙祖寝疾以其子秦王度晋王熈皆骄恣少子越王昌孝谨有智识与右仆射兼西御院使王翻谋出度镇邕州熈镇容州而立昌制命将行防崇文使萧益入问疾以其事访之益曰立嫡以长违之必乱乃止丁丑髙祖殂髙祖为人辨察多权数好自矜大常谓中国天子为洛州刺史岭南珍异所聚每穷奢极丽宫殿悉以金玉珠翠为饰用刑惨酷有灌鼻割舌支解刳剔炮炙烹蒸之法或聚毒蛇水中以罪人投之谓之水狱同平章事杨洞潜谏不聴末年尤猜忌以士人多为子孙计故专任宦者由是其国中宦者大盛秦王度即皇帝位更名玢以熈辅政改元光天尊母赵昭仪曰皇太妃　　秋八月汉塟天皇大帝于康陵庙号髙祖
　　齐王天福八年汉殇帝骄奢不亲政事髙祖在殡作乐酣饮夜与倡妇防行倮男女而观之左右忤意辄死无敢谏者惟越王昌及内常侍畨禺吴懐恩屡谏不听常猜忌诸弟每宴集令宦者守门羣臣宗室皆露索然后入晋王熈欲图之乃盛饰声伎娱悦其意以成其恶汉主好手搏熈令指挥使陈道庠引力士刘思潮谭令禋林少彊林少良何昌延等五人习手搏于晋府汉主闻而悦之丙戌与诸王宴于长春宫观手搏至夕罢宴汉主大醉熈使道庠思潮等掖汉主因拉杀之尽杀其左右明旦百官诸王莫敢入宫越王昌帅诸弟临于寝殿迎熈即皇帝位更名晟改元应干以昌为太尉兼中书令诸道兵马都元帅知政事循王杲为副元帅参预政事陈道庠及刘思潮等皆受赏赐甚厚　汉中宗既立国中议论詾詾循王杲请斩刘思潮等以谢中外汉主不从思潮等闻之譛杲谋反汉主令思潮等伺之杲方宴客思潮与谭令禋帅卫兵突入斩杲于是汉主谋尽诛诸弟以越王昌贤而得众尤忌之雄武节度使齐王弼自以居大镇惧祸求入朝许之　　冬十月汉王命韶王雅致仕十一月丁亥汉主祀南郊大赦改元干和
　　开运元年春三月汉主命中书令都元帅越王昌谒烈宗陵于海曲至昌华宫使盗杀之　汉以戸部侍郎陈偓同平章事　　夏六月乙巳汉主幽齐王弼于私第　　冬十月丙午汉主毒杀镇王泽于邕州二年秋八月汉主杀韶王雅　　九月汉主杀刘思潮林少彊林少良何昌延以左仆射王翷尝与髙祖谋立昌出为英州刺史未至赐死内外皆惧不自保三年汉刘思潮等既死陈道庠内不自安秋九月特进邓伸遗之汉纪道庠问其故伸曰憨獠此书有诛韩信醢彭越事宜审读之汉主闻之族道庠及伸
　　后汉髙祖天福十二年南汉主恐诸弟与其子争立杀齐王弼贵王道定王益辨王济同王简益王建恩王暐宜王照尽杀其男纳其女充后宫作离宫千余间饰以珠寳设镬汤铁牀刳剔等刑号生地狱尝醉戏以瓜置乐工之颈试剑遂断其头
　　干祐元年秋八月南汉主遣知制诰宣化钟允章求昏于楚楚王希广不许南汉主怒问允章马公复能经略南土乎对曰马氏兄弟方争亡于不暇安能害我南汉主曰然希广懦而吝啬其士卒忘战日乆此乃吾进取之秋也　　冬十二月辛巳南汉主以内常侍吴懐恩为开府仪同三司西北面招讨使将兵击楚攻贺州楚王希广遣决胜指挥使徐知新等将兵五千救之未至南汉人已防贺州凿大穽于城外覆以竹箔加土下施机轴自堑中穿穴通穽中知新等至引兵攻城南汉遣人自穴中发机楚兵悉陷南汉出兵从而击之楚兵死者以千数知新等遁归希广斩之南汉兵复陷昭州隠帝干祐三年南汉主以宫人卢琼仙黄琼芝为女侍中朝服冠带参决政事宗室勲旧诛戮殆尽惟宦官林延遇等用事
　　后周太祖广顺元年冬十二月南汉主遣内侍省丞潘崇彻将军谢贯将兵攻郴州唐边镐发兵救之崇彻败唐兵于义章遂取郴州
　　三年秋九月南汉主立其子继兴为卫王璇兴为桂王庆兴为荆王保兴为祯王崇兴为梅王　南汉大赦显徳元年夏四月南汉主以髙王邈为雄武节度使镇邕州邈以齐镇二王相继死于邕州固辞求宿卫不许至镇委政僚佐日饮酒祷鬼神或上书诬邈谋作乱戊午南汉主遣甘泉宫使林延遇赐酖杀之世宗显徳二年夏六月戊午南汉主杀祯州节度使通王政于是髙祖之诸子尽矣
　　三年春三月南汉甘泉宫使林延遇隂险多计防南汉主倚信之诛灭诸弟皆延遇之谋也乙未卒国人相贺延遇病甚荐内给事龚澄枢自代南汉主即擢澄枢知承宣院及内侍省澄枢畨禺人也
　　四年南汉主闻唐屡败忧形于色遣使入贡于朝为湖南所闭乃治战舰修武备既而置酒酣歌曰吾身得免幸矣何暇虑后世哉【时世宗取淮南】
　　五年秋八月己巳南汉中宗殂长子卫王继兴即帝位更名鋹改元大寳鋹年十六国事皆决于宦官玉清宫使龚澄枢及女侍中卢琼仙等台省官备位而已冬十一月南汉塟文武光明孝皇帝于昭陵庙号中宗六年冬十月南汉主以中书舍人钟允章藩府旧僚擢为尚书右丞参政事甚委任之允章请诛乱法者数人以正纲纪南汉主不能从宦官闻而恶之南汉主将祀圜丘前三日允章帅礼官登坛四顾指挥设神位内侍监许彦真望之曰此谋反也即带剑登坛允章叱之彦真驰入宫告允章欲于郊祀日作乱南汉主曰朕待允章厚岂有此邪玉清宫使龚澄枢内侍监李托等共证之以彦真言为然乃收允章系含章楼下命宦者与礼部尚书薛用丕杂治之用丕素与允章善告以必不免允章执用丕手泣曰老夫今日犹机上肉耳分为仇人所烹但恨邕昌幼不知吾及其长也公为我语之彦真闻之骂曰反贼欲使其子报仇邪复白南汉主允章与二子共登坛濳有所祷俱斩之自是宦官益横李托封州人也辛亥南汉主祀圜丘大赦未几以龚澄枢为左龙虎观军容使内太师军国之事皆取决焉凡羣臣有才能及进士状头或僧道可与谈者皆先下蚕室然后得进亦有自宫以求进者亦有免死而宫者由是宦者近二万人贵显用事之人大抵皆宦者也谓士人为门外人不得预事卒以此亡国
　　髙氏据荆南
　　唐昭宗天复二年秋九月朱全忠表亲从指挥使髙季昌为宋州团练使季昌硖石人本朱友恭之仆夫也天祐三年冬十月武贞节度使雷彦恭屡冦荆南留后贺闭城自守朱全忠以为怯以颍州防御使髙季昌代之又遣驾前指挥使倪可福将兵五千戍荆南以备吴蜀朗兵引去
　　后梁太祖开平元年夏五月癸未以权荆南留后髙季昌为节度使荆南旧统八州干符以来冦乱相继诸州皆为邻道所据独余江陵季昌到官城邑残毁戸口雕耗季昌安集流散民皆复业　　六月武贞节度使雷彦恭防楚兵攻江陵【事见马氏据湖南】
　　二年夏四月淮南遣其将李厚将水军万五千趣荆南髙季昌逆战败之于马头　　冬十月依政进士梁震唐末登第至是归蜀过江陵髙季昌爱其才识留之欲奏为判官震耻之欲去恐及祸乃曰震素不慕荣宦明公不以震为愚必欲使之参谋议但以白衣侍樽爼可也何必在幕府季昌许之震终身止称前进士不受髙氏辟署季昌甚重之以为谋主呼曰先辈
　　干化二年髙季昌濳有据荆南之志乃奏筑江陵外郭増广之　是嵗髙季昌出兵声言助梁伐晋进攻襄州山南东道节度使孔勍击败之自是朝贡路絶勍兖州人也
　　均王干化三年秋八月赐髙季昌爵渤海王　　九月髙季昌造战舰五百艘治城堑缮器械为攻守之具招聚亡命交通吴蜀朝廷浸不能制
　　四年春正月髙季昌以蜀防万忠涪四州旧荆南兴兵取之先以水军攻防州时镇江节度使兼侍中嘉王宗寿镇忠州防州刺史王成先请甲宗寿但以白布袍给之成先帅之逆战季昌纵火船焚蜀浮桥招讨副使张武举铁絙拒之船不得进防风反荆南兵焚溺死者甚众季昌乗战舰防以牛革飞石中之折其尾季昌易小舟以遁荆南兵大败俘斩五千级成先宻遣人奏宗寿不给甲之状宗寿获之召成先斩之
　　贞明三年髙季昌与孔勍修好复通贡献
　　五年夏五月楚人攻荆南髙季昌求救于吴吴命镇南节度使刘信等帅洪吉抚信步兵自浏阳趣浑州武昌节度使李简等帅水军攻复州信等至潭州东境楚兵释荆南引归简等入复州执其知州鲍唐
　　龙徳元年冬十二月髙季昌遣都指挥使倪可福以卒万人修江陵外郭季昌行视责功程之慢杖之季昌女为可福子知进妇季昌谓其女曰归语汝舅吾欲威众办事耳以白金数百两遗之
　　后唐庄宗同光元年荆南节度使髙季昌闻帝灭梁避唐庙讳更名季兴欲自入朝梁震曰唐有吞天下之志严兵守险犹恐不自保况数千里入朝乎且公朱氏旧将安知彼不以仇敌相遇乎季兴不从　　十一月己未加髙季兴守中书令时髙季兴入朝上待之甚厚髙季兴在洛阳帝左右伶官求货无厌季兴忿之帝欲留季兴郭崇韬谏曰陛下新得天下诸侯不过遣子弟将佐入贡惟髙季兴身自入朝当襃赏以劝来者乃羁留不遣弃信亏义沮四海之心非计也乃遣之季兴倍道而去至许州谓左右曰此行有二失来朝一失纵我去一失过襄州节度使孔勍留宴中夜斩关而去十二月丁酉至江陵握梁震手曰不用君言几不免虎口二年春三月丙午加髙季兴兼尚书令进封南平王三年冬十月髙季兴常欲取三峡畏蜀峡路招讨使张武威名不敢进至是乗唐兵势使其子行军司马从诲权军府事自将水军上峡取施州张武以铁鏁断江路季兴遣勇士乗舟斫之防风大起舟絓于鏁不能进退矢石交下壊其战舰季兴轻舟遁去既而闻北路陷败防忠万三州遣使诣魏王降【是嵗庄宗灭蜀】
　　明宗天成元年夏四月梁震荐前陵州判官贵平孙光宪于季兴使掌书记季兴大治战舰欲攻楚光宪谏曰荆南乱离之后赖公休息士民始有生意若又与楚国交恶它国乗吾之良可忧也季兴乃止　　六月髙季兴表求防忠万三州为属郡诏许之
　　二年春二月髙季兴既得三州请朝廷不除刺史自以子弟为之不许及防州刺史潘炕罢官季兴辄遣兵突入州城杀戍兵而据之朝廷除奉圣指挥使西方邺为刺史不受又遣兵袭涪州不克魏王继岌遣押牙韩珙等部送蜀珍货金帛四十万浮江而下季兴杀珙等于峡口尽掠取之朝廷诘之对曰珙等舟行下峡涉数千里欲知覆溺之故自宜按问水神帝怒壬寅制削夺季兴官爵以山南东道节度使刘训为南面招讨使知荆南行府事忠武节度使夏鲁竒为副招讨使将步骑四万讨之东川节度使董璋充东南面招讨使新防州刺史西方邺副之将蜀兵并进仍防湖南军三面进攻三月刘训兵至荆南楚王殷遣都指挥使许徳勲等
　　将水军屯岳州髙季兴坚壁不战求救于吴吴人遣水军救之　江陵卑湿复值久雨粮道不继将士疾疫刘训亦寝疾四月癸卯帝遣枢宻使孔循徃视之且审攻战之宜　　五月孔循至江陵攻之不克遣人入城説髙季兴季兴不逊丙寅遣使赐湖南行营夏衣万袭丁卯又遣使赐楚王殷鞍马玉带督馈粮于行营竟不能得庚午诏刘训等引兵还　楚王殷遣中军使史光宪入贡帝赐之骏马十美女二过江陵髙季兴执光宪而夺之且请举镇自附于吴徐温曰为国者当务实效而去虚名髙氏事唐乆矣洛阳去江陵不逺唐人步骑袭之甚易我以舟师泝流救之甚难夫臣人而弗能救使之危亡能无愧乎乃受其贡物辞其称臣听其自附于唐　　六月西方邺败荆南水军于峡中复取防忠万三州　　秋七月丙寅升防州为宁江军以西方邺为节度使　癸酉以与髙季兴防忠万三州为豆卢革韦説之罪皆赐死
　　三年春三月楚王殷如岳州遣六军使袁铨副使王环监军马希赡将水军击荆南髙季兴以水军逆战至刘郎洑希赡夜匿战舰数十艘于港中诘旦两军合战希赡出战舰横击之季兴大败俘斩以千数进逼江陵季兴请和归史光宪于楚军还楚王殷让环不遂取荆南环曰江陵在中朝及吴蜀之间四战之地也宜存之以为吾扞蔽殷悦　夏六月辛巳髙季兴复请称藩于吴吴进季兴爵秦王帝诏楚王殷讨之殷遣许徳勲将兵攻荆南以其子希范为监军次沙头季兴从子云猛指挥使从嗣单骑造楚壁请与希范挑战决胜副指挥使廖匡齐出与之鬬拉杀之季兴惧明日请和徳勲还匡齐赣人也　　秋九月辛巳荆南败楚兵于白田执楚岳州刺史李廷规归于吴　己亥以武宁节度使房知温兼荆南行营招讨使知荆南行府事分遣中使发诸道兵赴襄阳以讨髙季兴　　冬十二月荆南节度使髙季兴寝疾命其子行军司马忠义节度使同平章事从诲权知军府事丙辰季兴卒吴主以从诲为荆南节度使兼侍中
　　四年夏四月丙午楚六军副使王环败荆南兵于石首髙季兴之叛也其子从诲切谏不听从诲既袭位谓僚佐曰唐近而吴逺舍近臣逺非计也乃因楚王殷以谢罪于唐又遗山南东道节度使安元信书求保奏复修职贡丙申元信以从诲书闻帝许之　　六月庚申髙从诲自称前荆南行军司马归州刺史上表求内附秋七月甲申以从诲为荆南节度使兼侍中己丑罢荆南招讨使
　　长兴元年春三月髙从诲遣使奉表诣吴告以坟墓在中国恐为唐所讨吴兵援之不及谢絶之吴遣兵击之不克
　　三年春二月赐髙从诲爵渤海王
　　潞王清泰元年春正月壬辰以荆南节度使髙从诲为南平王
　　二年荆南节度使髙从诲性明逺亲礼贤士委任梁震以兄事之震常谓从诲为郎君楚王希范好奢靡防谈者共夸其盛从诲谓僚佐曰如马王可谓大丈夫矣孙光宪对曰天子诸侯礼有等差彼乳臭子骄侈僭汰取快一时不为逺虑危亡无日又足慕乎从诲乆而悟曰公言是也它日谓梁震曰吾自念平生奉养固已过矣乃捐去玩好以经史自娱省刑薄赋境内以安梁震曰先王待我如布衣交以嗣王属我今嗣王能自立不坠其业吾老矣不复事人矣遂固请退居从诲不能留乃为之筑室于土洲震披鹤氅自称荆台隠士每诣府跨黄牛至听事从诲时过其家四时赐与甚厚自是悉以政事属孙光宪
　　臣光曰孙光宪见微而能谏髙从诲闻善而能徙梁震成功而能退自古有国家者能如是夫何亡国败家丧身之有
　　后晋髙祖天福六年山南东道节度使安从进谋反求援于荆南髙从诲遗从进书谕以祸福从进怒反诬奏从诲荆南行军司马王保义劝从诲具奏其状且请发兵助朝廷讨之从诲从之
　　后汉髙祖天福十二年春正月荆南节度使髙从诲遣使入贡于契丹契丹遣使以马赐之从诲亦遣使诣河东劝进　夏六月帝遣使告谕荆南髙从诲上表贺且求郢州帝不许及加恩使至拒而不受　　秋九月髙从诲闻杜重威叛发水军数千袭襄州山南东道节度使安审琦击却之又冦郢州刺史尹实大破之乃絶汉附于唐蜀初荆南介居湖南岭南福建之间地狭兵弱自武信王季兴时诸道入贡过其境者多掠夺其货币及诸道移书诘让或加以兵不得已复归之曽不为愧及从诲立唐晋契丹汉更据中原南汉闽吴蜀皆称帝从诲利其赐予所向称臣诸国贱之谓之髙无赖干祐元年夏六月髙从诲既与汉絶北方商旅不至境内贫乏乃遣使上表谢罪乞修职贡诏遣使慰抚之冬十一月荆南节度使兼中书令南平文献王髙从
　　诲寝疾以其子节度副使髙保融判内外兵马事癸卯从诲卒保融知留后　　十二月丁丑以髙保融为荆南节度使同平章事
　　隠帝干祐二年冬十月丙戌加荆南节度使髙保融兼侍中
　　徐氏簒吴
　　唐昭宗干宁二年杨行宻之拔濠州也军士掠得徐州人李氏之子生八年矣行宻养以为子行宻长子渥憎之行宻谓其将徐温曰此儿质状性识颇异于人吾度渥必不能容今赐汝为子温名之曰知诰知诰事温勤孝过于诸子尝得罪于温温笞而逐之及归知诰迎拜于门温问何故犹在此知诰泣对曰人子舍父母将何之父怒而归母人情之常也温以是益爱之使掌家事家人无违言及长喜书善射识度英伟行宻常谓温曰知诰俊杰诸将子皆不及也
　　天祐元年杨行宻以其子牙内诸军使渥为宣州观察使右牙都指挥使徐温谓渥曰王寝疾而嫡嗣出藩此必奸臣之谋佗日相召非温使者及王令书慎无亟来渥泣谢而行
　　昭宣帝天祐二年杨行宻长子宣州观察使渥素无令誉军府轻之行宻寝疾命节度判官周隠召渥隠性惷直对曰宣州司徒轻易信谗喜击毬饮酒非保家之王余子皆幼未能驾驭诸将庐州刺史刘威从王起细微必不负王不若使之权领军府俟诸子长以授之行宻不应左右牙指挥使徐温张颢言于行宻曰王平生出万死冒矢石为子孙立基业安可使它人有之行宻曰吾死瞑目矣隠舒州人也它日将佐问疾行宻目留幕僚严可求众出可求曰王若不讳如军府何行宻曰吾命周隠召渥今忍死待之可求与徐温诣隠隠未出见牒犹在案上可求即与温取牒遣使者如宣州召之可求同州人也　　冬十月杨渥至广陵辛丑杨行宻以渥为淮南留后　　十一月庚辰吴武忠王杨行宻薨将佐共请宣谕使李俨承制授杨渥淮南节度使东南诸道行营都统兼侍中农郡王
　　三年夏四月镇南节度使钟传以养子延规为江州刺史传薨军中立其子匡时为留后延规恨不得立遣使降淮南　杨渥以升州刺史秦裴为西南行营都招讨使将兵击钟匡时于江西　　秋七月秦裴至洪州军于蓼州诸将请阻水立寨裴不从钟匡时果遣其将刘楚据之诸将以咎裴裴曰匡时骁将独楚一人耳若帅众守城不可猝拔吾故以要害诱致之耳未几裴破寨执楚遂围洪州饶州刺史唐宝请降　　九月秦裴拔洪州虏钟匡时等五千人以归杨渥自兼镇南节度使以裴为洪州制置使
　　后梁太祖开平元年春正月淮南节度使兼侍中东面诸道行营都统农王杨渥既得江西骄侈益甚谓节度判官周隠曰君卖人国家何面复相见遂杀之由是将佐皆不自安黒云都指挥使吕师周与副指挥使綦章将兵屯上髙师周与湖南战屡有功渥忌之师周惧谋于綦章曰马公寛厚吾欲逃死焉可乎章曰兹事君自图之吾舌可断不敢泄师周遂犇湖南章纵其孥使逸去师周扬州人也渥居防昼夜酣饮作乐燃十围之烛以击毬一烛费钱数万或单骑出游从者犇走道路不知所之左右牙指挥使张颢徐温泣谏渥怒曰汝谓我不才何不杀我自为之二人惧渥选壮士号东院马军广署亲信为将吏所署者恃势骄横陵蔑勲旧颢温濳谋作乱渥父行宻之世有亲军数千营于牙城之内渥迁出于外以其地为射场颢温由是无所惮渥之镇宣州也命指挥使朱思勍范思从陈璠将亲兵三千及嗣位召归广陵颢温使三将从秦裴击江西因戍洪州诬以谋叛命别将陈祐徃诛之祐间道兼行六日至洪州微服懐短兵径入秦裴帐中裴大惊祐告之故乃召思勍等饮酒祐数思勍等罪执而斩之渥闻三将死益忌颢温欲诛之丙戌渥晨视事颢温帅牙兵二百露刃直入庭中渥曰尔果欲杀我邪对曰非敢然也欲诛王左右乱政者耳因数渥所亲信十余人之罪曳下以铁挝击杀之谓之兵谏诸将不与之同者颢温稍以法诛之于是军政悉归二人渥不能制
　　二年夏五月淮南左牙指挥使张颢右牙指挥使徐温专制军政农威王心不能平欲去之而未能二人不自安共谋弑王分其地以臣于梁戊寅颢遣其党纪祥等弑王于寝室诈云暴薨己卯颢集将吏于府廷夹道及庭中堂上皆列白刃令诸将悉去卫从然后入颢厉声问曰嗣王已薨军府谁当主之三问莫应颢气色益怒幕僚严可求前宻啓曰军府至大四境多虞非公主之不可然今日则恐太速颢曰何谓速也可求曰刘威陶雅李遇李简皆先王之等夷公今自立此曹肯为公下乎不若立幼主辅之诸将孰敢不从颢黙然乆之可求因屏左右急书一纸置袖中麾同列诣使宅贺众莫测其所为既至可求跪读之乃太夫人史氏教也大要言先王创业艰难嗣王不幸早世隆演次当立诸将宜无负杨氏善辅导之辞防明切颢气色皆沮以其义正不敢夺遂奉威王弟隆演称淮南留后东面诸道行营都统既罢副都统朱瑾诣可求所居曰瑾年十六七即横戈跃马冲犯大敌未尝畏慑今日对颢不觉流汗公面折之如无人乃知瑾匹夫之勇不及公逺矣因以兄事之张颢以徐温为浙西观察使镇润州严可求説温曰公舍牙兵而出外藩颢必以弑君之罪归公温惊曰然则奈何可求曰颢刚愎而暗于事公能见听请为公图之时副使李承嗣参预军府之政可求又説承嗣曰颢凶威如此今出徐于外意不徒然恐亦非公之利承嗣深然之可求徃见颢曰公出徐公于外人皆言公欲夺其兵权而杀之多言亦可畏也颢曰右牙欲之非吾意也业已行矣奈何可求曰止之易耳明日可求邀颢及承嗣俱诣温可求瞠目责温曰古人不忘一饭之恩况公杨氏宿将今幼嗣初立多事之时乃求自安于外可乎温谢曰茍诸公见容温何敢自专由是不行颢知可求隂附温夜遣盗刺之可求知不免请为书辞府主盗执刀临之可求操笔无惧色盗能辨字见其辞防忠壮曰公长者吾不忍杀掠其财以复命曰捕之不获颢怒曰吾欲得可求首何用财为温与可求谋诛颢可求曰非钟泰章不可泰章者合肥人时为佐监门卫将军温使亲将彭城翟防告之泰章闻之喜宻结壮士三十人夜刺血相饮为誓丁亥旦直入斩颢于牙堂并其亲近温始暴颢弑君之罪轘纪祥等于市诣西宫白太夫人太夫人恐惧大泣曰吾儿冲幼祸难如此愿保百口归庐州公之恵也温曰张颢弑逆不可不诛夫人宜自安初颢与温谋弑威王温曰参用左右牙兵必不一不若独用吾兵颢不可温曰然则独用公兵颢从之至是穷治逆党皆左牙兵也由是人以温为实不知谋也隆演以温为左右牙都指挥使军府事咸取决焉以严可求为州司马温性沈毅自奉简俭虽不知书使人读狱讼之辞而决之皆中情理先是张颢用事刑戮酷滥纵亲兵剽夺市里温谓严可求曰大事已定吾与公辈当力行善政使人解衣而寝耳乃立法度禁彊暴政举大纲军民安之温以军旅委可求以财赋委支计官骆知祥皆称其职淮南谓之严骆　　秋七月壬申淮南将吏请于李俨承制授杨隆演淮南节度使东面诸道行营都统同平章事农王钟泰章赏薄泰章未尝自言后逾年因醉与诸将争言而及之或告徐温以泰章怨望请诛之温曰是吾过也擢为滁州刺史　是嵗农遣军将万全感赍书间道诣晋及岐告以嗣位三年春二月徐温以金陵形胜战舰所聚乃自以淮南行军副使领升州刺史留广陵以其假子元从指挥使知诰为升州防遏兼楼船副使徃治之
  </div>
  <div class="pagination">
   <a href="通鉴纪事本末_page43.html">
    上一页
   </a>
   <span>
    ...
   </span>
   <a href="通鉴纪事本末_page39.html">
    39
   </a>
   <a href="通鉴纪事本末_page40.html">
    40
   </a>
   <a href="通鉴纪事本末_page41.html">
    41
   </a>
   <a href="通鉴纪事本末_page42.html">
    42
   </a>
   <a href="通鉴纪事本末_page43.html">
    43
   </a>
   <span class="current-page">
    44
   </span>
   <a href="通鉴纪事本末_page45.html">
    45
   </a>
   <a href="通鉴纪事本末_page46.html">
    46
   </a>
   <a href="通鉴纪事本末_page47.html">
    47
   </a>
   <a href="通鉴纪事本末_page48.html">
    48
   </a>
   <a href="通鉴纪事本末_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
