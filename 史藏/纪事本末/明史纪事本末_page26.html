<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 26 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 26 页/共 43 页
  </h1>
  <div class="content">
   意。又阴结内侍，纤悉驰报，报必重赉。每事必先有以待，上益喜。盖上不能一日亡嵩，嵩又不能一日亡其子也。专政既久，诸司以事请裁，嵩必曰：“与小儿议之。”甚曰：“与东楼议之。”东楼，世蕃别号也。世蕃益自恣，一时无行之士，债帅墨吏，群然趋之。嵩妻欧阳氏尝语嵩曰：“不记钤山堂二十年清寂耶！”嵩甚愧之，驭世蕃尤严。欧阳氏卒，世蕃当护丧归，嵩上言：“臣老无他子，乞留侍。”许之。以孙鹄代行，世蕃因大佚乐，干预各司事如故。然不得入直房代议，间飞札走问，则世蕃方拥诸姬狎客，征逐胡卢，不甚了了，亦不能得当如往时。中使守直房迫促，嵩引领待片纸，不得至，乃自以意对。既至，追还复改，大抵故■皆失。上不怿，颇闻世蕃淫纵，心恶之。会方士蓝道行以扶鸾见得幸，上以为神。一日，从容问辅臣贤否，道行遂诈为箕仙对，具言嵩父子弄权状。上曰：“果尔，上玄何不殛之？”诡曰：“留待皇帝正法。”上默然。适万寿宫灾，宫在西苑，上自壬寅宫变，即移于此，不复居大内。忽火作，乘舆服御皆毁，上暂居玉熙宫，隘甚，邑邑不乐。廷臣请还大内，上以列圣宴驾于此，不报。嵩请徙南内，故英宗幽锢所也，大不乐。次相徐阶与尚书礼疏并力营新宫，上喜，报允。自是，凡军国大事悉谘之阶。间有嵩者，不过斋醮符之类而已。
十二月，吏部尚书吴鹏罢。鹏，严嵩党也。先是，御史耿定向劾其六罪，故罢。嵩复荐所亲欧阳必进代之，未久，亦勒归。进礼部尚书袁炜太子太保，入阁参预机务。时帝渐有疑嵩意，
密谕徐阶举堪辅政者。阶密奏曰：“人君以论相为职，陛下断自宸衷，则窥伺阴阻之私自塞矣。”帝从之，遂有是命。四十一年三月，万寿宫成，加大学士徐阶少师，任一子，袁炜
少保。嵩加禄百石而已。五月，严嵩罢，犹给岁禄。系其子世蕃诏狱，以御史邹应龙为通政司参议。初，嵩见张璁、夏言以言礼骤贵，乃从臾兴献帝称宗
太庙，眷遇日隆，人言不复入。自徐学诗、王宗茂、杨继盛、沈钅东、吴时来、张、董传策或死或戍，缙绅侧目不敢言。至是，徐阶日亲用事，廷臣多知之未发。御史邹应龙欲具疏，一夕梦出猎，见一高山，射之不中。东有培垒楼，其下甚壮。楼俯平田，有米草覆其上，一注矢拉然，醒而悟曰：“此小儿东楼之兆也。”遂上疏劾世蕃，数其通贿赂行诸不法状，乞置于理。因及嵩“植党蔽贤，溺爱恶子”。且曰：“如臣言不实，愿斩臣首悬之藁竿，以谢世蕃父子。”帝览之心动，命嵩致仕乘传去，而下世蕃于理。擢应龙，嘉其敢言。世蕃因行金内侍云：“邹应龙疏，皆蓝道行泄之。”帝怒，并逮道行。鄢懋卿、万き复私致道行，许以金，令其委罪徐阶，则无事矣。道行大言曰：“除贪官，自是皇上本意；纠贪罪，自是御史本职，何与徐阁老事！”懋卿、き惧，乃嘱法司量坐世蕃赃银八百两，拟罪上请。于是戍世蕃雷州卫，子严鹄、严鸿及其爪牙罗龙文、牛信等分戍边远卫。家人严年锢狱追赃。年最黠恶，即士大夫所呼为萼山先生者也。上犹以嵩故，特宥其孙鸿为民。嵩既去，上追思嵩赞玄功，意忽忽不乐。谕徐阶“欲遂传位，退居西内，专祈长生”。阶极言不可。上曰：“卿等即不欲违大义，必天下皆仰奉君命，阐玄修仙乃可。严嵩已退，伊子已伏罪，敢有再言同邹应龙者俱斩。”嵩知上意已动，仍密赂左右，发道行怙宠招权诸奸状，道行亦下狱论死。
六月，御史郑洛劾大理卿万き、刑部侍郎鄢懋卿、太常少卿万虞龙皆朋比奸赃不职。き、懋卿罢，虞龙降调。九月，给事中赵灼劾工部侍郎刘伯跃、刑部侍郎何迁、右通政
胡汝霖、光禄少卿白启常、副使袁应枢。给事中沈淳劾湖广巡抚、都御史张雨。给事中陈瓒劾谕德唐汝楫、国子祭酒王材。俱罢去。伯跃女适严嵩之甥。应枢，嵩婿。迁抚江西时，厚敛遗嵩父子。汝霖、雨贪肆不简。启常匿丧迁光禄，入世蕃幕，至以粉墨涂面为欢笑。汝楫，吏部尚书龙之子，以父事嵩得及第，世蕃弟畜之，与材俱出入卧内，交通请托。至是，士论大快之。
四十二年夏四月，严嵩具奏起居，并进《祈鹤文》及各宗秘法，上优诏答之，仍赐银币。始嵩之致仕归也，至南昌，值圣诞，即铁柱观延道士蓝田玉等为上建醮。田玉自言能书符召鹤，嵩试之良验。会上遣御史姜儆、王大任访秘法，嵩乃索田玉所藏诸符以上。久之，疏言：“臣年八十四，惟一子世蕃及孙鹄，俱赴戍千里之外。臣一旦先狗马填沟壑，谁可托以后事？惟陛下哀其无告，特赐放归，终臣余年。”上曰：“嵩有孙鸿侍养，已恩逮矣。”竟不许。世蕃未达雷州，至南雄而返。龙文亦逃伍，潜住歙县，藏匿亡命刺客，一日被酒大言曰：“要当取应龙与徐老头，泄此恨。”阶闻，厚为备。嵩久之亦闻，惊曰：“儿误我多矣！幸圣恩善归。汝虽行戍，犹在枕席上，久可望赦。若作此举，止如武元衡故事，横尸都门。上方眷徐厚，升应龙官，一震全族沈矣。”
初，阶之入政府也，肩随嵩者且十年，几不敢讲钧礼。嵩惩夏言祸，亦颇自恭谨。惟世蕃多行无礼。阶既曲忍，嵩亦不知也。方应龙疏上，阶往谒，慰藉甚。嵩喜，顿首谢，世蕃亦尽出妻子为托。既归，其子密启曰：“大人受侮已极，此其时已。”阶伪骂曰：“吾非严氏不至此，负心为难，人将不食吾余。”嵩遣所亲探之，语如前。盖阶亦知上犹眷恋，未能即割也。嵩既去，书问不绝。久之，世蕃亦忘旧事，谓“徐老不我毒”。鸠工大治馆舍，阴贼弥甚。先是，伊王不法，纳数万金求援。嵩既归，遣校尉乐工三十余人走分宜坐索，如数与之。密遣人邀于湖口，尽劫杀，取前赀以归。其他睚眦必报类如此。嵩益老，谬示恭谨，而终不能禁世蕃，世蕃势益横。
四十三年冬十月，复逮严世蕃下狱。先是，御史林润既劾鄢懋卿罢去，知雠在必报。会袁州推官郭谏臣以公事过嵩里，工匠千余，方治园亭，其仆为督。谏臣至，箕
踞不起。役人戏以瓦砾掷谏臣，亦不禁。或尤之曰：“京堂科道官候主人门，叱嗟谁敢动，此何为者？”谏臣遂具揭上之润，润得之，大喜乃上疏言：“臣巡视上江，备访江洋盗贼，多入逃军罗龙文之家。龙文卜筑深山，乘轩衣蟒，有负险不臣之志。推严世蕃为主，事之。世蕃自罪谪之后，愈肆凶顽，日夜与龙文诽谤朝政，动摇人心。近者假治第聚众至四千人，道路汹汹，咸谓变且不测。乞早正刑章，以绝祸本。”疏入，诏“以世蕃、龙文即付润，逮捕至京”。润下郭谏臣捕世蕃，徽州府推官栗祁捕龙文，自驻九江，勒兵以待。
四十三年三月，严嵩削籍，没其家，其子世蕃及罗龙文俱弃市。初，林润闻命，驰至九江。郭谏臣白监司，尽散其工匠四千人。龙文走匿世蕃家，捕得之。润因谕袁州府，详具严氏诸暴横状，得
之。复上疏，数世蕃父子罪，略曰：“世蕃罪恶，积非一日。任彭孔为主谋，罗龙文为羽翼，恶子严鹄、严珍为爪牙。占会城廒仓，吞宗藩府第，夺平民房。而又改厘祝之宫以为家祠，凿穿城之池以象西海。直栏横槛，峻宇雕墙，巍然朝堂之规模也。袁城之中，列为五府：南府居鹄，西府居鸿，东府居绍庆，中府居绍庠，而嵩与世蕃则居相府。招四方之亡命，为护卫之壮丁，森然分封之仪度也。总天下之货宝，尽入其家。世蕃已俞天府，诸子各冠东南。虽豪仆严年，谋客彭孔，家赀亦称亿万。民穷盗起，职此之由。而曰：‘朝廷无如我富。’粉黛之女，列屋骈居。衣皆龙凤之文，饰尽珠玉之宝。张象床，围金幄，朝歌夜弦，宣淫无度。而曰：‘朝廷无如我乐。’甚者，畜养厮徒，招纳叛卒。旦则伐鼓而聚，暮则鸣金而解。郭宁三、刘相谊、洪斗、段回等数十百人，明称官舍，出没江、广，劫掠士民。其家人寿二、银一等阴养刺客，昏夜杀人。夺人子女，诿人金钱。半岁之间，事发者二十有七。而且包藏祸心，阴结典英，在朝则为宁贤，居乡则为宸濠。以一人之身而总群奸之恶，虽赤其族，犹有余辜。严嵩不顾子未赴伍，朦胧请移近卫。既奉明旨，居然藏匿。以国法为不足遵，以公议为不足恤。世蕃稔恶，有司受词数千，尽送父嵩。嵩阅其词而处分之，尚可诿于不知乎？既知之，又纵之，又曲庇之，此臣谓嵩不能无罪也。”
疏入，帝怒，诏下法司讯状。世蕃犹抵掌曰：“任他燎原火，自有倒海水。”已而聚其党窃议，自谓：“‘贿’字自不可掩，然非上所深恶；‘聚众以通倭’之说，得讽言官使削去。而故填杨、沈下狱为词，则上必激而怒；上怒，乃可脱也。”谋既定，乃令其党扬言之。刑部尚书黄光升、左都御史张永明、大理寺卿张守直亦以为然，依其言具稿诣徐阶议之。阶固已豫知，姑问稿安在？吏出怀中以进，阅毕曰：“法家断案良佳。”延入内庭，屏左右语曰：“诸君子谓严公子当死乎？生乎？”曰：“死不足赎。”“然则此案将杀之乎？生之乎？”曰：“用杨、沈正欲抵死。”阶徐曰：“别自有说。杨、沈事诚犯天下公恶，然杨以计中上所讳，取特旨；沈暗入招中，取泛旨。上英明，岂肯自引为过？一入览，疑法司借严氏归过于上，必震怒，在事者皆不免，严公子骑款段出都门矣。”众愕然，请更议，曰：“稍迟，事且泄，从中败事者必多，事且变。今当以原疏为主，而阐发聚众本谋，以试上意，然须大司寇执笔。”谢不敢当，群以让阶。阶乃出一幅于袖中，曰：“拟议久矣。诸公以为何如？”皆唯唯。因曰：“前嘱携印及写本吏同至，宁忘之乎？”皆曰：“已至。”即呼入，扃户令疾书，用印封识，而世蕃不知也。窃自喜计行，谓龙文曰：“诸人欲以尔我偿杨、沈命奈何？”龙文不应，执其手，耳语曰：“且鬯饮，不十日释缧绁善归。上因此念吾父，别有恩命未可知。虽然，先取徐阶首，当无今日。吾父养恶，故至此。今且归矣，用前计未晚，谁谓阿侬智者！”龙文喜问故，曰：“第俟之。”已而阶改疏上，但言其通贿僭侈状，且曰：“逆贼王直徽州人，与罗龙文姻旧，遂投金十万于世蕃，拟为授官。凶藩典英，阴冀非常，世蕃纳其贿为护持。向非圣神威断，或徙或诛，则贻忧宗社矣。世蕃罪擢难数，陛下曲赦其死，谪戍边卫，不思引咎，辄自逃归。罗龙文招集王直余党，谋与世蕃外投日本。世蕃班头牛信者，径自山海弃伍北走，拟诱至北寇寇，相为响应。臣按：世蕃所坐死罪非一，而觖望排上，尤为不道，罪死不赦。”上览疏曰：“此逆情非常，尔等第述润疏一过，何以示天下？其会都察院、大理寺、锦衣卫鞫讯，具实以闻。”命下，阶袖之出长安门，法司官俱集。阶略问数语，速至私第，具疏以闻。世蕃虽善探，亦不得知也。疏中极言“事已勘实。其交通倭寇，潜谋叛逆，具有显证。请亟正典刑，以泄神人之愤”。上从之，命斩世蕃、龙文于市。二人闻，相抱哭。家人请写遗书谢其父，不能成一字。都人闻之大快，各相约持酒至西市看行刑。有誉阶能剪大憝者，蹙额曰：“彼杀桂洲，我又杀其子，人必有不亮者，知我其天也。”已而籍嵩家，得银二百五万五千余两。其珍异充斥，俞于天府。江西巡按鞫彭孔及严氏家人，得其蔽匿奸盗，椎埋杀人及夺民田宅子女罪状，二十七人各遣配有差。
十一月，山西巡按张贾言：“往者严嵩与逆子世蕃奸恶相济，皇上纳言官邹应龙议，悉置之法，而籍其家矣。复显陟应龙，以旌其直。第先年首发大奸诸臣，如吴时来、董传策、张、王宗茂等，或杂列戎行，或流离瘴疠，臣窃痛之。乞赦过录用，以旌直臣之节。”疏入，上大怒，命缇骑逮贾下于理。
十二月，谪原任大理寺卿万き充边卫军，广西副使袁应枢充烟瘴军。下刑部侍郎鄢懋卿于巡按逮问，寻亦遣戍。亡何，嵩寄食故旧以死。谷应泰曰：严嵩相世宗，入于嘉靖二十年八月，去位于嘉靖四
十一年五月。盘踞津要，盗窃宠灵，凡二十余岁。比之林甫相玄，宠任十九载，元载辅代，骄佚十余年，嵩且过其历矣。考嵩以茸庸材，黩货嗜利，帝号英睿，竟称鱼水，嵩遵何道哉？或者谓其议礼赞玄，曲当上旨。然议礼创自张、桂，嵩晚拾唾余，不足要结主欢。惟佑赞玄功，帝心感嵩。夫加爵赐，封禅用以媚臣民；美酒明珠，天书用以结朝贵。英主好怪之心，避谤之智，方交战于中。而朱能造书，寇准召相。桓谭非谶，光武加诛。桂洲胎祸于香冠，分宜追思乎召鹤。批逆鳞者无全功，盗颔珠者有巧术也。况嵩又真能事帝者：帝以刚，嵩以柔。帝以骄，嵩以谨。帝以英察，嵩以朴诚。帝以独断，嵩以孤立。赃婪累累，嵩即自服帝前。人言籍籍，嵩遂狼狈求归。帝且谓嵩能附我，我自当怜嵩。方且谓嵩之曲谨，有如飞鸟依人。即其好货，不过驽马恋栈。而诸臣攻之以无将，指之以炀灶，微特讦嵩，且似污帝。帝怒不解，嵩宠日固矣。汉武宁用公孙贺、田，不能用董仲舒、汲黯。德宗甚喜卢杞、裴延龄，甚不喜陆贽、颜真卿。猜忌之主，喜用柔媚之臣，理有固然，无足怪者。
嗟乎！嵩下有杀人之子，上事好杀之君，身之频死，固亦危矣。又从而固宠持位，鼓余沫于焦■，饣舌残膏于凶锋。二十七年杀曾铣，是年杀夏言。三十四年杀杨继盛。三十六年杀沈钅东。三十七年杀王忄予。假令嵩早以贿败，角巾里门，士林不齿已矣。乃至朝露之势，危于商鞅；燎原之形，不殊董卓。非特嵩误帝，帝实误嵩。欧阳氏劝忆钤山堂，邹御史梦射培垒楼。霍山将诛，第门自坏；申生诉帝，披见形。嵩父子至此，宁有死所乎！夫羊舌之族将覆，叔向之母已知。独惜世宗自负非常，而明杀辅臣，始于夏言；明杀谏官，始于继盛。大礼之狱，犹云母子之恩，为其太甚。夏、杨之诛，乃以忄佥壬之相，甘为戎首。莱朱贻戒于自用，仲尼致恨于鄙夫，其所由来也久矣。 

卷五十五



○沿海倭乱
太祖洪武二年夏四月，时倭寇出没海岛中，数侵掠苏州、崇明，杀略居民，劫夺货财，沿海之地皆患之。太仓卫指挥佥事翁德帅官军出海捕之，遇于海门之上帮，及其未阵，麾兵冲击之，斩获不可
胜计，生擒数百人，得其兵器海艘。命擢德指挥副使，其官校赏绮币白金有差，仍命德领兵往捕未尽诸寇。三年三月，遣莱州同知赵秩，持诏谕日本国王良怀，令革心归
化。日本，古倭奴国，在东海中，绾波而宅。自玄菟、乐浪底于徐闻、东，所通中国处，无虑万余里。国君居山城，所统五畿、七道、三岛，为郡五百七十有三。然皆依水附屿，大者不过中国一村落而已。户可七万，课丁八十八万三千有奇。自元帅讨日本者没于水，不得志，日本亦不复来贡。至是，帝遣使谕降之。
四年冬十月癸巳，日本国王良怀遣其僧祖朝来进表笺，贡马方物，并僧九人来朝，又送至明州、台州被掠男子七十余人，诏赐文绮答之。十二月，诏靖海侯吴桢籍方国珍所部温、台、庆元三府军士，
及兰秀山无田粮之民尝充船户者，凡十一万一千七百余人，隶各卫为军。仍禁滨海民不得私出海，时国珍余党多入海剽掠故也。祯既至，三郡每挟私意，多引平民为兵，濒海大扰。宁海知县王士弘曰：“吾宁获死罪，不可诬良民为兵。”即上封事，词甚切，上立罢之。
六年春正月，德庆侯廖永忠上言：“今北边遗孽，远遁万里之外，独东南倭寇负禽兽之性，时出剽掠，扰濒海之民。陛下命造海舟，剪捕此寇，以奠生民，德至盛也。然臣窃观倭彝窜伏海岛，因风之便，以肆侵略，来若奔狼，去若惊鸟。臣请令广洋、江阴、横海水军四卫添造多橹快船，令将领之。无事则沿海巡徼，以备不虞。倭来则大船薄之，快船逐之。彼欲为内寇，不可得也。”上从之。
七年夏六月，倭寇胶海，靖海侯吴祯率沿海各卫兵，捕至琉球大洋，获倭寇人船，俘送京师。十三年春正月，胡惟庸谋叛，约日本，令伏兵贡艘中。会事觉，
悉诛其卒，而发僧使于陕西、四川各寺中，示后世不与通。十七年春正月，倭频寇浙东，命信国公汤和巡视海上。筑山东，江南、北，浙东、西海上五十九城，咸置行都司，以备倭为名。
二十年二月，置两浙防倭卫、所。夏四月戊子，命江夏侯周德兴往福建福、兴、漳、泉四郡视要害，筑海上十六城，籍民为兵，以防倭寇。增置巡检司四十有五，
分隶诸卫。二十二年冬十二月，倭寇宁海，寻犯广东。二十七年春二月，倭寇浙东，命都督杨文、刘德、商巡视两浙。复命魏国公徐辉祖、安陆侯吴杰往浙，训练海上军士，同杨文
等防倭。秋八月，命吴杰同永定侯张全往广东，训练海上军士防倭。冬十月，倭寇金州。三十一年春二月，倭寇山东、浙东。
成祖永乐元年，日本王源道义遣使入贡，赐冠服文绮，给金印。四年冬十月，平江伯陈督海运至辽东。舟还，值倭于沙门，追击至朝鲜境上，焚其舟，杀溺死者甚众。
九年春正月丙戌，命丰城侯李彬、平江伯陈等率浙江、福建舟师剿捕海寇。三月，中军都督刘江守辽东，不谨斥堠，海寇入寨，杀边军。上怒，遣人斩江首；既而宥之，使图后效。
夏五月，倭寇浙东。十四年夏五月，敕辽东总兵、都督刘江及缘海卫、所备倭寇，相机剿捕。命都督同知蔡福等率兵万人，于山东沿海巡捕倭寇。六月，倭
舟三十二艘泊靖海卫杨村岛，命福等合山东都司兵击之。十二月，置辽东金州旅顺口望海埚、左眼、右眼、三手山、西沙洲、山头、爪牙山敌台七所。
十五年春正月，倭寇浙江松门、金乡、平阳。冬十月，遣礼部员外郎吕渊等使日本。先是，帝命太监郑和等赍赏谕诸海国，日本首先归附，诏厚赉之。封其镇山，赐勘合百道，
与之期，期十年一贡。无何，捕倭将士寇数十俘献京师，俱日本人，群臣请诛之，以正其罪。上乃遣渊赐敕切责之。十七年夏六月，辽东总兵、都督刘江大破倭寇于望海埚。
先是，江巡视各岛，至金州卫金线岛西北望海埚上。其地特高广，可驻兵千余。询诸土人，云：“洪武初，都督耿忠亦尝于此筑堡备倭，离金州城七十余里。凡寇至，必先经此，实滨海咽喉之地。”上疏请“用石垒堡，置烟炖望”。上从之。一日，者言：“东南夜举火有光。”江计寇将至，亟遣马、■官军赴埚上堡备之。翼日，倭寇二千余乘海■直逼埚下，登岸鱼贯行。一贼貌丑恶，挥兵率众，势锐甚。江令犒师秣马，略不为意。以都指挥徐刚伏兵于山下，百户江隆帅壮士潜烧贼船，截其归路。乃与之约曰：“旗举伏起，鸣炮奋击，不用命者，以军法从事。”既而贼至埚下，江被举旗鸣炮，伏尽起。继以两翼并进。贼众大败，死者横仆草莽，余众奔樱桃园空堡。官军追围之，将士奋勇，请入堡剿杀。江不许，特开西壁以待其奔，分两翼夹击之。生擒数百，斩首千余。间有脱走■者，又为隆等所缚，无一人逸者。凯还，将士请曰：“将军见敌，意思安闲，惟饱士马。及临阵，作真武披状。迨贼入堡，不杀而纵之，何也？”江曰：“穷寇远来，必劳且饥。我以逸饱待饥劳，固治敌之道。贼始鱼贯而来为蛇阵，故披作此状以镇服之。所以愚士卒之耳目，作士卒之锐气。贼既入堡，有死而已。我师攻之，彼必致死，未必无伤。寇出，纵其生路，即‘围师必缺’之意。此固兵法，顾诸君未察耳。”事闻，上赐敕褒进，封江广宁伯，子孙世袭，将士赏赉有差。先是，元末濒海盗起，张士诚、方国珍余党导倭寇出没海上，焚民居，掠货财，北自辽海、山东，南抵闽、浙、东粤，滨海之区，无岁不被其害。至是，为江所挫，敛迹不敢大为寇。然沿海稍稍侵盗，亦不能竟绝。
英宗正统四年夏四月，倭寇浙东。先是，倭得我勘合，方物戎器满载而东。遇官兵，矫云入贡。我无备，即肆杀掠，贡即不如期。守臣幸无事，辄请俯顺倭情。已而备御渐疏。至是，倭大入桃渚，官庾民舍焚劫，驱掠少壮，发掘冢墓。束婴孩竿上，沃以沸汤，视其啼号，拍手笑乐。得孕妇卜度男女，刳视中否为胜负饮酒，积骸如陵。于是朝廷下诏备倭，命重师守要地，增城堡，谨斥堠，合兵分番屯海上，寇盗稍息。
世宗嘉靖二年五月，日本诸道争贡，大掠宁波沿海诸郡邑。鄞人宋素卿者，初奔日本。正德六年，与其国人源永寿来贡。其从父澄识之，告素卿附倭状。守臣以闻，置不问。至是，其主源义植幼ウ不能制命，群臣争贡，各强给符验。左京兆大夫内艺兴遣僧宗设，右京兆大夫高贡遣僧瑞佐及宋素卿先后至宁波，争长不相下。故事：番货至，市舶司阅货及宴坐，并以先后为序。时瑞佐后，而素卿狡，贿市舶太监。先阅佐货，宴又坐设上。宗设不平，遂与佐相雠杀。太监又以素卿故，阴助佐，授之兵器。而设众强，拒杀不已，遂毁嘉宾堂，劫东库，逐瑞佐及余姚江，佐奔绍兴。设追之城下，令缚佐出，不许，乃去。沿途杀掠至西霍山洋，杀备倭都指挥刘锦、千户张镗。执指挥袁、百户刘恩。又自育王岭奔至小山浦，杀百户胡源，浙中大震。设负固据海岙，巡按御史欧珠、镇守太监梁瑶奏闻，逮素卿下狱待讯。倭自是有轻中国心矣。
给事中夏言上言：“倭患起于市舶。”遂罢之。初，太祖时虽绝日本，而二市舶司不废。市舶故设太仓黄渡。寻以近京师，改设福建、浙江、广东。七年罢，未几复设。盖以迁有无之货，省戌守之费，禁海贾，抑奸商，使利权在上也。自市舶内臣出，稍稍苦之。然所当罢者市舶内臣，非市舶也。至是，因言奏，悉罢之。市舶罢，而利权在下。奸豪外交内讠，海上无宁日矣。
四年二月，宋素卿伏诛。初，宗设遁海岛不获，独素卿及瑞佐下狱。会朝鲜兵徼海者，得其魁仲林望、古多罗等三十三人，国王李怿奏献阙下。于是发仲林等至浙，责与素卿对簿，备鞫遣贡先后及符验真伪。既悉，有司以爰书上请，乃论素卿死，释瑞佐还本国。
十八年，国王源义植复以修贡请，许之。期以十年，人无过百，船无过三。然诸夷嗜中国货物，人数恒不如约，至者率迁延不去，每失利云。二十五年，倭寇宁、台。
自罢市船后，凡番货至，辄主商家。商率为奸利，负其责，多者万金，少不下数千，索急，则避去。已而主贵官家，而贵官家之负甚于商。番人近岛坐索其负，久之不得，乏食，乃出没海上为盗。辄构难，有所杀伤，贵官家患之。欲其急去，乃出危言撼当事者。谓：“番人泊近岛，杀掠人，而不出一兵驱之，备倭固当如是耶！”当事者果出师，而先阴泄之，以为得利。他日货至，且复然。如是者久之，倭大恨，言：“挟国主赀而来，不得直，曷归报？必偿取尔金宝以归。“因盘据岛中不去。并海民生计困迫者纠引之，失职衣冠士及不得志生儒亦皆与通，为之乡导，时时寇沿海诸郡县。如汪五峰、徐碧溪、毛海峰之徒，皆华人，僭称王号。而其宗族妻子田庐，皆在籍无恙，莫敢谁何。
巡按浙江御史陈九德请“置大臣，兼巡浙、福海道。开军门治兵捕讨，听以军法从事。”从之。乃以朱纨为右副都御史，巡抚浙江兼摄福、兴、泉、漳。未至，而泊宁波、台州诸近岛者已登岸，攻掠诸郡邑无算，官民廨舍焚毁至数百千区。巡按御史裴绅劾防海副使沈瀚，守土参议郑世威因乞“敕纨严禁泛海通番，勾连主■之徒”。从之。纨乃下令禁海，凡双樯余サ，一切毁之，违者斩。乃日夜练兵甲，严纠察，数寻舶盗渊薮，破诛之。因上言：“去外盗易，去中国盗难。去中国群盗易，去中国衣冠盗难。”遂镌暴贵官家渠魁数人姓名，请戒谕之。不报。于是福建海道副使柯乔、都司卢镗捕获通番九十余人以上，纨立决之于演武场，一时诸不便者大哗。盖是时通番，浙自宁波、定阳，闽自漳州月港，大率属诸贵官家，咸惴惴重足立，相与诋诬不休。讽御史周亮、给事中叶镗奏改纨为巡视。
未几，纨复上言：“长屿诸处大侠林参等，号称‘刺达总管’，勾连倭舟，入港作乱。更有巨奸，擅造余サ，走贼岛为乡导，躏海滨。鞫论明确，宜正典刑。”章下兵部，侍郎詹荣覆奏：“中国待外裔，不以向背责之，以昭天地之量。纨所论坐，俱关重刑。乞下都察院覆核。”从之。于是御史周亮等劾纨“举措乖方，专杀启衅”。因及福建防海副使柯乔、都指挥使卢镗“党纨擅杀，宜置于理”。帝遂夺纨官，命还籍听理。遣给事中杜汝祯往福建，会巡按御史陈宗夔讯乔等，并核纨事。汝祯、宗夔勘纨“听信奸回，柯乔、卢镗擅杀无罪，皆当死”。奏下兵部，尚书丁汝夔如其议上。帝从之，命乔、镗系福建按察司待决。纨恚自杀，士论惜之。遂罢巡抚御史，不复设。
三十年夏四月，浙江巡按御史董威、宿应参前后请宽海禁，下兵部尚书赵锦复议，从之。自是舶主土豪益自喜，为奸日甚，官司莫敢禁。三十一年夏四月，倭寇犯台州，破黄岩，大掠象山、定海诸邑。
汪直者，徽人也。以事亡命走海上，为舶主渠魁，倭人爱服之。倭勇而■，不甚别死生。每战辄赤体，提三尺刀舞而前，无能捍者。其魁则皆浙、闽人，善设伏，能以寡击众。大群数千人，小群数百人，而推直为最，徐海次之。又有毛海峰、彭老生不下十余帅，列近洋为民害。至是，登岸犯台州，破黄岩、四散、象山、定海诸处，猖獗日甚。知事武伟败死，浙东骚动。
秋七月，廷议复设巡视重臣。以都御史王忄予提督军务，巡视浙江海道及兴、漳、泉地方。忄予巡抚山东，闻命即日至浙。度所治军府皆草创，而浙人柔脆不任战。所受简书轻，不足督率吏士。乃上疏请假事权，诛赏得便宜。且欲严内应之律，宽损伤之条。剿抚勿拘。从之，改巡视为巡抚。忄予乃任参将俞大猷、汤克宽为心膂，征狼、土诸兵及募温、台诸下邑桀黠少年，分隶诸将，布列濒海各镇堡，严督防御。浙人恃以无恐云。
三十二年春三月，王忄予破倭于普陀诸山。初，忄予廉知俞大猷、汤克宽材勇，既虚已任之。而都指挥卢镗坐前都御史朱纨事，尹凤坐赃累，俱系狱。忄予知其能，奏释之，以为别将，亦募兵分帅之，日犒抚激励，欲得其死力。倭魁汪直等结砦海中普陀诸山，时出近洋袭官军。忄予侦知之，乃夜遣俞大猷帅锐兵先发，而汤克宽以巨艘佐之，径趋其砦，纵火焚之。倭仓皇觅余サ走，官军随击，大破之，斩首一百五十余级，生获一百四十三人，焚溺死者无算。值飓风发，兵乱，汪直等乘间率众逸去。都指挥尹凤复以闽兵邀击于表头、北茭诸洋，斩首百余级，生获二百余人。先后以捷闻，赐白金、文绮有差。
夏四月，汪直、毛海等既溃散，剽忽往来不可测，温、台、宁、绍俱罹其患。参将汤克宽率兵循海Й，护城堡，捕奔辏，斩获亦相当。于是贼移舟而北，犯苏、松郡。二郡素沃饶，贼至捆载而去。有萧显者，尤桀狡，率劲倭四百余，屠上海之南汇、川沙，逼松江而军。余众围嘉定、太仓，所过残掠不可言。王忄予遣都指挥卢镗倍道掩击，斩萧显。余众复奔入浙，俞大猷等邀杀殆尽。先是，吴、浙间人习选忄耍，而文武大吏复不能以军法绳下，遂至破昌国、临山、{郭}■、乍浦、青村、柘林、吴松江诸卫所，围海盐、平湖、余姚、海宁、上海、太仓、嘉定诸州县。忄予不欲冒功，有所隐没，随击走之。计倭所得亦不偿失，前后俘斩共三千余级，东南赖之。
五月，给事中贺泾奏：“留都根本重地，海洋密迩；镇江、京口乃江、淮咽喉；瓜步、仪真又漕运门户。请设总兵驻镇江。”从之。秋七月，太平府同知陈璋，败倭于独山，斩首千余，余众浮海
东遁。冬十月，倭寇太仓州，攻城不克，分掠邻境。有失舟倭三百人，突至平湖、海宁等县。自独山之败，倭东遁，江南稍宁。惟崇明南泊失风者，几三百人，不能去。总兵汤克宽及佥事任环留兵守之。
环属兵三百，皆新募，励以必死。不入与家人诀，为书赴之而去。亲介胄临阵，士无敢不用命者。环敝衣芒履，与士杂行伍，依草舍间，啮Я饮水同甘苦。至是，相守不下，贼潜出没，环常夜追之，出其前后。宰夫佩恐有失，衣环衣，介马而驰，故贼不知所取。环尝匿沟中，贼过之不知。匿至明，士始得之。又遇矢石，士以死捍环。环被伤，舁之至水滨，梁已撤丈余，超而过。追急，宰夫留御之，死焉。环求其首，为流涕，亲酬之。相拒数月，不克。克宽复督邳、漳等兵击之，败绩，失亡四百人。官军疫，不能攻，乃开壁东南陬，倭遂溃围出，掠苏、松各州县。百余人由华亭县氵崇缺登岸，流劫至木泾、金山卫，移舟泊宝山。克宽引舟师迎击，及于高家嘴，毁其舟，斩七十三级，生擒十四人。倭别队失风至兴化，杀千户叶臣卿。知府黄士弘、指挥张栋击歼之。时沿海诸奸民乘势流劫，真倭不过十之二三。
三十三年三月，倭自太仓溃围出，乃掠民舟入海，趋江北，大掠通州、如皋、海门诸州县，复焚掠盐场。有漂入青、徐界者，山东大震。
改王忄予为右副都御史，巡抚大同，以徐州兵备副使李天宠代之。忄予在浙江，荐卢镗，释柯乔，激励诸将。邓城、刘堂、孙敖等争奋逐北，以死绥著节。复广为侦刺，凡沿海大猾为倭内主者，悉系之，按覆其家。自是倭不复知中国虚实与所从向往。而余サ在海中者，亦无以菽粟火药通，往往食尽自遁。又行视诸郡邑未城者，计寇缓急，次第城之，凡三十余所。杭州官吏以烽火不时发，日集坊民登陴守，多怨苦。忄予曰：“吾斥堠明，无虑弗及，奈何先敌受困耶！”令罢之，一郡皆欢。至是去，以徐州兵备副使李天宠为佥都御史代忄予。忄予去，而浙复不宁矣。初，忄予荐卢镗为参将镇闽。闽人故忌镗，劾镗“凶险不可用”。罢之。而沿海大猾且言“忄予令大猷捣巢非计”。欲摇动忄予，忄予不为动。已而南京各官复荐镗，乃用镗为参将，而以俞大猷为浙直总兵。
以南京兵部尚书张经总督浙、福南畿军务。时朝议方征狼、土兵剿倭，以经尝总督两广有威惠，为狼、土所戴服，故用之。敕令节制天下之半，便宜从事，开府置幕，自辟参佐。经亦慷慨自负，中外忻然，谓倭寇不足平。
夏四月乙亥，倭寇自海盐趋嘉兴，参将卢镗御之，稍却。次日，复战于孟宗堰。伏发，杀官军四百人，溺死无算，都司周应祯等死之。贼乘胜入据石墩山，分兵四掠。攻嘉兴府，城副使陈宗夔帅兵御却之，焚其舟。贼Т入乍浦，与长沙湾寇合犯海宁诸县。既而东掠入海至崇明，夜袭破其城，知县唐一岑死之。倭自崇明进薄苏州，大掠。六月，倭自吴江掠嘉兴，都指挥夏光御之，背王江泾而阵。倭鼓噪而前，我兵大溃。光急入舟，中流矢溺死。苏州倭寇至嘉善，转掠松江出海，总兵俞大猷击败之于吴松，所擒七人，斩二十三级。八月，倭寇自嘉兴还屯采淘港、柘林诸处，进薄嘉定。会募兵，参将李逢时、许国以山东民钅仓手六千人至，与贼遇于新泾桥。逢时率麾下先进，败之。贼退据罗店，官军追及之，斩八十余人。许国恨逢时与同事，不约已。乃别从间道击贼，欲分逢时功。追至采淘港，乘胜深入，伏起，大溃，溺水死者千人，指挥刘勇等死之。
工部侍郎赵文华上言：“倭寇猖獗，请祷祀东海以镇之。”帝命往祀，兼督察沿海军务。文华至浙，凌轹官吏，公私告扰，益无宁日。三十四年，柘林倭夺舟犯乍浦、海宁，攻陷崇德，转掠塘西、
新市、横塘、双林、乌镇、菱湖诸镇，杭城数十里外，流血成川。巡抚李天宠束手无策，惟募人缒城，自烧附郭民居而已。张经驻嘉兴，援兵亦不时至。副使阮鹗、佥事王询竭力御之，仅免失陷。致仕佥都御史张濂目击时事，痛之，乃上言：“臣本杭人，顷复家居五载，颇知海寇始末。始以海禁乍严，遂致猖獗。而督、抚因循玩忄曷，养成贼势。夫堂堂会城，闭门旬日，已有垂破之势。徒以意得志满而去，更无一兵一旅阻其去来。城寇野心，欲如溪壑，能保其不复至哉？臣恐贼退之后，又复收拾伤残首级，虚张功次，以欺陛下。仍有从而庇之者，则罚罪之典，又移而为赏功之命矣。臣寓父母之邦，同舟共济，志惟切于报君，嫌何避于出位，敢以三策为陛下陈之。一曰重军法以作积弱之气。士惟力战而后克敌，亦惟畏法而后力战。今江南非无义勇也，迎敌九死，退走十生，何怪其有退而无进哉。军法之行，不在行阵而在平时，诚得必死之士万夫，海寇百万不足平矣。一曰选民兵以收必胜之功。夫江南卫、所，已成虚设，地方有急，辄假外兵。糊口而来，原非义勇；掉臂而去，莫可勾查。臣愚以为莫若尽散调募之兵，专责州县立保伍，更番较阅，期于不扰。一遇有警，按籍而呼，共保身家。寇小至，则率众以攻之；大至，则坚壁以守之。一曰复海市以散从贼之党。夫海市旧制，原非创设。向使濒海之军卫如故，则市舶未为害也。惟武备日弛，不能制变。而后海禁渐严，倭寇乏食，海寇由之以起。惟军民既练，寇掠则惧遭斩获，交易则可保首领。彼虽至愚，必不以彼易此。然后相机稍复海市之旧，不惟散已聚之党，而濒海穷民假此为生，又足以收未溃之人心。”
夏四月，广西田州土官妇瓦氏引狼、土兵至苏州，总督张经分隶总兵俞大猷等杀贼。时倭据川沙洼、柘林为巢，经冬涉春，新倭日至，地方甚恐。闻狼兵至，人心稍安。贼分众三千过金山卫，俞大猷遣游击白泫及瓦氏兵邀之，稍有斩获。赵文华至松江，因谓狼兵可用，厚犒之。使击贼至漕泾，遇倭数百人，战不胜，头目锺富、黄维等十四人俱死，失亡甚众。于是贼知狼兵不足畏，复纵掠如故。
倭犯江北淮、扬诸处，前后由通州之余东场、海门之东夹港登岸，流劫狼山、利河诸镇，吕四、余西诸场。复突入通州南门，烧民屋二十余间而去。三丈浦倭贼分掠尝熟、江阴村镇，兵备任环督保靖土兵及知县王秩统兵三千攻其巢，破之。贼奔江阴川沙洼，驾舟出海。官兵纵火焚其巢。贼舟一至戚家墩，游击白泫、刘恩邀获之，江阴贼亦出江东遁。
五月，张经破倭于王江泾。逮经及巡抚都御史李天宠，俱下诏狱，论死。初，经至浙中，用将佐何卿、沈希仪辈，名位已抗，骄不为用，而新拔士又猾不任兵，所征田州兵瓦氏、山东钅仓手俱不受律，连战败衄，望大损。侍郎赵文华出视师，颐指凌经。经自以大臣位出文华上，文华恚，则连疏劾经，谓“其才足办贼，特以闽人避贼雠，故纵贼耳。”帝大怒，会台谏亦有言者，趣官校逮捕经。时倭寇自柘林犯嘉兴，经遣参将卢镗督狼、土兵水陆攻之，大败贼于石塘湾。贼北走平望，俞大猷邀击，奔平望至王江泾，永顺宣慰官舍彭翼南攻其前，保靖宣慰使彭荩臣蹑其后，遂大败之。斩首二千级，溺死者称是。余众奔柘林，纵火焚其巢，驾舟二百余艘出海遁。自有倭患来，此为战功第一。而文华论经之疏已上矣。捷闻，兵科言：“宜留经平倭以自赎。”不听，并李天宠、汤克宽俱逮至京，以纵寇论死。文华既疏劾经，奏以巡按御史胡宗宪为佥都御史，代天宠巡抚。而以周充代经。未几，复罢充，以南京户部侍郎杨宜为总督。
倭寇自海洋突犯苏州，南京都督周于德来援，一战而败，镇抚苏宪臣被杀。贼中分其众：一由齐门、撞马头而北，转掠浒墅关、长洲、五都地。一由胥门、木椟而南，转掠吴县、横镇，蔓延尝熟、江阴、无锡之境。出入太湖，莫能御者。
御史屠仲律上言：“宜守平阳港，拒黄花澳，据海门之险，则不得犯温、台。塞宁海关，绝湖口湾，遏三江之口，则不得窥宁、绍。扼鳖子门，则不得近杭州。防吴淞江，备刘家河，则不得掩苏、松、嘉兴。责江南守令，以训练土兵，保全境内为殿最。沿海沙民盐徒及打生手，宜收录并力御贼。”诏从之。
川沙洼倭贼犯闸港、周浦，佥事董邦政、游击周藩击之，遇贼惊溃，藩被创死。贼屯石塘桥，流劫昆山、石浦。六月，倭寇苏、常诸县，尝熟知县王秩、江阴知县钱钅享及居乡
参政钱泮各督士民出御，力屈死之。旋复寇苏州，民争入城。门不启，号呼震野，乘陴者望之而叹。攀援上者，又缒绝而下。任环还自仪真，曰：“奈何坐视之？纵有觇谍，我在无患也。”乃出辟门，令男女以列进，所活盖数万人。复率解明道兵出城力战，贼退入太湖。遣舟师邀之，乃弃所获逸去。环以功进副使。环复击贼马迹山，围逃倭嘉定民家，投火之，尽死。既而环有亲丧，诏留之，任事如故。
八月，倭贼百余自上虞爵溪所登岸，犯会稽高埠，夺民居据之。知府刘锡、千户徐子懿围之。贼潜缚木筏由东河夜渡，溃围而出。居乡御史钱鲸，遭于蛏浦见杀。贼自杭州西掠于潜、昌化，至严州淳安。以浙兵迫急，突入歙县，流劫至南陵，趋太平，操江兵扼之。贼引而东，犯江宁镇，指挥朱襄率勇士数百人御之。是时贼已至板桥，襄等不知，方袒裼纵酒。突遇，尽为所歼。遂由安德、凤台、夹冈沿乡抢掠，趋秣陵关。时应天府推官罗节卿、指挥徐承宗率兵千人守关，望风奔溃。贼过关而去，自南京出秣陵，流劫溧水、溧阳，趋宜兴、无锡，一昼夜奔一百八十里至浒墅关。南直巡抚曹邦辅虑与柘林贼合，且为大患。乃亲督兵备王崇古，会集各部兵，扼其东路，四面蹙之，随地与战。亲召佥事董邦政、指挥楼宇以沙兵助剿，一战斩首十九级。贼始却奔吴舍，欲走太湖。觉之，追及于杨家桥，尽歼其众。贼自绍兴高埠流劫杭、严、徽、宁、太平，犯南都，六七十人经行数千里，杀伤无虑四五千人，历八十余日始灭。邦辅以捷闻，归功佥事邦政。时赵文华闻寇且灭，欲攘功，急趋赴之。比奏，则邦辅己先之。文华怒，会柘林贼进据陶家港，文华乃悉简浙兵，得四千人。文华及胡宗宪亲将之，营于松江之砖桥。约邦辅以直兵会剿。浙兵分四道，直兵三道，东西并进。贼悉锐冲浙兵，诸营皆溃，损失军士千余人。直兵亦陷贼伏中，死者二百余人，贼势大张。文华恨邦辅。至是，乃以罪委之，及佥事邦政。诏下邦政总督逮问。既而刑科给事中孙浚言：“后期之罪，不在直兵。今苏、松士民交称邦辅实心任事。而流劫留都之倭，又为邦辅所灭，功绩显然。遽请罪斥，文华非是。”兵科给事中夏┉亦言之。上乃申饬文华“秉公视师，以图大效”。已而邦政及指挥楼宇赏竟不及，文华恶之也。邦辅旋亦谪戌边，巡按直隶御史张云路为论奏，不报。
十一月，止征狼、土诸兵。土兵瓦氏等至浙，骄悍不受约束。所过残掠，百姓苦之。于是总督杨宜力请止征，从之，命两广督臣随路掣止。闰十一月，给事中孙浚上言：“防倭诸臣既有巡抚、督兵，又有
总督及都察重臣，事权不一，牵掣靡定，迄无成功。”兵部覆奏：“诸臣职守：督察主竭忠讨寇，实核布闻；总督主征集官兵，指授方略；巡抚主督理军务，措置粮饷；总兵主设法教练，身亲战陈。至于有司，责在保安地方，固守城隍。”帝然之，命行诸臣，各遵敕谕施行。
十二月，赵文华疏乞还京，许之。文华初奉命至浙，适狼兵瓦氏等至，知倭厚畜，锐意请战。文华惑之，亟趋张经进战，不得，则上书痛诋。经被逮，代经者周充、杨宜皆无远略，贼势益炽。及瓦氏战败，攻陶宅余倭，复大衄。始知贼未易图，有归志。至是，川兵破周浦贼，俞大猷复有海洋之捷。文华遽言：“水陆成功，请还。”然是时海洋回倭泊浦东、川沙洼旧巢。及嘉定、高桥皆倭据如故。
副使任环率永顺、保靖土兵剿新场倭寇。时贼众二千人，皆伏不出，而诈令人举火于数里外，若将引去者。上舍彭翅先入尝之，不见一人。于是头目田、田丰等争入，伏发，皆死之。贼豕突去。未几，复攻上海，环以轻兵三百及之，击败于五里桥、习家坟。又以兵援昆山，而身间行抵太仓、毛家、葛隆诸屯。贼方会集治攻具，冲梯队道，肉薄而登。环率死士飞刃砍之，连碎其首，矢石交下，相杀伤甚众。又缒兵下突而前，贼渐气夺，遂弃委走。环既居忧哀毁，又积苦兵间，疾作卒。
三十五年春正月，巡抚御史周如斗参总督杨宜、提督曹邦辅“轻率寡谋，致川兵败于东沟，苗兵败于新场，东兵败于四桥，乞罢黜”。时上深以南寇为忧，疑赵文华言：“余寇将灭为不实。屡问大学士嵩，嵩曲为营解，上意终不释。文华惧，因言：“余寇指日可灭。督、抚非人，一败涂地，皆因吏部尚书李默恨臣前岁劾其同乡张经，思为报复。臣继论曹邦辅，则嗾给事夏┉、孙浚媒孽臣及胡宗宪，党留邦辅浙直总督，又不用宗宪而用王诰。然则东南涂炭何时可解？陛下宵旰何时可释也？”默因得罪，宜削籍为民，邦辅亦被逮。罢王诰，以宗宪为兵部侍郎兼佥都御史。
夏四月，倭薄温州，同知黄钏驰檄出迎击，被执。倭欲还之，索千金为赎。钏骂之不置，倭怒，磔杀之。江北倭流劫至山、山北等港，无为州同知齐恩率舟师迎战，
败之，斩首百余级。恩长子尚文，次子嵩，叔仲实，弟宝荣，侄慎、寅、友良、大卿，孙童俱在行间。嵩年十八，骁勇善射，独前追贼至安港，恩等从之。伏发，恩及其家丁钱凤等二十一人力战，皆死之，独嵩、慎、寅三人得脱。贼遂乘胜至金山，杀镇江千户沈宗玉、王世良于江中。
倭率众数千自乍浦入，欲犯杭州。游击将军宗礼帅兵九百御之，逆战于三里桥，分左右翼夹击，三战三捷，获首功七十余级。贼首徐海等皆辟易，称为神兵。会桥陷军溃，礼与镇抚侯槐、何衡，义官霍贯道力战，俱陷阵死之。礼骁勇敢战，所部箭手三千人皆壮士。事闻，赠恤有差。
总督胡宗宪奏“遣生员蒋洲、胡可愿使倭砦，传谕渠魁，令无犯顺”。从之。已而可愿等还，言“倭渠欲通贡市”。宗宪以闻，下兵部集议，不可，乃止。
倭围巡抚阮鹗于桐乡。初，鹗督学浙江，开武林门纳难民，全活数万人，超擢巡抚。方倭之寇嘉兴也，鹗议主剿，而胡宗宪议主抚，不相能。倭自嘉兴转寇桐乡，氛益锐，去来实徐海、麻叶领之，陈东附焉。东，萨摩王弟书记也。宗宪谋间之，遣辩士说海。海心动，私语桐乡守兵曰：“吾已款督府矣。城东门陈党，善备之。”是夕，海道崇德而西，东方急攻桐乡。宗宪说海缚麻叶，因伪为麻叶书致东，令图海，故达海所。东、海中自疑，始解围去。
五月，御史邵惟忠上言：“倭薄通州，围未解。余众自狼山转掠濒江诸郡县。而瓜、仪为留都门户，镇、常乃漕运咽喉，不可视为缓图。宜大集兵，敕诸臣戮力靖乱。”下兵部议，“请调河南睢、陈及山东八卫，陕西延绥兵及徐、沛募兵，敕遣才望大臣一人总督，以为犄角，保障留都”。帝然之。已命兵部侍郎沈良才矣，严嵩揣知上觉赵文华欺罔，且见谴，乃令文华自以其意请复视师。嵩为言：“良才不胜任，江南人引领俟文华至。”上乃止良才，命文华以工部尚书兼右副都御史总督浙、福、直隶军务。文华既至浙，假监督权凌胁百官，搜括库藏百万计。两浙、江、淮、闽、广所在征兵集饷，留漕粟，除京帑，给差课，迫富民脱凶恶，浪授官职。于是外寇未宁，而内忧益甚。
六月，倭入慈溪县，知县柳东伯亡。初，王忄予在浙，计城各邑未城者，慈溪士人独持不可。至是，倭众大至，知县不知所御，携印组亡去。残杀民人无算，而缙绅尤甚，始悔失计。东伯失守，当坐死。以无城可凭，削籍为民。省祭官杜槐与其父文明率兵追败倭于王家团。海道刘起宗委槐防余姚、慈溪、定海。未几，与贼遇于白沙。一日三战，杀贼三十余人，斩其一帅，槐被创坠马死。文明别将兵击倭于演武场，斩白眉倭帅一，从七，生擒二。倭惊遁，呼为“杜将军”。已而追至奉化枫树岭，以兵少无继，陷阵死。
倭薄海盐，指挥徐行健、程禄，百户方存仁逆战死之。八月，海寇徐海伏诛。初，胡宗宪以簪珥遗徐海侍女翠翘、绿珠，令日夜说海，缚陈东以报朝廷。海且感，而赵文华方治兵击海，
宗宪佯曰：“彼且缚陈东，何战为？”海果赂萨摩王弟缚东以献。于是海势日孤。海自念数有功，又信罗龙文诱，约八月入谒督府于平湖。海先期以数百人胄而入，宗宪、文华、鹗坐堂上，海等叩罪，复谢宗宪。宗宪下堂摩其顶，曰：“朝廷且赦若，慎勿再虞。”厚犒遣之。海既出，知官兵大集，自疑。宗宪使使谕之曰：“官兵防东党，尔毋恐。”海请居东沈庄，陈东居西沈庄。又令东诈为书遗其党，曰：“海约官兵夹剿汝矣。”东党果疑相攻。海令礻卑将辛五郎归岛，宗宪密遣卢镗计擒之。文华调兵六千既集，移营薄沈庄。督之急，宗宪犹心怜海不欲遽战。文华迫之，宗宪乃下令与总兵俞大猷整师前进。海知事变，掘深堑自守，栅数重，官兵望之不敢入。阮鹗檄趋之，大猷乃从海盐进攻东沈庄，破之。又追击于梁庄，会大风，纵火，诸军鼓噪乘之，贼大溃，斩获一千六百余级，海仓徨溺水死。引出，斩其首。浙、直海寇平。海，故杭之虎跑寺僧，雄海上，称“天差平海大将军”。至是，捷书上，文华皆袭为已有。帝命械系首恶至京正法。时浙东仙居、浙西桐乡二寇略平。其分掠海门者，把总张成败之。江北寇流入常、镇者，总兵徐珏败之，苏、松、宁、绍相继告捷。兵部奏文华功，帝从之，降敕令文华还京。论平倭功，加文华少保，宗宪右都御史，各任一子锦衣千户，余升赏有差。倭俘麻叶、陈东等械系至京，礼、兵部请献俘，从之，群臣俱贺。
时倭略平，惟舟山贼据险结巢未下，官兵环守之不能克。诸狼、土兵俱已遣归，而川、贵兵六千人始至。胡宗宪方留防春汛，隶俞大猷经营舟山之贼。会夜大雪，大猷乃督兵四面攻之。贼悉锐出敌，官军竞进。贼败归，乃以棕蓑卷火掷之，贼四散溃出，斩首一百四十余级，余悉焚死。
三十六年冬十一月，海寇汪直伏诛。徐海等既死，汪直复纠众三千余入宁波岑港，大掠四境。汪直，徽人也。宗宪亦徽人，乃以金帛厚赂诱之，云：“若降，吾以若为都督。”置海上通互市，乃迎直母与其子入杭厚抚之。而奏遣生员蒋洲往谕，与之盟。直信之，遂自奋言：“能肃清海波，赎死命。”与其党毛海峰、叶碧川等从蒋洲来杭州。洲至，而直未至，人疑其诈。巡按周斯盛请罢贡罪洲，于是逮洲狱，洲乃陈谕倭始末，及言“直以诚来，其未至，必风阻耳”。已而直果乘巨舟，遣头目数十人随来，泊舟定海。盖初舟实为飓风所损也。宗宪使人招直，直愿见洲，洲方对理。疑其觖望不遣，遣千户夏正质其舟。直素与正善，不疑。遂诣军门请罪，具言自效状。宗宪待以宾礼，使指挥为其馆主，给舆夫出入，复出蔬米酒肉供馈其舟人，日费数百金，且交质为信。因具状闻，请赦之。科臣王国祯力持不可。疏入，上谓“直元凶不可赦”。宗宪乃密檄按察司收直等斩之。论平倭功，加宗宪太子太保，余皆迁赏。然直虽就诛，而三千人皆直死士无所归，益恚恨，复大乱。
三十七年春二月，倭犯潮州之它浦，攻蓬州千户所。佥事万仲分部水陆兵马，东西哨攻之。临敌而哨兵皆溃，领哨千户魏岳、高洪俱死。寻犯福州，巡抚阮鹗不能御，取库银数万两赂之。以新造大舟六艘，俾载而去。
夏四月，倭掠台州临海之三石镇，约数千人，总督胡宗宪击走之。倭攻福清，破之，执知县叶宗文。举人陈见率家僮御贼不克，与训导邬中涵俱骂贼死。
五月，自海口出港，参将尹凤引舟师击之，沈其舟七，斩首六十余级，生擒七人，余众Т去。凤追击东洛外洋，复败之，铳伤及溺水死者甚众，福、兴患少熄。
倭攻惠安，知县林咸乘城御之，攻五昼夜不克，丁壮死者数百人。倭亦失亡相当，乃引去。咸率兵击倭鸭山，乘胜追奔，陷伏中死之。倭分犯同安、长乐、漳、泉诸处。
秋七月，以浙江岑港海寇未平，诏夺总兵俞大猷、参将戚继光职，期一月荡平，命胡宗宪督之。初，宗宪遣毛海峰诱降汪直，直至，下狱，海峰遂与倭目善妙等五百余人烧船登岸，列栅舟山，阻岑港而守。官军四面围之，屡斩获。然海中数苦毒雾，贼凭高死斗，先登者多陷没，新倭复大至。冬十月，岑港倭移巢柯梅，胡宗宪屡督兵讨之，不能克。
兵备副使谷峤捍御海上，屡破倭。制府以捷闻，进山东参政。三十八年春三月，倭寇自象山河金、缆井诸处焚舟登岸，海道副使谭纶与贼战于马冈，败之，斩首七十级。
总督胡宗宪上言：“舟山残孽，移住柯梅，即共焚巢夜徙，力已穷蹙，势易成擒。而总兵俞大猷、参将黎鹏举邀击不力，纵之南奔，播害闽、广，宜加重治。”上命逮大猷、鹏举至京讯治。时人言籍籍，谓倭之开洋也，宗宪实阴遣之。倭南行泊浯屿，焚掠君民。由是福建人大噪，谓宗宪嫁祸。御史李瑚数其三大罪。瑚与大猷俱福建人。宗宪疑大猷漏言，故委罪以自掩。而大猷不善滑刺，素不为严世蕃所喜，故有是逮。廷臣惜大猷才，共假贷得三千金，馈世蕃，不死，罢职，发大同立功。
夏四月，江北倭趋通州，总兵邓城御之不利，指挥张谷被杀。倭进据白蒲镇，兵备副使刘景韶以游击丘升击白蒲倭于丁堰、如皋、海安，三战三捷。贼谋犯扬州，景韶复督升等以火攻其老营，击败之，焚死二百人。贼逸入潘家庄，尽锐攻之，先后斩首三百余级。初，贼自南沙登岸犯通州，至是剿绝。
庙湾倭合众攻淮安，参将曹克新御之，战于姚家荡，自寅至申，大败之，斩首四百七十级。贼遁入姚庄，纵火焚庄，死者二百七十余，贼退入庙湾拒守。刘景韶督兵击倭于印庄，斩首四十级。贼西走，次日复战于新州，贼遁入民家，我兵以火攻之，凡再战，斩首二百六十级，贼悉焚死，无一人脱者。时江北流倭悉殄，惟庙湾据险固守不出。
五月，江北兵攻倭于庙湾，冲其巢，斩首四千。我兵死伤过当，复退守之。时贼营甚固，巡抚李遂以我军鼓战而疲，宜围守之。贼乏食，且水陆断其行道，可收全胜。通政唐顺之以为玩寇，乃自擐甲持矛麾兵以进。屡挑战，贼终不出。遂督兵入险，贼尽锐东西冲，杀伤相当。自是复稍稍出掠，觅舟为走计矣。顺之知失计，乃驾言经略三沙倭南去。俞月，倭困庙湾既久，刘景韶督卒填壕堑逼垒而阵。令水兵载苇焚其舟，复水陆进击。倭潜遁入舟，官兵进据其巢，追奔至瑕子港，斩获颇多。余倭无几，不复能战，乘风开洋而去。
福建新倭大至，多赍攻具。先攻福宁、连江、罗源，流劫各乡。进攻福州不克，移攻福安破之。参将黎鹏举以舟师击倭于海中七星山、屏风屿，斩首六十七级，生擒六十八人。时沿海长乐、福清等境皆有倭舟，广东流倭往来诏安、漳、浦间。浙江舟山倭移舟南来者，尚屯浯屿。福州、漳、泉无地非倭矣。舟山倭屯浯屿经年，至是乃开洋去。其毛海峰者，复移众南岙，建屋而居。永、福倭移舟出梅花洋，参将尹凤击败之。巡按樊献科请趋胡宗宪应援，未及行，巡抚阮鹗往剿之，倭稍创。
六月，倭众别部二十余艘屯崇明三沙，总督胡宗宪檄总兵卢镗帅师攻破之。前后斩首百余，遁去。宗宪以捷闻，兼言唐顺之赞画功，擢佥都御史。秋七月，三沙倭突犯江北，由海门县七星港登岸，流劫过金沙、
  </div>
  <div class="pagination">
   <a href="明史纪事本末_page25.html">
    上一页
   </a>
   <span>
    ...
   </span>
   <a href="明史纪事本末_page21.html">
    21
   </a>
   <a href="明史纪事本末_page22.html">
    22
   </a>
   <a href="明史纪事本末_page23.html">
    23
   </a>
   <a href="明史纪事本末_page24.html">
    24
   </a>
   <a href="明史纪事本末_page25.html">
    25
   </a>
   <span class="current-page">
    26
   </span>
   <a href="明史纪事本末_page27.html">
    27
   </a>
   <a href="明史纪事本末_page28.html">
    28
   </a>
   <a href="明史纪事本末_page29.html">
    29
   </a>
   <a href="明史纪事本末_page30.html">
    30
   </a>
   <a href="明史纪事本末_page31.html">
    31
   </a>
   <span>
    ...
   </span>
   <a href="明史纪事本末_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
