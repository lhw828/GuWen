<!DOCTYPE html>
<html>
<head>
    <meta charset="UTF-8">
    <title>平定两金川方略 - 第 57 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平定两金川方略 - 第 57 页/共 99 页</h1>
    <div class="content">　　拏木卡五座造一礮台运上三四号
　　礮位向碉轰击当拏卡时贼畨因与
　　其碉逼近冒死出战官兵均各奋勇
　　一面拏卡一面迎撃殱贼甚多所有
　　木卡礮台与贼第五碉相离不及一
　　箭所放之礮发无不中十七日夜间
　　贼碉及碉旁石壁大半破壊是夜亥
　　刻【臣】等派兵直上贼众抵拒官兵不
　　避鎗石数次鏖战痛加殱戮至十八
　　日黎明下雪官兵稍休午间又复冒
　　雪前进近逼碉根攻挖縁雨雪未止
　　官兵乆战衣皆冻湿即于贼碉就近
　　结卡歇息此时力施大礮必使第五碉全行摧
　　塌即可占据其地以便次苐进攻再前此阿尔苏纳所占两山腿有贼二百余前来侵扰阿尔苏纳等分兵夹攻大殱其众余俱被创窜走我兵赶至山腿夺取石卡二座今往下拿卡由两山腿至沟底共已有三十余座但沟中林木深密絶无行路现在捜捕贼众即顺便开道俟渡过深沟应于何路进攻再为相机办理同日温福奏言【臣】钦奉
　　谕防据阿桂所讯贼畨伊什供词内有聼得功噶尔拉一路打不进来如今退出要走昔岭等语【臣】查喀尔萨尔与昔岭均系从前进兵之路当时昔岭之兵由曽头沟布朗郭宗而进喀尔萨尔之兵由美诺功噶尔拉而进是以粮运分路供支而官兵抵昔岭及喀尔萨尔祗隔山沟调遣原属一路【臣】此次进勦昔岭若按照乾隆二三年兵行之路绕布回布朗郭宗而进不免纡回【臣】维恐有躭延因即从功噶尔拉了口北邉开路而行查功噶尔拉一山南北绵亘百余里【臣】所开之路在丫口北二里许仍系功噶尔拉山梁不过未由丫口行走此山为两金川交界一过山梁即金川贼境不难罙入矣今在木果木山顶察看形势功噶尔拉丫口已在背后六七十里而下视喀尔萨尔即在目前惟縁山沟密箐难以径过现在逐渐砍出道路拿卡下逼若攻过昔岭贼碉不特可至喀尔萨尔并可径攻噶拉依是【臣】此次实已越过功噶尔拉设法进取并未敢将官兵撤退绕行且官兵由功噶尔拉翻山而过冲雪凝氷颇为不易兼以山髙气冷扑碉防卡尤属艰苦惟因昔岭已近贼巢人人思尅日蒇功故一月以来军中无不踊跃奋勉【臣】前奉
　　圣训据虎儿所供道路情形现在进攻之昔岭甚为扼要祗縁碉坚路险氷滑雪深未能迅即得手但木果木一带地图业经【臣】屡次绘进而从前攻勦形势载在方畧自防
　　圣明洞鍳均奏入
　　上谕军机大臣曰温福等奏攻勦贼畨第五碉情形将领弁军等出力奋勉均属可嘉苐因氷滑雪深未能迅即得手原不必过于焦急即渐春深暖可望雪霁氷消自更易于集事温福惟当相机妥办伫聴捷音至令折覆奏移营木果木一事温福初至功噶尔拉原期并力进攻嗣以该处径窄碉坚急难施力因间留李煦等在彼牵缀贼势自由间道绕至木果木与海兰察合攻昔岭奏到时朕方嘉温福办理之得深为可悦至阿桂前奏金川贼畨供词毫无闗碍温福之语朕之传谕询问亦以贼畨既知温福等在彼用兵必心生疎懈又可为出竒制胜之防并未疑及温福之退怯不前且温福自功噶尔拉移营木果木已由间道之进六七十里即使仍退由美诺等处再赴昔岭亦不过去朕实未因此稍存嗔责温福又何必过于疑惧多心若此乎大臣委任军旅为国宣劳朕时加体恤茍非实有大过无不格外矜全即平时有嫌之人思欲逞私倾陷其伎俩焉能在朕前尝试朕亦岂肯容其设计中伤温福在军机处甚乆寕不知朕办事光明正大而为此断断置辩乎况将军等奉命勦逆所办同系一事原不宜稍分畛域今正当急进攻之时温福以大学士膺将军之任尤当有休休之度岂可以此等事芥蔕于中乎将此传谕温福阿桂务当共体朕意努力办公毋存私怨






　　平定两金川方畧卷五十四
　　钦定四库全书
　　平定两金川方畧卷五十五
　　闰三月辛酉丰升额舒常奏言三月十七日天气稍觉开霁火攻可期得力【臣】丰升额即派巴图鲁侍卫佛伦泰等带兵八百名从东进攻巴图鲁侍卫富尔赛等带兵一千名从西水卡进攻又令兵丁各携火弹柴捆并贮土口袋以便填沟而过焚烧碉卡十八日子刻各路官兵齐上山梁逼近碉栅抛弹纵入其第一层沟内贼畨烧死甚众官兵即将柴捆火弹向碉卡抛掷而第二层沟贴近碉根随抛随堕沟深不能堆积上燃贼见情形急迫当有百余人潜绕而下欲截官兵之后其东路之佛伦泰等闻知即带兵向西抄截西路之富尔赛等亦带兵往东合击殱贼六七十人官兵仍即向前攻扑忽而风雪迷漫柴湿火防官兵虽竭力攻取而久持无益渐次撤囘至【臣】舒常日旁地方察看形势逼近贼碉必湏先拏木栅方为妥便即派侍卫普济保等先于十三日子刻乘雪带兵潜往约离贼碉两箭之逺拏立木栅比及贼畨知觉施放鎗炮而汉土兵丁巳将木植排立于外土袋叠积于内不能穿透忽有贼二百余人分队来冲被官兵预备之鎗炮以及木栅中之鎗一时并发杀贼二三十人带伤者甚多余俱溃散【臣】令将木栅修立坚固四面掘濠选兵五百余名驻守且距炮防不逺可以互相照应旋经【臣】丰升额知防同日进攻【臣】舒常于是日丑刻分兵潜进官兵才过新拏木栅十余歩贼即放鎗抵御官兵进至沟沿抛掷火弹下烧沟中伏贼纷纷惊乱官兵即用长矛下搠殱毙甚多维时风雪骤至贼下见南边攻扑木栅官兵地形偏下从高下压官兵施放连环鎗击毙贼三四十人【臣】舒常并令火器营防军校百合等由树林中潜往射死数人余仍窜囘碉卡【臣】丰升额查达尔图山比日旁高出数倍进攻必由阴坡而上即俟天气和暖而积雪一时难化措足维艰惟日旁山势稍平倘得晴融数日向阳山坡颇可行走且达尔图及日旁俱系金川门戸一处攻克皆可直捣贼巢现在分兵两路虽能牵缀贼势而兵力未免稍单【臣】丰升额拟即带兵潜往日旁与舒常防合并力进攻或可速为某事至宜喜军营臣酌留兵六千余令领队大臣华善提督马彪署搃兵官达色等带领驻守仍令每日照常放炮轰摧作进攻之状贼畨若撤守御之众潜往日旁亦可乗虚而入同日鄂宝奏言三月十三日据防将马应诏禀称撒拉角地方送公文兵丁再如学等行至东北山梁突遇夹埧该兵被戳身死等情【臣】查军营后路虽经分驻营卡而于撒拉角未设有防兵当饬该防将就近拨兵设法跴缉并谕令绰甲布土司工噶诺尔布一体查拏务获【臣】思此一带驻守之兵俱因防粮运军邮而设今既令其查拏夹埧若不分定界址専以责成恐致互相推诿【臣】现在檄调副将董梁来营令其查明分防地方某处至某处若干于适中定界逐日各派官兵防哨巡逻倘遇该管界内夹事不能及时拏获立即防处使之各顾考成实力查办至撒拉角应否添设防兵之处【臣】现在札询丰升额商定均奏入
　　上谕军机大臣曰丰升额等乗夜进勦调度颇为合宜在事之将领弁兵亦俱能奋勉出力乃为风雪所阻实觉可惜向后渐暖伫望防音至贼畨敢于屡次滋扰甚属可恶且军营后路运送军粮火药闗系要尤不可不严加范围鄂宝将驻守各员分定界限防哨巡查固足以杜推诿而専责成但此等贼匪以抢掠为常事若不重示惩创不能使之畏惧贼番既能于林箐中放夹埧官兵何不可潜伏杀贼多殱数人庶防深知儆畏不敢轻出方为妥善丰升额现在带兵弁进勦不能分心兼顾着将此事専交鄂宝令其酌量多派官兵实力妥办
　　壬戌阿桂明亮奏言查当噶尔拉山梁前因雨雪连绵未能攻扑【臣】等体察情形自西而东之第四碉经官兵用礮昼夜轰防本已頺毁兹自三月十九日后天气开霁自当速为进攻但【臣】等思现在官兵虽于前此所克第五碉处设立营卡横截于山梁众碉之间已防贼畨聫络形势然尚未能即扼贼畨要害若将靠西山梁贼畨第一双碉之东第二碉先能攻得则纳扎木三四两碉前后夹攻更易于克取而接纳围东边之第八碉若再能占据则六七两碉左右皆系官兵营卡贼番势难孤守当拨官兵于二十一夜陆续分进潜至各碉崖磡之下而贼于第四碉西坡磡旁修木石大卡三座又于碉旁之沟设立两层木栅防御颇为严宻【臣】明亮同三宝伊常阿绥库督率进攻官兵均以雨雪稍稽深怀愤切鎗箭齐发拔栅过濠与贼短兵相接直逼碉根随于碉墙轰塌处踊跃攀援而上贼畨放鎗不及纷纷溃逃当被官兵杀死五十余人受伤窜走堕入崖下雪中者又有四五十人其进攻第八碉及攻靠西山梁第二碉之官兵亦至碉下沟边竭力奋攻贼畨鎗石如雨未能遽克且时已日中水泥融化难以用力始渐撒囘贼畨因连次受创并不敢出碉拒敌间有往接应者又被官兵击毙约有五六十人当即令将所得碉卡拆毁另派官兵拏卡与前此所得第五碉地方营盘聫络驻守查此次进攻贼畨不敢明来接防但如所攻之第四碉贼畨于碉外多添卡座彼此应援且编结桞条中实泥土以为卡墙籍此御炮又于碉卡内深掘地窖地窖之旁斜上穿眼藏身既固放鎗复便死守之谋实为周宻但如此抗拒而第四碉竟行攻得则官兵之气更觉奋此时营垒排列山梁之上所占地面已寛其迤东迤西各碉又可相机攻取奏入
　　上谕军机大臣曰阿桂等奏攻得山梁第四碉一折在事之将领弁兵等奋勇可嘉着阿桂等查明存记档案俟山梁碉卡全行攻得再交部议叙其阵亡之汉土兵练及受伤之官弁兵丁并着阿桂等确查咨部照例防赏至第四第五两碉连次攻得已隔断贼势令其首尾不能照应就此情形即由攻克碉卡之处乗胜罙入固无不可但山梁未浄贼碉尚余六座若不一并攻克则后路未能肃清或为贼所阻截转属不成事体阿桂务须设法全数埽除使官兵得以遄进无滞尤为妥善向后天气渐暖氷雪日融自更易于得手三路中有一路攻进其他贼势自然溃解将来大勲克建虽劳绩维均而先得首功者自必更膺茂赏着传谕阿桂等勉力为之
　　同日阿桂又奏言【臣】钦奉
　　谕旨询问金川旧图所开路迳查现在攻取之当噶尔拉山梁下即系克舟九寨该处地广寨多每寨畨民百戸及数十戸不等顺河而东北即系僧达地方若从巴旺布拉克底之深嘉卜一带绕进固可前抵僧达但克舟九寨系在当噶尔拉后山山半而僧达乃在山下大兵若由此进攻是贼畨转防山上得以凴高抗拒恐未易得利今从当噶尔拉进攻一将山梁各碉克获自高而下从克舟九寨直抵僧达自有建瓴之势查僧达一处隆胡十二三年搃兵马良柱曽经攻抵其地所以未能深入者尔时因无大炮为其所阻今大兵若至此地则距噶拉依不过三四十里用炮轰摧无难攻取目下金川贼众在当噶尔拉据险死守若使大兵到从深嘉卜地方进攻克舟九寨直逼僧达俾其前后受敌更为得势而现在兵力不能再分【臣】查此三路进兵昔岭一路距噶拉依本近然必攻上昔岭再得石城攻克始能直压贼巣而绰斯甲布一带若攻上宜喜日旁山梁其下即系人众田多之地大兵至此则贼已失所依恃勒乌围虽在隔河势亦揺动至【臣】现攻之当噶尔拉官兵营垒横截山梁在贼众碉卡之间此时若连营而下未甞不可但山梁延袤二十余里雪积冻深分驻分攻所需兵力不少若复径行前进势不能多兵接续而各碉内皆有贼畨乗间冲截后路不可不防必将当噶尔拉贼众一律扫清始可慗旅前进窃计此时全局情形【臣】一路官兵已上山梁未能下压而温福丰升额两路官兵又皆未上山梁所以于勦灭凶渠之局尚未敢遽言勊期蒇事此三路兵内得一处攻开贼畨支拒已难若更攻开两处则贼畨之力量日形其绌【臣】于乾隆十三年在金川军营时聴闻众议皆以为防不能办【臣】彼时颇为愤切及前嵗来至军营尚无人敢言接办之事即兵丁等言及金川辄皆动色相戒兹自小金川扫荡遂接勦金川以来我兵日与贼畨接仗各思奋勇见功毫无畏怯而屯练土兵等咸称此次金川必灭并附近各土司喇嘛等亦皆防诵得胜诸经以祈速防金川并有言贼酋于某时某月必灭特来禀告者人心如此
　　天意可知现虽礟位不无炸裂雨雪亦觉稍多但兵丁俱获安全贼畨鎗礮络绎营盘之上而受伤者絶少此皆仰借
　　皇上威福所庇而贼畨灭亡之兆即于斯可卜【臣】现在督率官兵并力奋攻务在迅克当噶尔拉山梁进抵僧达自可乗势直捣贼巢奏入报
　　闻
　　同日富勒浑奏言【臣】钦奉
　　谕旨遵即确查藩库实存银数并现奉部拨银五百万两统计军需支用约至六七月间即湏接济至人
　　夫一项【臣】接署后因查有派及里下者亦有官为顾募者从前办理并未定有章程业饬军需局并各站员详细查明分析造报容俟覆到时再行据实具
　　奏查川省自办理军需以来一切人夫官给工价未甞丝毫累及闾阎不过挽运稍资民力而小民借以为生计者甚多均极踊跃【臣】留心体访每于各属进见时谆谆告诫并察询民情俱称宁帖至嘓匪最为不法然皆系无业之民现值军兴多赴口外充当夫役内地偶有存留又经署臬司顾光旭设法严惩莫不畏法【臣】现驻省城凡察吏安民之事皆分所宜为防不敢稍为玩忽奏入
　　上谕内阁曰川省自用兵以来节经降旨拨解隣省及部库银共一千九百余万两询据富勒浑奏到此项银两约计可用至本年六七月间现在将军等分路统兵进勦屡次攻克至彼时自可扫穴擒渠大功告蒇而军需一项不妨寛裕储备以资应用着交户部再酌拨银五百万两解赴川省其作何分拨解运之处即着户部妥议速奏
　　癸亥户部奏言【臣】等遵
　　防拟于河南省拨银九十万两安徽省拨银九十万两江蘓省拨银一百二十五万两江寜留协地丁项内拨银二十六万两湖北省拨银十万两湖南省拨银五十万両両淮塩课项内拨银六十万两浙江省塩课项内拨银四十九万两共银五百万两行令各该督抚塩政即派妥干员弁分起解川备用
　　乙丑刘秉恬奏言据小牛厰粮员崇庆州知州陈子桧禀称三月十七日夜有金川贼畨百数十人由东山梁而下鸟鎗声响维时外委胡林递送折报前赴功噶尔拉当即防同外委哈元功督率站夫差役客民等持械往勦已被贼畨焚烧客棚刼去客民货物分路而逃复差人上梁查视情形据称梁上贼畨新修水卡接连五座查得客民被贼杀毙者二人受伤者七人客棚被焚者三座次日贼又在小牛厰十余里外之一碗水地方林中呼啸等语【臣】查小牛厰距金川甚逺贼番突然而来设卡屯据似难凴信该畨等如果窥伺后路势必纡绕道途方能到此小牛厰两面俱山一经追截其势难于逃窜正可乘此痛加殱戮随饬总兵五福拨兵二百名由羙诺就近驰赴小牛厰南□【臣】亦即由簇拉角克带兵二百名由帛噶尔角克翻山直抵该处以期两兵防勦乃行至中途即闻并无贼畨之语及抵该站五福亦已到来【臣】亲往查騐贼畨出入路径及抢夺情形详加询问始知是夜只有贼匪数人于粮台二里外抢夺客民食物客民潘合黄与贼格鬪致伤殒命因彼此閧乱之时松棚失火延烧至山梁并无卡座一碗水地方亦无贼匪踪迹与该州所报情节逈殊【臣】查小牛厰现驻粮台虽无贼畨屯据之事但抢夺伤人实属不法除宻访务获外【臣】并于驻防羙诺兵内酌拨一百名在小牛厰一带安卡巡防使贼匪不敢再行滋扰至口外安设粮防多系荒僻之区遇有要事件全赖站员镇静主持以资弹压乃该州陈子桧一闻贼匪抢夺之言遂致心胆俱丧辄据道路传闻妄称贼众屯聚词涉张皇似此老惫无能非但不能办理站务即换囘本任亦必致废弛地方应请将陈子桧革职示儆奏入
　　上谕军机大臣曰刘秉恬奏崇庆州知州陈子桧妄报贼匪抢夺情形防请革职自应斥革示儆其小牛厰山梁并未设立木卡亦无贼匪屯聚踪迹既据刘秉恬亲行查勘自属非妄但该处现有贼畨抢夺滋扰之事或贼匪即在附近林箐中潜踪啸聚偷放夹坝亦未可知所谓宁可信其有益当加意预防虽刘秉恬已派兵百名在彼安卡防守尚恐不足济事且此一带为运送兵粮军火所必经尤闗要不可稍有疎虞该督务妥干员弁带兵往来巡查遇有贼踪即竭力捜勦殱无遗使贼匪知所畏惧不敢轻犯【臣】等谨按贼匪情同鬼蜮抢掠是其长技小牛厰虽隔金川尚逺而尔时距木果木之变不过两月有余安知非小金川降畨先被金川勾引为其所用因而潜扰粮台侦探我兵虚实乃该督恐传闻惑聚所谓知其一不知其二恭诵
　　谕旨以为潜迹啸聚事未可知
　　勑令寜信其有益加防守葢惟哲秉先机是以辨之于
　　早而思患预防无微不至也
　　丙寅丰升额舒常奏言【臣】丰升额于三月二十一日夜间带领官兵潜赴日旁低处暂驻察防贼畨据守情形山势亦险但较之达尔图有间且此处氷雪渐融路不甚滑山梁中有大碉一座左筑石卡右列木栅外有丈余深沟横绕若由正路而进势难得手湏从两旁抄截后路并于正路攻击使不能首尾相顾可期制胜臣于二十三日丑刻督令各队官兵以次前进逼近木栅势甚猛鋭贼畨忙促约有百余从沟口齐出前来抗拒当被官兵击毙过半余仍窜匿守碉不敢复出【臣】等细察贼情此时不过恃有碉卡遮身深濠难越若尽行击毁失其所恃自必易于攻取此次打仗都司释迦保因督兵屡逼贼寨受伤阵亡
　　同日温福海兰察奏言查昔岭第五碉此时虽经被炮击裂而碉楼甚大周围石墙又甚坚厚尚有丈余未经摧破【臣】等饬令副都统额森特自前立卡座处复斜立二卡昼夜连用炮轰至三月二十日又将碉击碎大半【臣】温福同【臣】海兰察商议现在贼碉既已损壊至此若分兵二三路一齐冲击再派兵一两路攻取两旁之碉使其不能互相救援似能济事随派额森特领兵四百名由左手而进副都统阿尔蘓纳乌什哈达领兵四百名由右手而进【臣】海兰察督兵由中路前进同取第五碉又派副都统巴朗普等各领兵四百名分取两旁碉座二十一日黎明三路官兵俱抵第五碉墙下正欲攀登沟内藏匿贼畨出而抵拒官兵奋勇冲杀不避鎗石时都司曹顺所带投诚之畨人阿嘉忽见披红褐贼畨知川头目即向前用刀杀死曹顺亦面中石伤官兵几次冲进贼畨鎗石如雨不能久立暂且撒兵又阿尔蘓纳乌什哈达等连日下沟开路除前立卡座之外毎日一面打仗一面立卡现已直抵沟边贼畨甚为窘迫常乗夜来扰新立之卡俱被我兵杀受伤逃窜二十一日晚林内有贼三四百人分三路而出阿尔蘓纳乌什哈达等领兵迎敌杀死三四十名亦即奔溃均奏入
　　上谕军机大臣曰豊升额等奏进攻日旁碉卡杀贼情形又温福奏攻勦昔岭第五贼碉各折在事官兵俱属勇往着交将军等仔记俟全得该处碉卡时查明交部议叙其温福一路之都司曹顺杀死贼目不期面带石伤实为奋勇可嘉着以逰击用遇有军营缺出即行补授其丰升额一路之都司释迦保屡逼贼寨伤重捐躯殊可悯惜着照防将例咨部议防又両路阵亡受伤之弁兵并着查明咨部照例防赏
　　同日丰升额舒常又奏言三月二十日据暂驻丹埧副将李天佑禀称卓克采土司甲噶尔布木之女嫁与索诺木为妻近闻病故甲噶尔布与从噶克土司那木扎尔商量欲遣人前往挿旗烧纸副将闻之不胜骇异随即译谕甲噶尔布木等云金川知尔等派出土兵助勦为此怀恨将汝谋死如何再去挿旗烧纸自投死路惟应随大兵速灭金川为是等语【臣】等伏查卓克采与金川虽系児女姻亲但现值大兵进攻土司助勦自未便聴其往来通信李天佑所谕之词似属得当惟畨性多疑尚须明白开导方为妥恊【臣】等如迳谕卓克采土司等恐其畏惧太过转致无益是以仍宻饬李天佑再作伊意谕以金川贼酋悖逆已极罪在不赦今汝女既死絶无葛更当随征出力剪除祸根今尔等若遣人前去与此种旦夕灭亡逆酋通信往来尔等不免受累令李天佑译出就近发给仍查卓克采奉谕后光景即行禀闻计此时五福亦当将抵丹埧【臣】等宻扎五福一体留心驾驭以收其心而得其力均奏入报
　　闻
　　同日丰升额又奏言【臣】来日旁山同三等侍卫玛尔占领兵行走因山路﨑岖人马俱倒不能行动【臣】因觉木交粮站甚近鄂宝现在彼处合其照应医药可冀速痊玛尔占虽言语含糊尚谆谆以仍来军营効力为请俟调治数日是否痊愈或留军营或送囘京再行办理奏入
　　上谕军机大臣曰玛尔占山行马倒受伤甚重尚以仍来军营効力为请其感戴朕恩悃诚可念着加恩授为二等侍卫赏银五十两将此寄知丰升额如玛尔占调养可愈仍令前往军营以遂其愿
　　【臣】等谨按敌忾忘身人臣之义玛尔占以随征侍卫因马倒致伤自非临阵被创可比乃
　　皇上念其受伤之后尚以仍赴军营出力为请特传天语恩赉频加以此鼓厉行间畴不感激涕零争图报効温语拊循人如挟纩收羣力而集大勲莫非
　　至仁之所致也
　　同日
　　上谕内阁曰上年秋间川省调取各省征兵所需皮棉衣具等项均令地方官代为办送例应于各兵饷银内分季扣还前曽降旨将甘省兵丁借领办装银两俟凯旋后再扣以纾兵力所有陕省征兵制办衣履借领司库银两事同一例并着加恩统俟该兵凯旋后再扣还项俾各兵眷属养赡寛然该部遵谕速行同日温福又奏言查金川贼匪较小金川更为狡悍乗间偷刦是其常技【臣】自上年进勦无时不严饬将领留心防范并可趂其逺来尽力攻击自移营木果木各山营卡俱已偪近贼碉屡有贼畨乗夜来扰因官兵预为凖备从未稍致挫失且每次必有带伤被杀之贼【臣】奉
　　谕旨查办夹埧见有可办之处即派熟识路迳之人带领汉土兵丁潜往捉拏活口闻达扎克山沟之西董寨地方向有人踪曽差自京来营之金川人杨素前往伺察擒拏未见踪迹嗣查未果木后山徳尔森保所驻之处有沟一道林箐深宻屡有贼匪窥伺均经官兵击走因复令杨素带兵三十名前往据称探得山坡林内有松棚二处藏匿十数人官兵奋勇赶杀又有両队贼畨各有七八十人前来救应因贼多兵少即行撤囘等语再查阿尔蘓纳所占之木果木山腿现在向下拏卡已至沟底贼畨见官兵将次过沟情势迫切常于黒夜潜来计图滋扰俱经官兵杀退又于三月二十一日傍晚有贼三四百人分为三路欲扑新设兵卡阿尔蘓纳等带兵往勦殱贼三十余名其余受伤者甚多自此贼畨不敢复出官兵拏卡并无阻碍奏入报
　　闻






　　平定两金川方畧卷五十五
　　钦定四库全书
　　平定两金川方畧卷五十六
　　闰三月庚午阿桂明亮奏言【臣】等扺当噶尔拉时即有贼畨卡外呌唤恳求説话【臣】等严谕官兵置之不理近于三月二十一日复有贼畨喊称投禀【臣】等即派兵于二十二日攻得贼畨碉卡自二十四日以后贼畨呌唤更急并云禀内并无触怒之言将军看见自然满心足意其两路将军处亦已具禀等语揆揣其情似欲以送出僧格桑之言为哄诱之计【臣】等仍严切晓谕不许收禀伏思贼畨诡计百出非借以窥探军情是否必期灭即借以缓此路之兵撤出畨众更为抵御他处之用其伎俩不过如此今若收其禀帖或与通言语不但汉土官兵妄生将就了事之心致多疎懈且使各土司疑大兵未必即灭金川伊等此时出力合攻致贻后患更非所以坚各土司之心故严拒贼畨投禀正所以鼓官兵之气并示土司以信俾共知此畨必灭金川金川既灭则僧格桑为釜底逰魂无可逃遁是僧格桑就俘之迟早目前在所不争惟一意扫灭金川并擒二酋庶足以永绥邉徼同日阿桂明亮又奏言臣等于三月二十二日攻取当噶尔拉第四碉殱戮贼众因思贼畨既失此碉必乘夜间潜来偷刦是以叧派官兵赶拏营卡与此番所得第五碉地方营盘聨络驻守贼见大兵防范甚严是夜不敢来扰至二十三日亥刻贼料我兵因上夜毫无动静此夜必不设防有二百余人从山沟箐林内潜爬而上直来偷刦巴旺布拉克底土兵营卡是时云雾甚浓土兵聴有响动均即放鎗贼畨抵死冲至卡邉该土兵等各持刀矛短接奋力砍杀贼畨既经败遁希兾我兵必懈少顷复来又经土兵奋击追杀至沟内箐邉而回比至明晨查防卡墙以外及沟中雪上血迹甚多并有拖去贼尸踪迹及遗弃刀矛等物至二十四日以后所用各碉卡内贼畨较多于前防备更为严密【臣】等思纳札木正面之第一双碉与纳围正面之第七大碉虽均据于峰峦陡峻之地仰攻殊为费力然我兵已抢得贼畨第五两碉设立营盘从梁上新得第四碉之营盘内由是东西将第三第二两碉攻克其纳札木之第一双碉固可不攻自破但阴坡既阴雪冻尚凝我兵不能两翼分抄察看贼畨情形又明知此第三碉为大兵必攻之地增栅濬濠完缮因守若専务先克此碉难免少稽时日查纳团正路第六七两碉形势虽为最髙而前所得第五碉之营盘距第六碉尚近连日宻遣兵弁跴探若从山梁爬越进攻似可得手一得此碉则第七碉亦易用力而于大局更为得势今将铸成食二十二觔子之大炮于二十九日运上山梁施放颇为有凖力轰数日第六碉自必頽隳便可乘机攻扑惟是贼畨狡狯异常若稍用力于此处着意即不免更增备御今【臣】等令迤西各营将各碉卡一律用炮轰催使其不能测我注意何处以期乘间得利均奏入
　　上谕军机大臣日阿桂等奏严拒贼人投禀一事所见甚是金川贼畨屡次喊求投禀不过欲借以窥探军营消息若其计得售即因以缓此一路之兵便可撤出贼畨叧为别路抵御之用断不可堕其术中倘贼畨以送出僧格桑为词尤不可聴逆酋如果稍知畏服从前即不应为小金川帮兵抗拒即僧格桑投窜至彼亦当立时擒献不应复为容留今见事势穷蹙始欲借此以求幸免其情罪实难轻宥现在官兵各路进攻惟有并力扫荡贼巢擒缚两逆防以申国法而靖邉畨更无别有游移之见如此严切饬谕令土目等髙声传告庻足使逆酋防胆不敢复生希兾而助勦之土司兵练等知官兵务在必灭金川各无后虑益坚其踊跃用命之心即将士等知此次用兵有进无退亦可励其勇往图功之念若金川竟将僧格桑送至军营则前此屡降谕防甚明即可遵照妥办至所云两路将军俱已具禀若果有其事温福等早应入告其为诡説已属显然盖贼畨借彼两路为词以图耸聴其于彼两路谅亦用此伎俩温福练习已乆自不为其所惑惟丰升额初经任用阅厯未深恐临时尚无定见可将此详悉谕知再阿桂等奏贼畨屡次偷刼土兵营卡俱经击退追杀此等土兵出力者着阿桂传防酌赏贼畨偷刼营寨乃其常技且知伺隙潜踪接踵再至是贼畨颇谙兵机其顽悖实为可恨惟当随地随时严加防范不可丝毫踈懈若筹画畧有未周所闗非小
　　同日阿桂又奏言查金川自郎卡至索诺木父子兄弟济恶怙终实为天理所不容断无不即灭亡之理且计其民户本不多于小金川自十三年征勦以后兼以各土司之相攻不复多有生聚而上年收复革布什咱时被戮及助小金川接仗计其伤损畨民已为不少此时大兵分路进讨贼畨不过树坚碉于至险必经之地恃以为固而大兵进勦之初贼亦尚能并力死守是以稍稽深入但各路官兵毎次进攻輙有杀戮而守碉守卡之贼被鎗炮击毙者亦无虚日况畨地硗瘠居多毎嵗所收仅足各畨之用今四面环攻疲于奔命耕作多荒则饥馁之患日甚坚守之气渐衰其势自不能乆为支拒【臣】平日用兵谨慎乆邀
　　圣明洞鍳必俟有可乘之机方为攻扑之举得尺得寸以渐摧其要隘则贼畨势屈力穷自不难于殄灭奏入报
　　闻
　　壬申丰升额舒常奏言【臣】等连日察看贼众虽觉增添防守倍加严密而于来鎗炮子内间有内裹石块外用铅包者其铅丸缺乏可知【臣】等即饬经管火器将弁所有大小鎗炮子俱用生铁铸造使其拾去不能毁作至于大炮已经铸成一二日间即能施放此处碉卡自必连根倾隳非达尔图之碉仅能毁其上截者可比【臣】等现在悉心筹办妥为布置并鼓励汉土官兵务期一举克获
　　同日鄂寳奏言【臣】现驰之觉木交山前即系金川贼境山之左右有沟二道一通金川之热斯罗一通金川之鄂班卡隘甚属要均宜严加防范【臣】抵营后逐日派拨弁兵坐卡瞭望防哨巡查并通饬后路各处一体巡逻以期宁谧讵于三月二十七日觉木交巡哨兵丁行至鄂班山口过河樵采忽遇贼畨十数人从树林中扑出将兵丁叶得盛戮伤其余巡兵往救贼畨复行抵御防绰期甲布守卡土兵前往应援贼始由山沟窜遁我兵并力追逐贼畨已至半山自上而下鎗石交加且林内尚有贼众潜伏因即退回查此地逼近贼碉路止数里且贼碉路来踞高冲下其势甚易今既敢于窥伺滋扰不可不慎密严防现在觉木交共设兵三百一十余名内新兵一百一十余名均系看守粮防军火等项其余各兵除坐下防哨以及患病外每日实在存营者不过一百一二十名虽兵力单少臣惟有督率加意防守务期镇静至此外安汛兵丁内惟泥峙冈设兵五百余名择里呀嗗设兵六十名撒拉角设兵五十名周叟设兵四十名名头设兵三十一名木池设兵三十一名木余海子设兵五十六名山羊路设兵三十名三仓喇嘛寺设兵三十名统计虽有一千一百余名但地方辽濶逐日均有巡哨及派遣差务兵力亦觉稍单容俟前次
　　奏调维州屯兵到日择其险要处所量为加增用以壮声威而资防守均奏入
　　上谕军机大臣曰丰升额等奏连日察看贼情一折不谓伊等竟能用心及此甚属可嘉今大炮已经铸成天气亦渐和暖自更易于得力丰升额等益当奋勉成功用膺懋赏看来贼匪抗拒已乆其铅丸等项自必日渐缺乏此路贼情如此其昔岭当噶尔拉两路亦大畧可知温福阿桂并当留心体察妥为筹办及时乘间攻克迅速扫穴擒渠以待酬庸渥典至鄂寳奏觉木交贼畨滋扰此事甚有闗系其地既距碉甚近贼畨屡出窥伺自系贼中要隘万一探得我兵单弱紏集突来截我后路致绰斯甲布一路军营饷道台站畧有梗阻尚复成何事体鄂寳何竟不能计及于此仅以镇静坐守塞责乎据称觉木交山前即系贼境左右有沟二道俱通金川此次夹坝即自鄂班山口而出是此两沟卡隘贼必在彼屯聚若能趂贼畨碉卡未多之时乘其不偹带兵夺取既可进逼贼境以断其在后滋扰之路或并可由彼相机进取为得寸则寸之计以此张我官兵应援声势于全局亦甚有益但此等机宜非鄂寳所能办及朕又难以遥为揣度因此深切厪怀其地距阿桂军营较近者阿桂就该处情形速即悉心筹画应作何妥办之处一面调度一面奏闻至觉木交该兵三百十余名其各处防守又有兵一千一百余名是该处防守原不为不多而分之则未免见少若能减无益之分防归并有用之地自可资其实济但觉木交地方尚未办妥恐其间路径纷岐防兵又未便遽撤更不得不急为布置使无罅漏或兵力尚觉不敷亦不妨稍为添拨因思成都省城距鄂寳办事之处尚不甚逺调兵亦易所有驻防满洲兵前已调赴军营一千尚余一千名在省亦无必需之处或于此内酌调若干名前赴觉木交较为防便
　　甲戌温福海兰察奏言【臣】海兰察驰赴功噶尔拉山口防同提督李煦副都统常保住详看形势该处积雪未融贼番仍前守御一时尚难攻取复同【臣】温福下至副都统阿尔苏纳等立卡之处看得卡座虽在沟沿但沟深而险对面之达札克角贼众连设木卡使其向下侵扰恐于我军不利是以【臣】等公同商议令乌什哈达阿尔苏纳等带兵一千五百名转由达札克角下攻闰三月初三日乌什哈达等防兵而下见有木城二座有贼百余出拒被我兵杀死三四十人余俱遁去官兵即将木城据住乘胜从梁冲压复连夺碉楼一座石卡二座殱贼多人维时天色已晚又因现获卡下尚有贼番碉卡排列未便轻进应俟筹合机宜再图进取至【臣】等前攻昔岭第五碉所立卡座炮台相距贼碉甚近虽尚难以仰攻但此数碉俱系必争之地【臣】等详看情形自现立卡座北首额色木林地方斜立卡座可通第三第四两碉而夹攻贼畨之第五碉亦为得力因先令多砍木植派领队大臣富兴额一面攻战一面前进立卡共已成木卡八座炮台二座逼近第三第四两碉现俱驻兵放炮贼番情急于初一日戍刻有三百余人潜下扰我尾卡官兵奋勇击杀两旁伏兵亦前进防应贼即溃逃奏入
　　上谕军机大臣曰金川贼众乘隙前来侵我所拏卡座而碉卡内之贼仍然用力扺拒防来能战而又能守实属可恨必应精加勦灭今将军等深知彼此天时渐暖冰消雪化自可竚聴防音
　　同日温福奏言窃查副都统阿尔苏纳等于木果木原占之山腿向下拏卡已至沟邉贼番惟恐官兵一过深沟即可直上攻扑是以抵死拒守且该处沟深箐密官兵过后仍须仰攻一时亦难得手因思总兵张大经所驻之处在功噶尔拉丫口之正北该处西北有山梁一道名达札克角在喀尔萨尔果果木之间绵亘数十里其南面隔沟一道即系萨木喀等处北面即系阿尔苏纳拏卡之沟自上至下贼番均筑有碉卡若能乘夜从东面山顶顺压而下至山梁尽处即与阿尔苏纳拏卡处所可以相对不特横截贼番要隘使不能潜来滋扰且两军会合亦可并力另筹迳捣喀尔萨尔及色尔里之后【臣】随派乌什哈达阿尔苏纳等带兵攻获贼畨木城碉卡五处官兵已占半山去阿尔苏纳等前拏卡处隔沟仅三四里查昔岭贼碉虽形如笔架排列而山势亦有回曲贼番第三第四碉又在第五大碉稍后是以官兵毎次攻扑第五碉时其三四两碉之贼即来接应【臣】已令官兵直向三四两碉赶拏木卡逐步进逼现在筑得卡子八座炮台二座相机攻取【臣】谨叧绘一图详加贴説恭呈
　　御览奏入
　　上谕军机大臣曰阅温福进到地图东北两面俱系官兵营卡声势甚大其东南隅即系功噶尔拉丫口而总兵张大经所驻之处相近丫口背后贼碉其头道卡子距丫口背后似觉直捷因用硃笔标记其处若派习练将领带兵由彼径至丫口背后定期令李煦等仍由前面进攻照应夹击使贼番两面受敌力不能支必将自溃似乎事半功倍又乌什哈达等攻得木城碉卡处据称现在仍向压攻其间仅隔贼番两木城及碉卡三座若能迅速克获即与现有官兵营下相连亦于其处用硃笔画道圏记必须上攻取此一路若能攻得则官兵渐逼向西局势更展与额森特现驻之一帯卡栅气脉络绎可成犄角之势自必以东皆成内地其牛天二达色两路所安之卡均可无庸再设即将此路防守各兵减撤并攻昔岭似更得力但此仅就图指示其实在形势若何是否可以如此办理朕亦难于悬定着传谕温福即将指记之处悉心斟酌可行与否一面办理一面奏闻同日刘秉恬奏言伏查丹坝一路驻防官兵现奉
　　谕防令五福前往驻守换回董天弼仍在布朗郭宗等处办事惟查美诺地方亦闗要五福前在此处颇资弹压今既调赴丹埧而【臣】所驻之簇拉角克未免稍逺查原任松茂道查礼本系
　　奏明承办防番之员【臣】留心察看该道谁系文员颇有强干之气询以地方情形亦甚熟谙拟于五福去后即委查礼暂驻美诺接管降番事宜以资经理至【臣】所驻之簇拉角克距布朗郭宗不逺自可以就近照料奏入
　　止谕内阁曰原任松茂道查礼因办曾头沟粮运经文绶奏革职仍留军营効力赎罪今刘秉恬奏称该员强干有为畨地情形甚为熟习洵属军营得力之员查礼着加恩令其署理松茂道事务仍带革职留任以观后效
　　平定两金川方畧卷五十六
<史部,纪事本末类,平定两金川方略>
　　钦定四库全书
　　平定两金川方畧卷五十七
　　闰三月丁丑到□防奏言据总兵张大经禀称初二日副都统乌什哈远阿苏纳同侍卫四员同帯领官兵一千五百名驻札簇拉角克西口并令总兵于各卡内挑选兵丁三百名合攻逹札克角地方等语【臣】查军温福既派兵由簇拉角克西口取道进攻自应多备官兵始足以壮声势而资防御张大经所设各卡均系要业经调兵三百名此外似难再拨【臣】即将簇拉角克防兵挑选二百名饬委逰击保宁管领星夜起程前往相机防应据保宁禀称是日之夜该处现在聼候调用又据张大经禀报初三日黎明乌什哈逹等领兵前进抢获贼畨碉卡数座我兵即在彼修理石卡木城以防贼畨抄截等语【臣】思官兵既获碉卡数处是已有可乘之机当即飞饬保宁帯兵驻札以备就调遣奏入
　　上嘉之
　　同日刘秉恬又奏言【臣】接准董天弼札开据梭磨土妇卓尔玛面禀现因患病曾经许愿差人赴藏熬茶恳请赏给路票等语【臣】查三杂谷地方虽不比明正木坪瓦寺附近内地但现在派拨土兵随征进颇为出力而三杂谷中惟卓尔玛颇知大体甚为恭顺【臣】闻去年饬调三杂谷土兵时卓尔玛首先发兵两土司始遵从派拨即今年新开丹坝饷道经过该土司地方【臣】曾谕令出夫帮运亦卓尔玛首先勇跃急公是卓尔玛在诸土司中寔属诚心向化之人令既恳请给票遣人赴藏酬愿自应查照向例给票防奏入
　　上是之
　　闰三月己邜丰升额舒常奏言【臣】等铸成炮位轮流轰击各放十余炮怱俱炸裂幸未伤人但屡铸屡炸【臣】等实深焦急查看炸裂之处竟有一半黒似煤渣者寔因铜质不净内多铅沙是以不能坚乆若令匠人淘净再铸未免时日太迟【臣】等察防日旁一帯碉卡自上而下顺列有十余座互相聨络若仍从其后面分路攻取贼畨可以聚集堵御不能裂断其救援之路【臣】等探得日旁山下箐中东有斜径可以爬登若从此派兵抄出贼后使各碉不能聫络上下夹攻可期得手即于初五日丑刻分拨官兵一齐进发贼畨由碉卡各孔穴内鎗炮连施其正路官兵放鎗射箭奋力上攻而由箐林前往官兵绕路爬登放鎗击打贼畨尽力堵御鎗石如雨同时正面三路官兵亦俱压至壕邉奋勇攻击正在攻围间有贼四五百人从山旁小路抄出适被箐林一路官兵压下贼畨猝不及御搅杀一处被官兵击伤六七十人带伤滚落箐中甚多而碉卡内之贼见势甚急惟宻施鎗而负险死守且为众壕所阻寔难越过查官兵所立之处既无地利而救援之贼又复渐增是以渐次撤回同日阿桂明亮奏言【臣】等自将铸成大炮施放以来当噶尔拉山梁第六碉渐次损壊但黒暗云雾之际贼仍偷为修补更添木栅石墙【臣】等不胜忿恨察防情形虽第六碉攻取稍难然若先取此碉即可扼其要害因令札勒桑等分攻纳札木正面第一防碉其纳围正面之第七碉派和隆武裴慎等进攻并叧派汉土兵进攻纳围靠束之第八碉再从上次攻得之第五碉处分为三路令奎林三寳等攻取纳围正面之第六碉【臣】阿桂明亮分头督率初九日子刻陆续前进至丑寅之交云雾迷漫官兵等潜行爬越及至黎明时奎林三寳之兵已越过石卡两处贼畨知觉放鎗滚石官兵毫无畏避直至大碉内讵贼畨守御倍常碉内既获以石墙木栅又均挖有壕沟横斜交错拦截径路官兵奋力将木栅砍断并且推墙填壕碉卡之内约有贼二百余名抵拒甚力鎗石交加官兵因绕至西北角卡门直前攻夺贼畨窘廹当有百余人从东北前来又有二百余人由阴坡箐林而上思欲乘雾从后冲突我兵防出分队迎击而满州及额鲁特官兵各用刀箭杀死多人三寳亦亲射一贼贼畨势不能支踉跄败退一半窜入碉内一半由坡下箐林逃匿其派攻第八碉官兵正在攻扑间有红衣头人手持矛捍催逼贼众出碉冲压官兵即放劈山炮将其头人击毙而新降小金川畨人亦颇勇往都司催文杰督领杀贼二十余名贼仍溃防入碉死守查当噶尔拉山梁固为贼人要门户而第六七两碉之后有大山腿一道迤而下其势比之噶拉依尤属金川要隘是以此两碉倍极髙坚守御更为严宻未免暂急攻克现在大炮轰撃过多又经损裂【臣】等一面赶铸炮位一面另筹攻取以期先克此碉迅速前进再闰三月初八日有从金川脱出之小金川畨人嘉噶尔布木一名已经共头人亲属认明即令在营驱策并録供词恭呈
　　御览
　　同日丰升额舒常奏言据分驻宜喜提督马彪等报称有金川投出之畨人噶逹尔结一名送至日旁之军营【臣】亲加鞫讯据噶逹尔结称系金川畨民因为毎日派拨打仗田地荒恐将来饿死是以投出【臣】反复防诘似非虚伪且言词颇觉明白尚可以供驱策现在给与口粮留于军营交叅将马应诏管束均奏入
　　上谕军机大臣曰丰升额等奏进攻日旁又据阿桂等奏分攻纳围纳札木杀贼各情形此両路将领弁兵俱甚奋勇出力俟攻得险要一并交部议叙其两路官兵内有阵亡及受伤者并着查明照例咨部赏防又丰升额奏新铸之炮同日怱俱炸裂皆由铜质不净之故已传谕刘秉恬等妥辨矣军营所需大炮甚为要铜觔一到即行铸应用自不肯多延时日但大炮期于经乆而赶辨铜觔原难必其十分纯净若镕练不到屡次时裂不能应手则又莫如略寛其期精链妥铸以资永逺利用俗语所谓迟之不担错也后铸造炮位应令工匠等细加试騐如寔系足色净铜即行入炉成造若其中尚有铅沙及将裂炮令铸者务宜淘链及尽再为镕铸毋止图速成不计工又致另镕炉冶转多周折稽延再丰升额奏炮位轮流轰击各放十余炮即俱炸裂而阿桂亦称大炮因轰击过多怱而炸裂是炮之屡炸未必非施放太急不复察其冷热得宜所致即于鸟鎗连放数次后鎗筩即热亦待稍冷续放方为妥利炮体较鎗之数百倍之大热更乆而冷更难若急于装药不令消停以火力逼之实难保其不燥裂旁出此亦自然之理各路军营用炮时皆不可不加审慎再丰升额另折奏金川投出之畨人噶逹尔结一名言词似觉明白尚堪驱防等语此则未妥畨姓奸诡叵测其外貌明白者其心必更狡黠今令随营効力难信其果专意输诚即云军营机要非彼所能窥测亦不虑其侦探泄漏但此等畨人与绰斯甲布土练等原属同类岂能防其不于中蛊惑离散人心况留于军营既不能借其招致他畨或军行进退间轻信其言而误隳术中所闗不少丰升额等于军务阅厯未深尚未能妥贴及此留之无益而有损着即将噶逹尔结押解成都交富勒浑严加防管其毋致疎脱又阿桂折奏脱出小金川畨人嘉噶尔布木供称闻得索诺木差人问其姊与僧格桑相能与否其人言在小金川时与僧格桑原未同住索诺木就将僧格桑与其妾并头人七图安都尔等同送到勒乌沟内克思果木小寨居住等语而此则金川逆酉欲俟将送出僧格桑以图解免之计其迹已经显露若送来时断不可稍渉游移屡次所降谕防甚明温福等各应一一遵照妥办至金川小畨较之小金川更能打仗寔为可恨不特其大头目当殱戮无遗即小头人亦皆不可轻赦纵或穷蹙来归不应于小金川降人复令管束畨众盖进小金川时其来降头目畧于加恩者尚欲籍为诱引金川畨目之用至平定金川其余诸畨自皆怗服更为可用其别示招徕而不可令遗孽尚留复致滋蔓惟各处畨人之未为贼人出力者尚可使之仍安耕作温福等皆尚预成算以归妥善至阿桂初九日进攻尚遇雪雾彼时未交夏令畨地山寒亦无足怪今以立夏天气渐暖氷雪日就消融自更易于得手伫聼防音
</div>
    <div class="pagination">
<a href="平定两金川方略_page56.html">上一页</a><span>...</span><a href="平定两金川方略_page52.html">52</a><a href="平定两金川方略_page53.html">53</a><a href="平定两金川方略_page54.html">54</a><a href="平定两金川方略_page55.html">55</a><a href="平定两金川方略_page56.html">56</a><span class="current-page">57</span><a href="平定两金川方略_page58.html">58</a><a href="平定两金川方略_page59.html">59</a><a href="平定两金川方略_page60.html">60</a><a href="平定两金川方略_page61.html">61</a><a href="平定两金川方略_page62.html">62</a><span>...</span><a href="平定两金川方略_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
