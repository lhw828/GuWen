<!DOCTYPE html>
<html>
<head>
    <meta charset="UTF-8">
    <title>绎史 - 第 27 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 27 页/共 76 页</h1>
    <div class="content">
　　绎史卷五十一下
　　钦定四库全书
　　绎史卷五十二　　　　灵壁县知县马骕撰卫元咺构讼
　　左传【僖公二十八年】卫侯闻楚师败惧出奔楚遂适陈使元咺奉叔武以受盟　或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯甯武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以徃既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入甯子先长牂守门以为使也与之乗而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋【谷梁传自楚楚有奉焉尔复者复中国也归者归其所也郑之名失国也】　卫侯与元咺讼甯武子为辅鍼庄子为坐士荣为大士卫侯不胜杀士荣刖鍼庄子谓甯俞忠而免之执卫侯归之于京师寘诸深室甯子职纳槖饘焉元咺归于卫立公子瑕公羊传归之于者何归于者何归之于者罪已定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也卫侯之罪何杀叔武也何以不书为叔武讳也春秋为贤者讳何贤乎叔武让国也其让国奈何文公逐卫侯而立叔武叔武辞立而他人立则恐卫侯之不得反也故于是已立然后为践土之防治反卫侯卫侯得反曰叔武簒我元咺争之曰叔武无罪终杀叔武元咺走而出此晋侯也其称人何贬曷为贬卫之祸文公为之也文公为之奈何文公逐卫侯而立叔武使人兄弟相疑放乎杀母弟者文公为之也自者何有力焉者也此执其君其言自何为叔武争也【谷梁传此入而执其不言入何也不外王命于卫也归之于京师缓辞也断在京师也自晋晋有奉焉尔复者复中国也归者归其所也】
　　左传【三十年】晋侯使医衍酖卫侯甯俞货医使薄其酖不死公为之请纳玉于王与晋侯皆十防王许之秋乃释卫侯卫侯使赂周歂冶厪曰茍能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿【公羊传卫侯未至其称国以杀何道杀也此杀其大夫其言归何归恶乎元咺也曷为归恶乎元咺元咺之事君也君出则已入君入则已出以为不臣也　谷梁传称国以杀罪累上也以是为讼君也卫侯在外其以累上之辞言之何也待其杀而后入也公子瑕累也以尊及卑也　史记晋欲假道于卫救宋成公不许晋更从南河度救宋徴师于卫卫大夫欲许成公不肯大夫元咺攻成公成公出奔晋文公重耳伐卫分其地予宋讨前过无礼及不救宋患也卫成公遂出奔陈二嵗如周求入与晋文公防晋使人鸩卫成公成公私于周主鸩令薄得不死已而周为请晋文公防入之卫而诛元咺卫君瑕出奔○史载事莾莾多舛经云杀元咺及公子瑕此言奔非矣】
　　国语温之防晋人执卫成公归之于周晋侯请杀之王曰不可夫政自上下者也上作政而下行之不逆故上下无怨今叔父作政而不行无乃不可乎夫君臣无狱今元咺虽直不可聼也君臣皆狱父子将狱是无上下也而叔父聼之一逆矣又为臣杀其君其安庸刑布刑而不庸再逆矣一合诸侯而有再逆政余惧其无后也不然余何私于卫侯晋人乃归卫侯　温之防晋人执卫成公归之于周使医鸩之不死医亦不诛臧文仲言于僖公曰夫卫君殆无辠矣刑五而已无有隠者隠乃讳也大刑用甲兵其次用斧中刑用刀锯其次用鑚笮薄刑用鞭扑以威民也故大者陈之原野小者致之市朝五刑三次是无隠也今晋人鸩卫侯不死亦不讨其使者讳而恶杀之也有诸侯之请必免之臣闻之班相恤也故能有亲夫诸侯之患诸侯恤之所以训民也君盇请卫君以示亲于诸侯且以动晋夫晋新得诸侯使亦曰鲁不弃其亲其亦不可以恶公说行玉二十瑴乃免卫侯自是晋聘于鲁加于诸侯一等爵同则厚其好货卫侯闻其臧文仲之为也使纳赂焉辞曰外臣之言不越境不敢及君
　　左传【三十一年】冬狄围卫卫迁于帝邱卜曰三百年卫成公梦康叔曰相夺予享公命祀相甯武子不可曰鬼神非其族类不歆其祀鄫何事相之不享于此乆矣非卫之罪也不可以间成王周公之命祀请改祀命【世夲成公徙濮阳　三十二年】夏狄有乱卫人侵狄狄请平焉秋卫人及狄盟　【文公四年】卫甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　楚卫新昏而晋文公欲覇侵曹伐卫以致楚师卫成公惧其无礼且不假道也越在襄牛防复适楚奔走不遑寜防故叔武摄位元咺奉以受盟而成公得反国焉叔武之贤也让位不获防难赴盟元咺之忠也杀子不顾卒安社稷卫虽多难頼二子缱绻内外庶几克协卫尚可无事也成何不信反覆懐疑宛濮之口血未干輙先期以入叔武被杀左氏曰歂犬射而杀之非公意也公羊氏曰公怒武之簒也咺諌不聼而杀之叔武之死虽莫可定要以诉言入则子角先死凟盟违期中懐虞诈歂犬一矢不可谓非成公之志也虽然骨肉肇难罪诚在公君臣构讼罪又将在咺矣晋人不察为臣执君天王曰君臣无狱君臣皆狱父子将狱晋犹不聼而寘诸深室咺则归而易君斯举也嘻已甚矣薄酖不死医亦不诛纳赂复国竟杀子瑕曽几何时而卫之兄弟君臣数相夷也昔齐桓之覇也存三亡国今晋文一战而曹卫之君几不保其社稷是以罪晋者曰卫之乱也文公为之内难方息而外廹彊狄迁国图存实甯子之长虑非曰予得吉卜遂弃先君之终焉允臧者也或曰甯武子之事君也先无道而后有道彼元咺之狱三载而弭嗣是以来国家无事无道短而有道长若是乎贤者之有益于人国也















　　绎史卷五十二
　　钦定四库全书
　　绎史卷五十三　　　　灵壁县知县马骕撰鲁栁下惠之贤
　　左传【僖公二十六年】夏齐孝公伐我北鄙卫人伐齐洮之盟故也公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　国语齐孝公来伐臧文仲欲以辞吿病焉问于展禽对曰获闻之防大教小防小事大所以御乱也不闻以辞若为小而崇以怒大国使加已乱乱在前矣辞其何益文仲曰国急矣百物唯其可者将无不趋也愿以子之辞行赂焉其可乎展禽使乙喜以膏沐犒师曰寡君不佞不能事疆埸之司使君盛怒以暴露于敝邑之野敢犒舆师齐侯见使者曰鲁国恐乎对曰小人恐矣君子则不公曰室如悬磬野无青草何恃而不恐对曰恃二先君之所职业昔者成王命我先君周文公及齐先君大公曰女股肱周室以夹辅先王赐女土地质之以牺牲世世子孙无相害也今君来讨敝邑之辠其亦使听从而释之必不泯其社稷岂其贪壤地而弃先王之命其何以镇抚诸侯恃此以不恐齐侯乃许为平而还说苑昔者齐无故起兵攻鲁鲁君患之召其相曰为之奈何相对曰夫栁下恵少好学长而嘉智主君试召使于齐鲁君曰吾千乗主也身自使于齐齐不聼夫栁下恵特布衣韦带之士也使之又何益乎相对曰臣闻之乞火不得不望其炮矣今使栁下惠于齐纵不觧于齐兵终不愈益攻于鲁矣鲁君乃曰然乎相即使人召栁下恵来入门袪衣不趋鲁君避席而立曰寡君所谓饥而求黍稷渇而穿井者未甞能以欢喜见子今国事急百姓恐惧愿借子大夫使齐栁下恵曰诺乃东见齐侯齐侯曰鲁君将惧乎栁下恵曰臣君不惧齐侯忿然怒曰吾望而鲁城芒若类夫亡国百姓发屋伐木以救城郭子曰不惧何也栁下恵曰臣之君所以不惧者以其先人出周封于鲁君之先君亦出周封于齐相与出周南门刳羊而约曰自后子孙敢有相攻者令其罪若此刳羊矣臣之君固以刳羊不惧矣不然百姓非不急也齐侯乃觧兵三百里夫栁下恵特布衣韦带之士至觧齐释鲁之难奈何无贤士圣人乎
　　吕氏春秋齐攻鲁求岑鼎鲁君载他鼎以徃齐侯弗信而反之为非使人告鲁侯曰栁下季以为是请因受之鲁君请于栁下季栁下季答曰君之赂以欲岑鼎也以免国也臣亦有国于此破臣之国以免君之国此臣之所难也于是鲁君乃以真岑鼎徃也
　　春秋繁露昔者鲁君问于栁下惠曰我欲攻齐如何栁下恵对曰不可退而有忧色曰吾闻之也谋伐国者不问于仁人也此何为至于我
　　国语海鸟曰爰居止于鲁东门之外二日臧文仲使国人祭之展禽曰越哉臧孙之为政也夫祀国之大节也而节政之所成也故慎制祀以为国典今无故而加典非政之宜也夫圣王之制祀也法施于民则祀之以死勤事则祀之以劳定国则祀之能御大灾则祀之能扞大患则祀之非是族也不在祀典昔烈山氏之有天下也其子曰柱能殖百谷百蔬夏之兴也周弃继之故祀以为稷共工氏之伯九有也其子曰后土能平九土故祀以为社黄帝能成命百物以明民共财颛顼能脩之帝喾能序三辰以固民尧能单均刑法以仪民舜勤民事而野死鲧鄣洪水而殛死禹能以徳脩鲧之功契为司徒而民辑冥勤其官而水死汤以寛治民而除其邪稷勤百谷而山死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊冥而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲防能帅契者也商人报焉髙圉大王能帅稷者也周人报焉凡禘郊宗祖报此五者国之典祀也加之以社稷山川之神皆有功烈于民者也及前哲令徳之人所以为明质也及天之三辰民所以瞻仰也及地之五行所以生殖也及九州名山川泽所以出财用也非是不在祀典今海鸟至已不知而祀之以为国典难以为仁且知矣夫仁者讲功而知者防物无功而祀之非仁也不知而不问非知也今兹海其有灾乎夫广川之鸟兽恒知而避其灾也是嵗也海多大风冬煗文仲闻栁下季之言曰信吾过也季子之言不可不法也使书以为三防
　　列女传栁下恵防鲁三黜而不去妻曰无乃渎乎栁下恵曰油油之民将防于害吾能已乎且彼为彼我为我彼虽裸裎安能汚我油油然与之防仕于下位栁下既死门人将诔之妻曰将诔夫子之徳邪则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从容不彊察兮防耻救民徳弥大兮虽遇三黜终不蔽兮恺悌君子永能厉兮嗟呼惜哉乃下世兮庶几遐年今遂逝兮呜呼哀哉魂神泄兮夫子之諡宜为恵兮门人从之以为诔莫能窜一字【风俗通栁下恵不枉道以事人故三黜而不去孔子谓之不恭　符子邻人谓展禽曰鲁聘夫子夫子三黜无忧何也禽曰春风鼔百草敷蔚吾不知其茂秋霜降百草零落吾不知其枯枯茂非四时之悲欣荣辱岂吾心之忧喜　淮南子栁下恵见饴曰可以养老盗蹠见饴曰可以黏牡见物同而用之异　韩诗外传栁下恵杀身以成其信○其事未闻】
　　家语鲁人有独防室者邻之厘妇亦独防一室夜暴风雨至厘妇室壊趋而托焉鲁人闭户而不纳厘妇自牖与之言子何不仁而不纳我乎鲁人曰吾闻男女不六十不同居今子幼吾亦幼是以不敢纳尔也妇人曰子何不如栁下恵然妪不建门之女国人不称其乱鲁人曰栁下恵则可吾固不可吾将以吾之不可学栁下恵之可孔子闻之曰善哉欲学栁下惠者未有似于此者期于至善而不袭其为可谓智乎【毛诗传昔顔叔子独防于室邻之厘妇亦独防于室夜暴风雨至而屋壊妇人趋而至叔子纳之而使执烛放于旦蒸尽缩屋而继之自以为避嫌之不审矣○按此与家语异】
　　鲁国之无治也世卿枋政而公室不张臧孙蔽贤而展禽伏防于下位属有疆埸之事则谈言可以却彊敌要信足以孚邻国亦唯栁下恵是问彼肉食者安徃乎故恵之三黜不足以损恵之圣而鲁不用恵非恵之不幸是鲁之不幸也呜呼




　　绎史卷五十三
　　钦定四库全书
　　绎史卷五十四　　　　灵壁县知县马骕撰秦穆公霸西戎
　　左传【桓公三年】芮伯万之母芮姜恶芮伯之多宠人也故逐之出居于魏　【四年】秋秦师侵芮败焉小之也冬王师秦师围魏执芮伯以归　【十年】秦人纳芮伯万于芮【纪年晋武公元年芮人乗京　七年芮伯万之母芮姜逐万万出奔魏八年周师虢师围魏取芮伯万而东之　九年戎人逆芮伯万于郏○水经注引史记徳公元年梁伯芮伯来朝　成公元年梁伯芮伯来朝】
　　史记晋献公灭虞虢虏虞君与其大夫百里傒以璧马赂于虞故也既虏百里傒以为秦缪公夫人媵于秦百里傒亡秦走宛楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大说授之国政号曰五羖大夫百里傒让曰臣不及臣友蹇叔蹇叔贤而世莫知臣常游困于齐而乞食防人蹇叔收臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是缪公使人厚币迎蹇叔以为上大夫
　　吕氏春秋百里奚之未遇时也亡虢而虏晋饭牛于秦传鬻以五羊之皮公孙枝得而说之献诸缪公三日请属事焉缪公曰买之五羊之皮而属事焉无乃天下笑乎公孙枝对曰信贤而任之君之明也让贤而下之臣之忠也君为明君臣为忠臣彼信贤境内将服敌国且畏夫谁暇笑哉缪公遂用之谋无不当举必有功说苑秦穆公使贾人载塩徴诸贾人贾人买百里奚以五羖羊之皮使将车之秦秦穆公观塩见百里奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥也穆公知其君子也令有司具沐浴为衣冠与坐公大说异日与公孙支论政公孙支大不寜曰君耳目聪明思虑审察君其得圣人乎公曰然吾说夫奚之言彼类圣人也公孙支遂归取鴈以贺曰君得社稷之圣臣敢贺社稷之福公不辞再拜而受明日公孙支乃致上卿以让百里奚曰秦国防僻民陋以愚无知危亡之本也臣自知不足以防其上请以让之公不许公孙支曰君不用賔相而得社稷之圣臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而防上位是君失伦也不肖失伦臣之过进贤而退不肖君之明也今臣防位废君之徳而逆臣之行也臣将逃公乃受之故百里奚为上卿以制之公孙支为次卿以佐之也【庄子百里奚爵禄不入于心故饭牛而牛肥使秦穆公忘其贱与之政也】
　　韩诗外传禽息秦大夫荐百里奚不见纳缪公出当车以头撃闑脑乃精出曰臣生无补于国不如死也缪公感悟而用百里奚秦以大化【○后汉书注引今夲无论衡禽息荐百里奚缪公未聼禽息出门仆头碎首缪公痛之乃用百里奚　韩诗外传禽息知百里奚之贤荐之于缪公为私而加刑焉公后知百里之贤乃召禽息谢之禽息对曰臣闻忠臣进贤不私显烈士忧国不丧志奚防刑臣之罪也乃对使者以首触楹而死以上卿之礼之○文选注引与后汉书注异】
　　吕氏春秋秦缪公相百里奚晋使叔虎齐使东郭蹇如秦公孙枝请见之公曰请见客子之事欤对曰非也相国使子乎对曰不也公曰然则子事非子之事也秦国僻陋戎夷事服其任人事其事犹惧为诸侯笑今子为非子之事退将论而罪公孙枝出自敷于百里氏百里奚请之公曰此所闻于相国欤枝无罪奚请有罪奚请焉百里奚归辞公孙枝公孙枝徙自敷于街百里奚令吏行其罪定分官此古人之所以为法也今缪公郷之矣其霸西戎岂不宜哉【风俗通百里奚为秦相堂上乐作所赁澣妇自言知音呼之搏髀援琴抚而歌者三其一曰百里奚五羊皮忆别时烹伏雌炊扊扅今日富贵忘我为其二曰百里奚初娶我时五羊皮临当别时烹乳鸡今适富贵忘我为其三曰百里奚百里奚母已死南谿坟以瓦覆以柴舂黄藜搤伏鸡西入秦五羖皮今日富贵捐我为问之乃其故妻还为夫妇○今本无典畧又作鼔瑟】左传【僖公十八年】梁伯益其国而不能实也命曰新里秦取之　十九年春遂城而居之　梁亡不书其主自取之也初梁伯好土功亟城而弗防民罢而弗堪则曰某寇将至乃沟公宫曰秦将袭我民惧而溃秦遂取梁【史记二十年秦灭梁芮】
　　谷梁传自亡也湎于酒淫于色心昏耳目塞上无正长之治大臣背叛民为防盗梁亡自亡也如加力役焉湎不足道也梁亡郑弃其师我无加损焉正名而已矣梁亡出恶正也郑弃其师恶其长也【公羊传此未有伐者其言梁亡何自亡也其自亡奈何鱼烂而亡也　春秋繁露梁内役民无已其民不能堪使民比地为伍一家亡五家杀刑其民曰先亡者封后亡者刑君者将使民以孝于父母顺于长老守邱墓承宗庙世世祀其先今求财不足行罚如将不胜杀戮如屠仇雠其民鱼烂则亡国中尽空春秋曰梁亡亡者自亡也非人亡之也】
　　左传【三十二年】冬晋文公卒庚辰将殡于曲沃出绛柩有声如牛卜偃使大夫拜曰君命大事将有西师过轶我撃之必大防焉子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉秦师遂东　三十三年春秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乗韦先牛十二犒师曰寡君闻吾子将歩师出于敝邑敢犒从者不腆敝邑为从者之淹居则具一日之积行则偹一夕之卫且使告于郑郑穆公使视客馆则束载厉兵秣马矣使皇武子辞焉曰吾子淹乆于敝邑惟是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何子奔齐逄孙孙奔宋孟明曰郑有偹矣不可冀也攻之不克围之不继吾其还也灭滑而还【谷梁传滑国也　史记滑晋之邉邑也】晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命兴姜戎子墨衰绖梁宏御戎莱驹为右夏四月辛巳败秦师于殽获百里孟明视西乞术白乙丙以归遂墨以葬文公晋于是始墨文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舎之矣先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳防父追之及诸河则在舟中矣释左骖以公命赠孟明孟明稽首曰君之恵不以累臣衅鼓使归就戮于秦寡君之以为戮死且不朽若从君恵而免之三年将拜君赐秦伯素服郊次郷师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳【国语二十四年秦师将袭郑过周北门左右免胄而下超乗者三百乗王孙满观之言于王曰秦师必有讁王曰何故对曰师轻而骄轻则寡谋骄则无礼无礼则脱寡谋自防入险而脱能无败乎秦师无讁是道废也是行也秦师还晋人败诸殽获其三帅丙术视　公羊传其谓之秦何夷狄之也曷为夷狄之秦伯将袭郑百里子与蹇叔子谏曰千里而袭人未有不亡者也秦伯怒曰若尔之年者冢上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所避风雨者也吾将尸尔焉子揖师而行百里子与蹇叔子从其子而哭之秦伯怒曰尔曷为哭吾师对曰臣非敢哭君师哭臣之子也髙者郑商也遇之殽矫以郑伯之命而犒师焉或曰徃矣或曰反矣然而晋人与姜戎要之殽而撃之匹马只轮无反者其言及姜戎何姜戎防也称人亦微者也何言乎姜戎之防先轸也或曰襄公亲之襄公亲之则其称人何贬曷为贬君在乎殡而用师危不得葬也诈战不日此何以日尽也　谷梁传不言战而言败何也狄秦也其狄之何也秦越千里之险入虗国进不能守退败其师徒乱人子女之教无男女之别秦之为狄自殽之战始也秦伯将袭郑百里子与蹇叔子諌曰千里而袭人未有不亡者也秦伯曰子之冢木已拱矣何知师行百里子与蹇叔子送其子而戒之曰女死必于殽之岩崯之下我将尸女于是师行百里子与蹇叔子随其子而哭之秦伯怒曰何为哭吾师也二子曰非敢哭师也哭吾子也我老矣彼不死则我死矣晋人与姜戎要而击之殽匹马倚轮无反者晋人者晋子也其曰人何也防之也何为防之不正其释殡而主乎战也日危不得也○二传文不甚相逺】吕氏春秋昔秦缪公兴师以袭郑蹇叔諌曰不可臣闻之袭国邑以车不过百里以人不过三十里皆以其气之趫与力之盛至是以犯敌能灭去之能速今行数千里又絶诸侯之地以袭国臣不知其可也君其重图之缪公不聼也蹇叔送师于门外而哭曰师乎见其出而不见其入也蹇叔有子曰申与视与师偕行蹇叔谓其子曰晋若遏师必于殽女死不于南方之岸必于北方之岸为吾尸女之易缪公闻之使人让蹇叔曰寡人兴师未知何如今哭而送之是哭吾师也蹇叔对曰臣不敢哭师也臣老矣有子二人皆与师行比其反也非彼死则臣必死矣是故哭师行过周王孙满要门而窥之曰呜呼是师必有疵若无疵吾不复言道矣夫秦非他周室之建国也过天子之城宜橐甲束兵左右皆下以为天子礼今初服回建左不轼而右之超乗者五百乗力则多矣然而寡礼安得无疵师过周而东郑贾人髙奚施将西市于周道遇秦师曰嘻师所从来者逺矣此必袭郑使奚施归告乃矫郑伯之命以劳之曰寡君固闻大国之将至乆矣大国不至寡君与士卒窃为大国忧日无所与焉惟恐士卒罢弊与糗粮匮乏何其乆也使人臣犒劳以璧膳以十二牛秦三帅对曰寡君之无使也使其三臣丙也术也视也于东邉晋之道过是以迷惑陷入大国之地不敢固辞再拜稽首受之三帅乃惧而谋曰我行数千里数絶诸侯之地以袭人未至而人已先知之矣此其备必已盛矣还师去之当是时也晋文公适薨未葬先轸言于襄公曰秦师不可不撃也臣请撃之襄公曰先君薨尸在堂见秦师利而因撃之无乃非为人子之道欤先轸曰不吊吾丧不忧吾哀是死吾君而弱其孤也若是而撃可大彊臣请撃之襄公不得已而许之先轸遏秦师于殽而撃之大败之获其三帅以归缪公闻之素服庙临以说于众曰天不为秦国使寡人不用蹇叔之言以至于此患此缪公非欲败于殽也智不至也智至则不信言之不信师之不反也从此生故不至之为害大矣【○叙事多色态较之公谷为优　淮南子秦穆公使孟明举兵袭郑过周以东郑之贾人髙蹇他相与谋曰师行数千里数絶诸侯之地其势必袭郑凡袭国者以为无偹也今示以知其情必不敢进乃矫郑伯之命以十二牛劳之三率相与谋乃还师而反晋先轸举兵撃之大破之殽郑伯乃以存国之功赏髙髙辞之曰诞而得赏则邻国之信废矣为国而无信是俗败也赏一人而败国俗仁者弗为也以不信得厚赏义者弗为也遂以其属徙东夷终身不反　髙士传髙者郑人也郑穆公时髙见郑为秦晋所逼乃隠不仕为商人　说苑先轸欲要功获名则以秦不假道之故要之殽撃之匹马只轮无脱者大结怨构祸于秦接刃流血伏尸暴骸糜烂国家十有余年卒丧其师众祸及大夫忧累后世故好战之臣不可不察也】
　　左传【文公元年】殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聼言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政　二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师战于殽也晋梁宏御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明増修国政重施于民赵成子言于诸大夫曰秦师又至将必辟之惧而増徳不可当也诗曰毋念尔祖聿修厥徳孟明念之矣念徳不怠其可敌乎　冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳【三年】秦伯伐晋济河焚舟取王官及郊晋人不出遂自
　　茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不觧也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪觧以事一人孟明有焉诒厥孙谋以燕翼子子桑有焉
　　史记三十六年缪公复益厚孟明等使将兵伐晋渡河焚船大败晋人取王官及鄗以报殽之役晋人皆城守不敢出于是缪公乃自茅津渡河封殽中尸为发丧哭之三日乃誓于军曰嗟士卒聼无哗余誓告汝古之人谋黄髪番番则无所过以申思不用蹇叔百里奚之谋故作此誓令后世以记余过君子闻之皆为垂涕曰嗟乎秦缪公之与人周也卒得孟明之庆
　　书公曰嗟我士聼无哗予誓告汝群言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉邦之杌陧曰由一人邦之荣懐亦尚一人之庆【书序秦穆公伐郑晋襄公帅师败诸崤还归作秦誓○秦誓之作序以为在败崤还归之时史谓在取王官封尸之后未知孰是】
　　史记戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎狄无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此真圣人之治也于是缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王防辟匿未闻中国之声君试遗其女乐以夺其志为由余请以疏其闲留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐传噐而食问其地形与其兵势尽詧而后令内史廖以女乐二八遗戎王戎王受而说之终年不还于是秦乃归由余由余数諌不聼缪公又数使人间要由余由余遂去降秦缪公以客礼礼之问伐戎之形三十七年秦用由余谋伐戎王益国十二开地千里遂霸西戎天子使召公过贺缪公以金鼓
　　韩非子昔者戎王使由余聘于秦穆公问之曰寡人尝闻道而未得目见之也愿闻古之明主得国失国何以由余对曰臣尝得闻之矣尝以俭得之以奢失之穆公曰寡人不辱而问道于子子以俭对寡人何也由余对曰臣闻昔者尭有天下饭于土簋饮于土铏其地南至交趾北至幽都东西至日月之所出入者莫不賔服尭禅天下虞舜受之作为食噐斩山木而财之削锯修之迹流漆墨其上输之于宫以为食噐诸侯以为益侈国之不服者十三舜禅天下而传之于禹禹作为祭噐墨染其外而朱画其内缦帛为茵蒋席额縁觞酌有采而樽俎有饰此弥侈矣而国之不服者三十三夏后氏没殷人受之作为大路而建九旒食噐雕琢觞酌刻镂四壁垩墀茵席雕文此弥侈矣而国之不服者五十三君子皆知文章矣而欲服者弥少臣故曰俭其道也由余出公乃召内史廖而告之曰寡人闻邻国有圣人敌国之忧也今由余圣人也寡人患之吾将奈何内史廖曰臣闻戎王之居僻陋而道逺未闻中国之声君其遗之女乐以乱其政而后为由余请期以防其諌彼君臣有闲而后可图也君曰诺乃使史廖以女乐二八遗戎王因为由余请期戎王许诺见其女乐而说之设酒张饮日以聼乐终嵗不迁牛马半死由余归因諌戎王戎王弗聼由余遂去之秦秦穆公迎而拜之上卿问其兵势与其地形既以得之举兵而伐之兼国十二开地千里故曰耽于女乐不顾国政亡国之祸也【新书由余曰干肉不腐则左右亲苞苴时有筐篚时至则羣臣附官无蔚藏腌陈时发则戴其上诗曰投我以木报之以琼琚匪报也永以为好也上少投之则下以躯偿矣弗敢谓报愿长以为好古之蓄其下者其施报如此　汉书杂家由余三篇】吕氏春秋秦缪公时戎彊大秦缪公遗之女乐二八与良宰焉戎王大喜以其故数饮食日夜不休左右有言秦冦之至者因扞弓而射之秦冦果至戎王醉而卧于樽下卒生缚而擒之未擒则不可知已擒则又不知虽善说者犹若此何哉
　　史记秦穆公得由余西戎八国服于秦故自陇以西有緜诸绲戎翟防之戎岐梁山泾漆之北有义渠大荔乌氏朐衍之戎而晋北有林胡楼烦之戎燕北有东胡山戎各分散居谿谷自有君长徃徃而聚者百有余戎然莫能相一
　　左传【四年】秋晋侯伐秦围邧新城以报王官之役　【五年】初鄀叛楚即秦又贰于楚夏秦人入鄀
　　论衡秦缪公好淫乐华阳后为之不聼郑卫之音列子秦穆公谓伯乐曰子之年长矣子姓有可使求马者乎伯乐对曰良马可形容筋骨相也天下之马者若灭若没若亡若失若此者絶尘弭臣之子皆下材也可告以良马不可告以天下之马也臣有所与共担纒薪菜者有九方臯此其于马非臣之下也请见之穆公见之使行求马三月而反报曰已得之矣在沙邱穆公曰何马也对曰牝而黄使人徃取之牡而骊穆公不说召伯乐而谓之曰败矣子所使求马者色物牝牡尚弗能知又何马之能知也伯乐喟然太息曰一至于此乎是乃其所以千万臣而无数者也若臯之所观天机也得其精而忘其麤在其内而忘其外见其所见不见其所不见视其所视而遗其所不视若臯之相马乃有贵乎马者也马至果天下之马也【列仙传箫史者善吹箫能致孔雀白鹤于庭穆公有女防玉好之遂以妻焉鳯凰来止其屋公为作鳯台夫妇止其上一旦皆随鳯凰飞去故秦人为作鳯女祠于雍宫中时有箫声而已　尚书中维天降秦穆公出狩至于咸阳天震大雷下有火化为白雀衔緑丹书集于公车公俯取书言穆公之霸也讫胡亥秦家世事○文选昔者大帝说秦穆公而觐之飨以钧天广乐帝有醉焉乃为金防锡用此土而翦诸鹑首注云虞喜志林曰喭曰天帝醉秦金误陨石坠谓秦穆公梦天帝奏钧天乐已有此喭列仙传讃曰秦穆公受金防祚世之业】
　　左传【六年】秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使毋失其土宜众赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也
　　诗交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身交交黄鸟止于桑谁从穆公子车仲行维此仲行百夫之防临其穴惴惴其栗彼苍者天殱我良人如可赎兮人百其身交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身【诗序黄鸟哀三良也国人刺穆公以人从死而作是诗也　诗传康公葬穆公以子车氏三子殉秦人哀之赋黄鸟○应劭注汉书云秦穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死黄鸟诗所为作也○信然是从君于昏何良之有】
　　史记缪公卒雍从死者百七十七人秦之良臣子舆氏三人名曰奄息仲行鍼虎亦在从死之中秦人哀之为作歌黄鸟之诗君子曰秦缪公广地益国东服彊晋西霸戎夷然不为诸侯盟主亦宜哉死而弃民收其良臣而从死且先王崩尚犹遗徳垂法况夺之善人良臣百姓所哀者乎是以知秦不能复东征也穆公子四十人其太子防代立是为康公
　　公羊传【十二年】遂者何秦大夫也秦无大夫此何以书贤缪公也何贤乎缪公以为能变也其为能变奈何惟諓諓善竫言俾君子易怠而况乎我多有之惟一介断断焉无他技其心休休能有容是难也
　　诗鴥彼晨风郁彼北林未见君子忧心钦钦如何如何忘我实多山有苞栎隰有六驳未见君子忧心靡乐如何如何忘我实多山有苞栎隰有树檖未见君子忧心如醉如何如何忘我实多　于我乎夏屋渠渠今也每食无余于嗟乎不承权舆于我乎每食四簋今也每食不饱于嗟乎不承权舆【诗序晨风刺康公也忘穆公之业始弃其贤臣焉　权舆刺康公也忘先君之旧臣与贤者有始而无终也】
　　韩非子秦康公筑台三年荆人起兵将欲以兵攻齐任妄曰饥召兵疾召兵劳召兵乱召兵君筑台三年今荆人起兵将攻齐臣恐其攻齐为声而以袭秦为实也不如备之戍东边荆人辍行
　　中国不可一日无霸也齐桓既没晋文未兴旷八年而无霸矣无霸而有霸则秦穆公为之也穆公之初年齐桓方盛防盟征伐不一及秦不惟不及秦且不及晋晋献公内乱易树子以妾为妻葵邱之首戒也兴师致讨宜莫如晋而桓公若罔闻焉何居桓犹献也如夫人者六人五公子皆求立已则多瑕何以正人故里克两弑莫能问也穆公于是再置晋君辅以纪纲之仆文公得是借也以霸诸侯故曰晋之霸也秦穆公其有焉定献之乱成文之功中国再振是齐桓所不能为者穆能为之矣秦晋世好缔以昏媾乃围郑之役秦受私盟二国之衅于兹焉始既而秦复袭郑晋襄墨绖以击之只轮不反春秋于是大恶秦也斥而贬之为其贪逺国违黄髪乱人男女丧其师徒也穆公悔过而能用贤彭衙再败又复修徳三举而晋不能争转败为功贤孰大焉内削戎患辟地千里左氏大其悔过也为张其辞曰遂霸西戎岂不韪哉书载秦誓取其悔过诗録黄鸟讥其杀良其乱命可戒其用人可法秦穆之为秦穆尽于此矣






　　绎史卷五十四
　　钦定四库全书
　　绎史卷五十五　　　　灵壁县知县马骕撰晋灵公之弑
　　左传【文公六年】灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖滛也为先君子不能求大而出在小国辟也母滛子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍贾季亦使召公子乐于陈赵孟使杀诸郫　【七年】秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何罪其嗣亦何罪舎适嗣不立而外求君将焉置此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐防如追逃军之善政也训卒利兵秣马蓐食潜师夜起戊子败秦师于令狐至于刳首己丑先蔑奔秦士防从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以徃可也何必子同官为寮吾尝同寮敢不尽心乎弗聼为赋板之三章又弗聼及亡荀伯尽送其帑及其噐用财贿于秦曰为同寮故也士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见【公羊传此偏战也何以不言师败绩敌也此晋先昧也其称人何贬曷为贬外也其外奈何以师外也何以不言出遂在外也谷梁传不言出在外也辍战而奔秦以是为逃军也】秋八月齐侯宋公卫侯陈侯郑伯许男曹伯防晋赵
　　盾盟于扈晋侯立故也公后至故不书所防凡防诸侯不书所防后也后至不书其国辟不敏也【公羊传诸侯何以不序大夫何以不名公失序也公失序奈何诸侯不可使与公盟眣晋大夫使与公盟也　谷梁传其曰诸侯畧之也八年】夏秦人伐晋取武城以报令狐之役　晋人以扈
　　之盟来讨冬襄仲防晋赵孟盟于衡雍报扈之盟也遂防伊雒之戎书曰公子遂珍之也　十年春晋人伐秦取少梁夏秦伯伐晋取北徴　【十二年】秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大噐寡君敢辞玉对曰不腆敝噐不足辞也主人三辞賔答曰寡君愿徼福于周公鲁公以事君不腆先君之敝噐使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚赂之秦为令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能乆请深垒固军以待之从之秦人欲战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未憖也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕【公羊传此偏战也何以不言师败绩敌也曷为以水地河曲疏矣河千里而一曲也　谷梁传不言及秦晋之战已亟故畧之也】
　　国语赵宣子言韩献子于灵公以为司马河曲之役赵孟使人以其乗车干行献子执而戮之众咸曰韩厥必不没矣其主朝升之而莫戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隠义也吾言汝于君惧汝不能也举而不能党孰大焉事君而党吾何以从政吾故以是观汝汝勉之苟从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于辠矣
　　诗岂曰无衣与子同袍王于兴师修我戈矛与子同仇岂曰无衣与子同泽王于兴师修我矛防与子偕作岂曰无衣与子同裳王于兴师修我甲兵与子偕行【诗序无衣刺用兵也秦人刺其君好攻战亟用兵而不与民同欲焉○令狐河曲秦晋亟战郑谱叙为康公诗似矣朱子曰序与诗情不恊诗传谓襄公时诗其言无稽】
　　左传十三年春晋侯使詹嘉防瑕以守桃林之塞晋人患秦之用士防也夏六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东夀余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以防曰子无谓秦无人吾谋适不用也既济魏人噪而还秦人归其帑其防者为刘氏　【宣公元年】晋人讨不用命者放胥甲父于卫而立胥克先卒奔齐
　　公羊传放之者何犹曰无去是云尔然则何言尔近正也此其为近正奈何古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子盖善之也【谷梁传放犹屛也称国以放放无罪也】
　　说苑晋灵公造九层台废用千亿谓左右曰敢有谏者斩孙息乃諌曰臣能累十三博棊加九鸡子其上公曰吾少学未尝见也子为寡人作之孙息即以棊子置其下加九鸡子其上左右慴惧灵公扶伏气息不续公曰危哉危哉孙息曰臣谓是不危也复有危此者公曰愿见之孙息曰九层之台三年不成男不得耕女不得织国用空虚户口减少吏民叛亡邻国谋议将兴兵社稷一防君何所望灵公曰寡人之过乃至于此即壊九层之台【琴清英晋王谓孙息曰子鼓琴能令寡人悲乎息曰今防髙台邃宇连屋重户藿肉浆酒倡乐在前难可使悲者乃谓少失父母长无兄嫂当道独坐暮无所止于此者乃可悲耳乃援琴而鼔之晋王伤心哀涕曰何子来迟也○是孟尝雍门之事也称王更误说苑孙息学悲歌引琴作郑卫之音灵公大惑故作卫公之曲歌而和之○白帖引】
　　左传【二年】晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将諌士季曰諌而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯群臣頼之又曰衮职有阙惟仲山甫补之能补过也君能补过衮不废矣犹不改宣子骤諌公患之使鉏麑贼之晨徃寝门辟矣盛服将朝尚早坐而假寐麑退叹而言曰不防恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬬且出提弥明死之初宣子田于首山舎于翳桑见灵辄饿问其病曰不食三日矣食之舎其半问之曰宦三年矣未知母之存否今近焉请以遗之使尽之而为之箪食与肉寘诸橐以与之既而与为公介倒防以御公徒而免之问其故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复大史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之懐矣自诒伊慼其我之谓矣孔子曰董狐古之良史也书法不赵宣子古之良大夫也为法受恶惜也越竟乃免宣子使赵穿逆公子黒臀于周而立之壬申朝于武宫【国语灵公虐赵宣子骤諌公患之使鉏麑贼之晨徃则寝门辟矣盛服将朝蚤而假寐麑退叹而言曰赵孟敬哉夫不忘恭敬社稷之镇也贼国之镇不忠受命而废之不信享一名于此不若死触廷之槐而死灵公将杀赵盾不克赵穿攻之于桃园逆公子黒臀而立之寔为成公　吕氏春秋昔赵宣孟将上之绛见骫桑之下有饿人卧不能起者宣孟止车为之下食蠲而餔之再咽而后能视宣孟问之曰女何为而饿若是对曰臣宦于绛归而絶粮羞行乞而憎自取故至于此宣孟与脯一朐拜受而弗敢食也问其故对曰臣有老母将以遗之宣孟曰斯食之吾更与汝乃复赐之脯二束与钱百而遂去之防二年晋灵公欲杀宣孟伏士于房中以待之因发酒于宣孟宣孟知之中饮而出灵公命房中之士疾追而杀之一人追疾先及宣孟之面曰嘻君轝吾请为君反死宣孟曰而名为谁反走对曰何以名为臣骫桑下之饿人也还鬭而死宣孟遂活○亦善形容史记初盾常田首山见桑下有饿人饿人示眯明也盾与之食已而为晋宰夫赵盾弗复知也九月晋灵公饮赵盾酒伏甲将攻盾公宰示眯明知之恐盾醉不能起而进曰君赐臣觞三行可以罢欲以去赵盾令先母及难盾既去灵公伏士未会先纵齧狗名敖明为盾搏杀狗盾曰弃人用狗虽猛何为然不知明之为隂徳也已而灵公纵伏士出逐赵盾示眯明反击灵公之伏士伏士不能进而竟脱盾盾问其故曰我桑下饿人问其名弗告明亦因亡去盾遂奔未出晋境乙丑盾昆弟将军赵穿袭杀灵公于桃园而迎赵盾赵盾素贵得民和灵公少侈民不附故为弑易盾复位○饿人灵輙也杀獒者提弥明也史误合为一人　纪年晋灵公为赵穿所杀赵盾使穿迎公子黒臋于周立之】
　　谷梁传穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入諌不聼出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入諌不聼出亡不逺君弑反不讨贼则志同志同则书重非子而谁故书之曰晋赵盾弑其君夷臯者过在下也曰于盾也见忠臣之至于许世子止见孝子之至
　　公羊传【六年】赵盾弑君此其复见何亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷獋赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国奈何灵公为无道使诸大夫皆内朝然后防乎台上引弹而弹之已趋而辟丸是乐而已矣赵盾已朝而出与诸大夫立于朝有人荷畚自闺而出者赵盾曰彼何也夫畚曷为出乎闺呼之不至曰子大夫也欲视之则就而视之赵盾就而视之则赫然死人也赵盾曰是何也曰膳宰也熊蹯不熟公怒以斗摮而杀之支觧将使我弃之赵盾曰嘻趋而入灵公望见赵盾愬而再拜赵盾逡廵北面再拜稽首趋而出灵公心怍焉欲杀之于是使勇士某者徃杀之勇士入其大门则无人门焉者入其闺则无人闺焉者上其堂则无人焉俯而闚其戸方食鱼飧勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也子为晋国重卿而食鱼飧是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使徃者于是伏甲于宫中召赵盾而食之赵盾之车右祁弥明者国之力士也仡然从乎赵盾而入放乎堂下而立赵盾已食灵公谓盾曰吾闻子之劒盖利劒也子以示我吾将观焉赵盾起将进劒祁弥明自下呼之曰盾食饱则出何故拔劒于君所赵盾知之躇阶而走灵公有周狗谓之獒呼獒而属之獒亦躇阶而从之祁弥明逆而踆之絶其颔赵盾顾曰君之獒不若臣之獒也然而宫中甲鼓而起有起于甲中者抱赵盾而乗之赵盾顾曰吾何以得此于子曰子某时所食活我于暴桑下者也赵盾曰子名为谁曰吾君孰为介子之乗矣何问吾名赵盾驱而出众无留之者赵穿縁民众不说起弑灵公然后逆赵盾而入与之立于朝而立成公黒臀【○叙事生动与左氏争长】
　　亲弑灵公者赵穿也而春秋书曰晋赵盾弑其君传曰盾亡而君弑君弑而盾复董狐斥书故盾也为法受恶孔子称为良大夫呜呼此非孔子之言也盾若与闻乎弑即至海外犹将罪之岂以越竟免哉盾若不与闻乎弑穿为大逆已受恶名其何以服赵盾之心无已则穿之弑而盾之志乎灵为不道台上弹人斗摮膳宰其行事诚不足为人君虽然夫岂天性哉方襄公之薨也赵盾欲立公子雍廹于穆嬴之偪而立夷臯所立非其意也灵公以先君适嗣方在襁褓之中是子不才夫岂不可教諌盾専秉国政未闻训廸其君而树私立党文襄之业以衰楚人曰北方可图郑人曰晋不足与是非盾之罪乎族子授兵身为骤諌以要名君既不仁臣又不逊至祸成伏甲而踆犬絶颔曰君之獒不若臣之獒也岂人臣礼哉穿縁民众不说起而为贼盾入与之共立乎朝亡不越竟反不讨贼是诚何心故曰其志同也志同则书重大史曰晋赵盾弑其君子亦曰晋赵盾弑其君孝子慈孙百世不能改矣春秋大义炳如其斯之谓与













　　绎史卷五十五
</div>
    <div class="pagination">
<a href="绎史_page26.html">上一页</a><span>...</span><a href="绎史_page22.html">22</a><a href="绎史_page23.html">23</a><a href="绎史_page24.html">24</a><a href="绎史_page25.html">25</a><a href="绎史_page26.html">26</a><span class="current-page">27</span><a href="绎史_page28.html">28</a><a href="绎史_page29.html">29</a><a href="绎史_page30.html">30</a><a href="绎史_page31.html">31</a><a href="绎史_page32.html">32</a><span>...</span><a href="绎史_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
