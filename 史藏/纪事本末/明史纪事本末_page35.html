<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 35 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 35 页/共 43 页</h1>
    <div class="content">卿进宁国公，赐铁券，世袭。加吏部尚书侍郎周应秋等十八人宫保，进秩，金币有差。马嘉会、崔呈秀荫子锦衣卫指挥，世袭。郭允厚、薛凤翔荫子入监。徐大化、孙杰升工部尚书。科道郭兴言加■赐银币有差。加恩张惟贤等七人。傅应星加太子太保。李承锦加太子太傅。魏士望等十四人，升都督佥事，各赐银币有差。又敕赐魏忠贤庄田二千顷。宁国公禄米，照魏国公例岁支五千，以示酬眷至意。
苏杭织造李实奏厂臣祠宇已建，乞授杭州卫百户沈尚文等永守祠宇，世为祝厘崇报，上允之。祠建于西湖之麓，居关壮缪、岳武穆祠之中，备极壮丽。阁臣缙绅施凤来撰记，张瑞图书丹，赐额曰“普德”。子衿微有反唇者，则守祠之竖丛殴之。苏州立普惠祠、松江立德馨祠者，巡抚毛一鹭、巡按徐吉也。淮安立瞻德祠、扬州立沾恩祠者，漕运郭尚友，巡按宋桢模、许其孝也。卢沟桥立隆恩祠者，工部郎中曾国祯也。崇文门内立广仁祠、宣武门外立茂勋祠者，顺天府通判孙如冽、府尹李春茂、巡抚刘诏、巡按卓迈、户部主事张化愚也。济宁立昭德祠、河东立褒勋祠者，巡抚李精白，巡按李灿然、黄宪卿，并漕运郭尚友也。河南立戴德祠、成德祠者，巡抚郭增光、巡按鲍奇谟、守道周锵也。山西立报功祠者，巡抚牟志夔、曹尔桢，巡按刘弘光也。大同立嘉德祠者，巡抚王点，巡按张素养、汪裕也。登莱立报德祠者，巡按李嵩也。湖广立隆仁祠者，巡抚姚宗文、巡按温皋谟也。四川房山立显德祠者，工部郎中加侍郎何宗圣也。陕西立祝恩祠者，巡抚朱童蒙，巡按庄谦、王大中也。徽州立崇德祠者，知府颉鹏也。通州立怀仁祠者，督漕内监李明道也。通州、昌平二镇立崇仁、彰德二祠者，总督闫鸣泰也。密云立崇功祠者，巡抚刘诏、巡按倪文焕也。林衡署中立永爱祠者，庶吉士李若琳也。嘉蔬署中立洽恩祠、良牧署中立存仁祠者，上林监丞张永禄也。福建则绝未有请，江西亦最后。明年六月，内方题建赐隆德祠者，巡抚杨廷宪、巡按刘述祖也。各曲意献媚，务穷工作之巧，攘民田墓，伐人树木，无敢发声。其上食飨祀，一如王公。像以沉香木为之，眼耳口鼻手足，宛转一如生人。腹中肺肠皆以金玉珠宝为之，衣服奇丽，髻上穴空其一，以簪四时香花。一祠木像头稍大，小竖上冠不能容，匠人恐急，削而小之，以称冠焉。小竖抱头恸哭，责匠人。
蓟州道胡士容下狱。士容任蓟州督师有声，崔呈秀荐其妾弟萧惟中、宋珏等为守备，私人郑冲宇等为中军，不从，且置之法。欲建祠于蓟州，士容又勿听。遂激忠贤怒，矫旨逮之。
大学士顾秉谦回籍。冬十月，顺天府丞刘志选上言：“张国纯怙恶不悛。”上下旨切责。国纪，后父也。后贤明，客氏忌之，诬称后非国纪女，几摇天
听。忠贤嗾志选及御史梁孟环论之。志选疏有“丹山之穴，蓝田之种”等语，尤悖逆。上一日幸后宫，顾见几上书一卷，问后何书？曰：“《赵高传》也。”上默然。忠贤益怒。次日，伏壮士数人于便殿上，御殿搜得之，怀刃，上大惊，送厂卫。忠贤乃诬后父国纪谋立信王，为不轨，欲兴大狱，谋之王体干，曰：“主上凡事愦愦，独于夫妇兄弟间不薄，脱有变，吾辈无类矣。”忠贤惧，乃亟杀之以灭口，事得寝。
七年春正月，削礼部尚书李思诚、吏部主事于志舒、怀来兵备丘志充籍。命锦衣卫逮志充，同上林监署丞王家栋下狱。家栋以太医院医士授署丞，出入崔呈秀门。时户部主事于志舒托家栋通贿呈秀，得除吏部。而怀来兵备丘志充亦与栋有交，嘱栋营求呈秀谋升太仆寺卿。栋暮夜携赂呈秀，适遇厂中旗尉获之。栋窘甚，往呈秀家叩门求解。时呈秀与礼部尚书李思诚接壤而居，遂诬以此所以赂思诚者。忠贤书发其事，而思诚实不知也，因削籍。
魏忠贤欲任天下兵柄，以提督忠勇营内操太监刘应坤、陶文、纪用镇守山海关，又命司礼监涂文甫总督太仓、节慎二库。原任司礼监崔文升、李明道总督漕运，疏通河道。凡司道以下，俱行属吏礼。李明道至淮，以淮安道杨廷槐不廷跪，参论削籍。
削翰林陈仁锡、文震孟、郑曼阝籍。拟孙文豸、顾同寅罪斩。文豸，仁锡戚也，尝作策论嘲时。忠贤知之，因诬文豸造妖言，谤朝政，置重辟。所指妖言者，则韩愈《原道》篇，钦天监《步天歌》也。先是，仁锡在讲筵，因王恭厂火灾，又见正人屠戮，忠贤竭土木不休，讲时不避忌讳。忠贤怒，复以不撰宁国敕，怒愈甚。遂命许显纯拟文豸狱，词连仁锡等。因削职，追夺诰命。
夏四月，遵化道耿如杞下狱。时刘诏巡抚顺天，行县至肃宁，叩首于忠贤家。及谒祠，见忠贤像，即行五拜三叩头。因创立生祠，谕意于如杞，不应。祠成，又欲率如杞往拜，如杞半揖而出。事闻，忠贤怒，令诏疏劾之，疏连入，而如杞下狱。
遣三王之国。忠贤包藏祸心，故有是遣。五月，监生陆万龄请建魏忠贤祠于国学之旁，谓孔子作《春秋》而忠贤作《要典》，孔子诛少正卯而忠贤诛东林。许之。
秋七月，以边功，加恩魏忠贤三等，荫弟侄一人锦衣卫指挥，世袭，王体干等各有差。既而以厂臣安攘天下，封魏鹏翼安平伯。三殿告成，加宁国公魏良卿太子太保，袭伯爵锦衣卫指挥，魏明望进秩少师，封魏良栋为东安侯。时良栋仅三岁，鹏翼二岁，世袭。赐奉圣夫人客氏金币，加恩三等，荫一人锦衣卫指挥使，世袭。
以田吉为兵部尚书，霍维华总督蓟、辽。袁崇焕不为魏忠贤所喜，边功不叙恩荫。维华请以己荫让之，上下旨切责。初，维华内弟陆荩臣为午门，得通于忠贤，因进仙方灵露饮。其法杂取亢需诸米，淘净入木甑蒸之，甑中底安长颈大口空银瓶一米，渐添渐熟，水渐熟渐易，不数易而瓶中之露满矣，乃米■之精也。上饮而甘之，以余沥分赐近侍。及上不豫，忠贤归罪于此，因恚维华。维华又侦知上弥留，遂先与忠贤贰。
八月，以崔呈秀为兵部尚书、少傅，兼太子太傅，仍兼左都御史，夺情视事。从来九卿未有兼官如呈秀者。呈秀初以御史监工，带左都■，及晋司马，尚如故，既窃兵柄，复擅纪纲。夺情视事，不用墨。
上不豫，礼部颁爵赏列封荫，群臣谢恩之日，即帝上宾之日也。二十二日乙卯，上崩。初，上病亟时，召皇弟信王入，谕以当为尧舜之君，再以善事中宫为托，及委用忠贤语。既崩，忠贤自出迎王入，王危甚。时群臣俱在寓，闻讣，恐入朝之时有他变，生死且不测。厥明，至殿门，宦者持门不得入，告以宜用丧服。既改服，又言未成服，宜如常。群臣奔走出入者三，气喘且不续，哀诉宦者，乃得入。既哭大行皇帝，司礼太监王体干及忠贤在丧次，独体干语礼部备丧礼，忠贤目且肿，无所言。群臣出，少顷，独呼兵部尚书崔呈秀入，屏人语移时，秘不得闻。或曰：“忠贤欲自篡，而呈秀以时未可止之。”丁巳，信王即皇帝位。
九月，东厂太监魏忠贤乞辞位，不许。奉圣夫人客氏出外宅。国子司业朱之俊劾监生陆万龄、曹代请祠魏忠贤国学，宜罪，命下狱。忠贤乞止建祠，上优答之，其前赐额如故，余俱罢止。同
时更有一张生者，欲上疏，以忠贤与孔子并尊，入国学，自称见子路击之，遽殂。给太师宁国公魏良卿、少师安平伯魏鹏翼铁券。巡抚江西佥都御史杨邦宪、巡按御史刘述祖请建魏忠贤祠。不
许。冬十月，巡抚登莱孙国桢报宣川之捷，叙及厂臣，论赏，荫魏忠贤、王体干、徐应元、崔呈秀各锦衣卫指挥同知。御史杨维垣劾兵部尚书崔呈秀。呈秀奏辨，求守制，不允。维
垣党忠贤，首纠顾大章入熊廷弼案，罗织诸贤，以尝代其座师徐绍吉谋攘户部左侍郎，魏广微衔之，故未大用。至是，维垣遂首与其党二，然未敢直指忠贤也。
工部主事陆澄源上言四事：正士习，纠官邪，安民生，足国用。其正士习略曰：“比来士气渐降，惟以称功颂德为事。厂臣魏忠贤服事先帝，论功行赏，自有常典，何至宠俞开国，爵列三等也！外廷奏疏，不敢名书姓，尽废君前臣名之礼，厘祝遍于海内，奔走狂于域中，士习渐衰，莫此为甚。”兵部主事钱元悫上言：“魏忠贤以枭獍之姿，供缀衣之役，先帝念其服勤左右，假以事权。群小蚁附，势渐难返，称功颂德，布满天下，几如王莽之妄引符命。列爵三等，畀于乳臭，几如梁冀之一门五侯。扁列私人，分置要津，几如王衍之狡兔三窟。舆珍辇宝，藏积肃宁，几如董卓之坞自固。广开告讦，诛锄士类，几如节、甫之钩党株连。阴养死士，陈兵自卫，几如桓温之壁后置人。使先帝而早知其如此，亦必有以处忠贤矣。即皇上念其勤劳，贷之不死，宜勒归私第，使国家无尾大之患。魏良卿辈，既非开国之勋，又非从龙之宠，安得玷兹茅土，自宜褫革。至告讦获赏之张体干，煅炼骤贵之杨寰，夫头乘轿之张凌云，委官开棍之陈大同，号称大儿之田尔井，宁国契友之门太始凡为爪牙俱宜明暴其罪或殛或放而奸党肃清矣贡生钱嘉征上数忠贤之罪：“曰并帝。内外封章，必先关白，称功颂德，上配先帝，及奉俞旨，必曰朕与厂臣，自古未闻有此奏体。曰蔑后。皇亲张国纪于御前面折逆奸，遂遭罗织，欲置之死，赖先帝神明，膺薄惩，不然皇亲危则中宫危矣。曰弄兵。祖宗朝不闻内操，忠贤外胁臣工，内逼宫闱，操刀禁中，深可寒心。曰无二祖列宗。高皇帝垂训，中涓不许干预朝政，乃忠贤一手障天，流毒缙绅，凡边腹重地，漕运咽喉，多置腹心，意欲何为？曰克削藩封。三王之国，庄田赐赉甚薄也。而忠贤封公、侯、伯之土田，膏腴万顷。曰无圣。先师为万世名教主，忠贤何人，敢祠太学之侧？曰滥爵。古制非军功不侯，忠贤竭天下之物力，佐成三殿，居然袭上公之爵，腼不知省。曰邀边功。辽左用兵以来，堕名城，杀大帅，而冒侯封伯。曰伤民财。郡县请祠遍天下，计祠所费，不下五万金，敲骨剥髓，孰非国家之脂膏乎？曰亵名器，顺天贤书，崔呈秀之子铎，目不识丁，遂登前列。”疏上，俱报闻。
太监魏忠贤有罪免，宁国公魏良卿改锦衣卫指挥使，东安侯魏良栋改指挥同知，安平伯魏鹏翼改指挥佥事。十一月甲子，安置魏忠贤于凤阳，籍其家。初，上神明默操，忠贤党与林立，莫发其奸。杨维垣首纠崔呈秀，语侵忠贤，而崔、魏之势衰。后陆澄源、钱元悫直攻忠贤。至钱嘉征十大罪疏上，忠贤不胜愤，哭诉于上。上命内侍读嘉征疏，使听之。忠贤震恐丧魄。客、魏相倚，知信邸内监徐应元为上所任，忠贤屈身事之，馈以货，告之辞东厂印，援为后劲，应元果为间。至是，谪忠贤凤阳司香祖陵，籍客、魏二氏，安置徐应元于显陵，寻谪戍。丁卯，谕兵部曰：“逆恶魏忠贤，擅窃国柄，诬陷忠良，罪当死。姑从轻降发凤阳，不思自惩，素蓄亡命之徒，环拥随护，势若叛然。令锦衣卫擒赴，治其罪。”庚午，魏忠贤宿阜城尤氏邸舍，其党密报上旨，知不免，夜同李朝钦自经。忠贤初直东宫，有道人宿朝天宫，日歌市中曰：“委鬼当朝立，茄花满地红。”盖指客、魏也，至是始验。下魏良卿镇抚司狱。庚辰，奉圣夫人客氏有罪诛。先是，籍其家，命太监王文政严讯之，得宫人任身者八人，盖出入掖庭，多携其家侍媵，冀如吕不韦、李园事也。上大怒，立命赴浣衣局掠死。子侯国兴下狱，良卿、国兴俱伏诛。客光先、客、杨六奇等永戍。光先、，客氏之兄子，六奇，忠贤之胥也。初，忠贤肆恶，皆客氏成之。忠贤晤客氏，必屏宫人密语移时，其危中宫，害裕妃、成妃，用王体干杀王安等，皆客氏造意也。天启初，矫旨慰留客氏，皆体干为之。客氏在宫中，乘小轿，内官负之，如妃嫔礼，俨然自视为上八母之一。诞日，上必临幸，升座欢饮，赏赉无限，中宫皇贵妃迥不及也。客氏往私宅，内侍王朝忠等数十人，著红玉带前驱。客氏盛服倩妆，乘舆由嘉德门经月华门，至干清宫前亦不下舆。出西下马门，呼殿、侍从之盛，远过圣驾，灯炬簇拥，荧然白昼，衣服鲜华，俨若神仙，都人士所罕见也。其到私宅，升厅事，自管事至近侍，挨次叩头，老祖太太千岁之声，喧阗震天，各以银币犒答之，钦赐金币无算。每日三时，辍御前膳以赐，络绎不绝。在外或住旬日，忠贤促之始入，出入皆以五更。忠贤亦有私第，与客氏居斜对不远。先是，熹宗崩，上准归私第。客氏五更衰服赴梓宫前，出一小函，用黄色龙袱包裹，皆先帝胎痘痂，及累年剃落齿指甲等，痛哭焚化而去。良卿谨慎，稍善言词。国兴昏愚，与人坐，辄欠伸入梦乡。至是，俱骈首受戮。婴孩赴市，有盹睡未醒者，天下以为惨毒之报，无不快之。
给事中许可征劾崔呈秀，下吏部勘处。都给事中吴鸿业论吏部尚书周应秋、南京兵部右侍郎潘如祯及呈秀子幸举。呈秀归蓟州，列臣妾，罗诸珍异器，纵饮。饮一卮，即掷坏之。饮已，自经。其子铎覆试，仅构二义，削籍戍边。廷议呈秀死有余辜，命法司按律暴其罪于天下。
河南道御史倪文焕、吏部郎中周良材、工部尚书吴淳夫、吏部尚书周应秋、兵部尚书田吉、太仆寺卿白官始、尚宝司卿魏抚民，并劾免。东厂太监张体干，漕运太监李明道、崔文升免。复先帝成妃李
氏、裕妃张氏封号，右都督张国纪。释蓟镇兵备道耿如杞于狱，复其官。提督操江都御史刘志选削籍。复抚宁侯朱国弼俸。复故太监王安官，予祭葬，立祠愍劳。降太监李实奉御安置南京，涂文辅司香凤阳。尚书杨梦寰、孙杰，左副都御史李夔龙免。
户部员外王守履奏逆党文臣崔呈秀、田吉、吴淳夫、李夔龙、倪文焕为五虎，武臣田尔耕、许显纯、孙云鹤、杨寰、崔应元为五彪。命削尔耕籍，籍其家。尔耕贪婪，好罗织诸臣，榜掠惨毒，皆尔耕为之。
御史杨维垣参太监李永贞、刘若愚佐逆，御史卓迈亦言永贞习于文字，其恶过于忠贤。遂下永贞狱，戍显陵。初，永贞辞任，闻忠贤败，其党徐应元、王国泰俱危，馈太监王体干、王永祚、王文政各五万金。惧泄，以献内承运库，永贞知之，即遁。久而获之，赴戌所。
十二月，监生王之鼎劾大理寺副许志吉借黄山一案，毒害民命。下志吉于理。初，监生胡焕猷论大学士黄立极、施凤来、张瑞图、李国■，当魏忠贤专权，揣摩意旨，专事逢迎，浙、直建祠，各撰碑称颂，宜
亟罢，并纠督抚按之请祠者。法司引卧碑生员禁言事律，论杖除名。立极等各上疏辨，言：“忠贤碑文，使其食客游士自为之，至于取旨褒赞，则文书官称上命拟票，臣等不能尽职，计惟有见几之作。而忠贤不惟视臣等去就轻，即视臣等死生亦轻，不得已徘徊其门，冀有毫之益于国，则亦少尽区区之心耳！”凤来疏中并引及陈平、周勃、狄仁杰事。上优答之。
太常寺卿阮大铖论魏忠贤之罪，且辨《要典》勒入臣名。释大理寺少卿惠世扬、御史方震孺狱。李承恩论减，■工部郎中万景。
定逆案，先将五虎、五彪下法司议罪。时呈秀已伏法，夔龙、淳夫、文焕、吉追赃遣戍，尔耕、显纯死，应元、云鹤、寰戍边。怀宗崇祯元年春正月，召前兵部尚书霍维华。维华辞敕命，且
述忤始末，荐周道登、郭巩，不允辞。法司追论魏忠贤等罪，上命磔忠贤尸于河间，斩崔呈秀于蓟州，又戮客氏尸，寻复诛许显纯、田尔耕，天下快之。
阮大铖请合计先朝奸状，略曰：“汪文言以徽州库吏，逃罪投王安幕下，引左光斗入幕，移宫之疏，纷纷迎合，此中外谋倾宫闱之始。御史贾继春疏揭力争，汪文言等嗾台省谀王安，佐杨涟、左光斗，继春削职，此中外谋杀言官之始。吏部尚书周嘉谟雅重熊廷弼，复任经略，而重处姚宗文、冯三元，此中外谋危封疆之始。汪文言处霍维华以谢王安，逆阉效之，逐戚畹，撼中宫，此中外谋危母后之始。”时逆党次第伏法。
二月，免杨涟、熊廷弼等诬赃。户部尚书曹尔桢免。尔桢抚山西，祠魏忠贤，明年追论削籍。御史高弘图劾顺天府丞刘志选、太仆寺少卿梁梦环、顺天巡抚
刘诏媚，俱逮之。下太监李永贞、刘若愚、李实于狱。永贞粗通文墨，为司礼监，秉笔导虐；李实往苏、松织造，诬陷周起元、周顺昌等；若愚博洽
典故，永贞每谘问之；俱为言官所劾。寻诛李永贞，共籍银二十七万。太监崔文升下狱，戍南京。五月，兵部推戎政尚书霍维华署督师事。工科给事中颜继祖上
言：“维华狡人，炽则借，败则攻。击杨、左者，维华也；杨、左逮而阳为救者，亦维华也。以刑科给事中三年躐致尚书，无叙不及，有赉必加，即维华难以自解。乞褫革以儆官邪。”遂罢维华行边，寻免官归。
太仆寺少卿杨维垣削籍。御史邹胤祚劾维垣为逆私人，占气最先，转身最捷，贪天为功，沽名反复，故有是命。光禄寺卿阮大铖免。大铖与左光斗同里，有隙。天启四年，吏
科都给事中阙，宜补大铖，廷议以大铖贪邪，遂授魏大中。其后左、魏被陷，皆大铖意也。至是，御史毛羽健劾其党邪，明年追论削籍。兵科给事中李鲁生、太仆寺少卿李蕃相继免。鲁生当魏忠贤时，
迎合中旨，倡为执中之说。李蕃督学，建忠贤祠。至是，给事中颜继祖、御史王之朝劾罢之。鲁生、蕃故与礼科给事中李恒茂号“三李”。谣曰：“官要起，问三李。”
都察院左佥都御史贾继春免。先是，继春首争移宫，削籍，杨、左去，中旨复继春官。上嗣位俞月，继春督学南畿，驰疏劾忠贤怙权流毒状，累迁内台。至是，刘新■劾其变诈，明年削籍。
编修倪元璐追论大学士顾秉谦、魏广微媚，夺恩荫，广微寻削籍。上曰：“故辅魏广微持国柄授逆，毒遍海内，实为祸首。其以先朝焦芳例，除名为民，以为人臣附奸不忠之戒。”
六月，前吏部尚书周应秋、户部尚书黄运泰、兵部尚书阎鸣泰、太仆寺卿郭兴治、御史卓迈并削籍。南京兵部尚书范济世免，以言官劾其媚也。大学士杨景辰新被命，亦以豫修《要典》罢。诛前提督巡捕营张体干、谷应选。
八月，前兵部尚书邵辅忠，户部尚书李精白、黄宪卿，翰林院编修吴孔嘉削籍。孔嘉微时，故怨族人，及登第，因诘奏黄山之案，倾陷数百家。九月，协理京营兵部尚书吕纯如免。
二年春正月，召大学士韩广、李标、钱龙锡，吏部尚书王永光，刑部尚书乔允升，左都御史曹于汴，定逆案。谕以首开谄附，倾陷拥戴，及颂美不置，并虽未颂祠，而阴行赞导者，据法依律，无枉无徇。初，逆既伏法，上欲因台谏言，定逆案。大学士韩广、钱龙锡不欲广搜禁锢，仅列四五十人以请。上大不悦，再令广搜。且云：“皆当重处，轻则削籍。”阁臣又以数十人进。上怒其不称旨，谕以称颂赞导速化为题，皆书列入。又曰：“忠贤一人在内，苟非外廷逢迎，何遽至此。且内臣同恶，亦当入之。”阁臣以外廷不知内事对。上曰：“岂皆不知，特畏任怨耳！”阅日，召阁臣指黄袱所封章疏累累示阁臣曰：“此皆媚实迹也，宜一一按入之。”阁臣知势难遗漏，乃云：“臣等职司辅导，三尺法非所习也。”上呼王永光问之，以吏部止谙考功，不习刑名对，乃召乔允升、曹于汴参定之。二月壬子，召廷臣于平台，问张瑞图、来宗道何以不在逆案？对曰：“二臣无实事。”上曰：“瑞图善书，为所爱；宗道祭崔呈秀母，称在天之灵，其罪着矣。”问贾继春何以不处？阁臣言：“继春欲善待选侍，不失厚道，后虽反复，其持论间有可取。”上曰：“唯反复，故为小人。”于是发原奏并前红本未入各官六十九人，案列无遗。三月辛未，廷臣上《钦定逆案》，诏刊布中外，以七等定罪。魏忠贤、客氏磔死外，曰首逆同谋，兵部尚书崔呈秀等六人；结交近侍，提督操江都御史刘志选等十九人；结交内侍次等，大学士魏广微等十一人；逆孽军犯东平侯魏志德等三十五人；谄附拥戴内监李实等十五人；结交内侍末等，俱配赎，大学士顾秉谦等百二十八人；祠颂，照不谨例冠带闲住，大学士黄立极等四十四人。
谷应泰曰：魏忠贤者，河间恶少，肃宁丑类，ヅυ坐困，腐身自媒，斯固以刀锯之凶残，冀鼎俎之拾渖者也。遂乃潜事皇孙，惟供刀匕，玄宗藩邸，力士倾心，肃帝东宫，辅国称职，攀鳞附翼，有自来尔。乃熹宗之初御，忠贤辄伺笑，欲揽太阿。而乳媪客氏，又以妖幸毁政之姿，为洽比对食之举。于是势同膻附，情昵晏私。王圣宠而京、闰煽孽，赵娆尊而甫、节媾祸，女子小人朋淫于国矣。乃王安者，名在阉余，职邀顾命。郭清谨，不事威权；吕强刚正，终陷刑戮。盖自安死，而忠贤愈肆滔天；益无顾忌。讠阎奉者登进，忤恨者诛伤，此左有回天之名，令孜有阿父之号也。
乃若衅开宗社，毒流缙绅，诬织封疆，飞文宫禁，威明岂货群羌，乃输左校，张俭讵危社稷，更烦北寺耶！洎乎文言冤狱，扁染清流，杨涟、左光斗等并系锒铛；魏大中、周顺昌等同婴桎梏，正如朱并所告二十四人，李膺所坐六百余士，虽夕阳亭下，震何辞，首阳山前，滂尸不愧。而田尔耕三木横加，许显纯五毒备至。乳虎乍逢，尽洒苌弘之血；苍鹰所击，皆含杜伯之冤。是则拊髀之愤，原不冯生，而破柱之风，犹能为厉矣。倘非金阊告变，佩韦倡怒，杀诏使于厕上，沉驾帖于河中，则悬金之募，沉命还多，瓜蔓之抄，囊头未已也。
又若中外戚属，滥赐褒封，呈秀、淳夫，具邀显秩，五人同贵，首自单超，一子为侯，咸尊焉惠；而伯荣出入宫掖，张朔贪横野王，又有光和太尉，承望内官，延光司空，扁征亲故，此所谓蹶马番徒，倡予和汝者也。
尤可异者，祠宇扁天下，俎豆及学宫，贤非荀勖，乃祀安阳；学异荆公，敢配孔子。颂功德者四十万人，趋势利者鸿都门下也。至操兵禁，将衷甲于桃园，蓄孕闺房，欲继牛于典午。又且
遣王郡国，远徙扶苏，危后中宫，谋诛伏氏，取代之规，诚难掩覆矣。而况大行当凭几之日，多官邀横拜之恩，弓裘不御，鬼蜮仍多，城社已摧，狐鼠犹据。
所幸者，武阳色变易与，北军犹豫无成。而信邸英开，神明独运，云龙初入，方深断仗之忧，江陵收玺，渐除徐传之党。迨至卓脐燃京，莽头传宛，而人心始快，国纪肃焉。呜呼！自予考之，神、光二庙，朝议纷争，玄黄溷淆，朋徒互揣，至此则钩党同文，得祸斯酷矣。然封事发，始知顾、及之贤，蔡京事败，益信元佑之正，身虽荡灭，名义所从判尔。 

卷七十二



○崇祯治乱
熹宗天启七年八月，上不豫。时魏忠贤张甚，中外危栗。上召
信王入见，谕以“吾弟当为尧舜之君”。信王惶恐不敢当，但云：“陛下为此言，臣应万死。”信王出，上崩。忠贤自出请王入，王危甚，袖食物以入，不敢食大官庖也。当是时，群臣无得见王者，王秉烛独坐，久之，见一奄携剑过，取视之，留置几上，许给以赏；闻巡逻声，劳苦之。问左右，欲给以酒食，安从取乎？侍者以宜问之光禄寺。传令旨取给之，欢声如雷。次日，即皇帝位于中极殿，受百官朝，毋贺。朝时，忽天鸣。
九月，谕停刑。十一月，魏忠贤客、氏伏诛罢。各道镇守内臣。户部郎中刘应遇上言天下六大苦：“一逮系，二狱死，三追赃，四仕途去就，五新
进禁锢，六廷臣被劫。”上然之，命逮死各臣赃银尽免之，释其家属，魏、崔党次第伏诛。时魏甚炽，帝不动声色，逐元凶，旁无一人之助，而神明自运，宗社再安。崇祯始政，天下翕然称之。
工部尚书杨梦寰请停开纳事例。廷推阁员，以钱龙锡、杨景辰、来宗道、李标、周道登、刘鸿训为礼部尚书、东阁大学士。罢苏、杭织造，谕曰：“封疆多事，征输重繁，朕甚悯焉。不忍
以衣被组绣之工，重困此一方民。其俟东西底定之日，方行开造，以称朕敬天恤民至意。”十二月，复故建文臣练子宁官。南京御史刘汉言四事：“崇正学以培治本，励廉耻以清仕路，惜
名器以尊体统，重耕农以节财用。”上是之，命吏部严加清汰，凡会典额外官，添注添设者，有阙勿推补；文臣非台卿，武臣非勋爵，总兵非实有战功者，不得加保傅衔。
上御便殿阅章奏，闻香烟，心动，疑之；出■阶戚间，乃定。询内官此自何至？曰：“宫中旧方。”上叱令毁之，勿复进。太息曰：“皇考、皇兄皆为此误也！”
怀宗崇祯元年春正月，禁衣饰侈僭及妇女金冠袍带等，从御史梁天奇之言也。命司礼监斥卖魏忠贤田宅，因以赐第请。上曰：“俟东西底定，留赐第以待功臣。”榜曰策勋府。
二月，以侍读学士温体仁直经筵日讲。三月，以周延儒为礼部右侍郎。五月，上召廷臣于平台，谕辅臣来宗道曰：“票拟之事，宜悉心
商确。”谕吏部曰：“起废太多，会推宜慎。”责户部措办边饷无术，侍郎王家祯引罪。论边事，兵部尚书王在晋语未详，命中官给笔札录进。谕刑部曰：“天时亢旱，用法宜平允。”次日，复谕吏、户、兵三部曰：“昨召对九卿、科、道官，辅臣刘鸿训言更调甚速，宜行久任之法，责实效。”又云：“海内罢于赋役，朕甚悯之。夫更调速则民滋扰，任事久则功易成，自今藩臬郡邑，毋轻改调，言官荐举人才市私恩坐之。辽、黔兵兴，催科日益加，其有司私征者，抚按禁饬毋贷。”
六月，上召廷臣于平台。以插汉故，发帑十万给边吏。刑科给事中薛国观疏营伍之弊，令自宣读，至“关门虚冒”，上善之，复示诸臣。召提督京营保定侯梁世勋，戒以训练。已，命翰林官凡值召对，入侍记注。
户科给事中黄承昊上言：“祖宗朝，边饷止四十九万三千八十八两，神祖时，至二百八十五万五千九百余，先帝时，至三百五十三万七千七百余。其它京支杂项，万历间，岁放不过三十四万一千六百余，迩来至六十八万二千五百余。今出数共五百余万，而岁入不过三百二三十万。即登其数，已为不足，而重以逋负，实计岁入仅二百万耳。戍卒安得无脱巾，司农安得不仰屋乎？乞敕各边督抚，清核历年增饷。至京支杂项，亦令各衙门自加严汰。又先臣叶淇变盐法，改折色，以至边粟踊贵，必复祖制，开中输边之法。西北多旷土，责有司开荒以足军饷。”上纳之。召廷臣于平台，以御史吴玉钱粮积弊疏宣示阁臣，问：“何不指名也？”玉对曰：“此夙弊，非独一人一事，无可指名。”出黄承昊疏，问户部侍郎王家祯：“何滥增至此？”曰：“皇祖入数多，出数少，故太仓粟红朽，内帑又无算。后边臣随请随给，出入不相准。”又读至盐法，阁臣请复祖制，关屯种引，上然之。出宣府巡抚李养冲疏，云：“旗尉往来如织，不赂之，恐毁言之日至；赂之，愁物力之难胜。”上不怿。兵部尚书王在晋曰：“大同焚掠，宜以按臣勘，不烦旗尉。”上曰：“疆事仗一喇嘛僧讲款，诸文武何为？敌不轻中国耶？”诸臣退。时大同以插汉讲款，不设备，故上责之。
户科给事韩一良上言：“皇上召对平台，有‘文臣不爱钱’之语，然今之世，何处非用钱之地？何官非爱钱之人？向以钱进，安得不以钱偿？臣起县官，居言路，以官言之，则县官行贿之首，而给事为纳贿之魁。今言蠹民者，俱咎守令之不廉，然守令亦安得廉！俸薪几何？上司督取，不曰无碍官银，则曰未完纸赎。冲途过客，动有书仪。考满朝觐，不下三四千金。夫此金非从天降，非从地出，而欲守令之廉得乎？科道号为开市，臣两月来辞金五百。臣寡交犹然，余可推矣。乞大为惩创，逮其已甚者，使诸臣视钱为污，惧钱为祸，庶几不爱钱之风可睹也。”上召廷臣于平台，命一良诵前奏，嘉奖之，擢一良右佥都御史。
八月，谕曰：“朕欲与大小臣工日筹庶务，而诸司各有职掌，恐不暇给。惟是辅臣左右拂予，自今非盛暑祁寒，朕当时御文华殿阅章奏。”丁未，上御文华殿，翰林、科、道各二人，备宣读，中书舍人二人侍班。
十月己丑，召廷臣于平台，以锦州军哗，袁崇焕请饷疏示阁臣。阁臣求允发，上责户部尚书毕自严，礼部侍郎周延儒曰：“关门昔防敌，今且防兵。前宁远哗，锦州尤而效之，未知其极。”上问延儒若何。对曰：“臣非阻发帑，虽予之，当益求经久之策。”上称善。又责科、道官言事失实，即召对商确，徒具文耳。诸臣俱鬼谢。
十一月辛未，召宁阳侯陈光裕、襄城伯李守、清平伯吴遵周、诚意伯刘孔昭于文华殿，问京营整理何若，各有所对。上以守总督京营。十二月己丑，大学士韩广入朝。
二年夏四月，时秦、晋饥，盗起，朝臣捐俸助饷。上曰：“诸臣兴利除害，国家受益多矣，何必言助。”六月，御史李长春论周延儒有私。不听。九月，顺天府尹刘宗周上言：“陛下励精求治，召对文华殿，躬
勤细务，朝令夕考，庶几太平立至。然程效过急，不免见小利而慕近功。夫近日所汲汲于近功者，边事也。竭天下之力，以养饥军，而军愈骄；聚天下之军以冀一战，而战无日，此计之左者矣。今日所规规于小利者，理财也。民力已竭，司农告匮，而一时所讲求者皆聚敛之术，水旱灾伤，一切不问。有司以掊克为循良，而抚字之政绝；大吏以催科为殿最，而黜陟之法亡，赤子无宁岁矣。顷者严赃吏之诛，自执政以下坐重典者十余人，可谓得救时之权。然贪风不尽息者，由于道之未尽善，而功利之见不冫民也。”
十一月，河南府推官汤开远言：“皇上急于求治，诸臣救过不给。临御以来，明罚敕法，自小臣以至大臣，与众推举，或自简拔，亡论为故为误，俱褫夺配戍不少贷，甚者下狱考讯，几于乱国用重典矣。皇上或以荐举不当，疑其党徇。四岳不荐鲧乎？绩用弗成，初未并四岳殛之也。皇上又以执奏不移，疑其藐抗。汉帝不从廷尉之请乎？亦以张释之曰法如是止耳，不闻责其逆命也。皇上以策励望诸臣，于是多戴罪。夫不开以立功之路，而仅戴罪，戴罪无已时矣。皇上以详慎望诸臣，于是有认罪。夫不晰其认罪之心，而以免究，认罪亦成故套矣。侵粮欺饷之墨吏，逮之宜也；恐夷、由之侣，不皆韩、范，宜稍宽之，不以清吏诎能臣。今诸臣怵于参罚之严，一切加派，带征余征，行无民矣。民穷则易与为乱。皇上宽一分在臣子，即宽一分在民生，如此则诸臣可幸无罪。而尤望皇上宫府之际，推诸臣以心，进退之间，与诸臣以礼；锦衣禁狱，非有寇贼奸宄不可入；而谓大小臣工不图报为安攘者，未之有也。”
十二月，进礼部侍郎周延儒为礼部尚书、东阁大学士。三年春正月甲申，召户、兵、工各科于会极门，令注销案牍，各委给事中一人清理六曹，勒期奏报。
前尚宝司卿原抱奇劾大学士韩广致寇，广致仕归。复故大学士张居正荫，赐故都督戚继光表忠祠。六月，进礼部尚书温体仁东阁大学士。
四年春正月，刑科给事中吴执御言：“理财加派，不得已而用之，未有年余不罢者。捐助搜括，二者犹难为训。”上曰：“加派原不累贫，捐助听之好义，惟搜括滋奸，若得良有司奉行，亦岂至病民乎！”不听。
上召廷臣及各省监司于平台，问浙江按察副使周汝弼浙、闽相连，海寇备御之策。对曰：“去秋寇犯海上，五日即去。”问江西布政使何应瑞：“尔省宗禄，何以不报？”应瑞曰：“江西山多田少，瘠而且贫，抚按查核，有司尚未报耳。”问湖广右布政使杜诗：“尔楚去夏，民变树帜何也？”诗曰：“树帜之后，地方仍安。”问福建布政吴、陆之祺：“海寇备御若何？”曰：“海寇与陆寇不同，故权抚之。但官军狃抚为安，贼又因抚益恣，故数年未息耳。”上问实计安在？祺曰：“海上官兵，肯出死力。有司练乡兵，筑城，要地多设火器，以战为守，此上策也。”问河南布政杨公翰、贾鸿洙以收税耗重，宜斥有司。鸿洙曰：“近奉上命，已革去矣。”问广东布政陈应元、焦元溥曰：“尔省所负宣、大兵饷数十万，何也？”应元曰：“近已解纳。”问其数，曰：“七千两。”上少之，曰：“宣、大重镇，急需，其毋玩！”问山西按察使杜乔林：“流氛若何？”对曰：“寇在平阳，或在河曲，须大创之，但兵寡饷乏耳。”上曰：“前言寇平，何尚阻也？”曰：“山、陕界河，■去■来，故河曲被困。”问河曲之陷。曰：“贼未尝攻，失于内应。”问：“导贼何人乎？”乔林曰：“大抵出于饥民。”问陕西参政刘嘉遇。对曰：“寇见官兵即散，退复啸聚。”上曰：“寇亦我赤子也，可抚抚之。”曰：“今方用抚。”上曰：“前王子顺既降，何又杀之？”曰：“彼抚仍掠，宜其﹃也。”“近寇何如？”对曰：“一在延安，一在云岩、宜川。”问广东布政使陆问礼、按察使孙朝肃。时问礼已除南赣巡抚。上曰：“南赣多盗若何？”对曰：“南赣在万山中，接壤四省，当行保甲，练兵伍，庶足弭贼。”上曰：“此须实效，空言何为？”问：“海寇若何？”曰：“广东海寇，俱至自福建。舟大而多火器，兵船难近，但守海门，勿令登陆，则不为害。”问广西布政郑茂华、李守俊：“靖江王府争继，何也？”对曰：“宪定王二子履祥、履佑，履祥早没，王请立履佑为世子，而履祥有未奏选之妾生子，今已长矣，是以争。”问四川布政华敦复：“乡绅挟御史，何也？”以逋赋对。上曰：“守臣何不弹压？”对曰：“远方有司多科贡，故不能耳！”时云南布政娄九德被劾，问贵州布政朱芹以安位事。对曰：“督抚臣责安位以四事：一擒奢崇明，一献樊虎、奢寅、妻马人、子阿甫，一送贼巡抚王三善人，一责削地，故议未决。”对毕，召各官谕之：“正已率属，爱养百姓。用命有显擢，不则罚随之。”各退谢。召左都御史闵洪学，左副佥都御史张捷、高洪图，谕洪学曰：“巡按贤则守臣皆贤，若巡按不肖，其误非小。屡饬回道严核，何近日不称职之多也？”又曰：“卿与吏部实心任事，天下不难为。”乃退。
四月，上念旱，释前工部尚书张凤翔、左副都御史易应昌、御史李长春、给事中杜齐芳、都督李如桢于狱。五月，吴执御上言：“昨见计臣疏，称岁额四百万，今加至七百
万，阙额尚百六十万，则饷犹未裕也。加派则害民，不加派则害兵。前年遵、永之变，袁崇焕、王元雅皆以数百万金钱狼狈失守，而史应、张星、王象虞、左应选各以一邑固守于婴城之际。由此言之，今日言饷，不在创法而在择人可知己。臣妄谓沿边诸邑，宜敕吏部选补贤能，畀以本地钱粮训练土著。此法一行，饷不取偿于司农，兵不借援于戍卒，计无便于此。”上以钱粮留本地，则国课何从出，不听。
八月，吴执御论周延儒：“揽权壅蔽，私其乡人。塘报奏章，一字涉边疆盗贼，辄借军机密封下部，明畏廷臣摘其短长，他日败可以捷闻，功可以罪案也。皇上习见延儒摘发细事，近于明敏，遂尔推诚，抑知延儒特借此以行其私乎？”上切责之。执御劾疏凡三上，俱留中。
闰十一月，中允倪元璐上言：“原任中允黄道周抗疏获谪，臣恐海内士大夫之气化为绕柔。前府尹刘宗周清恬耿介，道周既蹇谔承贬，宗周以肮脏投闲，天下本无人，得其人又不能用，谁为陛下奋其忠良者！”上不听。时道周以救钱龙锡谪外。
十二月，时考选科道后，更核在任征输，于是户部尚书毕自严下狱，熊开元、郑友玄俱谪，吏科都给事颜继祖上疏救。上切责之。自是考选将及，先核税粮，不问抚字，专于催科，此法制一变也。
礼部侍郎罗喻义直日讲，以《尚书》：“商王布昭圣武”章送阁，温体仁裁其半，以所引京营大阅语也。喻义执不可。体仁上言：“旧例惟经筵多进规语，日讲则正讲多，进规少。喻义以日讲而用经筵之例，驳改不听，自愧不能表率后进。”命下部议：“圣聪天，何俟喻义多言。”遂放归。
五年六月，兵部员外华允诚上言三大可惜，四大可忧，刺温体仁、闵洪学。上切责之。允诚回奏，又极言其失，谓私沈演、唐世济等。上怒，夺允诚俸。体仁上疏自理。
十二月，诏停开纳例。六年二月，谕吏部荐举潜修之士，科道不必端出考选，馆员须应先历知推，垂为法。冬十月，论囚，上素服，御建极殿，召阁臣商榷，温体仁竟无
所平反。陕西华阴知县徐兆麒赴任七日，城陷，竟弃市，上颇心恻，体仁不为救，人皆冤之。七年春正月，刑科给事李世祺劾大学士温体仁、吴宗达，谪于
外，复罪考选郎中吴鸣虞。山西提学佥事袁继咸上言曰：“养凤欲鸣，养鹰欲击。今鸣而箝其舌，击而绁其羽，朝廷之于言官，何以异此！使言官括囊无咎，而大臣终无一人议其后，大臣所甚利，忠臣所深忧，臣所为太息也！且皇上所乐听者谠言，而天下误以攻弹贵近为天子所厌闻，其势将波靡不止。”上以越职言事，切责之。
三月，山、陕大饥，民相食，发金五万赈之。免浙江崇祯三年以前织造。六月，江西饥，逋赋益多。观政进士陆运昌上抚字八条，上可其奏，下户部议。
冬十月，上数御经筵，遇雪不辍，谕讲官尚书韩日缵、姜逢元等毋忌讳。少詹事文震孟讲《春秋》，上论仲子归云：“此见当时朝政有阙，所以当讲。自今进讲，当以此类推。”
十一月，侍读倪元璐上制实八策，曰：“离敌交，缮旁邑，优守兵，靖降戎，益寇饷，储边才，奠辇毂，严教育。”又制虚八策，曰：“正根本，伸公议，宣义问，一条教，虑久远，昭激劝，励名节，明驾驭。”疏入，上令确奏伐交实计。其抚降戎、储边才、留秦、晋饷、馆监教习，俱下部。其制虚八策，多系奉旨，不必继陈。既而元璐再陈间敌之术，且请尽彻监视内臣，以重边疆。不报。
礼部右侍郎陈子壮尝谒大学士温体仁，体仁盛称主上神圣，臣下不宜异同。子壮曰：“世宗皇帝最英明，然府之议，勋戚之狱，当日臣工犹执持不已。皇上威严，有类世宗，公之恩遇，孰与张、桂！但以将顺而废匡救，恐非善则归君之意也。”体仁意沮，遂成嫌隙。
八年春正月，兵部职方主事贺王盛再劾温体仁庸奸误国，谪外。御史吴履中劾温体仁、王应熊，并及监视内臣，上切责之。议湖广加派。
上以祖训，凡郡王子孙有文武才能堪任用者，宗人府具以名闻，朝廷考验，授以秩，其迁除如常例。礼部右侍郎陈子壮上言：“宗秩改授，适开侥幸之门，隳藩规，溷铨政。”上以其沮诏间亲，下于理。明年四月始得释。已而莅官多不法，公私苦之。
二月，侍读倪元璐上言：盗贼之祸，震及祖陵，国家大辱极矣。陛下下罪已之诏，布告天下，然此非徒空言也。今民最苦，无若催科。未敢兴言，冀停加派，惟请自崇祯七年以前，一应逋负悉与蠲除，断自八年督征。有司告成，亦少宽之。东南杂解，扰累无纪，如绢、布、丝、绵、颜料、漆、油之类，悉可改从折色。此二者于下诚益，于上无损，民之脱此，犹汤火也。至发弊而远追数十年之事，纠章一上，蔓延不休；攀贻而旁及数千里之人，部文一下，冤号四彻；谁有以民间此苦告之陛下者乎？及今不图，日蔓一日，必至无地非兵，无民非贼，刀剑多于牛犊，阡陌决为战场，陛下亦安得执空版而问诸磷燹之区哉！”上是之。
候补给事中刘含辉乞蠲陕西八年以上逋租，不许。承运库太监周礼言：“崇祯六年、七年省直金花银共逋八十九万。”命趋之。夏四月，予故辽东总兵宁远伯李成梁祭葬。
五月，谕户部暂开援纳，济军需。秋七月，进文震孟礼部左侍郎兼东阁大学士。寻忤温体仁，罢归。丙子，召廷臣于中左门，试时政边才论，又出各疏，命翰林官
拟上。八月，上谕：“致治安民，全在守令。命两京文职三品以下，五品以上，各举堪任知府一人，亡论科第、贡、监。在内翰林、科、道，在外抚、按、司、道、知府，各举州县官一人，亡论贡、监、
吏士。过期不举者议处，失举连坐。”冬十月乙巳，上罪已，避殿彻乐。下诏曰：“朕以凉德，缵承大统，不期倚任非人，边乃三入，寇则七年，师徒暴露，黎庶颠连，
</div>
    <div class="pagination">
<a href="明史纪事本末_page34.html">上一页</a><span>...</span><a href="明史纪事本末_page30.html">30</a><a href="明史纪事本末_page31.html">31</a><a href="明史纪事本末_page32.html">32</a><a href="明史纪事本末_page33.html">33</a><a href="明史纪事本末_page34.html">34</a><span class="current-page">35</span><a href="明史纪事本末_page36.html">36</a><a href="明史纪事本末_page37.html">37</a><a href="明史纪事本末_page38.html">38</a><a href="明史纪事本末_page39.html">39</a><a href="明史纪事本末_page40.html">40</a><span>...</span><a href="明史纪事本末_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
