<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 27 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 27 页/共 48 页</h1>
    <div class="content">
　　陈邦傅忿金堡，疏言：『朝廷三年颠沛，即次少安，何为纷纷若是？堡既劾臣无军，请使监军，睹臣铁骑十万』！且诬堡官临清时降贼。朱天麟见其疏，笑曰：『堡善骂人，人亦骂之』。即假「辛苦贼中来」诗，言『堡所来，朕亦未悉。邦傅请监其军，其议之』！天麟始亦重堡，及堡与彭年劾朱谊伪敕事涉天麟，天麟怒；由是有隙。票出，堡大恨；丁时魁曰：『此刺成栋及我也』。纠科道十六人诣阁诋竞，喧闹不已；尽弃官印，白衣走出。永历帝战惧，茶倾于衣；询其故，亟取天麟票已之，使李元允喻诸臣供职。天麟辞去，慰留再四，不可；陛辞而泣。永历帝亦泣，曰：『卿去，朕益孤矣』！时魁等论不已，并朱天凤、日生、月生皆去之。以何吾驺、黄仕俊为大学士，入阁办事。行人司方亨祚、太仆寺丞张尚、都察院经历林有声伏阙，言『吾驺贪黩，不可相』。皆夺职。当票出时，时魁并疑严起恒，将殴之；值休沐，故天麟独受祸。寻如桂林，礼于瞿式耜；而使其子结诸将使戴己，议者薄之，更如南宁。及何腾蛟败，楚师大溃，举人刘惟贤徒步谒阙，请独任严起恒。诸将闻之喜，马吉翔等尼之，闻者解体。

　　二月，李成栋败死于信丰。吴贞毓等合疏：『尊朝廷、抑奔竞，归大权于上』。永历帝以语袁彭年，彭年对不逊；永历帝责之，则肆言『曩以铁骑三千鼓行西上，君臣安在』？永历帝泣下，举朝骇惧。张述载伏阙上疏劾其罪，彭年气阻。洪天擢以与李用楫隙，自求去。

　　太仆寺卿贺全业游上林，永历帝从授读；即位，擢今职。劾彭年党议论乖方、陈邦傅跋扈无状；彭年、元允将殴之，全业走高明，使锦衣卫捕至，桎梏遍体。夏国祥以师傅故，善视之，且以闻。众议斥职，彭年不可；永历帝谕永不用，乃出之。全业如桂林。

　　夏四月，孙可望来请封；金堡抗疏争，朝议是之。陈邦傅思假可望力逐高必正、李元允、瞿式耜而杀金堡，径使封之；且为之赂朝贵，王化澄等皆受之，曰：『拒之，恐犯顺』。严起恒独不可，化澄为调停。夏国祥尤狡亵，日与马吉翔等坏朝事（可望事，详「李孙之兵」）。

　　六月，袁彭年母死，言受恩厚，请不居丧；李元允亦为请。太后命考不守制于祖宗，为何代事？彭年犹徘徊月余乃去，竟免于五虎之祸。

　　永历帝命严起恒、刘湘客如梧州抚忠贞营，堵允锡自贺县至，起恒、湘客与俱还。时方畏李赤心；值允锡至，则大喜，郊迎之。允锡恶元允，欲去之，结马吉翔以为援。丁时魁劾之；金堡亦劾其丧师失地罪，且面责其结赤心、宴孙可望使于七星岩曰：『滇与忠贞，皆国仇也。君何眤之』？允锡失色；既而曰：『我劳苦边事，如君言，竟无功矣』。堡曰：『劳则有，然功于何有』？交恶益甚。或谓元允：『允锡将以忠贞营清君侧』。元允亦言：『我曹在北，彼不敢至；今以广东反正，来何为乎』？朝士之恶五虎者更构之。允锡乃移书瞿式耜，称奉密敕，使共诛元允；式耜知敕伪，曰：『吾辈不克为封疆计，而为人皋牢，非社稷之福也』。乃止。永历帝闻之，颇不直允锡，使求敕于式耜；式耜焚之而以告。犹以允锡得忠贞营心，使督师梧州，节制诸营（详前）；赐之龙旗、旌节、尚方宝剑、白金五千。甫踰阙，元允尽攫之；允锡所得布绘龙旗而已。乞饷，又不予。

　　陈邦傅纳女于高必正，使攻桂林；瞿式耜请分饷之，乃止。

　　会晏清、黄运奇为郭之琦等所劾罢。之琦由杜永和进，怙其势，将杀运奇；王化澄止之。化澄寻亦恶于丁时魁；其人也，实夤缘于王坤。马吉翔、金堡屡纠之，化澄若无事。

　　冬十月，何吾驺、王化澄罢。吾驺既与袁彭年互攻讦，专结夏国祥；及为堡所劾，不自安，引疾去。化澄在经筵，堡面斥其罪；化澄怒，自裂其冠去。坤、吉翔、天寿恣弄权，永历帝略不问。复召朱天麟，辞；言『国势累卵，朝野同危；而言者不顾，专以琐屑掉首而争，侈为遗直。今而后，请无以四方无利害者执为重故，使皇上独忧社稷』。盖谓堡也。于是起恒独相，朝士惟笙歌、贿赂是尚，或讹为捷报以自娱。尚书吴景、通政司毛毓祥知必败，景挂冠于朝门去、毓祥自劾愚惫去。时魁等时连逐宰相，势益横。湘客频入阁窥票拟，参疏未至，即以意指挥；不从，则祸，或即殴詈。秉笔者皆为副本俟改削；阁臣苦之，乃建议请帝坐文华殿面拟旨，乃少息。

　　冬十一月，堵允锡在浔州；以与廷臣水火，忿成疾。遗疏言：『臣请兵，曰无丰其翼；请饷，曰无与号召。致臣如穷山之独夫，坐视孔棘而不能救。臣死之后，乞任老臣图兴复；如以李元允、刘湘客、丁时魁、蒙正发、袁彭年为腹心，则成败可虞矣』！遂卒。诏赠中极殿大学士、太傅兼太子太师，封浔国公，谥「文襄」。允锡托其遗腹于部将，竟负其指。孙可望之入粤也，执而鞭之；曰：『堵制台何如人，若敢为此』？遗嗣得无恙。

　　鲁可藻请录遗贤，时杨廷枢已死，召张自烈为检讨，沈寿民、刘城为给事中，杜如兰、金光豸为礼兵部郎中，张之升、金光闵为行人，多不能至。

　　顺治七年（永历四年）春正月，永历帝谓李成栋死国事，封元允南阳伯；力辞，不许，仅受车骑将军印，上疏仍称原官。以庾关陷，召诸臣入，问策且议走广西；群臣皆谏，金堡及彭佺言尤力。马吉翔固恶李元允，谋借是奉帝走梧州，依陈邦傅，逐严起恒及金堡；因蹴夏国祥奉太后先行，上遂登舟。元允入，自请留守，伏地痛哭；言『上自西来仍西去，元允不敢留，恐宵人谮臣有异心。一朝不戒，生劫入舟。至今思之，犹负芒刺』。盖堵允锡伪敕中语也。又言『皇上若犹念东土，臣愿留督肇庆，与杜永和犄角；此臣之职也』。乃手诏以元允留守肇庆，督理诸军。袁彭年闻之，自请以墨绖监元允军；许之。出金堡，使谕诸将士。马吉翔犹虑权归李元允，自请督师救广州；以为兵部尚书，屯于三水，不敢进。

　　黄士俊年八十余矣，永历帝谓其老罢之。再使召朱天麟，疏：『百尔隙争，尽坏实事。昔宋高南渡，犹有退步；今何地也，皇上宜奋然自将，使诸臣尽擐甲冑，臣亦抽峒丁、择土勇、募水手，经略岭北、湖南。若仅以票拟为本，则政本安在乎』！

　　二月，李元允留肇庆。邦傅入卫，楚党势失。高必正亦至，使援广州。吴贞毓、郭之琦、万翱、程源、李用楫、张孝起、李日炜、朱士鲲、朱统钥、王命来、陈光允、彭佺合疏劾袁彭年、丁时魁、蒙正发、刘湘客等把持朝政、朋党行私十大罪；源且于御舟侧，摘金堡驳吕尔玙疏中语（有昌宗、仁杰语），大声述之，谓诬蔑故太后。永历帝尤恶之，李元允请以反正功，免袁彭年；诸人并劾之。丁亥，下堡、湘客、正发于狱，马吉翔司其谳。王夫之、管嗣裘说严起恒：『国事如此，奈天下何』！且责起恒不力救。起恒请入对于舟中，不许；率群臣跪沙际请，亦不许。吉翔固熟厂卫事，谳时陈刑古庙，五毒毕至。夹堡折足，堡大呼二祖、列宗；余者并乞哀，供赃数十万。堡极贫，亦坐四万。狱上，堡、时魁谪戍，湘客、正发追赃赎配。时魁已遁，不获谳；又免彭年罪，不问；惟堡、正发、湘客独被祸。瞿式耜上疏争其事，又请缓堡刑；略言：『中兴之初，元气未复；诏狱追赃，乃魏忠贤以杀杨、左，不可法』。永历帝言堡罪重，且颁敕布四人罪状于天下；式耜封还，言『法者天下之公，何以蜚语饮章，横加考察，开天下之疑。且四人得罪，各有本末；臣在政府不言，恐失远人之望』！先后凡七疏，不听。张同敞亦以为言，诏斥之。堡固峭甚，又忿内臣不法、外臣违制，欲永历帝用高皇帝法部署一切；且言『马士英不相，则左良玉安得而称兵？刘承允不将，则张光璧何由而称戈』？及争弃肇庆，则曰『东西将士，恃乘舆威灵，效死战守；乘舆一动，人心必摇，两省必不能守，且国家更有何地可适？陈邦傅非社稷之臣，忠贞营败亡之余，必不可恃；后必侮之』。时不能用。其驳吕尔玙词失伦，然非敢诬太后，累于李元允及祸。而永历帝怒堡甚，至密诏都督张凤鸣必杀之；比狱上，犹诏窜金齿。诸将焦琏、胡一青、马进忠、马宝、杨国栋、曹志建皆请释之，并不听。总兵胡执恭子劾瞿式耜词极丑诋，帝不为辩。

　　夏四月，考选朝官，转朱士鲲吏科给事中、董云骧御史、潘观骏职方主事。云骧谢恩陨舟中，观骏以不冠降职。

　　严起恒罢。起恒遇事持平，与马吉翔无所忤；丁时魁等力诋之。五人得罪，起恒救甚力。吴贞毓甚恶之，又恶式耜，谋以鲁可藻代之。王化澄在位时，尤恶起恒，将使胡执恭、孙可望杀之；故以马吉翔掌中枢，夏国祥、庞天寿、王坤皆用事，并比之。于是，贞毓、吉翔等合词请召化澄复入阁。给事中雷得复劾起恒大罪二十有奇，比之严嵩；永历帝不悦，夺其职。起恒求去，王夫之等以疏争，永历帝固留之；起恒因谢病，七疏不报，放舟竟去。万翱等请逮治，不许。

　　五月，命陈邦傅援广东，不应；惟日挠瞿式耜境，杀掠如寇盗，式耜无如何。

　　高必正入朝，吴贞毓说之曰：『五虎之罪，主者起恒。公入清侧，数语决矣』。编修钱秉镫曰：『五人排起恒，彼反救之；此长者，奈何此云乎』？必正遂不直贞毓。入见，言起恒虚公可任，金堡罚重；且请手敕亲邀之。乃诏起恒复入阁。俄，陈邦傅、李元允皆来朝，永历帝及太后召必正、邦傅、元允同入对。元允伏地请死，曰：『金堡非臣私人，向以封疆故，不敢言；今请罪』！永历帝曰：『卿大忠义，朕不疑卿』。元允终言『朝臣以己为金堡党，故于四人之狱，独赐臣敕书，令安心任事』。太后遽言：『若无以堡为正人，彼尝诬若反』。元允请其据，永历帝不能答。元允复有言，太后以请封孙可望为堡罪；乃不敢言。高必正掖之出，复面责王化澄徇私植党。化澄申诉，几不成语；永历帝为解之。一日，忽召廷臣问：『金堡何如人』？众莫敢对；再问，卒莫对。明日，钱秉镫疏：『昨侍班行，恶堡者皆在，卒无应者；则堡之为人可知』。且胪其刑废状，乞量移。乃改戍清浪卫；以阻兵，不行。高必正赆金五百，亦不受。马宝先自德庆至，亲为裹创，故堡不死，遂之桂林。瞿式耜请为书记，不可；曰：『朝廷罪人，乌可佐相公！且事已去矣，岂爱死哉』！为僧以终。

　　元允还广东，将使高必正与偕；吴贞毓复尼之。张孝起、李用楫及御史廖永亨复互讦，太后忿，至令无纳科道疏；永历帝虑言路绝，令分别进。乃诏：『中书科非军国大事，疏勿陈』！孝起孤峻，不伍流俗。高必正与刘湘客皆陕人，疾孝起，湘客至詈之于朝；永历帝不能禁，惟和解之。必正还军，陈邦傅嗔其不附己，潜兵袭之；必正求援于瞿式耜。永历帝闻之，下诏使和睦；不听。

　　鲁可藻当复肇庆时，自称总督；瞿式耜劾之。及居忧不守制，式耜再疏劾去，失职久之。万翱亦久为五虎抑。至是，进翱掌兵部事，起复可藻为兵部侍郎。及吴贞毓皆思结援于各镇，乃封曹志建、胡一青、焦琏皆国公。贞毓务排瞿式耜，与马吉翔谋，先后以于元煜、万年策、吴春芳、郑古爱、来嗣敏出督江、楚、粤西诸军事，挠式耜权。粤西遂没（详前）。

　　六月，故祭酒文安之以国势益危，慨然救之；谒帝于梧州，命入阁办事。时严起恒为首辅，王化澄、朱天麟次之；起恒被扼于党人，随班朝贺，不得展。安之至，起恒让之，自处其下。

　　秋八月，孙可望求真封秦王；严起恒持不可。王化澄、朱天麟、万翱、徐极皆请封之，起恒难焉；文安之、郭之奇是起恒。杨鼎和至，力争不可；起恒以为兵部尚书。又以刘尧珍代万翱，化澄、天麟议遂格。

　　冬十一月，瞿式耜没于桂林。陈邦傅遁，李元允走行在；曹烨、李绮、耿献忠、丁时魁皆复降。永历帝仓卒走。陈邦傅杀郎中潘观骏，逼郎中许玉凤、董英入水死，修旧怨也。王化澄弃永历帝，走容县。

　　十二月，王化澄、黄士俊、董天闳皆出降。袁彭年居佛山镇，纳寡妇，得厚赀。闻广州没，献金七百于尚可喜，求以通判用；且泣言降非己意。可喜挥之。于是两党皆尽，惟严起恒、吴贞毓、马吉翔诸人从。以赵台走土司，命张孝起为副都御史，巡抚南宁兼高、雷、廉、琼四府军门云。

　　顺治八年（永历五年）春二月，永历帝在南宁。兵烽稍止，朝臣复出。吴贞毓卒恶严起恒，或劝之去；曰：『吾不能舍上去，死于贼、死于奸雄，惟天命耳』。

　　闰三月（明二月），严起恒被杀于孙可望（详「殉节」及「李孙之兵」）。

　　夏五月，朱天麟力请幸云南，依孙可望；永历帝不可。乃出之使经略左、右江土司，为勤王之助。

　　秋九月，陈邦傅叛，出降。

　　冬十月，李元允疏迎永历帝驻防城，不许。

　　顺治九年（永历六年）春正月，孙可望劫永历帝如安龙。马吉翔为兵部尚书，司戎政营；庞天寿掌勇卫营。俱谄事孙可望，谋逼永历帝禅位。吴贞毓于跸濑湍时，请暂止，系人望，大忤马吉翔；其党冷孟饪及吴家炫、方祚亨交劾之。永历帝持不下。天寿、吉翔招孟饪计曰：『此徒费笔墨，今惟启秦王，令举中外事归戎政、勇卫营，贞毓等乌能为！然后受禅，奉上为太上皇，则富贵永久矣』。孟饪极称善，使门生郭璘说主事胡士瑞戴可望；士瑞叱之。使郎中古其品为受禅图；其品裂其帛，抵之地。吉翔怒，阴告可望，使速谋；可望使其党张虎至，令朝政尽归戎政、勇卫营，杖杀古其品。于是士瑞及给事中徐极、员外郎林青阳、蔡演、主事张镌谓：『吉翔、天寿欲称臣可望，事殆不测；吾辈不言，负国深矣』。连章发其奸，疏三上；永历帝乃知之，大怒，将穷治之。两人急求救，太后遽命释之，各还职。

　　夏五月，李元允被执至广州。

　　秋八月，朱天麟卒。永历帝奔南宁，天麟力疾追扈；四月至广南，永历帝已入于安隆所。天麟止西坂村，病剧不能行。至是，卒。天麟固不悦金堡及严起恒、吴贞毓又其所取士，人疑梧州之狱，天麟遥使之；故吴霖、程源、郭之琦、许玉凤攻击不已。又使余熂通孙可望，使并杨展、皮熊军，或未必云。

　　冬，永历帝在安隆。逼于孙可望，危甚（见前）；顾内侍全为国、张福禄曰：『可望无臣礼，吉翔、天寿为耳目，祸必及。朕欲密召李定国，若能为乎』？两人皆受命；且言：『兹事重，非中官所能任。外廷之臣徐极、张镌、蔡演、林青阳、王朝瑞固弹劾吉翔，可任也』。使告之，皆许诺；乃密语吴贞毓，贞毓曰：『主上忧危，是臣子报国之日。顾诸君子孰能行乎』？林青阳请往；乃使员外蒋干昌为敕书、主事朱东旦书之、福禄钤御宝，密付青阳。

　　十二月，林青阳自间道至定国军。定国奉诏泣，许奉迎；以兄事可望，久未敢发（详「李孙之兵」）。

　　顺治十年（永历七年）夏六月，永历帝语吴贞毓：『林青阳久不至，宜使促之』！周官涕泣请行，都督郑元允曰：『吉翔在，必先去之』。乃使吉翔祭兴陵及太妃墓于梧州、南宁，官乃行。青阳已还次南宁，总兵常荣款之；青阳虑羁滞，使亲信刘吉先入告。永历帝喜，擢青阳给事中；为「屏藩亲臣」印，使吉畀青阳，命再往。青阳至廉州，与周官遇；偕至高州赐定国，定国拜受。吉翔闻有使至定国军，使人觇之；值主事刘议新还自定国军，遇吉翔于南宁，谓其必与谋；以两使之状告。吉翔骇绝，使弟雄飞极赀赂提塘王爱秀入黔告变；可望并疑吉翔，使郑国入南宁觇之，而捕林青阳。

　　冬十二月，永历帝以左右皆吉翔党，势孤；乃假考选名，授蒋元昌、李开元检讨，张镌给事中，李颀、胡士瑞御史及林锺、蔡演、徐极、朱东旦、赵赓禹、易士佳、任斗墟各进秩，皆与密敕者。庞天寿、马雄飞大惧，语其党蒋御曦、朱德亮、郭璘、蒲缨曰：『凡我仇类，并跻清华』。方谋陷之，而吉翔发林青阳、周官状。于是林锺、赵赓禹、蔡演、徐极、张镌、李颀、胡士瑞直劾马吉翔欺君卖国状，庞天寿与表里罪。章未下，天寿、雄飞皆先遁入黔，愬诸孙可望；可望使郑国械吉翔至安隆，与群臣质。

　　顺治十一年（永历八年）春三月，郑国、吉翔至安隆，贞毓伪不知；国怒，挟入文华殿，索主谋者。永历帝谓：『必盗敕者为之』。国怒目出。贞毓知事败，大言『国事由宰相，我召定国，何有于诸臣』？国及庞天寿械郭元允、林锺、蔡演、李元开、徐极、张镌、胡士瑞、朱东旦、李颀、蒋干昌、赵赓禹、朱议昹、任斗墟、易士佳、许绍亮、陈瑞麟而出。捕全为国、张福禄，两人求救于太后，天寿径执之坤宁宫外，并执刘衡。两宫略诘之，天寿瞠目呵怒，无臣礼。又大风霾，中外骇惧。独其党冷孟饪、朱企鋘、蒲缨、宋德亮、郑璘负得色，迫永历帝言主者；永历帝不胜愤，言『汝等横逼，朕知为谁』！悲愤而入。明日，国讯诸臣。以贞毓大臣不对簿，执其妻父裴廷模，叱使跪；廷模言：『我五品大夫，何跪尔』！乱棒击之，两臂几折，卒不承。以次拷镌等，不胜痛苦，皆呼二祖、列宗。时已暮，风震雷怒，狱卒亦惧；国益严刑。于是蔡演厉声曰：『今日便承此狱，见臣子报国之心』。演承，众皆承。国问皇上知否？演大声言：『未经执奏』。乃释马吉翔，系群臣于狱；以欺君误国矫诏为罪，报可望。可望疏请永历帝亲裁之；永历帝不胜愤，下诸臣议。吏部侍郎张佐宸及蒲缨、宋德亮、朱企鋘、冷孟饪、蒋御曦谓国曰：『是应尽死！留其一，必为患』。佐宸、御曦共为诏，略言：『罪臣吴贞毓等包藏祸心，内外连结，盗宝矫敕，擅行封赏，贻祸封疆；赖祖宗之灵，奸谋发露。随命审问，除赐辅臣吴贞毓死，其张镌、张福禄、全为国等同谋不法，无分首从，宜使伏诛。朕以频年患难，扈从乏人；故御下宽，至于奸回自用，盗出掖廷。朕德不明，深用自责；诸臣亦宜各自洗涤。吉翔等复官任事如故』。可望复释许绍亮，杖刘议新、刘衡而免之；陈瑞麟廷杖，遣戍（瑞麟，佐宸同乡人也）。绍亮将出，恸哭欲止。吴贞毓言：『天不尽死，我辈何恋恋为』！天寿、吉翔并疑中宫预其谋，使仪制司上故事，欲废立；后涕泣诉，乃免。

　　三月，吴贞毓死，磔张福禄、张镌；杀诸臣于市：为中军都督府左都督歙县郑允元、大理寺丞湖广林锺、太仆寺少卿袁州赵赓禹、翰林院检讨晋江蒋干昌、善化李元开、吏科给事中赣州徐极、江西道御史钱塘周允吉、广西道御史南昌朱议昹、福建道御史进贤胡士瑞、兵部郎中四川朱东旦、工部郎中九江蔡演、内阁中书庐陵易士佳、吏部员外郎直诰敕房事鄞县任斗墟、御史宜兴李颀及内臣全为国十八人；皆为诗大骂。及就刑，颜色不变。国尸之三日，面如生。乃合瘗于安隆北阙之马场；所谓「十八公」也。林青阳亦逮至，被杀；惟周官走免。可望受禅之议亦绝。

　　顺治十三年（永历十年）春二月，李定国奉永历帝入云南。使靳统武执马吉翔至，将杀之；吉翔媚统武，缓其死。定国客金维新间过统武，吉翔媚尤力；因誉诸定国，使来见，望尘即拜，言『见颜色，死且不朽』。定国武人，大悦之。永历帝以定国客金维新为行在吏部侍郎、龚名为行在兵部侍郎。吉翔曰：『晋王功高，两公实提挈之。今封王爵，两公亦宜上赏。使吉翔得亲皇上，当为言之』。两人喜，言诸定国，使荐之；永历帝不得已，使入阁。吉翔挟定国以邀上，又假宠赉邀定国，不一月尽握中外权；引其党张佐宸、扶纲摄尚书大学士。定国、文秀不时过吉翔；高绩、邬昌期疏：『二王功高望重，不宜往权贵门，恐滋奸弊，蹈可望辙』。定国、文秀愠不朝；吉翔激永历帝，杖两人各百五十，除其名。维新走告定国，不宜杀谏臣；乃入救，复其官。周官、裴廷楷、许绍亮、金简复交章劾吉翔；已结定国，无如何。扶纲等媚之不遗力。

　　三月，真除扶纲为东阁大学士、张佐宸为吏部尚书、王应龙为工部尚书。时以佐宸貌劣为判官、扶纲为小鬼。

　　顺治十四年（永历十一年）冬十一月，李定国率文武诸臣请表安隆十八忠臣，从之（详「殉节」）。

　　顺治十五年（永历十二年）春正月，以钱邦芑掌都察院事，以程源为兵部尚书。邦芑始终不屈于可望、源则可望所亲信，然交水之功，两人最着；故用之。马吉翔忮甚；源甫入，即发吉翔奸。吉翔蹴言者劾源臣可望，非纯臣；源愤，杜门不出。邦芑虽掌院，金维新为左都御史位其上，邦芑郁郁朝请而已。

　　夏，高绩及郎中金简疏兵事，将杖之而免（详「李孙之兵」）。

　　顺治十六年（永历十三年）春二月，缅请使谕白文选军；邓凯、任国玺请行，将招之以奉迎。马吉翔虑两人暴其恶，私与缅曰：『两人无家室，去必不返』。缅遂请改使。其后文选及定国诸军屡至不能达，皆坐任吉翔等。

　　沐天波与蒲缨、王起隆集树下，谋奉永历帝出缅；以告吉翔，请渡户腊、乌撒以就定国。吉翔言：『若此，不复能与官家事；将以三宫畀公等』。乃止。张佐宸、扶纲及诸附马、庞者先后多入降。

　　顺治十七年（永历十四年），永历帝在缅甸。马吉翔独当国，庞天寿、李国泰掌司礼监相表里。矫诏付缅酋，从官、军士后至者皆杀之。虑李定国、白文选至，己不得逞专；令永历帝止兵示从缅，其实自便。定国等以疏来，无多寡，皆不报。使其婿潘国璜操缅语，诳永历帝以某某兵将至，不宜行；实禁止之，将遂居缅。日与蒲缨、国泰狼狈，请以邬昌期掌六科、乌撒知府王祖望为礼部侍郎，卖国纳贿，一切如故。尚书邓士廉老而懦，专供吉翔指，且希入阁。

　　三月，大学士方端之等皆出降。

　　秋九月，太常博士邓居诏陈时势，言极恳切；且劾任国玺。国玺辨，亦劾居诏。永历帝将质之，吉翔、国泰共止帝，所言亦不用。

　　顺治十八年（永历十五年）春三月，锦衣指挥赵明鉴谋奉太子出险，且杀马吉翔、李国泰绝后患；事泄，吉翔坐以结盟投缅，及沐天波仆李某、王起隆仆何爱十七人皆杀之。

　　夏五月，太子进讲，任国玺辑宋末诸奸事以进；吉翔切齿。永历帝阅未竟，吉翔窃去之。国玺又言：『今势如累卵，不思出险，而托言进讲。夫进讲，惟科道侍耳。军国重事，则沐天波、王维恭若尔人议之；岂吉翔、国泰所得私哉』！典玺李重贵亦言之：『自古人君坏自吾辈，幼而侍读，惟导以嬉；即位后，必不明道』。盖为国泰言之。两人略不惧，吉翔尤横。日及国泰、蒲缨、雄飞、杨在酗酒肆恶；事无巨细，不先启不能行。无耻者更附进，永历帝如坐啸。吉翔恨国玺，即使为出险策；国玺忿言：『能入缅，乃以钳言者之口乎』？于是王祖望、邓居诏各疏劾。有内官某言：『若即千本，亦无益』。盖知吉翔等状与帝之闇云。雄飞亦贪甚，请托居间无少惜。
</div>
    <div class="pagination">
<a href="续明纪事本末_page26.html">上一页</a><span>...</span><a href="续明纪事本末_page22.html">22</a><a href="续明纪事本末_page23.html">23</a><a href="续明纪事本末_page24.html">24</a><a href="续明纪事本末_page25.html">25</a><a href="续明纪事本末_page26.html">26</a><span class="current-page">27</span><a href="续明纪事本末_page28.html">28</a><a href="续明纪事本末_page29.html">29</a><a href="续明纪事本末_page30.html">30</a><a href="续明纪事本末_page31.html">31</a><a href="续明纪事本末_page32.html">32</a><span>...</span><a href="续明纪事本末_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
