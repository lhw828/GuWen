<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 11 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 11 页/共 76 页
  </h1>
  <div class="content">
   吕氏春秋禹立勤劳天下日夜不懈通大川决壅塞凿龙门降通漻水以导河疏三江五湖注之东海以利黔首于是命臯陶作为夏籥九成以昭其功【春秋元命苞禹之时民大乐其骈三圣相继故乐名夏夏者大也】　禹之时天先见草木秋冬不杀禹曰木气胜木气胜故其色尚青其事则木
　　鬻子禹之治天下也以五声听门悬钟鼔铎磬而置鼗以得四海之士为铭于簨虡曰教寡人以道者击鼔教寡人以义者击钟教寡人以事者振铎语寡人以忧者击磬语寡人以狱讼者挥鼗此之谓五声是以禹尝据一馈而七十起日中而不暇饱食曰吾犹恐四海之士畱于道路是以四海之士皆至是以禹当朝廷闲也可以罗爵　禹之治天下也得臯陶得杜子业得既子得施子黯得季子甯得然子湛得轻子玉得七大夫以佐其身以治天下以天下治【尚书中候文命盛徳俊乂在官则瑞草生郊醴泉出山】史记帝禹立而举臯陶荐之且授政焉而臯陶防封臯陶之后于英六或在许而后举益任之政
　　说文昔太岳为禹心吕之臣故封大吕
　　淮南子昔者夏鲧作三仞之城诸侯背之海外有狡心禹知天下之叛也乃壊城平池散财物焚甲兵施之以徳海外賔服四夷纳职合诸侯于涂山执玉帛者万国【愽物志处士东鬼槐责禹乱天下事禹退作三章彊者攻弱者守敌战城郭盖禹始也】
　　新书大禹之治天下也诸侯万人而禹一皆知其体故大禹岂能一见而知之也岂能一闻而识之也诸侯朝会而禹亲服之故是以禹一皆知其国也其士月朝而禹亲见之故是以禹一皆知其体也然且大禹其犹大恐诸侯会则问于诸侯曰诸侯以寡人为骄乎朔日士朝则问于士曰诸大夫以寡人为汏乎其闻寡人之骄之汏邪而不以语寡人者此教寡人之残道也灭天下之教也故寡人之所怨于人者莫大于此也【帝王世纪禹纳礼贤人一沐三握发一食三起】
　　荀子禹见耕者耦立而式过十室之邑必下
　　说苑禹出见罪人下车问而泣之左右曰夫罪人不顺道故使然焉君王何为痛之至于此也禹曰尧舜之人皆以尧舜之心为心今寡人为君也百姓各自以其心为心是以痛之也【吴越春秋南到计于苍梧而见缚人禹拊其背而哭益曰斯人犯法自合如此哭之何也禹曰天下有道民不罹辜天下无道罪及善人吾闻一男不耕有受其饥一女不桑有受其寒吾为帝统治水土调民安居使得其所今乃罹法如斯此吾徳薄不能化民证也故哭之悲耳○此言哭罪人在治水时与说苑异】
　　庄子尧治天下伯成子髙立为诸侯尧授舜舜授禹伯成子髙辞为诸侯而耕禹往见之则耕在野禹趋就下风立而问焉曰昔尧治天下吾子立为诸侯尧授舜舜授予吾子辞为诸侯而耕敢问其故何也子髙曰昔尧治天下不赏而民劝不罚而民畏今子赏罚而民且不仁徳自此衰刑自此立后世之乱自此始矣夫子盍行邪无落吾事俋俋乎耕而不顾【符子禹让天下于竒子竒子曰君言佐舜劳矣凿山川通河汉首无发股无毛故舜也以劳报子我生而逸不能为君之劳矣　世本禹作宫室　禹时仪狄始作酒醪变五味　古今注伺风鸟夏禹所作也　汉书杂家大三十七篇传言禹所作○师古曰古禹字　述异记夏禹时天雨金三日古诗云安得天雨金使金贱如土是也　大禹时天雨稻古诗云安得天雨稻饲我天下民】
　　吴越春秋三载考功五年政定周行天下归还大越登茅山以朝四方羣臣一示中国诸侯防风后至斩以示众示天下悉属禹也【愽物志穿胷国昔禹平天下会诸侯会稽之野防风氏后到杀之夏徳之盛二龙降之禹使范成光御之行域外既周而还至南海经防风防风之二臣以涂山之戮见禹使怒而射之迅风雷雨二龙升去二臣恐以刃自贯其心而死禹哀之乃拔其刃疗以不死之草是为穿胷民　纪年八年春会诸侯于会稽杀防风氏秋八月帝陟于会稽】
　　史记禹会诸侯江南计功而崩因葬焉命曰会稽会稽者会计也
　　越絶书问天地之道万物之纪莫失其本神农尝百草水土甘苦黄帝造衣裳后稷产穑制器械人事备矣畴粪桑麻播种五谷必以手足大越海濵之民独以鸟田小大有差进退有行莫将自使其故何也曰禹始也忧民救水到大越上茅山大会计爵有徳封有功更名茅山曰会稽及其王也廵狩大越见耆老纳诗书审铨衡平斗斛因病亡死葬会稽苇椁桐棺穿圹七尺上无漏泄下无即水坛髙三尺土堦三等延袤一亩尚以为居之者乐为之者苦无以报民功教民鸟田一盛一衰当禹之时舜死苍梧象为民田也禹至此者亦有因矣亦覆釜也覆釜者州土也塡徳也禹美而告至焉禹知时晏岁暮年加申酉求书其下祠白马禹井井者法也以为禹葬以法度不烦人众【水经注会稽山上有禹庙昔大禹东廵崩于会稽因葬其地鸟为之耘春拔草根秋啄其秽山东有井深不见底即禹穴也】
　　墨子禹东教乎九夷道死葬会稽之山衣衾三领桐棺三寸葛以缄之绞之不合道之不埳土地之深下毋及泉上毋通臭既葬收余壤其上垄若参耕之亩【吕氏春秋禹葬于会稽不变人徒　淮南子禹葬会稽之山农不易其亩】
　　史记夏后帝啓禹之子其母涂山氏之女也【世本禹娶涂山氏女名女娲○大戴礼记作女防氏】
　　吴越春秋禹三十未娶行到涂山恐时之暮失其度制乃辞曰吾娶也必有应矣乃有白狐九尾造于禹禹曰白者吾之服也其九尾者王之证也涂山之歌曰绥绥白狐九尾痝痝我家嘉夷来賔为王成家成室我造彼昌天人之际于兹则行明矣哉禹因娶涂山谓之女娇【吕氏春秋禹行功见涂山之女禹未之遇而廵省南土涂山氏之女乃令其妾待禹于涂山之阳女乃作歌歌曰候人兮猗实始作为南音周公及召公取风焉以为周南召南】
　　列女传涂山氏长女夏禹娶以为妃既生啓辛壬癸甲啓呱呱泣禹去而治氷三过其家不入其门涂山独明教训及啓长化其徳而从其教防致令名君子谓涂山彊于教诲【楚辞注禹引治水道娶嵞山氏之女而通夫妇之道于台桑之地禹治水道娶者忧无继嗣耳故以辛酉日娶甲子日去而有啓也　随巢子禹娶涂山治鸿水通轘辕山化为熊涂山氏见之慙而去至嵩髙山下化为石禹曰归我子石破北方而生啓○荒诞】
　　史记十年帝禹东廵狩至于会稽而崩以天下授益三年之丧毕益让帝禹之子啓而避居箕山之阳禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也于是啓遂即天子之位是为夏后帝啓
　　吴越春秋啓即天子之位治国于夏遵禹贡之美悉九州之土以种五谷累岁不絶【纪年帝啓元年癸亥大飨诸侯于钧台诸侯从帝归于冀都大飨诸侯于璿台二年费侯伯益出就国】
　　书大战于甘乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝【书序啓与有扈战于甘之野作甘誓】
　　史记有扈氏不服啓伐之大战于甘遂灭有扈氏天下咸朝【淮南子有扈氏为义而亡　楚辞注禹以天下禅与益益避啓于箕山之阳天下皆去益而归啓以为君益防不得立有扈氏叛啓啓率六卿以伐之也有扈氏本牧竖之人耳因何逄遇而得为诸侯乎啓攻有扈之时亲于其牀上击而杀之】
　　吕氏春秋夏后相与有扈战于甘泽而不胜六卿请复之夏后相曰不可吾地不浅吾民不寡战而不胜是吾徳薄而教不善也于是乎处不重席食不贰味琴瑟不张钟鼔不修子女不饰亲亲长长尊贤使能期年而有扈氏服【○相宜作啓其事亦异】
　　越絶书益与禹臣于舜舜传之禹荐益而封之百里禹崩啓立晓知王事逹于君臣之义益死之后啓岁善牺牲以祠之经曰夏啓善牺于益此之谓也【纪年益干啓位啓杀之○此好事者为之也　山海经夏后啓之臣曰孟涂是司神于巴人请讼于孟涂之所其衣有血者乃执之是请生　刀劒録夏后啓以庚戌八年铸一铜劒长三尺九寸后藏之秦望山腹上刻二十八宿文有背面面文为星辰背记山川日月　山海经夏后开上三嫔于天得九辩与九歌以下此天穆之野髙二千仞开焉得始歌九招　楚辞注九辩九歌啓所作乐也言啓能修明禹业陈列宫商之音备其礼乐也○山海荒唐此为近正纪年夏后开舞九招　归藏昔彼九防是与帝辩同宫之序是为九歌　纪年十一年放王季武观于西河十五年武观以西河叛彭伯夀帅师征西河武观来归　十六年陟○注云武观即五观也观国今顿丘衞】
　　【县○前编后啓九岁崩】
　　昔者尧老舜摄自文祖受终以后尧无事焉及舜即位三十三载命禹总师总师亦摄位也既而有苖弗率帝命徂征干羽敷徳是舜犹行天子事也若此者与尧异其故何邪曰尧舜之禅让其心则同其时势则异也何也尧之禅舜创举也前此未有也舜在畎亩之中登试任职三年即欲逊以帝位舜不受然后命之摄方是时也尧唯恐天下之戴舜不专而欲天下之忘已也唯恐其不速故廵守赏罚诸大政悉委之舜而已不与焉逮后施泽既久尧乃殂落若其受摄之时则犹未久耳舜之与禹则同事帝尧者也禹平水土其施功于民最切天下之戴禹犹之乎戴舜以之禅授则帝尧之前事可循矣舜何必遽忘百姓哉今有人于此为其子得一慈母而虑其子之不相依也则已从而避之今有人于此其子于慈母既相依矣犹之依己也则己又从而顾之是故或避或顾两父之心一也尧舜之子民亦一也讵有异哉商均之不肖未必如朱之傲虐嚚讼然舜以其徳不若禹终不以天下私其子犹复躬勤民事南崩苍梧舜之不能恝然于百姓有如此者若夫禹益之事则与此异矣有夏之受命方新嗣子之敬承又贤天眷正殷不可移也而况益徳未洽禹遂以崩天下之人舍啓其曷归哉而或者曰帝尧禅舜共鲧不服夏禹传子有扈以叛岂当时人情狃于习见或借以称乱乎然考甘誓之辞不过数其威侮怠弃之罪用是恭奉天讨明正赏罚而钧台大飨复有涂山之余烈焉恢业承家绵祚四百三代守成之主断以夏啓为首称矣






　　绎史卷十二
　　钦定四库全书
　　绎史卷十三　　　　　灵壁县知县马骕撰少康中兴
　　史记夏后帝啓崩子帝太康立帝太康失国昆弟五人须于洛汭作五子之歌【纪年帝太康元年癸未帝即位居斟鄩畋于洛表羿入居斟鄩楚辞注夏王太康不遵禹啓之乐而更作滛声放纵情欲以自娱乐不顾患难不谋后世防以失国兄弟五】
　　【人皆居于闾巷】
　　书太康尸位以逸豫灭厥徳黎民咸贰乃盘游无度畋于有洛之表十旬弗反有竆后羿因民弗忍距于河厥弟五人御其母以从徯于洛之汭五子咸怨述大禹之戒以作歌其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬其二曰训有之内作色荒外作禽荒甘酒嗜音峻宇雕墙有一于此未或不亡其三曰惟彼陶唐有此冀方今失厥道乱其纪纲乃底灭亡其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀其五曰呜呼曷归予懐之悲万姓仇予予将畴依郁陶乎予心顔厚有忸怩弗愼厥徳虽悔可追【书序太康失邦昆弟五人须于洛汭作五子之歌　纪年四年帝陟○路史云太康在位十九岁失政又十岁而死通鉴前编因之】
　　史记太康崩弟中康立是为帝中康帝中康时羲和湎淫废时乱日往征之作征【纪年帝仲康元年己丑帝即位居斟鄩　五年秋九月庚戌朔日有食之命侯帅师征羲和】
　　书惟仲康肇位四海侯命掌六师羲和废厥职酒荒于厥邑侯承王命徂征告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以谏其或不恭邦有常刑时惟羲和顚覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼔啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火歼厥渠魁胁从罔治旧染汚俗咸与惟新呜呼威克厥爱允济爱克厥威允罔功其尔众士懋戒哉【书序羲和湎淫废时乱日往征之作征纪年六年锡昆吾命作伯　七年陟世子相出居商丘依邳侯○前编仲康十三岁崩经世曰相继立依同姓诸侯斟灌斟鄩氏与纪年异】后汉书昔夏后氏太康失国四夷背叛及后相即位乃征畎夷七年然后来賔【纪年帝相元年戊戌帝即位居商丘征畎夷　二年征风夷黄夷　七年于夷来賔　古琴疏帝相元年条谷贡桐芍药帝命羿植桐于云和命武罗伯植芍药于后苑武罗伯諌曰帝方崇厥徳怪草竒木惧迁厥嗜宜食驾车之善马帝不从于是作谊谏羿乃伐桐为琴以进帝帝善之名曰条谷帝稍移于音乐不聼政事为羿所逐居于商丘援琴作源水之歌歌曰涓涓源水不壅不塞毂既破碎庸大其辐事以败矣乃重太息】
　　帝王世纪帝羿有竆氏未闻其姓何先帝喾以上世掌射正至喾赐以彤弓素矢封之于锄为帝司射歴虞夏羿学射于吉甫其臂长故以善射闻及夏之衰自锄迁于竆石因夏民以代夏政帝相徙于商丘依同姓诸侯斟鄩羿恃其善射不修民事淫于田兽弃其良臣武罗伯姻熊髠尨圉而信寒浞寒浞伯明氏之防子伯明后以防弃之而羿以为已相寒浞杀羿于桃梧而烹之以食其子其子不忍食之死于竆门浞遂代夏立为帝【楚辞注传曰河伯化为白龙游于水旁羿见射之眇其左目河伯上诉天帝天帝曰使汝深守神灵羿何从得犯也汝今为虫兽当为人所射固其宜也羿何罪欤　羿猎射封豨以其肉膏祭天帝天帝犹不顺羿之所为　羿梦与雒水神宓妃交接　帝王世纪羿与吴贺北游贺使羿射雀羿曰生之乎杀之乎贺曰射其左目羿引弓射之误中右目抑首而媿终身不忘　楚辞注羿因夏衰代之为政娱乐田猎不恤民事信任寒浞使为国相浞行媚于内施赂于外树之诈慝而专其权势羿田将归使家臣逄蒙射而杀之贪取其家以为妻也羿以乱得政身即灭亡　羿居天子之位荒淫田猎变更夏道为万民忧患　张衡灵宪嫦娥羿妻也窃西王母不死之药服之奔月将往枚筮之于有黄有黄占之曰吉翩翩归妹独将西行逄天晦芒毋惊毋恐后且大昌嫦娥遂托身于月是为蟾蜍　随巢子奚禄山壊天赐玉玦于羿遂残其身以此为福而至于祸　纪年帝相八年寒浞杀羿　九年相居于斟灌】　寒浞袭有竆之号因羿之室生奡及豷奡多力能陆地行舟使奡帅师灭斟灌斟鄩杀夏帝相封奡于过封豷于戈恃其诈力不恤事初奡之杀帝相也妃仍氏女曰后缗归有仍生少康初夏之贵臣曰靡事羿羿死逃于有鬲氏收斟鄩二国余烬杀寒浞立少康灭奡于过后杼灭豷于戈有竆遂亡【纪年二十六年寒浞吏其子浇帅师灭斟灌　二十七年浇伐斟鄩大战于潍覆其舟灭之　二十八年寒浞使其子浇弑帝后缗归于有仍伯靡出奔有鬲　丙寅年夏世子少康生　乙酉年少康自有仍奔虞　甲辰年伯靡自鬲帅斟鄩斟灌之师以伐浞少康使女艾伐过杀浇　乙巳年伯子杼帅师灭戈伯靡杀寒浞少康自纶归于夏邑　楚辞注浞娶纯狐氏女惑爱之遂与浞谋杀羿浞取羿妻而生浇强梁多力纵放其情不忍其欲以杀夏后相安居无忧日作淫乐忘其过恶防为相子少康所诛其头颠陨而坠地　浇无义淫佚其嫂往至其户佯有所求女岐为之缝裳于是共舍而宿止少康夜袭得女岐头以为浇因断之少康因田猎放犬逐兽遂袭杀浇　潜夫论浇才力益众骤其勇武而防以亡○按浇即奡也】
　　史记中康崩子帝相立帝相崩子帝少康立【○羿浞之乱帝相被弑夏统中絶四十年而后少康兴史直云相崩少康立疎略之甚】
　　后汉书夏后氏太康失徳夷人始畔自少康已后世服王化遂賔于王门献其舞乐【纪年帝少康元年丙午帝即位诸侯来朝賔虞公二年方夷来賔　十八年迁于原　二十一年陟　世本少康作秫酒　少康作箕帚】
　　吴越春秋少康恐禹祭之絶祀乃封其庶子于越号曰无余余始受封人民山居虽有鸟田之利租贡才给宗庙祭祀之费乃复随陵陆而耕种或逐禽鹿而给食无余质朴不设宫室之饰从民居春秋祠禹墓于会稽史记帝少康崩子帝予立【纪年帝杼元年己巳帝即位居原　五年自原迁于老丘八年征于东海及三夀得一狐九尾　十七年陟注或作帝宁一曰伯杼杼能帅禹者也故夏后氏报焉】
　　【世本季伫作甲】　帝予崩子帝槐立【纪年帝芬元年戊子帝即位　三年九夷来御　三十六年作圜土　四十四年陟○前编二十六岁崩】　帝槐崩子帝芒立【纪年帝芒元年壬申帝即位以珪賔于河　十三年东狩于海获大鱼　五十八年陟】　帝芒崩子帝泄立【纪年帝泄元年辛未帝即位　二十一年命畎夷白夷赤夷夷风夷黄夷　后汉书始加爵命由是服从　纪年二十五年陟○前编十六岁崩】　帝泄崩子帝不降立【纪年帝不降元年己亥帝即位　六年伐九苑　五十九年逊位于帝扃注三代之世内禅惟不降实有圣徳】　帝不降崩弟帝扃立【纪年帝扃元年戊戌帝即位　十年帝不降陟　十八年陟○前编二十一岁崩】帝扃崩子帝厪立【纪年帝厪元年己未帝即位居西河　八年天有妖孼十日竝出其】
　　【年陟○前编二十一岁崩】　帝厪崩立帝不降之子孔甲是为帝孔甲
　　羿浞之乱史不具载故少康之中兴夏纪泯阙犹幸传记所称可得而述焉太康之失国或曰元年或曰十有九年五子作歌唯哀宗社之不保痛故府之沦亡归责于君而无忿羿之辞者以为弃国违民乱由上作于羿何尤是可谓忠厚和平怨而不怒者哉旧都虽失天命未改自河以南犹夏之天下也故太康越在南服尚能立国斟寻以传仲康仲康即五子之一也向者追述祖训引君罪己是宜为君哉书称肇位四海则自冀方一区外靡不来享来王矣侯命掌六师则八柄九伐鲜不操自一人矣羲和顚覆沈湎放羿之徳以为徳弃司胁从乗羿之乱以为乱且国迁以来王命所壅止有羿耳羲和守天官而废时弃职将令正朔不颁于天子诸侯不禀于王朝失统乱纪端自此始故出师致讨必明正其罪而保邑拒命犹其细焉者矣羿未可骤图先图其类羿者自此威克允济元老壮犹功业未可量也享年不永志弗克终帝相嗣之亦能讨伐畎夷七年致其来賔然有竆内乱未闻过而问焉岂其师老外攘东略则西否而治羿反疎乎寒浞奋其诈力二子济恶于是灭二斟弑帝相夏后之统至是遂中絶焉少康以先君遗腹之子在襁保之中有夏孤臣靡托身于鬲盖未尝一日忘夏也经营谋虑以至四十年之久终能灭贼立君复禹之绩歴艰厄而不渝濒死亡而不悔诚有夏之贞臣矣而少康实当元凶窃国浇豷彊梁之日乃能戒备奔逃保身除害依帝舜之哲一成一旅防用以兴岂非间出之英辟哉后世若安史之继乱唐帝犹存新莽之移祚汉宗尚盛未有年歴四纪社稷为墟一君一臣﨑岖险阻之间以开创为中兴如是其光显也离骚曰羿淫游以佚田兮又好射夫封狐国乱流其鲜终兮浞又贪夫厥家虞人之箴曰在帝夷羿冒于原兽亡其国恤而思其麀牡此羿之所以亡也离骚又曰浇身被于强圉兮纵欲杀而不忍日康娱以自忘兮厥首用夫顚陨此浞之所以败也彼二凶以淫欲絶世少康以困竆复国不有废也其何以兴有伯靡以为臣有季杼以为子有仍鬲斟虞先后以为辅佐抚黎贤于播越收余烬之既亡禹之明徳远矣夏后之泽未宜殄灭然岌岌乎絶而复续顚而后起少康之功业所由不可及哉











　　绎史卷十三
&lt;史部,纪事本末类,绎史&gt;
　　钦定四库全书
　　绎史卷十四　　　　　灵壁县知县马骕撰商汤灭夏
　　史记殷契母曰简狄有娀氏之女为帝喾次妃三人行浴见鸟堕其卵简狄取吞之因孕生契【列女传简狄有娀氏之长女也与其妹娣浴于丘之水有鸟衔卵过而坠之五色甚好简狄取而吞之逐生契焉　古史考契生尧世舜始举之以其父微故不著名其母娀氏女与宗妇三人浴于川鸟遗卵简狄吞之则简狄非帝喾次妃明也】
　　吕氏春秋有娀氏有二佚女为之九成之台饮食必以鼔帝令燕往视之鸣若諡隘二女爱而争搏之覆以玉筐少选发而视之燕遗二卵北飞遂不反二女作歌一终曰燕燕往飞实始作为北音【拾遗记商之始也有神女简狄游于桑野见黒乌遗卵于地有五色文作八百字简狄拾之贮以玉筐覆以朱绂夜梦神母谓之曰尔懐此卵即生圣子以继金徳狄乃懐卵一年而有娠经十四月而生契祚以八百叶卵之文也虽遭旱厄后嗣兴焉　宋书符瑞志髙辛氏之世妃曰简狄以春分乌至之日从帝祀郊禖有乌衔卵而坠之简狄得而吞之遂孕匈剖而生契】史记契长而佐禹治水有功帝舜乃命契曰百姓不亲五品不训汝为司徒而敬敷五教五教在寛封于商赐姓子氏契兴于唐虞大禹之际功业着于百姓百姓以平【论衡卨母吞燕卵而生卨故殷姓曰子】
　　诗濬哲维商长发其祥洪水芒芒禹敷下土方外大国是疆幅陨既长有娀方将帝立子生商王桓拨受小国是逹受大国是逹率履不越遂视既发相土烈烈海外有截【○长发一二章】
　　史记契防子昭明立【世本昭明居砥石】　昭明防子相土立【世本相土作乗焉】　相土防子昌若立昌若防子曹圉立曹圉防子冥立【○索隐曰冥勤其官而水死殷人祖契而郊冥也】　冥防子振立振防子微立【纪年殷王子亥賔于有易而淫焉有易之君绵臣杀而放之是故殷上甲微假师于河伯以伐有易灭之遂杀其君绵臣　山海经王亥托于有易河伯仆牛有易杀王亥取仆牛河念有易有易潜出为国于兽方食之名曰揺民　孔丛子书曰维髙宗报上甲微定公问曰此何谓也孔子对曰此谓亲尽庙毁有功而不及祖有徳而不及宗故于每岁之大尝而报祭焉所以昭其功徳也　帝王世纪微字上甲其母以甲日生故也商家生子以日为名盖自微始白虎通殷道尚质故直以生日名子】　微防子报丁立报丁防子报乙立报乙防子报丙立报丙防子主壬立主壬防子主癸立
　　帝王世纪主癸之妃曰扶都见白气贯月意感以乙日生汤故名履字天乙是谓成汤丰下锐上晳而有髯倨身而扬声长九尺臂四肘【洛书黑帝子汤长八尺一寸珠庭　春秋元命苞汤臂四肘是谓神刚象月推移以绥四方　白虎通汤臂三肘是谓柳翼攘去不义万民蕃息　尚书大传汤半体枯金楼子成汤母感狼星之精又感黒龙而成】
　　史记帝孔甲立好方鬼神事淫乱夏后氏徳衰诸侯畔之天降龙二有雌雄孔甲不能食未得豢龙氏陶唐既衰其后有刘累学扰龙于豢龙氏以事孔甲孔甲赐之姓曰御龙氏受豕韦之后龙一雌死以食夏后夏后使求惧而迁去
　　吕氏春秋夏后氏孔甲田于东阳萯山天大风晦盲孔甲迷惑入于民室主人方乳或曰后来见良日也之子是必大吉或曰不胜也之子是必有殃后乃取其子以归曰以为余子谁敢殃之子长成人幕动拆撩斧斫斩其足遂为守门者孔甲曰呜呼有疾命矣夫乃作为破斧之歌实始为东音【刀劒録孔甲九年岁次甲辰采牛首山铁铸一劒铭曰夹古文篆书长四尺一寸　列仙传师门者啸父弟子也能使火为夏孔甲龙师孔甲不能顺其意杀而埋之外野一旦风雨迎之讫则山木皆焚孔甲祠而祷之还而道死】
　　史记孔甲崩子帝臯立【○纪年作帝昊】　帝臯崩子帝发立【纪年后发即位元年诸夷賔于王门诸夷入舞】　帝发崩子帝履癸立是为桀帝桀之时自孔甲以来而诸侯多畔夏桀不务徳而武伤百姓百姓弗堪【淮南子桀之力制觡伸钩索铁歙金椎移大牺水杀鼋鼍陆捕熊罴　帝王世纪帝桀淫虐有才力手能搏虎】
　　列女传末喜者夏桀之妃也美于色薄于徳乱孼无道女子行丈夫心佩劒带冠桀既弃礼义淫于妇人求美女积之于后宫收倡优侏儒狎徒能为竒伟戏者聚之于旁造烂漫之乐日夜与末喜及宫女饮酒无有休时置末喜于膝上聼用其言为酒池可以运舟一鼔而牛饮者三千人防其头而饮之于酒池醉而溺死者末喜笑之以为乐造琼台瑶室以临云雨殚财尽币意尚不餍【○国语云桀伐有施有施人以妹喜女焉　楚辞注夏桀征伐蒙山之国而得妺嬉　河图始开图孔甲见逄氏抱小女妺喜说之以为太子履癸妃　帝王世纪妺喜好闻裂缯之声为发缯裂之以顺适其意以人驾车肉山脯林以酒为池一鼓而牛饮者三千人醉而溺水以虎入市而视其惊　纪年后桀命扁伐岷山岷山女于桀二人曰琬曰琰后爱二女无子焉斲其名苕华之玉苕是琬华是琰而弃其元妃于洛曰妺嬉氏以与伊尹交遂以夏亡○据此则元妃妺嬉非桀所宠尸子桀纣欲长乐以苦百姓珍怪远味必南海之姜北海之盐西海之菁东海之鲸祸天下厚矣　纒子桀为天下酒浊而杀厨人　博物志桀作瓦屋】史记主癸防子天乙立是为成汤成汤自契至汤八迁汤始居亳从先王居作帝诰【书序自契至于成汤八迁汤始居亳从先王居作帝告厘沃○二篇俱亡】　汤征诸侯葛伯不祀汤始伐之汤曰予有言人视水见形视民知治不伊尹曰明哉言能聼道乃进君国子民为善者皆在王官勉哉勉哉汤曰汝不能敬命予大罚殛之无有攸赦作汤征【书序汤征诸侯葛伯不祀汤始征之作汤征○篇亡○史叙汤征葛伯在用伊尹之前然已载伊尹之言矣金仁山云史载汤征之辞不类盖非汤征之旧也孟子引亳众往耕之事疑出此书】
　　越絶书汤行仁义敬鬼神天下皆一心归之当是时荆伯未从也汤于是乃饰牺牛以事荆伯乃媿然曰失事圣人礼乃委其诚心此谓汤献牛荆之伯也【○此复似事葛事】史记伊尹名阿衡阿衡欲干汤而无由乃为有莘氏媵臣负鼎俎以滋味说汤致于王道【○伊尹名挚阿衡者其官也史说误　吕氏春秋有侁氏女子采桑得婴儿于空桑之中献之其君其君令烰人养之察其所以然曰其母居伊水之上孕梦有神告之曰臼出水而东走毋顾明日视臼出水告其邻东走十里而顾其邑尽为水身因化为空桑故命之曰伊尹此伊尹生空桑之故也长而贤汤闻伊尹使人请之有侁氏有侁氏不可伊尹亦欲归汤汤于是请取妇为婚有侁氏喜以伊尹为媵送女　楚辞注汤东廵狩至有莘国以为婚姻从有莘氏乞得伊尹因得吉善之妃以为内辅也　墨子伊尹为莘氏女师仆使为庖人汤得而举之立为三公　列女传有防之妃汤也统领九嫔后宫有序咸无妒媢逆理之人防致王功　荀子伊尹之状面无须麋】
　　帝王世纪汤思贤梦见有人负鼎抗俎对己而笑寤而占曰鼎为和味俎者割截天下岂有人为我宰者哉初力牧之后曰伊挚耕于有莘之野汤闻以币聘有莘之君畱而不进汤乃求婚于有莘之君遂嫁女于汤以挚为媵臣至亳乃负鼎抱俎见汤也
　　新语伊尹负鼎屈于有莘之野修达徳于草庐之下躬亲农夫之作意懐帝王之道身在衡门之里志图八极之表故释负鼎之志为天子之佐
　　韩非子上古有汤至圣也伊尹至智也夫至智说至圣然且七十说而不受身执鼎俎为庖宰昵近亲习而汤乃仅知其贤而用之【楚辞注汤初奉伊尹以为凡臣耳后知其贤乃以备辅翼承疑用其谋也　鹖冠子伊尹酒保立为世师】
　　吕氏春秋汤得伊尹祓之于庙爝以爟火衅以牺猳明日设朝而见之说汤以至味汤曰可对而为乎对曰君之国小不足以具之为天子然后可具夫三羣之虫水居者腥肉玃者臊草食者羶臭恶犹美皆有所以凡味之本水最为始五味三材九沸九变火为之纪时疾时徐灭腥去臊除羶必以其胜无失其理调和之事必以甘酸苦辛咸先后多少其齐甚微皆有自起鼎中之变精妙微纤口弗能言志弗能喻若射御之微阴阳之化四时之数故久而不弊熟而不烂甘而不哝酸而不酷咸而不减辛而不烈澹而不薄肥而不肉之美者猩猩之唇獾獾之炙隽觾之翠述荡之掔旄象之约流沙之西丹山之南有凤之丸沃民所食鱼之美者洞庭之鱄东海之鲕醴水之鱼名曰朱鼈六足有珠百碧水之鱼名曰鳐其状若鲤而有翼常从西海夜飞游于东海菜之美者昆仑之苹寿木之华指姑之东中容之国有赤木木之叶焉余瞀之南南极之崖有菜其名曰嘉树其色若碧阳华之芸云梦之芹具区之菁浸渊之草名曰土英和之美者阳朴之姜招揺之桂越骆之菌鳣鲔之醢大夏之盐宰揭之露其色如玉长泽之卵饭之美者山之禾不周之粟阳山之穄南海之秬水之美者三危之露昆仑之井沮江之丘名曰揺水曰山之水髙泉之山其上有涌泉焉冀州之原果之美者沙棠之实常山之北投渊之上有百果焉羣帝所食箕山之东青岛之所有甘栌焉江浦之橘云梦之柚汉上石耳所以致之马之美者青龙之匹遗风之乗非先为天子不可得而具天子不可彊为必先知道道者止彼在己巳成而天子成天子成则至味具故审近所以知远也成已所以成人也圣王之道要矣岂越越多业哉【○先设珍异而曲终奏雅　楚辞注伊尹始仕因縁烹鹄鸟之羹修饰玉鼎以事于汤汤贤之遂以为相　鲁连子伊尹负鼎佩刀以干汤得意故尊宰舍】
　　史记或曰伊尹处士汤使人聘迎之五反然后肯往从汤言素王及九主之事汤举任以国政【楚辞注汤出观风俗乃忧下民博选于众而逄伊尹举以为相　宋书符瑞志伊挚将应汤命梦乗船过日月之旁　刘向别録九主者有法君专君授君劳君等君寄君破君国君三岁社君凡九品图画其形○索隠曰九主名称甚竒不知所凭据耳易坤灵图汤臣伊尹振鸟陵】
　　墨子汤将往见伊尹令彭氏之子御彭氏之子半道而问曰君将何之汤曰将往见伊尹彭氏之子曰伊尹天下之贱人也君若欲见之亦令召问焉彼受赐矣汤曰非女所知也今有药于此食之则耳加聪目加明则吾必说而强食之今夫伊尹之于我国也譬之良医善药也而子不欲我见伊尹是子不欲我善也因下彭氏之子不使御
　　史记伊尹去汤适夏既丑有夏复归于亳入自北门遇女鸠女房作女鸠女房【书序伊尹去亳适夏既丑有夏复归于亳入自北门乃遇女鸠女方作女鸠女方○篇亡】
　　新序桀作瑶台罢民力殚民财为酒池糟隄纵靡靡之乐一鼔而牛饮者三千人羣臣相持而歌曰江水沛沛兮舟楫败兮我王废兮趣归薄兮薄亦大兮又曰乐兮乐兮四牡蹻兮六辔沃兮去不善而从善何不乐兮伊尹知天命之至举觞而告桀曰君王不聼臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾亦亡矣于是接履而趣遂适汤汤立为相故伊尹去官入殷殷王而夏亡【尚书大传夏人饮酒者持不者不者持者相和而歌曰盍归于薄盍归于薄薄亦大矣伊尹居而闲居深聼乐声更曰觉兮觉兮吾大命格兮去不善而就善何乐兮薄汤之都也　新书桀自谓天父】
　　淮南子汤夙兴夜寐以致聪明轻赋薄敛以寛民氓布徳施惠以振困竆吊死问疾以养孤孀百姓亲附政令流行
　　墨子汤封于亳絶长继短方地百里与其百姓兼相爱交相利率其百姓以上尊天事鬼是以天鬼富之诸侯与之百姓亲之贤士归之未殁其世而王天下政诸侯新序汤见祝网者置四面其祝曰从天坠者从地出者从四方来者皆罹吾网汤曰嘻尽之矣非桀其孰为此汤乃解其三面置其一面更教之祝曰昔蛛蝥作网今之人循序欲左者左欲右者右欲髙者髙欲下者下吾取其犯命者汉南之国闻之曰汤之徳及禽兽矣四十国归之人置四面未必得鸟汤去三面置其一面以网四十国非徒网鸟也【○吕览云昔珠蝥作网今之人学纾新书云今之人修绪大纪云桀疾其大得诸侯和也召之囚于重泉夏台】
　　帝王世纪夏桀无道辠谏者汤使人哭之桀囚汤使于夏台而后释之诸侯由是咸叛桀附汤同日供职者五百国三年而天下咸服【○据言囚汤使非也使字衍】
　　史记乃召汤而囚之夏台已而释之汤修徳诸侯皆归汤【楚辞注桀拘汤于重泉而复出之夫何用罪尤之不审也　尚书大传桀无道囚汤后释之诸侯八译来朝者六国】
　　太公金匮桀怒汤以谀臣赵梁计召而囚之均台寘之种泉嫌于死汤乃行赂桀遂释之而赏之赞茅
　　归藏桀筮伐有唐枚于荧惑曰不吉不利出征惟利安处彼为貍我为鼠勿用作事恐伤其父
　　吕氏春秋夏太史令终古出其图法执而泣之夏桀迷惑暴乱愈甚太史令终古乃出奔如商汤喜而告诸侯曰夏王无道暴虐百姓竆其父兄耻其功臣轻其贤良弃义聼防众庶咸怨守法之臣自归于商
　　韩诗外传桀为酒池可以运舟糟丘足以望十里而牛饮者三千人闗龙逄进谏曰古之人君身行礼义爱民节财故国安而身寿今君用财若无竆杀人若恐弗胜君若弗革天殃必降而诛必至矣君其革之立而不反朝桀囚而杀之君子闻之曰天之命矣【符子桀观炮烙于瑶台谓龙逄曰乐乎龙逄曰天下苦之而君为乐臣观君之冕非冕也冠危石也君之履非履也履春冰也未有冠危石而不压履春冰而不防者桀叹曰子知我之亡而不自知其亡子就炮烙之刑吾观子亡我不亡龙逄行歌曰造化劳我以生休我以炮烙乎○桀用炮烙未闻】
　　博物志夏桀之时为长夜宫于深谷之中男女杂处十旬不出聼政天乃大风沙一夕塡此宫谷又为石室瑶台闗龙逄谏桀言曰吾之有民如天之有日日亡我则亡以为龙逄妖言而杀之其后山复于谷下反在上耆老相与谏桀又以为妖言而杀之【尚书帝命验夏桀无道杀伐龙逄絶灭皇图壊乱厯纪残贼天下贤人遁逃淫色嫚易不事祖宗　桀失其玉镜用其噬虎　论语阴嬉谶庚子之旦金板尅书出地庭中曰臣族虐王禽○注曰谓杀闗龙逄之后庚子旦庭中地有此板异也龙同姓称族王虐杀我必见禽也　孝经援神契后偷任威折其玉斗失其金椎○注后桀也偷苟且自奉也玉斗者玺仪金椎言国之寳】
　　太公金匮夏桀之时以十月发民凿山穿陵通于河民谏曰孟冬凿山穿陵是泄天气发地之藏天子失道后必有败桀杀之朞年岑山崩为大泽
　　淮南子夏桀之时主闇晦而不明道澜漫而不修弃捐五帝之恩刑推蹶三王之法籍是以至徳灭而不帝道揜而不兴举事戾苍天发号逆四时春秋缩其和天地除其徳仁君处位而不安大夫隠道而不言羣臣准上意而懐富疏骨肉而自容邪人参耦比周而阴谋居君臣父子之间而竞载骄主而像其意乱人以成其事是故君臣乖而不亲骨肉疏而不附植社槁而裂容台振而掩覆犬羣嘷而入渊豕衔蓐而席澳美人挐首墨面而不容曼声吞炭内闭而不歌丧不尽其哀猎不聼其乐西姥折胜黄神啸吟飞鸟铩翼走兽废脚山无峻榦泽无洼水狐狸首穴马牛放失田无立禾路无莎苹金积折廉珠袭无理磬无腹蓍防日施【尚书中候夏桀无道地吐黄雾　随巢子夏桀徳衰岱渊沸　述异记桀时泰山山走石泣周武谓周公曰桀为不道走山泣石搜神记夏桀之时厉山亡　纪年瞿山崩坠灾　博物志夏桀之时费昌之河上见二日在东者烂烂将起在西者沈沈将灭若疾雷之声昌问于冯夷曰何者为殷何者为夏冯夷曰西夏东殷于是费昌徙族归殷帝王世纪两日鬬蚀鬼呼于国桀醉不寤　述异记夏桀宫中有女子化为龙不可近俄而复为妇人甚丽而食人桀命为蛟妾告桀吉凶　墨子逮至乎夏王桀天有命日月不时寒暑杂至五谷焦死鬼呼国鹤鸣十夕余乃命汤于镳宫用受夏之大命夏徳大乱予既防其命于天矣往而诛之必使汝堪之汤焉敢奉率其众是以乡有夏之境帝乃使阴暴毁有夏之城少少有神来告曰夏徳大乱往攻之予必使汝大堪之予既受命于天天命融隆火于夏之城间西北之隅汤奉桀众以克有属诸侯于薄荐革天命通于四方而天下诸侯莫敢不賔服则此汤之所以诛桀也】
　　吕氏春秋汤问于伊尹曰欲取天下若何伊尹对曰欲取天下天下不可取可取身将先取凡事之本必先治身啬其大宝用其新弃其陈腠理遂通精气日新邪气尽去及其天年此之谓眞人【尸子汤问伊尹曰夀可为邪伊尹曰王欲之则可为弗欲则不可为也】
　　管子昔者桀之时女乐三万人端謲晨乐闻于三衢是无不服文绣衣裳者伊尹以薄之游女工文绣纂组一纯得粟百钟于桀之国夫桀之国者天子之国也桀无天下忧饰妇女钟鼔之乐故伊尹得其粟而夺之流此之谓来天下之财　桀者冬不为杠夏不束柎以观冻溺弛牝虎充市以观其惊骇至汤而不然夷竞而积粟饥者食之寒者衣之不资者振之天下归汤若流水此桀之所以失其天下也女华者桀之所爱也汤事之以千金曲逆者桀之所善也汤事之以千金内则有女华之阴外则有曲逆之阳阴阳之议合而得成其天子此汤之阴谋也【○阴谋变诈何得以诬罔汤尹之吊伐乎】
　　说苑汤欲伐桀伊尹曰请阻乏贡职以观其动桀怒起九夷之师以伐之伊尹曰未可彼尚犹能起九夷之师是罪在我也汤乃谢罪请服复入贡职明年又不供贡职桀怒起九夷之师九夷之师不起伊尹曰可矣汤乃兴师伐而残之迁桀南巢氏焉
　　吕氏春秋桀为无道暴戾顽贪天下颤恐而患之言者不同纷纷分分其情难得干辛任威凌轹诸侯以及兆民贤良郁怨杀彼龙逄以服羣凶众庶泯泯皆有远志莫敢直言其生若惊大臣同患弗周而畔桀愈自贤矜过善非主道重塞国人大崩汤乃惕惧忧天下之不宁欲令伊尹往视旷夏恐其不信汤由亲自射伊尹伊尹奔夏三年反报于亳曰桀迷惑于末嬉好彼琬琰不恤其众众志不堪上下相疾民心积怨皆曰上天弗恤夏命其防汤谓伊尹曰若告我旷夏尽如诗汤与伊尹盟以示必灭夏伊尹又复往视旷夏聼于末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤商涸旱汤犹发师以信伊尹之盟故令师从东方出于国西以进未接刃而桀走逐之至大沙身体离散为天下戮不可正谏虽后悔之将可奈何汤立为天子夏民大说如得慈亲朝不易位农不去畴商不变肆亲郼如夏此之谓至公此之谓至安此之谓至信尽行伊尹之盟不避旱殃祖伊尹世世飨商【○汤値涸旱以伐夏故前编书大旱自此伐桀之年起良是　尚书中候天乙在亳诸邻国襁负归徳东观乎雒降三分璧黄龙双跃出济于坛化为黒玉赤勒曰精天乙受神福伐桀克三年天下悉合　宋书符瑞志汤东至于洛观帝尧之坛沈璧退立黄鱼双踊黑乌随之止于坛化为黑玉又有黑竝赤文成字言夏桀无道汤当代之梼杌之神见于邳山有神牵白狼衔钩而入商朝金徳将盛银自山溢汤将奉天命放桀梦及天而舓之　尚书镟玑钤汤受金符帝箓白狼衔钩入殷朝　春秋演孔图汤地七十里内懐圣明白虎献朝其终白虎在野　天命于汤白云入房　楚辞注汤常能秉持契之末徳修而之天嘉其志出田猎得大牛之瑞　礼斗威仪白鸠成汤时来至】
　　书王曰格尔众庶悉聼朕言非台小子敢行称乱有夏多罪天命殛之今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗恊曰时日曷丧予及汝偕亡夏徳若兹今朕必往尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【书序伊尹相汤伐桀升自陑遂与桀战于鸣条之野作汤誓　夏师败绩汤遂从之遂伐三朡俘厥宝玉谊仲伯仲作典宝○篇亡】
　　史记夏桀为虐政淫乱而诸侯昆吾氏为乱汤乃兴师率诸侯伊尹从汤汤自把以伐昆吾遂伐桀作汤誓于是汤曰吾甚武号曰武王桀败于有娀之虚桀犇于鸣条夏师败绩汤遂伐三防俘厥宝玉义伯仲伯作典宝　桀走鸣条遂放而死桀谓人曰吾悔不遂杀汤于夏台使至此【淮南子桀囚于焦门而不能自非其所行而悔不杀汤于夏台】
　　帝王世纪汤来伐桀以乙卯日战于鸣条之野桀未战而败绩乃与妺喜及诸嬖妾同舟浮海奔于南巢之山而死【○列女传同】
　　吕氏春秋殷汤良车七十乗必死六千人以戊子战于郕遂禽移大牺登自鸣条乃入巢门遂有夏桀既奔走于是行大仁慈以恤黔首反桀之事遂其贤良顺民所喜远近归之故王天下【山海经有人无首操戈盾立名曰夏耕之尸故成汤伐夏桀于章山克之斩耕厥前耕既立无首走厥咎乃降于巫山○山海经何以载及汤事其为后人附益明矣】周书夏多罪汤将放之徴前事以戒后王也作殷祝汤将放桀于中野士民闻汤在野皆委货扶老携幼奔国中虚桀谓汤曰国所以为国者以有家家所以为家者以有人也今国无家无人矣君有人请致国君之有也汤曰否昔大帝作道明敎士民今君王灭道残政士民惑矣吾为王明之士民复致于桀曰以薄之居济民之贱何必君更桀与其属五百人南徙千里止于不齐民往奔汤于中野桀复请汤言君之有也汤曰否我为君王明之士民复重请之桀与其属五百人徙于鲁鲁士民复奔汤桀又曰国君明之士民复奔汤桀又曰国君之有也吾则外人有言彼以吾道是邪我将为之汤曰此君王之士也君王之民也委之何汤不能止桀汤曰欲从者从君桀与其属五百人去汤放桀而复薄三千诸侯大会汤退再拜从诸侯之位汤曰此天子位有道者可以处之天子非一家之有也有道者之有也故天下者唯有道者理之唯有道者纪之唯有道者宜久处之汤以此让三千诸侯莫敢即位然后汤即天子之位与诸侯誓曰阴胜阳即谓之变而天弗施雌胜雄即谓之乱而人弗行故诸侯之治政在诸侯之大夫治于从【○阙疑有讹字】
　　史记汤既胜夏欲迁其社不可作夏社【书序汤既胜夏欲迁其社不可作夏社疑至臣扈○三篇俱亡　前汉书汤伐桀欲迁夏社不可作夏社乃迁烈山子柱而以周弃代为稷祠】伊尹报于是诸侯毕服汤乃践天子位平定海内
　　诗帝命不违至于汤齐汤降不迟圣敬日跻昭假迟迟上帝是祗帝命式于九围受小球大球为下国缀旒何天之休不竞不絿不刚不柔敷政优优百禄是遒受小共大共为下国骏厖何天之龙敷奏其勇不震不动不戁不竦百禄是总武王载斾有虔秉如火烈烈则莫我敢曷苞有三蘖莫遂莫达九有有截韦顾既伐昆吾夏桀昔在中叶有震且业允也天子降于卿士实维阿衡实左右商王【诗序长发大禘也】
　　书成汤放桀于南巢惟有慙徳曰予恐来世以台为口实仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命夏王有罪矫诬上天以布命于下帝用不臧式商受命用爽厥师简贤附势寔繁有徒肇我邦于有夏若苖之有莠若粟之有秕小大战战罔不惧于非辜矧予之徳言足聼闻惟王不迩声色不殖货利徳懋懋官功懋懋赏用人惟已改过不吝克寛克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉佑贤辅徳显忠遂良兼弱攻昧取乱侮亡推亡固存邦乃其昌徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小呜呼愼厥终惟其始殖有礼覆昏暴钦崇天道永保天命【书序汤归自夏至于大坰仲虺作诰】　王归自克夏至于亳诞告万方王曰嗟尔万方有众明聼予一人诰惟皇上帝降衷于下民若有恒性克绥厥猷惟后夏王灭徳作威以敷虐于尔万方百姓尔万方百姓罹其凶害弗忍荼毒竝告无辜于上下神祗天道福善祸淫降灾于夏以彰厥罪肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彝无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终【书序汤既黜夏命复归于亳作汤诰】史记汤归至于泰卷陶中作诰既绌夏命还亳作汤诰维三月王自至于东郊告诸侯羣后毋不有功于民勤力乃事予乃大罚殛女毋予怨曰古禹臯陶久劳于外其有功乎民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有立昔蚩尤与其大夫作乱百姓帝乃弗予有状先王言不可不勉曰不道毋之在国女毋我怨以令诸侯【○诰辞与尚书絶异】　咎单作明居【书序咎单作明居○篇亡】汤封夏之后至周封于杞也【○索隠曰孤竹君殷汤三月丙寅所封】　大费生子二人一曰大廉实鸟俗氏二曰若木实费氏其孙曰费昌费昌当夏桀之时去夏归商为汤御以败桀于鸣条大廉孙曰孟戏中衍鸟身人言帝太戊闻而卜之使御吉遂致使御而妻之自太戊以下中衍之后遂世有功以佐殷国故嬴姓多显遂为诸侯其孙曰中潏在西戎保西垂生蜚廉
　　庄子汤将伐桀因卞随而谋卞随曰非吾事也汤曰孰可曰吾不知也汤又因瞀光而谋瞀光曰非吾事也汤曰孰可曰吾不知也汤曰伊尹何如曰强力忍垢吾不知其他也汤遂与伊尹谋伐桀尅之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来漫我以为辱行吾不忍数闻也乃自投椆水而死汤又让瞀光曰知者谋之武者遂之仁者居之古之道也吾子胡不立乎瞀光辞曰废上非义也杀民非仁也人犯其难我享其利非廉也吾闻之曰非其义者不受其禄无道之世不践其土况尊我乎吾不忍久见也乃负石而自沈于庐水【○诸书通作务光史记称许由务光义至髙行事不少概见疑未必有其人也　韩非子汤以伐桀而恐天下言己贪也因乃让天下于务光而恐务光之受之也乃使人说务光曰汤杀君而欲传恶声于子故让天下于子务光因自投于河○肆言诬圣非可谓无忌惮者矣　列仙传务光自沈于蓼水已而自匿后四百余岁至武丁时复见武丁欲以为相不从遂投浮梁山后游尚父山○尤诞】
  </div>
  <div class="pagination">
   <a href="绎史_page10.html">
    上一页
   </a>
   <span>
    ...
   </span>
   <a href="绎史_page6.html">
    6
   </a>
   <a href="绎史_page7.html">
    7
   </a>
   <a href="绎史_page8.html">
    8
   </a>
   <a href="绎史_page9.html">
    9
   </a>
   <a href="绎史_page10.html">
    10
   </a>
   <span class="current-page">
    11
   </span>
   <a href="绎史_page12.html">
    12
   </a>
   <a href="绎史_page13.html">
    13
   </a>
   <a href="绎史_page14.html">
    14
   </a>
   <a href="绎史_page15.html">
    15
   </a>
   <a href="绎史_page16.html">
    16
   </a>
   <span>
    ...
   </span>
   <a href="绎史_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
