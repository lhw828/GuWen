<!DOCTYPE html>
<html>
 <head>
  <meta charset="utf-8"/>
  <title>
   皇宋通鉴长编纪事本末 - 第 16 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇宋通鉴长编纪事本末 - 第 16 页/共 103 页
  </h1>
  <div class="content">
   [6]二年  原本『二』字作墨丁，据《长编》卷四十补。又此段原错简在端拱元年五月庚辰之前，今移后。
[7]员外郎  原本『外』字作墨丁，据《长编》卷三十二补。
[8]气朔  原本作『气数』，据《长编》卷二十三改。
[9]十佛  《长编》卷二十三作『七佛』。[10]梵经  原本作『梵夹』，据《长编》卷二十三改。下句『梵夹』同改，不另出校。
[11]七月  原本无此二字，据《长编》卷二十三补。
[12]达者  原本作『远者』，据《长编》卷二十四改。
[13]□□□□□□□□  按：《长编》卷二十六雍熙二年无此语。
[14]过民  原本作『遇民』，据《长编》卷二十三改。
[15]诣万岁山  原本作『请万岁山』，据《长编》卷二十三改。
[16]次于  原本『于』字为墨丁；《长编》卷二十三无此字。兹据文意补。
[17]风雹  原本作『风霆』，据《长编》卷二十四改。
[18]友爱  原本作『爱友』，据《长编》卷三十七乙正。
[19]壬午  原本无此二字，据《长编》卷二十五补。
[20]版籍  原本作『服籍』，据《长编》卷三十八改。
[21]苗亩  原本『亩』字作墨丁，据《长编》卷三十八补。
[22]半天下  原本『半』字作墨丁，据《长编》卷三十八补。
[23]勾禁  原本作『旬禁』，据《长编》卷三十九改。
[24]无旧式  原本为三墨丁，据《长编》卷三十九补。


皇宋通鉴长编纪事本末卷第十五
真宗皇帝

亲征契丹
　　景德元年九月丁酉，上谓辅臣曰：『累得边奏，契丹已谋南侵。国家重兵多在河北，敌不可狃。朕当亲征决胜。卿等共议，何时可以进发。』毕士安等曰：『陛下已命将出师，委任责成可也。必若戎辂亲征，宜且驻跸澶渊。然澶渊郛郭非广，久聚大众，深恐不易。况冬候犹远，顺动之事，更望徐图。』寇准曰：『大兵在外，须劳圣驾暂幸澶渊。进发之期，不可稽缓。』王继英等曰：『禁卫重兵多在河北，所宜顺动，以壮兵威。仍督诸路进军，临事得以裁制。然不可更越澶州，庶合机宜，不亏谨重。所议进发，尤宜缓图。若遽至澶州，必不可久驻。』诏士安等各述所见，具状以闻。辛亥，以永清节度使周莹为天雄军都部署、知军府事，代河阳三城节度使王显也。命显归本镇。显上疏陈三策，以为：『大军方在镇、定，敌必未敢引众南侵。若车驾亲征，望且驻跸澶渊，诏镇、定出军，会河南大军合势攻杀。或敌人虚张形势，以抗我师，潜遣锐兵南下迫河，与驾前诸军对敌，即望令镇、定之师直趋敌垒，攻其营栅，则缘河游兵自退，所谓不战而屈人兵也。或分遣骑兵千、步兵三千，于濮州渡河，横掠澶州，继以大军追北掩敌，此亦出其不意也。』洛苑副使李允则转西上閤门副使、镇定高阳三路行营兵马都监，押大阵东面。
　　闰九月乙卯，令代州副部詈元澄俟敌人南收，即率所部，于境上御备牵制之，仍令副部署雷有终至时领兵赴镇州，与大军合，寨于平定军。庚申，令北面缘界河部署康进、邢州路刘用各率所部赴沧州、邢州屯守，敌人入寇，即邀击之。辛未，北面都部署王超等引大军顿唐河，树营栅以备寇。癸酉，契丹主与其母举国入寇。其统军顺国王挞览引兵掠威虏、顺安军，魏能、石普等率兵御之。能败其前锋，斩偏将，获印及旗鼓、辎重。又攻北平寨，田敏等击走之。又东趣保州，振武小校孙密领十卒侦事，中路遇敌前锋，密等依林木，彀弓弩以待之，敌下马以短兵格斗，密等射杀十数人，又杀其军校，获所佩右羽林军使印。敌进攻州城，不利而北。是日，二十二日也。挞览与契丹主及其母合势以攻定州，王超阵于唐河，执诏书，按兵不出战，敌势益炽，其轻骑俄为我裨将所击，乃帅众东驻阳城淀。寇准言：『边奏敌骑已至深、祁以东，缘三路大军在定州，魏能、张凝、杨延朗、田敏等又在威虏军等处，东路别无屯兵。乞先发天雄军步骑万人驻贝州，令周莹、杜彦钧、孙全照部分，或不足，则止发五千人，专委孙全照。如敌在近，仰求便掩击，仍令间道约石普、阎承翰相应讨杀，及募强壮，深入敌境[1]，焚毁族帐，讨荡生聚，多遣探伺，以敌动静上闻，兼报天雄军，一安人心，二张军势，以疑敌谋，三以振石普、阎承翰军威，四与邢、洺相望，足为掎角之用。』又曰：『扈从之士，不当与敌兵争锋原野，以决胜负。今天雄军至贝州，屯兵不过三万人。万一敌骑已营贝州以南，即自定州发三万余人[2]，俾桑赞等结阵，南趣镇州，及令河东雷有终所部兵由土门会定州，审量时势，至邢、洺间，銮舆方可顺动。更敕王超等在定州翼城而阵，以应魏能等，作会合之势，候抽移定州、河东兵附近，始幸大名。』又曰：『万一敌骑栅于镇、定之郊，定州兵不可来，邢、洺之北，渐被侵掠。须分三路精兵，就差将帅会合，及令魏能等迤逦东下，傍城牵制。彼必怀后顾之忧，未能轻议深入。若车驾不行，益恐蕃贼戕害生灵[3]，或是革辂亲举，亦须度大河，且幸澶渊，就近易为制置，会合控扼。』先是，寇准已决亲征之议，参知政事王钦若以敌兵深入密言于上，请幸金陵；佥书枢密院事陈尧叟请幸成都。上复以问准。时钦若、尧叟在傍，准心知钦若江南人，故请南幸；尧叟蜀人，故请西幸。乃阳为不知，曰：『谁为陛下画此策者?罪可斩也！今天子神武而将帅协和，若大驾亲征，敌自当遁去。不然，则出奇以挠其谋，坚守以老其众，劳逸之势，我得胜算矣，奈何欲委弃庙社，远之楚蜀耶?』上乃止。二人由是怨准。钦若多智，准惧其妄有关说，疑沮大事，图所以去之。会上欲择大臣使镇大名，准因言钦若可任，钦若亦自请行。乙亥，以钦若判天雄军府兼都部署、提举河北转运司，与周莹同议守御。
　　《记闻》载王钦若、陈尧叟之言，车驾时在澶渊。按：钦若以闰九月二十四日除知大名，十月初二日行；车驾十一月二十日方亲征，《记闻》盖误也。魏泰《东轩录》载准召钦若至行府谕意，及酌上马杯，令钦若即日驰骑赴镇，此尤缪妄。今依约《仁宗实录》、准及钦若本传删修。其实准先已决澶渊之议，钦若与尧叟潜沮之，准因斥言其过，盖未尝面斥钦若等，钦若等固亦不于上前公献此策。本传遂云准斥钦若等，恐未必然耳。张唐英作《准传》，又有『江南人劝幸金陵，蜀人劝幸成都』之语。若准私以为然则可耳，必不对上斥言也。且唐英叙准事多失实，今皆不取。钦若既不能沮准，则因请守魏以自效，奸邪为身谋或多如此，本传宜得之。刘攽作《丞相莱公传》亦云『上北巡至澶州，不欲渡河。准始请斩建议幸金陵及蜀者』，与司马光《记闻》同误，今不取。
　　初，殿前都虞候、云州观察使王继忠战败，为敌所获，敌即授以官，稍亲信之。继忠乘间言和好之利。时敌人颇有厌兵意，虽大举深入，然亦纳继忠说，于是遣小校李兴等四人持信箭，以继忠书诣莫州部署石普，且致密奏一封，愿速达阙下。辞甚恳激。兴等言敌主与母召至车帐前面授此书，诫令速至莫州送石帅，获报简，即驰以还。于是普遣使赍其奏至。上发视之，即继忠状，具言：『臣先奉诏充定州路副都部署，望都之战，自辰达酉，营帐未备，资粮未至，军不解甲、马不刍秣二日矣。加以士卒乏饮，冒刃争汲。翌日，臣整众而前，邀其偏将。虽胜负且半，而策援不至，为北朝所擒。非唯王超等轻敌寡谋，亦臣之罪也。北朝以臣早事宫庭，尝荷边寄，被以殊宠，列于诸臣。尝念昔岁面辞，亲奉德音，惟以息民止戈为事。况北朝钦闻圣德，愿修旧好，必冀睿慈，俯从愚瞽。』上谓辅臣曰：『朕念往昔全盛之时，亦以和好为利。朕初即位，吕端等建议，欲因太宗上仙，命使告讣；次则何承矩谓因转战之后，达意边臣。朕以为诚未交通，不可强致。念非怀之以至德，威之以大兵，则犷悍之性，岂能柔服?此奏虽至，恐未可信也。』毕士安等曰：『近岁契丹归款者言：国中畏陛下神武，本朝雄富，常惧一旦举兵复幽州，故深入为寇。今既兵锋屡挫，又耻于自退，故因继忠以请，谅其非妄。』上曰：『卿等所言，但知其一，未知其二。彼以无成请盟，固其宜也。然得请之后，必有邀求。若屈己安民，特遣使命，遗之财货，斯可也。所虑者关南之地曾属彼方，以是为辞，则必须绝议。朕当治兵整众，躬行讨击耳。』遂以手诏令石普付兴等，赐继忠曰：『朕丕承大宝，抚育群民，常思息战以安人，岂欲穷兵而黩武?今览封疏，深嘉恳诚。朕富有寰区，为人父母，傥谐偃革，亦协素怀。诏到日，卿可密达兹意，共议事宜。果有审实之状，即附边臣闻奏。』继忠欲朝廷先遣使命，上未许也。
　　《国史﹒契丹传》改『北朝』字作『彼中』，及削去王超等轻敌寡谋，及上谓宰臣等『未知其二』等语。今依《实录》并著之，庶其不失事实尔。丙子，以天雄军都部署周莹为驾前东面贝冀路都部署，颍州防御使杜彦钧副之，供备库使綦政敏为钤辖；马军都指挥使葛霸为驾前西面邢洺路都部署，步军都虞候中牟王隐副之，西上閤门使孙全照为钤辖。上召全照与语，命兼天雄军及贝、冀等州钤辖，仍令察视北面机事。全照言：『敌若南迫魏城，但得骑兵千百，必能设奇取胜。』上赏其忠果足张兵威，乃诏都部署周莹：『若全照欲击敌，即分兵给之。』己卯，知岢岚军开封贾宗奏敌骑数万入寇草城川，率兵击败之。翌日复至，又败之，逐北出境。有诏嘉奖，令转运司及部署司具将士功状以闻。并代钤辖高继勋实率众来援，登高望草城川，谓宗曰：『敌众而阵不整，将不才也。我兵虽少，可以奇取胜，先设伏山下。今敌必南去尔。起乘之，当大溃。』与战，至寒光岭，伏发，敌兵果败[4]，自相蹂躏者万余人。获马、牛、橐驼甚众。既而宗自供奉官、閤门祗侯迁仪鸾副使，继勳自洛苑使迁弓箭库使。
　　十月丙戌，遣供备库副使安守忠按行澶州已北顿递，命澶州兵马钤辖内一人兼统缘河兵。时缘河州军益兵备敌人故也。先是，诏雷有终等取土门路与大兵会，至是，以敌兵东行逼武强县，复诏有终等率兵赴镇州。王超言：『契丹引众沿胡卢河而东。诏诸将整兵为备，仍令岢岚、威虏军、保州、北平寨部署等深入贼境，腹背纵击，以分其势。令石、隰州都监王汀率所部兵屯宪州[5]，如戎人自西谷入寇，即会代州部署忻州驻泊兵拒之。如自岢岚、宁化军入寇，即令麟府钤辖韩守英赴之。庚寅，命兵部尚书、知青州张齐贤兼青淄潍安抚使，知制诰、知郓州丁谓兼郓齐濮安抚使，并提举转运及兵马。既而敌骑稍南，民大惊，趣杨刘渡[6]。舟人邀利不时济，谓绐取死罪囚斩河上，舟人惧，民悉得济。乃立部分，使并河执旗帜，击刁斗以惧敌，呼声闻百余里，敌遂惧去。
　　乙未，诏王超等率兵赴行在。丁酉，诏威虏军魏能、保州张凝、北平寨田敏等率所部兵屯定州。先是，诏能、凝、敏及缘边都巡检使杨延朗分遣精骑，至则深入，以牵其势。王超尝请四人悉隶所部，上以本设奇兵挠敌心腹，若复取大将节制，则四人无以自效，不许。超既赴行在，乃诏敏等移屯。壬寅，命入内副都知秦翰乘传诣澶州、天雄军等处裁制兵要，便宜从事。乙巳，保、莫州、岢岚、威虏军、北平寨并言击败契丹，群臣称贺。是役，张凝、田敏皆以偏师抵易州南，虏获人畜、铠仗凡数万计，独魏能逼挠无功。
　　此据凝、敏传附见。《实录》于十二月辛卯乃书凝等虏获数，今移入此。
　　先是，王继忠得上手诏，即具奏，附石普言契丹已领兵攻围瀛州。盖关南乃其旧疆，恐难固守，乞早遣使议和好。丙午，上览其奏，谓辅臣曰：『瀛州素有备，非所忧也。欲先遣使，固亦无损。』乃复赐继忠手诏许焉。募神勇军士李斌持信箭赴敌寨，因令枢密院择可使者。王继英言：『殿直曹利用自陈，傥得奉君命，死无所避。』上曰：『契丹先露恳诚，求结和好，使于兵间，固亦无他。然小臣闻命请行，斯可嘉也。』又授利用閤门祗侯，假崇仪副使，奉契丹主书以往；又赐继忠手诏。利用，谏子，赵州人也。
　　利用本传：真宗幸澶州，利用奉事行在，王继忠荐之。按：初遣利用时，车驾未离京师也。传误以再遣为初遣耳。
　　丁未，以雍王元份为东京留守。戊申，以枢密直学士、权三司使刘师道充随驾三司使，兼都转运使。己酉，以卫州防御使李重贵为大内都部署[7]。初，契丹自定州帅众东驻阳城淀，遂缘胡卢河逾关南。是月丙申，抵瀛州城下，势甚盛。昼夜攻城击鼓，伐木之声，闻于四面。大设攻具，驱奚人负板秉烛，乘墉而上。知州、西京左藏库使李延渥率州兵强壮，又集贝冀巡检史普所部拒守，发礧石巨木击之，皆累累而坠。逾十数日，多所杀伤。敌主及其母又亲鼓众急击，矢集城上如雨，死者三万余人，伤者倍之，竟弗能克，乃遁去。获铠甲、兵矢、竿牌数百万，驿书以闻。
　　十一月辛亥朔，赐延渥及将士等锦袍、金带、缗钱有差，又特迁延渥本州团练使。通判陆元凯、推官李翔、录事参军蔡亨、兵马监押王诲及史普并进秩。北面部署奏契丹自瀛州遁去，其众犹二十万，侦得其谋，欲乘虚抵贝、冀、天雄军。诏督诸路兵及澶州戍卒会天雄军。自敌兵入寇，河朔皆城守。右赞善大夫王屿知冀州，常有破敌之志，日阅戍兵，又集强壮练习之，开城樵采如平日。常上言：『寇若至，必可邀击，愿勿以一郡为忧。』于是游骑逼城，屿击走之。有诏嘉奖。
　　发忻、代兵赴诸路会合。丁巳，诏德清军：『如敌兵南侵，不须固守，率城中军民并赴澶州，仍令驾前排阵使分兵接应。』以其介澶、魏之间，素不修完，屯兵寡少也。庚申，上谓辅臣曰：『闻敌兵沿河屯泊，侵扰贝、冀，窥深州，皆不利而去，彼皆有备故也。独通利军素无城壁兵甲，若敌兵渐南，王超等大军未至邢、洺，即可扰也。宜分兵益为之备。』戊辰，以山南东道节度使、同平章事李继隆为驾前东面排阵使，马军都指挥使葛霸副之，西上閤门使孙全照为都钤辖，南作坊使张旻为钤辖；武宁节度使，同平章事石保吉为驾前西面排阵使，步军都虞候王隐副之，入内副都知秦翰为钤辖。王继忠之战于望都也，张旻为定州行营钤辖，率诸将间道往援，比至，城已陷，旻身被数创，杀一枭将。迟明复战，而继忠为敌所执。旻还，言：『天道方利客，先起者胜。宜大举克敌。』并上兴师出境之日。上以问辅臣，皆言不可，乃止。于是车驾将亲征，旻方戍并、代，复奏边事十余，多论兵贵持重及所以取胜者。召还入对，上曰：『契丹入塞与卿所请北伐之日同，悔不用卿策。今须守澶州，扼桥而未得人，如之何?』旻请行。上喜，故命为东面钤辖，先令至澶州候敌远近。旻即驰骑往。秦翰既受命，亟督众环城浚沟洫以拒戎马，功毕，敌果暴至，翰不解甲冑凡七十余日云。己巳，发永兴驻泊龙卫云骑八指挥赴行在。庚午，车驾北巡。司天言：『日抱珥，黄气充塞，宜不战而却。有和解之象。』曹利用至天雄，孙全照疑敌不诚，劝王钦若留之。敌既数失利，复令王继忠具奏求和好，且言：『北朝顿兵，不敢动掠，以待王人。』继忠又与葛霸等书，令速达所奏。是夕奏入，上因赐继忠手诏，言已遣利用；又以手诏促利用往，并付继忠，使告敌，遣人自抵天雄迎援之。继忠寻亦闻利用留天雄不行，复具奏，乞自澶州别遣使者至北朝，免致缓误。辛未，车驾次长垣县，得其奏，遂以前意答焉。壬申，次韦城县，诏知滑州张秉、齐州马应昌、濮州张晟往来河上，部丁夫凿冰，以防戎马之渡。天雄军闻敌将至，阖城惶遽。王钦若与诸将议探符分守诸门，孙全照曰：『全照请不探符，诸将自择便利。所不肯当者，全照请当之！』既而莫肯守北门者，乃以命全照，钦若亦自分守南门。全照曰：『不可。参政主帅，号令所出，谋画所决。南、北相距二十里，请覆待报，必失机会，不如居中央府署，保固腹心，处分四面，则大善。』钦若从之。全照素教蓄无地分，弩手皆执朱漆弩，射人马洞彻重甲，随所指挥，应用无常。于是大开北门，下钓桥以待之。敌素畏其名，莫敢近北门者，乃环过攻东门，良久，舍东门，趣故城（故城未详处所）。夜，复自故城潜师过城南，设伏于狄相庙，遂南攻德清军。钦若闻之，遣将率精兵追击，伏起，断其后，天雄兵不能进退。全照请于钦若曰：『若亡此兵，是亡天雄也。全照请救之。』乃引麾下出南门力战，杀伤伏兵略尽，天雄兵乃复得还，存者什三四。敌遂陷德清，知军、尚食使张旦及其子三班借职利涉、虎翼都虞候胡福等四十人并死之。先是，诏王超等率兵赴行在，逾月不至，敌益南侵。上驻跸韦城，群臣复有以金陵之谋告上宜且避其锐者，上意稍惑，乃召寇准问之。将入，闻内人谓上曰：『群臣辈欲将官家何之乎?何不速还京师！』准入对，上曰：『南巡何如?』准曰：『群臣怯懦无知，不异于乡者妇人之言。今敌寇迫近，四方危心，陛下惟可进尺，不可退寸。河北诸军日夜望銮舆至，士气当百倍。若回辇数步，则万众瓦解，敌乘其势，金陵亦不可得而至矣！』上意未决。准出，遇殿前都指挥使高琼门屏间，谓曰：『太尉受国厚恩，今日有以报乎?』对曰：『琼武人，诚愿效死!』准复入对，琼随入，立庭下。准曰：『陛下不以臣言为然，盍试问琼等。』遂申前议，词气慷慨。琼仰奏曰：『寇准言是。』且曰：『随驾军士父母妻子尽在京师，必不肯弃而南行，中道即亡去耳。愿陛下亟幸澶州，臣等效死，敌不难破。』准又言机会不可失，宜趣驾。时王应昌带御器械[8]，侍侧。上顾之，应昌曰：『陛下奉将天讨，所向必克。逗留不进，恐敌势益张。或且驻跸河南，发诏督王超等进军，敌当自退矣。』上意遂决。甲戌，晨发。左右以寒甚，进貂裘絮帽。上却之，曰：『臣下暴露寒苦，朕独安用此耶?』夕次卫南县，遣翰林侍读学士潘谨修先赴澶州，诏澶州北寨将帅及知州不得擅离屯所，迎候车驾。
　　《记闻》云：王钦若、陈尧叟密奏金陵之谋。按：钦若时已在天雄，必无此奏。尧叟本议幸蜀，上既北出，尧叟固亦不复申言，且改图也。此当是群臣怯懦者别请南幸，偶与钦若前谋合，因误以钦若等密奏耳。寇准先破二策于朝，云不可远之楚、蜀。今此但云金陵不可得至，固亦不及蜀也。他书载准语多差谬，盖不知准先议于朝，后议于韦城，凡两对，辄并言上幸澶渊时，故率不可据。今略取《记闻》所载，稍删润之。
　　上前赐王继忠诏，许遣使。继忠复具奏附石普以达。普自贝州遣指使散直张皓持诣行阙，道出敌寨，为所得。敌主及其母引皓至军帐前，问劳久之，因令抵天雄，以诏促曹利用，王钦若等疑不敢遣，皓独还。敌主及其母赐皓袍带，馆设加等，使继忠具奏，且请自澶州别遣使速议和好事。于是皓以其奏入。上复赐钦若诏，又令参加政事王旦与钦若手书，俾皓持赴天雄，督利用同北去，并以诏谕继忠，因谓辅臣曰：『彼虽有善意，国家以安民息战为念，固许之矣。然彼尚率腥膻，深入吾土。又河冰且合，戎马可渡，亦宜过为之防。朕已决成算，亲励全师。况敌人贪惏，不顾德义，若盟约之际别行邀求，当决一战。上天景灵，谅必助顺，可再督诸将帅，整饬戎容，以便宜从事。』
　　沈括《笔谈》云：国史载讲和本末不详[9]，因著张皓往来及以敌谋告继隆等，《实录》有之，见景德二年正月甲戌。所称天雄围合，不知曹利用所在。募遣皓，及召见皓。此则恐非也。皓乃石普贝州所遣者，既为敌得，始见上，上因使至天雄督利用偕往，其子当在贝州或在他所，安得随皓卫南乎?括又云：和议定，始改元景德，此则因王曾《笔录》之误。改元既误，他所称咸平六年夏四月石普先得继忠书，抑亦未信也。今并不取。括又为皓子牧志墓，载皓事尤详，且云考诸国史而信，盖饰说也。虽如括所载，皓实上所亲遣，则是上已即师，敌深入澶、魏矣。皓但当至敌所屯处，乃曰：『臣不操质归，死不复入白沟。』益知所栽皆失实。盖括乃皓孙女婿，直取其妻父说，又增饰之，且以夸世耳。不可据也。
　　敌既陷德清军，是日，率众抵澶州北，直犯大军。围合三面，轻骑由西北隅突进。李继隆等整军成列以御之，分伏劲弩，控扼要害。其统军顺国王挞览有机勇，所将皆精锐，方为先锋，异其旗帜，躬出督战。威虎军头张瑰守床子弩潜发，挞览中额陨，其徒数十百辈竞前，舆曳至寨。是夜挞览死，敌大挫衂，退却不敢动，但时遣轻骑来觇王师。瑰，寿光人也。
　　挞览死时，上犹未至澶州。刘攽所作《寇准传》及它书皆误，今不取。
　　乙亥，内出阵图二，一行一止，付殿前都指挥使高琼等。给诸军介冑，及赐缗钱有差。丙子，车驾发卫南。李继隆等使人告捷，又言澶州北城门巷湫隘，望且于南城驻跸。是日，次南城驿舍为行宫。将止焉，寇准固请幸北城，曰：『陛下不过河则人心危惧，敌气未摄，非所以取威决胜也。四方征镇赴援者日至，又何疑而不往?』高琼亦固以请，且曰：『陛下若不幸北城，百姓若丧考妣。』签书枢密院冯拯在旁呵之，琼怒曰：『君以文章致位两府，今寇骑充斥如此，犹责琼无礼。君何不赋一诗，咏退寇骑耶?』即麾卫士进辇，遂幸北城。至浮桥，犹驻车未进。琼乃执撾筑辇夫背曰：『何不急行?今已至此，尚何疑焉!』上乃命进辇。既至，登北城门楼，张黄龙旗，诸军皆呼万岁，声闻数十里，气势百倍。敌相视益怖骇。上览观营壁，召见李继隆已下诸将，抚慰者久之，赐诸军酒食、缗钱。戊寅，移御北城之行营。曹利用自天雄赴敌寨，见其国主群臣，与其宰相韩德让同处一车，群臣与其主重行别坐，礼容甚简，以木横车轭上设食器，坐利用车下馈之食，共议和好事。议未决，乃遣左飞龙使韩杞持国主书，与利用俱还。诏知澶州、引进使何承矩郊劳，翰林学士赵安仁接伴之。凡觐见仪式，皆安仁所裁定云。
　　十二月庚辰朔，韩杞入对于行宫之前殿，跪受书函于閤门使，使捧以升殿[10]，内侍省副都知阎承翰受而启封，宰相读讫，命杞升殿。跪奏云：『国母令臣上问皇帝起居。』其书复以关南故地为请。上谓辅臣曰：『吾固料敌如此，今果然。唯将奈何?』辅臣等请答其书言：『关南久属朝廷，不可拟议。或岁给金帛，助其军费，以固欢盟。惟陛下裁定。』上曰：『朕守祖宗基业，不敢失坠。所言归地事极无名。必若邀求，朕当决战尔。实念河北居人重有劳扰，傥岁以金帛济其不足，朝廷之体，固亦无伤。答其书不必具言，但令曹利用与韩杞口述兹事可也。』赵安仁独能记太祖时国书体式，因命为答书，赐杞袭衣、金带、鞍马、器币。杞即日入辞，遂与利用同往。韩杞既受袭衣之赐，及辞，复左衽，且以赐衣稍长为解。赵安仁曰：『君将升殿受还书，天颜咫尺，如不衣所赐之衣，可乎?』杞即改服而入。上又面戒利用以：『地必不可得。若邀求货财，则宜许之。』利用对曰：『臣乡使人密伺韩杞，闻其乘间谓左右曰：「尔见澶州北寨兵否?劲卒利器，与前闻不同。吁，可畏也。」臣此得熟察之。妄有邀求，必请会师平荡。』德、博州并言：契丹已移寨，由东北去。辛巳，诏左神武军大将军王荣、寄班供奉官郑怀德领龙卫兵马，与沧州部署荆嗣会于淄、青，防敌兵南渡也。诏永兴军兵除先追赴河阳及量留本军外，并令部署许均领赴行在。何承矩言：『临河观城县民石兴等数辈自敌寨逃归，具言挞览中矢死。其夕，候骑自澶州继至。彼闻驾起卫南，皆相顾失色，复有驰骑往来传报，乃击鼓喧噪，悉遁去，民被掠甚众，无守视之者，因得脱。』上曰：『挞览乃于越之俦也。于越旧乐野战，颇难制。挞览知勇不在其下，而多务城守，此所以不及也。今岁入寇，皆其首谋。或闻犯边以来，累战不利，因号令部下：「凡获男子，十五以上者皆杀之。」彼既失其谋主，朕亲御六师，而王超等三路大兵亦合势南来，彼奔北，固其宜也。』滑州言契丹引众攻通利军，知军正固弃城宵遁，契丹掠城中民众而东。诏劾固罪以闻。固至河阳，为赵昌言所缚，送阙下，付御史狱治，会赦，责监贺州银锡场。癸未，幸北寨，又幸李继隆营，命将校从官饮，犒赐诸军有差。遣给事中吕祐之赍敕榜谕两京以将班师。曹利用与韩杞至敌寨，彼复以关南故地为言，利用辄沮之，且谓曰：『北朝既兴师寻盟，若岁希南朝金帛之资以助军旅，则犹可议也。』其接伴政事舍人高正始遽曰：『今兹引众而来，本谋关南之地。若不遂事所图，则本国之人，负愧多矣。』利用答以：『禀命专对，有死而已。若北朝不恤后悔，恣其邀求，地固不可得，兵亦未易息也。』其国主及母闻之，意稍怠，欲岁取金帛。利用许遗绢二十万匹、银一十万两。议始定，敌复遣王继忠见利用，且言：『南北通和，实为美事。国主年少，愿兄事南朝，又虑南朝或于沿边开移河道，广浚壕堑，别有举动之意。』因附利用密奏，请立誓，并乞遣上使臣持誓书至彼。甲申，利用即与其右监门卫大将军姚柬之持国主书俱还，并献御衣、食物，其郊劳馆谷，并如韩杞之礼。命赵安仁接伴。柬之谈次颇矜兵强战胜，安仁曰：『闻君多识前言。老氏云：「佳兵者不祥之器，圣人不得已而用之。胜而不美，而美之者，是乐杀人。乐杀人者，不得志于天下。」』柬之自是不敢复谈。柬之又屡称王继忠之材，安仁曰：『继忠早事潘邸，闻其稍谨，不知其他也。』安仁敏于酬对，皆切事机，议者嘉其得体。
　　乙酉，柬之入对于行宫。中使受其书辞，犹言：『曹利用所称未合王继忠前议。然利用固有成约，悉具继忠密奏中矣。』是日，上御行宫之南楼，观大河，宴从官，召柬之与焉。丙戌，柬之入辞，命西京左藏库使、奖州刺史李继昌假左卫大将军[11]，持誓书与柬之俱往报聘，金帛之数如利用所许，其他亦依继忠所奏云。先是，上谓辅臣曰：『韩杞与柬之皆言其母附达起居，而不述其主，此盖母专其政，人不畏其主也。朕询于利用，其言亦同，仍云闻听之间，盖由其主不惠。如是，则继昌之行，宜亦致书其母。可令潜以此意访于柬之。』既而利用言：『柬之云国母比欲致书，以南朝未有缄题，故寝而不议。若南朝许发简翰，颇合便宜。』遂并致两书，又各送衣服、茶药、金器等，以答柬之所献者。柬之又言[12]：『收众北归，恐为缘边邀击。』有诏诸路部署及诸州军勿辄出兵马袭契丹归师。丁亥，遣侍御史高贻庆等四人分诣河北诸州，安集流民，瘗暴骸，群盗未擒获者督捕之。以殿直閤门祗侯曹利用为东上閤门使、忠州刺史。利用之再使也，面请岁赂金帛之数。上曰：『必不得已，虽百万亦可。』利用辞去，寇准召至幄次，语之曰：『虽有敕旨，汝往，所许不得过三十万。过三十万，勿来见准，准将斩汝！』利用果以三十万成约而还，入见行宫。上方进食，未即对，使内侍问所赂。利用曰：『此几事，当面奏。』上复问之曰：『姑言其略。』利用终不肯言，而以三指加颊。内侍入白：『三指加颊，岂非三百万乎?』上失声曰：『太多！』既而曰：『姑了事，亦可耳。』宫帷浅迫，利用具闻其语。及对，上亟问之，利用再三称罪曰：『臣许之银绢过多。』上曰：『几何?』曰：『三十万。』上不觉喜甚，故利用被赏特厚。遣内侍左班副都知阎承翰往德清军规度修城。戊子，上作《回鉴诗》，命近臣和。幸北寨劳军，召排阵使李继隆、石保吉宴射行宫亭，咸赐袭衣、金带、鞍勒马，仍举酒属之。继隆等皆引满，因再拜言曰：『契丹无名犯塞，此盖将帅非才，致劳陛下亲驾戎辂，冒犯雪霜。当寇兵之深入也，群议皆务城守，若非决于宸断，尽出禁卫骁卒陈于北郊，授以成算，则前日敌众侵突，必不能戮彼渠魁，遏其壮势。又寇兵之退走也，若会将袭逐，必立奇功。陛下复念其请盟，许其修好，安心息战，示以好生，不令邀击，开其归路。臣等无以展尺寸之效。』上曰：『北方自古为患，傥思平愤恚，尽识歼除，则须日寻干戈，岁有劳费。今得其畏威服义，息战安民，甚慰朕怀，亦卿等之力也。』保吉进曰：『臣受命御寇，虽上禀宸略，至于敌人侵突之际，分布行阵，指挥方略，皆出继隆。』继隆曰：『契丹之败，并出圣谋。然宣力用心，躬率将士，臣不及保吉。』上曰：『将帅如此协和，共图勋绩，军旅之事，朕复何忧?』北面诸州军奏：侦得契丹北去，未即出寨，颇纵游骑，骚扰乡间。贝州、天雄军居民惊移入郭。诏高阳关副部署曹璨帅所部取贝、冀路赴瀛州，以保州路部署、宁州防御使张凝为沿边巡检安抚使，洛苑使、平州刺史李继和副之，选天雄骑兵二万为璨后继以摄兵。寇敢肆劫掠，则所在合势翦戮。仍遣使谕契丹以朝廷为民庶尚有惊扰，出兵巡抚之意。又赐王继忠手诏，令告契丹：悉放所掠老幼。命澶州马铺小校华斌乘驿赍赴敌寨。己丑，免澶州将校每日起居，方移军河内，就便董率故也。赐河东广锐兵三十指挥缗钱[13]，遣还本营。辛卯，诏王超等分三路，兵营在河南者，步骑万人赴澶州，命李继隆、石保吉领之；遣雷有终领所部兵还并州屯所。时王超等逗挠无功，惟有终赴援，威声甚振，河北列城，赖以雄张云。壬辰，赦河北诸州死罪以下。民经寇兵蹂践者，给复二年。死事官吏，追录子孙。癸巳，大宴于行宫。宰臣毕士安先以疾留京师，是日来朝。议者多言岁赂契丹三十万为过厚，士安曰：『不如此，则彼所顾不重，和事恐不能久也。』甲午，车驾发澶州。大寒，赐道旁贫民襦袴。张凝等奏：率兵至贝、冀，敌人候骑各团结北去，不敢侵掠。侦得其主与其母已过定远军。
乙未，华斌自敌寨还。王继忠具奏：北朝已严禁樵采。仍乞诏张凝等无使伤杀北朝人骑。上谓辅臣曰：『昨傥徇群议，发大军会石普、杨延朗所部屯布缘河诸州，邀其归路，以精锐追蹑，腹背夹攻，则敌必颠沛矣。朕念矢石之下，杀伤者多，虽有成功，未能尽敌。自兹北寨常须益兵，河朔人民五日休息，况求结欢盟，已议俞允。若彼自渝盟约，复举干戈，因而誓众，中外同愤，使其覆亡，谅亦未晚。今张凝等出兵袭逐，但欲绝其侵扰耳。』左右皆称万岁。延朗常言：『敌顿澶州，去北境千余里许，人马罢乏，虽众易败。凡所剽掠，悉在马上。愿敕诸军扼要路，掩杀彼兵，即幽、易数州，可袭取也。』奏入，不报。延朗独帅所部兵抵北界，破古城，俘馘甚众。李继昌至北，群情感悦，馆设之礼益厚。即遣其西上閤门使丁振奉誓来上。丁酉，车驾顿陈桥，振谒见行在所，赐宴令归，遣曹利用送之境上。继昌言：契丹颇遵用汉仪，然未能闲习，动成亵慢。上之人虽欲变改，而俗不可易也。张凝等言：契丹已出塞。凝等各归屯。戊戌，车驾至自澶州。寇准在澶州，每夕与知制诰杨亿痛饮，讴歌谐谑，喧哗达旦。上使人觇知之，喜曰：『得渠如此，吾复何忧乎?』时人比之谢安。既而曹利用与韩杞至行在议和，准初欲勿许，且画策以进曰：『如此则可保百年无事[14]，不然数十岁后，敌且生心矣。』上曰：『数十岁后，当有能捍御之者。吾不忍生灵重困，姑听其和可也。』准处分军事或违上旨，及是谢曰：『使臣尽用诏令，兹事岂得速?』上笑而劳焉。辛丑，录契丹誓书，颁河北、河东诸州军始通和所致书，皆以南、北朝冠国号之上。将作监丞王曾言：『如其国号契丹足矣。』上喜纳之，然事已行，不果改。甲辰，改威虏军曰广信，静戎军曰安肃，破虏曰信安[15]，平戎曰保定[16]，宁边曰永定，定远曰永静，定羌曰保德[17]，平虏城曰肃宁。乙巳，以天雄军钤辖、西上閤门使孙金照知军府事。召王钦若归阙。丁未，废右隰州部署，置石隰缘边都巡检使，仍命汝州防御使高文岯领之[18]，西上閤门使张守恩为都监，领驻泊兵，俟河冰合[19]，即往来巡察。

校勘记
[1]深入  原本『深』字作墨丁，《长编》卷五十七亦阙此字。兹据文意补。
[2]自定州  原本作『是定州』，句不通。据《长编》卷五十七改。
[3]蕃贼  原本作『蕃部』，据《长编》卷五十七改。
[4]敌兵  原本无此二字，据《长编》卷五十七补。
[5]石隰州  《长编》卷五十八作『石隰路』。
[6]杨刘渡  《长编》卷五十八作『杨流渡』。
[7]卫州  原本作『衡州』，据《长编》卷五十八改。又『李重贵』，原本脱『贵』字，据《长编》同卷补。
[8]带御器械  原本『御』字作墨丁，据《长编》卷五十八补。
[9]本末不详  原本『本末』与『不详』间衍一墨丁，兹据《长编》卷五十八夹注删。
[10]使捧以升殿  原本脱『使』字，据《长编》卷五十八补。
[11]奖州  原本『奖』字作墨丁，据《长编》卷五十八补。
[12]又言  原本作『又言又言』，衍二字，据《长编》卷五十八删。
[13]指挥  原本作『挥指』，据《长编》卷五十八乙正。
[14]百年  原本脱『年』字，据《长编》卷五十八补。
[15]信安  原本作『信平』，据《长编》卷五十八改。
[16]平戎  原本作『安戎』，据《长编》卷五十八改。
[17]保德  原本脱『保』字，据《长编》卷五十八补。
[18]领之  原本『领』字作墨丁，据《长编》卷五十八补。
[19]俟河冰合  原本作『三河兵合』，据《长编》卷五十八改。


皇宋通鉴长编纪事本末卷第十六
真宗皇帝

王钦若等改定郊丘板位
　　景德二年七月丁巳，诏以十一月十三日有事于南郊。八月丁未[1]，上封者言：『郊丘神板，皆有司临事题署，多不严肃。』诏卤簿使王钦若改造。钦若言：『五方帝位板，如灵威仰、赤熛怒，皆是帝名，理当恭避。望下礼官检定。』礼官言：『按：《开宝通礼义纂》：灵威仰、赤熛怒、含枢纽、白招拒、叶光纪者，五帝之号。《汉书》注「五帝自有名」，即灵符、文祖之类也。既为美称，不烦回避。』诏可。钦若又言：『坛图神位，升降未便。《汉书﹒郊祀志》五帝为天神之佐。今五帝在第一龛，天星大帝在第二龛，与六甲、岳渎之类同处北极，众星所拱。今与尚书、大理之类接席。帝坐为天市之尊，与二十八宿、积薪、腾蛇、杵臼之类同在第三龛[2]，卑主尊臣，甚未便也。若以北极帝坐本非天帝，盖是天帝所居，则北极在第二，帝坐在第三，亦高下未等。又太微之次少左、右执法，子星之次少孙星，天辐当为天福。望令司天监众官参验闻奏。』诏钦若与礼仪使、太常礼院、司天监同检讨详定。钦若言：『本因臣所陈请，不可复同商确。』许之。既而礼仪使赵安仁等言：『得崇文院检讨杜镐、陈彭年状。按《开宝通礼》：元气广大，则称昊天。据远视之苍然，则称苍天。所尊莫过于帝，托之于天，故称上帝。天皇大帝，即北辰耀魄宝也。自是星中之尊。《易》曰：「日月丽乎天，百谷草木丽乎地。」又曰：「在天成象，在地成形。」是明辰象非天，草木非地，则是天以苍昊为体，不入星辰之列。又《郊祀录》，坛之第二等祀天皇大帝、北斗、天一、太一、紫微、五帝坐，并差在行位前，余内官诸位及五星、十二辰、河汉都四十九坐齐列，俱在十二陛之间。唐建中元年，司天中官正郭献之奏[3]：天皇、北极、天一、太一，准天宝中敕，并合升在第一等。从之。贞元二年亲郊，令礼官详定。太常卿汉中郡王瑀与博士柳冕等奏[4]：「开元定礼，垂之不刊，天宝改作，起自权制，皆方士谬妄之说，非典礼之文。请依礼为定。」诏复从《开元礼》，仍为定制[5]。《郊祀录》又云：坛之第三等有中宫天市垣帝坐等十七坐，并在前。《开元礼义罗》云：帝坐有五[6]，一在紫微宫，一在大角，一在太微宫，一在心，一在天市垣。即帝坐者，非直指大帝也。又得判司天监史序状：天皇大帝一星，在紫微勾陈中，其神曰耀魄宝，即天皇。是星五帝，乃天帝也。北极五星，紫微垣内居中一星曰北辰，第一主月，为太子；第二主日，为帝王；第三为庶子；第四为嫡子；第五为天之枢。盖北辰所主非一，又非帝坐之比。太微垣十星，有左右执法、上将、次将之名，不可备陈，故名太微垣。《星经》旧载孙星，而坛图止有子星，辨其尊卑，不可同位。天辐主銮舆辇毂，不当作福字。天记一星在午阶第四龛[7]，别有天纪九星，在寅阶第三龛，坛图并载，不当合而为一[8]。窃惟坛图旧定，悉有明据，天神定位，难以跻升。望依《星经》，悉依旧礼为定。』诏从安仁等议。钦若复上言：『旧史《天文志》并云：北极，北辰最尊者。又勾陈口中一星曰天皇大帝。又郑玄注《周礼》，谓礼天者，冬至祭天皇于北极也。后魏孝文礼六宗，亦升天皇列五帝之上，此皆良史鸿儒所述，岂皆方士谬妄耶?古礼旧制未必全是，至九宫贵神，天宝立祀在宗庙之上，文宗初舒元舆辄率鄙见[9]，降为中祀。厥后水旱作沴，元舆果以覆族。往者陛下特颁明诏，列为大祀，灵心昭答，景福并臻。今若以方士为妄，即九宫之祀可废乎?至若天市帝坐，虽前代未有异论，按《晋书﹒天文志》：帝坐光而润，天子吉，威令行。既名帝坐，则为天子所占，列于下位，未见其可。又安仁所议，以子、孙二星不可同位。陛下方洽高禖之庆，以广维城之基。苟因前代阙文便为得礼，实恐圣朝茂典，尤未适中，岂可信正元之末学轻谈，略经史之群儒谠论?除执法、天辐、天纪三星，安仁已有典据。今请如旧。其天皇、北极、帝坐、孙星四坐，臣已新制板位，恭俟宸旨。』诏天皇、北极特升在第一龛，又设孙星位于子星之次，帝坐如故。钦若复言：『帝坐止三，在紫微、太微者已列第二等，惟天市一坐在第三等，此人情所未安也。又《晋志》，大角及心，中心但云天王坐，实与帝坐不类。』诏特升在第二龛。
十一月乙巳朔，卤簿使王钦若奉神位板对于便殿。坛上四位，涂以朱漆金字，自余皆黑漆。第一等金字，第二等黄字，第三等以降朱字，悉贮以漆押，覆以黄练帊。上降阶观之，即付有司，仍戒各谨其事。礼仪使赵安仁上《新定坛图》，且言：『旧图五帝、五岳中镇、河汉并在第三等。检详仪注，合在第二等。望刊正。』奏可。

柴成务等看详编敕
　　咸平元年十一月。先是，诏给事中柴成务等重详定新编敕。丙午，成务等上言曰：『自唐开元至周显德咸有格敕，并著简编。国初重定《刑统》，止行编敕四卷。洎方隅平定，文轨大同，太宗临朝，声教弥远，遂增后敕，为《太平编敕》十五卷。淳化中，又增后敕，为《淳化编敕》三十卷。编敕之始，先帝亲戒有司，务在体要。当时臣下不能申明圣意，以去繁文。今景运重熙，孝心善继，自淳化以后，宣敕至多，乞命有司别加详定，取刑部、大理寺、京百司、诸路转运司所受《淳化编敕》，及续降宣敕万八千五百五十五道遍共披阅，凡敕文与《刑统》令式旧条重出者，及一时机宜非永制者，并删去之。其条贯禁法当与三司参酌者，委本部编次之。凡取八百五十六道，为新删定编敕。其有止为一事前后累敕者，合而为一；本是一敕条理数事者，各以类分。取其条目相因，不以年代为次。其间文繁意类者，量经制事理增损之；情经法重者，取约束刑名削去之。凡成二百八十六道，准分别为一卷，附制仪令，违者如违令法。本条自有刑名者依本条。又以续降敕书、德音九道别为一卷，附淳化赦书合为一卷。其厘革一州一县一司一务者，各还本司。今敕称依法及行朝典勘断不定刑名者，并准《律令格式》，无本条者，准违制令，故不躬亲被受条处分。臣等重加详定，众议无殊。伏请镂板颁下，与《律令格式》、《刑统》同行。』优诏褒答之。
　　大中祥符六年三月，判大理寺王曾言：『自《咸平编敕》后，续降宣敕千一百余道，及新行者，又三千六百余道。条件既众，检视犹难。望遣官删定。』乃诏王曾与翰林学士陈彭年同加详定。
九年八月，翰林学士陈彭年等言：『先准诏看详新、旧编敕，及取已删去并林特所编三司文卷、续降宣敕，尽大中祥符七年，总六千二百二道（《会要》云二千七百九十一道。今从本志），千三百七十四条，分为三十卷。其仪制、赦书、德音别为十卷，与《刑统》、《景德农田敕》同行。其止是在京及三司本司所行宣敕，别具编录，若三司例。册贡举、国信条例，仍旧遵用。』

李宗谔等修定乐器
　　景德二年八月丁丑朔[10]，以翰林学士李宗谔、左谏议大夫张秉同判太常寺，仍命内臣监修乐器。时殿中侍御史艾仲儒上言：『每监祠祭，伏见太常乐器损阙，音律不调。郊禋在近，望遣使修饰，及择近臣判寺。』故以命之。宗谔素晓音律，乃令大乐、鼓吹两署工较其优劣，黜去滥吹者五十余人。宗谔因编录律吕乐物名数，目曰《乐纂》，又裁定两署工人试补条式及肄习程课，皆施行之。
　　三年八月甲戌，上御崇政殿，张宫悬，阅试李宗谔等新习雅乐，召宰相、亲王临观，宗谔执乐谱立侍。先以钟、磐按律，次令登歌[11]，钟、磬、埙、篪、琴、阮、笙、箫各二色合奏，筝、瑟、筑三色合奏，迭为一曲，复击钟、铸为六变、九变，又为朝会上寿之乐，文、武二舞，鼓吹、导引、警夜、六周之曲。旧制：巢笙每变宫之际，必换义管。然难于遽易，乐工单仲辛改为一定之制，不复旋易，与诸宫调颇为精习。上甚悦，赐宗谔等器币有差。自是乐府制度顿有伦理矣。上以两舞乐词非雅，乃命分两制别为之。
大中祥符元年十二月己酉，诏太常寺别制天书乐章，俟亲飨园丘日，以奉禋祀。又诏取天书降及封禅以来祥瑞尤异者，别撰乐曲，以备朝会燕飨。于是太常寺请郊祀献天书用《瑞安曲》，天书升降用《灵文曲》，又上朝飨用《醴泉》、《神芝》、《庆云》、《灵鹤》、《瑞木》五曲，请两制撰词。从之。

王钦若等编修《册府元龟》事迹
景德二年九月丁卯，令资政殿学士王钦若、知制诰杨亿修《历代君臣事迹》。钦若请以直秘阁钱惟演等十人同编修。初令惟演等各撰篇目，送钦若暨亿看详。钦若等又自撰集上进。诏用钦若等所撰为定，有未尽者，奉旨增之。又令宫苑使、胜州刺史、勾当皇城司刘承珪，内侍高品、监三馆秘阁图书刘崇超典掌其事。编修官非内殿起居当赴常参者免之，非带职不当给实俸者特给之。其供帐饮馔，皆异于常等。
　　三年正月癸酉，赐编修《君臣事迹》官太仆少卿、直秘阁钱惟演等苁蓉。旧制，方物之赐，止及近臣。至是优礼此职故也。
　　四月丙子，幸崇文院，观四库图籍及所修《君臣事迹》，遍阅门类，询其次序，王钦若、杨亿悉以条对。有伦理未当者，立命改之。上谓侍臣曰：『朕此书盖欲著前代事实，为将来典法，使开卷者动有资益也。』赐编修官金帛有差。
　　四年四月丁丑，上谓钦若曰：『近览《唐实录》，敬宗即位，坐朝常晚，群臣班于紫宥殿，有顿踣者。拾遗刘栖楚切谏，扣龙墀不已，宰臣宣谕，乃退。恭宗为动容，遣中使慰劳。谏臣举职，深可奖也。而史臣以逢吉之党目为鹰犬，甚无谓也。今所修《君臣事迹》，尤宜区别善恶。自前代褒贬不当如此类者，宜析理论之，以资世教。』
　　八月壬寅，上幸崇文院，观新编《君臣事迹》。王钦若、杨亿等以草本进御。上遍览之，赐修书官器币有差。乙巳，诏编修《君臣事迹》官秘书丞陈从易、著作佐郎直史馆陈越、大理评事秘阁校理刘筠月增给钱五千，以从易等修书服勤，而俸入此【杰按：此，“比”之误。】同僚尤薄故也。
　　十一月癸酉，上谓钦若曰：『《君臣事迹》崇释教门有布发于地令僧践之，及自剃僧头以徼福利。此乃失道惑溺之甚者，可并刊之。』
　　十二月乙未，手札赐王钦若曰：『编修《君臣事迹》官皆出遴选，朕于此书，匪独听政之暇资于披览，亦欲区别善恶，垂之后世，俾君臣父子有所戒监。起今后，自初修官至杨亿，各依新式，递相检视。内有脱误、门目不类、年代帝号失次者，并署历，仍书逐人名下，随卷奏知，异时比较功程等第酬奖，庶分勤惰。委刘承珪专差人置历（详见《钦若事迹》）。
　　大中祥符二年八月庚午，枢密使王钦若等上新编修《君臣事迹》一千卷。上亲制序，赐名《册府元龟》，编修官并加赏赉。左正言、直史馆陈越先死，无子，同列为奏其事。上闵之，赐其兄咸同三传出身。
大中祥符三年五月辛巳，内出手札，示编修《君臣事迹》官曰：『张杨为大司马，下人谋反，辄原不问。乃属之仁爱门，此甚不可者。且将帅之体与牧宰不同，宣威禁暴，以刑止杀。今凶谋发觉，对之涕泣，愈非将帅之材。《春秋》息侯伐郑大败，君子以为不察有罪，宜其丧师。今张杨无威刑，反者不问，是不察有罪也。可商度改定之。』

王钦若等校《道藏经》
　　大中祥符九年三月己酉，枢密使王钦若上新校《道藏经》，赐目录名《宝文统录》[12]。上制序，赐钦若及校勘官器币有差，寻又加钦若食邑、校勘官阶勋，或赐服色。初，东封后，令两街集有行业道士修《斋醮科仪》（二年七月壬申），命钦若详定，成《罗天醮仪》十卷（八年正月丙申），又选道士十人校定《道藏经》（二年八月辛卯）。明年，于崇文院集官详校，钦若总领，铸印给之。旧藏三千七百三十七卷，太宗尝命散骑常侍徐铉、知制诰王禹偁、太常少卿孔承恭校正写本，送大宫观。钦若增六百二十二卷，又以《道德阴符经》乃老君圣祖所述，自四辅部升于洞真部。钦若自以深达教法，多所建白。时职方员外郎曹谷亦称练习，钦若奏校《藏经》。未几，出为淮南转运使，奏还卒业，铨整部类，升降品第，多其为也。仍令著作佐郎张君房就杭州监写本。初，诏取道、释《藏经》互相毁訾者删去之。钦若言（是年是月）：『老子《化胡经》乃古圣遗迹，不可削去。』又言（五月十二日）：『《九天生神章》、《玉京通消灾救苦》、《五星秘授》、《延寿定观》内保命[13]、六斋、十直凡十二经，溥济于民，请摹印颁行。』从之。
七年五月癸丑，钦若上洞真部六百七十卷。
  </div>
  <div class="pagination">
   <a href="皇宋通鉴长编纪事本末_page15.html">
    上一页
   </a>
   <span>
    ...
   </span>
   <a href="皇宋通鉴长编纪事本末_page11.html">
    11
   </a>
   <a href="皇宋通鉴长编纪事本末_page12.html">
    12
   </a>
   <a href="皇宋通鉴长编纪事本末_page13.html">
    13
   </a>
   <a href="皇宋通鉴长编纪事本末_page14.html">
    14
   </a>
   <a href="皇宋通鉴长编纪事本末_page15.html">
    15
   </a>
   <span class="current-page">
    16
   </span>
   <a href="皇宋通鉴长编纪事本末_page17.html">
    17
   </a>
   <a href="皇宋通鉴长编纪事本末_page18.html">
    18
   </a>
   <a href="皇宋通鉴长编纪事本末_page19.html">
    19
   </a>
   <a href="皇宋通鉴长编纪事本末_page20.html">
    20
   </a>
   <a href="皇宋通鉴长编纪事本末_page21.html">
    21
   </a>
   <span>
    ...
   </span>
   <a href="皇宋通鉴长编纪事本末_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
