<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 39 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 39 页/共 48 页
  </h1>
  <div class="content">
   通鉴纪事本末巻三十五上
　　钦定四库全书
　　通鉴纪事本末巻三十五下
　　宋　袁枢　撰
　　朋党之祸
　　唐穆宗长庆元年翰林学士李德裕吉甫之子也以中书舎人李宗闵甞对防讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使段文昌翰林学士李绅各以书属所善进士于徽及榜出文昌绅所属皆不预焉及第者郑朗覃之弟裴譔度之子苏巢宗闵之壻杨殷士汝士之弟也文昌言于上曰今岁礼部殊不公所取进士皆子弟无艺以关节得之上以问诸学士德裕稹绅皆曰诚如文昌言上乃命中书舍人王起等覆试夏四月丁丑诏黜朗等十人贬徽江州刺史宗闵劒州刺史汝士开江令或劝徽奏文昌绅属书上必寤徽曰苟无愧心得丧一致奈何奏人私书岂士君子所为邪取而焚之时人多之绅敬之曽孙起播之弟也自是德裕宗闵各分朋党更相倾轧垂四十年
　　二年夏六月甲子裴度元稹皆罢相以兵部尚书李逢吉为门下侍郎同平章事
　　三年户部侍郎牛僧孺素为上所厚初韩之子右骁卫将军公武为其父谋以财结中外及公武卒继薨穉孙绍宗嗣主藏奴与吏讼于御史府上怜之尽取财簿自阅视凡中外主权多纳货独朱句细字曰某年月日送户部牛侍郎钱千万不纳上大喜以示左右曰果然吾不缪知人三月壬戌以僧孺为中书侍郎同平章事时僧孺与李德裕皆有入相之望德裕出为浙西观察使八年不迁以为李逢吉排己引僧孺为相由是牛李之怨愈深　李逢吉为相内结知枢密王守澄势倾朝野惟翰林学士李绅每承顾问常排抑之拟状至内庭绅多所臧否逢吉患之而上待遇方厚不能远也防御史中丞缺逢吉荐绅清直宜居风宪之地上以中丞亦次对官不疑而可之防绅与京兆尹兼御史大夫韩愈争台参及它职事文移徃来辞语不逊逢吉奏二人不协冬十月丙戌以愈为兵部侍郎绅为江西观察使　韩愈李绅入谢上各令自叙其事乃深寤壬辰复以愈为吏部侍郎绅为户部侍郎
　　四年　初穆宗既留李绅李逢吉愈忌之绅族子虞颇以文学知名自言不乐仕进隐居华阳川及从父耆为左拾遗虞与耆书求荐误达于绅绅以书诮之且以语于众人虞深怨之乃诣逢吉悉以绅平日密论逢吉之语告之逢吉益怒使虞与补阙张又新及从子前河阳掌书记仲言等伺求绅短扬之于士大夫间且言绅潜察士大夫有羣居议论者輙指为朋党白之于上由是士大夫多忌之及敬宗即位逢吉与其党快绅失势又恐上复用之日夜谋议思所以害绅者楚州刺史苏遇谓逢吉之党曰主上初听政必开延英有次对官惟此可防其党以为然亟白逢吉曰事迫矣若俟聴政悔不可追逢吉乃令王守澄言于上曰陛下所以为储贰臣备知之皆逢吉之力也如杜元頴李绅辈皆欲立深王度支员外郎李续之等继上章言之上时年十六疑未信防逢吉亦有奏言绅谋不利于上请加贬谪上犹再三覆问然后从之二月癸未贬绅为端州司马逢吉仍帅百官表贺既退百官复诣中书贺逢吉方与张又新语门者弗内良久又新挥汗而出旅揖百官曰端溪之事又新不敢多让众骇愕辟易惮之右拾遗内供奉吴思独不贺逢吉怒以思为吐蕃告哀使丙戌贬翰林学士厐严为信州刺史蒋防为汀州刺史严寿州人与防皆绅所引也给事中于敖素与严善封还敕书人为之惧曰于给事为厐蒋直寃犯宰相怒诚所难也及奏下乃言贬之太轻逢吉由是奬之张又新等犹忌绅日上书言贬绅太轻上许为杀之朝臣莫敢言独翰林侍读学士韦处厚上疏指述绅为逢吉之党所谗人情叹骇绅防先朝奬用借使有罪犹宜容假以成三年无改之孝况无罪乎于是上稍开寤防阅禁中文书有穆宗所封一箧发之得裴度杜元頴李绅疏请立上为太子上乃嗟叹悉焚人所上谮绅书虽未即召还后有言者不复聴矣　夏四月乙未以布衣姜洽为补阙试大理评事陆洿布衣李虞刘坚为拾遗时李逢吉用事所亲厚者张又新李仲言李续之李虞刘栖楚姜洽及拾遗张权舆程昔范又有从而附丽之者时人恶逢吉者目之为八关十六子
　　敬宗寳厯元年春正月中书侍郎同平章事牛僧孺以上荒滛嬖幸用事又畏罪不敢言但累表求出乙卯升鄂岳为武昌军以僧孺同平章事充武昌节度使夏四月癸巳羣臣上尊号曰文武大圣广孝皇帝赦天下赦文但曰左降官已经量移者宜与量移不言未量移者翰林学士韦处厚上言逢吉恐李绅量移故有此处置如此则应近年流贬官因李绅一人皆不得量移也上即追赦文改之绅由是得移江州长史　冬十月前河阳掌书记李仲言坐陈留武昭之狱流象州十二月言事者多称裴度贤不宜弃之藩镇上数遣使至兴元劳问度密示以还期度因求入朝逢吉之党大惧
　　二年春正月壬辰裴度自兴元入朝李逢吉之党百计毁之先是民间謡云绯衣小儿坦其腹天上有口被驱逐又长安城中有横亘六冈如乾象度宅偶居第五冈张权舆上言度名应图谶宅占冈原不召而来其旨可见上虽年少悉察其诬谤待度益厚　冬十一月甲申以门下侍郎同平章事李逢吉同平章事充山南东道节度使
　　文宗太和三年秋八月征浙西观察使李德裕为兵部侍郎裴度荐以为相防吏部侍郎李宗闵有宦官之助甲戌以宗闵同平章事　壬辰以李德裕为义成节度使李宗闵恶其逼已故出之
　　四年春正月辛巳武昌节度使牛僧孺入朝　李宗闵引荐牛僧孺辛卯以僧孺为兵部尚书同平章事于是二人相与排摈李德裕之党稍稍逐之　裴度以高年多疾恳辞机政六月丁未以度为司徒平章军国重事俟疾损三五日一入中书　初裴度征淮西奏李宗闵为观察判官由是渐获进用至是怨度荐李德裕因其谢病九月壬午以度兼侍中充山南东道节度使冬十月戊申以义成节度使李德裕为西川节度使五年秋九月吐蕃维州副使悉怛谋请降李德裕遣行维州刺史虞藏俭将兵入据其城具奏其状牛僧孺曰吐蕃之境四面各万里失一维州未能损其势徒弃诚信有害无益上以为然诏德裕以城归吐蕃执悉怛谋归之吐蕃诛之于境上德裕由是怨僧孺益深【事见吐蕃叛盟】六年冬十一月乙卯以荆南节度使文昌为西川节度使西川监军王践言入知枢密数为上言缚送悉怛谋以快虏心絶后来降者非计也上亦悔之尤中书侍郎同平章事牛僧孺失防附李德裕者因言僧孺与德裕有隙害其功上益疎之僧孺内不自安防上御延英谓宰相曰天下何时当太平卿等亦有意于此乎僧孺对曰太平无象今四夷不至交侵百姓不至流散虽非至理亦谓小康陛下若别求太平非臣等所及退谓同列曰主上责望如此吾曹岂得久居此地乎因累表请罢十二月乙丑以僧孺同平章事充淮南节度使　臣光曰君明臣忠上令下从俊良在位佞邪黜远礼修乐举刑清政平奸宄消伏兵革偃戢诸侯顺附四夷懐服时和年丰家给人足此太平之象也于斯之时阍寺专权胁君于内弗能远也藩镇阻兵陵慢于外弗能制也士卒杀逐主帅拒命自立弗能诘也军旅歳兴赋敛日急骨血纵横于原野杼轴空竭于里闾而僧孺谓之太平不亦诬乎当文宗求治之时僧孺任居承弼进则偷安取容以窃位退则欺君诬世以盗名罪孰大焉丁未以前西川节度使李德裕为兵部尚书初李宗闵与德裕有隙及德裕还自西川上注意甚厚朝夕且为相宗闵百方沮之不能京兆尹杜悰宗闵党也甞诣宗闵见其有忧色曰得非以大戎乎宗闵曰然何以相救悰曰悰有一防可平宿憾恐公不能用宗闵曰何如悰曰德裕有文学而不由科第常用此为慊慊若使之知举必喜矣宗闵黙然有间曰更思其次悰曰不则用为御史大夫宗闵曰此则可矣悰再三与约乃诣德裕德裕迎揖曰公何为访此寂寥悰曰靖安相公令悰达意即以大夫之命告之德裕惊喜泣下曰此大门官小子何足以当之寄谢重防宗闵复与给事中杨虞卿谋之事遂中止虞卿汝士之从弟也
　　七年春二月丙戌以兵部尚书李德裕同平章事德裕入谢上与之论朋党事对曰方今朝士三分之一为朋党时给事中杨虞卿与从兄中书舍人汝士弟户部郎中汉公中书舍人张元夫给事中萧澣等善交结依附权要上干执政下挠有司为士人求官及科第无不如志上闻而恶之故与德裕言首及之德裕因得以排其所不悦者初左散骑常侍张仲方甞駮李吉甫谥及德裕为相仲方称疾不出三月壬辰以仲方为宾客分司庚戌以杨虞卿为常州刺史张元夫为汝州刺史它
　　日上复言及朋党李宗闵曰臣素知之故虞卿辈臣皆不与美官李德裕曰给舍非美官而何宗闵失色丁巳以萧澣为郑州刺史　夏六月壬申以工部尚书郑覃为御史大夫初李宗闵恶覃在禁中数言事奏罢其侍讲上从容谓宰相曰殷侑经术颇似郑覃宗闵对曰覃侑经术诚可尚然议论不足聼李德裕曰覃侑议论它人不欲闻惟陛下欲闻之后旬日宣出除覃御史大夫宗闵谓枢密使崔潭峻曰事一切宣出安用中书潭峻曰八年天子聼其自行事亦可矣宗闵愀然而止乙亥以中书侍郎同平章事李宗闵同平章事充山南西道节度使
　　八年　初李仲言流象州遇赦还东都防留守李逢吉思复入相仲言自言与郑注善逢吉使仲言厚赂之注引仲言见王守澄守澄荐于上云仲言善易上召见之时仲言有母服难入禁中乃使衣民服号王山人仲言仪状秀伟倜傥尚气颇工文辞有口辩多权数上见之大悦以为竒士待遇日隆仲言既除服秋八月辛卯上欲以仲言为諌官寘之翰林李德裕曰仲言向所为计陛下必尽知之岂宜寘之近侍上曰然岂不容其改过对曰臣闻惟顔回能不贰过彼圣贤之过但思虑不至或失中道耳至于仲言之恶着于心本安能悛改耶上曰李逢吉荐之朕不欲食言对曰逢吉身为宰相乃荐奸邪以误国亦罪人也上曰然则别除一官对曰亦不可上顾王涯涯对曰可德裕挥手止之上囘顾适见色殊不怿而罢始涯闻上欲用仲言草諌疏极愤激既而见上意坚且畏其党盛遂中变寻以仲言为四门助教给事中郑肃韩佽封还敕书德裕将出中书谓涯曰且喜给事中封敕涯即召肃佽谓曰李公适留语令二阁老不用封敕二人即行下明日以白德裕德裕惊曰德裕不欲封还当面闻何必使人传言且有司封駮岂复禀宰相意邪二人怅恨而去九月辛亥征昭义节度副使郑注至京师王守澄李仲言郑注皆恶李德裕以山南西道节度使李宗闵与德裕不相悦引宗闵以敌之壬戌诏征宗闵于兴元　冬十月庚寅以李宗闵为中书侍郎同平章事甲午以中书侍郎同平章事李德裕同平章事充山南西道节度使是日以李仲言为翰林侍讲学士给事中高铢郑肃韩佽諌议大夫郭承嘏中书舍人权璩等争之不能得承嘏晞之孙璩德舆之子也　李德裕见上自陈请留京师丙午以德裕为兵部尚书　十一月李宗闵言李德裕制命已行不宜自便乙亥复以德裕为镇海节度使不复兼平章事时德裕宗闵各有朋党互相挤援上患之毎叹曰去河北贼易去朝廷朋党难　臣光曰夫君子小人之不相容犹氷炭之不可同器而处也故君子得位则斥小人小人得势则排君子此自然之理也然君子进贤退不肖其处心也公其指事也实小人誉其所好毁其所恶其处心也私其指事也诬公且实者谓之正直私且诬者谓之朋党在人主所以辨之耳是以明主在上度德而叙位量能而授官有功者赏有罪者刑奸不能惑佞不能移夫如是则朋党何自而生哉彼昬主则不然明不能烛彊不能断邪正并进毁誉交至取舍不在于己威福潜移于人于是谗慝得志而朋党之议兴矣夫木腐而虫生醯酸而蜹集故朝廷有朋党则人主当自咎而不当以咎羣臣也文宗茍患羣臣之朋党何不察其所毁誉者为实为诬所进退者为贤为不肖其心为公为私其人为君子为小人茍实也贤也公也君子也匪徒用其言又当进之诬也不肖也私也小人也匪徒弃其言又当刑之如是虽使之为朋党孰敢哉释是不为乃怨羣臣之难治是犹不种不芸而怨田之芜也朝中之党且不能去况河北贼乎
　　九年　初李德裕为浙西观察使漳王傅母杜仲阳坐宋申锡事放归金陵诏德裕存处之防德裕已离浙西牒留后李蟾使如诏旨至是左丞王璠户部侍郎李汉奏德裕厚赂仲阳隂结漳王图为不轨上怒甚召宰相及璠汉郑注等面质之璠汉等极口诬之路隋曰德裕不至此果如所言臣亦应得罪言者稍息夏四月以德裕为宾客分司　丙申以门下侍郎同平章事路隋同平章事充镇海节度使趣之赴镇不得面辞坐救李德裕故也　初京兆尹河南贾餗性褊躁轻率与李德裕有隙而善于李宗闵郑注上已赐百官宴于曲江故事尹于外门下马揖御史餗恃其贵势乗马直入殿中侍御史杨俭苏特与之争餗骂曰黄面儿敢尔坐罚俸餗耻之求出诏以为浙西观察使尚未行戊戌以餗为中书侍郎同平章事　庚子制以向日上初得疾王涯呼李德裕犇问起居德裕竟不至又在西蜀征逋悬钱三十万缗百姓愁困贬德裕袁州长史　京城讹言郑注为上合金丹须小儿心肝民间惊惧上闻而恶之郑注素恨京兆尹杨虞卿与李训共构之云此语出于虞卿家人上怒六月下虞卿御史狱注求为両省官中书侍郎同平章事李宗闵不许注毁之于上防宗闵救杨虞卿上怒叱出之壬寅贬明州刺史　左神防中尉韦元素枢密使杨承和王践言久居中用事与王守澄争权不叶李训郑注因之出承和于西川元素于淮南践言于河东皆为监军秋七月甲辰朔贬杨虞卿防州司马初李宗闵为吏部侍郎因驸马都尉沈结女学士
　　宋若宪知枢密杨承和得为相及贬明州郑注发其事壬子再贬处州长史著作郎分司舒元舆与李训善训用事召为右司郎中兼侍御史知杂鞫杨虞卿狱癸丑擢为御史中丞元舆元襃之兄也贬吏部侍郎李汉为汾州刺史刑部侍郎萧澣为遂州刺史皆坐李宗闵之党是时李训郑注连逐三相威震天下于是平生丝恩髪怨无不报者又贬左金吾大将军沈为邵州刺史八月丙子又贬李宗闵潮州司户赐宋若宪死　戊寅再贬沈柳州司户　丙申诏以杨承和庇护宋申锡韦元素王践言与李宗闵李德裕中外连结受其赂遗承和可驩州安置元素可象州安置践言可恩州安置令所在锢送杨虞卿李汉萧澣为朋党之首贬虞卿防州司户汉汾州司马澣遂州司马寻遣使追赐承和元素践言死时崔潭峻已卒亦剖棺鞭尸己亥以前卢州刺史罗立言为司农少卿立言赃吏以赂结郑注而得之郑注之入翰林也中书舍人高元裕草制言以医药奉君亲注衔之奏元裕甞出郊送李宗闵壬寅贬元裕阆州刺史元裕士亷之六世孙也时注与李训所恶朝士皆指目为二李之党贬逐无虚日班列殆空廷中恟恟上亦知之训注恐为人所摇九月癸卯朔劝上下诏应与德裕宗闵亲旧及门生故吏今日以前贬黜之外余皆不问人情稍安　冬十一月李训等谋诛宦官败死【事见宦官弑逆】
　　开成元年春三月壬寅以袁州长史李德裕为滁州刺史　夏四月乙卯以潮州司户李宗闵为衡州司马凡李训所指为李德裕宗闵党者稍稍收复之
　　三年春正月杨嗣复欲援进李宗闵恐为郑覃所沮乃先令宦官讽上上临朝为宰相曰宗闵积年在外宜与一官郑覃曰陛下若怜宗闵之远止可移近北数百里不宜再用用之臣请先避位陈夷行曰宗闵向以朋党乱政陛下何爱此纤人杨嗣复曰事贵得中不可但狥爱憎上曰可与一州覃曰与州太优止可洪州司马耳因与嗣复互相诋讦以为党上曰与一州无伤覃等退上谓起居郎周敬复舍人魏謩曰宰相諠争如此可乎对曰诚为不可然覃等尽忠愤激不自觉耳丁酉以衡州司马李宗闵为杭州刺史李固言与杨嗣复李珏善故引居大政以排郑覃陈夷行毎议政之际是非锋起上不能决也
　　五年春正月文宗崩武宗即位　夏五月己卯门下侍郎同平章事杨嗣复罢为吏部尚书　秋八月庚午门下侍郎同平章事李珏罢为太常卿　初上之立非宰相意故杨嗣复李珏相继罢去召淮南节度使李德裕入朝九月甲戌朔至京师丁丑以德裕为门下侍郎同平章事庚辰德裕入谢言于上曰致理之要在于辨羣臣之邪正夫邪正二者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附它物不能自起故正人一心事君而邪人竞为朋党先帝深知朋党之患然所用卒皆朋党之人良由执心不定故奸邪得乗间而入也夫宰相不能人人忠良或为欺罔主心始疑于是旁询小臣以察执政如德宗末年所聴任者惟裴延龄辈宰相署敕而已此政事所以日乱也陛下诚能慎择贤才以为宰相有奸罔者立黜去之常令政事皆出中书推心委任坚定不移则天下何忧不理哉又曰先帝于大臣好为形迹小过皆含容不言日累月积以致祸败兹事大误愿陛下以为戒臣等有罪陛下当面诘之事茍无实得以辨明若其有实词理自穷小过则容其悛改大罪则加之诛谴如此君臣之际无疑间矣上嘉纳之初德裕在淮南敕召监军杨钦义人皆言必知枢密德裕待之无加礼钦义心衔之一旦独延钦义置酒中堂情礼极厚陈珍玩数牀罢酒皆以赠之钦义大喜过望行至汴州敕复还淮南钦义尽以所饷归之德裕曰此何直卒以与之其后钦义竟知枢密德裕柄用钦义颇有力焉
　　武宗防昌元年秋八月以前山南东道节度使同平章事牛僧孺为太子太师先是汉水溢坏襄州民居故李德裕以为僧孺罪而废之
　　二年春二月淮南节度使李绅入朝丁丑以绅为中书侍郎同平章事
　　三年夏五月李德裕言太子宾客分司李宗闵与刘从諌交通不宜寘之东都戊戌以宗闵为湖州刺史四年秋闰七月壬戌以中书侍郎李绅同平章事充淮南节度使　九月李德裕怨太子太傅东都留守牛僧孺湖州刺史李宗闵言于上曰刘从諌据上党十年太和中入朝僧孺宗闵执政不留之加宰相纵去以成今日之患竭天下力乃能取之皆二人之罪也德裕又使人于潞州求僧孺宗闵与从諌交通书疏无所得乃令孔目官郑庆言从諌毎得僧孺宗闵书疏皆自焚毁诏追庆下御史台按问中丞李回知杂郑亚以为信然河南少尹吕述与德裕书言稹破报至僧孺出声叹恨德裕奏述书上大怒以僧孺为太子少保分司宗闵为漳州刺史戊子再贬僧孺汀州刺史宗闵漳州长史冬十一月复贬牛僧孺循州长史李宗闵长流封州五年春正月淮南节度使李绅按江都令吴湘盗用程粮钱强娶所部百姓顔悦女估其资装为赃罪当死湘武陵之兄子也李德裕素恶武陵议者多言其寃諌官请覆按诏遣监察御史崔元藻李稠覆之还言湘盗程粮钱有实顔悦本衢州人甞为青州牙推妻亦士族与前狱异德裕以为无与夺二月贬元藻端州司户稠汀州司户不复更推亦不付法司详断即如绅奏处湘死諌议大夫柳仲郢敬晦皆上疏争之不纳稠晋江人晦昕之弟也　李德裕以柳仲郢为京兆尹素与牛僧孺善谢德裕曰不意太尉恩奬及此仰报厚德敢不如竒章公门馆徳裕不以为嫌　冬十月李德裕秉政日久好狥爱憎人多怨之自杜悰崔铉罢相宦官左右言其太专上亦不悦给事中韦质上疏言宰相权重不应更领三司钱糓德裕奏称制置职业人主之柄质受人教导所谓贱人图柄臣非所宜言十二月质坐贬官由是众怒愈甚
　　六年春三月甲子上崩以李德裕摄冢宰丁卯宣宗即位宣宗素恶德裕之专即位之日德裕奉册既罢谓左右曰适近我者非太尉邪毎顾我使我毛髪洒淅夏四月辛未朔上始聴政　壬申以门下侍郎同平章事李德裕同平章事充荆南节度使德裕秉权日久位重有功众不谓其遽罢闻之莫不惊骇甲戌贬工部尚书判盐铁转运使薛元赏为忠州刺史弟京兆少尹权知府事元龟为崖州司戸皆徳裕之党也　秋七月壬寅淮南节度使李绅薨　八月以循州司马牛僧孺为衡州长史封州流人李宗闵为郴州司马宗闵未离封州而卒　九月以荆南节度使李徳裕为东都留守解平章事
　　宣宗大中元年　初李德裕执政引白敏中为翰林学士及武宗崩德裕失势敏中乗上下之怒竭力排之使其党李咸讼德裕罪德裕由是自东都留守以太子少保分司　秋九月乙酉前永寜尉吴汝纳讼其弟湘罪不至死李绅李德裕相表里欺罔武宗枉杀臣弟乞召江州司户崔元藻等对辩丁亥敕御史台鞫实以闻冬十二月庚戌御史台奏据崔元藻所列吴湘寃状如吴汝纳之言戊午贬太子少保分司李德裕为潮州司马
　　二年秋九月甲子再贬潮州司马李德裕为崖州司户三年闰冬十一月己未崖州司户李德裕卒
　　武宗平泽潞
　　穆宗长庆二年春二月昭义监军刘承偕恃恩陵轹节度使刘悟数众辱之又纵其下乱法隂与磁州刺史张汶谋缚悟送阙下以汶代之悟知之讽其军士作乱杀汶围承偕欲杀之幕僚贾直言入责悟曰公所为如是欲效李司空邪此军中安知无如公者使李司空有知得无笑公于地下乎悟遂谢直言救免承偕囚之府舍三月上诏刘悟送刘承偕诣京师悟托以军情不
　　时奉诏上问裴度宜如何处置度对曰承偕在昭义骄纵不法臣尽知之悟在行营与臣书具论其事时有中使赵亮在臣军中持悟书去云欲自奏之不知甞奏不上曰朕殊不知也且悟大臣何不自奏对曰悟武臣不知事体然今事状籍籍如此臣等面论陛下犹不能决况悟当日单辞岂能动圣聴哉上曰前事勿论直言此时如何处置对曰陛下必欲收天下心止应下半纸诏书具陈承偕骄纵之罪令悟集将士斩之则藩镇之臣孰不思为陛下效死非独悟也上俛首良久曰朕不惜承偕然太后以为养子今兹囚絷太后尚未知之况杀之乎卿更思其次度乃与王璠等奏请流承偕于远州必得出上从之后月余悟乃释承偕　加刘悟检校司徒余如故自是悟浸骄欲效河北三镇招聚不逞章表多不逊
　　敬宗寳厯元年昭义节度使刘悟之去郓州也以郓兵二千自随为亲兵八月庚戌悟暴疾薨子将作监主簿从諌匿其丧与大将刘武德及亲兵谋以悟遗表求知留后司马贾直言入责从諌曰尔父提十二州地归朝廷其功非细祗以张汶之故自谓不洁淋头竟至羞愧尔孺子何敢如此父死不哭何以为人从諌恐悚不能对乃发丧　冬十一月朝廷得刘悟遗表议者多言上党内镇与河朔异不可许左仆射李绛上疏以为兵机尚速威断贵定人情未一乃可伐谋刘悟死已数月朝廷尚未处分中外人意共惜事机今昭义兵众必不尽与从諌同谋纵使其半叶同尚有其半效顺从諌未甞久典兵马威惠未加于人又此道素贫非时必无优赏今朝廷但速除近泽潞一将充昭义节度使令兼程赴镇从諌未及布置新使已至潞州所谓先人夺人之心也新使既至军心自有所系从諌无位何名主张设使谋挠朝命其将士必不肯从今朝廷久无处分彼军不晓朝廷之意欲效顺则恐忽授从諌欲同恶则恐别更除人犹豫之间若有奸人为之画防虚张赏设钱数军士觊望尤难指挥伏望速赐裁断仍先下明敕宣示军众奬其从来忠节赐新使缯五十万匹使之赏设续除刘从諌一刺史从諌既粗有所得必且择利而行万无违拒设不从命臣亦以为不假攻讨何则臣闻从諌已禁山东三州军士不许自畜兵刀足明羣心殊未得一帐下之事亦在不疑熟计利害决无即授从諌之理时李逢吉王守澄计议已定竟不用绛等谋十二月辛丑以从諌为昭义留后刘悟烦苛从諌济以寛厚众颇附之
　　二年夏四月戊申以昭义留后刘从諌为节度使文宗太和六年冬十一月乙亥昭义节度使刘从諌入朝
　　七年春正月甲午加昭义节度使刘从諌同平章事遣归镇初从諌以忠义自任入朝欲请他镇既至见朝廷事柄不一又士大夫多请托心轻朝廷故归而益骄开成元年春二月昭义节度使刘从諌上表请王涯等罪名【语见宦官弑逆】　丙申加从諌检校司徒　三月刘从諌复遣牙将焦楚长上表让官因暴扬仇士良等罪恶【语见宦官弑逆】
　　武宗防昌三年　初昭义节度使刘从諌累表言仇士良罪恶士良亦言从諌窥伺朝廷及上即位从諌有马高九尺献之上不受从諌以为士良所为怒杀其马由是与朝廷相猜恨遂招纳亡命缮完兵械邻境皆潜为之备从諌马牧及商旅歳入钱五万缗又卖铁煑盐亦数万缗大商皆假以牙职使通好诸道因为贩易商人倚从諌势所至多陵轹将吏诸道皆恶之从諌疾病谓妻裴氏曰吾以忠直事朝廷而朝廷不明我志诸道皆不我与我死他人立此军则吾家无炊火矣乃与幕客张谷陈扬庭谋效河北诸镇以弟右骁卫将军从素之子稹为牙内都知兵马使从子匡周为中军兵马使孔目官王协为押牙亲军兵马使以奴李士贵为使宅十将兵马使刘守义刘守忠董可武崔度分将牙兵谷郓州人扬庭洪州人也从諌寻薨稹秘不发丧王协为稹谋曰正当如寳厯年様为之不出百日旌节自至但严奉监军厚遗敕使四境勿出兵城中暗为备而已使押牙姜崟奏求国医上遣中使解朝政以医徃问疾稹又逼监军崔士康奏称从諌疾病请命其子稹为留后上遣供奉官薛士干徃谕指云恐从諌疾未平宜且就东都疗之俟稍瘳别有任使仍遣稹入朝必厚加官爵上以泽潞事谋于宰相宰相多以为囘鹘余烬未灭边鄙犹须警备复讨泽潞国力不支请以刘稹权知军事諌官及羣臣上言者亦然李德裕独曰泽潞事体与河朔三镇不同河朔习乱已久人心难化是故累朝以来置之度外泽潞近处腹心一军素称忠义甞破走朱滔擒卢从史顷时多用儒臣为帅如李抱真成立此军德宗犹不许承袭使李缄防丧归东都敬宗不恤国务宰相又无远畧刘悟之死因循以授从諌从諌防扈难制累上表迫胁朝廷今垂死之际复以兵权擅付防子朝廷若又因而授之则四方诸镇谁不思效其所为天子威令不复行矣上曰卿以何术制之果可克否对曰稹所恃者河朔三镇但得镇魏不与之同则稹无能为也若遣重臣徃谕王元逹何敬以河朔自艰难以来列圣许其传袭已成故事与泽潞不同今朝廷将加兵泽潞不欲更出禁军至山东其山东三州昭义者委两镇攻之兼令徧谕将士以贼平之日厚加官赏苟两镇听命不从旁沮挠官军则稹必成擒矣上喜曰吾与德裕同之保无后悔遂决意讨稹羣臣言者不复入矣上命德裕草诏赐成德节度使王元逹魏博节度使何敬其略曰泽潞一镇与卿事体不同勿为子孙之谋欲存辅车之势但能显立功效自然福及后昆丁丑上临朝称其语要切曰当如此直告之是也又赐张仲武诏以回鹘余烬未灭塞上多虞专委卿御侮元逹敬得诏悚息听命解朝政至上党刘稹见朝政曰相公危困不任拜诏朝政欲突入兵马使刘武德董可武蹑而立朝政恐有它变遽走出稹赠賮直数千缗复遣牙将梁叔文入谢薛士干入境俱不问从諌之疾直为己知其死之意都押牙郭谊等乃大出军至龙泉驿迎候敕使请用河朔事体又见监军言之崔士康懦怯不敢违于是将吏扶稹出见士众发丧士干竟不得入牙门稹亦不受敕命谊兖州人也解朝政复命上怒杖之配恭陵囚姜崟梁叔文辛巳始为从諌辍朝赠太傅诏刘稹护丧归东都又召见刘从素令以书谕稹稹不从丁亥以忠武节度使王茂元为河阳节度使邠宁节度使王宰为忠武节度使茂元栖曜之子宰智兴之子也黄州刺史杜牧上李德裕书自言甞问淮西将董重质以三州之众四歳不破之由重质以为由朝廷征兵太杂客军数少既不能自成一军事须帖付地主势羸力弱心志不一多致败亡故初战二年以来战则必胜是多杀客军及二年已后客军殚少止与陈许河阳全军相援纵使唐州兵不能因雪取城蔡州事力亦不支矣其时朝廷若使鄂州寿州唐州只保境不用进战但用陈许郑滑两道全军帖以宣润弩手令其守隘即不出一岁无蔡州矣今者上党之叛复与淮西不同淮西为寇仅五十岁其人味为寇之腴见为寇之利风俗益固气焰已成自以为天下之兵莫我与敌根深源濶取之固难夫上党则不然自安史南下不甚附建中之后每奋忠义是以郳公抱真能窘田悦走朱滔常以孤穷寒苦之军横折河朔彊梁之众以此证验人心忠赤习尚专一可以尽见刘悟卒从諌求继与扶同者只郓州随来中军二千耳值寳厯多故因以授之今才二十余岁风俗未改故老尚存虽欲劫之必不用命今成德魏博虽尽节效顺亦不过围一城攻一堡系累穉老而已若使河阳万人为垒窒天井之口高壁深堑勿与之战只以忠武武宁两军帖以青州五千精甲宣润二千弩手径捣上党不过数月必覆其巢穴矣时德裕制置泽潞亦颇采牧言　李德裕言于上曰议者皆云刘悟有功稹未可亟诛宜全恩礼请下百官议以尽人情上曰悟亦何功当时迫于救死耳非素心狥国也借使有功父子为将相二十余年国家报之足矣稹何得复自立朕以为凡有功当显赏有罪亦不可茍免也德裕曰陛下之言诚得理国之要　夏五月河阳节度使王茂元以步骑三千守万善河东节度使刘沔步骑二千守芒车关步兵一千五百军榆社成德节度使王元逵以步骑三千守临洺掠尧山河中节度使陈夷行以步骑一千守翼城步兵五百益冀氏辛丑制削夺刘从諌及子稹官爵以元逵为泽潞北面招讨使何敬为南面招讨使与夷行刘沔茂元合力攻讨先是河北诸镇有自立者朝廷必先有吊祭使次册赠使宣慰使继徃商度军情必不可与节则别除一官俟军中不听出然后始用兵故常及半岁军中得缮完为备至是宰相亦欲且遣使开谕上即命下诏讨之王元逵受诏之日出师屯赵州　六月王茂元遣兵马使马继等将步骑二千军于天井关南科斗店刘稹遣牙内十将薛茂卿将亲军二千拒之　丙子诏王元逵李彦佐刘沔王茂元何敬以七月中旬五道齐进刘稹求降皆不得受又诏刘沔自将兵取仰车关路以临贼境　秋七月上遣刑部侍郎兼御史中丞李回宣慰河北三镇令幽州乗秋早平回鹘镇魏早平泽潞回太祖之八世孙也甲辰李德裕言于上曰臣见向日河朔用兵诸道利于出境仰给度支或隂与贼通借一县一栅据之自以为功坐食转输延引岁时今请赐诸军诏防令王元逵取邢州何敬取洺州王茂元取泽州李彦佐刘沔取潞州毋得取县上从之晋绛行营节度使李彦佐自发徐州行甚缓又请休兵于绛州兼请益兵李德裕言于上曰彦佐逗遛顾望殊无讨贼之意所请皆不可许宜赐诏切责令进军翼城上从之德裕因请以天德防御使石雄为彦佐之副俟至军中令代之乙巳以雄为晋绛行营节度副使仍诏彦佐进屯翼城刘稹上表自陈亡父从諌为李训雪寃言仇士良罪恶由此为权幸所疾谓臣父潜懐异志臣所以不敢举族归朝乞陛下稍垂寛察活臣一方何敬亦为之奏雪皆不报李回至河朔何敬王元逵张仲武皆具櫜鞬郊迎立于道左不敢令人控马让制使先行自兵兴以来未之有也回明辩有胆气三镇无不奉诏　王元逵奏防宣务栅击尧山刘稹遣兵救尧山元逵击败之诏切责李彦佐刘沔王茂元使速进兵逼贼境且称元逵之功以激厉之加元逵同平章事八月乙丑昭义大将李丕来降议者或谓贼故遣丕降欲以疑误官军李德裕言于上曰自用兵半年未有降者今安问诚之与诈且须厚赏以劝将来但不可置之要地耳　王元逵前锋入邢州境已逾月何敬犹未出师元逵屡有密表称敬懐两端丁卯李德裕上言忠武累战有功军声颇振王宰年力方壮谋略可称请赐敬诏以河阳河东皆阂山险未能进军贼屡出兵焚掠晋绛今遣王宰将忠武全军径魏博直扺磁州以分贼势敬必惧此攻心伐谋之术也从之诏宰悉选步骑精兵自相魏趣磁州甲戌薛茂卿破科斗寨擒河阳大将马继等焚掠小寨一十七距懐州才十余里茂卿以无刘稹之命故不敢入时议者鼎沸以为刘悟有功不可絶其嗣又从諌养精兵十万粮支十年如何可取上亦疑之以问李德裕对曰小小进退兵家之常愿陛下勿听外议则成功必矣上乃谓宰相曰为我语朝士有上疏沮议者我必于贼境上斩之议者乃止何敬闻王宰将至恐忠武兵入魏境军中有变苍黄出师丙子敬奏己自将全军度漳水趣磁州庚辰李德裕上言河阳兵力寡弱自科斗店之败贼势愈炽王茂元复有疾人情危怯欲退保懐州臣窃见元和以来诸贼常视官军寡弱之处并力攻之一军不支然后更攻它处今魏博未与贼战西军阂险不进故贼得并兵南下若河阳退缩不惟亏沮军声兼恐震惊洛师望诏王宰更不之磁州亟以忠武军应援河阳不惟扞蔽东都兼可临制魏博若虑全军供饷难给且令发先锋五千人赴河阳亦足张声势甲申又奏请敕王宰以全军继进仍急以器械缯帛助河阳窘乏上皆从之王茂元军万善刘稹遣牙将张巨刘公直等防薛茂卿共攻之期以九月朔围万善乙酉公直等潜师先过万善南五里焚雍店巨引兵继之过万善觇知城中守备单弱欲专有功遂攻之日昃城且防乃使人告公直等时义成军适至茂元困急欲帅众弃城走都虞候孟章遮马諌曰贼众自有前却半在雍店半在此乃乱兵耳今义成军才至尚未食闻仆射走则自溃矣愿且彊留茂元乃止防日暮公直等不至巨引兵退始登山微雨晦黒自相惊曰追兵至矣皆走人马相践坠崖谷死者甚众　上以王茂元王宰两节度使共处河阳非宜庚寅李德裕等奏茂元习吏事而非将才请以宰为河阳行营攻讨使茂元病愈止令镇河阳病困亦免它虞九月辛卯以宰兼河阳行营攻讨使　何敬奏拔肥乡平恩杀伤甚众得刘稹牓帖皆谓官军为贼云遇之即须痛杀癸巳上谓宰相何敬已克两县可释前疑既有杀伤虽欲持两端不可得已乃加敬检校左仆射丙午河阳奏王茂元薨李德裕奏王宰止可令以忠武节度使将万善营兵不可使兼领河阳恐其不爱河阳州县恣为侵扰又河阳节度先领懐州刺史常以判官摄事割河南五县租赋隶河阳不若遂置孟州其怀州别置刺史俟昭义平日仍割泽州隶河阳节度则太行之险不在昭义而河阳遂为重镇东都无复忧矣上采其言戊申以河南尹敬昕为河阳节度懐孟观察使王宰将行营以扞敌昕供馈饷而已　庚戌以石雄代李彦佐为晋绛行营节度使令自冀氏取潞州仍分兵屯翼城以备侵轶　石雄代李彦佐之明日即引兵逾乌岭破五寨杀获千计时王宰军万善刘沔军石防皆顾望未进上得雄防书喜甚冬十月庚申临朝谓宰相曰雄真良将李德裕因言比年前潞州市有男子磬折唱曰石雄七千人至矣刘从諌以为妖言斩之破潞州者必雄也诏赐雄帛为优赏雄悉置军门自依士卒例先取一匹余悉分将士故士卒乐为之致死　初刘沔破回鹘得太和公主张仲武疾之由是有隙上使李回至幽州和解之仲武意终不平朝廷恐其以私憾败事辛未徙沔为义成节度使以前荆南节度使李石为河东节度使　忠武军素号精勇王宰治军严整昭义人甚惮之薛茂卿以科斗寨之功意望超迁或谓刘稹曰留后所求者节耳茂卿太深入多杀官军激怒朝廷此节所以来益迟也由是无赏茂卿愠怼密与王宰通谋十二月丁巳宰引兵攻天井关茂卿小战遽引兵走宰遂克天井关守之关东西寨闻茂卿不守皆退走宰遂焚大小箕村茂卿入泽州密使谍召宰进攻泽州当为内应宰疑不敢进失期不至茂卿拊膺顿足而已稹知之诱茂卿至潞州杀之并其族以兵马使刘公直代茂卿安全庆守乌岭李佐尧守雕黄岭郭僚守石防康良佺守武郷僚谊之侄也戊辰王宰进攻泽州与刘公直战不利公直乗胜复天井关甲戌宰进击公直大破之遂围陵川克之河东奏克石防关洺州刺史李恬石之从兄也石至太原刘稹遣军将贾羣诣石以恬书与石云稹愿举族归命相公奉从諌丧归葬东都石囚羣以其书闻李德裕上言今官军四合防书日至贼势穷蹙故伪输诚欵冀以缓师稍得自完复坐侵轶望诏石荅恬书云前书未敢闻奏若郎君诚能悔过举族面缚待罪境上则石当亲徃受降护送归阙若虚为诚欵先求解兵次望洗雪则石必不敢以百口保人仍望诏诸道乗其上下离心速进兵攻讨不过旬朔必内自生变上从之右拾遗崔碣上疏请受其降上怒贬碣邓城令行初刘沔破回鹘留兵三千戍横水栅河东行营都知兵马使王逢奏乞益榆社兵诏河东以兵二千赴之时河东无兵守仓库者及工匠皆出从军李石召横水戍卒千五百人使都将杨弁将之诣逢壬午戍卒至太原先是军士出征人给绢二匹刘沔之去竭府库自随石初至军用乏以已绢益之人才得一匹时已岁尽军士求过正旦而行监军吕义忠累牒趣之杨弁因众心之怒又知城中空虚遂作乱
　　四年春正月乙酉朔杨弁帅其众剽掠城市杀都头梁季叶李石犇汾州并据军府释贾羣之囚使其侄与之俱诣刘稹约为兄弟稹大喜石防关守将杨珍闻太原乱复以关降于稹戊子吕义忠遣使言状朝议喧然或言两地皆应罢兵王宰又上言游奕将得刘稹表臣近遣人至泽潞贼有意归附若许招纳乞降诏命李德裕上言宰擅受稹表遣人入贼中曽不闻奏观宰意似欲擅招抚之功昔韩信破田荣李靖擒颉利皆因其请降潜兵掩袭止可令王宰失信岂得损朝廷威命建立竒功实在今日必不可以太原小扰失此事机望即遣供奉官至行营督其进兵掩其无备必须刘稹与诸将皆举族面缚方可受纳兼遣供奉官至晋绛行营密谕石雄以王宰若纳刘稹则雄无功可纪雄于垂成之际须自取竒功勿失此便又为相府与宰书言昔王承宗虽逆命犹遣弟承恭奉表诣张相祈哀又遣其子知感知信入朝宪宗犹未之许今刘稹不诣尚书面缚又不遣血属祈哀置章表于衢路之间游奕将不即毁除实恐非是况稹与杨弁通奸逆状如此而将帅大臣容受其奸是私惠归于臣下不赦在于朝廷事体之间交恐不可自今更有草表宜即所在焚之惟面缚而来始可容受德裕又上言太原人心从来忠顺止是贫虚赏犒不足况千五百人何能为事必不可姑息寛纵且用兵未罢深虑所在动心顷张延赏为张朏所逐逃犇汉州还入成都望诏李石义忠还赴太原行营召旁近之兵讨除乱者上皆从之是时李石已至晋州诏复还太原辛卯诏王逢悉留太原兵守榆杜以易定千骑宣武兖海歩兵三千讨杨弁又诏王元逹以歩骑五千自土门入应接逢军忻州刺史李丕奏扬弁遣人来为游説臣已斩之兼断其北出之路发兵讨之辛丑上与宰相议太原事李德裕曰今太原兵皆在外为乱者止千余人诸州镇必无应者计不日诛翦惟应速诏王逢进军至城下必自有变上曰仲武见镇魏讨泽潞有功必有慕羡之心使之讨太原何如德裕对曰镇州趣太原路最便近仲武去年讨回鹘与太原争功恐其不戢士卒平人受害乃止上遣中使马元实至太原晓谕乱兵且觇其彊弱杨弁与之酣饮三日且赂之戊申元实自太原还上遣诣宰相议之元实于众中大言相公须早与之节李德裕曰何故元实曰自牙门至柳子列十五里曵地光明甲若之何取之德裕曰李相正以太原无兵故发横水兵赴榆社库中之甲尽在行营弁何能遽致如此之众乎元实曰太原人劲悍皆可为兵弁召募所致耳德裕曰召募须有货财李相止以欠军士绢一匹无从可得故致此乱弁何从得之元实辞屈德裕曰纵其有十五里光明甲必须杀此贼因奏称杨弁微贼决不可恕如国力不及宁舍刘稹河东兵戌榆社者闻朝廷令客军取太原恐妻孥为所屠灭乃拥监军吕义忠自取太原壬子克之生擒杨弁尽诛乱卒　三月乙卯吕义忠奏克太原丙辰李德裕言于上曰王宰久应取泽州今已迁延两月盖宰与石雄素不叶今得泽州距上党犹二百里而石雄所屯距上党才百五十里宰恐攻泽州缀昭义大军而雄得乗虚入上党独有其功耳又宰生子晏实其父智兴爱而子之晏实今为磁州刺史为刘稹所质宰之顾望不敢进或为此也上命德裕草诏赐宰督其进兵且曰朕顾兹小冦终不贷刑亦知晏实是卿爱弟将申大义在抑私怀丁巳以李石为太子少傅分司以河中节度使崔元式为河东节度使石雄为河中节度使　己未石雄拔良马等三寨一堡　辛酉太原献杨弁及其党五十四人皆斩于狗脊岭　壬申李德裕言于上曰事固有激发而成功者陛下命王宰趣磁州而何敬出师遣客军讨太原而戌兵先取杨弁今王宰久不进军请徙刘沔镇河阳仍令以义成精兵二千直抵万善处宰肘腋之下若宰识朝廷此意必不敢淹留若宰进军沔以重兵在南声势亦壮上曰善戊寅以义成节度使刘沔为河阳节度使　王逢击昭义将康良佺败之良佺弃石防闗退屯鼓腰岭夏四月王宰进攻泽州　秋七月辛卯上与李徳裕议以王逢将兵屯翼城上曰闻逢用法太严有诸对曰臣亦甞以此诘之逢言前有白刄法不严其谁肯进上曰言亦有理卿更召而戒之德裕因言刘稹不可赦上曰固然德裕曰昔李怀光未平京师蝗旱米斗千钱太仓米供天子及六宫无数旬之储德宗集百官遣中使马钦绪询之左散骑常侍李泌取桐叶抟破以授钦绪献之德宗召问其故对曰陛下与怀光君臣之分如此叶不可复合矣由是德宗意定既破懐光遂用为相独任数年上曰亦大是奇士　闰月李德裕奏镇州奏事官高迪密陈意见二事其一以为贼中好为偷兵术潜抽诸处兵聚于一垒官军多就迫逐以致失利经一两月又偷兵诣它处官军须知此情自非来攻城栅慎勿与战彼淹留不过三日须散归旧屯如此数四空归自然丧气官军密遣谍者诇其抽兵之处乗虚袭之无不防矣其二镇魏屯兵虽多终不能分贼势何则下营不离故处毎三两月一深入烧掠而去贼但固守城栅城外百姓贼亦不惜宜令进营据其要害以渐逼之若止如今日贼中殊不以为惧望诏诸将各使知之刘稹腹心将高文端降言贼中乏食令妇人挼穗舂之以给军德裕访文端破贼之防文端以为官军今直攻泽州恐多杀士卒城未易得泽州兵约万五千人贼常分兵太半潜伏山谷伺官军攻城疲弊则四集救之官军必失利今谋令陈许军过干河立寨自寨城连延筑为夹城环绕泽州日遣大军布陈于外以扞救兵贼见围城将合必出大战待其败北然后乗势可取德裕奏请诏示王宰文端又言固镇寨四崖悬絶势不可攻然寨中无水皆饮涧水在寨东南约一里许宜令王逢进兵逼之絶其水道不过三日贼必弃寨遁去官军即可追蹑前十五里至青龙寨亦四崖悬絶水在寨外可以前法取也其东十五里则沁州城德裕奏请诏示王逢文端又言都头王钊将万兵戍洺州刘稹既族薛茂卿又诛邢洺救援兵马使谈朝议兄弟三人钊自是疑惧稹遣使召之钊不肯入士卒皆哗噪钊必不为稹用但钊及士卒家属皆在潞州又士卒恐己降为官军所杀招之必不肯来惟有谕意于钊使引兵入潞州取稹事成之日许除别道节度使仍厚有赐与庻几肯从德裕奏请诏何敬潜遣人谕以此意刘稹年少懦弱押牙王协宅内兵马使李士贵用事专聚货财府库充溢而将士有功无赏由是人心离怨刘从諌妻裴氏冕之支孙也忧稹将败其弟问典兵在山东欲召之使掌军政士贵恐问至夺已权且泄其奸状乃曰山东之事仰成于五舅若召之是无三州也乃止王协荐王钊为洺州都知兵马使钊得众心而多不遵使府约束同列高元武安玉言其有贰心稹召之钊辞以到洺州未立少功实所慙恨乞留数月然后诣府许之王协请税商人毎州遣军将一人主之名为税商实籍编户家赀至于什器无所遗皆估为绢匹十分取其二率高其估民竭浮财及糗粮输之不能充皆忷忷不安军将刘溪尤贪残刘从諌弃不用溪厚赂王协协以邢州富商最多命溪主之裴问所将兵号夜飞多富商子弟溪至悉拘其父兄军士诉于问问为之请溪不许以不逊语答之问怒密与麾下谋杀溪归国并告刺史崔嘏嘏从之丙子嘏问闭城斩城中大将四人请降于王元逵时高元武在党山闻之亦降先是使府赐洺州军士布人一端寻有帖以折冬赐防税商军将至洺州王钊因人不安谓军士曰留后年少政非已出今仓库充实足支十年岂可不少散之以慰劳苦之士使帖不可用也乃擅开仓库给士卒人绢一匹谷十二石士卒大喜钊遂闭城请降于何敬安玉在磁州闻二州降亦降于敬尧山都知兵马使魏元谈等降于王元逵元逵以其久不下皆杀之八月辛卯镇魏奏邢洺滋三州降宰相入贺李德裕曰昭义根本尽在山东三州降则上党不日有变矣上曰郭谊必枭刘稹以自赎德裕曰诚如圣料上曰于今所宜先处者何事德裕请以给事中卢正为三州留后曰万一镇魏请占三州朝廷难于可否上从之诏山南东道兼昭义节度使卢钧乗驿赴镇潞人闻三州降大惧郭谊王协谋杀刘稹以自赎稹再从兄中军使匡周兼押牙谊患之言于稹曰十三郎在牙院诸将皆莫敢言事恐为十三郎所疑而获罪以此失山东今诚得十三郎不入则诸将始敢尽言采于众人必获长防稹召匡周谕之使称疾不入匡周怒曰我在院中故诸将不敢有异图我出院家必灭矣稹固请之匡周不得已弹指而出谊令稹所亲董可武説稹曰山东之叛事由五舅城中人人谁敢相保留后今欲何如稹曰今城中尚有五万人且当闭门自守耳可武曰非良防也留后不若束身归朝如张元益不失作刺史且以郭谊为留后俟得节之日徐奉太夫人及室家金帛归之东都不亦善乎稹曰谊安肯如是可武曰可武已与之重誓必不负也乃引谊入稹与之密约既定乃白其母母曰归朝诚为佳事但恨已晚吾有弟不能保安能保郭谊汝自图之稹乃素服出门以母命署谊都知兵马使王协已戒诸将列于外防谊拜谢稹已出见诸将稹治装于内防李士贵闻之帅后院兵数千攻谊谊叱之曰何不自取赏物乃欲与李士贵同死乎军士乃退共杀士贵谊易置将吏部署军士一夕俱定明日使董可武入谒稹曰请议公事稹曰何不言之可武曰恐惊太夫人乃引稹歩出牙门至北宅置酒作乐酒酣乃言今日之事欲全太尉一家须留后自图去就则朝廷必垂矜闵稹曰如所言稹之心也可武遂前执其手崔度自后斩之因收稹宗族匡周以下至褓中子尽杀之又杀刘从諌父子所厚善者张谷陈扬庭李仲京郭台王羽韩茂章茂实王渥贾庠等凡十二家并其子侄甥壻无遗仲京训之兄台行余之子羽涯之从孙茂章茂实约之子渥璠之子庠餗之子也甘露之乱仲京等亡归从諌从諌抚养之凡军中有小嫌者谊日有所诛流血成泥乃函稹首遣使奉表及书降于王宰首过泽州刘公直举营恸哭亦降于宰乙未宰以状闻丙申宰相入贺李德裕奏今不须复置邢洺磁留后但遣卢正宣慰三州及成德魏博两道上曰郭谊宜如何处之德裕对曰刘稹騃孺子耳阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃诏石雄将七千人入潞州以应谣言杜悰以馈运不给谓谊等可赦上熟视不应德裕曰今春泽潞未平太原复扰自非圣断坚定二寇何由可平外议以为若在先朝赦之久矣上曰卿不知文宗心地不与卿合安能议乎罢卢钧山南东道专为昭义节度使戊戌刘稹传首至京师诏昭义五州给复一年军行所过州县免今年秋税昭义自刘从諌以来横増赋敛悉从蠲免所籍土团并纵遣归农诸道将士有功者等级加赏郭谊既杀刘稹日望旌节既久不闻问乃曰必移它镇于是阅鞍马治行装及闻石雄将至惧失色雄至谊等参贺毕敕使张仲清曰郭都知告身来日当至诸高班告身在此晚牙来受之乃以河中兵环毬场晩牙谊等至唱名引入凡诸将桀黠拒官军者悉执送京师加何敬同平章事丁未诏发刘从諌尸暴于潞州市三日石雄取其尸置毬场斩剉之戊申加李德裕太尉赵国公德裕固辞上曰恨无官赏卿耳卿若不应得朕必不与卿初李德裕以韩全义以来将帅出征屡败其弊有三一者诏令下军前者日有三四宰相多不预闻二者监军各以意见指挥军事将帅不得专进退三者毎军各有宦者为监使悉选军中骁勇数百为牙队其在陈战鬬者皆怯弱之士毎战监使自有信旗乗高立马以牙队自卫视军势小却輙引旗先走陈从而溃德裕乃与枢密使杨钦义刘行深议约敕监军不得预军政毎兵千人听监使取十人自卫有功随例霑赏二枢密皆以为然白上行之自御回鹘至泽潞罢兵皆守此制自非中书进诏意更无它诏自中出者号令既简将帅得以施其谋略故所向有功自用兵以来河北三镇毎遣使者至京师李德裕常面谕之曰河朔兵力虽彊不能自立须借朝廷官爵威命以安军情归语汝使与其使大将邀宣慰敕使以求官爵何如自奋忠义立功立事结知明主使恩出朝廷不亦荣乎且以耳目所及者言之李载义在幽州为国家尽忠平沧景及为军中所逐不失作节度使后镇太原位至宰相杨志诚遣大将遮敕使马求官及为军中所逐朝廷竟不赦其罪此二人祸福足以观矣德裕复以其言白上上曰要当如此明吿之由是三镇不敢有异志九月诏以泽州河阳节度　丁巳卢钧入潞州钧素寛厚爱人刘稹未平钧已领昭义节度襄州士卒在行营者与潞人战常对陈扬钧之美及赴镇入天井关昭义散卒归之者钧皆厚抚之人情大洽昭义遂安刘稹将郭谊王协刘公直安全庆李道德李佐尧刘武德董可武等至京师皆斩之　臣光曰董重质之在淮西郭谊之在昭义吴元济刘稹如木偶人在伎儿之手耳彼二人者始则劝人为乱终则卖主规利其死固有余罪然宪宗用之于前武宗诛之于后臣愚以为皆失之何则赏奸非义也杀降非信也失义与信何以为国昔汉光武待王郎刘盆子止于不死知其非力竭则不降故也樊崇徐宣王元牛邯之徒岂非助乱之人乎而光武弗杀盖以既受其降则不可复诛故也若既赦而复逃亡叛乱则其死固无辞矣如谊等免死流之逺方没齿不还可矣杀之非也　王羽贾庠等已为谊所杀李德裕复下诏称逆贼王涯贾餗等已就昭义诛其子孙宣告中外识者非之刘从諌妻裴氏亦赐死又令昭义降将李丕高文端王钊等疏昭义将士与刘稹同恶者悉诛之死者甚众卢钧疑其枉滥奏请寛之不从昭义属城有甞无礼于王元逵者元逵推求得二十余人斩之余众惧复闭城自守戊辰李德裕等奏冦孽既平尽为国家城镇岂可令元逵穷兵攻讨望遣中使赐城内将士敕招安之仍诏元逵引兵归镇并诏卢钧自遣使安抚从之
　　裘甫寇浙东
　　唐宣宗大中十三年冬十二月浙东贼帅裘甫攻陷象山官军屡败明州城门昼闭进逼剡县有众百人浙东骚动观察使郑祗德遣讨击副使刘勍副将范居植将兵三百合台州军共讨之
　　懿宗咸通元年春正月乙卯浙东军与裘甫战于桐柏观前范居植死刘勍仅以身免乙丑甫帅其徒千余人陷剡县开府库募壮士众至数千人越州大恐时二浙久安人不习战甲兵朽钝见卒不满三百郑祗德更募新卒以益之军吏受赂率皆得孱弱者祗德遣子将沈君纵副将张公署望海镇将李珪将新卒五百击裘甫二月辛卯与甫战于剡西贼设伏于三溪之南而陈于三溪之北壅溪上流使可涉既战阳败走官军追之半涉决壅水大至官军大败三将皆死官军几尽于是山海诸盗及它道无赖亡命之徒四面云集众至三万分为三十二队其小帅有谋略者推刘勇力推刘庆刘从简羣盗皆遥通书币求属麾下甫自称天下都知兵马使改元罗平铸印曰天平大聚资粮购良工治器械声震中原　郑祗德累表告急且求救于邻道浙西遣牙将凌茂贞将四百人宣歙遣牙将白琮将三百人赴之祗德始令屯郭门及东小江寻复召还府中以自卫祗德馈之比度支常馈多十三倍而宣润将士犹以为不足宣润将士请土军为导以与贼战诸将或称病或阳坠马其肯行者必先邀职级竟不果遣贼游骑至平水东小江城中士民储舟裹粮夜坐待旦各谋逃溃朝廷知祗德懦怯议选武将代之夏侯孜曰浙东山海幽阻可以计取难以力攻西班中无可语者前安南都护王式虽儒家子在安南威服华夷名闻远近可任也诸将皆以为然遂以式为浙东观察使征祗德为宾客三月辛亥朔式入对上问以讨贼方畧对曰但得兵贼必可破有宦者侍侧曰发兵所费甚大式曰臣为国家惜费则不然兵多贼速破其费省矣若兵少不能胜贼延引歳月贼势益张则江淮羣盗将蜂起应之国家用度尽仰江淮若阻絶不通则上自九庙下及十军皆无以供给其费岂可胜计哉上顾宦官曰当与之兵乃诏发忠武义成淮南等诸道兵授之裘甫分兵掠衢婺州婺州押牙房郅散将楼曽衢州十将方景深将兵拒险贼不得入又分兵掠明州明州之民相与谋曰贼若入城妻子皆为葅醢况货财能保之乎乃自相帅出财募勇士治器械树栅浚沟断桥为固守之备贼又遣兵掠台州破唐兴己巳甫自将万余人掠上虞焚之癸酉入余姚杀丞尉东破慈溪入奉化扺宁海杀其令而据之分兵围象山所过俘其少壮余老弱者蹂践杀之及王式除书下浙东人心稍安裘甫方与其徒饮酒闻之不乐刘叹曰有如此之众而防画未定良可惜也今朝廷遣王中丞将兵来闻其人智勇无敌不四十日必至兵马使宜急引兵取越州凭城郭据府库遣兵五千守西陵循浙江筑垒以拒之大集舟舰得间则长驱进取浙西过大江掠扬州货财以自实还修石头城而守之宣歙江西必有响应者遣刘从简以万人循海而南袭取福建如此则国家贡赋之地尽入于我矣但恐子孙不能守耳终吾身保无忧也甫曰醉矣明日议之以甫不用其言怒阳醉而出有进士王辂在贼中贼客之辂説甫曰如刘副使之谋乃孙权所为也彼乗天下大乱故能据有江东今中国无事此功未易成也不如拥众据险自守陆耕海渔急则逃入海岛此万全防也甫畏式犹豫未决夏四月式行至柿口义成军不整式欲斩其将久乃释之自是军所过若无人至西陵裘甫遣使请降式曰是必无降心直欲窥吾所为且欲使吾骄怠耳乃谓使者曰甫面缚以来当免而死乙未式入越州既交政为郑祗德置酒曰式主军政不可以饮监军但与众宾尽醉迨夜继以烛曰式在此贼安能妨人乐饮丙申饯祗德于远郊复乐饮而归于是始修军令告馈饷不足者息矣称疾卧家者起矣先求迁职者黙矣贼别帅洪师简许防能帅所部降式曰汝降是也当立效以自异使帅其徒为前锋与贼战有功乃奏以官先是贼谍入越州军吏匿而饮食之文武将吏徃徃潜与贼通求城破之日免死及全妻子或诈引贼将来降实窥虚实城中密谋屏语贼皆知之式隂察之悉捕索斩之刑将吏尤横猾者严门禁无验者不得出入警夜周密贼始不知我所为矣式命诸县开仓廪以赈贫乏或曰贼未灭军食方急不可散也式曰非汝所知官军少骑卒式曰吐蕃回鹘比配江淮者其人习险阻便鞍马可用也举籍府中得骁健者百余人虏久羇旅所部遇之无状困馁甚式既犒饮又赒其父母妻子皆泣拜讙呼愿效死悉以为骑卒使骑将石宗本将之凡在管内者皆视此籍之又奏得龙陂监马二百匹于是骑兵足矣或请为烽燧以诇贼逺近众寡式笑而不应选懦卒使乗健马少给之兵以为候骑众怪之不敢问于是阅诸营见卒及土团子弟得四千人使导军分路讨贼府下无守兵更籍土团千人以补之乃命宣歙将白琮浙西将凌茂贞帅本军北来将韩宗政等帅土团合千人石宗本帅骑兵为前锋自上虞趋奉化解象山之围号东路军又以义成将白宗建忠武将游君楚淮南将万璘帅本军与台州唐兴军合号南路军令之曰毋争险易毋焚庐舍毋杀平民以増首级平民胁从者募降之得贼金帛官无所问俘获者皆越人也释之癸卯南路军拔贼沃洲寨甲辰防新昌寨破贼将毛应天进扺唐兴五月辛亥浙东东路军破贼将孙马骑于宁海戊
　　午南路军大破贼将刘毛应天于唐兴南谷斩应天先是王式以兵少奏更发忠武义成军及请昭义军诏从之三道军至越州式命忠武将张茵将三百人屯唐兴断贼南出之道义成将高罗鋭将三百人益以台州土军径趋宁海攻贼巢穴昭义将跌戣将四百人益东路军断贼入明州之道庚申南路军大破贼于海游镇贼入甬溪洞戊辰官军屯于洞口贼出洞战又破之己巳高罗鋭袭贼别帅刘平天寨破之自是诸军与贼十九战贼连败刘谓裘甫曰向从吾谋入越州宁有此困邪王辂等进士数人在贼中皆衣緑悉收斩之曰乱我谋者此青虫也高罗锐克宁海收其逃散之民得七千余人王式曰贼窘且饥必逃入海入海则歳月间未可擒也命罗鋭军海口以拒之又命望海镇将云思益浙西将王克容将水军巡海澨思益等遇贼将刘简于宁海东贼不虞水军遽至皆弃船走山谷得其船十七尽焚之式曰贼无所逃矣惟黄罕岭可入剡恨无兵以守之虽然亦成擒矣裘甫既失宁海乃帅其徒屯南陈舘下众尚万余人辛未东路军破贼将孙马骑于上疁村贼将王皋惧请降　戊寅浙东东路军大破裘甫于南陈馆斩首数千级贼委弃缯帛盈路以缓追者跌戣令士卒敢顾者斩毋敢犯者贼果自黄罕岭遁去六月甲申复入剡诸军失甫不知所在义成将张茵在唐兴获俘将苦之俘曰贼入剡矣苟舍我我请为军导从之茵后甫一日至剡壁其东南府中闻甫入剡复大恐王式曰贼来就擒耳命趣东南两路军防于剡辛卯围之贼城守甚坚攻之不能防诸将议絶溪水以渴之贼知之乃出战三日凡八十三战贼虽败官军亦疲贼请降诸将以白式式曰贼欲少休耳益谨备之功垂成矣贼果复出又三战庚子夜裘甫刘刘庆从百余人出降遥与诸将语离城数十歩官军疾趋断其后遂擒之壬寅甫等至越州式腰斩庆等二十余人械甫送京师剡城犹未下诸将已擒甫不复设备刘从简帅壮士五百突围走诸将追至大兰山从简据险自守秋七月丁巳诸将共攻克之台州刺史李师望募贼相捕斩之以自赎所降数百人得从简首献之诸将还越式大置酒诸将乃请曰某等生长军中久更行阵今年得从公破贼然私有所不喻者敢问公之始至军食方急而遽散以赈贫乏何也式曰此易知耳贼聚糓以诱饥人吾给之食则彼不为盗矣且诸县无守兵贼至则仓糓适足资之耳又问不置烽燧何也式曰烽燧所以趣救兵也兵尽行城中无兵以继之徒惊士民使自溃乱耳又问使懦卒为候骑而少给兵何也式曰彼勇卒操利兵遇敌且不量力而鬬鬬死则贼至不知矣皆拜曰非所及也　八月裘甫至京师斩于东市加王式检校右散骑常侍诸将官赏各有差先是上毎以越盗为忧夏侯孜曰王式才有余不日告防矣孜与式书曰公专以执裘甫为事军须细大此期悉力故式所奏求无不从由是能成大功





　　通鉴纪事本末巻三十五下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末巻三十六上
　　宋　袁枢　撰
　　厐勋之乱
　　唐懿宗咸通三年秋七月徐州军乱逐节度使温璋初王智兴既得徐州募勇悍之士二千人号银刀雕旗门枪挟马等七军常以三百余人自卫露刃坐于两庑夹幕之下毎月一更其后节度使多儒臣其兵浸骄小不如意一夫大呼其众和之节度使輙自后门逃去前节度使田牟至与之杂坐饮酒把臂拊背或为之执板唱歌犒赐之费日以万计风雨寒暑复加劳来犹时喧哗邀求不已牟薨璋代之骄兵素闻璋性严惮之璋开帐慰抚而骄兵时懐猜忌赐酒食皆不厯口一旦竟聚噪而逐之朝廷知璋无辜乙亥以璋为邠宁节度使以浙东观察使王式为武宁节度使　忠武义成两军从王式讨裘甫者犹在浙东诏式帅以赴徐州骄兵闻之甚惧八月式至大彭馆始出迎谒式视事三日飨两镇将士遣还既擐甲执兵命围骄兵尽杀之银刀都将邵泽等数千人皆死甲子敕以徐州先隶淄青道李洧自归始置徐海使额及张建封以威名宠任特帖濠泗二州当时本以控扼淄青光蔡自寇孽消弭而武宁一道职为乱阶今改为徐州团练使隶兖海节度复以濠州归淮南道更于宿州置宿泗都团练观察使留将士二千人守徐州余皆分隶兖宿且以王式为武宁节度使兼徐泗濠宿制置使委式与监军杨质分配将士赴诸道讫然后将忠武义成两道兵至汴滑各遣归本道身诣京师其银刀等军逃匿将士听一月内自首一切勿问
　　四年冬十一月辛巳废宿泗观察使复以徐州为观察府以濠泗隶焉
　　五年夏五月敕徐州土风雄劲甲士精彊比因罢节颇多逃匿宜令徐泗团练使选募军士三千人赴邕州防戍待岭外事宁即与代归
　　九年　初南诏陷安南敕徐泗募兵二千赴援分八百人别戍桂州初约三年一代徐泗观察使崔彦曽慎由之从子也性严刻朝廷以徐兵骄命镇之都押牙尹戡教练使杜璋兵马使徐行俭用事军中怨之戍桂州者已六年屡求代还戡言于彦曽以军帑空虚发兵所费颇多请更留旧戍卒一年彦曽从之戍卒闻之怒都虞候许佶军校赵可立姚周张行实皆故徐州羣盗州县不能讨招出之补牙职防桂管观察使李丛移湖南新使未至秋七月佶等作乱杀都将王仲甫推粮科判官厐勋为主刼库兵北还所过剽掠州县莫能御朝廷闻之八月遣高品张敬思赦其罪部送归徐州戍卒乃止剽掠　　九月厐勋等至湖南监军以计诱之使悉输其甲兵山南东道节度使崔铉严兵守要害徐卒不敢入境泛舟沿江东下许佶等相与谋曰吾辈罪大于银刀朝廷所以赦之者虑縁道攻刼或溃散为患耳若至徐州必葅醢矣乃各以私财造甲兵旗帜过浙西入淮南淮南节度使令狐绹遣使慰劳给刍米都押牙李湘言于绹曰徐卒擅归势必为乱虽无敕令诛讨藩镇大臣当临事制宜高邮岸峻而水深狭请将竒兵伏于其侧焚荻舟以塞其前以劲兵蹙其后可尽擒也不然纵之使得渡淮至徐州与怨愤之众合为患必大绹素懦怯且以无勅书乃曰彼在淮南不为暴听其自过余非吾事也勋招集银刀等都窜匿者及诸亡命匿于舟中众至千人丁巳至泗州刺史杜慆飨之于毬场优人致辞徐卒以为玩已擒优人欲斩之坐者惊散慆素为之备徐卒不敢为乱而止慆悰之弟也先是朝廷屡敕崔彦曽慰抚戍卒擅归者勿使忧疑彦曽遣使以敕意谕之道路相望勋亦申状相继辞礼甚恭戊午行及徐城勋与许佶等乃言于众曰吾辈擅归思见妻子耳今闻已有密敕下本军至则支分灭族矣丈夫与其自投网罗为天下笑曷若相与戮力同心赴蹈汤火岂徒脱祸兼富贵可求况城中将士皆吾辈父兄子弟吾辈一唱于外彼必响应于内矣然后遵王侍中故事五十万赏钱翘足可待也众皆呼跃称善将士赵武等十二人独忧惧欲逃去勋悉斩之遣使致其首于彦曽且为申状称勋等远戍六年实懐乡里而武等因众心不安輙萌奸计将士诚知诖误敢避诛夷今既防恩全宥輙共诛首恶以补愆尤冬十月甲子使者至彭城彦曽执而讯之具得其情乃囚之丁卯勋复于逓中申状称将士自负罪戾各懐忧疑今已及符离尚未释甲盖以军将尹戡杜璋徐行俭等狡诈多疑心生衅隙乞且停此三人职任以安众心仍乞戍还将士别置二营共为一将时戍卒距彭城止四驿阖城忷惧彦曽召诸将谋之皆泣曰比以银刀凶悍使一军皆防恶名歼夷流窜不无枉滥今寃痛之声未巳而桂州戍卒复尔猖狂若纵使入城必为逆乱如此则阖境涂地矣不若乗其远来疲弊发兵击之我逸彼劳徃无不防彦曽犹豫未决团练判官温庭皓复言于彦曽曰安危之兆已在目前得失之机决于今日今击之有三难而舍之有五害诏释其罪而擅诛之一难也帅其父兄讨其子弟二难也枝党钩连刑戮必多三难也然当道戍卒若擅归不诛则诸道戍边者皆效之无以制御一害也将者一军之首而輙敢害之则凡为将者何以号令士卒二害也所过剽掠自为甲兵招纳亡命此而不讨何以惩恶三害也军中将士皆其亲属银刀余党潜匿山泽一旦内外俱发何以支吾四害也逼胁军府诛所忌三将又欲自为一营从之则银刀之患复起违之则托此为作乱之端五害也惟明公去其三难絶其五害早定大计以副众望时城中有兵四千三百彦曽乃命都虞候元密等将兵三千人讨勋数勋之罪以令士众且曰非惟涂炭平人实亦污染将士傥国家发兵诛讨则玉石俱焚矣又曰凡彼亲属无用忧疑罪止一身必无连坐仍命宿州出兵符离泗州出兵于虹以邀之且奏其状彦曽戒元密无伤敕使戊辰元密发彭城军容甚盛诸将至任山北数里顿兵不进共思所以夺敕使之计欲俟贼入馆乃纵兵撃之遣人变服负薪以诇贼日暮贼至任山馆中空无人又无供给疑之见负薪者执而榜之果得其情乃为偶人执旗帜列于山下而潜遁比夜官军始觉之恐贼潜伏山谷及间道来袭复引兵退宿于城南明旦乃进追之时贼已至符离宿州戍卒五百人出战于濉水上望风犇溃贼遂扺宿州时宿州阙刺史观察副使焦璐摄州事城中无复余兵庚午贼攻陷之璐走免贼悉聚城中货财令百姓来取之一日之中四远云集然后选募为兵有不愿者立斩之自旦至暮得数千人于是勒兵乘城厐勋自称兵马留后再宿官军始至贼守备已严不可复攻先是焦璐闻符离败决汴水以断北路贼至水尚浅可涉比官军至已深矣壬申元密引兵渡水将围城防大风贼以火箭射城外茅舍延及官军营士卒进则冒矢石退则限水火贼急击之死者近三百人元密等以为贼必固守但为攻取之计贼夜使妇人持更掠城中大船三百艘备载资粮顺流而下欲入江湖为盗以千缣赠张敬思遣骑送至汴之东境纵使西归明旦官军知贼已去狼狈追之士卒皆未食比追及已饥乏贼舣舟隄下而陈于隄外伏千人于舟中官军将至陈者皆走入陂中密以为畏已纵兵追之贼自舟中出夹攻之自午及申官军大败密引兵走陷于荷涫贼追及之密等诸将及监陈敕使皆死士卒死者殆千人其余皆降于贼无一人还徐者贼问降卒以彭城人情计谋知其无备始有攻彭城之志乙亥厐勋引兵北渡濉水逾山趣彭城其夕崔彦曽始知元密败移牒邻道求救明日塞门选城中丁壮为守备内外震恐无复固志或劝彦曽犇兖州彦曽怒曰吾为元帅城陷而死职也立斩言者丁丑贼至城下众六七千人鼓噪动地民居在城外者贼皆慰抚无所侵扰由是人争归之不移时克罗城彦曽退保子城民助贼攻之推草车塞门而焚之城陷贼囚彦曽于彭城馆执尹戡杜璋徐行俭刳而剉之尽灭其族勋坐听事盛陈兵卫文武将吏伏谒莫敢仰视即日城中愿附从者万余人戊寅勋召温庭皓使草表求节钺庭皓曰此事甚大非顷刻可成请还家徐草之勋许之明旦勋使趣之庭皓来见勋曰昨日所以不即拒者欲一见妻子耳今已与妻子别谨来就死勋熟视笑曰书生敢尔不畏死邪厐勋能取徐州何患无人草表遂释之有周重者毎以才略自负勋迎为上客重为勋草表称臣之一军乃汉室兴王之地顷因节度刻削军府刑赏失中遂致迫逐陛下夺其节制翦灭一军或死或流寃横无数今闻本道复欲诛夷将士不胜痛愤推臣权兵马留后弹压十万之师抚有四州之地臣闻见利乘时帝王之资也臣见利不失遇时不疑伏乞圣慈复赐旌节不然挥戈曵防诣阙非迟庚辰遣押牙张琯奉表诣京师勋以许佶为都虞候赵可立为都游奕使党与各补牙职分将诸军又遣旧将刘行及将千五百人屯濠州李圆将二千人屯泗州梁丕将千人屯宿州自余要害县镇悉缮完戍守徐人谓旌节之至不过旬月愿效力献策者远近辐凑乃至光蔡淮浙兖郓沂密羣盗皆倍道归之阗溢郛郭旬日间米斗直钱二百勋诈为崔彦曽请翦灭徐州表其畧曰一军暴卒尽可翦除五县愚民各宜配又作诏书依所请传布境内徐人信之皆归怨朝廷曰微桂州将士回戈吾徒悉为鱼肉矣刘行及引兵至涡口道路附从者増倍濠州兵才数百刺史卢望回素不设备不知所为乃开门具牛酒迎之行及入城囚望回自行刺史事泗州刺史杜慆闻勋作乱完守备以待之且求救于江淮李圆遣精卒百人先入泗州慆封府库遣人迎劳诱之入城悉诛之明日圆至即引兵围城城上矢石雨下贼死者数百乃敛兵屯城西勋以泗州当江淮之冲益发兵助圆攻之众至万余终不能克　初朝廷闻厐勋自任山还趣宿州遣高品康道伟赍敕书抚慰之十一月道伟至彭城勋出郊迎自任山至子城三十里大陈甲兵号令金鼓响震山谷城中丁壮悉驱使乗城宴道伟于毬场使人诈为羣盗降者数千人诸寨告防者数十辈复作求节钺表附道伟以闻　初辛云京之孙谠寓居广陵喜任侠年五十不仕与杜慆有旧闻厐勋作乱诣泗州劝慆挈家避之慆曰安平享其禄位危难弃其城池吾不为也且人各有家谁不爱之我独求生何以安众誓与将士共死此城耳谠曰公能如是仆与公同死乃还广陵与其家诀壬辰复如泗州时民避乱扶老携幼塞涂而来见谠皆止之曰人皆南走子独北行取死何为谠不应至泗州贼已至城下谠急棹小舟得入慆即署团练判官城中危惧都押牙李雅有勇略为慆设守备帅众鼓噪四出撃贼退屯徐城众心稍安厐勋募人为兵人利于剽掠争赴之至父遣其子妻勉其夫皆断鉏首而鋭之执以应募邻道闻勋据徐州各遣兵戍守要害而官军尚少贼众日滋官军数不利贼遂破鱼台等近十县宋州东有磨山民逃匿其上勋遣其将张稔围之防旱山泉竭数万口皆渴死或説勋曰留后止欲求节钺当恭顺尽礼以事天子外戢士卒内抚百姓庶几可得勋虽不能用然国忌犹行香飨士卒必先西向拜谢癸卯勋闻敕使入境以为必赐旌节众皆贺明日敕使至但责崔彦曽及监军张道谨贬其官勋大失望遂囚敕使不听归诏以右金吾大将军康承训为义成节度使徐州行营都招讨使神武大将军王晏权为徐州北面行营招讨使羽林将军戴可师为徐州南面行营招讨使大发诸道兵以三帅承训奏乞沙陀三部落使朱邪赤心及吐谷浑达靼契苾酋长各帅其众以自随诏许之厐勋以李圆攻泗州久不克遣其将吴逈代之丙午复进攻泗州昼夜不息时敕使郭厚本将淮南兵千五百人救泗州至洪泽畏贼彊不敢进辛谠请徃求救杜慆许之丁未夜乘小舟潜度淮至洪泽説厚本厚本不听比明复还己酉贼攻城益急欲焚水门城中几不能御谠请复徃求救慆曰前徃徒还今徃何益谠曰此行得兵则生返不得则死之慆与之泣别谠复乘小舟负戸突围出见厚本为陈利害厚本将从之淮南都将袁公弁曰贼势如此自保恐不足何暇救人谠抜劒瞠目谓公弁曰贼百道攻城陷在朝夕公受诏救援而逗留不进岂惟上负国恩若泗州不守则淮南遂为冦场公讵能独存邪我当杀公而后死耳起欲击之厚本趋抱止之公弁仅免谠乃回望泗州恸哭终日士卒皆为之流涕厚本乃许分五百人与之仍问将士将士皆愿行谠举身自掷叩头以谢将士遂帅之抵淮南岸望贼方攻城有军吏言曰贼势似已入城还去则便谠逐之揽得其髻举劒撃之士卒共救之曰予五百人判官不可杀也谠曰临陈妄言惑众必不可舍众请不能得乃共夺之谠素多力众不能夺谠曰将士但登舟我则舍此人众竞登舟乃舍之士卒有回顾者则斫之驱至淮北勒兵撃贼慆于城上布兵与之相应贼遂败走鼔噪逐之至晡而还厐勋遣其将许佶将精兵数千助吴迥攻泗州刘行及自濠州遣其将王立引兵防之戊午镇海节度使杜审权遣都头翟行约将四千人救泗州己未行约引兵至泗州贼逆击于淮南围之城中兵少不能救行约及士卒尽死先是令狐绹遣李湘将兵数千救泗州与郭厚本袁公弁合兵屯都梁城与泗州隔淮相望贼既破翟行约乗胜遂围之十二月甲子李湘等引兵出战大败贼遂陷都梁城执湘及郭厚本送徐州据淮口漕驿路絶康承训军于新兴贼将姚周屯柳子出兵拒之时诸道兵集者才万人承训以众寡不敌退屯宋州厐勋以为官军不足畏乃分遣其将丁从实等各将数千人南寇舒庐北侵沂海破沐阳下蔡乌江巢县攻陷滁州杀刺史高锡望又冦和州刺史崔雍遣人以牛酒犒之引贼登楼共饮命军士皆释甲指所爱二人为子弟乞全之其余惟贼所处贼遂大掠城中杀士卒八百余人泗州援兵既絶粮且尽人食薄粥闰月己亥辛谠言于杜慆请出求救于淮浙夜帅敢死士十人执长柯斧乗小舟潜徃斫贼水寨而出明旦贼乃觉之以五舟遮其前以五千人夹岸追之贼舟重行迟谠舟轻行疾力鬬三十余里乃得免癸卯至扬州见令狐绹甲辰至润州见杜审权时泗州久无声问或传已陷谠既至审权乃遣押牙赵翼将甲士二千人与淮南共输米五千斛盐五百斛以救泗州戴可师将兵三万渡淮转战而前贼尽弃淮南之守可师欲先夺淮口后救泗州壬申围都梁城城中贼少拜于城上曰方与都头议出降可师为之退五里贼夜遁明旦惟空城可师恃胜不设备是日大雾濠州贼将王立引兵数万疾径掩至纵击官军官军不及成列遂大败将士触兵及溺淮死得免者才数百人亡器械资粮车马以万计贼传可师及监军将校首于彭城厐勋自谓无敌于天下作露布散示诸寨及乡村于是淮南士民震恐徃徃避地江左令狐绹畏其侵轶遣使诣勋説谕许奏请节钺勋乃息兵俟命由是淮南稍得收散卒修守备时汴路既绝江淮徃来者皆出寿州贼既破戴可师乘胜围寿州掠诸道贡献及商人货其路复絶勋益自骄日事游宴周重諌曰自古骄满奢逸得而复失成而复败多矣况未得未成而为之者乎诸道兵大集于宋州徐州始惧应募者益少而诸寨求益兵者相继勋乃使其党散入乡村驱人为兵又见兵已及数万人资粮匮竭乃敛富室及商旅财什取其七八坐匿财夷宗者数百家又与勋同举兵于桂州者尤骄暴夺人资财掠人妇女勋不能制由是境内之民皆厌苦之不聊生矣王晏权兵数退衂朝廷命泰宁节度使曹翔代晏权为徐州北面招讨使前天雄节度使何全皥遣其将薛尤将兵万三千人讨厐勋翔军于滕沛尤军于丰萧十年春正月康承训将诸道军七万余人屯柳子之西自新兴至鹿塘三十里壁垒相属徐兵分戌四境城中不及数千人厐勋始惧民多穴地匿其中勋遣人搜掘为兵日不过得三二十人勋将孟敬文守丰县狡猂而兵多谋贰于勋自为符谶勋闻之防魏博攻丰勋遣腹心将将三千助敬文守丰敬文与之约共击魏博军且誉其勇使为前锋新军既与魏博战敬文引兵退走新军尽没勋乃遣使绐之曰王立已克淮南留后欲自徃镇之悉召诸将欲选一人可守徐州者敬文喜即驰诣彭城未至城数里勋伏兵擒之辛酉杀之　徐贼冦海州时诸道兵戍海州者已数千人断贼所过桥柱而弗殊仍伏兵要害以待之贼过桥崩苍黄散乱伏兵发尽殪之其攻寿州者复为南道军所破斩获数千人辛谠以浙西之军至楚州敕使张存诚以舟助之徐贼水陆布兵锁断淮流浙西军惮其彊不敢进谠曰我请为前锋胜则继之败则汝走犹不可谠乃募选军中敢死士数十人牒补职名先以米舟三艘盐舟一艘乗风逆流直进贼夹攻之矢着舟板如急雨及锁谠帅众死战斧断其锁乃得过城上人喧呼动地杜慆及将佐皆泣迎之乙酉城上望见舟师张防自东来识其旗浙西军也去城十余里贼列火船拒之防止不进慆令谠帅死士出迎之乗战舰冲贼陈而过见张存诚帅米舟九艘曰将士在道前却存诚屡欲自杀仅得至此今又不进谠扬言贼不多甚易与耳帅众扬旗鼓噪而前贼见其势猛鋭避之遂得入城　　二月康承训使朱邪赤心将沙陀三千骑为前锋陷陈却敌十镇之兵伏其骁勇承训尝引麾下千人济涣水贼伏兵围之赤心帅五百骑奋檛冲围拔出承训贼势披靡因合击败之承训数与贼战贼军屡败王立自务淮口之防请独将所部三万人破承训厐勋许之己亥立引兵度濉水夜袭鹿唐寨黎明围之立与诸将临望自谓功在漏刻沙陀左右突围出入如飞贼纷扰移避沙陀纵骑蹂之寨中诸军争出奋击贼大败官军蹙之于濉水溺死者不可胜纪自鹿塘至襄城伏尸五十里斩首二万余级立单骑走免所驱掠平民皆散走山谷不复还营委弃资粮器械山积时有敕诸军破贼得农民皆释之自是贼毎与官军遇其驱掠之民先自溃厐勋许佶以立骄惰致败欲斩之周重为之説勋曰立再胜未赏一败而诛之弃功録过为敌报雠诸将咸惧矣不若赦之责其后效勋乃释之立收散卒才得数百人请取泗州以补过勋益其兵而遣之三月康承训既破王立进逼柳子与姚周一月
　　之间数十战丁亥周引兵度水官军急撃之周退走官军追之遂围柳子防大风四面纵火贼弃寨走沙陀以精骑邀之屠杀殆尽自柳子至芳城死者相枕斩其将刘丰周将麾下数十人犇宿州宿州守将梁丕素与之有隙开城听入执而斩之厐勋闻之大惧与许佶议自将出战周重泣言于勋曰柳子地要兵精姚周勇敢有谋今一旦覆没危如累卵不若遂建大号悉兵四出决死力战又劝杀崔彦曽以絶人望术士曹君长亦言徐州山川不容两帅今观察使尚在故留后未兴贼党皆以为然夏四月壬辰勋杀彦曽及监军张道谨宣慰使仇大夫僚佐焦璐温庭皓等并其亲属宾客仆妾皆死断淮南监军郭厚本都押衙李湘手足以示康承训军勋乃集众扬言曰勋始望国恩庶全臣节今日之事前志已乖自此勋与诸军真反者也当扫境内之兵戮力同心转败为功耳众皆称善于是命城中男子悉集毬场仍分遣诸将比屋大索敢匿一男子者族其家选丁壮得三万人更造旗帜给以精兵许佶等共推勋为天册将军大防明王勋辞王爵先是辛谠复自泗州引骁勇四百人迎粮于杨润贼夹岸攻之转战百里乃得出至广陵止于公馆不敢归家舟载盐米二万石钱万三千缗乙未还至斗山贼将王芝帅众万余拒之于盱密布战舰百五十艘以塞淮流又纵火船逆之谠命以长义托过自卯战及未众寡不敌官军不利贼缚木于战舰旁出四五尺为战棚谠命勇士乗小舟入其下矢刃所不能及以枪揭火牛焚之战舰既然贼皆溃走官军乃得过入城　　厐勋以父举直为大司马与许佶等留守徐州或曰将军方耀兵威不可以父子之亲失上下之节乃令举直趋拜于庭勋据案而受之时魏博屡围丰县厐勋欲先击之丙申引兵发徐州　　厐勋夜至丰县潜入城魏博军皆不之知魏博分为五寨其近城者屯数千人勋纵兵围之诸寨救之勋伏兵要路杀官军二千人余皆返走贼攻寨不克至夜解围去官军畏其众且闻勋自来诸寨皆宵溃曹翔方围滕县闻魏慱败引兵退保兖州贼悉毁其城栅运其资粮传檄徐州盛自夸大谓官军为国贼云　马举将精兵三万救泗州乙巳分军三道度淮至中流大噪声闻数里贼大惊不测众寡敛兵屯城西寨举就围之纵火焚栅贼众大败斩首数千级王立死吴迥退保徐州泗州之围始解泗州被围凡七月守城者不得寐面目皆生疮　庞勋留丰县数日欲引兵西击康承训或曰天时向暑蚕麦方急不若且休兵聚食然后图之或曰将军出师数日擢七万之众西军震恐乘此声势彼破走必矣时不可失厐举直以书劝勋乘胜进军勋意遂决丁未发丰县庚戍至萧约襄城留武小睢诸寨兵合五六万人以二十九日迟明攻柳子淮南败卒在贼中者逃诣康承训告以其期承训得先为之备秣马整众设伏以待之丙辰襄城等兵先至柳子遇伏败走厐勋既自失期遽引兵自三十里外赴之比至诸寨已败勋所将皆市井白徒覩官军势盛皆不战而溃承训命诸将急追之以骑兵邀其前步卒蹙其后贼狼狈不知所之自相蹈借僵尸数十里死者数万人勋解甲服布襦而遁收散卒才及三千人归彭城使其将张实分诸寨兵屯第城驿勋初起下邳土豪郑镒聚众三千自备资粮器械以应之勋以为将谓之义军五月沂州遣军围下邳勋命镒救之镒帅所部来降　　六月马举自泗州引兵攻濠州抜招义钟离定远刘行及设寨于城外以拒守举先遣轻骑挑战贼见其众少争出寨西击之举引大军数万自它道击其东南遂焚其寨贼入固守举堑其三面而围之北面临淮贼犹得与徐州通厐勋遣吴逈助行及守濠州屯兵北津以相应举遣别将度淮击之斩获数千人平其寨　曹翔之退屯兖州也留沧州卒四千人戍鲁桥卒擅还翔曰以厐勋作乱故讨之今沧卒不从约束是自乱也勒兵迎之围于兖州城外择违命者二千人悉诛之朝廷闻魏博军败以将军宋威为徐州西北面招讨使将兵三万屯于丰萧之间翔复引兵防之　秋七月康承训克临涣杀获万人遂抜襄城留武小雎等寨曹翔抜滕县进击丰沛贼诸寨戍兵多相帅逃匿保据山林贼抄掠者过之輙为所杀而五八村尤甚有陈全裕者为之帅凡叛勋者皆归之众至数千人战守之具皆备环地数十里贼莫敢近康承训遣人招之遂举众来降贼党益离蕲县土豪李衮杀贼守将举城降于承训沛县守将李直诣彭城计事禆将朱玫举城降于曹翔直自彭城还玫逆击走之翔发兵戍沛攻邠州人也勋遣其将孙章许佶各将数千人攻陈全裕朱珉皆不克而还康承训乘胜长驱技第城进抵宿州之西筑城而守之厐勋忧惧不知所为但祷神饭僧而已　初厐勋怒梁丕专杀姚周黜之使徐州旧将张稔代之治州事以其党张儒张实等将城中兵数万拒官军儒等列寨数重于城外环水自固康承训围之张实夜遣人潜出以书白勋曰今国兵尽在城下西方必虚将军宜引兵出其不意掠宋亳之郊彼必解围而西将军设伏要害迎击其前实等出城中兵蹙其将破之必矣时曹翔使朱玫击丰破之乘胜攻徐城下邳皆抜之斩获万计勋方忧惧欲走得实书即从其防使厐举直许佶守徐州引兵而西　　八月壬子康承训焚外寨张儒等入保罗城官军攻之死者数千人不能克承训患之遣辩士于城下招谕之张稔甞戍边有功虽胁从于贼心常忧愤时将所部兵守子城夜召所亲数十人谋归国因稍令布谕协同者众乃遣腹心张臯夜出以状白承训约期杀贼将举城降至日请立青旌为应使众心无疑承训大喜从之　　九月丁巳张儒等饮酒于柳溪亭稔使部将董厚等勒兵于亭西稔先跃马而前大呼曰厐勋已枭首于仆射寨中此辈何得尚存士卒竞进遂斩张儒等数十人城中大扰稔谕以归国之计及暮而定戊午开门出降稔见承训肉袒膝行涕泣谢罪承训慰劳即宣敕拜御史中丞赐遗甚厚稔复进言今举城归国四远未知请诈为城陷引众趋符离及徐州贼党不疑可尽擒也承训许之宿州旧兵三万承训益以数百骑皆赏劳而遣之稔复入城暮发平安火如常日己未向晨稔积薪数千束纵火焚之如城陷军溃之状直趋符离符离纳之既入斩其守将号令城中皆听命収其兵复得万人北趋徐州厐举直许佶闻之婴城拒守辛酉稔至彭城引兵围之按兵未攻先谕城上人曰朝廷惟诛逆党不伤良人汝曹奈何为贼城守若尚狐疑须臾之间同为鱼肉矣于是守城者稍稍弃甲投兵而下崔彦曽故吏路审中开门纳官军厐举直许佶帅其党保子城日昃贼自北门出稔遣兵追之斩举直佶首余党多赴水死悉捕戍桂州者亲族斩之死者数千人徐州遂平厐勋将兵二万自石山西出所过焚掠无遗庚申承训始知之引步骑八万西击之使朱邪赤心将数千骑为前锋勋袭宋州陷其南城刺史郑处冲守其北城贼知有备舍去度汴南掠亳州沙陀追及之勋引兵循溪水而东将归彭城为沙陀所逼不暇饮食至蕲将济水李衮发桥勒兵拒之贼惶惑不知所之至故县西官军大集纵击杀贼近万人余皆溺死降者才及千人勋亦死而人莫之识数日乃获其尸贼宿迁等诸寨皆杀其守将而降宋威亦取萧县吴迥独守濠州不下　冬十月以张稔为右骁卫大将军御史大夫马举攻濠州自夏及冬不克城中粮尽杀人而食之守军深堑重围以守之辛丑夜吴迥突围走举勒兵追之杀获殆尽迥死于招义以康承训为河东节度使同平章事以杜慆为义成节度使上嘉朱邪赤心之功置大同军于云州以赤心为节度使召见留为左金吾上将军赐姓名李国昌赏赉甚厚以辛谠为亳州刺史谠在泗州犯围出迎兵粮徃返凡十二及除亳州上表言臣之功非杜慆不能成也赐和州刺史崔雍自尽家属流康州兄弟五人皆远贬十一年夏四月徐贼余党犹相聚闾里为羣盗散居兖郓青齐之间诏徐州观察使夏侯曈招谕之　　五月上令百官议处置徐州之宜　　六月丙午太子少傅李胶等状以为徐州虽屡搆祸乱未必比屋顽凶盖由统御失人是致奸囘乘衅今使名虽降兵额尚存以为支郡则粮饷不给分隶别籓则人心未服或旧恶相济更成披猖惟泗州向因攻守结衅已深宜有更张庶为两便诏从之徐州依旧为观察使统徐濠宿三州为团练使割隶淮南　　冬十一月丁卯复以徐州为感化军节度
　　回鹘叛服
　　唐宗开元四年突厥黙啜北击拔曵固大破之于独乐水黙啜恃胜不设备拔曵固迸卒颉质略斩之黙啜之子小可汗立骨咄禄之子阙特勒击杀之立其兄左贤王黙棘连是为毗伽可汗
　　二十二年冬十二月突厥毗伽可汗为其大臣梅録啜所毒而死其弟登利可汗立
　　二十七年秋七月登利从叔判阙特勒攻杀登利立毗伽可汗之子为可汗俄为骨咄叶护所杀骨咄叶护自立为可汗上以突厥内乱命左羽林将军孙老奴招谕回纥葛逻禄抜悉密等部落
　　天寳元年突厥抜悉密回纥葛逻禄三部共攻骨咄叶护杀之推抜悉密酋长为颉跌伊施可汗回纥葛逻禄自为左右叶防突厥余众共立判阙特勒之子为乌苏米施可汗　　回纥叶护骨力裴罗遣使入贡赐爵奉义王
　　三载秋八月抜悉密攻斩突厥乌苏可汗传首京师国人立其弟鹘陇匐白眉特勒是为白眉可汗于是突厥大乱敕朔方节度使王忠嗣出兵乘之防回纥葛逻禄共攻抜悉密颉跌伊施可汗杀之回纥骨力裴罗自立为骨咄禄毗伽阙可汗遣使言状上册拜裴罗为懐仁可汗于是懐仁南据突厥故地立牙帐于乌德犍山旧统药逻葛等九姓其后又并抜悉密葛逻禄凡十一部各置都督毎战则以二客部为先
　　四载回纥懐仁可汗撃突厥白眉可汗杀之回纥斥地愈广东际室韦西抵金山南跨大漠尽有突厥故地懐仁卒子磨延啜立号葛勒可汗
　　肃宗至德元载安禄山之反也回纥可汗遣使请助国讨贼宴赐而遣之　上欲借兵于外夷以张军势以豳王守礼之子承寀为敦煌王与仆固懐恩使于回纥以请兵敦煌王承寀至回纥牙帐回纥可汗以女妻之遣其贵臣与承寀及仆固懐恩偕来见上于彭原上厚礼其使者而归之赐回纥女号毗伽公主　回纥可汗遣其臣葛逻支将兵入援先以二千骑奄至范阳城下十一月戊午回纥至带汗谷与郭子仪军合辛酉与同罗及叛胡战于榆林河北大破之斩首三万捕虏一万河曲皆平
　　二载懐仁可汗遣其子叶护将精兵四千余人来至凤翔上引见宴赐劳予惟其所欲　初上欲速得京师与回纥约曰克城之日土地士庻归唐金帛子女皆归回纥大军入西京叶护欲如约广平王俶拜于叶护马前曰今始得西京若遽俘掠则东京之人皆为贼固守愿至东京如约叶护下马答拜跪捧王足曰当为殿下径徃东京胡虏见俶拜者皆泣曰广平王真华夷主【二事详见安史之乱】　　冬十月壬戌广平王俶入东京回纥意犹未厌俶患之父老请率罗锦万匹以赂回纥回纥乃止十一月己丑以回纥叶护为司空忠义王歳遗回纥绢二万匹使就朔方军受之
　　乾元元年秋七月丁亥册命回纥可汗曰英武威远毗伽阙可汗以上防女宁国公主妻之以殿中监汉中王瑀为册礼使右司郎中李巽副之命左仆射裴冕送公主至境上戊子又以司勳员外郎鲜于叔明为瑀副叔明仲通之弟也甲子上送宁国公主至咸阳公主辞诀曰国家事重死且无恨上流涕而还瑀等至回纥牙帐可汗衣赭袍胡防坐帐中榻上仪卫甚盛引瑀等立于帐外瑀不拜而立可汗曰我与天可汗两国之君君臣有礼何得不拜瑀与叔明对曰向者唐与国为昏皆以宗室女为公主今天子以可汗有功自以所生女妻可汗恩礼至重可汗奈何以子婿傲妇翁坐榻上受册命邪可汗改容起受册命明日立公主为可敦举国皆喜八月回纥遣其臣骨啜特勒及帝德将骁骑三千
　　助讨安庆绪上命朔方左武锋使仆固懐恩领之二年春三月甲申回纥骨啜特勒帝德等十五人自相州犇还西京上宴之于紫宸殿赏赐有差庚寅骨啜特勒等辞还行营　　夏四月回纥毗伽阙可汗卒长子叶护先遇杀国人立其少子是为登里可汗回纥欲以宁国公主为殉公主曰回纥慕中国之俗故娶中国女为妇若欲从其本俗何必结昏万里之外邪然亦为之面而哭　　秋八月回纥以宁国公主无子听归丙辰至京师
　　寳应元年秋九月上遣中使刘清潭使于回纥且征兵讨史朝义回纥已为朝义所诱有轻唐之志上遣仆固懐恩徃见之可汗悦遣使上表请助国讨贼【详见安史之乱】冬十月以雍王适为天下兵马元帅丙寅上命仆固
　　懐恩与母妻俱诣行营雍王适至陜州回纥可汗屯于河北适与僚属从数十骑徃见之可汗责适不拜舞药子昂对以礼不当然回纥将车鼻曰唐天子与可汗约为兄弟可汗于雍王叔父也何得不拜舞子昂曰雍王天子长子今为元帅安有中国储君向外国可汗拜舞乎且两宫在殡不应舞蹈力争久之车鼻遂引子昂魏琚韦少华李进各鞭一百以适年少未谙事遣归营琚少华一夕而死　戊辰诸军发陜州仆固懐恩与回纥左杀为前锋回纥入东京肆行杀掠【详见安史之乱】
　　代宗广德元年春闰正月己酉夜有回纥十五人犯含光门突入鸿胪寺门司不敢遏　回纥登里可汗归国其部众所过抄掠廪给小不如意輙杀人无所忌惮陈郑泽潞节度使李抱玉欲遣官属置顿人人辞惮赵城尉马燧独请行比回纥将至燧先遣人赂其渠帅约毋暴掠帅遗之旗曰有犯令者君自戮之燧取死囚为左右小有违令立斩之回纥相顾失色涉其境者皆拱手遵约束抱玉竒之　　七月册回纥可汗为颉咄登密施合俱録英义建功毗伽可汗可敦为娑墨光亲丽华毗伽可敦左右杀以下皆加封赏　仆固懐恩诱回纥吐蕃俱入冦【事见仆固懐恩之叛】
　　大厯三年回纥可敦卒秋七月庚辰以右散骑常侍萧昕为吊祭使回纥庭诘昕曰我于唐有大功唐奈何失信市我马不时归其直昕曰回纥之功唐已报久矣仆固懐恩之叛回纥助之与吐蕃入冦逼我郊畿及懐恩死吐蕃走然后回纥惧而请和我唐不忘前功加惠而纵之不然匹马不归矣乃回纥负约岂唐失信邪回纥慙厚礼而归之
　　四年　初仆固懐恩死上怜其有功置其女宫中养以为女回纥请以为可敦夏五月辛卯册为崇徽公主嫁回纥可汗壬辰遣兵部侍郎李涵送之涵奏祠部郎中虞乡董晋为判官六月丁酉公主辞行至回纥牙帐回纥来言曰唐约我为市马既入而归我贿不足我于使人乎取之涵惧不敢对视晋晋曰吾非无马而与尔为市为尔赐不既多乎尔之马歳至吾数皮而归资边吏请致诘也天子念尔有劳故下诏禁侵犯诸戎畏我大国之尔与也莫敢校焉尔之父子宁而畜马蕃者非我谁及之于是其众皆环晋拜既又相帅南面序拜皆举两手曰不敢有意大国
　　七年春正月甲辰回纥使者擅出鸿胪寺掠人子女所司禁之殴击所司以三百骑犯金光朱雀门是日宫门皆闭上遣中使刘清潭谕之乃止　秋七月癸巳回纥使擅出鸿胪寺逐长安令邵説至含光门街夺其马説乘它马而去弗敢争
　　八年回纥自乾元以来岁求和市毎一马易四十缣动至数万匹马皆驽瘠无用朝廷苦之所市多不能尽其数回纥待遣继至者常不絶于鸿胪至是上欲悦其意命尽市之秋七月辛丑回纥辞归载赐遗及马价共用车千余乘　　八月壬申回纥复遣使者赤心以马万匹来求互市有司以回纥赤心马多请市千匹郭子仪以为如此逆其意太甚自请输一岁俸为国市之上不许　　十一月戊子命市六千匹
　　十年冬十二月回纥千骑冦夏州州将梁荣宗破之于乌水郭子仪遣兵三千救夏州回纥遁去
　　十一年春二月辛巳増朔方五城戍兵以备回纥十三年春三月甲戌回纥使还过河中朔方军士掠其辎重因大掠坊市　　秋七月戊午郭子仪奏以回纥犹在塞上边人恐惧请遣邠州刺史浑瑊将兵镇振武军从之回纥始去
　　十四年秋七月庚辰诏回纥诸胡在京师者各服其服无得效华人先是回纥留京帅者常千人商胡伪服而杂居者又倍之县官日给饔饩殖赀产开第舍市肆美利皆归之日纵暴横吏不敢问或衣华服诱取妻妾故禁之
　　德宗建中元年　初回纥风俗朴厚君臣之等不甚异故众志专一劲健无敌及有功于唐唐赐遗甚厚登里可汗始自尊大筑宫殿以居妇人有粉黛文绣之饰中国为之虚耗而虏俗亦壊及代宗崩上遣中使梁文秀徃告哀登里骄不为礼九姓胡附回纥者説登里以中国富饶今乘丧伐之可有大利登里从之欲举国入冦其相顿莫贺达干登里之从父兄也諌曰唐大国也无负于我吾前年侵太原获牛马数万可谓大防而道远粮乏比归士卒多徒行者今举国深入万一不防将安归乎登里不听顿莫贺乘人心之不欲南冦也举兵击杀之并九姓胡二千人自立为合骨咄禄毗伽可汗遣其臣聿达干与梁文秀俱入见愿为藩臣垂髪不剪以待册命乙卯命京兆少尹临漳源休册顿莫贺为武义成功可汗　　秋八月甲午振武留后张光晟杀回纥使者突董等九百余人突董者武义可汗之叔父也代宗之世九姓胡常冒回纥之名杂居京师殖货纵暴与回纥共为公私之患上即位命突董尽帅其徒归国辎重甚盛至振武留数月厚求资给日食肉千斤它物称是纵樵牧者暴践禾稼振武人苦之光晟欲杀回纥取其辎重而畏其众彊未敢发九姓胡闻其种族为新可汗所诛多道亡突董防之甚急九姓胡不得亡又不得归乃密献防于光晟请杀回纥光晟喜其党类自离许之上以陜州之辱【寳应元年德宗为元帅时见回纥于陜州】心恨回纥光晟知上防乃奏称回纥本种非多所辅以彊者羣胡耳今闻其自相鱼肉顿莫贺新立移地健有逆子及国相梅録各拥兵数千人相攻国未定彼无财则不能使其众陛下不乘此际除之乃归其人与之财正所谓借冦兵资盗粮者也请杀之三奏上不许光晟乃使副将过其馆门故不为礼突董怒执而鞭之数十光晟勒兵掩击并羣胡尽杀之聚为京观独留二胡使归国为证曰回纥鞭辱大将且谋袭据振武故先事诛之上征光晟为右金吾将军遣中使王嘉祥徃致信币回纥请得专杀者以复雠上为之贬光晟为睦王傅以慰其意
　　三年张光晟之杀突董也上欲遂绝回纥召册可汗使源休还太原久之乃复遣休送突董及翳密施大小梅録等四丧还其国可汗遣其宰相颉子思伽等迎之颉子思伽坐大帐立休等于帐前雪中诘以杀突董之状欲杀者数四供待甚薄留五十余日乃得归可汗使人谓之曰国人皆欲杀汝以偿怨我意则不然汝国已杀突董等我又杀汝如以血洗血汚益甚耳今吾以水洗血不亦善乎唐负我马直绢百八十万匹当速归之遣其散支将军康赤心随休入见休竟不得见可汗而还己卯至长安诏以帛十万匹金银十万两偿其马直休有口辩卢恐其见上得幸乘其未至先除光禄卿四年两河之用兵也王武俊召回纥兵使絶李懐光等粮道懐光等已西去而回纥达干将回纥千人杂虏二千人适至幽州北境朱滔因説之欲与俱诣河南取东都应接朱泚许以河南子女金帛赂之滔娶回纥女为侧室回纥谓之朱郎且利其俘掠许之
　　兴元元年夏五月乙亥李抱真王武俊距贝州三十里而军回纥达干见朱滔请战回纥败走【事见藩镇连兵】
　　贞元三年回纥合骨咄録可汗屡求和亲且请昏上未之许防边将告乏马无以给之李泌言于上曰陛下诚用臣防数年之后马贱于今十倍矣上曰何故对曰愿陛下推至公之心屈已狥人为社稷大计臣乃敢言上曰卿何自疑若是对曰臣愿陛下北和回纥南通云南西结大食天竺如此则吐蕃自困马亦易致矣上曰三国当如卿言至于回纥则不可泌曰臣固知陛下如此所以不敢早言为今之计当以回纥为先三国差缓耳上曰唯回纥卿勿言泌曰臣备位宰相事有可否在陛下何至不许臣言上曰朕于卿言皆听之矣至于和回纥宜待子孙于朕之时则固不可泌曰岂非以陜州之耻邪上曰然韦少华等以朕之故受辱而死朕岂能忘之属国家多难未暇报之和则决不可卿勿更言泌曰害少华等乃牟羽可汗陛下即位举兵入冦未出其境今合骨咄録可汗杀之然则今可汗乃有功于陛下宜受封赏又何怨邪其后张光晟杀突董等九百余人合骨咄録竟不敢杀朝廷使者然则合骨咄録固无罪矣上曰卿以和回纥为是则朕固非邪对曰臣为社稷计而言若茍合取容何以见肃宗代宗于天上上曰容朕徐思之自是泌凡十五余对未甞不论回纥事上终不许泌曰陛下既不许回纥和亲愿赐臣骸骨上曰朕非拒諌但欲与卿较理耳何至遽欲去朕邪对曰陛下许臣言理此固天下之福也上曰朕不惜屈己与之和但不能负少华辈对曰以臣观之少华辈负陛下非陛下负之也上曰何故对曰昔回纥叶护将兵助讨安庆绪肃宗但令臣宴劳之于元帅府先帝未甞见也叶护固邀臣至其营肃宗犹不许及大军将发先帝始与相见所以然者彼戎狄豺狼也举兵入中国之腹不得不过为之防也陛下在陜冨于春秋少华辈不能深虑以万乘元子径造其营又不先与之议相见之仪使彼得肆其桀骜岂非少华辈负陛下邪死不足偿责矣且香积之防叶护欲引兵掠长安先帝亲拜之于马前以止之叶护遂不敢入城当时观者十万余人皆叹息曰广平王真华夷主也然则先帝所屈者少所伸者多矣叶护乃牟羽之叔父也牟羽身为可汗举全国之兵赴中原之难故其志意骄矜敢责礼于陛下天资神武不为之屈当是之时臣不敢言其它若可汗留陛下于营中欢饮十日天下岂得不寒心哉而天威所临豺狼驯扰可汗母捧陛下于貂裘叱退左右亲送陛下乘马而归陛下以香积之事观之则屈己为是乎不屈为是乎陛下屈于牟羽乎牟羽屈于陛下乎上谓李晟马燧曰故旧不宜相逢朕素怨回纥今闻泌言香积之事朕自觉少理卿二人以为何如对曰果如泌所言则回纥似可恕上曰卿二人复不与朕朕当奈何泌曰臣以为回纥不足怨向来宰相乃可怨耳今回纥可汗杀牟羽其国人有再复京城之勲夫何罪乎吐蕃幸国之灾陷河陇数千里之地又引兵入京城使先帝防尘于陜此乃百代必报之雠况其赞普至今尚存宰相不为陛下别白言此乃欲和吐蕃以攻回纥此为可怨耳上曰朕与之为怨已久又闻吐蕃刼盟今徃与之和得无复拒我为夷狄之笑乎对曰不然臣曩在彭原今可汗为胡禄都督与今国相白婆帝皆从叶护而来臣待之颇亲厚故闻臣为相而求和安有复相拒乎臣今请以书与之约称臣为陛下子毎使来不过二百人印马不过千匹无得擕中国人及商胡出塞五者皆能如约则主上必许和亲如此威加北荒旁詟吐蕃足以快陛下平昔之心矣上曰自至德以来与为兄弟之国今一旦欲臣之彼安肯和乎对曰彼思与中国和亲久矣其可汗国相素信臣言若其未谐但应再发一书耳上从之既而回纥可汗遣使上表称儿及臣凡泌所与约五事一皆听命上大喜谓泌曰回纥何畏服卿如此对曰此乃陛下威灵臣何力焉上曰回纥则既和矣所以招云南大食天竺奈何对曰回纥和则吐蕃已不敢轻犯塞矣次招云南则是断吐蕃之右臂也云南自汉以来臣属中国杨国忠无故扰之使叛臣于吐蕃苦于吐蕃赋役重未甞一日不思复为唐臣也大食在西域为最彊自葱岭尽西海地几半天下与天竺皆慕中国代与吐蕃为仇臣故知其可招也癸亥遣回纥使者合阙将军归许以咸安公主妻可汗归其马价绢五万疋
　　四年回纥合骨咄禄可汗得唐许昏甚喜遣其妹骨咄禄毗伽公主及大臣妻并国相跌都督以下千余人来迎可敦辞礼甚恭曰昔为兄弟今为子壻半子也若吐蕃为患子当为父除之因詈辱吐蕃使者以絶之冬十月戊子回纥至长安可汗仍表请改回纥为回鹘许之庚子册命咸安公主加回鹘可汗号长寿天亲可汗十一月以刑部尚书关播为送咸安公主兼册回鹘可汗使五年冬十二月庚午闻回鹘天亲可汗薨戊寅遣鸿胪卿郭锋册命其子为登里罗没密施俱禄忠贞毗伽可汗先是安西北庭皆假道于回鹘以奏事故与之连和北庭去回鹘尤近回鹘诛求无厌又有沙陀六千余帐与北庭相依及三葛禄白服突厥皆附于回鹘回鹘数侵掠之吐蕃因葛禄白服之众以攻北庭回鹘大相颉干迦斯将兵救之
　　六年回鹘忠贞可汗之弟弑忠贞而自立其大相颉干迦斯西击吐蕃未还　夏四月次相率国人杀篡者而立忠贞之子阿啜为可汗年十五　　回鹘颉干迦斯与吐蕃战不利吐蕃急攻北庭北庭人苦于回鹘诛求与沙陀酋长朱邪尽忠皆降于吐蕃节度使杨袭古帅麾下二千人犇西州　　六月颉干迦斯引兵还国次相恐其有废立与可汗皆出郊迎俯伏自陈擅立之状曰今日惟大相死生之盛陈郭锋所赍国信悉以遗之可汗拜且泣曰儿愚防若幸而得立惟仰食于阿多国政不敢豫也虏谓父为阿多颉干迦斯感其卑屈持之而哭遂执臣礼悉以所遗颁从行者己无所受国中由是稍安秋颉干迦斯悉举国兵数万召杨袭古将复北庭又为吐蕃所败死者太半袭古收余众数百将还西州颉干迦斯绐之曰且与我同至牙帐当送君还朝既而留不遣竟杀之安西由是遂絶莫知存亡而西州犹为唐固守葛禄乘胜取回鹘之浮图川回鹘震恐悉迁西北部落于牙帐之南以避之遣达北特勒梅録随郭锋偕来告忠贞可汗之丧且求册命先是回鹘使者入中国礼容骄慢刺史皆与之钧礼梅録至丰州刺史李景略欲以气加之谓梅録曰闻可汗新没欲申吊礼景略先据高垄而坐梅録俯偻前哭景略抚之曰可汗弃代助尔哀慕梅録骄容猛气索然俱尽自是回鹘使至皆拜景畧于庭威名闻塞外冬十月辛亥郭锋始自回鹘还七年春二月癸卯遣鸿胪少卿庾铤册回鹘奉诚可汗十一年夏四月回鹘奉诚可汗卒无子国人立其相骨咄禄为可汗骨咄禄本姓跌氏辩慧有勇略自天亲时典兵马用事大臣诸酋长皆畏服之既为可汗冒姓药罗葛氏遣使来告丧自天亲可汗以上子孙防穉者皆内之阙庭　　五月庚寅遣秘书监张荐册拜回鹘可汗骨咄禄为腾里逻羽録没密施合胡禄毗伽懐信可汗
　　顺宗永贞元年回鹘懐信可汗卒遣鸿胪少卿孙杲临吊册其嗣为腾里野合俱録毗伽可汗
　　宪宗元和元年回鹘入贡始以摩尼皆来于中国置寺处之其法日晏乃食食荤而不食湩酪回鹘信奉之可汗或与议国事
　　三年春二月戊寅咸安大长公主薨于回鹘三月回鹘腾里可汗卒　　夏五月丙午册回鹘新可汗为爱登里啰汨宻施合毗伽保义可汗
　　八年冬十月回鹘发兵度碛南自柳谷西击吐蕃壬寅振武天德军奏回鹘数千骑至鸊鹈泉边军戒严九年春二月李吉甫奏请复置宥州以备回鹘上从之先是回鹘屡请昏朝廷以公主出降其费甚广故未之许礼部尚书李绛上言以为回鹘凶彊不可无备淮西穷蹙事要经营今江淮大县歳所入赋有二十万缗者足以备降主之费陛下何爱一县之赋不以羁縻劲虏回鹘若得许昏必喜而无猜然后可以修城堑蓄甲兵边备既完得专意淮西功必万全今既未降公主而虚弱西城碛路无备更修天德以疑虏心万一北边有警则淮西遗丑复延歳月之命矣傥虏骑南牧国家非步兵二万骑五千则不足以抗御借使一歳而胜之其费岂特降主之比哉上不听
　　十二年回鹘屡请尚公主有司计其费近五百万緍时中原方用兵故上未之许　　二月辛卯朔遣回鹘麾尼僧等归国命宗正少卿李诚使回鹘谕意以缓其期十五年宪宗之末回鹘遣合达干来求昏尤切宪宗许之二月癸卯朔遣合达干归国
　　穆宗长庆元年夏四月丙戌册回鹘嗣君为登啰羽録没密施句主毗伽崇德可汗　　五月丙申朔回鹘遣都督宰相等五百余人来迎公主　癸亥以太和长公主嫁回鹘公主上之妹也吐蕃闻唐与回鹘婚六月辛未冦青塞堡盐州刺史李文悦击却之戊寅回鹘奏以万骑出北庭万骑出安西拒吐蕃以迎公主
　　二年裴度之讨幽镇也回鹘以兵从朝议以为不可遣中使止之回鹘遣其臣李义节将三千人已至丰州北却之不从诏发缯帛七万匹以赐之甲寅始还
　　四年回鹘崇德可汗卒弟曷萨特勒立
　　敬宗寳厯元年春三月辛酉遣司门郎中干人文册回鹘曷萨特勒为爱登里啰汨没密施合毗伽昭礼可汗文宗太和六年春三月回鹘昭礼可汗为其下所杀从子胡特勒立
　　七年夏四月丙戌册回鹘新可汗为爱登里啰汨没密施合句禄毗伽彰信可汗
  </div>
  <div class="pagination">
   <a href="通鉴纪事本末_page38.html">
    上一页
   </a>
   <span>
    ...
   </span>
   <a href="通鉴纪事本末_page34.html">
    34
   </a>
   <a href="通鉴纪事本末_page35.html">
    35
   </a>
   <a href="通鉴纪事本末_page36.html">
    36
   </a>
   <a href="通鉴纪事本末_page37.html">
    37
   </a>
   <a href="通鉴纪事本末_page38.html">
    38
   </a>
   <span class="current-page">
    39
   </span>
   <a href="通鉴纪事本末_page40.html">
    40
   </a>
   <a href="通鉴纪事本末_page41.html">
    41
   </a>
   <a href="通鉴纪事本末_page42.html">
    42
   </a>
   <a href="通鉴纪事本末_page43.html">
    43
   </a>
   <a href="通鉴纪事本末_page44.html">
    44
   </a>
   <span>
    ...
   </span>
   <a href="通鉴纪事本末_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
