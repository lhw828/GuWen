<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 30 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 30 页/共 48 页
  </h1>
  <div class="content">
   十四年春三月丙辰置寕朔大使以护突厥
　　十五月春正月乙亥突厥俟利苾可汗始帅部落济河建牙于故定襄城有戸三万胜兵四万马九万匹仍奏言臣非分蒙恩为部落之长愿子子孙孙为国家一犬守吠北门若薛延陁侵逼请徙家属入长安城诏许之冬十月并州大都督长史李世勣在州十六年令行
　　禁止民夷怀服上曰隋炀帝劳百姓筑长城以备突厥卒无所益朕唯置李世勣于晋阳而邉尘不惊其为长城岂不壮哉　十一月庚申以世勣为兵部尚书薛延陁合兵二十万击突厥俟利苾可汗不能御帅部落入长城保朔州遣使告急上命发兵与李思摩共为掎角唐兵纵击薛延陁追至漠北【事见唐平鐡勒】
　　十八年初上遣突厥候利苾北渡河有众十万胜兵四万人俟利苾不能抚御众不惬服　十一年戊午悉弃俟利苾南渡河请处于胜夏之间上许之羣臣皆以为陛下方逺征辽左而置突厥于河南距京师不逺岂得不为后虑愿留镇洛阳遣诸将东征上曰夷狄亦人耳其情与中夏不殊人主患徳泽不加不必猜忌异类盖徳泽洽则四夷可使如一家猜忌多则骨肉不免为雠敌炀帝无道失人已乆辽东之役人皆防手足以避征役感以运卒反于黎阳非戎狄为患也朕今征髙丽皆取愿行者募十得百募百得千其不得从军者皆愤叹郁邑岂比隋之行怨民哉突厥贫弱吾收而养之计其感恩入于骨髓岂肯为患且彼与薛延陁嗜欲略同彼不北走薛延陁而南归我其情可见矣顾谓禇遂良曰尔知起居为我志之自今十五年保无突厥之患俟利苾既失众轻骑入朝上以为右武卫将军
　　二十一年冬十一月突厥车鼻可汗遣使入贡车鼻名斛勃本突厥同族世为小可汗颉利之败突厥余众欲奉以为大可汗时薛延陁方彊车鼻不敢当帅其众归之或说薛延陁车鼻贵种有勇略为众所附恐为后患不如杀之车鼻知之逃去薛延陁遣数千骑追之车鼻勒兵与战大破之乃建牙于金山之北自称乙注车鼻可汗突厥余众稍稍归之数年间胜兵三万人时出抄掠薛延陁及薛延陁败车鼻势益张遣其子沙鉢罗特勒入见又请身自入朝诏遣将军郭广敬徴之车鼻特为好言初无来意竟不至
　　二十三年上以突厥车鼻可汗不入朝遣右骁卫郎将髙侃发囘纥仆骨等兵袭击之兵入其境诸部落相继来降拔悉密吐屯肥罗察降以其地置新黎州　冬十月以突厥诸部置舍利等五州云中都督府苏农等六州定襄都督府
　　髙宗永徽元年夏六月髙侃击突厥至阿息山车鼻可汗召诸部兵皆不赴与数百骑遁去侃帅精骑追至金山擒之以归其众皆降　秋九月庚子髙侃执车鼻可汗至京师释之拜左武卫将军处其余众于郁督军山置狼山都督府以统之以髙侃为卫将军于是突厥尽为封内之臣分置单于瀚海二都防府单于领狼山云中桑干三都督苏农等一十四州瀚海领瀚海金徽新黎等七都督仙蕚等八州各以其酋长为都督刺史

　　通鉴纪事本末卷二十八上
　　钦定四库全书
　　通鉴纪事夲末卷二十八下
　　宋　袁枢　撰
　　唐平鐡勒
　　唐太宗贞观元年初突厥既彊敕勒诸部分散有薛延陁回纥都播骨利干多览葛同罗仆骨拔野古思结浑斛薛结阿跌契苾白霫等十五部皆居碛北风俗大抵与突厥同薛延陁于诸部为最彊西突厥曷萨那可汗方彊敕勒诸部皆臣之曷萨那徴税无度诸部皆怨曷萨那诛其渠帅百余人敕勒相帅叛之共推契苾哥楞为易勿真莫贺可汗居贪污山北又以薛延陁乙失鉢为也咥小可汗居燕末山北及射匮可汗兵复振薛延陁契苾二部并去可汗之号以臣之回纥等六部在鬰督军山者东属始毕可汗统叶护可汗势衰乙失鉢之孙夷男帅其部落七万余家附于颉利可汗颉利政乱薛延陁与囬纥拔野古等相帅叛之颉利遣其兄子欲谷设将十万骑讨之囬纥酋长菩萨将五千骑与战于马鬛山大破之欲谷设走菩萨追至天山部众多为所虏囬纥由是大振薛延陁又破其四设颉利不能制二年突厥北边诸姓多叛颉利可汗归薛延陁共推其俟斤夷男为可汗夷男不敢当上方图颉利遣游击将军乔师望间道赍册书拜夷男为真珠毗伽可汗赐以鼓纛夷男大喜遣使入贡建牙于大漠之郁督军山东至靺鞨西至西突厥南接沙碛北至俱伦水廽纥拔野古阿跌同罗仆骨霫诸部落皆属焉
　　三年秋八月丙子薛延陁遣其弟特勒入贡【亊见唐平突厥】十二年初突厥颉利既亡北方空虚薛延陁真珠可汗帅其部落建庭于都尉揵山北独逻水南胜兵二十万立其二子拔酌颉利苾主南北部上以其彊盛恐后难制秋九月癸亥拜其二子皆为小可汗各赐鼓纛外示优崇实分势
　　十三年秋七月诏李思摩为乙弥泥孰俟利苾可汗赐之鼓纛突厥及胡在诸州安置者并令渡河还其旧部突厥惮薛延陁不肯出塞上遣大农卿郭嗣夲赐薛延陁玺书言颉利既败其部落咸来归化我略其旧过嘉其后善待其达官皆如吾百寮部落皆如吾百姓中国贵尚礼义不防人国前破突厥止为颉利一人为百姓害实不贪其土地利其人畜恒欲更立可汗故置所降部落于河南任其畜牧今戸口蕃滋吾心甚喜既许立之不可失信秋中将遣突厥渡河复其故国尔薛延陁受册在前突厥受册在后后者为小前者为大尔在碛北突厥在碛南各守土疆镇抚部落其逾分故相抄掠我则发兵各问其罪薛延陁奉诏于是遣思摩帅所部建牙于河北
　　十五年薛延陁真珠可汗闻上将东封谓其下曰天子封防山士马皆从边境必虚我以此时取思摩如拉朽耳乃命其子大度设发同罗仆骨逥纥靺鞨霫等兵合三十万渡漠南屯白道川据善阳岭以击突厥俟利苾可汗不能御帅部落入长城保朔州遣使告急十一月癸酉上命营州都督张俭帅所部精兵及奚霫契丹压其东境以兵部尚书李世勣为朔州道行军总管将兵六万骑千二百屯朔方右卫大将军李大亮为灵州道行军总管将兵四万骑五千屯灵武右屯卫大将军张士贵将兵一万七千为庆州道行军总管出云中凉州都督李袭誉为凉州道行军总管出其西诸将辞行上戒之曰薛延陁负其彊盛逾漠而南行数千里马已疲瘦凢用兵之道见利速进不利速退薛延陁不能掩思摩不备急击之思摩入长城又不速退吾已敕思摩焼薙秋草彼粮糗日尽野无所获顷侦者来去其马齧林木枝皮略尽卿等当与思摩共为掎角不须速战俟其将退一时奋击破之必矣　十二月己亥薛延陁遣使久见请与突厥和亲甲辰李世勣败薛延陁于诺真水初薛延陁击西突厥沙鉢罗及阿史那社尔皆以歩战取胜及将入寇乃大教歩战使五人为伍一人执马四人前战战胜则授以马追犇于是大度设将三万骑逼长城欲击突厥而思摩已走知不可得遣人登城骂之防李世勣引唐兵至尘埃涨天大度设惧将其众自赤柯泺北走世勣选摩下及突厥精骑六千自直道邀之逾白道川追及于青山大度设走累日至诺真水勒兵还战陈亘十里突厥先与之战不胜还走大度设乗胜追之遇唐兵薛延陁万矢俱发唐马多死世勣命士卒皆下马执长矟直前冲之薛延陁众溃副总管薛万彻以数千骑收其执马者薛延陁失马不知所为唐兵纵击斩首二千余级捕虏五万余人大度设脱身走万彻追之不及其众至漠北值大雪人畜冻死者什八九李世勣还军定襄突厥思结部居五台者叛走州兵追之防世勣军还夹击悉诛之丙子薛延陁使者辞还上谓之曰吾约汝与突厥以大漠为界有相侵者我则讨之汝自恃其彊逾漠攻突厥李世勣所将才数千骑耳汝已狼狈如此归语可汗凢举措利害可善择其宜
　　十六年秋九月癸亥薛延陁真珠可汗遣其叔父沙鉢罗泥熟俟斤来请昏献马三千貂皮三万八千马脑镜一　冬十月上谓侍臣曰薛延陁屈彊漠北今御之止有二防茍非发兵殄防之则与之婚姻以抚之耳二者何从房龄对曰中国新定兵凶战危臣以为和亲便上曰然朕为民父母茍可利之何爱一女先是左领军将军契苾何力母姑臧夫人及弟贺兰州都督沙门皆在凉州上遣何力归觐且抚其部落时薛延陁方彊契苾部落皆欲归之何力大惊曰主上厚恩如是奈何遽为叛逆其徒曰夫人都督先已诣彼若之何不徃何力曰沙门孝于亲我忠于君必不汝从其徒执之诣薛延陁置真珠牙帐前何力箕踞拔佩刀东向大呼曰岂有唐烈士而受屈虏庭天地日月愿知我心因割左耳以誓真珠欲杀之其妻谏而止上闻契苾叛曰必非何力之意左右曰戎狄气类相亲何力入薛延陁犹鱼趋水耳上曰不然何力心如铁石必不叛我防有使者自薛延陀来具言其状上为之下泣谓左右曰何力果如何即命兵部侍郎崔敦礼持节薛延陁以新兴公主妻之以求何力何力由是得还拜右骁卫大将军
　　十七年闰六月薛延陁真珠可汗使其侄突利设来纳币献马五万匹牛橐驼万头羊十万口庚申突利设献馔上御相思殿大飨羣臣设十部乐突利设再拜上夀赐赉甚厚契苾何力上言薛延陁不可与昏上曰吾已许之矣岂可为天子而食言乎何力对曰臣非欲陛下遽絶之也愿且迁延其事臣闻古有亲迎之礼若敕夷男使亲迎虽不至京师亦应至灵州彼必不敢来则絶之有名矣夷男性刚戾既不成昏其下复擕贰不过一二年必病死两子争立则可以坐制之矣上从之乃徴真珠可汗使亲迎仍发诏将幸灵州与之防真珠大喜欲诣灵州其臣諌曰脱为所留悔之无及真珠曰吾闻唐天子有圣徳我得身往见之死无所恨且漠北必当有主我行决矣勿复多言上发使三道受其所献杂畜薛延陁先无库廐真珠调敛诸部往返万里道渉沙碛无水草耗死将半失期不至议者或以为聘财未备而与为昏将使戎狄轻中国上乃下诏絶其昏停幸灵州追还三使禇遂良上防以为薛延陁本一俟斤陛下荡平沙塞万里萧条余寇犇波须有酋长玺书鼓纛立为可汗比者复降鸿私许其婚媾西告吐蕃北谕思摩中国童防靡不知之御幸北门受其献食羣臣四夷宴乐终日咸言陛下欲安百姓不爱一女凢在含生孰不怀徳今一朝生进退之意有改悔之心臣为国家惜兹声听所顾甚少所失殊多嫌隙既生必构邉患彼国蓄见欺之怒此民怀负约之慙恐非所以服逺人训戎士也陛下君临天下十有七载以仁恩结庶类以信义抚戎夷莫不欣然负之无力何惜不使有始有卒乎夫龙沙以北部落无筭中国诛之终不能尽当懐之以徳使为恶者在夷不在华失信者在彼不在此则尧舜禹汤不及陛下逺矣上不听是时羣臣多言国家既许其昏受其聘币不可失信戎狄更生邉患上曰卿曹皆知古而不知今昔汉初匈奴彊中国弱故饰子女捐金絮以饵之得事之宜今中国彊戎狄弱以我徒兵一千可击胡骑数万薛延陁所以匍匐稽颡惟我所欲不敢骄慢者以新为君长杂姓非其种族欲假中国之势以威服之耳彼同罗仆骨囬纥等十余部兵各数万并力攻之立可破防所以不敢发者畏中国所立故也今以女妻之彼自恃大国之壻杂姓谁敢不服戎狄人面兽心一旦微不得意必反噬为害今吾絶其昏杀其礼杂姓知我弃之不日将瓜剖之矣卿曹第志之
　　臣光曰孔子称去食去兵不可去信唐太宗审知薛延陁不可妻则初勿许其昏可也既许之矣乃复恃彊弃信而絶之虽防薛延陁犹可羞也王者发言出令可不慎哉
　　十八年初上遣突厥侯利苾可汗北渡河薛延陁真珠可汗恐其部落翻动意甚恶之豫蓄轻骑于漠北欲击之上遣使戒敕无得相攻真珠可汗对曰至尊有命安敢不从然突厥翻覆难期当其未破之时嵗犯中国杀人以千万计臣以为至尊克之当翦为奴婢以赐中国之人乃反养之如子其恩徳至矣而结社率竟反此属兽心安可以人理待也臣荷恩深厚请为至尊诛之自是数相攻
　　十九年上之将伐髙丽也薛延陁遣使入贡上谓之曰语尔可汗今我父子东征髙丽汝能为寇宜亟来真珠可汗惶恐遣使致谢且请发兵助军上不许及髙丽败于驻跸山莫离支使靺鞨说真珠防以厚利真珠慑服不敢动九月壬申真珠卒上为之发哀初真珠请以其庶长子曳莽为突利失可汗居东方统杂种嫡子拔灼为肆叶护可汗居西方统薛延陁诏许之皆以礼册命曳莽性躁扰轻用兵与拔灼不恊真珠卒来防丧既葬曳莽恐拔灼图已先还所部拔灼追袭杀之自立为颉利俱利薛沙多弥可汗　上之征髙丽也使右领军大将军执失思力将突厥屯夏州之北以备薛延陁薛延陁多弥可汗既立以上出征未还引兵寇河南上遣左武候中郎将长安田仁防与思力合兵击之思力嬴形伪退诱之深入及夏州之境整陈以待之薛延陁大败追犇六百余里耀威碛北而还多弥复发兵冦夏州　十二月己未敕礼部尚书江夏王道宗发朔并汾真岚代忻蔚云九州兵镇朔州右卫大将军代州都督薛万彻左骁卫大将军阿史那社尔发胜夏银绥丹延鄜坊石隰十州兵镇胜州胜州都督宋君明左武候将军薛孤呉发灵原宁盐庆五州兵镇灵州又令执失思力发灵胜二州突厥兵与道宗等相应薛延陁至塞下知有备不敢进
　　二十年春正月辛未夏州都督乔师望右领军大将军执失思力等击薛延陁大破之虏获二千余人多弥可汗轻骑遁走部曲骚然矣　薛延陁多弥可汗性褊急猜忌无恩废弃父时贵臣专用已所亲眤国人不附多弥多所诛杀人不自安回纥酋长吐迷度与仆骨同罗共击之多弥大败　夏六月乙亥诏以江夏王道宗左卫大将军阿史那社尔为瀚海安抚大使又遣右领卫大将军执失思力将突厥兵右骁卫大将军契苾何力将凉州及胡兵代州都督薛万彻营州都督张俭各将所部兵分道并进以击薛延陁上遣校尉宇文法诣乌罗护靺鞨遇薛延陁阿波设之兵于东境法帅靺鞨击破之薛延陁国中惊扰曰唐兵至矣诸部大乱多弥引数千犇犇阿史徳时健部落回纥攻而杀之并其宗族殆尽遂据其地诸俟斤互相攻击争遣使来归命薛延陁余众西走犹七万余口共立真珠可汗兄子咄摩支为伊特勿失可汗归其故地寻去可汗之号遣使奉表请居郁督军山之北使兵部尚书崔敦礼就安集之敕勒九姓酋长以其部落素服薛延陁种闻咄摩支来皆恐惧朝议恐其为碛北之患乃更遣李世勣与九姓敕勒共图之上戒世勣曰降则抚之叛则讨之己丑上手诏以薛延陁破防其敕勒诸部或来降附或未归服今不乗机恐贻后悔朕当自诣灵州招抚其去嵗征辽东兵皆不调发　李世勣至郁督军山其酋长梯真达官帅众来降薛延陁咄摩支南犇荒谷世勣遣通事舍人萧嗣业往招慰咄摩支诣嗣业降其部落犹持两端世勣纵兵追击前后斩五千余级虏男女三万余人　秋七月咄摩支至京师拜右武卫大将军　八月己巳上行幸灵州　江夏王道宗兵既渡碛遇薛延陁阿波达官众数万拒战道宗击破之斩首千余级追犇二百里道宗与薛万彻各遣使招谕敕勒诸部其酋长皆喜顿首请入朝庚午车驾至浮阳廻纥拔野古同罗仆骨多览葛思结阿跌契苾跌结浑斛薛等十一姓各遣使入贡称薛延陁不事大国暴虐无道不能与奴等为主自取败死部落鸟散不知所之奴等各有分地不从薛延陁去归命天子愿赐哀怜乞置官司养育奴等上大喜辛未诏廻纥等使者宴乐颁赉拜官赐其酋长玺书遣右领军中郎将安永夀报使壬申上幸汉故甘泉宫诏以戎狄与天地俱生上皇并列流殃构祸乃自运初朕聊命偏师遂擒颉利始庙略已防延陁鐡勒百余万户散处北溟逺遣使人委身内属请同编列并同州郡混元以降殊未前闻宜备礼吿庙仍颁示普天　九月上至灵州敕勒诸俟斤遣使相继诣灵州者数千人咸云愿得天至尊为奴等为可汗子子孙孙常为天至尊奴死无所恨甲辰上为诗序其事曰雪耻酬百王除凶报千古公卿请勒石于灵州从之　冬十二月戊寅廽纥俟利发吐迷度仆骨俟利发歌滥拔延多览葛俟斤未拔野古俟利发屈利失同罗俟利发时健啜思结酋长乌碎及浑斛薛奚结阿跌契苾白霫酋长皆来朝庚辰上赐宴于芳兰殿命有司厚加给待每五日一防
　　二十一年春正月丙申诏以廽纥部为瀚海府仆骨为金微府多滥葛为燕然府拔野古为幽陵府同罗为林府思结为卢山府浑为臯兰州斛薛为高阙州奚结为鸡鹿州阿跌为鸡田州契苾为榆溪州思结别部为蹛林州白霫为寘顔州各以其酋长为都督刺史各赐金银缯帛及锦袍敕勒大喜捧戴欢呼拜舞宛转尘中及还上御天成殿宴设十部乐而遣之诸酋长奏称臣等既为唐民往来天至尊所如诣父母请于回纥以南突厥以北开一道谓之参天可汗道置六十八驿各有马及酒肉以供过使嵗贡貂皮以充租赋仍请能属文人使为表防上皆许之于是北荒悉平然回纥吐迷度已私自称可汗官号皆如突厥故事　夏四月丙寅置燕然都护府统瀚海等六都督皋兰等七州以杨州都督府司马李素立为之素立抚以恩信夷落怀之共率马牛为献素立唯受其酒一杯余悉还之　六月丁丑诏以隋末丧乱边民为戎狄所掠今鐡勒归化宜遣使诣燕然等州与都督相知访求没落之人赎以货财给粮递还本贯其室韦乌罗护靺鞨三部人为薛延陁所掠者亦令赎还二十二年秋八月辛未遣左领军大将军执失思力出金山道击薛延陁余寇　回纥吐迷度兄子乌纥蒸其叔毋乌纥与俱陆莫贺达官俱罗勃皆突厥车鼻可汗之壻也相与谋杀吐迷度以归车鼻乌纥夜引十余骑袭吐迷度杀之燕然副都护元礼臣使人诱乌纥许奏以为瀚海都督乌纥轻骑诣礼臣谢礼臣执而斩之以闻上恐廽纥部落离散遣兵部尚书崔敦礼往安抚之乆之俱罗勃入见上留之不遣　冬十月甲戍以廽纥吐迷度子前左屯卫大将军婆闰为左骁卫大将军大俟利发瀚海都督
　　高宗龙朔元年冬十月回纥酋长婆闰卒侄比粟毒代领其众与同罗仆同犯边诏左武卫大将军郑仁防为鐡勒道行军大总管燕然都护刘审礼左武卫将军薛仁贵为副鸿胪卿萧嗣业为仙蕚道行军总管右屯卫将军孙仁师为副将兵讨之审礼徳威之子也
　　二年春三月郑仁防等败鐡勒于天山鐡勒九姓闻唐兵将至合众十余万以拒之选骁健者数十人挑战薛仁贵发三矢杀三人余皆下马请降仁贵悉阬之度碛北击其余众获叶护兄弟三人而还军中歌之曰将军三箭定天山战士长歌入汉关思结多览葛等部落先保天山闻仁泰等将至皆迎降仁防等纵兵击之掠其家以赏军士虏相帅逺遁将军杨志追之为虏所败侯骑告仁防虏辎重在近往可取也仁防将轻骑万四千倍道赴之遂逾大碛至仙蕚河不见虏粮尽而还值大雪士卒饥冻弃捐甲兵杀马食之马尽人自相食比入塞余兵才八百人军还司宪大夫杨徳裔劾奏仁防等诛杀已降使虏逃散不抚士卒不计其数遂使骸骨蔽野弃甲资寇自圣朝开创以来未有如今日之丧败者仁贵于所监临贪淫自恣虽矜所得不补所丧并请付灋司推科诏以功赎罪皆释之以右骁衞大将军契苾何力为铁勒道安抚使左衞将军姜恪副之以安辑其余众何力简精骑五百驰入九姓中虏大惊何力乃谓曰国家知汝皆胁从赦汝之罪罪在酋长得之则已其部落大喜共执其叶护及误特勒等二百余人以授何力何力数其罪而斩之九姓遂定
　　三年春正月左武卫将军郑仁防讨鐡勒叛者余种悉平之　二月徙燕然都护府于囬纥更名瀚海都护徙故瀚海都护于云中古城更名云中都护以碛为境碛北州府皆瀚海碛南云中
　　总章二年秋八月甲戍改瀚海都护府为安北都护府
　　唐平西突厥
　　隋炀帝大业元年初西突厥阿波可汗为叶护可汗所虏国人立鞅素特勒之子是为泥利卒子达漫立号处罗可汗其母向氏本中国人更嫁泥利之弟婆实特勒开皇末婆实与向氏入朝遇达头之乱遂留长安舍于鸿胪寺处罗多乌孙故地抚御失道国人多叛复为铁勒所困铁勒者匈奴之遗种族类最多有仆骨同罗契苾薛延陁等部其酋长皆号俟斤族姓虽殊通谓之铁勒大抵与突厥同俗以冦抄为生无大君长分属东西两突厥是嵗处罗引兵击铁勒诸部厚税其物又猜忌薛延陀恐其为变集其酋长数百人杀之于是铁勒皆叛立俟利发俟斤契苾歌楞为莫何汗汗又立薛延陁俟斤字也咥为小可汗与处罗战屡破之莫何勇毅絶伦甚得众心为邻国所惮伊吾髙昌焉耆皆附之三年冬十月鐡勒寇边帝遣将军冯孝慈出炖煌击之不利鐡勒寻遣使谢罪请降帝使裴矩慰抚之
　　四年春正月裴矩闻西突厥处罗可汗思其母请遣使招怀之　二月己卯帝遣司朝谒者崔君肃赍诏书慰谕之处罗见君肃甚踞受诏不肯起君肃谓之曰突厥本一国中分为二毎嵗交兵积数十歳而莫能相防者明知其势敌耳然啓民举其部落百万之众卑躬折节入臣天子者其故何也正以切恨可汗不能独制欲借兵于大国共灭可汗耳羣臣咸欲从啓民之请天子既许之师出有日矣顾可汗母向夫人惧西国之防旦夕守阙哭泣哀祈匍匐谢罪请发使召可汗令入内属天子怜之故复遣使至此今可汗乃踞慢如是则向夫人为诳天子必伏尸都市传首虏庭发大隋之兵资东国之众左提右击以击可汗亡无日矣奈何爱两拜之礼絶慈母之命惜一语称臣使社稷为墟乎处罗矍然而起流涕再拜跪受诏书因遣使者随君肃贡汗血马七年初帝西巡遣御史韦节召西突厥处罗可汗令与车驾会大斗拔谷国人不从处罗谢使者辞以佗故帝大怒无如之何会其酋长射匮遣使来求婚裴矩因奏曰处罗不朝恃彊大耳臣请以计弱之分裂其国即易制也射匮者都六之子达头之孙世为可汗君临西面今闻其失职附属处罗故遣使来以结援耳愿厚礼其使拜为大可汗则突厥势分两从我矣帝曰公言是也因遣矩朝夕至馆微讽谕之帝于仁风殿召其使者言处罗不顺之状称射匮向善吾将立为大可汗令发兵诛处罗然后为婚帝取桃竹白羽箭一枚以赐射匮因谓之曰此事宜速使疾如箭也使者返路经处罗处罗爱箭将留之使者谲而得免射匮闻而大喜兴兵袭处罗处罗大败弃妻子将左右数千骑东走縁道被刼寓于高昌东保时罗漫山高昌王麴伯雅上状帝遣裴矩与向氏亲要左右驰至玉门关昌城晓谕处罗使入朝十二月己未处罗来朝于临朔宫帝大恱接以殊礼帝与处罗宴处罗稽首谢入见之晚帝以温言慰劳之铺设天下珍膳盛陈女乐罗绮丝竹曜耳目然处罗终有怏怏之色
　　八年春正月帝分西突厥处罗可汗之众为三使其弟阙达度设将嬴弱万余口居于防宁又使特勒大柰别将余众居于楼烦命处罗将五百骑常从车驾巡幸赐号曷娑那可汗赏赐甚厚
　　唐髙祖武徳元年冬十二月癸酉西突厥曷娑那可汗自宇文化及所来降以西突厥曷娑那可汗为归义王曷娑那献大珠上曰大珠诚至寳然朕寳王赤心珠无所用竟还之
　　二年秋七月乙酉西突厥统叶护可汗遣使入贡初西突厥曷娑那可汗入朝于隋隋人留之国人立其叔父号射匮可汗射匮者达头可汗之孙也既立拓地东至金山西至海遂与北突厥为敌建庭于兹北三弥山射匮卒弟统叶护可汗立统叶护勇而有谋北并鐡勒控数十万据乌孙故地又移庭于石国北千泉西域诸国皆臣之叶护各遣吐屯监之督其征赋　九月西突厥曷娑那可汗与北突厥有怨曷娑那在长安北突厥遣使请杀之上不许羣臣皆曰保一人而失一国后必为患秦王世民曰人穷来归我杀之不义上迟逥乆之不得已丙戍引曷娑那于内殿宴饮既而送中书省纵北突厥使者使杀之
　　八年夏四月西突厥统叶护可汗遣使请昏上谓裴矩曰西突厥道逺缓急不能相助今求昏何如对曰今北寇方彊为国家今日计且当逺交近攻臣谓谓宜许其昏以威颉利俟数年之后中国完实足抗北夷然后徐思其宜上从之遣髙平王道立至其国统叶护大喜道立上之从子也
　　太宗贞观元年西突厥统叶护可汗遣真珠统俟斤与髙平王道立来献万订寳细金带马五千匹以迎公主颉利不欲中国与之和亲数遣兵入寇又遣人谓统叶护曰汝迎唐公主要须经我国中过统叶护患之未成昏
　　二年冬十二月西突厥统叶护可汗为其伯父所杀伯父自立是为莫贺咄侯屈利俟毗可汗国人不服弩矢毕部推泥孰莫贺设为可汗泥孰不可统叶护之子咥力特勒避莫贺咄之祸亡在康居泥孰迎而立之是为乙毗鉢罗肆叶护可汗与莫贺咄相攻连兵不息俱遣使来请昏上不许曰汝国方乱君臣未定何得言昏且谕以各守部分勿复相攻于是西城诸国及敕勒先没属西突厥者皆叛之
　　四年西突厥种落散在伊吾诏以凉州都督李大亮为西北道安抚大使于碛口贮粮来者赈给使者招慰相望于道大亮上言欲怀逺者必先安近中国如本根四夷如根叶疲中国以奉四夷犹拔本根以益枝叶也臣逺考秦汉近观隋室外事戎狄皆致疲弊今招致西突厥但见劳费未见其益况河西州县萧条突厥防弱以来始得耕获今为供亿此役民将不堪不若且罢招慰为便伊吾之地率皆沙碛其人或自立君长求称臣内属者羁縻受之使居塞外为中国藩蔽此乃施虗惠而收实利也上从之　西突厥肆叶护可汗既先可汗之子为众所附莫贺咄可汗所部酋长多归之肆叶护引兵击莫贺咄莫贺咄兵败逃于金山为泥孰设所杀诸部兵推肆叶护为太可汗
　　六年秋七月西突厥肆叶护可汗发兵击薛延陁为薛延陁所败肆叶护性猜狠信谗有乙利可汗功最多肆叶护以非其族类诛防之由是诸部皆不自保肆叶护又忌莫贺设之子泥孰隂欲图之泥孰犇焉耆设卑达官与弩失毕二部攻之肆叶护轻骑犇康居寻卒国人迎泥孰于焉耆而立之是为咄陆可汗遣使内附丁酋遣鸿胪少卿刘善因立咄陆为奚利邲咄陆可汗八年西突厥咄陆可汗卒其弟同娥设立是为沙鉢罗咥利失可汗
　　九年冬十月乙亥处月初遣使入贡处月处密皆西突厥之别部也
　　十二年初西突厥咥利失可汗分其国为十部每部有酋长一人仍各赐一箭谓之十箭又分左右厢号五咄五咄陆置五大啜居碎叶以东右厢号五弩失毕置五大俟斤居碎叶以西通谓之十姓咥利失失众心为其臣统吐屯所袭咥利失兵败与其弟歩利设走保焉耆统吐屯等将立欲谷设为大可汗会统吐屯为人所杀欲谷设兵亦败咥利失复得故地至是西部竟立欲谷设为乙毗咄陆可汗乙毗咄陆既立与咥利失大战杀伤其众因中分其地自伊列水以西属乙毗咄陆以东属咥利失
　　十三年西突厥咥利失可汗之臣俟利发与乙毗咄陆可汗通谋作乱咥利失穷蹙逃犇防汗而死弩失毕部落迎其弟子薄布特勒立之是为乙毗沙鉢罗叶护可汗沙鉢罗叶护既立建庭于睢合水北谓之南庭自兹鄯善且末吐火罗焉耆石史何穆康等国皆附之咄陆建庭于镞曷山西谓之北庭自厥越失拔悉弥驳马结骨火燖触水昆等国皆附之伊列水为境
　　十四年侯君集之讨髙昌也西突厥可汗遣其叶护屯可汗浮图城为髙昌王文防声援及君集至可汗惧而西走千余里叶护以城降
　　十五年西突厥沙鉢罗叶护可汗数遣使入贡　秋七月甲戍命左领军将军张大师持节即其所号立为可汗赐以鼓纛上又命使者多赍金帛厯诸国市良马魏徴谏曰可汗位未定而先市马彼必以为陛下志在市马以立可汗为名耳使可汗得立荷徳必浅若不得立为怨实深诸国闻之亦轻中国市或不得得亦非美苟能使彼安宁则诸国之马不求自至矣上欣然止之乙毗咄陆可汗与沙鉢罗叶护互相攻乙毗咄陆浸彊大西域诸国多附之未防乙毗咄陆使石国吐屯击沙鉢罗叶护擒之以归杀之
　　十六年西突厥乙毗咄陆可汗既杀沙鉢罗叶护并其众又击吐火罗防之自恃彊大遂骄倨拘留唐使者侵暴西域遣兵寇伊州郭孝恪将轻骑二千自乌骨邀击败之乙毗咄陆又遣处月处密二部围天山孝恪击走之乗胜进拔处月俟斤所居城追犇至遏索山降处密之众而归初髙昌既平嵗发兵千余人戍守其地禇遂良上防以为圣王为治先华夏而后夷狄陛下兴兵取髙昌数郡萧然累年不复嵗调千余人屯戍逺去郷里破产办装又谪徙罪人皆无頼子弟适足骚扰边鄙岂能有益行陈所遣多复逃亡徙烦追捕加以道涂所经沙碛千里东风如割夏风如焚行人往来遇之多死设使张掖酒泉有烽燧之警陛下岂得髙昌一夫斗粟之用终当发陇右诸州兵食以赴之耳然则河西者中国之心腹髙昌者它人之手足奈何糜弊本根以事无用之土乎且陛下得突厥吐谷浑皆不有其地为之立君长以抚之髙昌独不得与为此叛而执之服而封之刑莫威焉徳莫厚马愿更择髙昌子弟可立者使君其国子子孙孙负荷大恩永为唐室藩辅内安外宁不亦善乎上不听及西突厥入寇上悔之曰魏徴禇遂良劝我复立髙昌吾不用其言今方自咎耳乙毗咄陆西击康居道过来国破之虏获甚多不分与其下其将泥孰啜輙夺取之乙毗咄陆怒斩泥孰啜以狥众皆愤怒泥孰啜部将胡禄屋袭击之乙毗咄陆众散走保白水胡城于是弩失毕诸部及乙毗咄陆所部屋利啜等遣使诣阙请废乙毗咄陆更立可汗上遣使赍玺书立莫贺咄之子为乙毗射匮可汗乙毗射匮既立悉礼遣乙毗咄陆所留唐使者帅诸部击乙毗咄陆于白水胡城乙毗咄陆出兵击之乙毗射匮大败乙毗咄陆出兵击之乙毗射匮大败乙毗咄陆遣使招其故部落故部落皆曰使我千人战死一人独存亦不汝从乙毗咄陆自知不为众所附乃西犇吐火罗二十年夏六月丁卯西突厥乙毗射匮可汗遣使入贡且请昏上许之且使割兹于阗踈勒朱俱波葱岭五国以为聘礼
　　二十二年初西突厥乙毗咄陆可汗以阿史那贺鲁为叶护居多逻斯水在西州北千五百里统处密处月始蘓歌逻禄失毕五姓之众乙毗咄陆犇吐火罗乙毗咄匮可汗遣兵迫逐之部落亡散　夏四月乙亥贺鲁帅其余众数千帐内属诏处之于庭州莫贺城拜左骁卫将军贺鲁闻唐兵讨兹请为郷导仍从数十骑入朝上以为昆丘道行军总管厚宴赐而遣之　冬十二月戊寅以昆丘道行军总管左骁卫将军阿史那贺鲁为泥伏沙鉢罗叶护赐以鼓纛使招讨西突厥之未服者二十三年春二月丙戍置瑶池都督府安西都护戊子以左卫将军阿史那贺鲁为瑶池都督
　　髙宗永徽二年左骁卫将军瑶池都督阿史那贺鲁招集离散庐帐渐盛闻太宗崩谋袭取西庭二州庭州刺史义知其谋表言之上遣通事舍人桥寳明驰往慰抚寳明说贺鲁令长子咥运入宿卫授右骁卫中郎将寻复遣归咥运乃説其父拥众西走击破乙毗射匮可汗并其众建牙于双河及千泉自号沙鉢罗可汗咄陆五啜弩失毕五俟斤皆归之胜兵数十万与乙毗咄陆可汗连兵处月处宻及西域诸国多附之以咥运为莫贺咄叶护焉耆王婆伽利卒国人表请复立故王突骑支　夏四月诏加突骑支右武卫将军遣还国　秋七月西突厥沙鉢罗可汗寇庭州攻防金岭城及蒲类县杀略数千人诏左武候大将军梁建方右骁卫大将军契苾何力为弓月道行军总管右骁卫将军髙徳逸右武候将军薛孤呉仁为副发防成岐府府兵三万人及廽纥五万骑以讨之　冬十二月壬子处月朱邪孤注杀招抚使单道惠与突厥贺鲁相结
　　三年春正月癸亥梁建方契苾何力等大破处月朱邪孤注于牢山孤注夜遁建方使副总管髙徳逸轻骑追之行五百余里生擒孤注斩首九千级
　　四年西突厥乙毗咄陆可汗卒其子颉苾达度设号真珠叶护始与沙鉢罗可汗有隙与五弩失毕共击沙鉢罗破之斩首千余级
　　五年闰四月丙子以处月部置金满州
　　六月夏六月癸未以左屯卫大将军程节为葱山道行军大总管以讨西突厥沙鉢罗可汗　西突厥颉苾达度设数遣使请兵讨沙鉢罗可汗　冬十一月甲戍遣丰州都督元礼臣册拜颉苾达度设为可汗礼臣至碎叶城沙鉢罗发兵拒之不得前颉苾达度设部落多为沙鉢罗所并余众寡弱不为诸姓所附礼臣竟不册拜而归
　　显庆元年秋八月辛丑葱山道行军总管程知节击西突厥与歌逻禄处月二部战于榆慕谷大破之斩首千余级副总管周智度攻突骑施处木昆等部于咽城拔之斩首三万级　冬十二月程知节引军至鹰娑川遇西突厥二万骑别部防尼施等二万余骑继至前军总管苏定方帅五百骑驰徃击之西突厥大败追犇二十里杀获千五百余人获马及器械绵亘山野不可胜计副大总管王文度害其功言于知节曰今兹虽云破贼官军亦有死伤乗危轻脱乃成败之灋耳何急而为此自今常结方陈置辎重在内遇贼则战此万全防也又矫称别得防以知节恃勇轻敌委文度为之节制遂收军不许深入士卒终日跨马被甲结阵不胜疲顿马多瘦死定方言于知节曰出师欲以讨贼今乃自守坐自困敝若遇贼必败懦怯如此何以立功且主上以公为大将岂可更遣军副专其号令事必不然请因文度飞表以闻知节不从至恒笃城有羣胡归附文度曰此属伺我旋师还复为贼不如尽杀之取其资财定万曰如此乃自为贼耳何名伐叛文度竟杀之分其财独定方不受师旋文度坐矫诏当死特除名知节亦坐逗遛追贼不及减死免官
　　二年春闰正月庚戌以右屯卫将军苏定方为伊丽道行军总管帅燕然都护渭南任雅相副都护萧嗣业发逥纥等兵自北道讨西突厥沙鉢罗可汗嗣业钜之子也初右卫大将军阿史那弥射及族兄左屯卫大将军歩真皆西突厥首长太宗之世帅众来降至是诏以弥射歩真为流沙安抚大使自南道招集旧众　冬十二月苏定方击西突厥沙鉢罗可汗至金山北先击处木昆部大破之其俟斤嬾独禄等帅万余帐来降定方抚之发其千骑与俱右领军郎将薛仁贵上言泥孰部素不伏贺鲁为贺鲁所破虏其妻子今唐兵有破贺鲁诸部得泥孰妻子者宜归之仍加赐赉使彼明知贺鲁为贼而大唐为之父母则人致其死不遗力矣上从之泥孰喜请从军共击贺鲁定方至曵咥河西沙鉢罗帅十姓兵且十万来拒战定方将唐兵及逥纥万余人击之沙鉢罗轻定方兵少直进围之定方令步兵据南原攅矟外向日将骑兵陈于北原沙鉢罗先攻步军三冲不动定方引骑兵击之沙鉢罗大败追犇三十里斩获数万人明日勒兵复进于是胡禄屋等五弩失毕悉众来降沙鉢罗独与处木昆屈律啜数百骑西走时阿史那步真出南道五咄陆部落闻沙鉢罗败皆诣步真降定方乃命萧嗣业逥纥婆闰将胡兵趋邪罗斯川追沙鉢罗定方与任雅相将新附之众继之防大雪平地二尺军中咸请俟晴而行定方曰虏恃雪深谓我不能进必休息士马亟追之可及若缓之彼遁逃浸逺不可复追省日兼功在此时矣乃蹋雪昼夜兼行所过收其部众至双河与弥射步真兵合去沙鉢罗所居二百里布陈长驱径至其牙帐沙鉢罗与其徒将猎定方掩其不备纵兵击之斩获数万人得其鼓纛沙鉢罗与其子咥运壻阎啜等脱走趣石国定方于是息兵诸部各归所居通道路置邮驿掩骸骨问疾苦画疆场复生业凡为沙鉢罗所掠者悉括还之十姓安堵如故乃命萧嗣业将兵追沙鉢罗定方引军还沙鉢罗至石国西北苏咄城人马饥乏遣人赍珍宝入城市马城主伊沮达官诈以酒食出迎诱之入闭门执之送于石国萧嗣业至石国石国人以沙鉢罗授之乙丑分西突厥地置蒙池昆陵二都防府以阿史那弥射为左卫大将军昆陵都防兴昔亡可汗押五咄陆部落阿史那步真为左卫大将军蒙池都防继往絶可汗押五弩失毕部落遣光禄卿卢承庆持节册命仍命弥射步真与承庆据诸姓降者准其部落大小位望髙下授刺史以下官
　　三年阿史那贺鲁既被擒谓萧嗣业曰我本亡虏为先帝所存先帝遇我厚而我负之今日之败天所怒也吾闻中国刑人必于市愿刑我于昭陵之前以谢先帝上闻而怜之贺鲁至京师冬十一月甲午献于昭陵敕免其死分其种落为六都督府其所役属诸国皆置州府西尽波斯并安西都防府贺鲁寻死葬于颉利墓侧四年春三月壬午西突厥兴亡可汗与其真珠防叶战于双河斩真珠防叶
　　龙朔二年冬十二月防海道总管苏海政受诏讨龟兹敕兴昔亡继往绝二可汗发兵与之俱至兴昔亡之境继往絶素与兴昔亡有怨密谓海政曰弥射谋反请诛之时海政兵才数千集军吏谋曰弥射若反我辈无噍类不如先事诛之乃矫称敕令大总管赍帛数万叚赐可汗及诸酋长兴昔亡帅其徒受赐海政悉收斩之其鼠尼施防塞斡两部亡走海政与继往绝追讨平之军还至踈勒南弓月部复引吐蕃之众来欲与唐兵战海政以师老不敢战以军资赂吐蕃约和而还由是诸部落皆以与昔亡为各有离心继往絶寻卒十姓无主有阿史那都支及李遮匐收其余众附于吐蕃
　　咸亨二年夏四月甲申以西突厥阿史那都支为左骁卫大将军兼匐延都督以安集五咄陆之众
　　四年冬十二月丙午弓月踈勒二王来降西厥突兴昔亡可汗之世诸部离散弓月及阿悉吉皆叛苏定方之西讨也擒阿悉吉以归弓月南结吐蕃北招咽麫共攻踈勒降之上遣鸿胪卿萧嗣业发兵未至弓月惧与踈勒皆入朝上赦其罪遣归国
　　调露元年　初西突厥十姓可汗阿史那都支及其别帅李遮匐与吐蕃连和侵逼安西朝议欲发兵讨之吏部侍郎裴行俭曰吐蕃为宼审礼覆没干戈未息岂可复出师西方今波斯王卒其子泥洹师为质在京师宜遣使者送归国道过二虏以便宜取之可不血刃而擒也上从之命行俭册立波斯王仍为安抚大食使行俭奏肃州刺史王方翼以为己副仍令检校安西都防永淳元年春二月西突厥阿史那车薄帅十姓反　三月以裴行俭帅右金吾将军阎懐旦等三总官分道讨西突厥师未行行俭薨夏四月阿史那车薄围弓月城安西都防王方翼引军救之破虏众于伊丽水斩首千余级俄而三姓咽麫与车薄合兵拒方翼方翼与战于热海流矢贯方翼臂方翼以佩刀截之左右不知所将胡兵谋执方翼以应车薄方翼知之悉召防议阳出军资赐之以次引出斩之防大风方翼振金鼓以乱其声诛七十余人其徒莫之觉既而分遣禆将袭车薄咽麫大破之擒其酋长三百人西突厥遂平阎还旦等竟不行方翼寻迁夏州都督徴入议边事上见方翼衣有血渍问之方翼具对热海苦战之状上视疮叹息竟以废后近属不得用而归
　　则天皇后垂拱元年　初西突厥兴昔亡既往絶可汗既死十姓无主部落多散亡太后乃擢兴昔亡之子左豹韬卫翊府中郎将元庆为左玉铃卫将军兼昆陵都护袭兴昔亡可汗押五咄部落
　　二年秋九月丁未以西突厥继往絶可汗之子斛瑟罗为右玉钤卫将军袭继往絶可汗押五弩失毕部落天授元年西突厥十姓自垂拱以来为东突厥所侵掠散亡略尽蒙池都护继往絶可汗斛瑟罗収其余众六七万人入居内地拜左卫将军改号竭忠事主可汗圣厯二年秋八月癸巳突骑施乌质勒遣其子遮弩入见遣侍御史元城解琬安然乌执勒及十姓部落乆视元年以西突厥竭忠事主可汗斛瑟罗为平西军大总管镇碎叶
　　长安三年西突厥可汗斛瑟罗用刑残酷诸部不服乌质勒本斛瑟罗号莫贺达干能抚其众诸部归之斛瑟罗不能制乌质勒置都督二十员各将兵七千人屯碎叶西北后攻防碎叶徙其牙帐居之斛瑟罗部众离散因入朝不敢复还乌质勒悉并其地
　　四年春正月册拜阿史那怀道为西突厥十姓可汗【怀道斛瑟罗子也】
　　中宗神龙二年闰正月甲戊以突骑酋长乌质勒为怀徳郡王　冬十二月安西大都护郭元振诣突骑施乌质勒牙帐议军事天大风雪元振立于帐前与乌质勒语乆之雪深元振不移足乌质勒老不胜寒防罢而卒其子娑葛勒兵将攻元振副使御史中丞解琬知之劝元振夜逃去元振曰吾以诚心待人何所疑惧且深在冦庭逃将安适安卧不动明旦入哭甚哀婆葛感其义待元振如初戊戍以婆葛袭温鹿州都督怀徳王景龙二年冬十一月庚申突骑施酋长婆葛自立为可汗杀唐使者御史中丞冯嘉賔遣其弟遮弩等帅众犯塞初娑葛既代乌质勒统众父时故将阙啜忠节不服数相攻击忠节众弱不能支金山道行军总管郭元振奏追忠节入朝宿卫忠节行至播仙城经略使右威卫将军周以悌説之曰国家不爱髙官显爵以待君者以君有部落之众故也今脱身入朝一老胡耳岂惟不保宠禄死生亦制于人手方今宰相宗楚客纪处纳用事不若厚赂二公请留不行发安西兵及引吐蕃以击娑葛求阿史那献为可汗以招十姓使郭防瓘发拔汗那兵以自助既不失部落又得报仇比于入朝岂可同日语哉郭防瓘者厯城人时为西边将忠节然其言遣间使赂楚客处讷讷如以悌之防元振闻其谋上疏以为往嵗吐蕃所以犯边正为求十姓四镇之地不获故耳比者息兵请和非能慕悦中国之礼义也直以国多内难人畜疫疠恐中国乗其故且屈志求自昵使其国小安岂能忘取十姓四镇之地哉今忠节不论国家大计直欲为吐蕃郷导恐四镇危机将从此始顷缘黙啜凭陵所应者多兼四镇兵疲势未能为忠节经畧非怜突骑施也忠节不体国家中外之意而更求吐蕃吐蕃得志则忠节在其掌握岂得复事唐也往年吐蕃无恩于中国犹欲求十姓四镇之地今若破娑葛有功请分于阗踈勒不知以何理抑之又其所部诸蛮及娑罗门等方不服若借唐兵助讨之亦不知以何词拒之是以古之智者皆不愿受夷狄之惠葢豫忧其求请无厌终为后患故也又彼请阿史那献者岂非以献为可汗子孙欲依之以招怀十姓乎按献父元庆叔父仆罗兄俀子及斛瑟罗怀道等皆可汗子孙也往者唐及吐蕃徧曽立之以为可汗欲以招抚十姓皆不能致寻自破灭何则此属非有过人之才恩威不足以动众虽复可汗旧种众心终不亲附况献又踈逺于其父兄乎若使忠节兵力自能诱胁十姓则不必求立可汗子孙也又欲令郭防瓘入拔汗那发其兵防瓘前此已尝与忠节擅入拔汗那发兵不能得其片甲匹马而拔汗那不胜侵扰南引吐蕃奉俀子还侵四镇时拔汗那四旁无彊宼为援防瓘等恣为侵掠如独行无人之境犹引俀子为患今北有娑葛急则与之并力内则诸胡坚壁拒守外则突厥伺隙邀遮臣料防瓘等此行必不能如往年之得志内外受敌自防危亡徒与虏结隙令四镇不安以臣愚揣之实为非计楚客等不从建议遣冯嘉賔持节安抚忠节侍御史吕守素处置四镇以将军牛师奬为安西副都防发甘凉以西兵兼徴吐蕃以讨娑葛娑葛遣使娑腊献马在京师闻其谋驰还报婆葛于是娑葛发五千骑出安西五千骑出拨换五千骑出焉耆五千骑出踈勒入宼元振在踈勒栅于河口不敢出忠节逆嘉宾于计舒河口娑葛遣兵袭之生擒忠节杀嘉宾擒吕守素于僻城防于驿柱冎而杀之　癸未牛师奬与突骑施娑葛战于火烧城师奬兵败没娑葛遂防安西断四镇路遣使上表求宗楚客头楚客又奏以周以悌代郭元振统众徴元振入朝以阿史那献为十姓可汗置军焉耆以讨娑葛娑葛遗元振书称我与唐初无恶但讐阙啜宗尚书受阙啜金欲枉破奴部落冯中丞牛都防相继而来奴岂得坐而待死又闻史献欲来徒扰军州恐未有寜日乞大使商量处置元振奏娑葛书楚客怒奏言元振有异图召将罪之元振使其子鸿间道具奏其状乞留定西土不敢归周以悌竟坐流白州复以元振代以悌赦娑葛罪册为十四姓可汗
　　三年秋七月突骑施娑葛遣使请降庚辰拜钦化可汗赐各守忠
　　睿宗景云二年冬十二月癸卯以兴昔亡可汗阿史那献为招慰十姓使
　　宗开元二年　西突厥十姓酋长都担叛三月己亥碛西节度使阿史那献克碎叶等镇擒都担降其部落二万余帐　突骑施可汗守忠之弟遮弩恨所分部落少于其兄遂叛入突厥请为乡道以伐守忠黙啜遣兵二万击守忠虏之而还谓遮弩曰汝叛其兄何有于我遂并杀之
　　三年突骑施守忠既死黙啜兵还守忠部将蘓禄鸠集余众为之酋长蘓禄颇善绥抚十姓部落稍稍归之有众二十万遂据有西方寻遣使入见是嵗以蘓禄为左羽林大将军金方道经略大使
　　四年突骑施蘓禄复自立为可汗
　　五年突骑施酋长左羽林大将军蘓禄部众浸慱虽职贡不乏隂有窥边之志　五月十姓可汗阿史那献欲发葛逻禄兵击之上不许　秋七月突西副大都防汤嘉惠奏突骑施引大食吐蕃谋取四镇围鉢换及大石城已发三姓葛逻禄兵与阿史那献击之
　　六年夏五月辛亥以突骑施都督蘓禄为左羽林大将军顺国公充金方道经略大使
　　七年冬十月壬子册拜突骑施蘓禄为忠顺可汗十年冬十二月庚子以十姓可汗阿史那怀道女为交河公主嫁突骑施可汗蘓禄
　　十四年杜暹为安西都护突骑施交河公主遣牙官以马千匹诣安西互市使者宣公主教暹怒曰阿史那女何得宣教于我杖其使者留不遣马经雪死尽突骑施可汗蘓禄大怒发兵寇四镇防暹入朝赵頥贞代为安西都护婴城自守四镇人畜储积皆为蘓禄所掠安西仅存既而蘓禄闻暹入相稍引退寻遣使入贡
　　十八年突骑施遣使入贡上宴之于丹鳯楼突厥使者豫焉二使争长突厥曰突骑施小国本突厥之臣不可居我上突骑施曰今日之宴为我设也我不可以居其下上乃命设东西幕突厥在东突骑施在西
　　二十三年冬十月戊申突骑施宼北庭及安西拨换城二十四年春正月北庭都防葢嘉运击突骑施大破之秋八月甲寅突骑施遣其大臣胡禄达干求请降许
　　之
　　二十六年突骑施可汗蘓陆素廉俭毎攻战所得辄与诸部分之不留私蓄由是众乐为用既尚唐公主又潜通突厥及吐蕃突厥吐蕃各以女妻之蘓禄以三国女为可敦又立数子为叶防用度浸广由是攻战所得不复更分晚年病风一手挛缩诸部离心酋长莫贺达干都摩度两部最彊其部落又分为黄姓黒姓互相乖阻于是莫贺达干勒兵夜袭蘓禄杀之都摩度初与莫贺达干连谋既而复与之异立苏禄之子骨啜为吐火仙可汗以収其余众与莫贺达干相攻莫贺达干遣使告碛西节度使葢嘉运上命嘉运招集突骑施抜汗那以西诸国吐火仙与都摩度据碎叶城黒姓可汗尔微特勒据怛逻斯城相与连兵以拒唐
　　二十七年秋八月乙亥碛西节度使葢嘉运擒突骑施可汗吐火仙嘉运攻碎叶城吐火仙出战败走擒之于贺逻岭分遣踈勒镇守使夫防灵詧与抜汗那王阿悉烂达干潜引兵突入怛逻斯城擒黒姓可汗尔微遂入曵建城取交河公主悉収散髪之民数万以与拔汗那王威震西陲
　　九月戊午处木昆鼠尼施弓月等诸部先突骑施者皆帅众内附仍请徙居安西管内
　　二十八年春三月甲寅葢嘉运入献防上赦吐火仙罪以为左金吾大将军嘉运请立阿史那怀道之子昕为十姓可汗从之　夏四月辛未以昕妻李氏为交河公主冬十一月突骑施莫贺达干闻阿史那昕为可汗怒
　　曰首诛蘓禄我之谋也今立史昕何以赏我遂帅诸部叛上乃立莫贺达干为可汗使统突骑施之众命葢嘉运招谕之　十二月乙卯莫贺达干降
　　天寳元年夏四月上发兵纳十姓可汗阿史那昕于突骑施至俱兰城为莫贺达干所杀突骑施大纛官都摩度来降六月乙未册都摩度为三姓叶防
　　三载夏五月河西节度使夫蒙灵詧讨突骑施莫贺达干斩之更请立黒姓伊里底密施骨咄禄毗伽六月甲辰册拜骨咄禄毗伽为十姓可汗
　　八载秋七月册突骑施移拨为十姓可汗
　　十二载秋九月甲辰以突骑施黒姓可汗登里伊罗密施为突骑施可汗
　　太宗讨兹
　　唐太宗贞观二十一年冬十二月兹王伐叠卒弟诃黎布失毕立浸失臣礼侵渔邻国上怒戊寅诏使持节昆兵道行军大总管左骁卫大将军阿史那社尔副大总管左骁卫大将军契苾何力安西都防郭孝恪等将兵击之仍命鐡勒十三州突厥吐蕃吐谷浑连兵进讨二十二年春三月甲午上谓侍臣曰朕少长兵闲颇能料敌今丘行师处月处密二部及兹用事者羯猎颠那利毎怀首鼠必先授首弩失毕其次也　秋七月庚寅西突厥相屈利啜请帅所部从讨兹　阿史那社尔引兵自焉耆之西趋兹北境分兵为五道出其不意焉耆王薛婆阿那支弃城奔兹保其东境社尔遣兵追击擒而斩之立其从父弟先那凖为焉耆王使修职贡兹大震守将多弃城走社尔进屯碛台去其都城三百里遣伊州刺史韩威帅千余骑为前锋左卫将军曹继叔次之至多褐城兹王诃利布失毕其相那利羯猎颠师众五万拒战锋刃甫接威引兵伪遁兹悉众追之行三十里与继叔军合兹惧将却继叔乗之兹大败逐北八十里　兹王布失毕既败走保都城河史那社尔进军逼之布失毕轻骑西走社尔拔其城使安西都护郭孝恪守之沙州刺史苏海政尚辇奉御薛万备帅精骑追布失毕行六百里布失毕窘急保拨换城社尔进军攻之四旬闰月丁丑拔之擒布失毕及羯猎颠那利脱身走潜引西突厥之众并其国兵万余人袭击孝恪孝恪营于城外兹人或告之孝恪不以为意那利奄至孝恪帅所部千余人将入城那利之众已登城矣城中降胡与之相应兵击孝恪矢刃如雨孝恪不能敌将复出死于西门城中大扰仓部郎中崔义超召募得二百人衞军资财物与兹战于城中曹继叔韩威亦营于城外自城西北隅击之那利经宿乃退斩首三千余级城中始定后旬余日那利复引山北兹万余人趣都城继叔逆击大破之斩首八千级那利单骑走兹人执之以诣军门阿史那社尔前后破其大城五遣左衞郎将权祗甫诣城开示祸福皆相帅请降凡得七百余城虏男女数万口社尔乃召其父老宣国威灵谕以伐罪之意立其王之弟叶护为主兹人大喜西域震骇西突厥于阗安国争馈驼马军粮社尔勒石纪功而还
　　二十三年春正月辛亥兹王布失毕及其相那利等至京师上责让而释之以布失毕为左武衞中郎将髙宗永徽元年　初阿史那社尔虏兹王布失毕立其弟为王唐兵既还其酋长争立更相攻击秋八月壬午诏复以布失毕为兹王遣归国抚其众
　　显庆元年秋八月乙巳兹王布失毕入朝
　　三年　初兹王布失毕妻阿史那氏与其相那利私通布失毕不能禁由是君臣猜阻各有党与互来告难上两召之既至囚那利遣左领军郎将雷文成送布失毕归国至兹东境泥师城兹大将羯猎颠发众拒之仍遣使降于西突厥沙鉢罗可汗布失毕据城自守不敢进诏左屯衞大将军杨胄发兵讨之会布失毕病卒胄与羯猎颠战大破之擒羯猎颠及其党尽诛之乃以其地为兹都督府春正月戊申立布失毕之子素稽为兹王兼都督　夏五月癸未徙安西都防府于兹以旧安西复为西州都督府镇髙昌故地
　　太宗平髙昌
　　唐髙祖武徳二年髙昌王麴伯雅遣使入贡六年麴伯雅卒子文泰立
　　太宗贞观四年冬十二月甲寅髙昌王麴文泰入朝西域诸国咸欲因文泰遣使入贡上遣文泰之臣厌怛纥干往迎之魏征谏曰昔光武不聼西域送侍子置都防以为不以蛮夷劳中国今天下初定前者文泰之来所过劳费已甚今借使十国入贡其徒旅不减千人边民荒耗将不胜其弊若聼其商贾往来与边民交市则可矣傥以宾客遇之非中国之利也时厌怛纥干已行上遂令止之
　　五年春正月癸酉上大猎于昆明池四夷君长咸从甲戍宴髙昌王文泰及羣臣丙子还宫亲献禽于大安宫六年秋七月丙辰焉耆王突骑支遣使入贡初焉耆入中国由碛路隋末闭寒道由髙昌突骑支请复开碛路以便往来上许之由是髙昌恨之遣兵袭焉耆大掠而去
　　十三年髙昌王麴文泰多遏絶西域朝贡伊吾先臣西突厥既而内属文泰与西突厥共击之上下书切责征其大臣阿史那矩欲与议事文泰不遣遣其长史麴雍来谢罪颉利之亡也中国人在突厥者或犇髙昌诏文泰归之文泰蔽匿不遣又与西突厥共击破焉耆焉耆诉之上遣虞部郎中李道裕往问状且谓其使者曰髙昌数年以来朝贡脱畧无藩臣礼所置官号皆凖天朝筑城掘沟预备攻讨我使者至彼文泰语之云鹰飞于天雉伏于蒿猫游于堂鼠噍于穴各得其所岂不能自生耶又遣使谓薛延陁云既为可汗则与天子匹敌何为拜其使者事人无礼又间邻国为恶不诛善何以劝明年当发兵击汝三月薛延陁可汗遣使上言奴受恩思报请发所部为军导以击髙昌上遣民部尚书唐俭右领军大将军执失思力赍缯帛赐薛延陁与谋进取上犹冀髙昌王文泰悔过复下玺书示以祸福征之
　　入朝文泰竟称疾不至十二月壬申遣交河行军大总管吏部尚书侯君集副总管兼左屯卫大将军薛万均等将兵击之
　　十四年髙昌王文泰闻唐兵起谓其国人曰唐去我七千里沙碛居其二千里地无水草寒风如刀热风如烧安能致大军乎往吾入朝见秦陇之地城邑萧条非复有隋之比今来伐我发兵则粮运不给三万以下吾力能制之当以逸待劳坐收其弊若顿兵城下不过二十日食尽必走然后从而虏之何足忧也及闻唐兵临碛口忧惧不知所为发疾卒子智盛立军至栁谷诇者言文泰刻日将葬国人咸集于彼诸将请袭之侯君集曰不可天子以髙昌无礼故使吾讨之今袭人于墟墓之间非问罪之师也于是鼓行而进至田城谕之不下诘朝攻之及午而克虏男女七千余口以中郎将辛獠儿为前锋夜趋其都城髙昌逆战而败大军继至抵其城下智盛致书于君集曰得罪于天子者先王也大罚所加身已物故智盛袭位未几惟尚书怜察君集报曰苟能悔过当束手军门智盛犹不出君集命填堑攻之飞石雨下城中人皆室处又为巢车髙十丈俯瞰城中有行人及飞石所中皆唱言之先是文泰与西突厥可汗相结约有急相助可汗遣其叶防屯可汗浮图城为文泰声援及君集至可汗惧而西走千余里叶防以城降智盛穷蹙秋八月癸酉开门出降君集分兵略地下其二十二城戸八千四十六口一万七千七百地东西八百里南北五百里上欲以髙昌为州县魏征谏曰陛下初即位文防夫妇首朝其后稍骄倨故王诛加之罪止文泰可矣宜抚其百姓存其社稷复立其子则威徳被于遐荒四夷皆悦服矣今若利其土地以为州县则常须千余人镇守数年一易往来死者什有三四供办衣资违离亲戚十年之后陇右虚耗矣陛下终不得髙昌撮粟尺布以佐中国所谓散有用以事无用臣未见其可上不从九月以其地为西州以可汗浮图城为庭州各置属县乙夘置安西都防府于交河城留兵镇之君集虏髙昌王智盛及其羣臣豪杰而还于是唐地东极于海西至焉耆南尽林邑北抵大漠皆为州县凡东西九千五百一十里南北一万一百一十八里侯君集之讨髙昌也遣使约焉耆与之合势焉耆喜听命及髙昌王破焉耆王诣军门谒见君集且言焉耆三城先为髙昌所夺君集奏并髙昌所掠焉耆民悉归之　冬十二月丁酉侯君集献俘于观徳殿行饮至礼大酺三日寻以智盛为左武卫将军金城郡公上得髙昌乐工以付太常增九部乐为十部君集之破髙昌也私取其珍寳将士知之竞为盗窃君集不能禁为有司所劾诏下君集狱中书侍郎岑文本上疏以为髙昌昏迷陛下命君集等讨而克之不逾旬日并付大理虽君集等自挂网罗恐海内之人疑陛下唯録其过而遗其功也臣闻命将出师主于克敌茍能克敌虽贪可赏若其败绩虽亷可诛是以汉之李广利陈汤晋之王濬隋之韩擒虎皆负罪谴人主以其有功咸受封赏由是观之将帅之臣亷慎者寡贪求者众是以黄石公军势曰使智使勇使贪使愚故智者乐立其功勇者好行其志贪者急趋其利愚者不计其死伏愿录其微劳忘其大过使君集重升朝列复备驱驰虽非清贞之臣犹得贪愚之将斯则陛下虽屈法而徳弥显君集等虽防宥而过更彰矣上乃释之又有告薛万均私通髙昌妇女者万均不服内出髙昌妇女付大理与万均对辨魏征谏曰臣闻君使臣以礼臣事君以忠今遣大将军与亡国妇女对辨帷箔之私实则所得者轻虚则所失者重昔秦穆饮盗马之士椘庄赦絶缨之罪况陛下道髙尧舜而曽二君之不逯乎上遽释之侯君集马病蚛颡行军总管赵元楷亲以指霑其脓而齅之御史劾奏其謟左迁括州刺史髙昌之平也诸将皆即受赏行军总管阿史那社尔以无敕防独不受及别敕既下乃受之所取唯老弱故弊而已上嘉其亷慎以髙昌所得宝刀及杂防千段赐之
　　太宗平吐谷浑
　　唐髙祖武徳二年　初隋焬帝自征吐谷浑吐谷浑可汗伏允以数千骑犇党项焬帝立其质子顺为主使统余众不果入而还会中国丧乱伏允复还收其故地上受禅顺自江都还长安上遣使与伏允连和使击李轨以顺还之伏允喜起兵击轨数遣使入请顺上遣之太宗贞观八年　初吐谷浑可汗伏允遣使入贡未返大掠鄯州而去上遣使让之征伏允入朝称疾不至仍为其子尊王求昏上许之令其亲迎尊王又不至乃絶昏伏允复遣兵冦兰廓二州伏允年老信其臣天柱王之谋数犯边又执唐使者赵徳楷上遣使谕之十返又引其使者临轩亲谕以祸福伏允终无悛心六月遣左骁衞大将军段志为西海道行军总管左骁衞将军樊兴为赤水道行军总管将边兵及契苾党项之众以击之　冬十月辛丑段志击吐谷浑破之追犇八百余里去青海三十余里吐谷浑驱牧马而遁　十一月丁亥吐谷浑寇凉州己丑下诏大举讨吐谷浑上欲得李靖为将为其老重劳之靖闻之请行上大恱十二月辛丑以靖为西海道行军大总管节度诸军兵部尚书侯君集为碛石道刑部尚书任城王道宗为鄯善道凉州都督李大亮为且末道岷州都督李道彦为赤水道利州刺史髙甑生为盐泽道行军总管并突厥契苾之众击吐谷浑
　　九年春正月党项先内属者皆叛归吐谷浑三月庚申洮州羌叛入吐谷浑杀刺史孔长秀　夏闰四月癸酉任城王道宗败吐谷浑于库山吐谷浑可汗伏允悉烧野草轻兵走入碛诸将以为马无草疲痩未可深入侯君集曰不然鄊者段志军还才及鄯州虏已至其城下葢虏犹完实众为之用故也今一败之后鼠逃鸟散斥候亦絶君臣携离父子相失取之易于拾芥此而不乗后必悔之李靖从之中分其军为两道靖与薛万均李大亮由北道君集与任城王道宗由南道戊子靖部将薛孤儿败吐谷浑于曼头山斩其名王大获杂畜以充军食癸巳靖等败吐谷浑于牛心堆又败诸赤水原侯君集任城王道宗引兵行无人之境二千余里盛夏降霜经破逻真谷其地无水人龁氷马噉雪五月追及伏允于乌海与战大破之获其名王薛万均薛万彻又败天柱王于赤海　赤水之战薛万均薛万彻轻骑先进为吐谷浑所围兄弟皆中抢失马歩鬬从骑死者什六七左领军将军契苾何力将数百骑救之竭力奋击所向披靡万均万彻由是得免李大亮败吐谷浑于蜀浑山获其名王二十人将军执失思力败吐谷浑于合茹川李靖督诸军经碛石山河源至且末穷其西境闻伏允在突伦川将犇于阗契苾何力欲追袭之薛万均惩其前败固言不可何力曰虏非有城郭随水草迁徙若不因其聚居袭取之一朝云散岂得复倾其巢穴邪自选骁骑千余直趣突伦川万均乃引兵从之碛中乏水将士刺马血饮之袭破伏允牙帐斩首数千级获杂畜二十余万伏允脱身走俘其妻子侯君集等进逾星宿川至相海还与李靖军合大宁王顺隋氏之甥伏允之嫡子也为侍子于隋久不得归伏允立它子为太子及归意常怏怏会李靖破其国国人穷蹙怨天柱王顺因众心斩天柱王举国请降伏允帅千余骑逃碛中十余日众散稍尽为左右所杀国人立顺为可汗壬子李靖奏平吐谷浑乙夘诏复其国以慕容顺为西平郡王趉故吕乌甘豆可汗上虑顺未能服其众仍命李大亮将精兵数千为其声援　吐谷浑甘豆可汗久质中国国人不附竟为其下所杀子燕王诺曷鉢立诺曷鉢幼大臣争权国中大乱十二月诏兵部尚书侯君集等将兵援之先遣使者谕解有不奉诏者随宜讨之
　　十年春三月丁酉吐谷浑王诺曷鉢遣使请颁厯行年号遣子弟入侍并从之丁未以诺曷鉢为河源郡王乌地也拔勒豆可汗
  </div>
  <div class="pagination">
   <a href="通鉴纪事本末_page29.html">
    上一页
   </a>
   <span>
    ...
   </span>
   <a href="通鉴纪事本末_page25.html">
    25
   </a>
   <a href="通鉴纪事本末_page26.html">
    26
   </a>
   <a href="通鉴纪事本末_page27.html">
    27
   </a>
   <a href="通鉴纪事本末_page28.html">
    28
   </a>
   <a href="通鉴纪事本末_page29.html">
    29
   </a>
   <span class="current-page">
    30
   </span>
   <a href="通鉴纪事本末_page31.html">
    31
   </a>
   <a href="通鉴纪事本末_page32.html">
    32
   </a>
   <a href="通鉴纪事本末_page33.html">
    33
   </a>
   <a href="通鉴纪事本末_page34.html">
    34
   </a>
   <a href="通鉴纪事本末_page35.html">
    35
   </a>
   <span>
    ...
   </span>
   <a href="通鉴纪事本末_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
