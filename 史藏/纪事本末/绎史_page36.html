<!DOCTYPE html>
<html>
<head>
    <meta charset="UTF-8">
    <title>绎史 - 第 36 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 36 页/共 76 页</h1>
    <div class="content">









　　绎史卷八十四
　　钦定四库全书
　　绎史卷八十五　　　　灵壁县知县马骕撰晋灭肥鼓【陆浑附　伐鲜虞附】
　　左传【昭公元年】晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍荀吴之嬖人不肯即卒斩以徇为五陈以相离两于前伍于后専为右角参为左角偏为前拒以诱之翟人笑之未陈而薄之大败之【公羊传此大卤也曷为谓之大原地物从中国邑人名从主人原者何上平曰原下平曰隰　谷梁传传曰中国　十二曰大原夷狄曰大卤号从中国名从主人　　年】晋荀吴伪会齐师者假道于鲜虞遂入昔阳秋八月壬午灭肥以肥子緜臯归　晋伐鲜虞因肥之役也【谷梁传其曰晋狄之也其狄之何也不正其与夷狄交伐中国故狄称之也　春秋繁露春秋曰晋伐鲜虞奚恶乎晋而同夷狄也曰春秋尊礼而重信信重于地礼尊于身何以知其然也宋伯姬恐不礼而死于火齐桓公疑信而亏其地春秋贤而举之以为天下法曰礼而信礼无不答施无不报天之数也今我君臣同姓适女女无良心礼以不答有恐畏我何其不夷狄也公子庆父之乱鲁危殆亡而齐桓公之与彼无亲尚来忧我如何与同姓而残贼遇我诗云宛彼鸣鸠翰飞戾天我心忧伤念彼先人明发不寐有懐二人人皆有此心也今晋人不以其同姓忧我而强大厌我我心望焉故　十三言之不好谓之晋而已是婉辞也　年】鲜虞人闻晋师之悉起也而不警边且不修备晋荀吴自着雍以上军侵鲜虞及中人驱冲竞大获而归　【十五年】晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子防鞮归【国语中行穆子率师伐翟围鼔鼔人或请以城畔穆子不受军吏曰可无劳师而得城子何不为穆子曰非事君之礼也夫以城来者必将求利于我夫守而二心奸之大者也赏善罚奸国之宪法也许而弗予失吾信也若其予之赏大奸也奸而盈禄善将若何且夫翟之憾者以城来盈愿晋岂其无是我以鼓教吾邉鄙贰也夫事君者量力而进不能而退不以安贾贰令军吏呼城儆将攻之未傅而鼓降　淮南子中行穆伯攻鼓弗能下餽闻伦曰鼓之啬夫闻伦知之请无罢武夫夫而鼓可得也穆伯弗应左右曰不折一防不伤一防而鼓可得也君奚弗为使穆伯曰闻伦为人佞而不仁若使闻伦下之吾可以勿赏乎若赏之是赏佞人佞人得志是使晋国之武舍仁而为佞虽得鼓将何所用之攻城者欲以广地也得地　二十不取者见其本而知其末也　　一年】公如晋及河鼓叛晋晋将伐鲜虞故辞公　【二十二年】晋之取鼓也既献而反鼓子焉又叛扵鲜虞六月荀吴略东阳使师伪籴者负甲以息扵昔阳之门外遂袭鼓灭之以鼓子防鞮归使渉佗守之
　　国语中行伯既克鼓以鼓子宛支来令鼓人各复其所非寮勿从鼓子之臣曰夙沙厘以其孥行军吏执之辞曰我君是事非事土也名曰君臣岂曰土臣今君实迁臣何頼于鼓穆子召之曰鼓有君矣尔止事君吾定而禄爵对曰臣委质于翟之鼓未委质于晋之鼓也臣闻之委质为臣无有二心委质而策死古之法也君有烈名臣无畔质敢即私利以烦司寇而乱旧法其若不虞何穆子叹而谓其左右曰吾何徳之务而有是臣也乃使行既献言扵顷公与鼓子田扵河隂使夙沙厘相之左传【僖公二十二年】初平王之东迁也辛有适伊川见被髪而祭于野者曰不及百年此其戎乎其礼先亡矣秋秦晋迁陆浑之戎于伊川　【昭公十七年】晋侯使屠蒯如周请有事扵雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁卯晋荀吴帅师渉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大获宣子梦文公携荀呉而授之陆浑故使穆子帅师献俘于文宫【淮南子中行缪伯手抟虎而不能生也盖力　定公优而克不能及也　三年】秋九月鲜虞人败晋师于平中获晋观虎恃其勇也　【五年】晋士鞅围鲜虞报观虎之役也　【哀公】六年春晋伐鲜虞治范氏之乱也
　　春秋二百余年之际与戎狄相终始齐晋之霸也先制戎狄然戎犹散处而或弱狄则聚居而独彊僖文之世尤狄人不逞之会也自晋襄公败狄于箕晋之狄患少息然齐宋鲁卫之郊为祸尤剧狄固未尝深挫也逮宣公之世狄势始分赤狄白狄竝见于经而诸夏之制狄者不一书矣赤狄之种曰潞曰甲氏曰留吁曰廧咎如白狄之种曰肥曰鼔曰鲜虞赤狄盛而晋用白狄赤狄灭而晋难白狄狄以晋用而分分而衰衰而灭矣白狄见赤狄之灭知为晋绐是以同秦伐晋晋出鋭师一败之于交刚再败之大原毁车为行兵不厌诈制狄之法晋若独操其胜焉方狄之彊也长驱至箕既败之后其去渐逺逮厉平两胜以来狄之要害尽在晋之腹内祝驼所谓疆以戎索籍谈所谓戎狄与邻者至此其地多为晋有矣昔也灭赤狄而及廧咎如今也败白狄而及鲜虞惧或滋蔓勿俾遗种而肥鼓与国亟行殄艾晋之谋狄可谓不遗余力哉惟是灭鼓以后四伐鲜虞师出无功岂一邑之小反能亢我大国乎晋霸日衰専臣擅命中行赵氏贪以自封故中山用兵以来逺人携贰是以义弗克胜也故曰齐桓纵狄而霸盛晋人治狄而霸衰晋之末造诸夏尽失而师老鲜虞平昭顷定之业所由日蹶而不复起也








　　绎史卷八十五
<史部,纪事本末类,绎史>
　　钦定四库全书
　　绎史卷八十六之一　　灵壁县知县马骕撰孔子类记【一】
　　本生
　　家语孔子之先宋之后也微子启帝乙之元子纣之庶兄以圻内诸侯入爲王卿士初武王克殷封纣之子武庚于朝歌使奉汤祀武王崩而与管蔡霍三叔作难周公相成王东征之二年罪人斯得乃命微子代殷后作微子之命申之与国于宋徙殷之子孙唯微子先往事周故封之贤微子防其弟曰仲思名衍嗣微之后故号微仲生宋公稽胄子虽迁爵易位而班级不及其故者得以故官爲称故二微虽爲宋公而犹以微之号自终至于稽乃称公焉宋公生丁公申申生湣公共及襄公熙熈生弗父何及厉公方祀方祀以下世爲宋卿弗父何生宋父周周生世子胜胜生正考甫考甫生孔父嘉五世亲尽别爲公族故后以孔爲氏焉一曰孔父者生时所赐号也是以子孙遂以氏族孔父生子木金父金父生睾夷睾夷生防叔避华氏之旤而奔鲁防叔生伯夏伯夏生叔梁纥虽有九女而无子其妾生孟皮孟皮一字伯尼有足病于是乃求婚于颜氏颜氏有三女其小曰徴在顔父问三女曰陬大夫虽父祖爲士然其先圣王之裔今其人身长十尺武力絶伦吾甚贪之虽年长性严不足爲疑三子孰能爲之妻二女莫对征在曰从父所制将何问焉父曰即尔能矣遂以妻之征在既往庙见以夫之年大惧不时有男而私祷尼丘之山以祈焉生孔子故名丘字仲尼孔子三岁而叔梁纥防葬于防至十九娶于宋之幵官氏一岁而生伯鱼鱼之生也鲁昭公以鲤鱼赐孔子荣君之贶故因以名曰鲤而字伯鱼年五十先孔子防【○按仪礼疏孔子有兄曰伯居第二则曰仲】史记孔子生鲁昌平乡陬邑其先宋人也曰孔防叔防叔生伯夏伯夏生叔梁纥纥与顔氏女野合而生孔子祷于尼丘得孔子鲁襄公二十二年而孔子生生而首上圩顶故因名曰丘云字仲尼姓孔氏丘生而叔梁纥死葬于防山防山在鲁东由是孔子疑其父墓处母讳之也【○按公羊谷梁二传孔子生于襄公二十一年十一月史云二十二年盖以周正十一月属明年故也至后云年七十三实差一年前后抵牾】
　　公羊传【襄公二十一年】十有一月庚子孔子生【谷梁传庚子孔子生　新论顔征感黑帝而生孔子　拾遗记周灵王立二十一年孔子生于鲁襄公之世夜有二苍龙自天而下来附征在之房因梦而生夫子有二神女擎香露于空中而来以沐浴征在天帝下奏钧天之乐列于顔氏之房空中有声言天感生圣子故降以和乐笙镛之音异于俗世也又有五老列于征在之庭则五星之精也夫子未生时有麟吐玉书于阙里人家文云水精之子继衰周而素王故二龙绕室五老降庭徴在贤明知爲神异乃以绣绂系麟角信宿而麟去相者云夫子系殷汤水徳而素王至敬王之末鲁定公二十四年鲁人锄商田于大泽得麟以示夫子系角之绂尚犹在焉夫子知命之将终乃抱麟解绂涕泗滂沲且麟出之时及解绂之岁垂百年矣○附会多诬　春秋演孔图孔子母顔氏徴在游大泽之陂梦黑帝使请已已往梦交语曰汝乳必于桑之中觉则若感生丘于桑首类尼丘山故以爲名胸有文曰制作定世符○尤荒谬　孝经钩命诀仲尼牛唇吐教陈机受度　仲尼虎掌是谓威射　仲尼海口言若苍泽　仲尼舌理七重　孝经援神契孔子海口含泽　白虎通孔子反宇是谓尼甫丘徳泽所兴藏元通流　论衡孔子反羽　荀子仲尼之状面如蒙倛】史记孔子爲儿嬉戏常陈俎豆设礼容
　　左传【昭公七年】九月公至自楚孟僖子病不能相礼乃讲学之茍能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明徳者若不当世其后必有逹人今其将在孔丘乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣【○昭七年孔子年十七至昭二十四年孟僖子防时孔子年三十四矣传终言之而史记即载于此年是其疎也】
　　礼记孔子少孤不知其墓殡于五父之衢人之见之者皆以爲葬也其愼也盖殡也问于郰曼父之母然后得合葬于防【史记孔子母死乃殡五父之衢盖其慎也郰人挽父之母诲孔子父墓然后往合葬于防焉　论衡孔子生不知其父其母匿之吹律自知殷宋大夫子氏之世也　春秋演孔图孔子曰丘援律吹命隂得羽之宫】孔子旣得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不修墓【○檀弓】
　　家语孔子有母之丧既练阳货吊焉私于孔子曰今季氏将大飨境内之士子闻诸孔子曰丘弗闻也若闻之虽在衰绖亦欲与往阳货曰子谓不然乎季氏飨士不及子也阳货出曾防问曰吾子何谓也孔子曰已则衰服犹应其言示所以不非也【史记孔子要绖季氏飨士孔子与往阳虎绌曰季氏飨士非敢飨子也孔子由是退○史文诬圣】
　　礼记孔子旣祥五日弹琴而不成声十日而成笙歌二名不偏讳夫子之母名征在言在不言征言征不言在【○檀弓】
　　家语孔子谓伯鱼曰鲤乎吾闻可以与人终日不倦者其惟学焉其容体不足观也其勇力不足惮也其先祖不足称也其族姓不足道也终而有大名以显闻四方声后裔者岂非学者之效也故君子不可以不学其容不可以不饬不饬无类无类失亲失亲不忠不忠失礼失礼不立夫逺而有光者饬也近而愈明者学也譬之汚池水潦注焉萑苇生焉虽或以观之孰知其源乎礼记伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之【○檀弓】史记孔子生鲤字伯鱼伯鱼年五十先孔子死【皇览伯鱼冢在孔子冢东与孔子竝大小相望也】
　　观周
　　史记鲁南宫敬叔言鲁君曰请与孔子适周鲁君与之一乘车两马一防子俱适周问礼盖见老子云辞去而老子送之曰吾闻富贵者送人以财仁人者送人以言吾不能富贵窃仁人之号送子以言曰聪明深察而近于死者好议人者也博辩广大危其身者发人之恶者也爲人子者毋以有已爲人臣者毋以有已孔子自周反于鲁弟子稍益进焉【家语孔子谓南宫敬叔曰吾闻老耼博古知今通礼乐之原明道徳之归则吾师也今将往矣对曰谨受命遂言于鲁君曰臣受先臣之命云孔子圣人之后也灭于宋其祖弗父何始有国而授厉公及正考父佐戴武宣三命兹益恭故其鼎铭曰一命而偻再命而伛三命而俯循墙而走亦莫余敢侮饘于是粥于是以糊其口其恭俭也若此臧孙纥有言圣人之后若不当世则必有明君而逹者焉孔子少而好礼其将在矣属臣曰汝必师之今孔子将适周观先王之遗制考礼乐之所极斯大业也君盍以乗资之臣请与往公曰诺与孔子车一乘马二疋竖子侍御敬叔与俱至周问礼于老耼访乐于苌歴郊社之所考明堂之则察庙朝之度于是喟然曰吾乃今知周公之圣与周之所以王也反去老子送之曰吾闻富贵者送人以财仁者送人以言吾虽不能富贵而窃仁者之号请送子以言乎凡当今之士聪明深察而近于死者好讥议人者也博辩闳逹而危其身者好发人之恶者也无以有已爲人子者无以恶已爲人臣者孔子曰敬奉教自周反鲁道弥尊矣逺方弟子之进盖三十焉】
　　孔丛子夫子适周见苌言终退苌语刘文公曰吾观孔仲尼有圣人之表河目而隆颡黄帝之形貎也修肱而背长九尺有六寸成汤之容体也然言称先王躬履谦让洽闻强记博物不竆抑亦圣人之兴者乎刘子曰方今周室衰微而诸侯力争孔丘布衣圣将安施苌曰尧舜文武之道或弛而坠礼乐崩丧亦正其统纪而已矣旣而夫子闻之曰吾岂敢哉亦好礼乐者也家语孔子观乎明堂覩四门墉有尧舜之容桀纣之象而各有善恶之状兴废之诫焉又有周公相成王抱之负斧扆南面以朝诸侯之图焉孔子徘徊而望之谓从者曰此周之所以盛也夫明镜所以察形往古所以知今人主不务袭迹于其所以安存而忽怠所以危亡是犹未有以异于却行而求及前人也岂不惑哉　孔子观周遂入太祖后稷之庙庙堂右阶之前有金人焉三缄其口而铭其背曰古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人焰焰不灭炎炎若何涓涓不壅终爲江河绵绵不絶或成网罗毫末不札将寻斧柯诚能慎之福之根也口是何伤祸之门也彊梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温恭慎徳使人慕之执雌持下人莫逾之人皆趋彼我独守此人皆或之我独不徙内藏我智不示人技我虽尊髙人弗我害谁能于此江海虽左长于百川以其卑也天道无亲而能下人戒之哉孔子旣读斯文也顾谓弟子曰小子识之此言实而中情而信诗云战战兢兢如临深渊如履薄冰行身如此岂以口过患哉
　　适齐
　　史记是时也晋平公淫六卿擅权东伐诸侯楚灵王兵彊陵轹中国齐大而近于鲁鲁小弱附于楚则晋怒附于晋则楚来伐不备于齐齐师侵鲁鲁昭公之二十年而孔子盖年三十矣齐景公与晏婴来适鲁景公问孔子曰昔秦穆公国小处辟其霸何也对曰秦国虽小其志大处虽辟行中正身举五羖爵之大夫起累绁之中与语三日授之以政以此取之虽王可也其霸小矣景公说孔子年三十五而季平子与郈昭伯以鬬鸡故得罪鲁昭公昭公率师击平子平子与孟氏叔孙氏三家共攻昭公昭公师败奔于齐齐处昭公干侯其后顷之鲁乱孔子适齐爲髙昭子家臣欲以通乎景公与齐太师语乐闻韶音学之三月不知肉味齐人称之【说苑孔子至齐郭门之外遇一婴儿挈一壶相与俱行其视精其心正其行端孔子谓御曰趣驱之趣驱之韶音方作孔子至彼闻韶三月不知肉味故乐非独以自乐也又以乐人非独以自正也又以正人大矣哉于此乐者不图爲乐至于此】
　　孔丛子孔子适齐齐景公譲登夫子降一等景公三辞然后登旣坐曰夫子降徳辱临寡人寡人以爲荣也而降阶以逺自绝于寡人寡人未知所以爲罪孔子答曰君惠顾外臣君之赐也然以匹夫敌国君非所敢行也虽君私之其若义何
　　说苑孔子与齐景公坐左右白曰周使来言周庙燔齐景公出问曰何庙也孔子曰是厘王庙也景公曰何以知之孔子曰诗云皇皇上帝其命不忒天之与人必报有徳祸亦如之夫厘王变文武之制而作黄宫室舆马奢侈不可振也故天殃其庙是以知之景公曰天何不殃其身曰天以文王之故也若殃其身文王之祀无乃绝乎故殃其庙以章其过也左右入报曰周厘王庙也景公大惊起再拜曰善哉圣人之智岂不大乎【○左传鲁庙灾孔子在陈闻之曰其桓僖乎此或即彼事之讹】
　　家语孔子在齐齐大旱春饥景公问于孔子曰如之何孔子曰凶年则乘驽马力役不兴驰道不修祈以币玉祭祀不悬祀以下牲此贤君自贬以救民之礼也史记景公问政孔子孔子曰君君臣臣父父子子景公曰善哉信如君不君臣不臣父不父子不子虽有粟吾岂得而食诸他日又复问政于孔子孔子曰政在节财景公说将欲以尼谿田封孔子晏婴进曰夫儒者滑稽而不可轨法倨傲自顺不可以爲下崇丧遂哀破产厚葬不可以爲俗游说乞贷不可以爲国自大贤之息周室　衰礼乐缺有闲今孔子盛容饰繁登降之礼趋详之节累世不能殚其学当年不能究其礼君欲用之以移齐俗非所以先细民也后景公敬见孔子不问其礼异日景公止孔子曰奉子以季氏吾不能以季孟之闲待之齐大夫欲害孔子孔子闻之景公曰吾老矣弗能用也孔子遂行反乎鲁【晏子仲尼之齐见景公景公说之欲封之以尔稽以告晏子晏子对曰不可彼浩裾自顺不可以教下好乐缓于民不可使亲治立命而建事不可守职厚葬破民贫国久丧道哀费日不可使子民行之难者在内而传者无其外故异于服勉于容不可以道众而驯百姓自大贤之灭周室之卑也威仪加多而民行滋薄声乐繁充而世徳滋衰今孔丘盛声乐以侈世饰歌鼓舞以聚徒繁登降之礼趋翔之节以观众传学不可以仪世劳思不可以补民兼夀不能殚其教当年不能究其礼积财不能赡其乐繁饰邪术以营世君盛爲声乐以淫愚其民也不可以示其教也不可以导民今欲封之以移齐国之俗非所以导众存民也公曰善于是厚其礼而畱其敬见不问其道仲尼乃行　景公上路寝闻哭声曰吾若闻哭声何爲者也梁丘据对曰鲁孔丘之徒鞠语者也明于礼乐审于服丧其母死葬埋甚厚服丧三年哭泣甚疾公曰岂不可哉而色说之晏子曰古者圣人非不知能繁登降之礼制规矩之节行表缀之数以教民以爲烦人畱日故制礼不羡于使事非不知能扬干戚钟鼓竽瑟以劝众也以爲费财畱工故制乐不羡于和民非不知能累世殚国以奉死哭泣防哀以持久也而不爲者知其无补死者而深害生者故不以导民三者圣王之所禁也贤人不用徳毁俗流故三邪得行于世是非贤不肖杂上妄说邪故好恶不足以导众此三者路世之政单亊之教也公曷爲不察声受而色说之○此等本墨氏非儒谤圣之言不宜入晏子书中而太史公又信之亦误矣】
　　说苑孔子见齐景公景公致廪丘以爲养孔子辞不受出谓弟子曰吾闻君子当功以受禄今说景公景公未之行而赐我廪丘其不知丘亦甚矣遂辞而行【○据此益证晏子阻封之非实】
　　用鲁
　　史记孔子贫且贱及长尝爲季氏史料量平尝爲司职吏而畜蕃息
　　吕氏春秋季孙氏刼公家孔子欲谕术则见外于是受养而便说鲁国以訾孔子曰龙食乎清而游乎清螭食乎清而游乎浊鱼食乎浊而游乎浊今丘上不及龙下不若鱼丘其螭邪夫欲立功者岂得中绳哉救溺者濡追逃者趋【孔丛子季桓子以粟千钟饩夫子夫子受之而不辞既而以颁门人之无者子贡进曰季孙以夫子贫故致粟夫子受之而以施人无乃非季孙之意乎子曰何对曰季孙以爲惠也子曰然吾得千钟所以受而不辞者爲季孙之惠且以爲宠也夫受人财不以成富与季孙之惠于一人岂若惠数百人哉】史记桓子嬖臣曰仲梁怀与阳虎有隙阳虎欲逐懐公山不狃止之其秋怀益骄阳虎执怀桓子怒阳虎因囚桓子与盟而醳之阳虎由此益轻季氏季氏亦僭于公室陪臣执国政是以鲁自大夫以下皆僭离于正道故孔子不仕退而修诗书礼乐弟子弥众至自逺方莫不受业焉定公八年公山不狃不得意于季氏因阳虎爲乱欲废三桓之适更立其庶孼阳虎素所善者遂执季桓子桓子诈之得脱定公九年阳虎不胜奔于齐是时孔子年五十公山不狃以费畔季氏使人召孔子孔子循道弥久温温无所试莫能已用曰盖周文武起丰镐而王今费虽小傥庶几乎欲往子路不说止孔子孔子曰夫召我者岂徒哉如用我其爲东周乎然亦防不行其后定公以孔子爲中都宰一年四方皆则之由中都宰爲司空由司爲大司寇【○据家语爲中都宰二年爲司则爲中都宰当在五十以前文武丰镐之语不见孔氏诸书桓谭亦以爲诬】
　　家语孔子初仕爲中都宰制爲养生送死之节长幼异食强弱异任男女别涂路无拾遗器不雕僞爲四寸之棺五寸之椁因丘陵爲坟不封不树行之一年而西方之诸侯则焉定公谓孔子曰学子此法以治鲁国何如孔子对曰虽天下可乎何但鲁国而已哉于是二年定公以爲司空乃别五土之性而物各得其所生之宜咸得厥所先时季氏葬昭公于墓道之南孔子沟而合诸墓焉谓季桓子曰贬君以彰已罪非礼也今合之所以揜夫子之不臣由司爲鲁大司寇设法而不用无奸民【○诸侯三卿曰司徒司马司鲁则三桓世爲之其司寇不在三卿之数臧孙尝爲之矣且侯国司寇亦不称大此云由司爲司寇是由卿而大夫矣进退无据左传云孔子之爲司寇也沟而合诸墓此云司时事亦误也疑孔子爲司非实】
　　韩诗外传受命者必以其祖命之孔子爲鲁司寇命之曰宋公之子弗甫有孙鲁孔丘命尔爲司寇孔子曰弗甫敦及厥辟将不堪公曰不妄【○命辞古质】
　　说苑孔子爲鲁司寇听狱必师断敦敦然皆立然后君子进曰某子以爲何若某子以爲云云又曰某子以爲何若某子曰云云辩矣然后君子几当从某子云云乎以君子之知岂必待某子之云云然后知所以断狱哉君子之敬让也文辞有可与人共之者君子不独有也【家语孔子爲鲁司寇断狱讼皆进众议者而问之曰子以爲奚若某以爲何若皆曰云云如是然后夫子曰当从某子几是　春秋繁露孔子爲鲁司寇断狱屯屯与众共之不敢自専是以死者不恨生者不怨】荀子孔子爲鲁司寇有父子讼者孔子拘之三月不别其父请止孔子舍之季孙闻之不说曰是老也欺予语予曰爲国家必以孝今杀一人以戮不孝又舍之冉子以告孔子慨然叹曰呜呼上失之下杀之其可乎不教其民而听其狱杀不辜也三军大败不可斩也狱犴不治不可刑也罪不在民故也嫚令谨诛贼也今有时敛也无时防也不教而责成功虐也已此三者然后刑可即也书曰义刑义杀勿庸以即予维曰未有顺事言先教也故先王既陈之以道上先服之若不可尚贤以綦之若不可废不能以单之綦三年而百姓往矣邪民不从然后俟之以刑则民知罪矣诗曰尹氏大师维周之氐秉国之均四方是维天子是庳卑民不迷是以威厉而不试刑错而不用此之谓也今之世则不然乱其教繁其刑其民迷惑而堕焉则从而制之是以刑弥繁而邪不胜三尺之岸而虚车不能登也百仞之山任负车登焉何则陵迟故也数仞之墙而民不逾也百仞之山而竖子冯而游焉陵迟故也今夫世之陵迟亦久矣而能使民勿逾乎诗曰周道如砥其直如矢君子所履小人所视眷焉顾之潸然出涕岂不哀哉诗曰瞻彼日月悠悠我思道之云逺曷云能来子曰伊稽首不其有来乎【○家语文略　韩诗外传鲁有父子讼者康子欲杀之孔子曰未可杀之是则上失其道上有道是人亡矣讼者闻之请无讼康子曰治民以孝杀一不义以僇不孝不亦可乎孔子曰否不教而听其狱杀不辜也故刑其仁义谨其教道使民目晰焉而见之使民耳晰焉而闻之使民心晰焉而知之则道不迷而民志不惑矣诗曰周道如砥其直如矢言其易也君子所履小人所视言其明也睠言顾之潸焉出涕哀其不闻礼教而就刑诛也夫散其本教而待之刑辟犹决其牢而发以毒矢也不亦哀乎故曰未可杀也昔日先王使民以礼譬之如御也刑者鞭策也今犹无辔衔而鞭策以御也欲马之进则策其后欲马之退则策其前御者以劳而马亦多伤矣今犹此也上忧劳而民多罹刑康子避席再拜曰仆虽不敏请承此语矣孔子退朝门人子路难曰父子讼道邪孔子曰非也子路曰然则夫子胡爲君子而免之也孔子曰不戒责成害也慢令致期暴也不教而诛贼也君子爲政避此三者且诗曰载色载笑匪怒伊教○节文康子宜爲桓子】
　　左传【定公十年】夏公会齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神爲不祥于德爲愆义于人爲失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其已也乃不果享齐人来归郓讙隂之田【公羊传齐人曷爲来归运讙隂田孔子行乎季孙三月不违齐爲是来归之谷梁传离会不致何爲致也危之也危之则以地致何也爲危之也其危奈何曰颊谷之会孔子相焉两君就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何爲来爲命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何爲罢会齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙隂之田者盖爲此也因是以见虽有文事必有武备孔子于颊谷之会见之矣】史记定公十年春及齐平夏齐大夫犁鉏言于景公曰鲁用孔丘其势危齐乃使使告鲁爲好会会于夹谷鲁定公且以乘车好往孔子摄相事曰臣闻有文事者必有武备有武事者必有文备古者诸侯出疆必具官以从请具左右司马定公曰诺具左右司马会齐侯夹谷爲坛位土阶三等以会遇之礼相见揖让而登献酬之礼毕齐有司趋而进曰请奏四方之乐景公曰诺于是旍旄羽袚矛防劒拨鼓噪而至孔子趋而进歴阶而登不尽一等举袂而言曰吾两君爲好会夷狄之乐何爲于此请命有司有司却之不去则左右视晏子与景公景公心怍麾而去之有顷齐有司趋而进曰请奏宫中之乐景公曰诺优倡侏儒爲戏而前孔子趋而进历阶而登不尽一等曰匹夫而荧惑诸侯者罪当诛请命有司有司加法焉手足异处景公惧而动知义不若归而大恐告其羣臣曰鲁以君子之道辅其君而子独以夷狄之道教寡人使得罪于鲁君爲之奈何有司进对曰君子有过则谢以质小人有过则谢以文君若悼之则谢以实于是齐侯乃归所侵鲁之郓汶阳隂之田以谢过【○正义曰鲁筑城以旌孔子功因名谢城】
　　左传【十二年】仲由爲季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克【○公羊注云二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季孙说其言而堕之　家语孔子言于定公曰家不藏甲邑无百雉之城古之制也今三家过制请皆损之乃使季氏宰仲由堕三都叔孙不得意于季氏因费宰公山弗扰率费人以袭鲁孔子以公与季孙叔孙孟孙入于季氏之宫登武子之台费人攻之及台侧孔子命申句须乐颀勒士众下伐之费人北遂隳三都之城彊公室弱私家尊君卑臣政化大行○三都未尽隳也家语疎矣史记在十三年亦误】
　　公羊传曷爲帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城【谷梁传堕犹取也非国言围围成大公也何以致危之也何危尔边乎齐也】
　　家语孔子爲鲁司寇摄行相事有喜色仲由问曰由闻君子祸至不惧福至不喜今夫子得位而喜何也孔子曰然有是言也不曰乐以贵下人乎于是朝政七日而诛乱政大夫少正卯戮之于两观之下尸于朝三日子贡进曰夫少正卯鲁之闻人也今夫子爲政始诛之或者爲失乎孔子曰居吾语汝天下有大恶者五而窃盗不与焉一曰心逆而险二曰行僻而坚三曰言僞而辩四曰记丑而博五曰顺非而泽此五者有一于人则不免君子之诛而少正卯皆兼有之其居处足以撮徒成党其谈说足以饰襃荣众其强御足以反是独立此乃人之奸雄者也不可以不除夫殷汤诛尹谐文王诛潘正周公诛管蔡太公诛华士管仲诛付乙子产诛史何是此七子皆异世而同诛者以七子异世而同恶故不可赦也诗云忧心悄悄愠于羣小小人成羣斯足忧矣【新论少正卯在鲁与孔子同时孔子门人三盈三虚唯顔渊不去独知圣人之徳也夫门人去仲尼而皈少正卯非不知仲尼之圣亦不知少正卯之佞】初鲁之贩羊有沈犹氏者常朝饮其羊以诈市人有公慎氏者妻淫不制有慎溃氏者奢侈逾法鲁之鬻六畜者饰之以储价及孔子之爲政也则沈犹氏不敢朝饮其羊公慎氏出其妻慎溃氏越境而徙三月则鬻牛马者不储价卖羊豚者不加饰男女行者别其涂道不拾遗男尚忠信女尚贞顺四方客至于邑不求有司皆如归焉
　　吕氏春秋孔子始用于鲁鲁人鹥诵之曰麛裘而鞞投之无戾鞞之麛裘投之无邮用三年男子行乎涂右女子行乎涂左财物之遗者民莫之举大智之用固难逾也【○孔丛云三年民又作诵云云符子鲁侯欲以孔子爲司徒将召三桓议之乃谓左丘明曰寡人欲以孔子爲司徒而授以鲁政焉将欲谋诸三子左丘明曰孔丘其圣人与夫圣人佐政过者离位焉虽欲谋其将弗合乎鲁侯曰吾子奚以知之丘明曰周人有爱裘而好珍羞欲爲千金之裘而与狐谋其皮具少牢之珍而与羊谋其羞言未防狐相率逃于重丘之下羊相呼藏于深林之中故周人十年不制一裘五年不具一牢何者周人之谋失之矣今君欲以孔丘爲司徒召三桓而谋之亦与狐谋裘与羊谋羞哉于是鲁侯遂不与三桓谋而召孔丘爲司徒○孔子未尝爲司徒此附托也】
　　史记定公十四年孔子年五十六由大司寇行摄相事与闻国政三月粥羔豚者弗饰贾男女行者别于涂涂不拾遗四方之客至乎邑者不求有司皆予之以归齐人闻而惧曰孔子爲政必霸霸则吾地近焉我之爲先幷矣盍致地焉犂鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南高门外季桓子微服往观再三将受乃语鲁君爲周道游往观终日怠于政事子路曰夫子可以行矣孔子曰鲁今且郊如致膰乎大夫则吾犹可以止桓子防受齐女乐三日不听政郊又不致膰俎于大夫孔子遂行宿乎屯而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败盖优哉游哉维以防岁师已反桓子曰孔子亦何言师已以实告桓子喟然叹曰夫子罪我以羣婢故也夫【○史年表定公十一年而孔子行此云十四年互异】
　　琴操季桓子受女乐孔子欲谏不得退而望鲁山作山操以喩季氏若山之蔽鲁也曰予欲望鲁兮山蔽之手无斧柯奈山何
　　历聘
　　史记孔子遂适衞主于子路妻兄颜浊邹家衞灵公问孔子居鲁得禄几何对曰奉粟六万卫人亦致粟六万居顷之或谮孔子于卫灵公灵公使公孙余假一出一入孔子恐获罪焉居十月去衞将适陈过匡颜刻爲仆以其策指之曰昔吾入此由彼缺也匡人闻之以爲鲁之阳虎阳虎尝暴匡人于是遂止孔子孔子状类阳虎拘焉五日颜渊后子曰吾以汝爲死矣颜渊曰子在囘何敢死匡人拘孔子益急弟子惧孔子曰文王旣没文不在兹乎天之将丧斯文也后死者不得与于斯文也天之未丧斯文也匡人其如予何孔子使从者爲甯武子臣于卫然后得去去即过蒲
　　韩诗外传孔子行简子将杀阳虎孔子似之带甲以围孔子舍子路愠怒奋防将下孔子止之曰由何仁义之寡裕也夫诗书之不习礼乐之不讲是丘之罪也若吾非阳虎而以我爲阳虎则非丘之罪也命也我歌子和若子路歌孔子和之三终而围罢诗曰来游来歌以陈盛德之和而无爲也
　　庄子孔子游于匡宋人围之数帀而歌不辍子路入见曰何夫子之娱也孔子曰来吾语汝我讳竆久矣而不免命也求通久矣而不得时也当尧舜而天下无竆人非知得也当桀纣而天下无通人非知失也时势适然夫水行不避蛟龙者渔父之勇也陆行不避兕虎者猎夫之勇也白刃交于前视死若生者烈士之勇也知竆之有命知通之有时临大难而不惧者圣人之勇也由处矣吾命有所制矣无几何将甲者进辞曰以爲阳虎也故围之今非也请辞而退【琴操孔子到匡郭外顔渊举策指匡穿垣曰往与阳货正从此入匡人闻其言告君曰往者阳货今复来乃率众围孔子数日乃和琴而歌音曲甚哀有暴风击军士僵仆于是匡人乃知孔子圣人自解也】
　　史记月余反乎衞主蘧伯玉家灵公夫人有南子者使人谓孔子曰四方之君子不辱欲与寡君爲兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡爲弗见见之礼答焉子路不说孔子矢之曰予所不者天厌之天厌之居衞月余灵公与夫人同车宦者雍渠参乘出使孔子爲次乘招揺市过之孔子曰吾未见好徳如好色者也于是丑之去卫过曹【淮南子孔子欲行王道东西南北七十说而无所偶故因卫夫人弥子瑕而欲通其道　吕氏春秋孔子道弥子瑕见厘夫人因也】孔子去曺适宋与弟子习礼大树下宋司马桓魋欲杀孔子拔其树孔子去弟子曰可以速矣孔子曰天生德于予桓魋其如予何【家语孔子见宋君君问孔子曰吾欲使长有国而列都得之吾欲使民无惑吾欲使士竭力吾欲使日月当时吾欲使圣人自来吾欲使官府治理爲之奈何孔子对曰千乘之君问丘者多矣而未有若主君之问问之悉也然主君所欲者尽可得也丘闻之邻国相亲则长有国君惠臣忠则列都得之不杀无辜无释罪人则民不惑士益之禄则皆竭力尊天敬鬼则日月当时崇道贵徳则圣人自来任能黜否则官府治理宋君曰善哉岂不然乎寡人不佞不足以致之也孔子曰此事非难唯欲行之云耳○说苑作梁君】孔子适郑与弟子相失孔子独立郭东门郑人或谓子贡曰东门有人其颡似尧其项类臯陶其肩类子产然自要以下不及禹三寸累累若丧家之狗子贡以实告孔子孔子欣然笑曰形状末也而似丧家之狗然哉然哉【韩诗外传孔子出卫之东门逆姑布子卿曰二三子引车避有人将来必相我者也志之姑布子卿亦曰二三子引车避有圣人将来孔子下步姑布子卿迎而视之五十步从而望之五十步顾子贡曰是何爲者也子贡曰赐之师也所谓鲁孔丘也姑布子卿曰是鲁孔丘欤吾固闻之子贡曰赐之师何如姑布子卿曰得尧之颡舜之目禹之颈臯陶之喙从前视之盎盎乎似有土者从后视之髙肩弱脊此惟不及四圣者也子贡吁然姑布子卿曰子何患焉汗面而不恶葭喙而不借逺而望之羸乎若丧家之狗子何患焉子何患焉子贡以告孔子孔子无所辞独辞丧家之狗耳曰丘何敢乎子贡曰汗面而不恶葭喙而不借赐以知之矣不知丧家狗何足辞也子曰赐汝独不见夫丧家之狗欤旣敛而椁布器而祭顾望无人意欲施之上无明王下无贤士方伯王道衰政教失强陵弱众暴寡百姓纵心莫之纲纪是人固以丘爲欲当之者也丘何敢乎】孔子遂至陈主于司城贞子家孔丛子陈惠公大城因起淩阳之台未终而坐法死者数十人又执三监吏夫子适陈闻之见陈侯与俱登台而观焉夫子曰美哉斯台自古圣王之爲城台未有不戮一人而能致功若此者也陈侯默而退遂窃赦所执吏旣而见夫子问曰昔周作灵台亦戮人乎答曰文王之兴附者六州六州之众各以子道来故区区之台未及期日而已成矣何戮之有乎夫以少少之众能立大大之功唯君尔
　　史记孔子居陈三岁会晋楚争彊更伐陈及吴侵陈陈常被寇孔子曰归与归与吾党之小子狂简进取不忘其初于是孔子去陈过蒲会公叔氏以蒲畔蒲人止孔子弟子有公良孺者以私车五乘从孔子其爲人长贤有勇力谓曰吾昔从夫子遇难于匡今又遇难于此命也已吾与夫子再罹难宁鬬而死鬭甚疾蒲人惧谓孔子曰茍毋适衞吾出子与之盟出孔子东门孔子遂适衞子贡曰盟可负邪孔子曰要盟也神不听衞灵公闻孔子来喜郊迎问曰蒲可伐乎对曰可灵公曰吾大夫以爲不可今蒲衞之所以待晋楚也以衞伐之无乃不可乎孔子曰其男子有死之志妇人有保西河之志吾所伐者不过四五人灵公曰善然不伐蒲灵公老怠于政不用孔子孔子喟然叹曰茍有用我者朞月而已三年有成孔子行佛肸爲中牟宰赵简子攻范中行伐中牟佛肸畔使人召孔子孔子欲往子路曰由闻诸夫子其身亲爲不善者君子不入也今佛肸亲以中牟畔子欲往如之何孔子曰有是言也不曰坚乎磨而不磷不曰白乎涅而不淄我岂匏瓜也哉焉能系而不食孔子击磬有荷蒉而过门者曰有心哉击磬乎硁硁乎莫己知也夫而已矣　孔子旣不得用于衞将西见赵简子至于河而闻窦鸣犊舜华之死也临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后从政及其已得志杀之乃从政丘闻之也刳胎杀天则麒麟不至郊竭泽涸渔则蛟龙不合隂阳覆巢毁卵则凤皇不翔何则君子讳伤其类也夫鸟兽之于不义也尚知避之而况乎丘哉乃还息乎陬乡作爲陬操以哀之而反乎卫入主蘧伯玉家【○家语云作槃操以哀之　琴操槃操又名息陬操其辞曰干泽而渔蛟龙不游覆巢毁卵鳯不翔畱惨予心悲还原息陬】
　　新序赵简子欲专天下谓其相曰赵有犊犨晋有铎鸣鲁有孔丘吾杀三人者天下可王也于是乃召犊犨铎鸣而问政焉已而杀之使使者聘孔子于鲁以胖牛肉迎于河上使者语船人曰孔子即上船中河必流而杀之孔子至使者致命进胖牛之肉孔子仰天而叹曰美哉水乎洋洋乎使丘不济此水者命也夫子路趋而进曰何谓也孔子曰夫犊犨铎鸣晋国之贤大夫也赵简子未得意之时须而后从政及其得意也杀之黄龙不反于涸泽凤凰不离其罻罗故刳胎焚林则麒麟不臻覆巢破卵则凤凰不翔竭泽而渔则蛟龙不见鸟兽之于不仁犹知避之况丘乎故虎啸而谷风起龙兴而景云见击庭钟于外而黄钟应于内夫物类之相感精神之相应若响之应声影之象形故君子违伤其类者今彼已杀吾类矣何爲之此乎于是遂囘车不渡而还【○三国志注引○家语云杀窦犨鸣犊及舜华史云窦鸣犊舜华似窦犨字鸣犊也或作鸣铎庆华】
　　水经注孔子适赵临河不济叹而作歌曰秋风衍兮风扬波舟楫颠倒更相加归来归来胡爲斯
　　孔丛子赵简子使聘夫子夫子将至焉及河闻鸣犊与窦犨之见杀也廻舆而旋之卫至鄹遂爲操曰周道衰微礼乐陵迟文武既坠吾将焉归周游天下靡邦可依凤鸟不识珍宝枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道竆哀彼无辜翺翔于衞复我旧庐从吾所好其乐只且
　　史记他日灵公问兵陈孔子曰俎豆之事则尝闻之军旅之事未之学也明日与孔子语见蜚鴈仰视之色不在孔子孔子遂行复如陈是嵗鲁哀公三年而孔子年六十矣秋季桓子病辇而见鲁城喟然叹曰昔此国几兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子防康子代立已葬欲召仲尼公之鱼曰昔吾先君用之不终终爲诸侯笑今又用之不能终是再爲诸侯笑康子曰则谁召而可曰必召冉求于是使使召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章吾不知所以裁之子赣知孔子思归送冉求因诫曰即用以孔子爲招云冉求既去明年孔子自陈迁于蔡【○孔子在陈思归一见论语一见孟子止是一时之言而两书各记耳史世家前后再引盖失之矣】明年孔子自蔡如叶叶公问政孔子曰政在来逺附迩他日叶公问孔子于子路子路不对孔子闻之曰由尔何不对曰其爲人也学道不倦诲人不厌发愤忘食乐以忘忧不知老之将至云尔【墨子叶公子髙问政于仲尼曰善爲政者若之何仲尼对曰善爲政者逺者近之而旧者新之】去叶反于蔡长沮桀溺耦而耕孔子以爲隐者使子路问津焉长沮曰彼执舆者爲谁子路曰爲孔丘曰是鲁孔丘与曰然曰是知津矣桀溺谓子路曰子爲谁曰爲仲由曰子孔丘之徒与曰然桀溺曰悠悠者天下皆是也而谁以易之且与其从辟人之士岂若从辟世之士哉耰而不辍子路以告孔子孔子怃然曰鸟兽不可与同羣天下有道邱不与易也他日子路行遇荷蓧丈人曰子见夫子乎丈人曰四体不勤五谷不分孰爲夫子植其杖而芸子路以告孔子曰隐者也复往则亡
　　孔丛子孔子使宰予使于楚楚昭王以安车象饰因宰予以遗孔子焉宰予曰夫子无以此爲也王曰何故对曰臣以其用思其所在观之有以知其然王曰言之宰予对曰自臣侍从夫子以来窃见其言不离道动不违仁贵义尚德清素好俭仕而有禄不以爲积不合则去退无吝心妻不服防妾不衣帛车器不雕马不食粟道行则乐其治不行则乐其身此所以爲夫子也若夫观目之丽靡窈窕之淫音夫子过之弗之视遇之弗之听也故臣知夫子之无用此车也王曰然则夫子何欲而可对曰方今天下道徳寝息其志欲兴而行之天下诚有欲治之君能行其道则夫子虽徒步以朝固犹爲之何必逺辱君之重贶乎王曰乃今而后知孔子之德也大矣宰予归以告孔子孔子曰二三子以予之言何如子贡对曰未尽夫子之美也夫子德髙则配天深则配海若予之言行事之实也夫子曰夫言贵实使人信之舍实何称乎是赐之华不若予之实也　楚王使使奉金币聘夫子宰予冉有曰夫子之道至是行矣遂请见问夫子曰太公勤身苦志八十而遇文王孰与许由之贤夫子曰许由独善其身者也太公兼利天下者也然今世无文王之君也虽有太公孰能识之乃歌曰大道隐兮礼爲基贤人窜兮将待时天下如一欲何之史记孔子迁于蔡三嵗吴伐陈楚救陈军于城父闻孔子在陈蔡之闲楚使人聘孔子孔子将往拜礼陈蔡大夫谋曰孔子贤者所刺讥皆中诸侯之疾今者久畱陈蔡之闲诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与发徒役围孔子于野不得行絶粮从者病莫能兴孔子讲诵歌不衰子路愠见曰君子亦有竆乎孔子曰君子固竆小人竆斯滥矣子贡色作孔子曰赐尔以予爲多学而识之者与曰然非与孔子曰非也予一以贯之孔子知弟子有愠心乃召子路而问曰诗云匪兕匪虎率彼旷野吾道非邪吾何爲于此子路曰意者吾未仁邪人之不我信也意者吾未知邪人之不我行也孔子曰有是乎由譬使仁者而必信安有伯夷叔齐使知者而必行安有王子比干子路出子贡入见孔子曰赐诗云匪兕匪虎率彼旷野吾道非邪吾何爲于此子贡曰夫子之道至大也故天下莫能容夫子夫子盖少贬焉孔子曰赐良农能稼而不能爲穑良工能巧而不能爲顺君子能修其道纲而纪之统而理之而不能爲容今尔不修尔道而求爲容赐而志不逺矣子贡出顔囘入见孔子曰囘诗云匪兕匪虎率彼旷野吾道非邪吾何爲于此顔囘曰夫子之道至大故天下莫能容虽然夫子推而行之不容何病不容然后见君子夫道之不修也是吾丑也夫道既已大修而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾爲尔宰
　　韩诗外传孔子困于陈蔡之闲即三经之席七日不食藜羮不糁弟子有饥色读书习礼乐不休子路进谏曰爲善者天报之以福爲不善者天报之以贼今夫子积徳累仁爲善久矣意者当遣行乎奚居之隐也孔子曰由来汝小人也未讲于论也居吾语汝子以知者爲无罪乎则王子比干何爲刳心而死子以义者爲聼乎则伍子胥何爲抉目而悬吴东门子以亷者爲用乎则伯夷叔齐何爲饿于首阳之山子以忠者爲用乎则鲍叔何爲而不用叶公子髙终身不仕鲍焦抱木而泣子推登山而燔故君子博学深谋不遇时者众矣岂独丘哉贤不肖者材也遇不遇者时也今无有时贤安所用哉故虞舜耕于历山之阳立爲天子其遇尧也傅说负土而版筑以爲大夫其遇武丁也伊尹故有莘氏僮也负鼎操俎调五味而立爲相其遇汤也吕望行年五十卖食棘津年七十屠于朝歌九十乃爲天子师则遇文王也管夷吾束缚自槛车以爲仲父则遇齐桓公也百里奚自卖五羊之皮爲秦伯牧牛举爲大夫则遇秦缪公也虞丘于天下以爲令尹让于孙叔敖则遇楚庄王也伍子胥前功多后戮死非知有盛衰也前遇阖闾后遇夫差也夫骥罢盐车此非无形容也莫知之也使骥不得伯乐安得千里之足造父亦无千里之手矣夫兰茝生于茂林之中深山之闲人莫见之故不芬夫学者非爲通也爲竆而不忧困而志不衰先知祸福之始而心无惑焉故圣人隐居深念独闻独见夫舜亦贤圣矣南面而治天下惟其遇尧也使舜居桀纣之世能自免于刑戮之中则爲善矣亦何位之有桀杀关龙逢纣杀王子比干当此之时岂关龙逢无知而王子比干不慧乎哉此皆不遇时也故君子务学修身端行而须其时者也子无惑焉诗曰鹤鸣于九臯声闻于天
　　说苑孔子遭难陈蔡之境絶粮弟子皆有饥色孔子歌两柱之闲子路入见曰夫子之歌礼乎孔子不应曲终而曰由君子好乐爲无骄也小人好乐爲无慑也其谁知之子不我知而从我者乎子路不说授于而舞三终而出及至七日孔子修乐不休子路愠见曰夫子之修乐时乎孔子不应乐终而曰由昔者齐桓霸心生于莒句践霸心生于会稽晋文霸心生于骊氏故居不幽则思不逺身不约则智不广庸知而不遇之于是与明日免于厄子贡执辔曰二三子从夫子而遇此难也其不可忘已孔子曰恶是何也语不云乎三折肱而成良医夫陈蔡之闲丘之幸也二三子从丘者皆幸人也吾闻人君不困不成王列士不困不成行昔者汤困于吕文王困于羑里秦穆公困于殽齐桓困于长勺句践困于会稽晋文困于骊氏夫困之爲道从寒之及暖暖之及寒也唯贤者独知而难言之也易曰困亨贞大人吉无咎有言不信圣人所与人难言信也【荀子孔子曰由居吾语汝昔晋公子重耳霸心生于曹越王句践霸心生于会稽齐桓公小白霸心生于莒故居不隠者思不逺身不佚者志不广女庸安知吾不得之桑落之下】
　　庄子孔子竆于陈蔡之闲七日不火食藜羮不糁顔色甚惫而歌于室顔囘择菜子路子贡相与言曰夫子再逐于鲁削迹于卫伐树于宋竆于商周围于陈蔡杀夫子者无罪借夫子者无禁歌鼓琴未尝絶音君子之无耻也若此乎顔囘无以应入告孔子孔子推琴喟然而叹曰由与赐细人也召而来吾语之子路子贡入子路曰如此者可谓竆矣孔子曰是何言也君子通于道之谓通穷于道之谓竆今丘抱仁义之道以遭乱世之患其何竆之爲故内省而不竆于道临难而不失其徳天寒既至霜雪既降吾是以知松栢之茂也陈蔡之隘于丘其幸乎孔子削然反琴而歌子路扢然执干而舞子贡曰吾不知天之髙也地之下也古之得道者竆亦乐通亦乐所乐非竆通也道徳于此则竆通爲寒暑风之序矣故许由娱于颍阳而共伯得乎共首孔子竆于陈蔡之闲七日不火食左据槁木右击槁枝而歌焱氏之风有其具而无其数有其声而无宫角木声与人声犁然有当于人之心顔囘端拱还目而窥之仲尼恐其广已而造大也变已而造哀也曰囘无受天损易无受人益难无始而非防也人与天一也夫今之歌者其谁乎囘曰敢问无受天损易仲尼曰饥渴寒暑竆桎不行天地之行也运物之泄也言与之偕逝之谓也爲人臣者不敢去之执臣之道犹若是而况乎所以待天乎何谓无受人益难仲尼曰始用四逹爵禄并至而不竆物之所利乃非已也吾命有在外者也君子不爲盗贤人不爲窃吾若取之何哉故曰鸟莫知于鷾鸸目之所不宜处不给视虽落其实弃之而走其畏人也而袭诸人闲社稷存焉尔何谓无始而非防仲尼曰化其万物而不知其禅之者焉知其所终焉知其所始正而待之而已耳何谓人与天一邪仲尼曰有人天也有天亦天也人之不能有天性也圣人晏然体逝而终矣【○寓言自佳妙】
　　吕氏春秋孔子穷乎陈蔡之闲藜羮不斟七日不尝粒昼寝颜囘索米得而爨之几熟孔子望见颜囘攫其甑中而食之选闲食熟谒孔子而进食孔子佯爲不见之孔子起曰今者梦见先君食洁而后馈顔囘对曰不可向者煤室入甑中弃食不祥囘攫而饭之孔子叹曰所信者目也而目犹不可信所恃者心也而心犹不足恃弟子记之知人固不易矣【○疑之而以诈试之非圣之所以待贤也　家语孔子厄于陈蔡从者七日不食子贡以所赍货窃犯围而出告籴于野人得米一石焉顔囘仲由次之于壤屋之下有埃墨堕饭中颜囘取而食之子贡自井望见之不说以爲窃食也入问孔子曰仁人亷士竆改节乎孔子曰改节即何称于仁亷哉子贡曰若囘也其不改节乎子曰然子贡以所见告孔子子曰吾信囘之爲仁久矣虽汝有云弗以疑也其或者必有故乎汝止吾将问之召顔囘曰畴昔予梦见先人岂或启祐我哉子炊而进饭吾将进焉对曰向有埃墨堕饭中欲置之则不洁欲弃之则可惜囘即食之不可祭也孔子曰然乎吾亦食之顔囘出孔子顾谓二三子曰吾之信囘也非待今日也二三子由此乃服之○此亦囘防前说未必有其事今世家语后人所爲耳　孔丛子墨子曰孔子厄于陈蔡之闲子路烹豚孔子不问肉之所由来而食之剥人之衣以沽酒孔子不问酒之所由来而饮之诘之曰所谓厄者沽酒无处藜羮不粒乏食七日若烹豚饮酒则何言乎厄斯不然矣且子路爲人勇于见义纵有豚酒不以义不取之可知也又何问焉　庄子孔子围于陈蔡之闲七日不火食太公任往吊之曰子几死乎曰然子恶死乎曰然任曰予尝言不死之道东海有鸟焉其名曰意怠其爲鸟也翂翂翐翐而似无能引援而飞迫胁而栖进不敢爲前退不敢爲后食不敢先尝必取其绪是故其行列不斥而外人防不得害是以免于患直木先伐甘井先竭子其意者饰知以惊愚脩身以明污昭昭乎若揭日月而行故不免也昔吾闻之大成之人曰自伐者无功功成者隳名成者亏孰能去功与名而还与众人道流而不明居得行而不明处纯纯常常乃比于狂削迹捐势不爲功名是故无责于人人亦无责焉至人不闻子何喜哉孔子曰善哉辞其交游去其弟子逃于大泽衣裘褐食杼栗入兽不乱羣入鸟不乱行鸟兽不恶而况人乎○寓言非实　搜神记孔子厄于陈歌于馆中夜有一人长九尺余皂衣髙冠大咤声动左右子路与战于庭孔子察之见其甲车闲时时开如掌孔子曰何不探其甲车引而奋登子路引之没手仆地乃大鳀鱼也孔子曰此物也何爲来哉吾闻物老则羣精依之因衰而至岂以吾遇厄乎夫六畜之物及蛇鱼龞草木之属久者神皆慿依能爲妖怪谓之五酉五酉者五行之方皆有其物酉者老也物老则爲怪杀之则已夫何患焉子路烹之其味滋病者兴明日遂行○迂诞不经之甚　冲波传孔子去卫适陈涂中见二女采桑子曰南枝窈窕北枝长答曰夫子游陈必絶粮九曲明珠穿不得着来问我采桑娘夫子至陈大夫发兵围之令穿九曲珠乃释其厄夫子不能使囘赐返问之其家谬言女出外以一瓜献二子子贡曰瓜子在内也女乃出语曰用蜜涂珠丝将繋蚁蚁将系丝如不肯过用烟熏之子依其言乃能穿之于是絶粮七日○尤俚而谬】
　　史记于是使子贡至楚楚昭王兴师迎孔子然后得免昭王将以书社地七百里封孔子楚令尹子西曰王之使使诸侯有如子贡者乎曰无有王之辅相有如顔囘者乎曰无有王之将率有如子路者乎曰无有王之官尹有如宰予者乎曰无有且楚之祖封于周号爲子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君防王天下今孔丘得据土壤贤弟子爲佐非楚之福也昭王乃止其秋楚昭王防于城父于是孔子自楚反乎卫是岁也孔子年六十三而鲁哀公六年也庄子孔子西游于衞顔渊问师金曰以夫子之行爲奚如师金曰惜乎而夫子其竆哉颜渊曰何也师金曰夫刍狗之未陈也盛以箧衍巾以文绣尸祝齐戒以将之及其已陈也行者践其首脊苏者取而爨之而已将复取而盛以箧衍巾以文绣游居寝卧其下彼不得梦必且数眯焉今而夫子亦取先王已陈刍狗取弟子游居寝卧其下故伐树于宋削迹于衞竆于商周是非其梦邪围于陈蔡之闲七日不火食死生相与邻是非其眯邪夫水行莫如用舟而陆行莫如用车以舟之可行于水也而求推之于陆则没世不行寻常古今非水陆与周鲁非舟车与今蕲行周于鲁是犹推舟于陆也劳而无功身必有殃彼未知夫无方之传应物而不竆者也且子独不见夫桔橰者乎引之则俯舍之则仰彼人之所引非引人也故俯仰而不得罪于人故夫三皇五帝之礼义法度不矜于同而矜于治故譬三皇五帝之礼义法度其犹柤棃橘柚邪其味相反而皆可于口故礼义法度者应时而变者也今取猨狙而衣以周公之服彼必龁齧挽裂尽去而后慊观古今之异犹猨狙之异乎周公也故西施病心而矉其里其里之丑人见而美之归而捧心而矉其里其里之富人见之坚闭门而不出贫人见之挈妻子而去之走彼知美矉而不知矉之所以美惜乎而夫子其竆哉【○庄生文絶无方幅痕迹入手便佳寓言以畼其旨非故爲訾毁也】
　　史记其明年吴与鲁会缯征百牢太宰嚭召季康子康子使子贡往然后得已孔子曰鲁衞之政兄弟也是时衞君辄父不得立在外诸侯数以爲让而孔子弟子多仕于衞卫君欲得孔子爲政子路曰衞君待子而爲政子将奚先孔子曰必也正名乎子路曰有是哉子之迂也何其正也孔子曰野哉由也夫名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所错手足矣夫君子爲之必可名言之必可行君子于其言无所茍而已矣其明年冉有爲季氏将师与齐战于郎克之季康子曰子之于军旅学之乎性之乎冉有曰学之于孔子季康子曰孔子何如人哉对曰用之有名播之百姓质诸鬼神而无憾求之至于此道虽累千社夫子不利也康子曰我欲召之可乎对曰欲召之则毋以小人固之则可矣
　　家语孔子在衞冉求言于季孙曰国有圣人而不能用欲以求治是犹却步而欲求及前人不可得已今孔子在衞衞将用之已有才而以资邻国难以言智也请以重币迎之季孙以告哀公公从之
　　左传【哀公十一年】孔文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访衞国之难也将止鲁人以币召之乃归【史记防季康子逐公华公賔公林以币迎孔子孔子归鲁】
　　琴操猗兰操孔子所作也孔子歴聘诸侯诸侯莫能任自卫反鲁幽谷之中见香兰独秀喟然叹曰夫兰当爲王者香今乃与众草爲伍乃止车援琴鼓之自伤不逢时托辞于香兰云习习谷风以隂以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老【○此等皆后人拟作】
　　孔丛子哀公使以币如衞迎夫子而防不能赏用也故夫子作丘陵之歌曰登彼丘陵峛崺其阪仁道在迩求之若逺遂迷不复自婴屯蹇喟然廻虑题彼泰山郁确其高梁甫廻连枳棘充路陟之无缘将伐无柯患兹蔓延惟以永叹涕霣潺湲
　　史记孔子之去鲁凡十四岁而反乎鲁
　　说苑孔子生于乱世莫之能容也故言行于君泽加于民然后仕言不行于君泽不加于民则处孔子怀天覆之心挟仁圣之德悯时俗之污泥伤纪纲之废坏服重历逺周流应聘乃俟幸施道以子百姓而当世诸侯莫能任用是以徳积而不肆大道屈而不伸海内不蒙其化羣生不被其恩故喟然叹曰而有用我者则吾其爲东周乎故孔子行说非欲私身运徳于一城将欲舒之于天下而建之于羣生者耳
　　韩诗外传孔子抱圣人之心彷徨乎道徳之域逍遥乎无形之乡倚天理观人情明终始知得失故兴仁义厌利势以持养之于时周室微王道絶诸侯力政强劫弱众暴寡百姓靡安莫之纪纲礼义废坏人伦不理于是孔子自东自西自南自北匍匐救之【论衡孔子自知不用圣思闵道不行民在涂炭之中庶几欲佐诸侯行道济民故应聘周流不避患耻爲道不爲已故逢患而不恶爲民不爲名故蒙谤而不避　孔子周流游说七十余国按孔子自卫反鲁在陈绝粮削迹于卫忘味于齐伐树于宋并费与顿牟至不能十国　新论仲尼恓恓突不暇黔　盐铁论孔子能方不能圆故饥于黎丘○其事未闻】
　　哀公问
　　礼记【儒行】鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服哀公曰敢问儒行孔子对曰遽数之不能终其物悉数之乃畱更仆未可终也哀公命席孔子侍曰儒有席上之珍以待聘夙夜强学以待问怀忠信以待举力行以待取其自立有如此者儒有衣冠中动作慎其大让如慢小让如僞大则如威小则如愧其难进而易退也粥粥若无能也其容貌有如此者儒有居处齐难其坐起恭敬言必先信行必中正道涂不争险易之利冬夏不争阴阳之和爱其死以有待也养其身以有爲也其备豫有如此者儒有不宝金玉而忠信以爲宝不祈土地立义以爲土地不祈多积多文以爲富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力往者不悔来者不豫过言不再流言不极不断其威不习其谋其特立有如此者儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者儒有忠信以爲甲胄礼义以爲干橹戴仁而行抱义而处虽有暴政不更其所其自立有如此者儒有一畞之宫环堵之室荜门圭窬蓬户瓮牖易衣而出幷日而食上荅之不敢以疑上不荅不敢以谄其仕有如此者儒有今人与居古人与稽今世行之后世以爲楷适弗逢世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者儒有博学而不穷笃行而不倦幽居而不淫上通而不困礼之以和爲贵忠信之美优游之法慕贤而容众毁方而瓦合其寛裕有如此者儒有内称不辟亲外举不辟怨程功积事推贤而进逹之不望其报君得其志茍利国家不求富贵其举贤援能有如此者儒有闻善以相告也见善以相示也爵位相先也患难相死也久相待也逺相致也其任举有如此者儒有澡身而浴徳陈言而伏静而正之上弗知也麤而翘之又不急爲也不临深而爲高不加少而爲多世治不轻世乱不沮同弗与异弗非也其特立独行有如此者儒有上不臣天子下不事诸侯慎静而尚寛强毅以与人博学以知服近文章砥厉亷隅虽分国如锱铢不臣不仕其规爲有如此者儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒爲戏【○此篇极其夸张先儒疑非夫子之言】
　　家语哀公问于孔子曰寡人欲论鲁国之士与之爲治敢问如何取之孔子对曰生今之世志古之道居今之俗服古之服舍此而爲非者不亦鲜乎曰然则章甫絇履绅带缙笏者皆贤人也孔子曰不必然也丘之所言非此之谓也夫端衣裳冕而乘轩者则志不在食焄斩衰菅菲杖而歠粥者则志不在酒肉生今之世志古之道居今之俗服古之服谓此类也公曰善哉尽此而已乎孔子曰人有五仪有庸人有士人有君子有贤人有圣人审此五者则治道毕矣公曰敢问何如斯可谓之庸人孔子曰所谓庸人者心不存慎终之规口不吐训格之言不择贤以托其身不力行以自定见小闇大而不知所务从物如流不知其所执此则庸人也公曰何谓士人孔子曰所谓士人者心有所定计有所守虽不能尽道术之本必有率也虽不能备百善之美必有处也是故智不务多必审其所知言不务多必审其所谓行不务多必审其所由智既知之言既道之行既由之则若性命形骸之不可易也富贵不足以益贫贱不足以损此则士人也公曰何谓君子孔子曰所谓君子者言必忠信而心不怨仁义在身而色无伐思虑通明而辞不专笃行信道自强不息油然若将可越而终不可及者此则君子也公曰何谓贤人孔子曰所谓贤人者德不逾闲行中规绳言足以法于天下而不伤于身道足以化于百姓而不伤于本富则天下无宛财施则天下不病贫此则贤者也公曰何谓圣人孔子曰所谓圣人者徳合于天地变通无方竆万事之终始协庻品之自然敷其大道而遂成情性明竝日月化行若神下民不知其徳覩者不识其邻此谓圣人也公曰善哉非子之贤则寡人不得闻此言也虽然寡人生于深宫之中长于妇人之手未尝知哀未尝知忧未尝知劳未尝知惧未尝知危恐不足以行五仪之教若何孔子对曰如君之言已知之矣则邱亦无所闻焉公曰非吾子寡人无以啓其心吾子言也孔子曰君入庙门而右登自阼阶仰视榱桷俯察几筵其器皆存而不覩其人君以此思哀则哀可知矣昩爽夙兴正其衣冠平旦视朝虑其危难一物失理乱亡之端君以此思忧则忧可知矣日出听政至于中冥诸侯子孙往来爲賔行礼揖让慎行威仪君以此思劳则劳可知矣缅然长思出于四门周章逺望覩亡国之墟必将有数焉君以此思惧则惧可知矣夫君者舟也庶人者水也水所以载舟亦所以覆舟君以此思危则危可知矣君既明此五者又少畱意于五仪之事则于政治何有失矣　哀公问政于孔子孔子对曰文武之政布在方策其人存则其政举其人亡则其政息天道敏生人道敏政地道敏树夫政者犹蒲卢也待化以成故爲政在于得人取人以身修道以仁仁者人也亲亲爲大义者宜也尊贤爲大亲亲之杀尊贤之等礼所以生也礼者政之本也是以君子不可以不修身思修身不可以不事亲思事亲不可以不知人思知人不可以不知天天下之逹道有五其所以行之者三曰君臣也父子也夫妇也昆弟也朋友也五者天下之逹道智仁勇三者天下之逹徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也公曰子之言美矣至矣寡人实固不足以成之也孔子曰好学近乎智力行近乎仁知耻近乎勇知斯三者则知所以修身知所以修身则知所以治人知所以治人则能成天下国家者矣公曰政其尽此而已乎孔子曰凡爲天下国家有九经曰修身也尊贤也亲亲也敬大臣也体羣臣也子庶民也来百工也柔逺人也怀诸侯也夫修身则道立尊贤则不惑敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之公曰爲之奈何孔子曰斋洁盛服非礼不动所以修身也去谗逺色贱货而贵徳所以尊贤也爵其能重其禄同其好恶所以笃亲亲也官盛任使所以敬大臣也忠信重禄所以劝士也时使薄敛所以子百姓也日省月考既廪称事所以来百工也送往迎来嘉善而矜不能所以绥逺人也继絶世举废邦治乱持危朝聘以时厚往而薄来所以怀诸侯也治天下国家有九经其所以行之者一也凡事豫则立不豫则废言前定则不跲事前定则不困行前定则不疚道前定则不竆在下位不获于上民弗可得而治矣获于上有道不信于友不获于上矣信于友有道不顺于亲不信于友矣顺于亲有道反诸身不诚不顺于亲矣诚身有道不明于善不诚于身矣诚者天之至道也诚之者人之道也夫诚弗勉而中不思而得从容中道圣人之所以体定也诚之者择善而固执之者也公曰子之教寡人备矣敢问行之所始孔子曰立爱自亲始教民睦也立敬自长始教民顺也教之慈睦而民贵有亲教以敬而民贵用命民既孝于亲又顺以听命措诸天下无所不可公曰寡人既得闻此言也惧不能果行而获罪咎【○与中庸小异】
　　史记鲁哀公问政对曰政在选臣
　　说苑哀公问于孔子曰人何若而可取也孔子对曰毋取拑者无取健者毋取口锐者哀公曰何谓也孔子曰拑者大给利不可尽用健者必欲兼人不可以爲法也口锐者多诞而寡信后恐不验也夫弓矢和调而后求其中焉马慤愿顺然后求其良材焉人必忠信重厚然后求其知能焉今人有不忠信重厚而多知能如此人者譬犹豺狼与不可以身近也是故先其仁信之诚者然后亲之于是有知能者然后任之故曰亲仁而使能夫取人之术也观其言而察其行夫言者所以抒其匈而发其情者也能行之士必能言之是故先观其言而揆其行夫以言揆其行虽有奸轨之人无以逃其情矣哀公曰善【荀子鲁哀公问于孔子曰请问取人孔子对曰无取健无取詌无取口啍健贪也詌乱也口啍诞也故弓调而后求劲焉马服而后求良焉士信慤而后求知能焉士不信慤而有多知能譬之其豺狼也不可以身尒也语曰桓公周其贼文公用其盗故明主任计不信怒闇主信怒不任计计胜怒者彊怒胜计者亡】
　　家语哀公问于孔子曰寡人欲吾国小而能守大则攻其道如何孔子对曰使君朝廷有礼上下相亲天下百姓皆君之民将谁攻之茍违此道民畔如归皆君之雠也将与谁守公曰善哉于是废山泽之禁弛闗市之税以惠百姓　哀公问政于孔子孔子对曰政之急者莫大乎使民富且寿也公曰爲之奈何孔子曰省力役薄赋敛则民富矣敦礼教逺罪疾则民寿矣公曰寡人欲行夫子之言恐吾国贫矣孔子曰诗云恺悌君子民之父母未有子富而父母贫者也
　　吕氏春秋孔子见鲁哀公哀公曰有语寡人曰爲国家者爲之堂上而已矣寡人以爲迂言也孔子曰此非迂言也丘闻之得之于身者得之人失之于身者失之人不出于门户而天下治者其惟知反于已身者乎礼记【哀公问】哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也孔子曰丘闻之民之所由生礼爲大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之爲尊敬然然后以其所能教百姓不废其会节有成事然后治其雕镂文章黼黻以嗣其顺之然后言其丧算备其鼎俎设其豕腊修其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此公曰今之君子胡莫之行也孔子曰今之君子好实无厌淫德不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫爲礼也　孔子侍坐于哀公哀公曰敢问人道谁爲大孔子愀然作色而对曰君之及此言也百姓之徳也固臣敢无辞而对人道政爲大公曰敢问何谓爲政孔子对曰政者正也君爲正则百姓从政矣君之所爲百姓之所从也君所不爲百姓何从公曰敢问爲政如之何孔子对曰夫妇别父子亲君臣严三者正则庶民从之矣公曰寡人虽无似也愿闻所以行三言之道可得而闻乎孔子对曰古之爲政爱人爲大所以治爱人礼爲大所以治礼敬爲大敬之至矣大昏爲大大昏至矣大昏既至冕而亲迎亲之也亲之也者亲之也是故君子兴敬爲亲舍敬是遗亲也弗爱不亲弗敬不正爱与敬其政之本与公曰寡人愿有言然冕而亲迎不已重乎孔子愀然作色而对曰合二姓之好以继先圣之后以爲天地宗庙社稷之主君何谓已重乎公曰寡人固不固焉得闻此言也寡人欲问不得其辞请少进孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之爲政先礼礼其政之本与孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身爲大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣公曰敢问何谓成亲孔子对曰君子也者人之成名也百姓归之名谓之君子之子是使其亲爲君子也是爲成其亲之名也已孔子遂言曰古之爲政爱人爲大不能爱人不能有其身不能有其身不能安土不能安土不能乐天不能乐天不能成其身公曰敢问何谓成身孔子对曰不过乎物公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无爲而物成是天道也已成而明是天道也公曰寡人憃愚冥烦子志之心也孔子蹴然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身公曰寡人既闻此言也无如后罪何孔子对曰君之及此言也是臣之福也【○大戴记同】
　　家语哀公问于孔子曰二三大夫皆劝寡人使隆敬于髙年何也孔子对曰君之及此言将天下实赖之岂惟鲁哉公曰何也其义可得闻乎孔子曰昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者焉髙年者贵于天下久矣次于事亲是故朝廷同爵而尚齿七十杖于朝君问则席八十则不仕朝君问则就之而悌逹乎朝廷矣其行也肩而不并不错则随班白者不以其任于道路而悌逹乎道路矣居乡以齿而老竆不匮强不犯弱众不暴寡而悌逹乎州巷矣古之道五十不爲甸役颁禽隆之长者而悌逹乎搜狩矣军旅什伍同爵则尚齿而悌逹乎军旅矣夫圣王之教孝悌发诸朝廷行于道路至于州巷放于搜狩循于军旅则众感以义死而弗敢犯公曰善哉寡人虽闻之弗能成哀公问于孔子曰智者夀乎仁者夀乎孔子对曰然人有三死而非其命也行已自取也夫寝时不时饮食不节逸劳过度者疾共杀之居下位而上干其君嗜欲无厌而求不止者刑共杀之以少犯众以弱侮强忿怒不类动不量力者兵共杀之此三者死非命也人自取之若夫智士仁人将身有节动静以义喜怒以时无害其性虽得夀焉不亦可乎　鲁哀公问于孔子曰子从父命孝乎臣从君命贞乎三问孔子不对孔子趋出以语子贡曰乡者君问丘曰子从父命孝乎臣从君命贞乎三问而丘不对赐以爲何如子贡曰子从父命孝臣从君命贞矣奚疑焉孔子曰鄙哉赐汝不识也昔者明王万乘之国有争臣七人则主无过举千乘之主有争臣五人则社稷不危百乘之家有争臣三人则禄位不替父有争子不陷无礼士有争友不行不义故子从父命奚讵爲孝臣从君命奚讵爲贞夫能审其所从之谓孝之谓贞矣　哀公问曰绅委章甫有益于仁乎孔子作色而对曰君胡然焉衰麻苴杖者志不存乎乐非耳弗闻服使然也黼黻衮冕者容不袭慢非性矜庄服使然也介胄执戈者无退懦之气非体纯猛服使然也且臣闻之好肆不守折而长者不爲市窃夫其有益与无益君子所以知　鲁哀公问于孔子曰昔者舜冠何冠乎孔子不对公曰寡人有问于子而子无言何也对曰以君之问不先其大者故方思所以爲对公曰其大何乎孔子曰舜之爲君也其政好生而恶杀其任授贤而替不肖徳若天地而静虚化若四时而变物是以四海承风畅于异类凤翔麟至鸟兽驯德无他也好生故也君舍此道而冠冕是问是以缓对
　　三朝记【千乘】公曰千乘之国受命于天子通其四疆教其书社循其灌庙建其宗主设其四佐列其五官处其朝市爲仁如何子曰不仁国不化公曰何如之谓仁子曰不淫于色子曰立妃设如太庙然乃中治中治不相陵不相陵斯庶嫔遧遧则事上静静斯洁信在中朝大夫必慎以恭出会谋事必敬以慎言长幼小大必中度此国家之所以崇也立子设宗社宗社先示威威明显见辨爵集徳是以母弟官子咸有臣志莫敢援于外大夫中妇私谒不行此所以使五官治执事政也夫政以教百姓百姓齐以嘉善故蛊佞不生此之谓良民国有道则民昌此国家之所以大遂也卿设如大门大门显美小大尊卑中度开明闭幽内禄出灾以顺天道近者闭焉逺者稽焉君发禁宰而行之以时通于地散布于小理天之灾祥地宝丰省及民共飨其禄共任其灾此国家之所以和也国有四辅辅卿也卿设如四体毋易事毋假名毋重食凡事尚贤进能使知事爵不世能之不愆凡民戴名以能食力以时成以事立此所以使民譲也民咸孝弟而安譲此以怨省而乱不作也此国之所以长也下无用则国家富上有义则国家治长有礼则民不争立有神则国家敬兼而爱之则民无怨心以爲无命则民不偸昔者先王本此六者而树之德此国家所以茂也设其四佐而官之司徒典春以教民之不则时不若不令成长幼老疾孤寡以时通于四壃有阖而不通有烦而不治则民不乐生不利衣食凡民之藏贮以及山川之神明加于民者发国功谋斋戒必敬会时必节日历巫祝执伎以守官俟命而作祈王年祷民命及畜谷蜚征庶虞草方春三月缓施生育动作百物于时有事享于皇祖皇考朝孤子八人以成春事司马司夏以教士车甲凡士执伎论功脩四卫强股肱质射御才武聪慧治众长防所以爲仪缀于国出可以爲率诱于军旅四方诸侯之游士国中贤余秀兴阅焉方夏三月养长秀蕃庶物于时有事享于皇祖皇考爵士之有庆者七人以成夏事司寇司秋以听狱讼治民之烦乱执权变民中凡民之不刑崩本以要闲作起不敬以欺惑憧愚作于财贿六畜五谷曰盗诱居室家有君子曰义子女专曰餝五兵及木石曰贼以中情出小曰闲大曰讲利辞以乱属曰谗以财投长曰贷凡犯天子之禁陈刑制辟以追国民之不率上教者夫是故一家三夫道行三人余食哀乐平无狱方秋三月收敛以时于时有事尝新于皇祖皇考食农夫九人以成秋事司空司冬以制度制地事准揆山林规表衍沃畜水行衰濯浸以节四时之事治地逺近以任民力以节民食太古食壮之食攻老之事公曰功事不少而糇粮不多乎子曰太古之民秀长以寿者食也在今之民羸丑以胔者事也太古无游民食节事时民各安其居乐其宫室服事信上上下交信地移民在今之世上治不平民治不和百姓不安其居不乐其宫老疾用财壮狡用力于兹民游薄事贪食于兹民忧古者殷书爲成男成女名属升于公门此以气食得节作事得时劝有功夏服君事不及暍冬服君事不及冻是故年谷不成天之饥馑道无殣者在今之世男女属散名不升于公门此以气食不节作事不成天之饥馑于时委民不得以疾死是故立民之居必于中国之休地因寒暑之和六畜育焉五谷宜焉辨轻重制刚柔和五味以节食时事东辟之民曰夷精以侥至于大逺有不火食者矣南辟之民曰蛮信以朴至于大逺有不火食者矣西辟之民曰戎劲以刚至于大逺有不火食者矣北辟之民曰狄肥以戾至于大逺有不火食者矣及中国之民曰五方之民有安民和味咸有实用利器知通之信令之及量地度居邑有城郭立朝市地以度邑以度民以观安危距封后利先虑久固依固可守爲奥可久能节四时之事霜露时降方冬三月草木落庶虞藏五谷必入于仓于时有事蒸于皇祖皇考息国老六人以成冬事民咸知孤寡之必不失也咸知有大功之必进等也咸知用劳力之必以时息也推而内之水火人也弗之顾矣而况有强适在前有君长正之者乎公曰善哉　【四代】公曰四代之政刑论其明者可以爲法乎子曰何哉四代之政刑皆可法也公曰以我行之其可乎子曰否不可臣愿君之立知而以观闻也四代之政刑君若用之则缓急将有所不节不节君将约之约之防将弃法弃法是无以爲国家也公曰巧匠辅绳而斲胡爲其弃法也子曰心未之度习未之狎此以数逾而弃法也夫规矩准绳钧衡此昔者先王之所以爲天下也小以及大近以知逺今日行之可以知古可以察今其此耶水火金木土谷此谓六府废一不可进一不可民并用之今日行之可以知古可以察今其此耶昔夏商之未兴也伯夷谓此二帝之眇公曰长国治民恒干论政之大体以教民辨历大道以时地性兴民之阳德以教民事上服周室之典以顺事天子修政勤礼以交诸侯大节无废小眇其后乎子曰否不可后也诗云东有开明于时鸡三号以兴庶虞庶虞动蜚征作啬民执功百草咸淳地倾水流之是以天子盛服朝日于东堂以教敬示威于天下也是以祭祀昭有神明燕食昭有慈爱宗庙之事昭有义率礼朝廷昭有五官无废甲胄之戒昭果毅以听天子曰崩诸侯曰薨大夫曰防士曰不禄庶人曰死昭哀哀爱无失节是以父慈子孝兄爱弟敬此昔先王之所先施于民也君而后此则爲国家失本矣公曰善哉子察教我也子曰乡也君之言善执国之节也君先眇而后善中备以君子言可以知古可以察今奂然而兴民壹始公曰是非吾言也吾一闻于师也子吁焉其色曰嘻君行道矣公曰道耶子曰道也公曰吾未能知人未能取人子曰君何爲不观器视才公曰视可明乎子曰可以表仪公曰愿学之子曰平原大薮瞻其草之高丰茂者必有怪鸟兽居之且草可财也如艾而夷之其地必宜五谷高山多林必有怪虎豹蕃孕焉深渊大川必有蛟龙焉民亦如之君察之此可以见器见才矣公曰吾犹未也子曰羣然戚然赜然睾然踖然柱然柚然首然佥然湛然渊渊然淑淑然齐齐然节节然穆穆然皇皇然见才色修声不视闻怪物恪命不改志舌不更气君见之举也得之取也有事事也事必与食食必与位无相越逾昔虞舜天徳嗣尧取相十有六人如此公曰嘻美哉子道广矣曰由徳径径吾恐惛而不能用也何以哉公曰请问图徳何尚子曰圣知之华也知仁之实也仁信之器也信义之重也义利之本也委利生孼公曰嘻言之至也道天地以民辅之圣人何尚子曰有天徳有地徳有人徳此谓三徳三徳率行乃有隂阳阳曰徳隂曰刑公曰善哉再闻此矣阳徳何出子曰阳徳出礼礼出刑刑出虑虑则节事于近而扬声于逺公曰善哉载事何以子曰徳以监位位以充局局以观功功以养民民于此乎上公曰禄不可后乎子曰食爲味味爲气气爲志发志爲言发言定名名以出信信载义而行之禄不可后也公曰所谓民与天地相参者何谓也子曰天道以视地道以履人道以稽废一曰失统恐不长飨国公愀然其色子曰君藏玉惟慎用之虽慎敬而勿爱民亦如之执事无贰五官有羌喜无并爱卑无加尊浅无测深小无招大此谓楣机楣机賔荐不蒙昔舜徴荐此道于尧尧亲用之不乱上下公曰请问民征子曰无以爲也难行公曰愿学之几必能子曰贪于味不譲妨于政愿富不久妨于政慕宠假贵妨于政治民恶众妨于政爲父不慈妨于政爲子不孝妨于政大纵耳目妨于政好色失志妨于政好见小利妨于政变从无节挠弱不立妨于政刚毅犯神妨于政鬼神过节妨于政幼勿与众克勿与比依勿与谋放勿与游徼勿与事臣闻之弗庆非事君也君闻之弗用以乱厥徳臣将庆其简者盖人有可知者焉貌色声众有美焉必有美质在其中者矣貌色声众有恶焉必有恶质在其中者矣此皆伯夷之所后出也子曰伯夷建国建政脩国脩政公曰善哉【虞戴德】公曰昔有虞戴徳何以深虑何及高举安取子
　　曰君以闻之唯丘无以更也君之闻如未成也黄帝慕脩之曰明法于天明开施教于民行此以上明于天化也物必起是故民命而弗改也公曰善哉以天教于民可以班乎子曰可哉虽可而弗由此以上知所以行斧钺也父之于子天也君之于臣天也有子不事父有臣不事君是非反天而倒行耶故有子不事父不顺有臣不事君必刃顺天作刑地生庶物是故圣人之教于民也率天如祖地能用民徳是以髙举不过天深虑不过地质知而好仁能用民力此以三常之礼明而名不蹇礼失则坏名失则惛是故上古不讳正天名也天子之官四通正地事也天子御珽诸侯御荼大夫服笏正民徳也敛此三者而一举之戴天履地以顺民事天子告朔于诸侯率天道而敬行之以示威于天下也诸侯内贡于天子率名斆地实也是以不至必诛诸侯相见卿爲介以其教士毕行使仁守会朝于天子天子以歳二月爲坛于东郊建五色设五兵具五味陈六律品奏五声听明教置离抗大侯规鹄坚物九卿佐三公三公佐天子天子践位诸侯各以其属就位乃升诸侯诸侯之教士教士执弓挟矢揖让而升履物以射其地心端色容正时以斆伎时有庆以地不时有让以地天下之有道也有天子存国之有道也君得其正家之不乱也有仁父在是故圣人之教于民也以其近而见者稽其逺而明者天事曰明地事曰昌人事曰比两以庆违此三者谓之愚民愚民曰奸奸必诛是以天下平而国家治民亦无贷居小不约居大则治众则集寡则缪祀则得福以征则服此唯官民之上德也公曰三代之相授必更制典物道乎子曰否猷徳保保惛乎前以小继大变民示也公曰善哉子之察敎我也子曰丘于君唯无言言必尽于他人则否公曰敎他人则如何子曰否丘则不能昔商老彭及仲傀政之敎大夫官之敎士技之敎庶人扬则抑抑则扬缀以徳行不任以言庶人以言犹以夏后氏之袝怀褐也行不越境公曰善哉我则问政子事敎我子曰君问已参黄帝之制制之大礼也公曰先圣之道斯爲美乎子曰斯爲美虽有美者必偏属于斯昭天之福迎之以祥作地之福制之以昌兴民之徳守之以长公曰善哉　【诰志】公曰诰志无荒以会民义斋戒必敬会时必节牺牲必全齐盛必洁上下禋祀外内无失节其可以省怨逺灾乎子曰丘未知其可以省怨也公曰然则何以事神子曰以礼会时夫民见其礼则上下援援则乐乐斯毋忧以此怨省而乱不作也夫礼会其四时四孟四季五牲五谷顺至必时其节也丘未知其可以爲逺灾也公曰然则爲此何以子曰知仁合则天地成天地成则庶物时庶物时则民财敬民财敬以时作时作则节事节事以动众动众则有极有极以使民则劝劝则有功有功则无怨无怨则嗣世久唯圣人是故政以胜众非以陵众众以胜事非以伤事事以靖民非以征民故地广而民众非以爲灾长之禄也丘闻周太史曰政不率天下不由人则凡事易坏而难成虞史伯夷曰明孟也幽幼也明幽雌雄也雌雄迭兴而顺至正之统也日归于西起明于东月归于东起明于西虞夏之历正建于孟春于时冰泮发蛰百草权舆瑞雉无释物乃岁俱生于东以顺四时防于冬万于时鸡三号防明载于青色抚十二月节防于丑日月成岁歴再閠以顺天道此谓歳虞汁月天曰作明曰与维天是戴地曰作昌曰与惟地是事人曰作乐曰与惟民是嬉民之动能不逺厥事民之悲色不逺厥徳此谓表里时合物之所生而蕃昌之道如此天生物地养物物备兴而时用常节曰圣人主祭于天曰天子天子崩歩于四川代于四山防葬曰帝天作仁地作富人作治乐治不倦财富时节是故圣人嗣则治文王治以俟时汤治以伐乱禹治以移众众服以立天下尧贵以乐治时举舜舜治以徳使力在国统民如恕在家抚官而国安之勿变劝之勿沮民咸废恶如进良上诱善而行罚百姓尽于仁而遂安之此古之明制之治天下也仁者爲圣贵次力次美次射御次古之治天下者必圣人圣人有国则日月不食星辰不陨勃海不运河不满溢川泽不竭山不崩解陵不施谷川浴不处深渊不涸于时龙至不闭凤降忘翼鸷兽忘攫爪鸟忘距防虿不螫婴儿蟁防不食夭驹雒出服河出图自上世以来莫不降仁国家之昌国家之臧信仁是故不赏不罚如民咸尽力车不建戈远迩咸服使来往地賔毕极无怨无恶率惟懿德此无空礼无空名贤人并忧残毒以时省举良良举善善恤民使仁日斆仁賔也　【小辨】公曰寡人欲学小辨以观于政其可乎子曰否不可社稷之主爱日日不可得学不可以辨是故昔者先王学齐大道以观于政天子学乐辨风制礼以行政诸侯学礼辨官政以行事以尊事天子大夫学徳别义矜行以事君士学顺辨言以遂志庶人听长辨禁农以行力如此犹恐不济奈何其小辨乎公曰不辨则何以爲政子曰辨而不小夫小辨破言小言破义小义破道道小不通通道必简是故循以观于乐足以辨风矣尔雅以观于古足以辨言矣传言以象反舌皆至可谓简矣夫道不简则不行不行则不乐夫亦固十祺之变由不可既也而况天下之言乎曰微子之言吾壹乐辨言子曰辨言之乐不若治政之乐辨言之乐不下席治政之乐皇于四海夫政善则民说民说则归之如流水亲之如父母诸侯初入而后臣之安用辨言公曰然则吾何学而可子曰礼乐而力忠信其君其习可乎公曰多与我言忠信而不可以入患子曰毋乃既明忠信之备而口倦其君则不可而有明忠信之备而又能行之则可立待也君朝而行忠信百官承事忠满于中而发于外刑于民而放于四海天下其孰能患之公曰请学忠信之备子曰唯社稷之主实知忠信若丘也缀学之徒安知忠信公曰非吾子问之而焉也子三辞将对公曰彊避子曰彊侍丘闻大道不隐丘言之君发之于朝行之于国一国之人莫不知何一之彊避丘闻之忠有九知知忠必知中知中必知恕知恕必知外知外必知徳知徳必知政知政必知官知官必知事知事必知患知患必知备若动而无备患而弗知死亡而弗知安与知忠信内思毕必曰知中中以应实曰知恕内恕外度曰知外外内参意曰知徳徳以柔政曰知政正义辨方曰知官官治物则曰知事事戒不虞曰知备毋患曰乐乐义曰终　【用兵】公曰用兵者其由不祥乎子曰胡爲其不祥也圣人之用兵也以禁残止暴于天下也及后世贪者之用兵也以刈百姓危国家也公曰古之戎兵何世安起子曰伤害之生久矣与民皆生公曰蚩尤作兵与子曰否蚩尤庶人之贪者也及利无义不顾厥亲以丧厥身蚩尤惛欲而无厌者也何器之能作蜂虿挟螫而生见害而校以卫厥身者也人生有喜怒故兵之作与民皆生圣人利用而弭之乱人兴之丧厥身诗云鱼在在藻厥志在饵鲜民之生矣不如死之久矣校徳不塞嗣武孙武子圣人爱百姓而忧海内及后世之人思其徳必称其仁故今之道尧舜禹汤文武者犹威致王今若存夫民思其徳必称其人朝夕祝之升闻皇天上神歆焉故永其世而丰其年也夏桀商纣羸暴于天下暴极不辜杀戮无罪不祥于天粒食之民布散厥亲疎逺国老幼色是与而暴慢是亲谗贷处谷法言法行处辟殀替天道逆乱四时礼乐不行而幼风是御厯失制摄提失方孟陬无纪不告朔于诸侯玉瑞不行诸侯力政不朝于天子六蛮四夷交伐于中国于是降之灾水旱臻焉霜雪大满甘露不降百草黄五谷不升民多夭疾六畜眦此太上之不论不议也殀伤厥身失坠天下夫天下之报殃于无徳者也必与其民公惧焉曰在民上者可以无惧乎哉【少闲】公曰今日少闲我请言情于子子愀焉变色避席而辞曰君不可以言情于臣臣请言情于君君则不可公曰师之而不言情焉其私不同子曰否臣事君而不言情于君则不臣君而不言情于臣则不君有臣而不臣犹可有君而不君民无所错手足公曰吾度其上下咸通之权其轻重居之准民之色目既见之鼓民之声耳既闻之动民之徳心既和之通民之欲兼而壹之爱民亲贤而教不能民庶说乎子曰说则说矣可以爲家不可以爲国公曰可以爲家胡爲不可以爲国国之民家之民也子曰国之民诚家之民也然其名异不可同也同名同位曰同等唯不同等民以知极故天子昭有神于天地之闲以示威于天下也诸侯修礼于封内以事天子大夫修官守职以事其君士修四卫执技论力以听乎大夫庶人仰视天文俯视地理力时使以听乎父母此唯不同等民以可治也公曰善哉上与下不同乎子曰将以时同时不同上谓之闲下谓之多疾君时同于民布政也民时同于君服听也上下相报而终于施大犹已成发其小者逺犹已成发其近者将行重器先其轻者先清而后浊者天地也天政曰正地政曰生人正曰辨茍本正则华英必得其节以秀孚矣此官民之道也公曰善哉请少复进焉子曰昔尧取人民状舜取人以色禹取人以言汤取人以声文王取人以度此四代五王之取人以治天下如此公曰嘻善之不同也子曰何爲其不同也公曰同乎子曰同公曰人状可知乎子曰不可知也公曰五王取人各有以举之胡爲人之不可知也子曰五王取人比而视相而望五王取人各以已焉是以同状公曰以子相人何如子曰否丘则不能五王取人丘也传闻之以委于君丘则否能亦又不能公曰我闻子之言始蒙矣子曰由君居之成于纯胡爲其蒙也虽古之治天下者岂生于异州哉昔虞舜以天徳嗣尧布功散徳制礼朔方幽都来服南抚交趾出入日月莫不率俾西王母来献其白琯粒食之民昭然明视民明教通于四海海外肃慎北发渠搜氐羌来服舜有禹代兴禹防受命乃迁邑姚姓于陈作物配天修徳使力民明教通于四海海之外肃慎北发渠搜氐羌来服禹崩十有七世乃有末孙桀即位桀不率先王之明徳乃荒躭于酒淫泆于乐徳昏政乱作宫室高台污池土察以民爲虐粒食之民惛焉几亡乃有商履代兴商履循礼法以观天子天子不说则嫌于死成汤防受天命不忍天下粒食之民刈戮不得以疾死故乃放移夏桀散亡其佐乃迁姒姓于发厥明徳顺民天心啬地作物配天制典慈民咸合诸侯作八政命于惣章服禹功以修舜绪爲副于天粒食之民昭然明视民明教通于四海海之外肃慎北发渠搜氐羌来服成汤年崩殷徳小破二十有二世乃有武丁即位开先祖之府取其明法以爲君臣上下之节殷民更近者说逺者至粒食之民昭然明视武丁年崩殷徳大破九世乃有末孙纣即位纣不率先王之明徳乃上祖夏桀行荒躭于酒淫泆于乐徳昏政乱作宫室髙台污池土察以爲民虐粒食之民忽然几亡乃有周昌霸诸侯以佐之纣不说诸侯之听于周昌则嫌于死乃退伐崇许魏以客事天子文王防受天命作物配天制无用行三明亲亲尚贤民明教通于四海海之外肃慎北发渠搜氐羌来服君其志焉或徯将至也公曰大哉子之教我政也列五王之徳烦烦如繁诸乎子曰君无誉臣臣之言未尽请尽臣之言君如财之曰于此有功匠焉有利器焉有措扶焉以时令其藏必周密发如用之可以知古可以察今可以事亲可以事君可用于生又用之死吉凶并兴祸福相生防反生福大徳配天公愀然其色曰难立哉子曰臣愿君之立知而以观闻也时天之气用地之财以生杀于民民之死不可以教公曰我行之其可乎子曰唯此在君君曰足臣恐其不足君曰不足举其前必举其后举其左必举其右君既教矣安能无善公吁焉其色曰大哉子之教我制也政之丰也如木之成也子曰君知未成言未尽也凡草木根鞁伤则枝叶必偏枯偏枯是爲不实谷亦如之上失政大及小人畜谷公曰所谓失政者若夏商之谓乎子曰否若夏商者天夺之魄不生徳焉公曰然则何以爲失政子曰所谓失政者疆蒌未亏人民未变鬼神未亡水土未絪糟者犹糟实者犹实玉者犹玉血者犹血酒者犹酒优以继愖政出自家门此之谓失政也非天是反人自反臣故曰君无言情于臣君无假人器君无假人名公曰善哉【○已上七篇俱载大戴礼　刘向别録孔子见鲁哀公问政比三朝退而爲记凡七篇　汉书孔子三朝七篇】
　　韩非子鲁哀公问于孔子曰鄙谚曰莫众而迷今寡人举事与羣臣虑之而国愈乱其故何也孔子对曰明主之问臣一人知之一人不知也如是者明主在上羣臣直议于下今羣臣无不一辞同轨乎季孙者举鲁国尽化爲一君虽问境内之人犹不免于乱也
　　说苑鲁哀公问孔子曰予闻忘之甚者徙而忘其妻有诸乎孔子对曰此非忘之甚者也忘之甚者忘其身哀公曰可得闻与对曰昔夏桀贵爲天子富有天下不修禹之道毁坏辟法裂絶世祀荒淫于乐沈酗于酒其臣有左师触龙者谄谀不止汤诛桀左师触龙者身死四支不同坛而居此忘其身者也哀公愀然变色曰善韩非子鲁哀公问于孔子曰吾闻古者有夔一足其果信有一足乎孔子对曰不也夔非一足也夔者忿戾恶心人多不说喜也虽然其所以得免于人害者以其信也人皆曰独此一足矣夔非一足也一而足也哀公曰审而是固足矣一曰哀公问于孔子曰吾闻夔一足信乎曰夔人也何故一足彼其无他异而独通于声尧曰夔一而足矣使爲乐正故君子曰夔有一足非一足也【孔丛子鲁哀公问书称夔曰于予击石拊石百兽率舞庶尹允谐何谓也孔子对曰此言善政之化乎物也古之帝王功成作乐其功善者其乐和乐和则天地犹且应之况百兽乎夔爲帝舜乐正实能以乐尽治理之情公曰然则政之大本莫尚夔乎孔子曰夫乐所以歌其成功非政之本也众官之长既咸熙熈然后乐乃和焉公曰吾闻夔一足有异于人信乎孔子曰昔重黎举夔而进又欲求人而佐焉舜曰夫乐天地之精也唯圣人爲能和六律均五音知乐之本以通八风夔能若此一而足矣故曰一足非一足也公曰善】
　　说苑鲁哀公问于孔子曰吾闻君子不博有之乎孔子对曰有之哀公曰何爲其不博也孔子对曰爲其有二乘哀公曰有二乘则何爲不博也孔子对曰爲行恶道也哀公惧焉有闲曰若是乎君子之恶恶道之甚也孔子对曰恶恶道不能甚则其好善道亦不能甚好善道不能甚则百姓之亲之也亦不能甚诗云未见君子忧心惙惙亦既见止亦既觏止我心则说诗之好善道之甚也如此哀公曰善哉吾闻君子成人之美不成人之恶微孔子吾焉闻斯言也哉
　　新序哀公问于孔子曰寡人闻之东益宅不祥信有之乎孔子曰不祥有五而东益不与焉夫损人而益己身之不祥也弃老取幼家之不祥也释贤用不肖国之不祥也老者不教幼者不学俗之不祥也圣人伏匿天下之不祥也故不祥有五而东益不与焉诗曰各敬尔仪天命不又未闻东益之与爲命也【论衡鲁哀公欲西益宅史争以爲不祥哀公作色而怒左右数谏而不听以问其傅宰质睢曰吾欲西益宅史以爲不祥何如宰质睢曰天下有三不祥西益宅不与焉哀公大说有顷复问曰何谓三不祥对曰不行礼义一不祥也嗜欲无止二不祥也不聼规谏三不祥也哀公缪然深惟慨然自反遂不益宅○此前事之舛淮南子同】
　　家语鲁哀公问于孔子曰人之命与性何谓也孔子对曰分于道谓之命形于一谓之性化于隂阳象形而发谓之生化竆数尽谓之死故命者性之始也死者生之终也有始则必有终矣人始生而有不具者五焉目无见不能食不能行不能言不能化及生三月而微煦然后有见八月生齿然后能食朞而生膑然后能行三年顖合然后能言十有六而精通然后能化隂竆反阳故隂以阳变阳竆反隂故阳以隂化是以男子八月生齿八岁而龀二八而化女子七月生齿七嵗而龀二七而化一阳一隂竒偶相配然后道合化成性命之端形于此也公曰男子十六精通女子十四而化是则可谓生民矣而礼男子三十而有室女子二十而有夫也岂不晚哉孔子曰夫礼言其极不是过也男子二十而冠有爲人父之端女子十五许嫁有适人之道于此而往则自婚矣羣生闭藏乎阴而爲化育之始故圣人因时以合偶男子竆天数也极霜降而妇功成嫁娶者行焉冰泮而农桑起婚礼而杀于此男子者任天道而长万物者也知可爲知不可爲知可言知不可言知可行知不可行者是故审其伦而明其别谓之知所以效匹夫之听也女子者顺男子之教而长其理者也是故无专制之义而有三从之道幼从父兄既嫁从夫夫死从子言无再醮之端教令不出于闺门事在供酒食而已无阃外之非仪也不越境而奔丧事无擅爲行无独成参知而后动可验而后言昼不游庭夜行以火所以效匹妇之徳也孔子遂言曰女有五不取逆家子者乱家子者世有刑人子者有恶疾子者丧父长子者妇有七出三不去七出者不顺父母者无子者淫僻者嫉妒者恶疾者多口舌者窃盗者三不去者谓有所取无所归与共更三年之丧先贫贱后富贵凡此圣人所以顺男女之际重婚姻之始也【大戴礼记分于道谓之命形于一谓之性化于阴阳象形而发谓之生化竆数尽谓之死故命者性之终也则必有终矣人生而不具者五目无见不能食不能行不能言不能化三月而彻盷然后能有见八月生齿然后食朞而生膑然后能行三年暿合然后能言十有六情通然后能化隂竆反阳阳竆反阴是故阴以阳化阳以阴变故男以八月而生齿八歳而毁齿一阴一阳然后成道二八十六然后情通然后其施行女七月生齿七嵗而毁二七十四然后其化成合于三也小节也中古男三十而娶女二十而嫁合于五也中节也太古男五十而室女三十而嫁备于三五合于八八也八者维刚也天地以发明故圣人以合隂阳之数也　男者任也子者孳也男子者言任天地之道如长万物之义也故谓之丈夫丈者长也夫者扶也言长万物也知可爲者知不可爲者知可言者知不可言者知可行者知不可行者是故审论而明其别谓之知所以正夫徳者女者如也子者孳也女子者言如男子之教而长其义理者也故谓之妇人妇人仗于人也是故无专制之义有三从之道在家从父适人从夫夫死从子无所敢自遂也故令不出闺门事在馈食之闲而已矣是故女及日乎闺门之内不百里而犇丧事无独爲行无独成之道参知而后动可验而后言宵夜行烛宫事必量六畜蕃于宫中谓之信也所以正妇徳也女有五不取逆家子不取乱家子不取世有刑人不取世有恶疾不取丧妇长子不取逆家子者爲其逆徳也乱家子者爲其乱人伦也世有刑人者爲其弃于人也世有恶疾者爲其弃于天也丧妇长子者爲其无所受命也妇有七去不顺父母去无子去淫去妒去有恶疾去多言去窃盗去不顺父母去爲其逆徳也无子爲其絶世也淫爲其乱族也妒爲其乱家也有恶疾爲其不可与共粢盛也口多言爲其离亲也窃盗爲其反义也妇有三不去有所取无所归不去与更三年丧不去前贫贱后富贵不去大罪有五逆天地者罪及五世诬文武者罪及四世逆人伦者罪及三世诬鬼神者罪及二世杀人者罪止其身故大罪有五杀人爲下○大戴此篇不言哀孔问答中叚同丧服四制今删去】
　　丧服要记鲁哀公祖载其父孔子曰宁设表门乎公曰不也夫表门起于禹禹治洪水故表其门以纪其功吾父无功何用焉宁设菰庐乎公曰菰庐起泰伯泰伯出奔闻古公薨还赴丧故作菰庐以彰其尸吾父无泰伯之罪何用此爲宁设五谷囊乎公曰五谷囊者伯夷叔齐饿死首阳恐其魂之饥也故设谷囊吾父食味含哺而死何用此焉宁设挂树乎公曰挂树者晋文公有内难出亡介子推随其行割肉以续军粮后文公归国忽忘子推子推奏唱而歌文公始悟当授爵禄子推奔介山抱木烧死国人恐其魂魄贾于地故作挂树吾父生于宫殿死于枕席何挂树爲宁设魂衣乎公曰魂衣起宛荆宛荆于山下道逢寒死羊角哀迎其尸恐神之寒故作魂衣吾父生服锦绣死于衣被何用此爲宁设桐人乎公曰齐人虞卿遇恶继母不得养父死不能葬自知有过故作桐人吾父生得供养何桐人爲宁设三桃汤乎公曰桃汤起于卫灵公有女嫁楚乳母送之道闻夫死欲将新妇还妇曰女有三从今属于人死当防哀因素车白马进到夫家治三桃汤以沐死者出东北隅礼三终使死者不恨吾父无所恨何用桃汤焉
　　庄子鲁哀公问于仲尼曰卫有恶人焉曰哀骀他丈夫与之处者思而不能去也妇人见之请于父母曰与爲人妻宁爲夫子妾者十数而未止也未尝有闻其唱者也常和而已矣无君人之位以济乎人之死无聚禄以望人之腹又以恶骇天下和而不唱知不出乎四域且而雌雄合乎前是必有异乎人者也寡人召而观之果以恶骇天下与寡人处不至以月数而寡人有意乎其爲人也不至乎期年而寡人信之国无宰而寡人传国焉闷然而后应泛而若辞寡人丑乎防授之国无几何也去寡人而行寡人防焉若有亡也若无与乐是国也是何人者也仲尼曰丘也尝使于楚矣适见防子食于其死母者少焉眴若皆弃之而走不见已焉尔不得类焉尔所爱其母者非爱其形也爱使其形者也战而死者其人之葬也不以翣资刖者之屦无爲爱之皆无其本矣爲天子之诸御不爪翦不穿耳取妻者止于外不得复使形全犹足以爲尔而况全徳之人乎今哀骀他未言而信无功而亲使人授已国唯恐其不受也是必才全而徳不形者也哀公曰何谓才全仲尼曰死生存亡竆逹贫富贤与不肖毁誉饥渴寒暑是事之变命之行也日夜相代乎前而知不能规乎其始者也故不足以滑和不可入于灵府使之和豫通而不失于兑使日夜无郤而与物爲春是接而生时于心者也是之谓才全何谓徳不形曰平者水停之盛也其可以爲法也内保之而外不荡也徳者成和之修也徳不形者物不能离也哀公异日以告闵子曰始也吾以南面而君天下执民之纪而忧其死吾自以爲至通矣今吾闻至人之言恐吾无其实轻用吾身而亡吾国吾与孔丘非君臣也徳友而已矣

</div>
    <div class="pagination">
<a href="绎史_page35.html">上一页</a><span>...</span><a href="绎史_page31.html">31</a><a href="绎史_page32.html">32</a><a href="绎史_page33.html">33</a><a href="绎史_page34.html">34</a><a href="绎史_page35.html">35</a><span class="current-page">36</span><a href="绎史_page37.html">37</a><a href="绎史_page38.html">38</a><a href="绎史_page39.html">39</a><a href="绎史_page40.html">40</a><a href="绎史_page41.html">41</a><span>...</span><a href="绎史_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
