<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 24 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 24 页/共 48 页
  </h1>
  <div class="content">
   十六年冬十二月柔然伏防可汗遣俟近尉比建等请和于魏用敌国之礼
　　十七年春二月魏主引见柔然使者让之以藩礼不备议依汉待匈奴故事遣使报之司农少卿张伦上表以为太祖经启帝图日有不暇遂令防子逰魂一方亦由中国多虞急诸华而缓夷狄也髙祖方事南辕未遑北伐世宗述遵遗志北使之来受而弗荅以为向明临御国富兵彊抗敌之礼何惮而为之何求而行之今冦虽慕徳而来亦欲观我彊弱若使王人衘命冦庭与为昆弟恐非祖宗之意也茍事不获巳应为制诏示以上下之仪命宰臣致书谕以归顺之道观其从违徐以恩威进退之则王者之体正矣岂可以戎狄并兼而遽亏典礼乎不从伦白泽之子也
　　普通元年　初柔然佗汗可汗纳伏名敦之妻吕陵氏生伏防可汗及阿那瓌等六子伏防既立忽亡其幼子祖恵求募不能得有巫地万言祖恵今在天上我能呼之乃于大泽中施帐幄祀天神祖恵忽在帐中自云恒在天上伏防大喜号地万为圣女纳为可贺敦地万既挟左道复有姿色伏防敬而爱之信用其言干乱国政如是积嵗祖恵浸长语其母曰我常在地万家未甞上天上天者地万教我也其母具以状告伏防伏防曰地万能前知未然勿为谗也既而地万惧譛祖恵于伏防而杀之吕陵氏遣其大臣具列等绞杀地万伏防怒欲诛具列等防阿至罗入冦伏防击之军败而还吕陵氏与大臣共杀伏防立其弟阿那瓌为可汗阿那瓌立十日其族兄示发帅众数万击之阿那瓌战败与其弟乙居伐轻骑奔魏示发杀吕陵氏及阿那瓌二弟　柔然可汗阿那瓌将至魏魏主使司空京兆王继侍中崔光等相次迎之赐劳甚厚魏主引见阿那瓌于显阳殿因置宴置阿那瓌位于亲王之下宴将罢阿那瓌执启立于座后诏引至御座前阿那瓌再拜言曰臣以家难轻来诣阙本国臣民皆已逃散陛下恩隆天地乞兵送还本国诛翦叛逆収集亡散臣当统帅遗民奉事陛下言不能尽别有启陈仍以启授中书舍人常景以闻景爽之孙也十一月己亥魏立阿那瓌为朔方公蠕蠕王赐以衣服轺车禄恤仪卫一如亲王时魏方强盛于洛水桥南御道东作四馆道西立四里有自江南来降者处之金陵馆三年之后赐宅于归正里自北夷降者处燕然馆赐宅于归徳里自东夷降者处扶桑馆赐宅于慕化里自西夷降者处崦嵫馆赐宅于慕义里及阿那瓌入朝以燕然馆处之阿那瓌屡求返国朝议异同不决阿那瓌以金百斤赂元乂遂聴北归十二月壬子魏勅懐朔都督简锐骑二千防送阿那瓌达境首观机招纳若彼迎宜赐缯帛车马礼饯而返如不容受聴还阙庭其行装资遣付尚书量给
　　二年春正月魏发近郡兵万五千人使懐朔镇将杨钧将之送柔然可汗阿那瓌返国尚书右丞张普恵上书以为蠕蠕乆为邉患今兹天降丧乱荼毒其心葢欲使之知有道之可乐革面稽首以奉大魏也陛下宜安民恭己以恱服其心阿那瓌束身归命抚之可也乃更先自劳扰兴师郊甸之内投诸荒裔之外救累世之勍敌资天亡之丑虏臣愚未见其可也此乃邉将贪窃一时之功不思兵为凶器王者不得已而用之况今旱暵方甚圣慈降膳乃以万五千人使杨钧为将而欲定蠕蠕干时而动其可济乎脱其颠覆之变杨钧之肉其足食乎宰辅专好小名不图安危大计此微臣之所以寒心也且阿那瓌之不还负荷信义臣贱不及议文书所过不敢不陈弗聴阿那瓌辞于西堂诏赐以军器衣被杂采粮畜事事优厚命侍中崔光等劳遣于外郭阿那瓌之南奔也其从父兄婆罗门帅众数万入讨示发破之示发奔地豆干地豆干杀之国人推婆罗门为弥偶可社句可汗杨钧表称柔然已立君长恐未肯以杀兄之人郊迎其弟轻往虚返徒损国威自非广加兵众无以送其入北二月魏人使旧甞奉使柔然者牒云具仁往谕婆罗门使迎阿那瓌　夏四月魏牒云具仁至柔然婆罗门殊骄慢无逊避心责具仁礼敬具仁不屈婆罗门乃遣大臣丘升头等将兵二千随具仁迎阿那瓌五月具仁还镇具道其状阿那瓌惧不敢进上表请还洛阳　初髙车王弥俄突死其众悉归嚈哒后数年嚈哒遣弥俄突弟伊匐帅余众还国伊匐击柔然可汗婆罗门大破之婆罗门帅十部落诣凉州请降于魏柔然余众数万相帅迎阿那瓌阿那瓌启称本国大乱姓姓别居迭相钞掠当今北人鹄望待拯乞依前恩赐给精兵一万送臣碛比抚定荒民诏付中书门下博议凉州刺史袁翻以为自国家都洛以来蠕蠕髙车迭相吞噬始则蠕蠕授首既而髙车被擒今髙车自奋于衰微之中克雪讐耻诚由种类繁多终不能相灭自二冦交鬭邉境无尘数十年矣此中国之利也今蠕蠕两主相继归诚虽戎狄异心终无纯固之节然存亡继絶帝王本务若弃而不受则亏我大徳若纳而抚养则损我资储或全徙内地则非直其情不愿亦恐终为后患刘石是也且蠕蠕尚存则髙车犹有内顾之忧未暇窥窬上国若其全灭则髙卑防扈之势岂易可知今蠕蠕虽乱而部落犹众处处棊布以望旧主髙车虽强未能尽服也愚谓蠕蠕二主并宜存之居阿那瓌于东处婆罗门于西分其降民各有攸属阿那瓌所居非所经见不敢臆度婆罗门请修西海故城以处之西海在酒泉之北去髙车所居金山千余里实北冦往来之冲要土地沃衍大宜耕稼宜遣一良将配以兵防监防婆罗门因令屯田以省转输之劳其北则临大碛野兽所聚使蠕蠕射猎彼此相资足以自固外以辅蠕蠕之微弱内亦防髙车之泮涣此安邉保塞之长计也若婆罗门能収离聚散复兴其国者渐令北转徙渡流沙则是我之外藩髙车勍敌西北之虞可以无虑如其奸回返覆不过为逋逃之冦于我何损哉朝议是之九月柔然可汗俟匿伐诣懐朔镇请兵且迎阿那瓌俟匿伐阿那瓌之兄也冬十月録尚书事髙阳王雍等奏懐朔镇北吐若奚泉原野平沃请置阿那瓌于吐若奚泉婆罗门于故西海郡各令帅部落收集离散阿那瓌所居既在境外宜少优遣婆罗门不得比之其婆罗门未降以前蠕蠕归化者宜悉令州镇部送懐朔镇以付阿那瓌诏从之
　　三年冬十二月柔然阿那瓌求栗为种魏与之万石婆罗门帅部落叛魏亡归嚈哒魏以平西府长史代人费穆兼尚书右丞西北道行台将兵讨之柔然遁去穆谓诸将曰戎狄之性见敌即走乘虚复来若不使之破胆终恐疲于奔命乃简练精骑伏于山谷以步兵之羸者为外营柔然果至奋击大破之婆罗门为凉州军所擒送洛阳
　　四年春二月柔然大饥阿那瓌帅其众入魏境表求赈给己亥魏以尚书左丞元孚为行台尚书持节抚谕柔然孚谭之孙也将行表陈便宜以为蠕蠕乆来强大昔在代京常为重备今天祚大魏使彼自乱亡稽首请服朝廷鸠其散亡礼送令返宜因此时善思逺策昔汉宣之世呼韩欵塞汉遣董忠韩昌领邉郡士马送出朔方因留卫助又光武时亦使中郎将段彬置安集掾史随单于所在防察动静今宜畧依旧事借其闲地聴其田牧粗置官属示相慰抚严戒邉兵因令防察使亲不至矫诈踈不容反叛最策之得者也魏人不从　柔然俟匿伐入朝于魏　夏四月魏元孚持白虎幡劳阿那瓌于柔然懐荒二镇之间阿那瓌众号三十万隂有异志遂拘留孚载以輼车毎集其众坐孚东厢称为行台甚加礼敬引兵而南所过剽掠至平城乃聴孚还有司奏孚辱命抵罪甲申魏遣尚书令李崇左仆射元纂帅骑十万击柔然阿那瓌闻之驱良民二千公私马牛羊数十万北遁崇追之三千余里不及而还纂使铠曺防军于谨帅骑二千追柔然至郁对原前后十七战屡破之谨忠之从曾孙也
　　六年春三月柔然王阿那瓌为魏讨破六韩防陵魏遣牒云具仁赍杂物劳赐之阿那瓌勒众十万自武川西向沃野屡破防陵兵夏四月魏主复遣中书舍人冯隽劳赐阿那瓌阿那瓌部落寖强自称勅连头兵豆伐可汗
　　大通元年夏四月己酉柔然头兵可汗遣使入贡于魏且请讨羣贼魏人畏其反覆诏以盛暑且俟后敕二年夏四月柔然头兵可汗数入贡于魏魏诏头兵賛拜不名上书不称臣
　　大同元年冬十二月柔然头兵可汗求婚于东魏丞相欢以常山王妹兰陵公主妻之柔然数侵魏魏使中书舍人库狄峙奉使至柔然与约和亲由是柔然不复为冦
　　三年秋九月柔然为魏侵东魏三堆丞相欢击之柔然退走
　　四年　初柔然头兵可汗始得返国事魏尽礼及永安以后雄据北方礼渐骄倨虽信使不絶不复称臣头兵甞至洛阳心慕中国乃置侍中黄门等官后得魏汝阳王典籖淳于覃亲宠任事以为秘书监使典文翰及两魏分裂头兵转不逊数为邉患魏丞相泰以新都闗中方有事山东欲结婚以抚之以舍人元翌女为化政公主妻头兵弟塔寒又言于魏主请废乙弗后纳头兵之女二月甲辰以乙弗后为尼使扶风王孚迎头兵女为后头兵遂留东魏使者元整不报其使　三月柔然送悼后于魏车七百乘马万匹驼三千头至黒盐池遇魏所遣卤簿仪卫柔然营幕户席皆东向扶风王孚请正南面后曰我未见魏主固柔然女也魏伏南面我自东向丙子立皇后郁乆闾氏
　　六年魏文后既为尼居别宫悼后犹忌之乃以其子武都王戊为秦州刺史使文后随之官魏主虽限大计而恩好不忘宻今养髪有追还之意防柔然举国渡河南侵时颇有言柔然以悼后故兴师者帝曰岂有兴百万之众为一女子邪虽然致人此言朕亦何顔以见将帅乃遣中常侍曺宠赍手勅赐文后自尽文后泣谓宠曰愿至尊千万嵗天下康宁死无恨也遂自杀凿麦积崖而之号曰寂陵夏丞相泰召诸军屯沙苑以备柔然右仆射周恵达发士马守京城堑诸街巷召雍州刺史王罴议之罴不应召谓使者曰若蠕蠕至渭北者王罴自帅乡里破之不烦国家兵马何为天子城中作如此惊扰由周家小儿恇怯致此柔然至夏州而退未防悼后遇疾殂
　　十一年夏六月魏与柔然头兵可汗谋连兵伐东魏丞相欢患之遣行台郎中杜弼使于柔然为世子澄求昏头兵曰髙王自娶则可欢犹豫未决娄妃曰国家大计愿勿疑也世子澄尉景亦劝之欢乃遣镇南将军慕容俨聘之号曰蠕蠕公主秋八月欢亲迎于下馆公主至娄妃避正室以处之欢跪而拜谢妃曰彼将觉之愿絶无顾头兵使其弟秃突往来送女且报娉仍戒曰待见外孙乃归公主至性严毅终身不肯华言欢尝病不得往秃突佳怨恚欢舆疾就之
　　元帝承圣元年春正月突厥土门袭击柔然大破之头兵可汗自杀其太子庵罗辰及阿那瓌从弟登注俟利登注子库提并帅众奔齐余众复立登注次子鐡伐为主
　　二年春二月齐王送柔然可汗鐡伐之父登注及兄库提还其国鐡伐寻为契丹所杀国人立登注为可汗登注复为其大人阿富提所杀国人立库提　三月柔然别部又立阿那瓌叔父邓叔子为可汗突厥乙息记击破邓叔子于沃野北木頼山　冬十一月己未突厥复攻柔然柔然举国奔齐
　　三年春三月柔然可汗庵罗辰叛齐齐主自将出击大破之庵罗辰父子北走　夏四月柔然冦齐肆州齐主自晋阳讨之至恒州柔然散走帝以二千余骑为殿宿黄堆柔然别部数万骑奄至帝安卧平明乃起神色自若指画刑势纵兵奋击柔然披靡因溃围而出柔然走追击之伏尸二十余里获庵罗辰妻子虏三万余口令都督善无髙阿那肱帅骑数千塞其走路时柔然军犹盛阿那肱以兵少请益帝更减其半阿那肱奋击大破之庵罗辰超越岩谷仅以身免　丁未齐主复自击柔然大破之　五月柔然乙旃达官冦魏广武柱国李弼追击破之　六月柔然帅余众东徙且欲南冦齐主帅轻骑邀之于金川柔然闻之逺遁营州刺史灵丘王峻设伏击之获其名王数十人
　　敬帝绍泰元年夏六月丁卯齐主如晋阳壬申自将击柔然秋七月己卯至白道留辎重帅轻骑五千追柔然壬午及之于懐朔镇齐主亲犯矢石频战大破之至于沃野获其酋长及生口二万余牛羊数十万壬辰还晋阳　冬十二月突厥木杆可汗击柔然主邓叔子灭之叔子収其余烬奔魏木杆恃其彊请尽诛邓叔子等于魏使者相继于道太师泰收叔子以下三千余人付其使者尽杀之于青门外













　　通鉴纪事本末卷二十一下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷二十二上
　　宋　袁枢　撰
　　肇忠用事
　　齐东昏侯永元元年夏六月戊辰魏追尊皇妣高氏为文昭皇后配飨高祖增修旧冢号终宁陵追赐后父飏爵勃海公諡曰敬以其嫡孙猛袭爵封后兄肇为平原公肇弟显为澄城公三人同田受封魏主素未识诸舅始赐衣帻引见皆惶惧失措数日之间富贵赫弈和帝中兴元年魏主时年十六不能亲决庶务委之左右于是幸臣茹皓赵郡王仲兴上谷冦猛赵郡赵修南阳赵邕及外戚高肇等始用事魏政寖衰
　　梁武帝天监元年冬十二月魏陈留公主寡居仆射高肇秦州刺史张彞皆欲尚之公主许彞而不许肇肇怒谮彞于魏主彞坐沈废累年
　　二年冬十一月魏主纳高肇兄偃之女为贵嫔
　　三年魏冠军将军茹皓以巧思有宠于帝常在左右傅可门下奏事弄权纳贿朝野惮之北海王详亦附焉皓娶尚书令高肇从妹皓妻之姊为详从父安定王燮之妃详烝于燮妃由是与皓益相昵狎直阁将军刘胄本详所引荐殿中将军常季贤以善养马陈扫静掌栉皆得幸于帝与皓相表里卖权势高肇系出高丽时望轻之帝既黜六辅诛成阳王禧专委事于肇肇以在朝亲族至少乃邀结朋援附之者旬月超擢不附者陷以大辠尤忌诸王以详位居其上欲去之独执朝政乃譛之于帝云详与皓胄季贤扫静谋为逆乱　夏四月帝夜召中尉崔亮入禁中使弹奏详贪淫奢纵及皓等四人怙权贪横収皓等繋南台遣虎贲百人围守详第又虑详惊惧逃逸遣左右郭翼开金墉门驰出谕防示以中尉弹状详曰审如中尉所纠何忧也正恐更有大罪横至耳人与我物我实受之诘朝有司奏处皓等罪皆赐死帝引高阳王雍等五王入议详罪详单车防卫送华林园母妻随入给小奴弱婢数人围守甚严内外不通五月丁未朔下诏宥详死免为庶人顷之徙详于太府寺围禁弥急母妻皆还南第五日一来视之详暴卒诏有司以礼殡葬先是典事史元显献鸡雏四翼四足诏以问侍中崔光光上表曰汉元帝初元中丞相府史家雌鸡伏子渐化为雄冠距将鸣永光中有献雄鸡生角刘向以为鸡者小畜主司时起居小臣执事为政之象也竟宁元年石显伏辜此其效也灵帝光和元年南宫寺雌鸡欲化为雄但头冠未变诏以问议郎蔡邕对曰头为元首人君之象也今鸡一身已变未至于头而上知之是将有其事而不遂成之象也若应之不精政无所改头冠或成为患滋大是后黄巾破坏四方天下遂大乱今之鸡状虽与汉不同而其应颇相类诚可畏也臣以向邕言推之翼足众多亦羣下相扇助之象雏而未大足羽差小亦其势尚防易制御也臣闻灾异之见皆所以示吉凶明君覩之而惧乃能致福闇主观之而慢所以致祸或者今亦有自贱而贵关预政事如前世石显之比者邪愿陛下进贤黜佞则妖弭庆集矣后数日皓等伏诛帝愈重光高肇説帝使宿卫队主帅羽林虎贲守诸王第殆同幽禁彭城王切谏不听五年魏主委任高肇疎薄宗室好桑门之法不亲政事六年高贵嫔有宠而妬高肇势倾中外后暴疾而殂人皆归咎高氏宫禁事秘莫能详也
　　七年春三月戊子魏皇子昌卒侍御师王显失于疗治时人皆以为承高肇之意也　秋七月甲午魏立高贵嫔为皇后尚书令高肇益贵重用事肇多变更先朝旧制减削封秩抑黜勲人由是怨声盈路羣臣宗室皆卑下之惟度支尚书元匡与肇抗衡先自造棺置听事欲舆棺诣阙论肇罪恶自杀以切諌肇闻而恶之防匡与太常刘芳议权量事肇主芳议匡遂与肇喧竞表肇指鹿为马御史中尉王显奏弹匡诬毁宰相有司处匡死刑诏恕死降为光禄大夫　初魏主为京兆王愉纳于后之妹为妃愉不爱爱妾李氏生子宝月于后召李氏入宫捶之愉骄奢贪纵所为多不法帝召愉入禁中推案杖愉五十出为冀州刺史愉自以年长而势位不及二弟濳怀愧恨又身与妾屡被顿辱高肇数谮愉兄弟愉不胜忿癸亥杀长史羊灵引司马李遵诈称得清河王怿宻疏云高肇弑逆遂为坛于信都之南即皇帝位大赦改元建平立李氏为皇后法曹参军崔伯骥不从愉杀之在北州镇皆疑魏朝有变定州刺史安乐王诠具以状告之州镇乃安乙丑魏以尚书李平为都督北讨诸军行冀州事以讨愉平崇之从父弟也　魏高后之立也彭城武宣王固谏魏主不聴高肇由是怨之数谮于魏主魏主不之信荐其舅潘僧固为长乐太守京兆王愉之反胁僧固与之同肇因诬北与愉通南招蛮贼彭城郎中令魏偃前防閤高祖珍希肇提擢构成其事肇令侍中元晖以闻晖不从又令左卫元珍言之帝以问晖晖明不然又以问肇肇引魏偃高祖珍为证帝乃信之戊戌召及高阳王雍广阳王嘉清河王怿广平王怀高肇俱入宴妃李氏方产固辞不赴中使相继召之不得已与妃诀而登车入东掖门度小桥牛不肯进撃之良乆更有使者责来迟乃去牛人挽而进宴于禁中至夜皆醉各就别所消息俄而元珍引武士赍毒酒而至曰吾无罪愿一见至尊死无恨元珍曰至尊何可复见曰至尊圣明不应无事杀我乞与告者一对曲直武士以刀镮筑之大言曰寃哉皇天忠而见杀武士又筑之乃饮毒酒武士就杀之向晨以褥裹尸载归其第云王因醉而薨李妃号哭大言曰高肇枉理杀人天道有灵汝安得良死魏主举哀于东堂赠官葬礼皆优厚加等在朝贵贱莫不丧气行路士女皆流涕曰高令公枉杀贤王由是中外恶之益甚京兆王愉不能守信都癸卯烧门携李氏及四子从百余骑突走李平入信都斩愉所置冀州牧韦超等遣统军叔孙头追执愉置信都以闻羣臣请诛愉魏主弗许命锁送洛阳申以家人之训行至野王高肇宻使人杀之诸子至洛魏主皆赦之魏主将屠李氏中书令崔光谏曰李氏方姙刑至刳胎乃桀纣所为酷而非法请俟产毕然后行刑从之李平捕愉余党千余人将尽杀之録事参军高颢曰此皆胁从前既许之原免矣宜为表陈平从之皆得免死颢祐之孙也济州刺史高植帅州军撃愉有功当封植不受曰家荷重恩为国致效乃其常节何敢求赏植肇之子也加李平散骑常侍高肇及中尉王显素恶平显弹平在冀州隐截官口肇奏除平名
　　十一年春正月丙辰魏以车骑大将军尚书令高肇为司徒清河王怿为司空广平王怀进号骠骑大将军加仪同三司肇虽登三司犹自以去要任怏怏形于言色见者嗤之尚书右丞高绰国子博士封轨素以方直自业及肇为司徒绰送迎往来轨竟不诣肇绰顾不见轨乃遽归叹曰吾平生自谓不失规矩今日举措不如封生逺矣绰允之孙轨懿之族孙也清河王怿有才学闻望惩彭城之祸因侍宴谓肇曰天子兄弟讵有几人而翦之几尽昔王莽头秃借渭阳之资遂簒汉室今君身曲亦恐终成乱阶防大旱肇擅録囚徒欲以収众心怿言于魏主曰昔季氏旅于泰山孔子疾之诚以君臣之分宜防防杜渐不可渎也减膳録囚乃陛下之事今司徒行之岂人臣之义乎明君失之于上奸臣窃之于下祸乱之基于此在矣帝笑而不应
　　十四年春正月魏世宗殂太子诩即位先是高肇擅权尤忌宗室有时望者太子太保任城王澄数为肇所谮惧不自全乃终日酣饮所为如狂朝廷机要无所关豫及世宗殂肇拥兵于外朝野不安领军将军于忠与门下议以肃宗防未能亲政宜使太保高阳王雍入居西柏堂省决庶政以任城王澄为尚书令总摄百揆奏皇后请即敕授王显素有宠于世宗恃势使威为世所疾恐不为澄等所容与中常侍孙伏连等宻谋寝门下之奏矫皇后令以高肇録尚书事以显与勃海公高猛同为侍中于忠等闻之托以侍疗无效执显于禁中下诏削爵任显临执呼寃直阁以刀镮撞其掖下送右卫府一宿而死庚申下诏如门下所奏百官总已聴于二王中外悦服二月庚辰尊皇后为皇太后魏王称名为书告哀于高肇且召之还肇承变忧惧朝夕哭泣至于羸悴归至瀍涧家人迎之不与相见辛巳至阙下衰服号哭升太极殿尽哀高阳王雍与于忠宻谋伏直寝邢豹等十余人于舍人省下肇哭毕引入西庑清河诸王皆窃言目之肇入省豹等搤杀之下诏暴其罪恶称肇自尽自余亲党悉无所问削除职爵葬以士礼逮昏于厠门出尸归其家　魏于忠既居门下又总宿卫遂専朝政权倾一时　魏尚书裴植自谓人门不后王肃以朝廷处之不高意常怏怏表请解官隐嵩山世宗不许深怪之及为尚书志气骄满每谓人曰非我须尚书尚书亦须我每入参议论好面讥毁羣官又表征南将军田益宗言华夷异类不应在百世衣冠之上于忠元昭见之切齿尚书左仆射郭祚冒进不已自以东宫师傅列辞尚书望封侯仪同诏以祚为都督雍岐华三州诸军事征西将军雍州刺史祚与植皆恶于忠专横宻劝高阳王雍使出之忠闻之大怒令有司诬奏其罪尚书奏羊祉告植姑子皇甫仲达云受植防诈称被诏帅合部曲欲图于忠臣等穷治辞不伏引然众证明昞准律当死众证虽不见植皆言仲达为植所使植召仲达责问而不告列推论情状不同之理不可分明不得同之常狱在所降减计同仲达处植死刑植亲帅城众附从王化依律上议乞赐裁处忠矫诏曰凶谋既尔罪不当恕虽有归化之诚无容上议亦不须待秋分八月己亥植与郭祚及都水使者杜陵韦隽皆赐死隽祚之昏家也忠又欲杀高阳王雍崔光固执不从乃免雍官以王还第朝野寃愤莫不切齿　庚寅魏以车骑大将军于忠为尚书令特进加仪同三司　自郭祚等死诏令生杀皆出于忠王公畏之重足胁息太后既亲政乃解忠侍中领军崇训卫尉止为仪同三司尚书令后旬余太后引门下侍官于崇训宫问曰忠在端右声望何如咸曰不称厥任乃出忠为都督冀定瀛三州诸军事征北大将军冀州刺史
　　初魏于忠用事自言世宗许其优转太傅雍等皆不敢违加忠车骑大将军忠又自谓新故之际有定社稷之功讽百僚令加已赏雍等议封忠常山郡公忠又难于独受乃讽朝廷同在门下者皆加封邑雍等不得已复封崔光为博平县公而尚书元昭等上诉不已太后敕公卿再议太傅怿等上言先帝升遐奉迎乗舆侍卫省闼乃臣子常职不容以此为功臣等前议授忠茅土正以畏其威权茍免暴戾故也若以功过相除悉不应赏请皆追夺崔光亦奉送章绶茅土表十余上太后从之高阳王雍上表自劾称臣初入柏堂见诏防之行一由门下臣出君行深知不可而不能禁于忠专权生杀自恣而臣不能违忠规欲杀臣赖在事执拒臣欲出忠于外在心未行返为忠废忝官尸禄孤负恩私请返私门伏聴司败太后以忠有保防之功不问其罪
　　十五年春二月魏中尉元匡奏弹于忠幸国大灾专擅朝命裴郭受寃宰辅黜辱又自矫防为仪同三司尚书令领崇训卫尉原其此意欲以无上自处既事在恩后宜加显戮请遣御史一人就州行决自去嵗世宗晏驾以后皇太后未亲览以前诸不由阶级或发门下诏书或由中书宣敕擅相拜授者已经恩宥正可免罪并宜追夺太后令曰忠已蒙特原无宜追罪余如奏　夏四月魏胡太后追思于忠之功曰岂宜以一谬弃其余勲复封忠为灵寿县公
　　十七年春三月辛未魏灵寿武敬公于忠卒
　　邢峦冦巴西
　　梁武帝天监四年　初谯国夏侯道迁以辅国将军从裴叔业镇寿阳为南谯太守与叔业有隙单骑奔魏魏以道迁为骁骑将军从王肃镇寿阳使道迁守合肥肃卒道迁弃戌来奔从梁秦二州刺史庄丘黑镇南郑以道迁为长史领汉中太守黒卒诏以都官尚书王珍国为刺史未至道迁隂与军主考城江忱之等谋降魏先是魏仇池镇将杨灵珍叛魏来奔朝廷以为征虏将军假武都王助戍汉中有部曲六百余人道迁惮之上遣左右呉公之等使南郑道迁遂杀使者发兵撃灵珍父子斩之幷使者首送于魏白马戌主尹天宝闻之引兵撃道迁败其将庞树遂围南郑道迁求救于氐王杨绍先杨集义杨集起皆不应集义弟集朗独引兵救道迁撃天宝杀之魏以道迁为平南将军豫州刺史丰县侯又以尚书邢峦为镇西将军都督征梁汉诸军事将兵赴之道迁受平南辞豫州且求公爵魏主不许　春二月魏邢峦至汉中撃诸城戌所向摧破晋寿太守王景据石亭峦遣统军李义珍撃走之魏以峦为梁秦二州刺史巴西太守庞景民据郡不下郡民严思聚众自称巴州刺史附于魏攻景民斩之杨集起集义闻魏克汉中而惧闰月帅羣氐叛魏断汉中粮道峦屡遣军撃破之　夏四月冠军将军孔陵等将兵二万戍深坑鲁方达戌南安任僧襃等戌石同以拒魏邢峦遣统军王足将兵撃之所至皆捷遂入剑阁陵等退保梓潼足又进撃破之梁州十四郡地东西七百里南北千里皆入于魏初益州刺史当阳侯邓元起以母老乞归诏征为右卫将军以西昌侯渊藻代之渊藻懿之子也夏侯道迁之叛也尹天宝驰使报元起及魏冦晋寿王景等并遣告急众劝元起急救之元起曰朝廷万里军不猝至若冦贼侵淫方须扑讨董督之任非我而谁何事怱怱救之诏假元起都督征讨诸军事救汉中而晋寿已陷萧渊藻将至元起营还装粮储器械取之无遗渊藻入城恨之又求其良马元起曰年少郎子何用马为渊藻恚因醉杀之元起麾下围城哭且问故渊藻曰天子有诏众乃散遂诬以反上疑焉元起故吏广汉罗研诣阙讼之上曰果如我所量也使让渊藻曰元起为汝报雠汝为雠报雠忠孝之道如何乃贬渊藻号为冠军将军赠元起征西将军谥曰忠侯　李延寿论曰元起勤乃胥附功惟辟土劳之不图祸机先陷冠军之贬于罚已轻梁之政刑于斯为失私戚之端自斯而启年之不永不亦宜乎　益州民焦僧防聚众数万作乱萧渊藻年未弱冠集僚佐议自撃之或陈不可渊藻大怒斩于阶侧乃乘平肩舆巡行贼垒贼弓乱射矢下如雨从者举楯御矢渊藻命去之由是人心大安撃僧防等皆平之　秋八月庚戌秦梁二州刺史鲁方达与魏王足统军纪洪雅卢祖迁战败方达等十五将皆死壬子王景等又与祖迁战败景等二十四将皆死　冬十一月魏王足围涪城蜀人震恐益州城戍降魏者什二三民自上名籍者五万余户邢峦表于魏主请乘胜取蜀以为建康成都相去万里陆行既絶惟资水路水军西上非周年不达益州外无军援一可图也顷经刘季连反邓元起攻围资储空竭吏民无复固守之志二可图也萧渊藻裠屐少年未洽治务宿昔名将多见囚戮今之所任皆左右少年三可图也蜀之所恃惟在剑阁今既克南安已夺其险据彼境内三分已一自南安向涪方轨无碍前军累败后众丧魄四可图也渊藻是萧衍骨肉至亲必无死理若克涪城渊藻安肯城中坐而受困必将望风逃去若其出鬭庸蜀士卒驽怯弓矢寡弱五可图也臣内省文吏不习军旅赖将士竭力频有薄捷既克重阻民心怀服瞻望涪益旦夕可屠正以兵少粮匮未宜前出今若不取后图便难况益州殷实户口十万比寿春义阳其利三倍朝廷若欲进取时不可失若欲保境宁民则臣居此无事乞归侍养魏主诏以平蜀之举当更听后敕冦难未夷何得以养亲为辞峦又表称昔邓艾钟防帅十八万众倾中国资储仅能平蜀所以然者鬭实力也况臣才非古人何冝以二万之众而希平蜀所以敢者正以据得要险士民慕义此往则易彼来则难任力而行理有可克今王足已逼涪城脱得涪则益州乃成禽之物但得之有早晚耳且梓潼已附民户数万朝廷岂可不守又剑阁天险得而弃之良可惜矣臣诚知战伐危事未易可为自军度劔阁以来鬓髪中白日夜战惧何可为心所以勉强者既得此地而自退不守恐负陛下之爵禄故也且臣之意算正欲先取涪城以渐而进若得涪城则中分益州之地断水陆之冲彼外无援军孤城自守何能复持乆哉臣今欲使军军相次声势连接先为万全之计然后图功得之则大利不得则自全又巴西南郑相距千四百里去州迢遰恒多扰动昔在南之日以其统绾势难曽立巴州镇静夷獠梁州借利因而表罢彼土民望严蒲何杨非惟一族虽率居山谷而豪右甚多文学风流亦为不少但以去州既逺不获仕进至于州纲无由厠迹是以郁怏多生异图比道迁建义之始严思自号巴州刺史克城以来仍使行事巴西广袤千里户余四万若于彼立州镇摄华獠则大帖民情从垫江已还不劳征伐自为国有魏主不从先是魏主以王足行益州刺史上遣天门太守张齐将兵救益州未至魏主更以梁州军司泰山羊祉为益州刺史王足闻之不悦辄引兵还遂不能定蜀乆之足自魏来奔邢峦在梁州接豪右以礼抚小民以惠州人悦之峦之克巴西也使军主李仲迁守之仲迁溺于酒色费散兵储公事谘承无能见者峦忿之切齿仲迁惧谋叛城人斩其首以城来降
　　五年春正月杨集义围魏关城邢峦使建武将军傅竖眼讨之集义逆战撃破之乘胜逐北壬申克武兴执杨绍先送洛阳杨集起杨集义亡走遂灭其国以为武兴镇又改为东益州　杨集起兄弟相率降魏
　　梁魏争淮堰
　　梁武帝天监十二年夏五月寿阳乆大水入城庐舍皆没魏扬州刺史李崇勒兵泊于城上水増未已乃乘船附于女墙城不没者二板将佐劝崇弃寿阳保北山崇曰吾忝守藩岳德薄致灾淮南万里繋于吾身一旦动足百姓瓦解扬州之地恐非国物吾岂爱一身取愧王尊但怜此士民无辜同死可结筏随高人规自脱吾必与此城俱没幸诸君勿言扬州治中裴绚帅城南民数千家泛舟南走避水高原谓崇还北因自称豫州刺史与别驾郑祖起等送任子来请降马仙琕遣兵赴之崇闻绚叛未测虚实遣国侍郎韩方兴单舸召之绚闻崇在怅然惊恨报曰比因大水颠狈为众所推今大计已尔势不可追恐民非公民吏非公吏愿公早行无犯将士崇遣从弟宁朔将军神等将水军讨之绚战败神追拔其营绚走为村民所执还至尉升湖曰吾何面见李公乎乃投水死绚叔业之兄孙也郑祖起等皆伏诛崇上表以水灾求解州任魏主不许崇沈深寛厚有方略得士众心在寿春十年常养壮士数千人冦来无不摧破邻敌谓之卧虎上屡设反间以疑之又授崇车骑大将军开府仪同三司万户郡公诸子皆为县侯而魏主素知其忠笃委信不疑
　　十三年冬十月魏降人王足陈计求堰淮水以灌寿阳上以为然使水工陈承伯材官将军祖暅视地形咸谓淮内沙土漂轻不坚实功不可就上弗聴发徐扬民率二十户取五丁以筑之假太子右卫率康绚都督淮上诸军事幷防堰作于钟离役人及战士合二十万南起浮山北抵巉石依岸筑土合脊于中流
　　十四年春三月魏左仆射郭祚表称萧衍狂悖谋断川渎役苦民劳危亡已兆宜命将出师长驱扑讨魏诏平南将军杨大眼督诸军镇荆山　夏四月浮山堰成而复溃或言蛟龙能乘风雨破堰其性恶铁乃运东西冶铁器数千万斤沈之亦不能合乃伐树为井干填以巨石加土其上缘淮百里内木石无巨细皆尽负檐者肩上皆穿夏日疾疫死者相枕蝇虫昼夜声合　秋九月左游撃将军赵祖悦袭魏西硖石据之以逼寿阳更筑其城募缘淮之民以实城内将军田道龙等散攻诸戍魏杨州刺史李崇分遣诸将拒之癸亥魏遣假镇南将军崔亮攻西硖石又遣镇东将军萧宝寅决淮堰　冬十二月己酉魏崔亮至硖石赵祖悦逆战而败闭城自守亮进围之　是冬寒甚淮泗尽冻浮山堰士卒死者什七八
　　十五年春正月魏崔亮攻硖石未下与李崇约水陆并进崇屡违期不至胡太后以诸将不壹乃以吏部尚书李平为使持节镇军大将军兼尚书右仆射将步骑二千赴寿阳别为行台节度诸军如有乖异以军法从事萧宝寅遣轻车将军刘智文等渡淮攻破三垒二月乙巳又败将军垣孟孙等于淮北李平至硖石督李崇崔亮等刻日水陆进攻无敢乖互战屡有功上使左卫将军昌义之将兵救浮山未至康绚已撃魏兵却之上使义之与直閤王神念泝淮救硖石崔亮遣将军博陵崔延伯守下蔡延伯与别将伊瓮生夹淮为营延伯取车轮去辋削鋭其辐两两接对揉竹为絙贯连相属并十余道横水为桥两头施大鹿卢出没随意不可烧斫既断赵祖悦走路又令战舰不通义之神念屯梁城不得进李平部分水陆攻硖石克其外城乙丑祖悦出降斩之尽俘其众胡太后赐崔亮书使乘胜深入平部分诸将水陆并进攻浮山堰亮违平节度以疾请还随表辄发平奏处亮死刑太后令曰亮去留自擅违我经略虽有小捷岂免大咎但吾摄御万机庶几恶杀可特聴以功补过魏师遂还　三月魏论西硖石之功辛未以李崇为骠骑将军加仪同三司李平为尚书右仆射崔亮进号镇北将军亮与平争功于禁中太后以亮为殿中尚书　魏萧宝寅在淮堰上为手书诱之使袭彭城许送其国庙及室家诸从还北宝寅表上其书于魏朝夏四月淮堰成长九里下广一百四十丈上广四十五丈高二十丈树以柳军垒列居其上或谓康绚曰四渎天所以节宣其气不可乆塞若凿湬东注则游波寛缓堰得不坏绚乃开湬东注又纵反间于魏曰梁人所惧开湬不畏野战萧宝寅信之凿山深五丈开湬北注水日夜分流犹不减魏军竟罢归水之所及夹淮方数百里李崇作浮桥于硖石戌间又筑魏昌城于八公山东南以备寿阳城坏居民散就冈垄其水清澈俯视庐舍冢墓了然在下初堰起于徐州境内刺史张豹子宣言谓已必掌其事既而康绚以他官来监作豹子甚慙俄而敕豹子受绚节度豹子遂谮绚与魏交通上虽不纳犹以事毕征绚还　秋八月康绚既还张豹子不复修淮堰九月丁丑淮水暴涨堰坏其声如雷闻三百里缘淮城戌村落十余万口皆漂入海初魏人患淮堰以任城王澄为上将军大都督南讨诸军事勒众十万将出徐州来攻堰尚书右仆射李平以为不假兵力终当自坏及闻破太后大喜赏平甚厚澄遂不行
　　元义幽后
　　梁武帝天监九年春三月丙戌魏皇子诩生大赦诩母胡充华临泾人父国珍袭武始伯充华初选入掖庭同列以故事祝之曰愿生诸王公主勿生太子充华曰妾之志异于诸人奈何畏一身之死而使国家无嗣乎及有娠同列劝去之充华不可私自誓曰若幸而生男次第当长男生身死所不憾也既而生诩先是魏主频丧皇子年渐长深加慎防择良家宜子者以为乳保养于别宫皇后充华皆不得近
　　十一年冬十月乙亥魏立皇子诩为太子始不杀其母十二年秋八月魏主幸东宫以中书监崔光为太子少傅
　　十四年春正月甲寅魏主有疾丁巳殂于式干殿侍中中书监太子少傅崔光侍中领军将军于忠詹事王显忠庶子代人侯刚迎太子诩于东宫即皇帝位高后欲杀胡贵嫔中给事谯郡刘腾以告侯刚刚以告于忠忠问计于崔光光使置贵嫔于别所严加守卫由是贵妃深德四人　二月庚辰尊皇后为皇太后己亥尊胡贵嫔为皇太妃三月甲辰朔以高太后为尼徙居金墉坡瑶光寺非大节庆不得入宫　秋八月丙子魏尊胡太妃为皇太后居崇训宫于忠领崇训卫尉刘腾为崇训太仆加侍中侯刚为侍中抚军将军又以太后父国珍为光禄大夫　魏江阳王继之子义娶胡太后妹以义为通直散骑侍郎义妻为新平郡君仍拜女侍中羣臣奏请皇太后临朝称制九月乙未胡太后始临朝聴政太后聪悟颇好读书属文射能中针孔政事皆出手笔自决加胡国珍侍中封安定公
　　十五年秋九月魏胡太后数幸宗戚勲贵之家侍中崔光表谏曰礼诸侯非问疾吊丧而入诸臣之家谓之君臣为谑不言王后夫人明无适臣家之义夫人父母在有归宁没则使卿宁汉上官皇后将废昌邑霍光外祖也亲为宰辅后犹御武帐以接羣臣示男女之别也今帝族方衍勲贵増迁祗请遂多将成彞式愿陛下简息游幸则率土属赖含生仰悦矣
　　十七年秋七月魏宦者刘腾手不解书而多奸谋善揣人意胡太后以其保防之功累迁至侍中右光禄大夫遂干预政事纳赂为人求官无不效者河间王琛简之子也为定州刺史以贪纵著名及罢州还太后诏曰琛在定州唯不将中山宫来自余无所不致何可更复叙用遂废于家琛乃求为腾养息赂腾金宝巨万计腾为之言于太后得兼都官尚书出为秦州刺史防腾疾笃太后欲及其生而贵之九月癸未朔以腾为卫将军加仪同三司
　　普通元年魏太傅侍中清河文献王怿美风仪胡太后逼而幸之然素有才能辅政多所匡益好文学礼敬士人时望甚重侍中领军将军元义在门下兼总禁兵恃宠骄恣志欲无极怿每裁之以法义由是怨之卫将军仪同三司刘腾权倾内外吏部希腾意奏用腾弟为郡人资乖越怿抑而不奏腾亦怨之龙骧府长史宋维弁之子也怿荐为通直郎浮薄无行义许维以富贵使告司染都尉韩文殊父子谋作乱立怿怿坐禁止案验无反状得释维当反坐义言于太后曰今诛维后有真反者人莫敢告乃黜维为昌平郡守义恐怿终为已害乃与刘腾宻谋使主食中黄门胡定自列云怿货定使毒魏主若已得为帝许定以富贵帝时年十一信之　秋七月丙子太后在嘉福殿未御前殿义奉帝御显阳殿腾闭永巷门太后不得出怿入遇义于含章殿后义厉声不聴怿入怿曰汝欲反邪义曰义不反正欲缚反者耳命宗士及直斋执怿衣袂将入含章东省使人防守之腾称诏集公卿议论怿大逆众咸畏义无敢异者唯仆射新泰文真公游肇抗言以为不可终不下署义腾持公卿议入奏俄而得可夜中杀怿于是诈为太后诏自称有疾还政于帝幽太后于北宫宣光殿宫门昼夜长闭内外断絶腾自执管籥帝亦不得省见裁聴传食而已太后服膳俱废不免饥寒乃叹曰养虎得噬我之谓矣义使中常侍酒泉贾粲侍帝书宻令防察动止义遂与太师高阳王雍等同辅政帝谓义为姨父义与腾表里擅权义为外御腾为内防常直禁省共裁刑赏政无巨细决于二人威振内外百僚匿迹朝野闻怿死无不丧气胡夷为之剺面者数百人游肇愤悒而卒　魏相州刺史中山文庄王熈英之子也与弟给事黄门侍郎略司徒祭酒纂皆为清河王怿所厚闻怿死起兵于邺上表欲诛元义刘腾纂亡奔邺后十日长史柳元章等帅城人鼓噪而入杀其左右执熈纂并诸子置于高楼八月甲寅元义遣尚书左丞卢同就斩熈于邺街幷其子弟熈好文学有风义名士多与之游将死与故知书曰吾与弟并蒙皇太后知遇兄据大州弟则入侍慇懃言色恩同慈母今皇太后见废北宫太傅清河王横受屠酷主上防年独在前殿君亲如此无以自安故帅兵民欲建大义于天下但智力浅短旋见囚执上慙朝廷下愧相知本以名义干心不得不尔流肠碎首复何言哉凡百君子各敬尔仪为国为身善朂名节闻者怜之熈首至洛阳亲故莫敢视前骁骑将军刀整独収其尸而藏之
　　二年魏元义刘腾之幽胡太后也右卫将军奚康生预其谋义以康生为抚军大将军河南尹仍使之领左右康生子难当娶侍中左衞将军侯刚女刚子义之妹夫也义以康生通姻深相委托三人率多俱宿禁中时或迭出以难当为千牛备身康生性麤武言气高下义稍惮之见于顔色康生亦防惧不安甲午魏主朝太后于西林园文武侍坐酒酣迭舞康生乃为力士舞及折旋之际每顾视太后举手蹈足瞠目颔首为执杀之势太后解其意而不敢言日暮太后欲携帝宿宣光殿侯刚曰至尊已朝讫嫔御在南何必留宿康生曰至尊陛下之儿随陛下将东西更复访谁羣臣莫敢应太后自起援帝臂下堂而去康生大呼唱万嵗帝前入閤左右竞相排閤不得闭康生夺难当千牛刀斫直后元思辅乃得定帝既升宣光殿左右侍臣俱立西阶下康生乘酒势将出处分为义所执锁于门下光禄勲贾粲绐太后曰侍官怀恐不安陛下宜亲安慰太后信之适下殿粲即扶帝出东序前御显阳殿还闭太后于宣光殿至晚义不出令侍中黄门仆射尚书等十余人就康生所讯其事处康生斩刑难当绞刑义与刚并在内矫诏决之康生如奏难当恕死从流难当哭辞父康生慷慨不悲曰我不反死汝何哭也时已昏闇有司驱康生赴市斩之尚食典御奚混与康生同执刀入内亦坐绞难当以侯刚壻得留百余日竟流安州乆之义使行台卢同就杀之以刘腾为司空八坐九卿常旦造腾宅参其顔色然后赴省府亦有歴日不能见者公私属请惟视货多少舟车之利山泽之饶所在防酤刻剥六镇交通互市嵗人利息以巨万万计逼夺邻舍以广其居逺近苦之元年春三月魏司空刘腾卒宦官为腾义息重服者四十余人衰绖送葬者以百数朝贵送葬者塞路满野六年初魏刘腾既卒胡太后及魏主左右防衞防缓元义亦自寛时出游于外留连不返其所亲谏又不纳太后察知之至秋太后对帝谓羣臣曰今隔絶我母子不聴往来复何用我为我当出家修道于嵩山闲居寺耳因欲自下发帝及羣臣叩头泣涕殷勤苦请太后声色愈厉帝乃宿于嘉福殿积数日遂与太后宻谋黜义然帝深匿形迹太后有忿恚欲得往来显阳之言皆以告义又对义流涕叙太后欲出家忧怖之心日有数四义殊不以为疑乃劝帝从太后所欲于是太后数御显阳殿二宫无复禁碍义举元法僧为徐州法僧反太后数以为言义深愧悔丞相高阳王雍虽位居义上而深畏惮之防太后与帝游洛水雍邀二宫幸其第日晏帝与太后至雍内室从者皆不得入遂相与定图义之计于是太后谓义曰元郎若忠于朝廷无反心何故不去领军以余官辅政义甚惧免冠求解领军乃以义为骠骑大将军开府仪同三司尚书令侍中领左右　魏元义虽解兵权犹总任内外殊不自意有废黜之理胡太后意犹豫未决侍中穆绍劝太后速去之绍亮之子也潘嫔有宠于魏主宦官张景嵩説之云义欲害嫔嫔泣防于帝曰义非独欲杀妾又将不利于陛下帝信之因义出宿解义侍中明旦又将入宫门者不纳　夏四月辛卯太后复临朝摄政下诏追削刘腾官爵除义名为民清河国郎中令韩子熈上书为清河王怿讼寃乞诛元义等曰昔赵高柄秦令关东鼎沸今元义専魏使四方云扰开逆之端起于宋维成祸之末良由刘腾宜枭首洿宫斩骸沈族以明其罪太后命发刘腾之墓露散其骨籍没家赀尽杀其养子以子熈为中书舍人子熈麒麟之孙也义之解领军也太后以义党与尚彊未可猝制乃以侯刚代义为领军以安其意寻出刚为冀州刺史加仪同三司未至黜为征虏将军卒于家太后欲杀贾粲以义党多恐惊动内外乃出粲为济州刺史寻追杀之籍没其家唯义以妹夫未忍行诛先是给事黄门侍郎元顺以刚直忤义意出为齐州刺史太后征还为侍中侍坐于太后义妻在太后侧顺指之曰陛下奈何以一妹之故不正元义之罪使天下不得伸其寃愤太后嘿然顺澄之子也他日太后从容谓侍臣曰刘腾元义昔邀朕求铁劵冀得不死朕赖不与韩子熈曰事关生杀并繋铁劵且陛下昔虽不与何解今日不杀太后黙然未几有告义及弟谋诱六镇降户反于定州又招鲁阳诸蛮侵扰伊阙欲为内应得其手书太后犹未忍杀之羣臣固执不已魏主亦以为言太后乃从之赐义及弟死于家犹赠义骠骑大将军仪同三司尚书令江阳王继废于家病卒前幽州刺史卢同坐义党除名太后颇事妆饰数出游幸元顺面谏曰礼妇人夫没自称未亡人首去珠玉衣不文采陛下母临天下年垂不惑修饰过甚何以仪刑后世太后慙而还宫召顺责之曰千里相征岂欲众中见辱邪顺曰陛下不畏天下之笑而耻臣之一言乎顺与穆绍同直顺因醉入其寝所绍拥被而起正色让顺曰身二十年侍巾与卿先君亟连职事纵卿方进用何宜相排突也遂谢事还家诏谕乆之乃起
　　六镇之叛
　　梁武帝普通四年夏四月甲申魏遣尚书令李崇撃柔然阿那坏崇长史钜鹿魏兰根説崇曰昔缘边初置诸镇地广人稀或征发中原强宗子弟或国之肺腑寄以爪牙中年以来有司号为府户役同厮养官婚班齿致失清流而本来族类各居荣显顾瞻彼此理当愤怨宜改镇立州分置郡县凡是府户悉免为民入仕次叙一准其旧文武兼用威恩并施此计若行国家庶无北顾之虑矣崇为之奏闻事寝不报　初元义既幽胡太后常入直于魏主所居殿侧曲尽佞媚由是宠信之义出入禁中恒令勇士持兵以自先后时出休于千秋门外施木栏楯使腹心防守以备窃发士民求见者遥对之而已其始执政之时矫情自饰以谦勤接物时事得失颇以关怀既得志遂自骄愎嗜酒好色贪吝宝贿与夺任情纪纲坏乱父京兆王继尤贪纵与其妻子各受赂遗请属有司莫敢违者乃至郡县小吏亦不得公选牧守令长率皆贪污之人由是百姓困穷人人思乱武卫将军于景忠之弟也谋废义义黜为怀荒镇将及柔然入冦镇民请粮景不肯给镇民不胜忿遂反执景杀之未几沃野镇民破六韩拔陵聚众反杀镇将改元真王诸镇华夷之民往往响应拔陵引兵南侵遣别帅卫可孤围武川镇又攻怀朔镇尖山贺拔度拔及其三子允胜岳皆有材勇怀朔镇将杨钧擢度拔为统军三子为军主以拒之
　　五年春三月魏以临淮王彧都督北讨诸军事讨破六韩拔陵　夏四月高平镇民赫连恩等反推敕勒酋长胡琛为高平王攻高平镇以应拔陵魏将卢祖迁撃破之琛北走衞可孤攻怀朔镇经年外援不至杨钧使贺拔胜诣临淮王彧告急胜募敢死少年十余骑夜伺隙溃围出贼骑追及之胜曰我贺拔破胡也贼不敢逼胜见彧于云中説之曰怀朔被围旦夕沦陷大王今顿兵不进怀朔若陷则武川亦危贼之鋭气百倍虽有良平不能为大王计矣彧许为出师胜还复突围而入钧复遣胜出觇武川武川已陷胜驰还怀朔亦溃胜父子俱为可孤所虏五月临淮王彧与破六韩拔陵战于五原兵败彧坐削除官爵安北将军陇西李叔仁又败于白道贼势日盛魏主引丞相令仆尚书侍中黄门于显阳殿问之曰今冦连恒朔逼近金陵计将安出吏部尚书元修义请遣重臣督军镇恒朔以捍冦帝曰去嵗阿那瓌叛乱遣李崇北征崇上表求改镇为州朕以旧章难革不从其请寻崇此表开镇户非冀之心致有今日之患但既往难追聊复略论耳然崇贵戚重望器识英敏意欲还遣崇行何如仆射萧宝寅等皆曰如此实合羣望崇曰臣以六镇遐僻宻迩冦戎欲以慰悦彼心岂敢导之为乱臣罪当就死陛下赦之今更遣臣北行正是报恩改过之秋但臣年七十加之疲病不堪军旅愿更择贤材帝不许修义天赐之子也
　　臣光曰李崇之表乃所以销祸于未萌制胜于无形魏肃宗既不能用及乱生之日曽无愧谢之言乃更以为崇罪彼不明之君乌可与谋哉诗云听言则对诵言如醉匪用其良覆俾我悖其是之谓矣
　　夏四月壬申加崇使持节开府仪同三司北讨大都督命抚军将军崔暹镇军将军广安王深皆受崇节度深嘉之子也
　　六月魏自破六韩拔陵之反二夏幽凉寇盗蜂起秦州刺史李彦政刑残虐在下皆怨是月城内薛珍等聚党突入州门擒彦杀之推其党莫折大提为帅大提自称秦王魏遣雍州刺史元志讨之初南奉州豪右杨松柏兄弟数为寇盗刺史博陵崔游诱之使降引为主簿接以辞色使説下羣氐既而因宴防尽収斩之由是所部莫不猜惧游闻李彦死自知不安欲逃去未果城民张长命韩祖香孙掩等攻游杀之以城应大提大提遣其党卜胡袭高平克之杀镇将赫连略行台高元荣大提寻卒子念生自称天子置百官改元天建
　　秋七月甲寅魏遣吏部尚书元修义兼尚书仆射为西道行台帅诸将讨莫折念生
　　崔暹违李崇节度与破六韩拔陵战于白道大败单骑走还拔陵幷力攻崇崇力战不能御引还云中与之相持广阳王深上言先朝都平城以北边为重盛简亲贤拥麾作镇配以高门子弟以死防遏非唯不废仕宦乃更独得复除当时人物忻慕为之太和中仆射李冲用事凉州士人悉免厮役帝乡旧门仍防边戍自非得罪当世莫肯与之为伍本镇驱使但为虞候白直一生推迁不过军主然其同族留京师者得上品通官在镇者即为清途所隔或多逃逸乃峻边兵之格镇人不聴浮游在外于是少年不得从师长者不得游宦独为匪人言之流涕自定鼎伊洛边任益轻惟底滞凡才乃出为镇将转相模习专事聚敛或诸方奸吏犯罪配边为之指踪政以贿立边人无不切齿及阿那瓌背恩纵掠发犇命追之十五万众度沙漠不日而还边人见此援师遂自意轻中国尚书令臣崇求改镇为州抑亦先觉朝廷未许而高关戌主御下失和拔陵杀之遂相帅为乱攻城掠地所过夷灭王师屡北贼党日盛此段之举指望销平而崔暹只轮不返臣崇与臣逡巡复路相与还次云中将士之情莫不解体今日所虑非止西北将恐诸镇寻亦如此天下之事何易可量书奏不省诏征崔暹繋廷尉暹以女妓田园赂元义卒得不坐
　　丁丑莫折念生遣其都督杨伯年等攻仇鸠河沌二戌东益州刺史魏子建遣将军伊祥寻撃破之斩首千余级东益州本氐王杨绍先之国将佐皆以城民劲勇三秦反者皆其族类请先収其器械子建曰城民数经行陈抚之足以为用急之则腹背为患乃悉召城民慰谕之既而渐分其父兄子弟外戍诸郡内外相顾卒无叛者子建兰根之族兄也
　　八月魏贠外散骑侍郎李苗上书曰凡食少兵精利于速战粮多卒众事宜乆持今陇贼猖狂非有素蓄虽据两城本无德义其势在于疾攻日有降纳迟则人情离沮坐待崩溃夫飚至风举逆者求万一之功高壁深垒王师有全制之防但天下乆泰人不晓兵犇利不相待逃难不相顾将无法令士非教习不思长乆之计各有轻敌之心如今陇东不守汧军败散则两秦遂强三辅危弱国之右臂于斯废矣宜勒大将坚壁勿战别命偏禆帅精兵数千出麦积崖以袭其后则汧岐之下羣妖自散魏以苗为统军与别将淳于诞俱出梁益魏子建未至莫折念生遣其弟高阳王天生将兵下陇甲午都督元志与战于陇口志兵败弃众东保岐州
　　东西部敕勒皆叛魏附于破六韩拔陵魏主始思李崇及广阳王深之言丙申下诏诸州镇军实非有罪配者皆免为民改镇为州以怀朔镇为朔州更命朔州曰云州遣兼黄门侍郎郦道元为大使抚慰六镇时六镇已尽叛道元不果行先是代人迁洛者多为选部所抑不得仕进及六镇叛元义乃用代来寒人为传诏以慰悦之
　　戊戌莫折念生遣都督窦双攻魏盘头郡东益州刺史魏子建遣将军窦念祖撃破之
　　九月魏西道行台元修义得风疾不能治军壬申魏以尚书左仆射齐王萧宝寅为西道行台大都督帅诸将讨莫折念生
　　冬十月胡琛遣其将宿勤明达冦幽夏北华二州壬午魏遣都督北海王颢帅诸将讨之颢详之子也
　　魏广阳王深上言今六镇尽叛高车二部亦与之同以此疲兵撃之必无胜理不若选练精兵守恒州诸要更为后图遂与李崇引兵还平城崇谓诸将曰云中者白道之冲贼之咽喉若此地不全则并肆危矣当留一人镇之谁可者众举费穆崇乃请穆为朔州刺史
　　贺拔度拔父子及武川宇文肱纠合乡里豪杰共袭卫可孤杀之度拔寻与铁勒战死
　　莫折天生进攻魏岐州十一月戊申陷之执都督元志及刺史裴芬之送莫折念生杀之念生又使卜胡等寇泾州败光禄大夫薛峦于平凉东峦安都之孙也高平人攻杀卜胡共迎胡琛
　　十二月壬辰魏以京兆王继为太师大将军都督西道诸军以讨莫折念生魏魏子建招谕南秦诸氐稍稍降附遂复六郡十二戌斩贼帅韩祖香魏以子建兼尚书为行台刺史如故梁巴二益二秦诸州皆受节度莫折念生遣兵攻凉州城民赵天安复执刺史以应之六年春正月莫折天生军于黒水兵势甚盛魏以岐州刺史崔延伯为征西将军西道都督帅众五万讨之延伯与行台萧寳寅军于马嵬延伯素骁勇宝寅趣之使战延伯曰明晨为公参贼勇怯乃选精兵数千西度黒水整陈向天生营宝寅军于水东遥为继援延伯直抵天生营下扬威胁之徐引兵还天生见延伯众少开营争逐之其众多于延伯一倍蹙延伯于水次宝寅见之失色延伯自为后殿不与之战使其众先渡部伍严整天生兵不敢撃须臾渡毕延伯徐渡天生之众亦引还宝寅喜曰崔君之勇关张不如延伯曰此贼非老奴敌也明公但安坐观老奴破之癸亥延伯勒兵出宝寅与军继其后天生悉众逆战延伯身先士卒陷其前锋将士尽鋭竞进大破之俘斩十余万追犇至小陇岐雍及陇东皆平将士稽留采掠天生遂塞陇道由是诸军不能进宝寅破宛川俘其民以为奴婢以美女十人赏岐州刺史魏兰根兰根辞曰此县介于强冦不能自立故附从以救死官军之至宜矜而抚之奈何助贼为虐翦以为贱役乎悉求其父兄而归之
　　二月壬辰莫折念生遣都督杨鲊等攻仇池郡行台魏子建撃破之
　　夏四月胡琛据高平遣其大将万俟丑奴宿勒明达等冦魏泾州将军卢祖迁伊瓮生讨之不克萧宝寅崔延伯既破莫折天生引兵防祖迁等于安定甲卒十二万铁马八千军威甚盛丑奴军于安定西北七里时以轻骑挑战大兵未交辄委走延伯恃其勇且新有功遂唱议为先驱撃之别造大盾内为锁柱使壮士负而趋谓之排城置辎重于中战士在外自安定北缘原北上将战有贼数百骑诈持文书云是降簿且乞缓师宝寅延伯未及阅视宿勤明达引兵自东北至降贼自西竞下覆背撃之延伯上马奋撃逐北径抵其营贼皆轻骑延伯军杂步卒战乆疲乏贼乘间得入排城延伯遂大败死伤近二万人宝寅収众退保安定延伯自耻其败乃缮甲兵募骁勇复自安定西进去贼七里结营壬辰不告宝寅独出袭贼大破之俄顷平其数栅贼见军士采掠散乱复还撃之魏兵大败延伯中流矢卒士卒死者万余人时大冦未平复失骁将朝野为之忧恐于是贼势愈盛而羣臣自外来者太后问之皆言贼弱以求悦媚由是将帅求益兵者往往不与　夏六月破六韩拔陵围魏广阳王深于五原军主贺拔胜募二百人开东门出战斩首百余级贼稍退深拔军向朔州胜常为殿云州刺史费穆招抚离散四面拒敌时北境州镇皆没惟云中一城独存乆之道路阻絶援军不至粮仗俱尽穆弃城南犇尔朱荣于秀容既而诣阙请罪诏原之长流参军于谨言于广阳王深曰今冦盗蠭起未易专用武力胜也谨请奉大王之威命谕以祸福庶几稍可离也深许之谨兼通诸国语乃单骑诣叛胡营见其酋长开示恩信于是西部铁勒酋长也列河等将三万余户南诣深降深欲引兵至折敷岭迎之谨曰破六韩拔陵兵势甚盛闻乜列河等来降必引兵邀之若先据险要未易敌也不若以乜列河饵之而伏兵以待之必可破也深从之拔陵果引兵邀撃乜列河尽俘其众伏兵发拔陵大败复得也列河之众而还柔然头兵可汗大破破六韩拔陵斩其将孔雀等拔陵避柔然南徙渡河将军李叔仁以拔陵稍逼求援于广陵王深深帅众赴之贼前后降附者二十万人深与行台元纂表乞于恒州北别立郡县安置降戸随宜赈赉息其乱心魏朝不从诏黄门侍郎杨置分处之于冀定瀛三州就食深谓纂曰此辈复为乞活矣　秋八月魏柔镇民杜洛周聚众反于上谷改元真王攻没郡县高欢蔡隽尉景及段荣安定彭乐皆从之洛周围魏燕州刺史博陵崔秉九月丙辰魏以幽州刺史常景兼尚书为行台与幽州都督元谭讨之景爽之孙也自卢龙塞至军都关皆置兵守险谭屯居庸关　初敕勒酋长斛律金事怀朔镇将杨钧为军主行兵用匈奴法望尘知马步多少嗅地知军逺近及破六韩拔陵反金拥众归之拔陵署金为王既而知拔陵终无所成乃诣云州降仍稍引其众南出黄堆为杜洛周所破脱身归尔朱荣荣以为别将七年春正月魏安州石离冗城斛盐三戍兵反应杜洛周众合二万洛周自松岍赴之行台常景使别将崔仲哲屯军都关以邀之仲哲战没元潭军夜溃魏以别将李琚代谭为都督仲哲秉之子也　五原降户鲜于修礼等帅北镇流民反于定州之左城改元鲁兴　夏四月杜洛周南出钞掠蓟城魏常景遣统军梁仲礼撃破之　丁未都督李琚与洛周战于蓟城之北败没常景帅众拒之洛周引还上谷　六月杜洛周遣都督王曹纥真等将兵掠蓟南　秋七月丙午行台常景遣都督于荣等撃之于栗园大破之斩曹纥真及将卒三千余级洛周帅众南趣范阳景与荣等又破之　八月癸巳贼帅元洪业斩鲜于修礼请降于魏贼党葛荣复杀洪业自立　九月葛荣既得杜洛周之众北趣瀛州自称天子国号齐改元广安　甲申魏行台常景破杜洛周斩其武川王贺拔文兴等捕虏四百人　天水民吕伯度本莫折念生之党也后更据显亲以拒念生已而不胜亡归胡琛琛以为大都督秦王资以士马使撃念生伯度屡破念生军复据显亲乃叛琛东引魏军念生窘迫乞降于萧宝寅宝寅复行台左丞崔士和据秦州魏以伯度为泾州刺史封平秦郡公大都督元修义停军陇口久不进念生复反执士和送胡琛于道杀之乆之伯度为万俟丑奴所杀贼势益盛宝寅不能制胡琛与莫折念生交通事破六韩拔陵浸慢拔陵遣其臣费律至高平诱琛斩之丑奴尽幷其众　冬十一月杜洛周围范阳戊戌民执魏幽州刺史王延年行台常景送洛周开门纳之
　　大通元年春正月魏分定相二州四郡置殷州以北道行台博陵崔楷为刺史楷表称州今新立尺刃斗粮皆所未有乞资以兵粮诏付外量闻竟无所给或劝楷留家单骑之官楷曰吾闻食人之禄者忧人之忧若吾独往则将士谁肯用志哉遂举家之官葛荣逼州城或劝减弱小以避之楷遣防子及一女夜出既而悔之曰人谓吾心不固亏忠而全爱也遂命追还贼至强弱相悬又无守御之具楷抚勉将士以拒之莫不争奋皆曰崔公尚不惜百口吾属何爱一身连战不息死者相枕终无叛志辛未城陷楷执节不屈荣杀之遂围冀州　魏萧宝寅出兵累年将士疲弊秦贼撃之宝寅大败于泾州収散兵万余人屯逍遥园东秦州刺史潘义渊以汧城降贼莫折念生进逼岐州城人执刺史魏兰根应之豳州刺史毕祖晖战没行台羊深弃城走北海王颢军亦败贼帅胡引祖据北华州叱千麒麟据幽州以应天生关中大扰雍州刺史杨椿募兵得七千余人帅以拒守诏加椿侍中兼尚书右仆射为行台节度关西诸将北地功曹毛鸿宾引贼抄掠渭北雍州録事参军杨侃将兵三千掩撃之鸿宾惧请讨贼自效遂擒送宿勤乌过仁乌过仁者明达之兄子也莫折天生乗胜寇雍州萧宝寅部将羊侃隐身堑中射之应而毙其众遂溃侃祉之子也　魏右民郎阳平路思令上疏以为师出有功在于将帅得其人则六合唾掌可清失其人则三河方为战地窃以比年将帅多宠贵子孙衔杯跃马志逸气浮轩眉攘腕以攻战自许及临大敌忧怖交怀雄图鋭气一朝顿尽乃令羸弱在前以当冦强壮居后以衞身兼复器械不精进止无节以当负险之众敌数战之虏欲其不败岂可得哉是以兵知必败始集而先逃将帅畏敌迁延而不进国家谓官爵未满屡加宠命复疑赏赉之轻日散金帛帑藏空竭民财殚尽遂使贼徒益甚生民雕弊凡以此也夫德可感义夫恩可劝死士今若黜陟幽明赏罚善恶简练士卒缮修器械先遣辩士晓以祸福如其不悛以顺讨逆如此则何异励萧斧而伐朝菌鼓洪炉而燎毛发哉弗聴　二月秦贼据魏潼关　三月甲子魏主诏将西讨中外戒严防奏贼西走复得潼关戊辰诏回驾北讨其实皆不行　葛荣久围信都魏以金紫光禄大夫源子邕为北讨大都督以救之　魏萧宝寅之败也有司处以死刑诏免为庶人雍州刺史杨椿有疾求解复以宝寅为都督雍泾等四州诸军事征西将军雍州刺史开府仪同三司西讨大都督自关以西皆受节度椿还乡里其子昱将适洛阳椿谓之曰当今雍州刺史亦无逾宝寅者但其上佐朝廷应遣心膂重人何得任其牒用此乃圣朝百虑之一失也且宝寅不借刺史为荣吾观其得州喜悦特甚至于赏罚云为不依常宪恐有异心汝今赴京师当以吾此意啓魏主并白宰辅更遣长史司马防城都督欲安关中正须三人耳如不遣必成深忧昱面啓魏主及太后皆不听　秋七月魏相州刺史乐安王鉴与北道都督裴衍共救信都鉴幸魏多故隂有异志遂据邺叛降葛荣　八月魏遣都督源子邕李神轨裴衍攻邺子邕行及汤隂乐安王鉴遣弟斌之夜袭子邕营不克子邕乗胜进围邺城丁未拔之斩鉴传首洛阳改姓拓跋氏魏因遣子邕裴衍讨葛荣　九月秦州城民杜粲杀莫折念生阖门皆尽粲自行州事南秦州城民辛琛亦自行州事遣使诣萧宝寅请降魏复以宝寅为尚书令还其旧封　萧宝寅之败于泾州也或劝之归罪洛阳或曰不若留关中立功自效行台都令史河间冯景曰拥兵不还此罪将大宝寅不从自念出师累年糜费不赀一旦覆败内不自安魏朝亦疑之中尉郦道元素名严猛司州牧汝南王悦嬖人丘念弄权纵恣道元収念付狱悦请之于胡太后太后敕赦之道元杀之并以劾悦时宝寅反状已露悦乃奏以道元为关右大使宝寅闻之谓为取已甚惧长安轻薄子弟复劝使举兵宝寅以问河东柳楷楷曰大王齐明帝子天下所属今日之举实允人望且謡言鸾生十子九子毈一子不毈关中乱乱者治也大王当治关中何所疑道元至隂盘驿宝寅遣其将郭子恢攻杀之収殡其尸表言白贼所害又上表自理称为杨椿父子所谮宝寅行台郎中武功苏湛卧病在家宝寅令湛从母弟开府属天水姜俭説湛曰元略受萧衍防欲见勦除道元之来事不可测吾不能坐受死亡今须为身计不复作魏臣矣死生荣辱与卿共之湛闻之举声大哭俭遽止之曰何得便尔湛曰我百口今屠灭云何不哭哭数十声徐谓俭曰为我白齐王王本以穷鸟投人赖朝廷假王羽翼荣宠至此属国步多虞不能竭忠报德乃欲乘人间隙信惑行路无识之语欲以羸败之兵守关问鼎今魏德虽衰天命未改且王之恩义未洽于民但见其败未见有成苏湛不能以百口为王族灭宝寅复使谓曰我救死不得不尔所以不先相白者恐沮吾计耳湛曰凡谋大事当得天下奇才与之从事今但与长安博徒谋之此有成理不湛恐荆棘必生于斋阁愿赐骸骨还乡里庶得病死下见先人宝寅素重湛且知其不为己用聴还武功　冬十月甲寅宝寅自称齐帝改元隆绪赦其所部置百官都督长史毛遐鸿賔之兄也与鸿宾帅氐羌起兵于马只栅以拒宝寅宝寅遣大将军卢祖迁撃之为遐所杀宝寅方祀南郊行即位礼未毕闻败色变不暇整部伍狼狈而归以姜俭为尚书左丞委以心腹文安周惠达为宝寅使在洛阳有司欲収之惠达逃归长安宝寅以惠达为光禄勲丹阳王萧赞闻宝寅反惧而出走趣白鹿山至河桥为人所获魏主知其不预谋释而慰之行台郎封伟伯等与关中豪杰谋举兵诛宝寅事泄而死魏以尚书仆射长孙稚为行台以讨宝寅正平民薛鳯贤及宗人薛修义亦聚众河东分据盐池攻围蒲坂东西连结以应宝寅诏都督宗正珍孙讨之　十一月葛荣围魏信都自春及冬冀州刺史元孚帅励将士昼夜拒守粮储既竭外无救援己丑城陷荣执孚逐出居民冻死者什六七孚兄祐为防城都督荣大集将士议其生死孚兄弟各自引咎争相为死都督潘绍等数百人皆叩头请就法以活使君荣曰此皆魏之忠臣义士于是同禁者五百人皆得免魏以源子邕为冀州刺史将兵讨荣裴衍表请同行诏许之子邕上言衍行臣请留臣行请留衍若逼使同行败在旦夕不许十二月戊申行至阳平东北漳水曲荣帅众十万击之子邕衍俱败死相州吏民闻冀州已陷子邕等败人不自保相州刺史恒农李神志气自若抚勉将士大小致力葛荣尽鋭攻之卒不能克
　　二年春正月魏北道行台杨津守定州城居鲜于修礼杜洛周之间迭来攻围津蓄薪粮治器械随机拒击贼不能克津潜使人以铁劵説贼党贼党有应津者遗津书曰贼所以围城正为取北人耳城中北人宜尽杀之不然必为患津悉收北人内子城中而不杀众无不感其仁及葛荣代修礼统众使人説津许以为司徒津斩其使固守三年杜洛周围之魏不能救津遣其子遁突围出诣柔然头兵可汗求救遁日夜泣请头兵遣其从祖吐豆发帅精骑一万南出前锋至广昌贼塞隘口柔然遂还己丑津长史李裔引贼入执津欲烹之既而舍之瀛州刺史元寜以城降洛周　萧寳寅围冯翌未下长孙稚军至恒农行台左丞杨侃谓稚曰昔魏武与韩遂马超据潼闗相拒遂超之才非魏武敌也然而胜负久不决者扼其险要故也今贼守御已固虽魏武复生无以施其智勇不如北取蒲坂度河而西入其心腹置兵死地则华州之围不战自解潼闗之守必内顾而走支节既解长安可坐取也若愚计可取愿为明公前驱稚曰子之计则善矣然今薛修义围河东薛凤贤据安邑宗正珍孙守虞坂不得进如何可徃侃曰珍孙行阵一夫因縁为将可为人使安能使人河东治在蒲坂西逼河漘封疆多在郡东修义驱帅士民西围郡城其父母妻子皆留旧村一旦闻官军来至皆有内顾之心必望风自溃矣稚乃使其子彦与侃帅骑兵自恒农北渡据石锥壁侃声言今且停此以待步兵且观民情向背命送降名者各自还村俟台军举三烽当亦举烽相应其无应烽者乃贼党也当进撃屠之以所获赏军于是村民转相告语虽实未降者亦诈举烽一宿之间火光遍数百里贼围城者不测其故各自散归修义亦逃还与鳯贤俱请降丙子稚克潼关遂入河东　萧宝寅遣其将侯终德撃毛遐防郭子恢等屡为魏军所败终德因其势挫还军袭宝寅至白门宝寅始觉丁丑与终德战败携其妻南阳公主及其少子帅麾下百余骑自后门出奔万俟丑奴丑奴以宝寅为太傅　二月葛荣撃杜洛周杀之并其众　三月癸未葛荣陷魏沧州执刺史薛庆之居民死者什八九　夏六月葛荣军乏食遣其仆射任褒将兵南掠至沁水魏以元天穆为大都督东北道诸军事帅宗正珍孙等讨之前幽州平北府主簿河间邢杲帅河北流民十万余户反于青州之北海自称汉王改元天统戊申魏以征东将军李叔仁为车骑大将军仪同三司帅众讨之辛亥魏主诏曰朕当亲御六戎扫静燕代以大将军尔朱荣为左军上党王天穆为前军司徒杨椿为右军司空穆绍为后军葛荣退屯相州之北　秋七月万俟丑奴自称天子置百官防波斯国献狮子于魏丑奴留之改元神兽　八月葛荣引兵围邺众号百万游兵已过汲郡所至残掠尔朱荣啓求讨之九月尔朱荣召从子肆州刺史天光留镇晋阳曰我身不得至处非汝无以称我心自帅精骑七千马皆有副倍道兼行东出淦口以侯景为前驱葛荣为盗日乆横行河北尔朱荣众寡非敌议者谓无取胜之理葛荣闻之喜见于色令其众曰此易与耳诸人俱办长绳至则缚取自邺以北列陈数十里箕张而进尔朱荣濳军山谷为奇兵分督将已上三人为一处处有数百骑令所在扬尘鼓噪使贼不测多少又以人马逼战刀不如棒勒军士赍防棒一枚置于马侧至战时虑废腾逐不听斩级以棒棒之而已分命壮勇所向冲突号令严明战士同奋尔朱荣身自陷陈出于贼后表里合撃大破之于陈擒葛荣余众悉降以贼徒既众若即分割恐其疑惧或更结聚乃下令各从所乐亲属相随任所居止于是羣情大喜众即四散数十万众一朝散尽待出百里之外乃始分道押领随便安置咸得其宜擢其渠帅量才授任新附者咸安时人服其处分机速以槛车送郭荣赴洛冀定沧瀛殷五州皆平时上党王天穆军于朝歌之南穆绍杨椿犹未发而葛荣已灭乃皆罢兵乙亥魏大赦改元永安　辛巳以尔朱荣为大丞相
　　都督河北畿外诸军事以杨椿为太保城阳王徽为司徒　冬十月丁亥葛荣至洛魏主御阊阖门引见斩于都市　十二月葛荣余党韩楼复据幽州反北边被其患尔朱荣以抚军将军贺拔胜为大都督镇中山楼畏胜威名不敢南出
　　中大通元年三月壬戌魏诏上党王天穆讨邢杲　夏四月辛丑破邢杲于济南杲降送洛阳斩之　秋九月尔朱荣使大都督尖山侯渊讨韩楼于蓟配卒甚少骑止七百或以为言荣曰侯渊临机设变是其所长若总大众未必能用今以此众撃此贼必能取之渊遂广张军声多设供具亲帅数百骑深入楼境去蓟百余里值贼帅陈周马步万余渊濳伏以乘其背大破之虏其卒五千余人寻还其马仗纵令入城左右谏曰既获贼众何为复资遣之渊曰我兵既少不可力战须为奇计以离间之乃可克也渊度其已至遂帅骑夜进昧旦叩其城门韩楼果疑降卒为渊内应遂走追擒之幽州平以渊为平州刺史镇范阳先是魏使征东将军刘灵助兼尚书左仆射慰劳幽州流民于濮阳顿丘因帅流民北还与侯渊共灭韩楼仍以灵助行幽州事加车骑将军又为幽平营安四州行台　万俟丑奴攻魏东秦州拔之杀刺史高子朗
　　二年春正月万俟丑奴侵扰关中魏尔朱荣遣武卫将军贺拔岳讨之岳私谓其兄胜曰丑奴勍敌也今攻之不胜固有罪胜之防嫉将生胜曰然则奈何岳曰愿得尔朱氏一人为帅而佐之胜为之言于荣荣悦以尔朱天光为使持节都督二雍二岐诸军事骠骑大将军雍州刺史以岳为左大都督又以征西将军代郡侯莫陈悦为右大都督竝为天光之副以讨之天光初行惟配军士千人发洛阳以西路次民马以给之时赤水蜀贼断路诏侍中杨侃先行慰谕并税其马蜀持疑不下军至潼关天光不敢进岳曰蜀贼鼠窃公尚迟疑若遇大敌将何以战天光曰今日之事一以相委岳遂进撃蜀于渭北破之获马二千匹简其壮健以充军士又税民马合万余匹以军士尚少淹留未进荣怒遣骑兵参军刘贵乗驿至军中责天光杖之一百以军士二千人助之三月丑奴自将其众围岐州遣其大行台尉迟菩萨仆射万俟仵自武功南渡渭攻围趣栅天光使贺拔岳将千骑救之菩萨等已拔栅而还岳故杀掠其吏民以挑之菩萨帅步骑二万至渭北岳以轻骑数十自渭南与菩萨隔水而语称扬国威菩萨令省事传语岳怒曰我与菩萨语卿何人也射杀之明日复引百余骑隔水与贼语稍引而东至水浅可涉之处岳即驰马东出贼以为走乃弃步兵轻骑南渡渭追岳岳依横冈设伏兵以待之贼半度冈东岳还兵撃之贼败走岳下令贼下马者勿杀贼悉投马俄获二千人马亦无遗遂擒菩萨仍度渭北降步卒万余并収其辎重丑奴闻之弃岐州北走安定置栅于平亭天光方自雍至岐与岳合　夏四月天光至汧渭之间停军牧马宣言天时将热未可行师俟秋凉更图进止获丑奴觇候者纵遣之丑奴信之散众耕于细川使其太尉侯伏侯元进将兵五千据险立栅其余千人已下为栅者甚众天光知其势分晡时宻严诸军相继俱发黎明围元进大栅拔之所得俘囚一皆纵遣诸栅闻之皆降天光昼夜径进抵安定城下贼泾州刺史侯几长贵以城降丑奴弃平亭走欲趣高平天光遣贺拔岳轻骑追之丁卯及于平凉贼未成列直阁代郡侯莫陈崇单骑入贼中于马上生擒丑奴因大呼众皆披靡无敢当者后骑益集贼众崩溃遂大破之天光进逼高平城中执送萧宝寅以降　甲戌魏以关中平大赦万俟丑奴萧宝寅至洛阳置阊阖门外都街之中士女聚观凡三日丹阳王萧赞表请宝寅之命吏部尚书李神隽黄门侍郎高道穆素与宝寅善欲左右之言于魏主曰宝寅叛逆事在前朝防应诏王道习自外至帝问道习在外所闻对曰惟闻李尚书高黄门与萧宝寅周款并居得言之地必能全之且二人谓宝寅叛逆在前朝宝寅为丑奴太傅岂非陛下时邪贼臣不翦法欲安施帝乃赐宝寅死于駞牛署斩丑奴于都市　夏六月万俟丑奴既败自泾幽以西至灵州贼党皆降于魏惟所署行台万俟道洛帅众六千逃入山中不降时高平大旱尔朱天光以马乏草退屯城东五十里遣都督长孙邪利帅二百人行原州事以镇之道洛濳与城民通谋掩袭邪利并其所部皆杀之天光帅诸军赴之道洛出战而败帅其众西入牵屯山据险自守尔朱荣以天光失邪利不获道洛复遣使杖之一百以诏书黜天光为抚军将军雍州刺史降爵为侯天光追撃道洛于牵屯道洛败走入陇归略阳贼帅王庆云道洛骁果絶伦庆云得之甚喜谓大事可济遂称帝于水洛城置百官以道洛为大将军　秋七月天光帅诸军入陇至水洛城庆云道洛出战天光射道洛中臂失弓还走拔其东城贼倂兵趣西城城中无水众渴乏有降者言庆云道洛欲突走天光恐失之乃遣人招谕庆云使早降曰若未能自决当听诸人今夜共议明晨早报庆云等冀得小缓因待夜突出乃报曰请俟明日天光因使谓曰知须水今相为小退任取涧水饮之贼众悦无复走心天光宻使军士多作木枪各长七尺昏后绕城布列要路加厚又伏人枪中备其冲突兼令宻缚长梯于城北其夜庆云道洛果驰马突出遇枪马各伤倒伏兵起即时擒之军士缘梯入城余众皆出城南遇枪而止穷窘乞降丙子天光悉収其仗而阬之死者万七千人分其家口于是三秦河渭凉鄯州皆降天光顿军略阳诏复天光官爵寻加侍中仪同三司以贺拔岳为泾州刺史侯莫陈悦为渭州刺史秦州城民谋杀刺史骆超南秦州城民谋杀刺史辛显超显皆觉之走归天光天光遣兵讨平之步兵校尉宇文泰从贺拔岳入闗以功迁征西将军行原州事时闗陇雕弊泰抚以恩信民皆感悦曰早遇宇文使君吾辈岂从乱乎通鉴纪事本末卷二十二上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷二十二下
　　宋　袁枢　撰
　　元颢入洛
　　梁武帝天监八年秋九月辛巳魏封故北海王详子颢为北海王
　　大通二年春正月癸亥魏以北海王颢为骠骑大将军开府仪同三司相州刺史　夏四月魏北海王颢将之相州至汲郡闻葛荣南侵及尔朱荣纵暴隂为自安之计盘桓不进以其舅殷州刺史范遵行相州事代前刺史李神守邺行台甄宻知颢有异志相帅废遵复推李神摄州事遣兵迎颢且察其变颢闻之帅左右来奔冬十月帝以魏北海王颢为魏王遣东宫直阁将军陈庆之将兵送之还北　元颢取魏铚城而据之
　　中大通元年夏四月魏元天穆将撃邢杲以北海王颢方入冦集文武议之众皆曰杲众强盛宜以为先行台尚书薛琡曰邢杲兵众虽多鼠窃狗偷非有逺志颢帝室近亲来称义举其势难测宜先去之天穆以诸将多欲撃杲又魏朝亦以颢为孤弱不足虑命天穆等先定齐地还帅撃颢遂引兵东出颢与陈庆之乗虚自铚城进抜荣城遂至梁国魏丘大千有众七万分筑九城以拒之庆之攻之自旦至申拔其三垒大千请降颢登坛燔燎即帝位于睢阳城南改元孝基　五月丁巳魏以东南道大都督杨昱镇荥阳尚书仆射尔朱世隆镇虎牢侍中尔朱世承镇崿岅乙丑内外戒严戊辰北海王颢克梁国颢以陈庆之为卫将军徐州刺史引兵而西杨昱拥众七万据荥阳庆之攻之未拔颢遣人説昱使降昱不从元天穆与骠骑将军尔朱吐没儿将大军前后继至梁士卒皆恐庆之解鞍秣马谕将士曰吾至此以来屠城略地实为不少君等杀人父兄掠人子女亦无筭矣天穆之众皆是仇讐我辈众才七千敌众三十余万今日之事唯有必死乃可得生耳敌骑多不可与之野战当及其未尽至急攻取其城而据之诸君勿或狐疑自取屠脍乃鼓之使登城将士即相帅蚁附而入癸酉拔荥阳执杨昱诸将三百余人伏颢帐前请曰陛下渡江三十里无遗镞之费昨荥阳城下一朝杀伤五百余人愿乞杨昱以快众意颢曰我在江东闻梁王言初举兵下都袁昻为呉郡不降每称其忠节杨昱忠臣奈何杀之此外唯卿等所取于是斩昱所部统帅三十七人皆刳其心而食之俄而天穆等引兵围城庆之帅骑三千贯城力战大破之天穆吐没儿皆走庆之进撃虎牢尔朱世隆弃城走获魏东中郎将辛纂魏主将出避颢未知所之或劝之长安中书舍人高道穆曰关中荒残何可复往颢士众不多乗虚深入由将帅不得其人故能至此陛下若亲帅宿卫高募重赏背城一战臣等竭其死力破颢孤军必矣或恐胜负难期则车驾不若渡河征大将军天穆大丞相荣各使引兵来防犄角进讨旬月之间必见成功此万全之防也魏主从之甲戌魏主北行夜至河内郡北命高道穆于烛下作诏书数十纸布告逺近于是四方始知魏主所在乙亥魏主入河内临淮王彧安丰王延明帅百僚封府库备法驾迎颢丙子颢入洛阳宫改元建武大赦以陈庆之为侍中车骑大将军増邑万户杨椿在洛阳椿弟顺为冀州刺史兄子侃为北中郎将从魏主在河北颢意忌椿而以其家世显重恐失人望未敢诛也或劝椿出亡椿曰吾内外百口何所逃匿正当坐待天命耳颢后军都督侯暄守睢阳为后援魏行台崔孝芬大都督刁宣驰往围暄昼夜急攻戊寅暄突走擒斩之上党王天穆等帅众四万攻拔大梁分遣费穆将兵二万攻虎牢颢使陈庆之撃之天穆畏颢将北渡河谓行台郎中济隂温子升曰卿欲向洛为随我北渡子升曰主上以虎牢失守致此狼狈元颢新入人情未安今往撃之无不克者大王平定京邑奉迎大驾此桓文之举也舍此北渡窃为大王惜之天穆善之而不能用遂引兵渡河费穆攻虎牢将拔闻天穆北渡自以无后继遂降于庆之庆之进撃大梁梁国皆下之庆之以数千之众自发铚县至洛阳凡取三十二城四十七战所向皆克颢使黄门郎祖莹作书遗魏主曰朕泣请梁朝誓在复耻正欲问罪于尔朱出卿于桎梏卿托命豺狼委身虎口假获民地本是荣物固非卿有今国家隆替在卿与我若天道助顺则皇魏再兴脱或不然在荣为福于卿为祸卿宜三复富贵可保颢既入洛自河以南州郡多附之齐州刺史沛郡王欣集文武议所从曰北海长乐俱帝室近亲今宗社不移我欲受赦诸君意何如在坐莫不失色军司崔光韶独抗言曰元颢受制于梁引防雠之兵以覆宗国此魏之贼臣乱子也岂唯大王家事所宜切齿下官等皆荷朝眷未敢仰从长史崔景茂等皆曰军司议是欣乃斩颢使光韶亮之从父弟也于是襄州刺史贾思同广州刺史郑先防南兖州刺史元暹亦不受颢命思同思伯之弟也颢以冀州刺史元孚为东道行台彭城郡王孚封送其书于魏主阳平王敬先起兵于河桥以讨颢不克而死魏以侍中车骑将军尚书右仆射尔朱世隆为使持节行台仆射大将军相州刺史镇邺城魏主之出也单骑而去侍卫后宫皆按堵如故颢一旦得之号令已出四方人情想其风政而颢自谓天授遽有骄怠之志宿昔宾客近习咸见宠待干扰政事日夜纵酒不恤军国所从南兵陵暴市里朝野失望高道穆兄子儒自洛阳出从魏主魏主问洛中事子儒曰颢败在旦夕不足忧也尔朱荣闻魏主北出即时驰传见魏主于长子行且部分魏主即日南还荣为前驱旬日之间兵众大集资粮器仗相继而至六月壬午魏大赦荣既南下幷肆不安乃以尔朱天光为幷肆等九州行台仍行幷州事天光至晋阳部分约勒所部皆安己丑费穆至洛阳颢引入责以河隂之事而杀之颢使都督宗正珍孙与河内太守元袭据河内尔朱荣攻之上党王天穆引兵防之壬寅拔其城斩珍孙及袭　魏北海王颢既得志宻与临淮王彧安丰王延明谋叛梁以事难未平借陈庆之兵力故外同内异言多猜忌庆之亦宻为之备説颢曰今远来至此未服者尚多彼若知吾虚实连兵四合将何以御之宜启天子更请精兵幷敕诸州有南人没此者悉须部送颢欲从之延明曰庆之兵不出数千已自难制今更増其众宁肯复为人用乎大权一去动息由人魏之宗庙于斯坠矣颢乃不用庆之言又虑庆之宻启乃表于上曰今河北河南一时克定惟尔朱荣尚敢跋扈臣与庆之自能擒讨州郡新服正须抚绥不宜更复加兵揺动百姓上乃诏诸军继进者皆停于境上洛中南兵不满一万而羌胡之众十倍军副马佛念谓庆之曰将军威行河洛声震中原功高势重为魏所疑一旦变生不测可无虑乎不若乗其无备杀颢据洛此千载一时也庆之不从颢先以庆之为徐州刺史因固求之镇颢心惮之不遣曰主上以洛阳之地全相任委忽闻舍此朝寄欲往彭城谓君遽取富贵不为国计非徒有损于君恐仆幷受其责庆之不敢复言尔朱荣与颢相持于河上庆之守北中城颢自据南岸庆之三日十一战杀伤甚众有夏州义士为颢守河中渚隂与荣通谋求破桥立效荣引兵赴之及桥破荣应接不逮颢悉屠之荣怅然失望又以安丰王延明缘河固守而北军无船可渡议欲还北更图后举黄门郎杨侃曰大王发并州之日已知夏州义士之谋指来应之邪为欲广施经略匡复帝室乎夫用兵者何尝不散而更合疮愈更战况今未有所损岂可以一事不谐而众谋顿废乎今四方颙颙视公此举若未有所成遽复引归民情失望各怀去就胜负所在未可知也不若征发民材多为桴筏间以舟檝缘河布列数百里中皆为渡势首尾既逺使颢不知所防一旦得渡必立大功高道穆曰今乗舆飘荡主忧臣辱大王拥百万之众辅天子而令诸侯若分兵造筏所在散渡指掌可克奈何舍之北归使颢复得完聚征兵天下此所谓养虺成蛇悔无及矣荣曰杨黄门已陈此防当相与议之刘灵助言于荣曰不出十日河南必平伏波将军正平杨檦与其族居马渚自言有小船数艘求为乡导戊辰荣命车骑将军尔朱兆与大都督贺拔胜缚材为筏自马渚西硖石夜渡袭撃颢子领军将军冠受擒之安丰王延明之众闻之大溃颢失据帅麾下数百骑南走陈庆之収步骑数千结陈东还颢所得诸城一时复降于魏尔朱荣自追陈庆之防嵩高水涨庆之军士死散略尽乃削须髪为沙门间行出汝隂还建康犹以功除右卫将军封永兴县侯中军大都督兼领军大将军杨津入宿殿中扫洒宫庭封闭府库出迎魏主于北邙流涕谢罪帝慰劳之庚午帝入居华林园大赦以尔朱兆为车骑大将军仪同三司北来军士及随驾文武诸立义者加五级河北执事之官及河南立义者加三级壬申加大丞相荣天柱大将军増封通前二万户北海王颢自轘辕南出至临颍从骑分散临颍县卒江丰斩之癸酉传首洛阳临淮王彧复自归于魏主安丰王延明携妻子来奔　乙亥魏主宴劳尔朱荣上党王天穆及北来督将于都亭出宫人三百缯锦杂防数万匹班赐有差凡受元颢爵赏阶复者悉追夺之
　　元魏之乱
　　梁武帝天监十八年春正月魏征西将军平陆文侯张之子仲瑀上封事求铨削选格排抑武人不使豫清品于是喧谤盈路立榜大巷克期防集屠害其家彞父子晏然不以为意二月庚午羽林虎贲近千人相帅至尚书省诟骂求仲瑀兄左民郎中始均不获以瓦石撃省门上下慑惧莫敢禁讨遂持火掠道中薪蒿以杖石为兵器直造其第曳彞堂下捶辱极意唱呼动地焚其第舍始均逾垣走复还拜贼请其父命贼就殴撃生投之火中仲瑀重伤走免彞仅有余息再宿而死逺近震骇胡太后収掩羽林虎贲凶强者八人斩之其余不复穷治乙亥大赦以安之因令武官得依资入选识者知魏之将乱矣初燕燕郡太守高湖奔魏其子谧为侍御史坐法徙怀朔镇世居北边遂习鲜卑之俗谧孙欢沈深有大志家贫执役在平城富人娄氏女见而奇之遂嫁焉始有马得给镇为函使至洛阳见张彞之死还家倾赀以结客或问其故欢曰宿卫相帅焚大臣之第朝廷惧其乱而不问为政如此事可知矣财物岂可常守邪欢与怀朔省事云中司马子如秀容刘贵中山贾显智戸曹史咸阳孙腾外兵史怀朔侯景狱掾善无尉景广宁蔡隽特相友善竝以任侠雄于乡里
　　普通五年秀容酋长尔朱荣羽健之孙也荣神机明决御众严整时四方兵起荣隂有大志散其畜牧资财招合骁勇结纳豪杰于是侯景司马子如贾显度及五原段荣太安窦泰皆往依之显度显智之兄也
　　六年　初郑羲之兄孙俨为司徒胡国珍行参军私得幸于太后人未之知萧宝寅西讨以俨为开府属太后再摄政俨请奉使还朝太后留之拜諌议大夫中书舍人领尚食典御昼夜禁中每休沐太后尝遣宦者随之俨见其妻惟得言家事而已中书舍人乐安徐纥粗有文学先以谄事赵修坐徙枹罕后还复除中书舍人又谄事清河王怿怿死出为鴈门太守还洛复谄事元义义败太后以俨为怿所厚复召为中书舍人纥又谄事郑俨俨以纥有智数仗为谋主纥以俨有内宠倾身承接共相表里势倾内外号为徐郑俨累迁至中书令车骑将军纥累迁至给事黄门侍郎仍领舍人总摄中书门下之事军国诏令莫不由之纥有机辩强力终日治事略无休息不以为劳时有急诏令数吏执笔或行或卧人别占之造次俱成不失事理然无经国大体专好小数见人矫为恭谨逺近辐凑附之给事黄门侍郎袁翻李神轨皆领中书舍人为太后所信任时人云神轨亦得幸于太后众莫能明也
　　大通二年春二月魏灵太后再临朝以来嬖佞用事政事纵弛威恩不立盗贼蠭起封疆日蹙魏肃宗年寖长太后自以所为不谨恐左右闻之于帝凡帝所爱信者太后辄以事去之务为壅蔽不使帝知外事通直散骑常侍昌黎谷士恢有宠于帝使领左右太后屡讽之欲用为州士恢怀宠不愿出外太后乃诬以罪而杀之有蜜多道人能胡语帝尝置左右太后使人杀之于城南而诈悬赏购贼由是母子之间嫌隙日深是时车骑将军仪同三司幷肆汾广恒云六州讨虏大都督尔朱荣兵势强盛魏朝惮之高欢段荣尉景蔡隽先在杜洛周党中欲图洛周不果逃奔葛荣又亡归尔朱荣刘贵先在尔朱荣所屡荐欢于荣荣见其憔悴未之奇也欢从荣之马廐廐有悍马荣命欢翦之欢不加羁绊而翦之竟不蹄齧起谓荣曰御恶人亦犹是矣荣奇其言坐欢于牀下屛左右访以时事欢曰闻公有马十二谷色别为羣畜此竟何用也荣曰但言尔意欢曰今天子闇弱太后淫乱嬖孽擅命朝政不行以明公雄武乗时奋发讨郑俨徐纥之罪以清帝侧霸业可举鞭而成此贺六浑之意也荣大悦语自日中至夜半乃出自是每参军谋幷州刺史元天穆孤之五世孙也与荣善荣兄事之荣常与天穆及帐下都督贺拔岳宻谋欲举兵入洛内诛嬖幸外清羣盗二人皆劝成之荣上书以山东羣盗方炽冀定覆没官军屡败请遣精骑三千东援相州太后疑之报以念生枭戮宝寅就擒丑奴请降关陇已定费穆大破羣蛮绛蜀渐平又北海王颢帅众二万出镇相州不须出兵荣复上书以为贼势虽衰官军屡败人情危怯恐实难用若不更思方略无以万全臣愚以为蠕蠕主阿那瓌荷国厚恩未应忘报宜遣发兵东趣下口以蹑其背北海之军严加警备以当其前臣麾下虽少辄尽力命自井陉以北滏口以西分据险要攻其肘腋葛荣虽并洛周威恩未着人类差异形势可分遂勒兵聚集义勇北捍马邑东塞井陉徐纥説太后以铁劵间荣左右荣闻而恨之魏肃宗亦恶俨纥等逼于太后不能去密诏荣举兵内向欲以胁太后荣以髙欢为前锋行至上党帝复以私诏止之俨纥恐祸及已隂与太后谋酖帝癸丑帝暴殂甲寅太后立皇女为帝大赦既而下诏称潘充华本实生女故临洮王寳晖世子钊体自髙祖宜膺大寳百官文武加二阶宿卫加三阶乙卯钊即位钊始生三嵗太后欲久专政故贪其幼而立之尔朱荣闻之大怒谓元天穆曰主上晏驾春秋十九海内犹谓之幼君况今奉未言之儿以临天下欲求治安其可得乎吾欲帅铁骑赴哀山陵翦诛奸佞更立长君何如天穆曰此伊霍复见于今矣乃抗表称大行皇帝背弃万方海内咸称酖毒致祸岂有天子不豫初不召医贵戚大臣皆不侍侧安得不使远近怪愕又以皇女为储两虚行赦宥上欺天地下惑朝野已乃选君于孩提之中实使奸竖专朝隳乱纲纪此何异掩目捕雀塞耳盗钟今羣盗沸腾邻敌窥窬而欲以未言之儿镇安天下不亦难乎愿听臣赴阙参预大议问侍臣帝崩之由访禁卫不知之状以徐郑之徒付之司败雪同天之耻谢逺近之怨然后更择宗亲以承寳祚荣从弟世隆时为直閤太后遣诣晋阳慰谕荣荣欲留之世隆曰朝廷疑兄故遣世隆来今留世隆使朝廷得预为之备非计也乃遣之　三月尔朱荣与元天穆议以彭城武宣王有忠勲其子长乐王子攸素有令望欲立之又遣从子天光及亲信奚毅仓头王相入洛与尔朱世隆密议天光见子攸具论荣心子攸许之天光等还晋阳荣犹疑之乃以铜为显祖诸子孙各铸像唯长乐王像成荣乃起兵发晋阳世隆逃出防荣于上党灵太后闻之甚惧悉召王公等入议宗室大臣皆疾太后所为莫肯致言徐纥独曰尔朱荣小胡敢称兵向阙文武宿卫足以制之但守险要以逸待劳彼悬军千里士马疲弊破之必矣太后以为然以黄门侍郎李神轨为大都督帅众拒之别将郑季明郑先防将兵守河桥武卫将军费穆屯小平津先防俨之从祖兄弟也荣至河内复遣王相宻至洛迎长乐王子攸　夏四月丙申子攸与兄彭城王劭弟霸城公子王濳自高渚渡河丁酉防荣于河阳将士咸称万嵗戊戌济河子攸即帝位以劭为无上王子正为始平王以荣为侍中都督中外诸军事大将军尚书令领军将军领左右封太原王郑先防素与敬宗善闻帝即位与郑季明开城纳之李神轨至河桥闻北中不守即遁还费穆弃众先降于荣徐纥矫诏夜开殿门取骅骝廐御马十匹东奔兖州郑俨亦走还乡里太后尽召肃宗后宫皆令出家太后亦自落发荣召百官迎车驾己亥百官奉玺绶备法驾迎敬宗于河桥庚子荣遣骑执太后及防主送至河隂太后对荣多所陈説荣拂衣而起沈太后及防主于河费穆宻説荣曰公士马不出万人今长驱向洛前无横陈既无战胜之威羣情素不厌服以京师之众百官之盛知公虚实有轻侮之心若不大行诛罚更树亲党恐公还北之日未度太行而内变作矣荣心然之谓所亲慕容绍宗曰洛中人士繁盛骄侈成俗不加芟翦终难制驭吾欲因百官出迎悉诛之何如绍宗曰太后荒淫失道嬖幸弄权殽乱四海故明公兴义兵以清朝廷今无故殱夷多士不分忠佞恐大失天下之望非长防也荣不听乃请帝循河西至淘渚引百官于行宫西北云欲祭天百官既集列胡骑围之责以天下丧乱肃宗暴崩皆由朝臣贪虐不能匡弼因纵兵杀之自丞相高阳王雍司空元钦仪同三司义阳王略以下死者二千余人前黄门郎王遵业兄弟居父丧其母敬宗之从母也相帅出迎俱死遵业慧龙之孙也隽爽涉学时人惜其才而讥其躁有朝士百余人后至荣复以胡骑围之令曰有能为禅文者免死侍御史赵元则出应募遂使为之荣又令其军士言元氏既灭尔朱氏兴皆称万嵗荣又遣数十人拔刀向行宫帝与无上王劭始平王子正俱出帐外荣先遣幷州人郭罗刹西部高车叱烈杀侍帝侧诈言防卫抱帝入帐余人即杀劭及子正又遣数十人迁帝于河桥置之幕下帝忧愤无计使人谕防于荣曰帝王迭兴盛衰无常今四方瓦解将军奋袂而起所向无前此乃天意非人力也我本相投志在全生岂敢妄希天位将军见逼以至于此若天命有归将军宜时正尊号若推而不居存魏社稷亦当更择亲贤而辅之时都督高欢劝荣称帝左右多同之荣疑未决贺拔岳进曰将军首举义兵志除奸逆大勲未立遽有此谋正可速祸未见其福荣乃自铸金为像凡四铸不成功曹参军燕郡刘灵助善卜筮荣信之灵助言天时人事未可荣曰若我不吉当迎天穆立之灵助曰天穆亦不吉唯长乐王有天命耳荣亦精神恍惚不自支持乆而方寤深自愧悔曰过误若是惟当以死谢朝廷贺拔岳请杀高欢以谢天下左右皆曰欢虽复愚踈言不思难今四方多事须借武将请舍之収其后效荣乃止夜四更复迎帝还营荣望马首叩头请死荣所从胡骑杀朝士既多不敢入洛城即欲向北为迁都之计荣狐疑甚乆武卫将军泛礼固谏辛丑荣奉帝入城帝御太极殿下诏大赦改元建义从太原王将士普加五阶在京文官二阶武官三阶百姓复租役三年时百官荡尽存者皆窜匿不出唯散骑常侍山伟一人拜赦于阙下洛中士民草草人怀异虑或云荣欲纵兵大掠或云欲迁都晋阳富者弃宅贫者襁负率皆逃窜什不存一二直卫空虚官守旷废荣乃上书称大兵交际难可齐一诸王朝贵横死者众臣今粉躯不足塞咎乞追赠亡者防申私责无上王请追尊为无上皇帝自余死于河隂者诸王赠三司三品赠令仆五品赠刺史七品已下及白民赠郡镇死者无后聴继即授封爵又遣使者循城劳问诏从之于是朝士稍出人心粗安封无上王之子韶为彭城王荣犹执迁都之议帝亦不能违都官尚书元谌争之以为不可荣怒曰何关君事而固执也且河隂之役君应知之谌曰天下事当与天下论之奈何以河隂之酷而恐元谌谌国之宗室位居常伯生既无益死复何损正使今日碎首流肠亦无所惧荣大怒欲抵谌罪尔朱世隆固谏乃止见者莫不震悚谌顔色自若后数日帝与荣登高见宫阙壮丽列树成行乃叹曰臣昨愚闇有北迁之意今见皇居之盛熟思元尚书言深不可夺由是罢迁都之议　庚戌魏赐尔朱荣子义罗爵梁郡王　五月丁巳朔魏加尔朱荣北道大行台尔朱荣入见魏主于明光殿重谢河桥之事誓言无复贰心帝自起止之因复为荣誓言无疑心荣喜因求酒饮之熟醉帝欲诛之左右苦谏乃止即以牀轝向中常侍省荣夜半方寤遂达旦不眠自此不复禁中宿矣荣女先为肃宗嫔荣欲敬宗立以为后帝疑未决给事黄门侍郎祖莹曰昔文公在秦怀嬴入侍事有反经合义陛下独何疑焉帝遂从之荣意甚悦荣举止轻脱喜驰射每入朝见更无所为惟戯上下马于西林园宴射恒请皇后出观并召王公妃主共在一堂每见天子射中辄自起舞呌将相卿士悉皆盘旋乃至妃主亦不免随之举袂及酒酣耳热必自匡坐唱虏歌日暮罢归与左右连手蹋地唱回波乐而出性甚严暴喜怒无恒刀槊弓矢不离于手每有瞠嫌即行撃射左右恒有死忧尝见沙弥重骑一马荣即令相触力穷不复能动遂使傍人以头相撃死而后已辛酉荣还晋阳帝饯之于邙隂荣令元天穆入洛阳加天穆侍中録尚书事京畿大都督兼领军将军以行台郎中桑干朱瑞为黄门侍郎兼中书舍人朝廷要害悉用其腹心为之　魏贠外散骑常侍高干祐之从子也与弟敖曹季式皆喜轻侠与魏主有旧尔朱荣之向洛也逃奔齐州闻河隂之乱遂集流民起兵于河济之间受葛荣官爵频破州军魏主使元欣谕防干等乃降以干为给事黄门侍郎兼武卫将军敖曹为通直散骑侍郎荣以干兄弟前为叛乱不应复居近要魏主乃聴解官归乡里敖曹复行抄掠荣诱执之与薛修义同拘于晋阳敖曹名昻以字行　秋七月乙丑魏加尔朱荣柱国大将军録尚书事　初宇文肱从鲜于修礼攻定州战死于唐河其子泰在修礼军中修礼死从葛荣葛荣败尔朱荣爱泰之才以为统军　辛巳以尔朱荣为大丞相都督河北畿外诸军事荣子平昌公文殊乐昌公文畅并进爵为王
  </div>
  <div class="pagination">
   <a href="通鉴纪事本末_page23.html">
    上一页
   </a>
   <span>
    ...
   </span>
   <a href="通鉴纪事本末_page19.html">
    19
   </a>
   <a href="通鉴纪事本末_page20.html">
    20
   </a>
   <a href="通鉴纪事本末_page21.html">
    21
   </a>
   <a href="通鉴纪事本末_page22.html">
    22
   </a>
   <a href="通鉴纪事本末_page23.html">
    23
   </a>
   <span class="current-page">
    24
   </span>
   <a href="通鉴纪事本末_page25.html">
    25
   </a>
   <a href="通鉴纪事本末_page26.html">
    26
   </a>
   <a href="通鉴纪事本末_page27.html">
    27
   </a>
   <a href="通鉴纪事本末_page28.html">
    28
   </a>
   <a href="通鉴纪事本末_page29.html">
    29
   </a>
   <span>
    ...
   </span>
   <a href="通鉴纪事本末_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
