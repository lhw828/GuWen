<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 31 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 31 页/共 43 页
  </h1>
  <div class="content">
   十一月，户部郎中戴绍科进矿砂银。自后进者踵至。十二月，遣太监张忠往山西，曹金往两浙，赵钦往陕西，各开矿。
辅臣沈一贯言：“留守中卫王一清请税煤炭为民害。”不报。先是，奸人王君锡奏开易州矿，旨下户部议。尚书林材执奏，且上言：“山冶之害，小则争掠，大则啸聚，盗之，寇之薮也。”遂幡然从之，逐君锡令勿潜住生奸计。至是，新建张位秉政，以为利出于天地之自然，可益国，无病民，采之便，上遂从其言。
二十五年春正月，御史况上进、给事中杨应文言建采木之害，人夫渡泸触瘴死者被野，吏胥假公行私，毒流百姓。不报。户科程绍言开矿事变多端，疏凡五上，俱不报。
二月，给督征天津等处店租内官关防。三月，浙江巡按王业弘言矿税不便者六，乞停罢。不报。
四月，刑部侍郎吕坤言：“洮兰之绒，山西之纟由，浙、直之缎、绢，积于无用。若服有定期，岁用千匹，而江南、山、陕之人心收。采木之害，饥渴瘴疫，死者亡论。乃一木初卧。矿税无利，勒民间纳银，民不能支，括库银代，岂开矿之初意哉？诚敕各省使臣，严禁散砂，不许借解，而各省之人心收。自赵承勋造四千之说而皇店开，朝廷有内官之遣而事权重。且冯保八店，为屋几何，而岁四千金，不夺市民，将安取乎？诚撤各店之内官，而畿内之人心收。”不报。
九月，太监陈增劾福山知县韦国贤阻挠开采，逮下狱。巡抚万象春夺俸。
山西巡抚魏允贞奏言：“巨出领矿税，为民凿齿{穴契}窬，而矿为尤甚。”亦反噬，以激上怒。允贞又上书言朝廷得失，讥切宰臣不能辅导，致使刑余之人播恶。上切责之。
二十六年六月，命内监李敬采珠广东。七月，神武卫千户朱仁等奏湖口船税，可万余金。鸿胪寺主簿田应璧言两淮没官余盐。命内监李道督税湖口，鲁保经理淮盐，俱
许节制有司。户科给事包见捷上言开矿之害：“陛下谓徒取诸山泽，在矿使实夺取之闾阎。扌追击入山者十二载，虎狼出柙者半天下。”科臣赵完璧、郝敬，道臣许闻造、姚思仁，交章言之。不报。
夺保定巡抚李盛春等俸，以天津店税银解进迟延，故罚。八月，太常寺少卿傅好礼言近郊假官抽税。不报。越三日，好礼伏文华门求面对。上怒，降广昌典史。大理寺卿吴定疏救，削籍。
而假官二十八人下镇抚司。惜薪司柴炭，岁兵、工二部二十余万。至是，求益。给事贾维春言：“岁进物料，上用什之二三，余尽入溪壑，今复求益不已，岂
真为国家计盈缩哉！”不报。九月，益都知县吴宗尧奏：“矿务太监陈增，罔上营私。益都有铅砂无银矿，增强之入银，业非法矣。更强采者代纳，稍缓，逮及
吏民。陛下所得十一，而增私橐十九。”山东巡抚尹应元参增罪状二十余条，忤旨，夺俸。宗尧下镇抚司，削籍。十月，云南大理采石。
二十七年春正月，分遣御马监高き榷京口，供用库官暨禄榷仪真。二月，百户张宗仁请复浙江市舶，命太监刘成榷税浙江。千户陈保请榷珠，命内监李凤采珠广州，兼征市舶司税课。设
福建市舶司。命御马监高き兼矿务。命内监杨荣开采云南，陈奉征荆州店税，陈增征山东店税，孙隆带征苏、杭等处税课，鲁坤带征河南，孙朝带征山西。时奸弁冯
纲等望风言利，皆朝奏夕遣。湖口税监李道参南康知府吴宝秀、星子知县吴一元偾侵国税。命缇骑逮下理。宝秀至任，才十六日。初任大理，廉平有声，至是
忤道被逮。妻陈氏自缢槛车旁。内监丘乘云征税四川兼矿务，梁永征税陕西，各以原奏千户翟应泰、乐纲等往。御马监潘相督理江西瓷厂。前珠池太监李敬兼广
东矿税。辅臣沈一贯言：“中使衙门皆创设，并无旧绪可因。大抵中使一员，其从可百人，分遣官不下十人，此十人各须百人，则千人矣。此千人每家十口为率，则万人矣。万人日给千金，岁须四十余万。及得，才数万，徒敛怨耳。今分遣二十处，岁糜八百万，圣思偶未之及也，乞尽撤之。”不报。寻诸省皆并税于矿使。
三月，内监王忠征税密云，张煜征税卢沟桥。太监陈增、马堂争税。命堂税临清，增税东昌。命锦衣卫千户韦梦麒同御马监奉御陈奉征收湖广等处店税，征
银六万有奇。上以湖广、荆州原有辛效忠店房，曾经辽藩窃据，后张居正私意革免。命抚、按奏明。巡抚支可大奏：“湖楚内错江湖，故称泽国，物产非有缣绮绣之奇也，厥贡非有ギ琳琅之珍也。比岁采木重役，焚林竭泽，十室九空。旧有各项税课，如荆州辽府张居正店房已经没入变价解京，尽属民间之业。今仅于沙市征收税银及各府原设有税课司，有门摊商税，有茶盐油布杂税，内以给解京济边之用，外以充宗藩吉凶之资，大之供官军俸钱科举兵饷之需，小之作纸札、公费、工食、衣粮之数，纪载甚明。今若并前项收入内帑，则百用乏绝矣。若迫于用诎，复议加派，则下民怨咨矣。此犹以在官言之也。至其在民，行货有税矣，而算及舟车；居货有税矣，而算及庐舍；米麦菽粟饔■也而税；鸡豚肉食也而税；耕牛骡驴一畜产也而税；搜刮于十五郡之中，遍及于一百十六州县之内。一岁之中，驿■钱粮，动益千计，虽欲不扰地方，不可得矣。楚故犷悍，又以横政驱之，有莫知其所底止者！”不报。
户科给事包见捷疏论矿店滋蔓。又疏论临清税使扰民，必致生变。又疏辽左阽危，矿市为患尤烈。一月三疏，指数内使切直，时论韪之。谪贵州布政司都事。未几，临清百姓变，殴税使马堂几死。见捷言若左券。
歙县监生吴养晦投税监鲁保言，大父守礼逋盐课工十五万，乞追入给占产。从之。左春坊左庶子叶向高请罢矿使。不报。大学士赵志皋病笃，特疏请停矿税。不报。
四月，河南矿监鲁坤言矿砂嬴缩不一，请均派官民。从之。十月，南京守备大监郝隆、刘朝用，采宁国、池州等矿。户科给事李应策、姚文蔚以播警乞停中官矿税。不报。
八月，锦衣卫总旗申敏奏湖广兴国州矿洞丹砂。命陈奉开采。逮荆州府推官华钰、黄州府经历车任重，降荆州知府李商耕、黄州知府赵文炜、荆门知州高则巽各一级，以税监陈奉诬劾也。初，
奉由武昌抵荆州，商民鼓噪者数千人，飞砖击石，势莫可御。道、府诸臣身犯其冲，殚力防护。独华钰以公事至夷陵，奉疑之。又恶其禁革差官冠带，阻截司役书算，故受诬尤烈。又税课襄阳，商人聚徒鼓噪，知府李商耕治其参随。开镇荆门，增设税课。而荆门故非巨镇，往来商船颇少。诬知州高则巽阻挠，俱降调。
云南税监李荣虐诸生见诟，荣劾巡抚陈用宾，命下诸生于理。九月，户部进大珠、龙涎香。十月，骁骑卫百户请征湖广郡县积贮羡银。又兴国州人漆有光
报徐鼎等掘古墓，得黄金巨万，命陈奉同抚、按查解。十二月，命应天府取帘屏、龙旗、龙帘诸上供物。府丞徐申上疏，言：“费将巨万，弊不可言，必不得已，请增炉鼓铸以济急。”
报可。
武功卫百户韩应桂奏：“土民夏国瑚报，湖广京山具有真矿铅砂、大青等物。”是时，兴国、麻城开采，止得铅砂，得不偿失，即陈奉亦经营劳瘁，苦于奉行。巡抚支可大疏参应桂欺罔，请置法。上免其罪，撤回。云南道御史叶永盛奏：“差播虐，请诛首祸。”不报。
二十八年春正月，武昌、汉阳民千余，集抚、按门，陈税监陈奉之毒。抚、按不敢理，民情益愤。贵州巡按宋兴祖请停采木，专力讨播。逮西安府同知宋言，税监梁永劾其激众倡乱也。
二月己卯，命太监暨禄兼征凤阳、安庆、徽、庐、常、镇税。前止征应天、太平、宁国、淮扬，至是，从羽林千户王承德金吾百户王镇请也。南京守备太监邢隆税沿江洲田。
辛巳，内监鲁坤开彰德、卫辉、怀庆、开封等矿洞，以武骧卫百户张钦请也。戊子，锦衣卫百户王体仁奏征长江船税。从之。三月戊申，四川贡扇不至，左布政使程正谊等五人俱降调。
庚戌，两淮盐务少监鲁保，参税监陈增委官程守训，假武英殿中书舍人恣虐。不报。广洋卫镇抚戴君恩奏广东遗盐及名马、天鹅绒、镇伏、西锦、珠宝皆土产，上即命征收。总督戴耀极言之，不听。
四月甲申，云南矿税宝井内监杨荣，参云南知府蔡如川、赵州知州甘学书等。乙酉，珠池市舶税务内监李凤激变新会县，因参乡官吴应鸿等，命逮治。
凤阳巡抚李三才请停矿税曰：“自矿税繁兴，万民失业。陛下为斯民主，不惟不衣之，且并其衣而夺之；不惟不食之，且并其食而夺之。征榷之使，急于星火，搜括之令，密如牛毛。今日某矿得银若干，明日又加银若干；今日某处税若干，明日又加税若干；今日某官阻挠矿税解，明日某官怠玩矿税罢职。上下相争，惟利是闻。如臣境内：抽税徐州则陈增，仪真则暨禄，理盐扬州则鲁保，芦政沿江则邢隆。千里之区，中使四布。加以无赖亡命，附翼虎狼。如中书程守训尤为无忌，假旨诈财，动以万数。昨运同陶允明自楚来云：‘彼中内使，沿途掘坟，得财方止。’圣心安乎不安乎？且一人之心，千万人之心也。皇上爱珠玉，人亦爱温饱；皇上爱万世，人亦恋妻孥。奈何皇上欲黄金高于北斗，而不使百姓有糠比升斗之储？皇上欲为子孙千万年，而不使百姓有一朝一夕？试观往籍，朝廷有如此政令，天下有如此景象而不乱者哉！”不报。辛未，三才复奏：“数月以来，章奏但系矿税，即束高阁。臣前疏非泛常，国脉民命之所关，天心祖德之所在也。人主能为万姓之主，然后奔走御侮。若休戚不关，威力是凭，劫夺之己耳！斩刈之己耳！孤人之子，寡人之妻，拆人之产，掘人之墓，即在敌国雠人，犹所不忍，况吾衽席之赤子哉！穷困无聊，遂生窥窃，如徐州赵古元之类是己。夫天下非小弱也，草泽之人至广且众也，欲为古元者何限？独以朝廷处置得宜，欲乘之而无衅，故亻免首降心，从教从令耳。今乃驱之使乱，臣惧万姓不肯为朝廷屈也。”
南京守备太监下庐州，问六安州矿有无状。知府具地图，上言：“六安有矿，高皇帝恐人盗采，有伤皇陵来脉，故六安卫特重巡山之任，不敢妄议开采。”诏止之。
六月戊戌，矿监赵钦劾富平知县王正志。逮讯。七月，税监王虎劾通州同知邵光庭、香河知县焦光卿，降调。戊申，税监陈奉讦江防参政沈孟化、蕲州知州郑梦桢，降调。戊午，
巡按御史王立贤奏税监陈奉贪暴激变。不报。时陈奉道承天之金花滩，勒居民黄金，拷及妇人，并拘锺祥知县邹尧弼，远近大震。八月，把总韩应龙奏四川成都、龙安产盐茶，重庆马湖产名木。
命内监邱乘云往征。十二月辛丑，湖广税监陈奉遣荆州卫王指挥开矿谷城，不获，责贷主簿胁库金若干。邑人大惧，群击之。指挥走免，余俱溺江中。
二十九年二月，天津税监马堂进大西洋利玛窦方物。礼部言：“大西洋不载《会典》，真伪不可知。且所贡《天主女图》，既属不经，而囊有神仙骨等物。夫仙则飞升，安得有骨！韩愈谓：‘凶秽之余，不宜令入宫禁。’宜量给冠带，令还，勿潜住京师。”不报。
己丑，武昌兵备冯应京参陈奉大逆十罪，逮至京，下司理，削籍。奉欲开矿青山，枣阳知县王之翰以近显陵，拒之。因诬及襄阳通判邸宅、推官何栋如，俱削籍，逮下狱。之翰寻毙。
三月，武昌民变，逐陈奉。奉列兵杀二人，匿楚府中。命甲骑三百余，射死数人，伤二十余人。奉俞月不敢出，众奉左右六人，投之江。奉自焚公署门。事闻，谪知府王禹声、知县邹尧弼为民。沈一贯论陈奉激变。不报。
四月，督理直隶、仪真等税御马监暨禄言：“臣征庐、凤、徽、安遗税，并沿江船税，各抚、按皆云：‘重叠不敷，题请宽处。’臣未敢凭。二项共二十万金，今征不满万。始信抚、按为可据，而原奏人无凭也。乞轸念民瘼，以实征解上，毋拘原奏人揣摩之数。”上从之。时榷使奇暴，独暨禄请宽■，凡五上。
六月己巳，太监孙隆采税浙、直，驻苏州，激变市人，杀其参随黄建节等数人。抚、按诘乱民，有葛成独引服，不及其余，下狱论死。直隶巡按御史刘日梧行部徽州，见程守训竖坊曰“特旨”，下书
“咸有一德”，即收之。守训讦奏日梧短。不报。七月，陕西抚、按奏：“岁贡羊绒四千匹，奉命改织盘陵。又降柘黄暗花二则，每匹长五丈八尺。日织一寸七分，半年得匹，岂能
如额，乞悉改织。”不报。九月，起礼部尚书沈鲤大学士入阁办事。鲤陛见，具疏：“望上以言致治。”又极陈矿税之害。寻值长至节，上使太监陈矩晏之。语
及开矿事，鲤言：“泄山川灵气，伤陵脉，关系圣躬与圣子神孙不细。”上颔之。礼部侍郎郭正域疏言：“世宗朝，罢内臣镇守及珠池贡物，扰驿
■滥奏，带开银场者，按问、谴戍不贷，备在《宝录》、《宝训》。幸罢诸中使，以杜乱萌。”不报。十月，以内监鲁保司两淮盐政兼浙直织造。请专敕与关防。礼
部侍郎郭正域持不可，往白内阁。朱赓曰：“敕去矣，敕中多劝戒语。”正域曰：“今文武臣奉敕者，孰无劝戒？能一一奉行否？何望于阉！”退而具疏力争，关防得无给。
三十年二月己卯，上偶不豫，急召辅臣沈一贯入，谕以勉辅太子并及罢矿税、起废、释禁诸事。翌日，上安，诸事遂寝。停税谕已出，上悔，急令追之。太监田义谏曰：“谕已颁行，不可反汗。”上怒，几欲手刃义，义不为动。一贯恐，亟缴前谕，义唾之。始，吏部尚书李戴、左都御史温纯约即日奉行，且颁天下。刑部谓弛狱须再请。亡何，而旨格矣。
饶州景德镇民变，税监潘相舍人激之。相诬劾通判陈奇，逮下狱。三月，云南税监杨荣肆虐激变，滇人不胜愤，火厂房，杀委官张安民，抚、按以闻。上怒，持其章不下。大学士沈鲤揭言：“定乱宜速，久且生变。”又具列荣罪状，得毋株及。五月戊辰，太监刘成征税苏、松、常、镇激变。江西税监潘相掠诸生及辅国将军谋托，各宗大，抉门入，相走免。诬劾上饶知县李鸿报怨，鸿除名。礼部侍郎冯琦上言：“矿税之害，滇以张安民故，火厂房矣。粤以李凤酿祸，欲刃其腹矣。陕以委官迫死县令，民汹汹不安矣。两淮激变地方，劫毁官舍钱粮矣。辽左以余东翥故，碎尸抄家矣。土崩瓦解，乱在旦夕，皇上能无动心乎？”不报。
应天大风，拔富家树成穴。鲁保诬以盗矿，府尹徐申力白富家冤，而盛言帝京王气不可凿。保不能夺。九月，杨州富民吴时修献银十四万两，诏授其子弟各中书舍人。
三十一年九月，云南税监杨荣责丽江土官木增退地听开采。巡按御史宋兴祖上言：“丽江古荒服也。木氏世知府，守石门以绝西域，守铁桥以断土番，不宜自撤其藩，贻误封疆。”不报。
三十二年三月，都御史温造言矿税毒虐，乞逮广东税使李凤，撤陕西税使梁永、云南税使杨荣。不报。八月丙午，武骧百户陈起凤请采大木。以觊利除名，尽逐其党。
时大雨，都城崩坏。户部尚书赵世卿言：“苍生糜烂已极，天心示警可畏。矿税貂，掘坟墓，奸子女。皇上尝曰：‘朕心仁爱，自有停止之日。’今将索元元于枯鱼之肆矣。”不报。
九月戊申，翰林简讨蔡毅中上《皇明祖训节略》，内关矿税者，为注疏二十二卷。不报。三十三年春正月壬辰，广东抚按戴耀、林秉汉奏税监李凤，憾
潮州推官姚会嘉，遮辱于广州。不报。
二月丙午，巡按广西杨芳国言：“税监沈永寿以土产金、银、铅、锡派有司包解。永康、思、恩等州原无矿洞，亦派多金，宜免。”不报。八月，礼部侍郎冯琦上言：“矿使出而天下苦，更甚于兵；税使
出而天下苦，更甚于矿。皇上欲通商而彼专欲困商，皇上欲爱民而彼必欲害民，皇上戒以勿信拨置而拨置愈多，皇上责以不报绎骚而绎骚更甚。皇上之心，但欲裕国，不欲病民。群小之心，必自瘠民，方能肥己。”疏留中。
十二月壬寅，诏罢采矿，以税务归有司，释矿税在狱承天诸生沈机等十二人。三十四年春正月癸巳，逮咸阳知县宋时隆下狱。时命停矿，税监梁永坚执咸阳、潼关委官不宜罢，益树党布虐，巡抚顾其志捕恶
党置之法，永大恨之。永又檄时隆取绒毡千五百，时隆不予，遂诬时隆劫税。阁臣揭沮，不报。二月己未，南京内官监丞徐寿伪造印牒，称中旨征南工部杉枋
三千，部报详，诈穷，下守备太监刘朝用讯之。三月己巳朔，大学士沈鲤、朱赓言：“秦人恨梁永甚，宜撤。”不报。乙亥，江西矿务太监潘相以停税移景德镇请专陶。从之。丁
丑，仍以江西湖口税务归税监李道。己卯，云南矿务太监杨荣被杀。荣久于滇，恣行威福，杖毙数千人，榜掠指挥樊高明等，尽捕六卫官，人人自危。指挥贺世勋、韩光大遂倡众焚其署，徒党辎重皆烬。事闻，上怒不食，曰：“荣不足惜，何纪纲顿至此！”罪其首事。罢中使不遣，以税课归四川税使丘乘云。世勋下狱死，光大戍边。
五月，巡抚凤阳李三才言：“恩诏中格，流传二说：一、新政原非圣意，故旋开旋闭。一、沈一贯恐沈鲤、朱赓妨位，耻事不出已，计倾左右，致善事不终。”上怒，夺俸三月。一贯奏辩，不问。
三十五年七月壬辰，撤陕西税监梁永还京。初，巡按陕西御史王基洪，劾税监梁永陈兵杀伤吏民。巡抚顾其志奏至，平甚，上疑之。梁永遂讦奏咸阳知县满朝荐承御史意，伏兵渭南劫贡。上怒，命逮朝荐。廷臣论救，不听。时缇骑止灞上，宗室士民毋虑数万人，围永署。朝荐间道就槛车。蓝田知县王邦才亦发奸剔蠹，与永相左，并为永诬逮。至是，中旨撤永还。
十一月，巡抚福建徐学聚、户科给事中江灏，劾税监高き不法。不报。初，き肆虐闽中，旧抚袁一骥捕其爪牙，置之法。き造楼船ゴサ，治戎器，招集亡命，征集百货，将出与诸番市。闽人集其门诟之。き所杀伤百余人，焚民居无算。一骥力辑之，乃定。已，又招红番入市，杀﹃商渔，渐窥内地，故学聚奏之。
三十六年五月甲寅，辽东税监高淮激变锦州。淮恃宠恣横，吏民小拂意，父子老弱系累相属干道。征税私赋倍之。每开市，夺其善马，驽者强勒堡军，以重价购偿。自疏调度兵将，诩其功伐。总督蹇达劾奏，内臣不得豫政典兵。不报。至是，索贿锦州军户，军户杀其使，激众千人围之。淮仓皇逃入山海关。吏部左侍郎杨时乔、戎政尚书李化龙力言：“辽东重困，危在旦夕，皆高淮扰民激变，以资祸患。”上命撤淮还京。
四十一年六月，初，广东珠池，自万历三十二年停采，至是，金吾右卫指挥倪英上章请开。刑科给事中郭尚宾论开采之害。不报。四十二年二月，命各省税课减三分之一。
四十三年八月，命内官吕贵，暂提督浙江织造。江西税监潘相，檄催福建、广东税课。阁臣言之。不听。九月丁丑，江西湖口税廨火，大学士吴道南请罢湖口商税。不
报。四十四年四月丙午，雷火焚通州税监张煜楼居。御史金汝谐以闻，请罢税使。不报。八月，万寿节，加税监河南胡江、江西潘相、通湾张煜、天津
马堂、四川邱乘云、南京刘朝用岁禄，赐吕贵飞鱼服。四十七年五月，吏部候选儒士蒋定国奏采山西夏县等矿。疏不由通政司，通政使姚思仁纠之。时辽东三路败，兵饷告急，歙人曹
致廉等奏乞同内监搜江南富家，借饷数百万。思仁复疏争之。四十八年七月，上崩，遗诏罢一切矿，税并新增织造、烧造等项。建言废弃及矿税诖误诸臣，酌量起用。奉皇太子令旨，尽行停
止，税监张煜、马堂、胡江、潘相、丘乘云等撤还京。谷应泰曰：闻之银镂金品，列之《禹贡》；廿人玑贝，载在《周礼》。国有常经，非可以无艺征之也。况王者藏富于闾阎，天子不下
求金车，良以多欲者仁义难施，黩货者乱源斯伏，有天下者不可以不致谨也。神宗奕叶升平，边圉封贡，海内安，家给人足。而乃苞桑之忧不系于虑，日中之昃弗虞于怀。远贤士大夫，亲宦官宫妾。女谒
苞苴，阴性吝啬。孳孳所谈，利之所萌耳。逮至万历二十四年，张位主谋，仲春建策，而矿税始起。于是命张忠往山西，曹金往两浙，赵钦往陕西，陈增驻山东，高き领福建，杨荣办云南，丘乘云驻四川，李敬摄广东，郝隆、刘朝用采池州，陈奉领湖广，鲁坤开彰德、卫辉，大杂出，诸道纷然。而民生其间，富者编为矿头，贫者驱之垦采，绎骚凋敝，若草菅然。又不特此也，矿务之外，天津有店租，广州有珠榷，两淮有余盐，京口有供用，浙江有市舶，成都有盐茶，重庆有名木，湖口长江有船税，荆州有店税。又有门摊、商税，油、布杂税，莫不设分职，横肆诛求。有司得罪，立系槛车；百姓奉行，若驱驼马。虽汉室牢盆，桑、孔乘传，熙、丰手实，鸡豚悉空，曾未若斯之酷也。
至乃国法恣睢，人怀痛愤，反尔之诫，覆舟之祸，亦间有之。以故高淮激变辽东，梁永激变陕西，陈奉激变江夏，李凤激变新会，孙隆激变苏州，杨荣激变云南，刘成激变常镇，潘相激变江西。当斯时也，瓦解土崩，民流政散，其不亡者幸耳！而深宫不省，疏入留中。其始因矿税而设者，继则荧然托命言矿税。其始因媚而迎合在矿税者，继则肥而交结在宫闱。植根深固，未易卒拔故也。善乎！侍郎冯琦之疏曰：“皇上之心，但欲裕国，不欲病民。群小之心，必自瘠民，方能肥己。”逮至三十三年，而税归有司，矿使停罢，轮台之悔，不亦晚乎！然且两载以还，税监不革，七年之后，为池复开，比之卫武饮酒之悔，秦穆临河之誓，抑何习与性成也。 

卷六十六



○东林党议神宗万历二十一年二月，京察竣。三月己未，刑科给事中刘道隆论吏部稽勋司员外郎虞淳熙、兵部职方郎中杨于庭，台省交谪。而吏部曲为解，仅议一职方主事袁黄非体。上责吏部回奏，尚书孙
钅龙言：“淳熙臣乡人，安贫好学，非有先容之助。于庭任西事有功，尚书石星亦言之，臣不忍以功为罪。且既命议覆，自有异同。惟各原其心，求归于当。若知其无罪，以科、道之言而去之。昧心欺君，臣不能为。”上以不引罪，夺俸三月，考功郎中赵南星镌三秩调外，淳熙等并罢。刘道隆以不指名，亦夺俸。钅龙乞休，不许。钅龙复奏曰：“人臣之罪，莫大于专权，国家之祸，莫烈于朋党。夫权者，人主之操柄，人臣所司谓之职掌。吏部以用人为职，进退去留属焉，然必请旨而后行，则权固有在，不可得专也。今以留二庶僚为专权，则无往非端矣。以留二京职为结党，则无往非党矣。臣任使不效，徒洁身而去，俾专权结党之说终不明于世，将来者且以臣为口实，又大罪也。”因请乞骸骨归。先是，内计去留，先白阁臣。钅龙及南星力矫之，王锡爵不悦。钅龙既被谴，都察院左佥都御史王汝训，通政使魏允贞，大理寺少卿曾干亨，礼部郎中于孔兼，员外郎陈泰来，主事顾允成、张纳陛、贾岩，国子助教薛敷教俱论救。礼部郎中何乔远、主事洪启睿复合疏言之。孔兼、允成、敷教俱谪外。甲子，礼部员外郎陈泰来疏曰：“臣通籍十七年，四历京察。部权自高拱、张居正以来，尚书惟张氵、严清，选郎惟孙钅龙、陈有年颇能自立，余则唯唯呐呐，滥觞于杨魏，而扫地于刘希孟、谢廷き。今复借拾遗荧惑圣怒，即去时之故智，将来必挈权以阿阁臣，而后为不专权；必植党以附阁臣，而后为不结党。”上怒，降泰来。癸未，左都御史李世达请宥泰来等。不听。南星、淳熙、于庭、黄各削籍。
四月辛丑，吏部尚书孙钅龙罢。九月，吏部右侍郎赵用贤罢。先是，用贤为检讨，生女三月，中书舍人吴之佳约以币。及用贤谏张居正夺情削籍，之佳为御史，
过吴门，用贤往饯，不为礼，因反币，终字女蒋氏。之佳子镇亦他娶，不相及也。用贤负气节，素不为王锡爵所善。镇讼之，罢用贤，之佳亦降。户部郎中杨应宿议赵用贤绝婚非是。行人高攀龙申救，得罪诸臣，语侵阁臣，指应宿为谄谀，应宿遂吁攀龙，并及吏部文选郎刘四科、赵南星、顾宪成等。锡爵封应宿疏上。闰十一月甲午，行人高攀龙上言：“大臣则孙钅龙、李世达、赵用贤去，小臣则赵南星、陈泰来、顾允成、薛敷教、张纳陛、于孔兼、贾岩斥。近李桢、曾干亨复乞归，选司孟孔鲤又削籍矣。中外不曰辅臣不附已，则曰近侍不利用正人。果谓出于圣怒，则诸臣自化鲤而外，未见忤旨，何以皆至罢斥也？皇上有去邪之果断，而左右反得行其冒嫉之私，皇上有容言之盛心，而臣下反遗以拒谏之诮，为圣德累不小。”丙申，都察院左都御史孙丕核“杨应宿激而骂，高攀龙疏而易言”。命降应宿湖广按察司经历，攀龙揭阳县典史。仍谕建言诸臣：“时事艰难，不求理财、足兵、实政，乃诬造是非。部院公论所出，今后务持平核实。”
二十二年正月丁亥，吏部推阁臣王家屏、沈鲤、陈有年、沈一贯，左都御史孙丕扬，吏部右侍郎邓以讠赞，少詹事冯琦。不允。初，阁臣王家屏以谏册储罢归。至是，上谕有“不拘资品，堪任阁臣”语，吏部遂以家屏等名上。上览不怿，下旨诘责，以宰相奉特简，不得专擅。吏部尚书陈有年争之，以为冢宰总宪廷推，自有故事，王家屏为相有名，若宰相不廷推，将来恐开快捷方式，因乞骸骨。上命驰驿还籍，以孙丕扬代之。辛卯，以沈一贯、陈于陛为礼部尚书兼东阁大学士，直文渊阁。调文选中顾宪成。给事中卢明陬、逯中立先后疏救，上益怒。宪成削籍，讠商明陬、中立按察司知事。甲午，礼部郎中何乔远，奏救宪成，谪广西布政司经历。先是，国本论起，言者皆以“早建元良”为请。政府惟王家屏与言者合，力请不允，放归。申时行、王锡爵皆婉转调护，而心亦以言者为多事。锡爵尝语宪成曰：“当今所最怪者，庙堂之是非，天下必欲反之。”宪成曰：“吾见天下之是非，庙堂必欲反之耳！”遂不合。然时行性宽平，所斥必旋加拔擢。一贯既入相，以才自许，不为人下。宪成既谪归，讲学于东林，故杨时书院也。孙丕扬、邹元标、赵南星之流，蹇谔自负，与政府每相持。附一贯者，科、道亦有人。而宪成讲学，天下趋之。一贯持权求胜，受黜者身去而名益高。此东林、浙党所自始也。其后更相倾轧，垂五十年。
二十三年秋七月己卯，巡按直隶御史赵文炳劾吏部文选郎中蒋时馨幸进鬻爵。下廷议，尚书孙丕扬代时馨辨。丙戌，时馨削籍。时馨贪黩，初知新喻，调嘉鱼，迁南京大理寺评事。故为敝衣冠，从邹元标讲学，历考功、文选二司。及被劾，请廷质。且曰：“戎政、兵部左侍郎沈思孝庇浙江海道丁此吕，避察不得，又求少宰不得，遂同谕德刘应秋、大理右少卿江柬之等，诋李三才授赵文炳冀陷太宰而代之。”上怒其渎辨。甲午，逮故浙江海道副使丁此吕。蒋时馨既斥，孙丕扬为衅由此吕，沈思孝以此吕建言不宜察。丕扬遂上此吕访单，贪婪赃迹，虽建言无幸脱理。命逮下狱。对簿之日承服，朱砂床具等累累。丕扬遂与思孝交恶矣。八月，沈思孝言：“孙丕扬庇属负国。”丕扬乞休，不允。十一月丁丑，工部{厶贝}外郎岳元声言：“言官攻言官，大臣攻大臣，不若俱罢之。”
二十四年八月癸亥，大学士张位乞罢，不许。时吏部尚书孙丕扬乞休，疏二十上。言：“权官坐谋，鹰犬效力，义难再留。”以位党丁此吕、沈思孝也。上责丕扬无大臣体，宜协恭毋相抵牾。闰八月，吏部尚书孙丕扬、右都御史兼兵部侍郎沈思孝罢。
二十七年五月丁巳，以光禄寺卿李三才为都察院右佥都御史，巡抚凤阳。二十九年九月戊午，礼部尚书兼翰林院学士沈鲤、朱赓兼东阁大学士，值文渊阁。时廷推九人，上已点朱国祚、冯琦，而沈一贯
密揭二臣年未及艾，曷少需之，先爰立老成者。赓得入。鲤先任礼部，与申时行左，请告，上不许。吏科都给事中陈与郊因疏劾鲤，鲤求去益力。上私语曰：“沈尚书不晓我意。”遂有是命。
三十一年夏四月，楚王华奎与宗人华走氐 等相讦，章下礼部。初，楚恭王隆庆初，废疾薨，遗腹宫人胡氏孳生子华奎、华璧。或云：内官郭纶，以族人如奴产子寿儿，及弟如言妾子尤金梅所出，并入宫，长为华奎，次华璧。仪宾汪若泉尝讦奏，事下抚、按。王妃坚持之，乃寝。华奎既嗣楚，华璧封宣化王。华走氐素强御，忤王。走氐 妻又如言女，知其详。走氐遂盟宗人二十九人入奏：“楚先王风痹，不能御内，乃令宫婢胡氏诈为身。临蓐时，抱妃兄王如言子为华奎，又抱妃族王如舍人王玉子为华璧，皆出于妻恭人王氏口。王氏，如言女，故知之。二孽皆不宜冒爵。”章入，通政司沈子木持未上。六月，楚王劾宗人疏亦至。事下部。礼部右侍郎郭正域曰：“王奏华走氐事易竟。华走氐 奏王非恭王子，乱皇家世系，事难竟。楚王袭封二十年，何至今始发？而又发于女子骨肉之间？王论华走氐一人，而二十九人同攻王。果有真见，出真情否？王假，则华走氐当别论；王真，则华走氐 罪不胜诛。”沈一贯以亲王不当勘，但当体访。正域曰：“正域江夏人，一有偏徇，祸且不测。非勘则楚王迹不白，各宗罪不定。王迹勘，各宗罪，不勘，人于何服！”时正域右宗人，而辅臣沈鲤又右正域。户部尚书赵世卿、仓场尚书谢杰、祭酒黄汝良皆谓王非假。一时阁、部互相龃龉。给事中姚文蔚劾郭正域故王护卫中人，修怨谋陷王。都察院右都御史温纯劾御史于永清、给事姚文蔚，刺及沈一贯。九月己巳，刑科都给事中杨应文、给事中钱梦皋各劾郭正域，梦皋并及次辅沈鲤。俱不报。上卒以王为真，而正域罢去。寻楚府东安王英燧、武冈王华增、江夏王华煊等，请复勘假王，不听。时票楚事皆朱赓，二沈引嫌不出。
十一月，妖书事起，沈一贯疑郭正域为之。钱梦皋遂直指正域，且及辅臣沈鲤。陕西道御史康丕扬将例转，内监贾忠贞语丕扬，乘妖书可免，丕扬遂起而佐之。后归狱生光，得解。
三十三年春正月，考察京官。时主察，当属吏部左侍郎杨时乔，辅臣沈一贯惮其方严，请以兵部尚书萧大亨主笔。疏上，上以时乔廉直，竟属之。时乔与都御史温纯力持公道，疏上，留中。三月辛巳，吏部趋计疏，中旨留被察给事中钱梦皋、御史钱一鲸等。复论：“京察科、道，不称职者甚众，岂皆不肖？必有私意。朕不得无疑。”盖以一贯私人被诘责也。时乔、纯言：“察处科、道，万历二十一年科七人，道七人。二十七年，科五人，道九人。今议处科四人，道七人，皆参众矢公。而圣谕严切，臣等无状，宜罢。”上不问。南京总督粮储尚书王基以拾遗自辨，上特留之。夏四月，刑科给事中钱梦皋复论楚事，请削前侍郎郭正域籍，并言左都御史温纯党庇。工科给事中锺兆斗例转，亦诬奏纯。纯乞休。大理少卿徐宗浚、吏部都给事中侯庆远、御史孔贞一等皆论梦皋违禁妄辨，吏部左侍郎杨时乔亦言之。俱不报。五月，侯补职方郎中刘元珍劾“沈一贯偏置私人，蒙上箝下。钱梦皋妄奏求容，士林不齿”。一贯、梦皋皆疏辨。梦皋谓元珍为温纯鹰犬。降一级，调极边。六月，吏部员外郎贺灿然言：“被察科、道，与温纯皆当去。”南京吏科给事中陈良训，御史萧如松、朱吾弼，各论王基、钱梦皋、锺兆斗必不可留，沈一贯结近侍，阳施阴设。秋七月，兵部主事庞时雍直攻沈一贯欺罔误国。于是太子太保都察院左都御史温纯致仕，钱梦皋、锺兆斗各避疾，京察始得奏。寻谪贺灿然、庞时雍，夺朱吾弼俸，拾遗南京户部尚书王基免。时有布衣在一贯坐，梦皋戏之曰：“昔之山人，山中之人。今之山人，山外之人。”布衣应声曰：“昔之给事，给黄门事。今之给事，给相门事。”识者噱之。
三十四年夏六月，吏科给事中陈良训、御史孙居相劾沈一贯奸贪。大学士沈一贯、沈鲤并致仕。一贯连岁乞休，疏八十上，始允。鲤居位四载，尝列天戒民穷十事，书之于牌，每入阁，则拜祝之。或谗鲤为咀咒，上命取观之，曰：“此非咀咒语也。”妖书事起，危甚，赖上知其心，得无恙。及放归，得旨不如一贯之优。各赐金币，鲤半之。出都日，犹有谗其衣红袍阅边者，中官陈矩为解乃已。孙居相夺岁俸，陈良训镌三级调外。
三十五年五月，以礼部左侍郎李廷机、南京礼部右侍郎叶向高为礼部尚书兼东阁大学士，直文渊阁。又谕朱赓召旧辅王锡爵。时顾宪成移书向高言：“近日辅相，以模棱为工，贤否溷淆。”引张禹、胡广为戒。廷机故出沈一贯门，人多疑之。给事中王元翰、胡忻、曹于汴、宋一韩，御史陈宗契等，交章劾廷机。廷机故清介，而攻之者诋为辇金奥援，御史叶永盛极辨之。廷机伏阙辞，不允。上下旨切责元瀚等。
秋七月，总督漕运李三才请补大僚，选科、道，用废弃。其论废弃曰：“诸臣祗以议论意见一触当路，永弃不收，总之于皇上无忤。今乃假主威以锢诸臣，又借忤主之名以饰主过。负国负君，莫此为甚。”参政姜士昌赍表入京，奏别遗奸，录遗逸。遗奸指王锡爵、沈一贯。朱赓又曰：“古今称廉相，必称唐杨绾、杜黄裳。然二贤皆推贤好士，惟恐不及。而王安石用之，驱逐诸贤，竟以祸宋。”时李廷机有清名，故士昌规及之。赓、廷机上疏辨，降士昌广西佥事。御史宋焘论救，谪平定州判，加谪士昌兴安典史。
三十六年五月，礼部主事郑振光劾辅臣朱赓、李廷机大罪十有二，指一贯、赓、廷机为过去、现在、未来三身，布置接受，从风而靡。上以其诬诋，谪普安州判。
九月，先是，王锡爵辞召，手疏言：“皇上于章奏一概留中，特鄙弃之，如禽鸟之音不以入耳，然下以此愈嚣。臣谓君父至尊，必自立于无过之地。请幡然降旨，尽除关税，召还内差，散内库之有余，济边储之不足，天下必欢呼踊跃，以颂圣德。留中章疏，亦自有缓急。如推补九卿，以吏部、都察院为先，庶官以科、道为急。科、道考选久停，与其故裁抑，留不肖，以塞贤者之涂，孰若稍疏通，简新进，以决旧日之壅。此今日揽权上策也。”时疏甚密，而都御史李三才钩得之，泄言于众，谓锡爵以台、省为禽兽。于是南京户科给事中段然首论锡爵与朱赓密揭，擅权乱政。不报。
起孙丕扬太子少保、吏部尚书。十月壬戌，起吏部文选郎中顾宪成为南京光禄少卿，辞不至。丙寅，工科给事中何士晋劾锦衣卫左都督王之桢为辅臣爪牙心腹，
亟宜显斥。礼科给事中张凤彩、刑科都给事中萧近高、给事中张国儒交章纠王锡爵、朱赓。国儒言：“台、省五十余人，共纠朱赓奸状，而尚书赵世卿曲媚之。”俱不报。十一月壬子，朱赓卒于官。赓性淳谨，同乡沈一贯当国，善调护，故妖书、楚狱，其祸不蔓。赓卒，廷机当首揆，言路益攻之。廷机决计不出，叶向高独相，而攻廷机者未已也，遂移居演象所之尊武庙。乞放，凡五年，至万历四十年，始得请。寒暑闭门无履迹。
  </div>
  <div class="pagination">
   <a href="明史纪事本末_page30.html">
    上一页
   </a>
   <span>
    ...
   </span>
   <a href="明史纪事本末_page26.html">
    26
   </a>
   <a href="明史纪事本末_page27.html">
    27
   </a>
   <a href="明史纪事本末_page28.html">
    28
   </a>
   <a href="明史纪事本末_page29.html">
    29
   </a>
   <a href="明史纪事本末_page30.html">
    30
   </a>
   <span class="current-page">
    31
   </span>
   <a href="明史纪事本末_page32.html">
    32
   </a>
   <a href="明史纪事本末_page33.html">
    33
   </a>
   <a href="明史纪事本末_page34.html">
    34
   </a>
   <a href="明史纪事本末_page35.html">
    35
   </a>
   <a href="明史纪事本末_page36.html">
    36
   </a>
   <span>
    ...
   </span>
   <a href="明史纪事本末_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
