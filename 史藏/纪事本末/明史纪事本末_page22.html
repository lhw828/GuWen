<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 22 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 22 页/共 43 页
  </h1>
  <div class="content">
   内旨立监枪名。太监陆り以陆完讨贼久不灭，谋出统军。礼部尚书傅曰：“今兵老民疲，直以多冒功者失将士心，祸旦夕及宗社，诸公尚唯唯乎？”力争之。明日，竟遣り监枪出征，传旨令致仕。
刘六为湖广官军所追，风折帆樯，击死于水。其子刘仲淮数人亦死。刘七、齐彦名等纠合水寇，自黄州下九江，剽湖口、彭泽等一带郡邑，经安庆、太平、仪真，所过残灭。
六月，陆完帅诸将边兵，驰至扬州，斩退避指挥程鹏。刘七、庞文宣等舟过芜湖，操江官军不敢逼。直抵瓜州，烧毁战船，抢夺军器，镇江官军御之，败绩。杀掠过坝，泊于通州之狼山、常熟之福山港。遂凌驾江面，纵横上下，通、泰、如皋滨江之区，咸被创残。秋七月，刘七等复自通州溯流上犯九江，刘七、彦名等在江，不安舟居，日上通州游掠，欲自通、泰登岸趋淮安，复还山东，为扬州官军所拒。与其党韩三等谋复自海门而上，溯流过采石，泊芜湖之月子湖。贼凡三过南京，往来如入无人之境。贼在海门东七里港，谋入海，由张网海口深入裹河不果，又泊隶上、断腰地方。遂自湖口县乘风而西，寇南康，迤■蕲、黄，登光州、固始，还泛九江、安庆，至石灰河江口，遂往铜陵。时陆完自临清驰至江上，都御史张缙、王镇、丛兰、俞谏及副总兵时源等分兵守要害。贼复沿江东下，越瓜州，蹂周家桥，历孟渎下港，掠常州，杀常州守李嵩，遂犯江阴，杀县丞余凌云，仍泊狼山下。贼有舟三千余，众六七百人。陆完至镇江，留总兵仇钺驻温恭，骑兵驻江北，刘晖、却永以舟师趋江阴。
七月，刘七等既泊狼山，其党以失地利相尤，多溃去。丁丑，贼率众二百余攻通州，我军击之，贼退入船。是夕，飓风大作，贼船皆解散飘堕，其众颠踣不支，呕泄臭秽，自相击撞。苏人有应募献计用火攻，其名“水老鸦”，藏药及火于驳矢中发之。又为形如鸟喙，持之入水，以喙钻船，机发自为运转，转透船沉。试贼一舟，沉之。贼益骇，势迫，乃登山团聚，或下崖散逸，辄为通州兵所蹙。通州最与贼密迩，而守吏亦特严整。壬辰，夜三鼓，副总兵刘晖帅东兵，千总任玺帅大同兵，游击却永帅宣府兵并进。癸巳，与贼战，我军声焰震天，风火交炽，贼披靡，跻山巅古垣，凭高控险，枪矢瓦石雨下，鏖战。贼初不识山路，火势既炽，僧行居人逸出，贼从之上下得路，而我军方奋勇直前。日加晡，刘晖率部将张春、萧泽、高云、李春美、饶征等誓死决战。分军为三，刘晖在山北，却永在山南，皆戴盾跪行而上，手施枪驳，且上且攻，盾上矢集如猬，不退，遂夺其垣。贼坠崖死者无算，其余先具舴艋山下，以备逃窜。至是觅婴谷下山，争船不得入。刘晖立崖下，百矢齐发。刘七势迫，遂赴水死。彦名为宣府游兵小旗张鉴斩首。刘晖擒获余贼及庞文宣等，解京伏诛。贼逸而北者，高云追斩之，皆尽。
九月，论平流贼功，封谷大用弟谷大宽为高平伯，陆り弟陆永为镇平伯，咸宁伯仇钺进封咸宁侯，并赐诰券，世袭。都御史陆完、彭泽加太子少保，完召回掌院事，荫一子锦衣卫百户。内阁李东阳、杨廷和、梁储、费宏各荫一子锦衣卫正千户。
谷应泰曰：刘六、刘七、齐彦名等初发难于霸州，赵钅遂、邢老虎、刘三等附之，而盗愈剧。至钅遂等入河南，七等入山东，是群盗分寇之始也。既而并兵薄都城，至尊仓皇，召对左顺，中旨夜出，指授方略，社稷无人，几于发蒙振落矣。乃冯祯才破钅遂于景州，而田彬没全师于山左，许泰甫奏捷于裴岩，而刘七屠名城于冀右，徒败车奔，旗靡辙乱，以此易彼，得不偿失。游魂坐大，祸延淮北。贼骑有京观之筑，池隍无即墨之坚。指斥乘舆，妄陈天命，而群盗再薄都城矣。
夫金汤天险，百灵呵护，么么小寇，敢尔蹂躏，则以七等固尝潜入宫门，纵观禁掖，窥龙颜于豹房，分天香于御苑。彼项籍偶观会稽，石勒倚啸东门，亦未有睥睨彤闱，鼾寝卧榻，如兹盗者也。于是宫门晨扃，南郊几阻。征调繁兴，六师云集，然后七等再入齐，钅遂等再入豫。自此以后，盗不复合。刘三、赵钅遂猖獗于两河，巡抚彭泽以大同、辽东、宣府之师御之。刘六、刘七枝蔓于济北，少司马陆完及祯、晖、许泰诸将御之。其余咸宁侯仇钺、伏羌伯毛锐、中贵谷大用、边将江彬，类皆将门世胄，良卒信臣，莫不赤羽耀日，铁骑屯云。然而鱼戒鸟穷，狼奔豕突，偏师少利，拥麾不前，军气初扬，缓追逸贼，甚至斩掠难民，邀勋幕府。纨舆徒，动加青紫，太仓少府，滥若泥沙，此怨毒所以日深，中原所以不靖也。既而钅遂等屡挫，自豫南窜楚境，杨虎溺而贼势蹙，赵钅遂擒而贼党尽矣。七等自齐北掠京畿，南窥徐、宿，锋似■张，势亦穷迫，由邳流豫，由豫流楚，刘六沉于水滨，此亦天亡之秋也。然而舍陆登舟，死灰复燃，贾其余勇，三江骚动，天门无安都之栅，京口无徐盛之城。俞楚窥吴，如履平地。幸而妖星已陨，风伯扬威。当是时，刘晖帅辽东兵，任玺帅大同兵，却永帅宣府兵，聚天下之全力，扑穷途之逋寇，犹莫不水战火攻，矢穷弦绝，然后骨载专车，头行万里。
当其始也，刘瑾以威激之，张忠以贿纵之。及其继也，宁杲以酷激之，马中锡以抚纵之。事发于中宫，祸成于庸帅。卒之封爵定勋，先及中人子弟焉。夫张让通书张角，黄巾平而让等俱封列侯；令孜致乱黄巢，长安破而令孜居功扈驾。败亡之主，各贤其臣，而五省生灵，鱼糜肉烂。悲夫！ 


卷四十六



○平蜀盗武宗正德三年冬十月，四川保宁贼蓝廷瑞、鄢本恕起汉中，攻陷郡县。起右副都御史林俊巡抚四川，兼赞理军务，督兵讨之。初，廷瑞行山中，得古弃印，亡何，又得一剑，自谓有天命，遂与其党
惑愚民倡乱。时保宁贼刘烈亦聚众作乱，侵掠陕西汉中等处。四年十二月，蓝廷瑞自称顺天王，鄢本恕自称刮地王，廖惠自称扫地王，合众十万，入寇湖广、郧阳等处。已而闻巡抚林俊督兵
捕剿，因流侵他境。刘烈等复还至四川。初，烈等四出剽掠，侵陕西汉中，势颇猖獗，至是复还。敕巡抚都御史林俊相机剿贼。未几，刘烈为乱兵所
杀，余党廖麻子、喻思俸复炽。五年春正月，命刑部尚书洪钟兼左都御史总督川、陕、湖广、河南四省军务，征剿四川等处流贼。夏四月，蓝廷瑞、廖惠等破通江县，林俊遣官兵及调罗、回石
柱等处土兵攻败之，杀溺死者六千余人，生擒廖惠。蓝廷瑞奔红口与鄢本恕合兵，过陕西、汉中三十六盘至大巴山。俊复遣兵追及，大败之，贼弃辎重走。
六年春正月朔，江津贼■甫自称顺天王，攻围县治，佥事吴景被杀。巡抚都御史林俊闻报驰赴，乘元日贼方醉酒，不设备，乃夜半蓐食，衔枚往围烧之，贼奔溃。又于山坪、伏子岸等连战败之。抵贼营，杀死曹甫等。先后擒斩三千余人，收回被掠男妇七百余口，获马骡器仗无算。
五月，鄢本恕、蓝廷瑞等纵掠蓬、剑二州。命总制尚书洪钟同巡抚林俊、总兵杨宏相机剿捕，以靖地方。复敕巡视都御史高崇熙、镇守太监韦兴同洪钟、林俊会剿剧贼蓝廷瑞、鄢本恕。
六月，洪钟至四川，与林俊议多不合，军机牵制，不得速进。蓝廷瑞招集散亡，势复大振，攻烧营山县治，杀佥事王源。钟乃会俊督四川兵，陕西巡抚都御史蓝章督陕西兵，及檄湖广河南兵，分路进剿，钟与俊亲监督之。湖广兵先追及于陕西石泉县熨斗坝，贼见追急，求招抚，令至四川东乡县金宝寺听抚。钟给榜示并檄召廷瑞等，约日出降。贼意在缓师，延至六月十四日始至信地，依出驻营。廷瑞、本恕俱不出，但使人来言欲得营山县治，或临江市驻其众，方出见，且要取旗牌官为质，钟等俱许之。鄢本恕来见回营，蓝廷瑞始复来见，且降且肆杀掠。仍于松树垭劫掠民家，计欲脱走。官兵分七哨扼之，不得间，贼窘甚，渐溃散。十五日，廷瑞以所掠女子诈为已女，嫁与领兵土舍彭世麟为妾，结欢世麟。世麟白军门受之，遂邀贼首至营宴会。钟令廷瑞所亲鲜于金说廷瑞及本恕于十六日帅诸贼二十八人同至，彭世麟赴宴，伏兵尽擒之。众闻变，遂大溃，四出奔逸山谷。钟等遣诸路兵分道追剿之，擒斩溺死并俘获老弱兵仗骡马甚众。未尽者，许自首抚之。惟贼首廖麻子未获。捷闻，加钟太子太保，俊、章升赉有差。
江津贼曹甫余党方四、任胡子、麻六儿等拥众走綦江，入思南、石阡等府。方四伪称总兵，任胡子伪称御史，贼首三十余人伪称评事等名。贵州兵败之于思南，播州兵败之于三跳等处，先后擒斩三千人。贼由贵州复入四川。
八月，贼攻南川、南颈、雀子冈等关，官兵御之。又攻东乡、永澄诸处，猡、回兵御之，前后颇有斩获。会百户柳芳等阵没，官军却，贼遂声言欲取江津、重庆、泸州、叙州，以攻成都，远近震骇。林俊驻江津，高崇熙驻泸州，太监韦兴驻成都，都御史王纶驻重庆。檄副使何珊、都指挥邹庆帅兵由合江进。副使李钺、知府曹恕率兵由江津进，夹攻之。
九月，贼攻江津，会石主兵至，并力御之，贼败走。追至合小坪，破其四营。贼以八千人舁攻具复攻江津，林俊、李钺、曹恕督酉阳、播州、石主等兵，三道迎击之。贼败，追至高观山，斩首五百余级，俘获二百余人。官兵乘胜追击，贼乃乘高下石，不得进。贼复拥众，时出冲击，李钺几不免，赖从吏何士■等力战得解。林俊见贼势犹盛，遣降贼周大富入营招抚之。方四伪令其党李廷茂出降，竟不出。高崇熙知贼首皆仁寿人，遣人诣仁寿，取各贼家属入营，招之。方四等杀其族属，不听抚。遣人来言，听其自散去乃从。翼日，李钺督诸将校，分兵为六哨，由大垭、小垭、月垭关并进，直冲高梁，贼不能支。六面皆合，破其中坚，斩贼首任胡子等，贼大败。追杀三十余里，斩首一千八百余级，生擒方四妻妾，俘获男妇三千四百余人。余众坠崖填壑数里，夺获马骡四千五百有奇。土兵乘胜追剿，又杀二百余人。贼见官兵少，还击，杀千户田宣冉、廷质等。方四妻妾复逸去，遂率余贼二千余人遁入思南境内。
巡抚右副都御史林俊乞致仕，许之。时宦者用事，各边征剿必以其弟侄私人，寄名兵籍，冒功升赏。俊一切拒绝，权幸恶之。又与洪钟议多不合，因乞致仕。疏上，忌者谓盗已平，内批即允之。台谏疏留，不报。俊归，蜀人号哭追送。未几，麻六儿、喻思俸、骆松祥、范藻等贼复炽，内江、崇庆之境，骚然俞年，不能定矣。
命巡抚都御史高崇熙调兵讨方四、廖麻子、麻六儿等。七年二月，江津贼方四等，自去年正月奔贵州，八月复聚，至是劫掠南川等县，高崇熙连战败走之。闰五月，方四自南川破綦江，
佥事马昊败之，奔婺川，众遂散。乃变姓名潜走，开县义官李清获之，送于官。十一月，汉中贼廖麻子、喻思俸，内江贼骆松祥，崇庆贼范藻等分劫州县，众号二十万。洪钟分剿不暇给，御史王纶劾钟纵寇殃
民，罢职。命右都御史彭泽总制军务，同总兵时源征之。八年二月，巡抚四川右都御史高崇熙以盗贼不尽灭，逮下狱。以右佥都御史马昊巡抚四川。
夏四月，彭泽率苗兵攻汉中剧贼廖麻子，破之。众Т窜山寨，多伏匿箐棘中。泽分兵扌益出入，夺水道渡，开一面纵贼，夹诛之且尽。廖有异术，能隐形，事急跳身遁，购之卒不获。因移兵内江讨松祥，平之。
九年春正月，彭泽率兵讨崇庆剧贼范藻等，平之。四川群盗悉定，加总制军务彭泽为太子太保，左都御史时源为左都督。谷应泰曰：正德中，蜀盗蓝廷瑞、鄢本恕、廖惠起汉中，曹甫、
方四起江津。廷推林俊，优诏特起，俊时忧阕家居也。俊既受命，通江之战擒廖惠，走廷瑞。贼势穷蹙，转窥秦、陇。吴景之死，曹甫授首，江津不振，仅走贵州。俊之视蜀初效，可谓李纲入来，方有朝廷，光弼代军，旌旗变色者矣。而乃洪钟出督，崇熙会剿，兵有连鸡之形，将无辅车之势。我志方瑕，丑氛复振。然后群帅戮力，数道并进，虽诱而杀降，疑近不祥，讵知纵之复叛，无异养痈。廷瑞、本恕槛车诣阙，保宁余党，诛锄略尽。所不获者，廖麻子一贼耳。方四再寇江津，俊又六面督攻，斩其渠帅，四之妻孥，悉俘帐下。虽蛮官小衄，四幸漏网，喙息黔中，已堕心胆。假令借筹有人，处置得宜，玺诏优奖，留俊抚绥，汲黯卧治淮阳，韦皋久镇西川，锦江、三峡之间，遂将桴鼓不鸣乎？角巾扁舟，轻装还里，蜀民追送，涕泗横流。谁秉国成，何其谬哉！于是汉中余孽廖麻子再与喻思俸等倡乱矣。黔中逋寇方四复与麻六儿等出掠矣。内江、崇庆相继效尤，范藻、松祥人思雄长。
夫蜀寇纷纭，本非剧贼，王师压境，实皆劲旅。然而中人邀爵，必使子弟监军，鄙夫秉均，喜言贼平受赏。彭泽甫出，余党旋平。盖用兵六载，屡成屡衄。俊既去位，人多畏咎。至崇熙逮而洪钟撤，争利诸臣抑已知难而退矣。泽遂得专制阃外，削平全蜀。夫林俊当小腆初张，举朝贪功之日，而彭泽当贼氛滋蔓，命臣畏祸之时，泽遂享有功名，俊以赍志老死，君子于俊，不无李广、祖逖之感焉！ 

卷四十七



○宸濠之叛武宗正德二年夏四月，刘瑾受宁王宸濠重赂，矫诏擅复护卫屯田。宁藩旧在大宁，今三卫地也。初，太祖诸子，燕王善谋，宁王善战。靖难兵起，燕王以计挟宁王迁北平，后以其地与朵颜三卫，
遂徙封江西。天顺间，宁府不法，革去护卫，改为南昌左卫。至是，宸濠遣内官梁安辇金银二万通瑾，朦胧奏请准改南昌左卫为护卫，又准与南昌河泊所一处，侵夺民利。
五年秋八月，刘瑾伏诛，兵部奏革宁王宸濠护卫，仍为南昌左卫。六年冬十月，宁王宸濠葬母于西山青岚，乃先朝禁革旧穴也。八年夏四月，宁王宸濠建阳春书院，僭号离宫。宸濠怀不轨，
术士李自然等妄称天命，谓濠当为天子。又招术士李日芳等谓城东南隅有天子气，遂建书院当之。九年春三月，复宁王宸濠护卫屯田。先是，陆完为江西按察司，
为宸濠所重。常曰：“陆先生他日必为公卿。”完亦心附之。至是，完为兵部尚书。濠喜曰：“全卿为司马，护卫可复得矣！”全卿，完字也。自完入内，与王岁时问遗不绝，王致书完欲复护卫，完答书须以祖训为言。时伶人臧贤者，有宠于上，左右近习钱宁、张锐、张雄辈皆阴结之，以求固宠。贤胥司钺坐法充南昌卫军，宸濠因之以通于贤，每手书寄贤，字贤为良之。至是乞护卫，辇载金宝于贤家，分馈诸权要。大学士费宏知之，宣言曰：“今宁王以金宝巨万复护卫，苟听其所为，吾江西无噍类矣。”陆完知宏必阻之，乃密谋于钱宁等。会三月十五廷试进士，内阁与部院大臣皆在东阁读卷，完遂于十四日投覆宁王乞护卫疏。十五日，中官卢明以疏下阁，密约杨廷和出下制许之，而宏竟不与闻。廷和与完惧宏发其状，会言官交章论护卫不可复，乃谋去宏，以宏私其弟费き入翰林，乡人黄初及第■之，且曰：“干清宫灾，下诏皆宏视草，归咎朝廷。”传旨令宏致仕。宏南归，舟至清源，濠党阴遣人入舟中纵火，行李皆为煨烬。濠党使人舟尾窥之，见舟焚而余赀尽，遂以是复濠，濠乃已。
宁王宸濠自称国主妄传护卫为侍卫，改令旨为圣旨。夏六月，宁王宸濠密令承奉刘吉等招剧盗杨清、李甫、王儒等百余人入府，号“把势”。
八月，宁王宸濠令抚臣以下朝服见，抚臣俞谏不可。时宸濠久畜异志，会有上赐，欲抚臣等朝服见，谏不可。又尝去其左右为恶者，濠深衔之。冬十月，宁王宸濠招鄱湖贼首杨子乔统贼徒杨清等肆行劫掠。
十年春二月，宁王宸濠招举人刘养正入府密谋。濠闻养正有才名，习兵法，延至府，讲论宋太祖陈桥之变。养正甚称濠有拨乱之才，密约待时举事。
夏六月，宁王宸濠忌都指挥戴宣，擅捶杀之。冬十月，江西按察司副使胡世宁奏宁王宸濠无道罪状，下兵部移文宁府，令钤束其下。时宸濠反迹已著，人莫敢言。世宁发愤上
疏，略曰：“宁王自复护卫以来，骚扰闾阎，钤束官吏，礼乐政令，渐不出自朝廷，臣恐江西之患不止群盗也。伏乞圣明广集群议，简命才节威望大臣，兼任提督、巡抚之职，假以陈金、彭泽之权，销隙寝邪于无形。敕王自王其国，仰遵祖训，勿挠有司，以防未然。”疏上，宸濠颇惧，委过近属以自解。
以河南左布政孙燧为都察院右副都御史，巡抚江西。先是，俞谏以忤宸濠夺官闲住，宸濠谋益横，削百姓，辇珍宝结禁近以为奥援，及结连各洞寨逋贼，纵其流劫。镇巡藩臬以正自持者，必百计去之，畏祸者遂翕然依附。燧知大变将作，乃均征赋，饬戎备，实仓储，散盐利，诸凡摧剥黎萌者，渐次削除。侦奸党置之法，以剪其羽翼。
宸濠奏副使胡世宁离间亲亲，妖言诽谤，贿营内旨逮之。先是，世宁已升福建按察使，宸濠临发毒之，下血几殆。濠深衔世宁，必欲置之死，摘前疏语为谤上，赂用事者中以危法，逮捕之。世宁既迁福建，便道抵浙归家。濠属其党巡浙御史潘鹏发卒募取世宁，欲甘心焉。会李承勋为按察使，匿世宁，变姓名，间道归命京师，得不死，下锦衣狱。世宁狱中三上书，言：“江藩横逆，朝野皆闻，微臣愚■，天日共鉴。”两京言官陈启充、徐文华交章论救，世宁系再经冬，讯鞫掠，几庾死。
十一月，江西豕生象，宸濠三司称贺，左布政使张{山顶}以义折群议，止之。十一年春三月，宁王宸濠以上东宫未立，密遣万锐、林华贿钱宁等，称长子宜入太庙司香为名，迎取来京，钱宁、臧贤受厚赂，
阴助之。夏五月，宸濠欲拓府居，拟大内，左布政张{山顶}以非制拒之。秋八月，谪福建按察使胡世宁戍辽东沈阳卫。初，世宁刑讯一年，钱宁、萧敬、张雄、张锐、江彬等受宸濠重贿，胁刑官必坐以
诬告亲王罪至死，大理寺少卿胡瓒抗言曰：“濠谋赖世宁以发，而置之极刑，何以服天下！”众直之。及行抚按孙燧、李润奉勘委曲，明世宁无辜，得减死谪戍，夺瓒等俸。
九月，宸濠夺官池，贿李士实，左布政张{山顶}不可。濠遣承奉刘吉馈以四{艹果}，启视之，则枣梨姜芥也。{山顶}呼吉曰：“我知之矣，是欲我早离江西界也。臣子受命于君，行止岂人所能预！”濠闻之默然。
冬十月，以王守仁为都察院右佥都御史，巡抚南赣、汀、漳等处。十二年春二月，宁府典宝阎顺、内官陈宣、刘良奏宸濠不法事。濠遣承奉刘吉贿钱宁，矫旨发顺等孝陵卫充军。濠疑承奉周仪实使
之并家人六十余人尽捶死。三月，宸濠令王春、余钦等招募剧盗凌十一、闵廿四等五百余人，四集亡命，同杨清等藏丁家山寺，劫掠官军民财商货。复厚结
广西土官狼兵，并南赣、汀、漳洞蛮，欲图为应。遣人往广东，收买皮帐，制作皮甲，及私制钅仓刀盔甲，并佛郎机铳兵器，日夜造作不息。夏五月宸濠忌布政使张{山顶}，贿钱宁嘱吏部升光禄卿以远之。
秋七月，以许逵为江西按察司副使。宸濠以进贡方物为名，遣徐纪、赵隆、卢孔章等赴京侦伺，沿途伏建步快马，限十二日报知。九月，巡抚孙燧奏宜重九江兵备之权，湖东分巡兼理兵备。佞
幸阻之，不行。冬十一月，宸濠仇大学士费宏，遣人焚毁其庐墓，并攻城掠群从兄弟杀之。孙燧请兵擒捕，下兵部议。十二月，命太监毕贞守江西，贞遂附宸濠谋逆。
十三年春正月，宁王宸濠诬奏清军御史范辂贿近幸，逮问除名。辂与毕贞争坐，及辨朝王服色，故被陷。秋八月，宸濠大集群盗凌十一、闵廿四、吴十三等四出劫掠，
有抗者，阴使盗屠其家。吴十三劫新建库银七千余两，南昌知府郑置其窝主何顺于理。濠怒，诬事，执送按察司监禁。九月，宸濠贿佞幸，改中官毕贞镇守浙江。
冬十月，巡抚孙燧捕贼首吴十三等，系南康府狱，濠恐泄谋，阴令贼党劫狱夺之。十四年春二月，宁王宸濠持重贿交通南京留守太监刘琅。夏四月，孙燧自劾乞罢。不许。时李士实、刘养正、王春、刘
吉、万锐等，日夜与宸濠谋，恐事起以反为名，欲伺晏驾后乘变起。益遣奸党卢孔章等分布水陆要道，万里传报，浃旬往返，踪迹大露。先是，孙燧托御盗名，城进贤、南康、瑞州。又请敕湖东道，分巡兼理兵备，与饶相犄角，九江当湖冲最要害，请重兵备，兼设南康、宁州、武宁、瑞昌及湖广、兴国、通城，便控制。广信、横峰、香山诸寨，地险人悍，设通判驻其地，兼督六县。又恐宸濠一旦起，劫兵器，假讨贼尽调卫城兵器于外。尝笑曰：“即贼起，吾不灭贼，贼必以吾处分故速灭也。”会江西大水，凌十一、吴十三、闵廿四等出没鄱阳湖为寇，燧与许逵自江外掩捕之。夜大风雨，不克济，三贼走匿宸濠林墓中，竟不得。濠恐，乃致书陆完曰：“急去孙燧，用梁辰、汤沐来，王守仁亦可，切勿用吴廷举。”时燧疏宸濠逆谋，凡七上。宸濠奸党邀诸途，皆不得达，燧又以朝廷懿亲，不敢先发，故自劾乞休。不报。
五月，遣太监赖义、驸马都尉崔元、都御史颜颐寿戒饬宸濠。时江彬、钱宁有隙，太监张忠等常欲借彬以倾宁。会濠居父丧，矫情饰礼。复令南昌生徒保举孝行，挟孙燧并巡按御史王金奏其事。燧等欲缓其逆谋，具疏上之。上见奏，惊曰：“百官贤当升，宁王贤欲何为？且将置我何地耶？”张忠乃乘间密言曰：“朱宁、臧贤交通宁王，谋不轨，陛下不知乎？称王孝，讥陛下不孝也！称王早朝，讥陛下不朝也！”上颔之。东厂太监张锐、大学士杨廷和初亦党濠，为复护卫。已而锐知有反谋，且知上入忠言，乃与廷和谋，欲复革去护卫，以免后患。于是御史萧淮疏称：“宁王不遵祖训，包藏祸心，招纳亡命，反形已具。”疏入，江彬、张忠赞其说，遂敕义等往革其护卫。给事中徐之鸾、御史沈灼各上疏宸濠不法事，诏发兵大索宸濠侦卒于臧贤家。时宸濠侦卒林华匿贤家，家多复壁，外钥木厨，开则长巷，人无觉者。华以是得脱归，不获。
六月丙子，宁王宸濠反。都御史孙燧、按察司副使许逵死之。先是，朝廷遣赖义、崔元、颜颐寿等行，崔元过杨廷和询之。廷和曰：“宣德中有疑于赵府，常令驸马袁泰往，竟得释，或此意也。”元等遂行，而京师竞传以为且擒治宁王。侦卒林华者，即兼程逃归，以六月十三日至江西，值濠生日，宴镇巡三司等官，闻报大惊。盖旧日擒荆王时，差太监萧敬、驸马蔡震、都御史戴珊过南昌，宁王亲见之，遂以此必擒我，不复记廷和所云赵府事也。罢宴，遂密召刘养正、刘吉等谋之。养正曰：“事急矣！明早镇巡三司官入谢宴，可就擒之，杀其不附已者，因而举事。”乃夜集贼首吴十三、凌十一、闵廿四等饬兵器以候。待旦，急召致仕侍郎李士实入，以谋反告之，士实唯唯而已。寻各官入谢，拜毕，左右带甲露刃侍卫者数百人。宸濠出立露台，大言曰：“太后有密旨，令我起兵入朝监国，汝等知之乎？”都御史孙燧毅然曰：“密旨安在？”濠曰：“不必多言，我今往南京，汝保驾否？”燧张目直视濠，厉声曰：“天无二日，臣安有二君？太祖法制在，谁则敢违？”濠大怒，命缚燧，众骇愕，相顾失色。按察司副使许逵大呼曰：“孙都御史，朝廷大臣，汝反贼，敢擅杀耶？”顾燧语曰：“我欲先发，不听，今制于人，尚何言！”濠并缚之。讯逵且何言？逵曰：“惟有赤心耳，岂从汝反！”且缚且骂。贼捶折燧左臂，并缚逵，喝校尉火信等拽出惠民门外杀之。逵且死，骂曰：“今日贼杀我，明日朝廷必杀贼！”时烈日中，忽阴а惨淡，城中闻之，无不流涕者。遂执御史王金，主事马思聪、金山，右布政胡濂，参政陈杲、刘斐，参议许效廉、黄宏，佥事顾凤，都指挥许清、白■，并太监王宏，俱械锁下狱。思聪、黄宏不食死。逆党举人刘养正至，宸濠自出城迎之。养正常言帝星明江、汉间，故属意宸濠。至是，与李士实谋令参政季，佥事潘鹏、师夔持檄谕降诸郡县。左布政梁宸，廉使杨璋，副使唐锦为所胁，移咨府部，传檄远近，革正德年号，指斥乘舆。以李士实、刘养正为左右丞相，参政王纶为兵部尚书总督军务大元帅。分遣逆党娄伯、王春等四出收兵。戊寅，闵廿四、吴十三等夺船顺流攻南康，知府陈霖等遁走。进攻九江，兵备副使曹雷、知府汪颖等亦遁，城俱陷，宸濠即令师夔居守。娄伯至进贤，知县刘源清诛之。
提督南赣军务都御史王守仁移檄远近，暴露宸濠罪恶，起兵讨之。先是，守仁提督江西，致仕侍郎李士实素与宸濠通。一日，守仁见宸濠举宴，士实亦在座。宸濠因言上政事缺失，外示愁叹。士实曰：“世岂无汤、武耶？”守仁曰：“汤、武亦须伊、吕。”宸濠曰：“有汤、武便有伊、吕。”守仁曰：“有伊、吕何患无夷、齐。”于是守仁阴为之备。会五月间，福州三卫军人进贵等作乱，兵部尚书王琼知宸濠且反，谓主事应典曰：“进贵乱，小事，不足烦王守仁；但假此便宜，敕书在彼手中，以待他变可也。”乃具题降敕，令守仁查处福州乱军。故宸濠之叛，江西守臣俱遇害被执，惟守仁以往勘福建出。六月初九日，自赣起行，十五日，守仁至丰城，知县顾亻必告濠反，守仁易服潜至临江，几为宸濠所及。临江知府戴德孺闻守仁至，喜迎入城调度。守仁曰：“临江居大江之滨，与省会近，且当道路之冲，莫若抵吉安为宜。”又以三策筹之曰：“宸濠若出上策，直趋京师，出其不意，则宗社危矣。若出中策，趋南都，则大江南北亦被其害。但据江西省城，则出下策，勤王易为也。”及行至中途，恐其速出，乃为计：佯奉朝廷密旨，先知宁藩反状，令两广、湖广都御史杨旦、秦金暗伏要害地方，以俟宁藩兵至。复取优人数辈，厚赏以全其家，令其至伏兵处所，飞报窃发日期，将公文缝置袷衣絮中。临发，适捕李士实家属至舟尾，故令觇知之。守仁乃佯怒，令牵上岸处斩，而阴纵之，令其奔报。宸濠逻获优人，果于衣絮中搜得公文，不敢即发。庚辰，守仁飞报宸濠反，王琼宣言曰：“有王伯安在，何患！不久当有捷报耳。”丁亥，守仁集兵粮，传檄四方诸郡县。知府伍文定等皆至，议所向。守仁曰：“兵家之道，急冲其锋，攻其有备，皆非计之得。我故示以自守不出之形，彼必他出，然后尾而图之。先复省城以捣其巢穴，俟彼还兵来援，然后邀而击之，此全胜之策也。”宸濠果使人探守仁不出。
秋七月壬辰朔，宸濠会李士实、刘养正造伪檄，指斥朝廷。参政季同南昌教授赵承芳等赍伪檄，榜谕吉安，守仁执缚军门。固封上进，疏略曰：“陛下在位十四年，屡经变难，民心骚动，尚尔巡游不已，致使宗室谋动干戈，冀窃大宝。且今天下之觊觎，岂特一宁王！天下之奸雄，岂特在宗室！言念及此，可为寒心。昔汉武帝有轮台之悔，而天下向治。唐德宗下奉天之诏，而士民感泣。伏望陛下痛自刻责，易辙改弦，罢奸回以动天下忠义之心，绝游幸以杜天下奸雄之望。”宸濠率兵出江西，留其党宜春郡王拱■同内官万锐等守南昌，自与拱并、李士实、刘养正、闵廿四等六万人，号十万，以刘吉为监军，王纶为参赞，指挥葛江为都督，载其妃媵、世子从，总一百四十余队，分五哨出鄱阳，舳舻蔽江而下，声言直取南京。太监毕贞守浙江，许起兵应之。戊戌，宸濠趋安庆，知府张文锦、都指挥杨锐、指挥崔文，令军士鼓噪登城大骂之，宸濠遂留攻安庆。时九江、南昌既陷，远近震骇，三人凭孤城，以忠义激士，誓众死守。佥事潘鹏，安庆人也。宸濠令鹏遣家属持书入城谕降，崔文手斩之，磔其尸投城下。宸濠令鹏至城下说之，文引弓欲射鹏，鹏走免，张文锦即鹏家尽诛之。宸濠尽攻击之术，不能克。时朝廷闻濠反，乃收太监萧敬、秦用、卢明，都督钱宁，优人臧贤，尚书陆完等俱下狱，籍其家。后萧敬罚二万金得免，秦用、陆完谪戍边，余死狱中。
癸卯，王守仁率知府伍文定等起兵会于临江樟树镇。于是知府戴德孺引兵自临江，徐琏引兵自袁州，邢引兵自赣州，通判胡尧元、童琦引兵自瑞州，通判谈储，推官王、徐文英，新淦知县李美，太和知县李楫，宁都知县王天与，万安知县王冕，各以其兵至。十八日己酉，至丰城，众议所往，或谓：“宁王经画旬余始出，留备南昌必严，攻之恐难猝拔。今宁王攻安庆，久不克，兵疲意沮，若以大兵逼之江中，与安庆夹攻之，必败。宁王败，南昌不攻自破矣。”守仁曰：“不然。我师越南昌下，与宁王持江上，安庆之众仅能自保，必不能援我于中流。而南昌兵议其后绝我粮道，南康、九江又合势乘之，腹背受敌，非利也，不若先攻南昌。宁王久不克安庆，精锐皆出，守御必单弱。我兵新集气锐，南昌可克也。宁王闻我攻南昌，必解安庆围，还兵自救。暨来，我师已克南昌，彼闻之自夺气，首尾牵制，此成擒矣。”乃分其兵为十三哨，哨三千人，少者千五百人，令伍文定等各攻一门，以四哨为游兵策应之。谍报宁王别伏兵攻厂，为城中声援。守仁遣知县刘守绪，夜从间道袭破之，以撼城中。十九日发兵，以二十日末爽各至汛地。守仁下令曰：“一鼓附城，再鼓登，三鼓不登诛，四鼓不登斩其队将。”又先期为榜入谕城中居民，令各闭户自守，勿助乱，勿恐畏逃匿。遂舁攻具至城下，梯ㄌ而登。城上虽设守御，闻风倒戈，城门有不闭者，兵遂入，守仁乃入城抚定之。时赣州、奉新等兵皆降盗，颇骁悍，然多肆杀掠，不遵约束，民被杀伤者众。守仁执数人斩之，众稍定。擒拱■及万锐等十余人，宫中皆纵火自烧杀，不尽者拘系之，散遣胁从，府库被宸濠取充军资，及兵士略取不尽者籍封之，城中始安。时宸濠愤安庆不下，方自督兵填壕堑，期在必克，闻守仁帅兵攻南昌，大恐。李士实等劝宸濠勿还兵，舍安庆，径取南京，既即大位，江西自服。宸濠不从，解安庆围，移兵泊阮子江。先遣兵二万还援江西，宸濠自率大军继之。二十二日，谍报至江西，守仁乃集众议，或谓：“宁王兵盛，凭其愤怒，悉众而来。我援兵未集，势不能支，不若坚壁自守，以待四方之援。彼久顿坚城之下，兵孤援绝，将自溃矣。”守仁曰：“宁王兵力虽强，然所至徒恃焚掠，劫众以威，未尝逢大敌与之旗鼓相当一鏖战者。彼所诱惑其下，不过以事成封爵富贵为说。今进取不能，巢穴又覆，沮丧退归，众心已离，我以锐卒乘胜击之，彼将不战自溃矣。”是日，抚州知府陈槐亦帅兵至。于是守仁大赈城中军民，慰谕诸宗室，榜示宥释胁从，常受贼官爵，能自逃归投首者，皆置不问。二十三日，谍报宸濠先锋已至樵舍，守仁乃遣诸将帅兵迎击之，令伍文定以正兵当其前，余恩继文定后，邢帅兵绕出贼背，徐琏、戴德孺张两翼分击之，诸将各受命出。二十四日乙卯，贼兵乘风鼓噪而前，逼黄家渡，气骄甚。伍文定、余恩佯北致之。贼争进趋利，前后不相及。邢兵从后急击，横贯其阵，贼败走。文定、恩还兵乘之，徐琏、戴德孺兵合势夹击，贼不知所为，遂大溃。追奔十余里，擒斩二千余级，溺水死者万计，贼气大沮，退保八字脑。是夜，宸濠问舟所泊地，其下对“黄石矶”。南人谓黄王，宸濠恶其音为“王失机”，杀对者。贼众见兵败，稍稍散去。是日，建昌知府曾等帅兵至。守仁谓九江、南康不复，则道终便，且湖广援兵不能达，乃别遣知府陈槐帅兵四百，合知府林咸兵攻九江；知府曾帅兵四百，合知府周朝佐兵攻南康。宸濠大赏将士，当先者千金，被伤者百金，使人尽发南康、九江兵至。丙辰，并力合战，官兵败死者数百人。伍文定急斩先却者以徇，身立炮铳间，火焚其须鬓不移足，士殊死斗。兵复振，炮及宸濠舟，贼遂大败，擒斩二千余级，溺水死者甚众。贼复退保樵舍，联舟为方阵，尽出其金帛赏士。伍文定等乃为火攻之具。邢击其左，徐琏、戴德孺击其右，余恩等分兵四伏，期火发兵合。丁巳，宸濠朝群臣，执其不尽力者将斩之。争论未决，官兵四集，奋击之，火及宸濠副舟，贼复大溃。宸濠与诸妃嫔泣别，妃嫔皆赴水死。将士执宸濠及其世子、郡王、仪宾，并伪丞相、元帅等官李士实、刘养正、徐吉、涂钦、王纶、熊琼、卢行、罗璜、丁、王春、吴十三、凌十一、秦荣、葛江、刘勋、何镗、王信、吴国士、火信等数百余人；被执胁从官太监王宏，御史王金，主事金山，按察使杨源，佥事王畴、潘鹏，参政陈杲，布政司梁宸，都指挥郏文、马骥、白■等。擒斩贼党三千余级，溺水死者约三万。弃其衣甲器仗财物，与浮尸积聚，横亘若洲。余贼数百艘，四散逃溃。复遣兵分剿，击破之于樵舍，又破之于吴城，擒斩千余级。守仁所遣曾、陈槐亦攻复九江、南康二郡，各于沿湖诸处，擒斩千余级。将士执宸濠入江西，军民聚观欢，呼之声震动天地。宸濠见守仁，呼曰：“王先生！我欲尽削护卫，请降为庶民可乎？”守仁曰：“有国法在。”遂俯首不言。初，宸濠谋反，妃娄氏泣谏不听。及宸濠被擒，于槛车中泣语人曰：“昔纣用妇人言而亡天下，我以不用妇人言而亡其国，今悔恨何及！”守仁为求娄妃尸葬之。得宸濠交贿大小臣僚手籍悉焚，置不问。
八月，上下诏亲征。时王守仁擒宸濠捷书未至，诸边将在豹房者各献擒濠之策，上亦欲假亲征南游。太监张永等见钱宁、臧贤事败，又欲因此邀功。于是上自称“奉天征讨威武大将军镇国公”，边将江彬、许秦、刘晖，中贵张永、张忠等俱称将军，所下玺书，改称“军门檄”。上方出师，驻跸良乡，而守仁捷奏至，且虑有沿途窃发，欲自献俘阙下。疏略曰：“臣于告变之际，选将集兵，振扬威武，先收省城，虚其巢穴，继战鄱湖，击其惰归。今宸濠已擒，逆党已获，从贼已扫，闽、广赴调军士已散，地方惊扰之民已定。窃惟宸濠擅作威福，睥睨神器，招纳叛亡，辇毂之动静探无遗迹，广置奸细，臣下之奏白百不一通。发谋之始，逆料大驾必将亲征，先于沿途伏有奸党，期为博浪、荆轲之谋。今逆不旋踵，遂已成擒，法宜解赴阙门，式昭天讨。然欲付之部下各官，诚恐潜布之徒乘隙窃发，或虞意外，臣死有余憾矣。”盖时事方艰，贼虽擒，乱未己也。奏入，上屡檄止之，令以俘候车驾至。大学士梁储、蒋冕屡请回銮，不听。
九月，上至南京，王守仁发南昌，将献俘阙下。张忠江彬等谓当纵之鄱湖，俟上亲与遇战，而后奏凯论功，屡遣人至广信止之。守仁不得已，乘夜过玉山，械系宸濠等取道由浙河以进。张永已候于杭州。守仁至杭，谓永曰：“江西之民，久遭濠毒，今经大乱，继以旱灾，又供京边军饷，困苦既极，必逃众山谷为乱。昔助濠尚为胁从，今将遂成土崩之势。然后兴兵定乱，不亦难乎？”永深然之，乃徐曰：“吾之此出，为群小在君侧，调护左右，以默辅圣躬，非为掩功来也。但皇上意将顺而行，犹可挽回万一，若逆其意，徒激群小之怒，无救于天下大计矣。”于是守仁信其无他，以濠付之，乘夜渡浙江过越，还江西。
太监张永复命，先见上，备言王守仁之忠，并江彬等欲害之意。初，江彬、张忠等谋欲夺功，诬守仁初附宸濠，及知其势败，然后擒濠攘功。张永知其谋，语家人曰：“王都御史忠臣为国，今欲以此害之，他日朝廷有事，何以教臣子之忠！”乃先见上，备言其事，彬等毁遂不入。张忠又言：“守仁在杭，竟不至南京，陛下试召之，必不来，无君可知。”召之，守仁即奔命至龙江，将进见，忠殊失意，又从中阻之。守仁乃纶巾野服入九华山。张永闻之，又力言于上曰：“王守仁忠臣，今闻众欲争功，欲弃其官入山为道士。”由是上益信之。命守仁巡抚江西，擢吉安知府伍文定为江西按察司，赣州知府邢为江西布政司右参政。
十一月，上在南京，张忠、许泰、刘晖等复营内旨，领京边军讨宸濠余党。时守仁受命巡抚江西，许泰等领京边军万余人在南昌剿捕余贼。给事中祝续、御史章纶随军纪验，望风附会，肆为飞语。北军旦暮呼守仁名骂，或冲道启衅。守仁略不为动务，待以礼预。遣官谕市人移家于乡，而以老羸应门。始欲犒赏北军，泰等预禁之，令勿受。守仁给示内外，述北军离家苦楚，居民当致主客礼，每出遇北军丧，必停车问故，厚与之榇，嗟叹乃去。久之，北军咸曰：“王都堂待我有礼，我安得犯之！”会冬至，时新经濠乱，民间哭亡酬酒，声闻不绝，北军无不思家泣下求归者。忠、泰自挟所长，较射教场，江西官军射多不中，忠、泰乃强守仁。守仁故不得已，应之。忠、泰笑。守仁乃三发三中，每一中，北军在傍，同声踊跃，呼应远近。忠、泰不乐而罢，且曰：“我军皆附彼矣。”遂班师。时江西已宁，忠等搜求微隐，罗织平民，妄诛戮以为功，而没其货财。军马驻省城五阅月，糜费浩烦，江西骚然，不胜其扰。
十二月，宸濠等至南京，上欲自以为功，乃与诸近侍戎服，整军容，出城数十里，列俘于前，为凯旋状。既入，囚禁之。十五年秋九月，上以大将军钧帖令巡抚江西都御史王守仁重上
捷书。守仁节略前奏，入江彬、张忠等姓名于内上之。疏入，始议北旋。冬十月，上自南京班师还京。十二月，上至通州，赐宸濠死，燔其尸。余党至京师磔诛之。
独抑王守仁功未叙，至嘉靖初始起为南京兵部尚书，封新建伯。谷应泰曰：武宗慢弃神器，王纲不守，累叶金瓯，视为中原之鹿。于是群邪睥睨，萧墙之内，虎视，人有风云之想矣。宸濠
复护卫于正德二年，举兵于正德十四年。十余年之间，棋布星罗，贼党几扁海内。当其始也，觇螽斯龙种之衰，妄冀千秋万岁之约，畜梁孝、淮南之志，要结伍被、严助之欢。舆服升朝，俨然大宝；称戈喋血，讵其本怀。既而玉历无疆，妖谋渐泄。罗络弥严，腹心愈广。其骨便不附者，内则大学士费宏，外则巡抚孙燧、副使许逵数人已耳。宫掖树其私人，六卿半其羽翼，京省津梁，飞骑立达，荆蛮、百越，振臂能呼。知义旗之莫举，料乘舆之必东，设伏关辅之间，阴谋博浪之事。嗟乎！飞鹰扬羽，已上其鞴，游鱼鼓，已吞其饵。武宗方且改号将军，贬名镇国，右挈江彬，左倚忠、永，张皇国门，有同儿戏，岂不危哉！所幸宸濠身居彭、蠡之间，结聚椎埋之客，地利既失，人谋不臧。玉烛灰而复明，皇舆昃而旋正，是乃天意，夫岂人事焉？
若王新建■岖江介，倡率群僚，亟攻南昌，覆其巢穴，迎战鄱阳，击其惰归，柴桑捷而长鲸昼徙，湓口围而宝帐宵灰，兵甫万余，时才旬日，天生李晟，为国非为朕也。大功甫立，疑谤旋生，角巾野服，口不言功，委蛇于群阉之间，调护于悍军之日，所忧在国衅而不在身危，所争在民心而不在已爵。卒之上勋格而不行，五等加而又夺。然而陈汤之爵失而不冫民其功，魏征之碑仆而讵损其直。微彰柔刚，龙蛇伸屈，殆所谓浩然正气，日月争光者与？
若夫孤城单旅，牵制贼兵，不使下留都者，安庆知府张文锦，武臣杨锐、崔升也；闻难赴义，先登摧敌，佐成大功者，知府伍文定及邢、徐琏、戴德孺也；分剪支蔓，收复降郡者，知府陈槐、曾也。王琼拔守仁于未有事之先，未雨绸缪，国之元臣；张永一寺人耳，片言感悟，力为左右，吕疆、张承业之功，何以加焉。悲夫！樊哙以吕戚而得免菹醢，杜预赂朝贵而始遂功名，功臣志士所遇，抑又何穷与？ 

卷四十八



○平南赣盗武宗正德六年夏四月，江西盗起，命右都御史陈金总制军务，右副都御史俞谏提督军务讨之。先是，江西诸郡盗贼蜂起，赣贼犯新淦，执参政赵士贤。靖安贼胡雷二等据越王岭玛瑙寨，华林贼陈
福一破瑞州，既而抚州东乡、饶州桃源洞等处贼亦作乱。金等奏调广西田州、东兰等处狼兵合征之。七年春正月，南赣巡抚都御史周南率兵攻破大帽等山寨，尽平
之。大帽山交界江、闽、广三省，贼首张番、李四仔、锺聪、刘条、黄镛等聚徒数千流劫，攻陷建宁、宁化、石城、万安诸县。南分遣江西兵从安远入，攻破巢穴七，广东兵从程乡入，攻破巢穴九，福建兵从武平入，攻破巢穴八，擒番等，悉斩之。俘获贼属，夺回良善甚众。
二月，江西按察司副使周宪率兵讨庐山、左湖、盆塘贼，败之，擒斩数百人。四月，周宪移军攻华林贼于仙女寨，拔之。进克鸡公岭，先后擒斩千余人。进薄华林，绝其出道，贼益窘。
五月，周宪攻华林贼，及其子干俱死之。先是，陈金檄周宪等分兵三路讨华林贼，宪率兵进，会谍者言贼饥疲，宪信之，遂檄兵夹攻。其二路失期不至，宪与贼战，独深入。山谷峻险，贼凭高发擂石下如雨，兵败，宪被执，刀中宪首，血流满面，左髀复中钅仓，不能行，大骂贼不绝口。贼怒，支解之。子干见父被执，跃马直前，中流矢，力战堕崖死，贼势复振。事闻，赠宪官，谥忠愍，旌其子。
六月，南昌知府李承勋，会同按察使王秩督兵进攻华林贼，承勋招降贼帅黄奇，置麾下，有智略，任用之。人谓勋宜防不测，承勋益亲信，令宿帐中，奇感奋，誓以死报。承勋乃令奇入贼寨说其党，多来降者，与约期，令俟报。至期，承勋令土酋岑猛选精兵五百人夜与俱至山下。承勋令黄奇密入寨，诱所与约降者来，既见，复纵之去，令为内应。承勋乃与猛帅五百人夜衔枚登山，历重险上，黄奇与数人前导。至垒，贼方鼾睡。直夜者击三更，奇拔栅率众入，五百人奋刀砍之，内应降贼亦合势夹攻。贼仓卒不知所为，求甲仗皆不得，斩首三千余级。余众奔出垒，乘夜逃匿山谷。候晓，搜诸山，又斩获千余人，华林贼遂平。于是移兵击靖安玛瑙寨贼，尽俘之。都御史陈金奏江西华林贼已剿平，桃源贼王浩八愿抚，加金太子少保，余论功行赏有差。
冬十月，命右都御史陶琰总督诸军务事。初，廷议以河北、江西诸寇未平，故复敕琰总理军务事，至则刘六已灭，王浩八听抚。琰虑浩八谲诈难信，乃奏设兵备，及简拔郡寮有才者，分处要害。
八年春正月，桃源贼王浩八等复作乱，率五洞蛮兵与东乡贼分劫州县。命操江副都御史俞谏提督军务，同总兵刘晖率狼兵进剿。夏四月，江西兵备副使胡世宁约王赛一内应，引兵征东乡剧贼
乐庚二、陈邦四等，尽擒之。东乡故贼巢，世宁抚御反侧，务立信义，乐庚二、陈邦四怙乱复叛，悉擒馘。王赛一效顺有功，奏原其死。既而修城濠，迁县治经，武赈饥，百姓晏然。
五月，江西参政吴廷举单骑入桃源，谕剧贼王浩八等，计擒贼渠以出。桃源贼用兵历年，征讨费以万计，而贼益炽。廷举欲用奇谋取胜，免胄单骑入贼巢，谕令解散，为贼所留，耀武劫威，廷举略不为动。久之，因得以识其左右有谋勇者，阴结之，使执其渠，因奉廷举归。
俞谏率狼兵大败桃源贼于裴源。初，谏因吴廷举被执，移兵桃源进剿，知府李承勋曰：“贼乏食，必掠裴源积粟，请赣兵及南昌兵自岳阳分两翼伏裴源待之。”贼果入裴源，大败遁去。
桃源贼弃巢奔突四出，俞饶、信，纵掠徽、衢诸州县。初，贼闻狼兵至，颇惧，欲降。按察司王秩欲受之，已有约。议者以贼反复不可信，欲乘兵威扑灭，取降者杀之，贼复大乱，弃巢奔突四出，劫掠徽、衢等处，民被其害。
六月，总督浙江军务都御史陶琰、巡抚应天都御史王缜会总制江西都御史俞谏，夹攻桃源贼王浩八于徽、衢，平之。初，琰虑桃源贼听抚难信，预为之防，至是，果突入境，督兵会剿，余党悉平。总制俞谏奏江西贼平、请建东乡、万年二县，分治地方，抚安人民。从之。
十二月，俞谏调兵征建昌贼徐九龄等，平之。建昌贼为患数年，势逼益府，官军不能讨。至是，谏命师悉擒以还。九年三月，总制军务俞谏檄兵备胡世宁等，会兵剿临川四寨宿
盗，尽平之。十月，升南昌知府李承勋浙江按察司。太监黎安欲夺承勋功，诬陷之，大理卿燕忠即讯广信，得直。十二年二月，巡抚南赣都御史王守仁檄四省兵备官选募民兵操
练。初，陈金讨桃源、华林诸贼，多所招抚，未大示惩创；又民间父兄被杀者，不得报雠，时相诟訾，诸凶不自安，转徙啸聚，不数年仍起为盗。又南赣地多山险，易为巢穴。南安、横水、桶冈诸寨，有贼首谢志山、蓝天凤，漳州、氵利头等寨有贼首池大鬓等。于是福建、江西、湖广、广东之界，方千里皆乱。兵部尚书王琼知守仁才，特荐用之。守仁至，以前者多调狼达土军，糜费俞万，乃使四省兵备官于各属弩手、打手、机快中，选骁勇有胆力者县千人，少或八九百，选最者优廪饩，署为将领。其兵备原额官军，汰老弱三分之一，各县贤能官统之，专守城隘。所募精兵，随各兵备官屯札，别选官分队统习之。于是各县屯戍既足防守，而兵备召募者，又可应变出奇，盗贼渐知所畏。
三月，王守仁调三省兵，攻信丰、龙南流贼，连败之。贼突至信丰，守仁令乘险设伏，厚集以待之，乃潜令兵往，径道夹攻。贼奔溃象湖山拒守，又潜兵捣其巢穴，大败之。贼复溃入流恩、山冈等巢，寻遁去。
  </div>
  <div class="pagination">
   <a href="明史纪事本末_page21.html">
    上一页
   </a>
   <span>
    ...
   </span>
   <a href="明史纪事本末_page17.html">
    17
   </a>
   <a href="明史纪事本末_page18.html">
    18
   </a>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <a href="明史纪事本末_page21.html">
    21
   </a>
   <span class="current-page">
    22
   </span>
   <a href="明史纪事本末_page23.html">
    23
   </a>
   <a href="明史纪事本末_page24.html">
    24
   </a>
   <a href="明史纪事本末_page25.html">
    25
   </a>
   <a href="明史纪事本末_page26.html">
    26
   </a>
   <a href="明史纪事本末_page27.html">
    27
   </a>
   <span>
    ...
   </span>
   <a href="明史纪事本末_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
