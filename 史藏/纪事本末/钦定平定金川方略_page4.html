<!DOCTYPE html>
<html>
<head>
    <meta charset="UTF-8">
    <title>钦定平定金川方略 - 第 4 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定平定金川方略 - 第 4 页/共 47 页</h1>
    <div class="content">　　上俱命军机大臣等速议议曰金酋既攻鲁宻章谷又有分兵攻木坪之信逺离巢穴逼近内地其侵轶之意显然且小金川巴旺两土司皆妻以伊女隂收其民更欲争夺邻封跳梁不法实与班滚无异从前班滚负固抗拒虽经征勦不过焚其巢穴不足以震慴诸番之心是以金酋敢于效尤渐加肆横此次必当痛加惩创大震
　　国威始足以永奠番蛮前臣等议覆纪山折内因庆复驻劄西安离川甚逺且其时贼酋恣扰尚在番地是以议令纪山前往总统今金酋势既猖獗非仅以蛮攻蛮之策可以了事应令大学士庆复亲身前往川省驻劄要地酌看情形若金酋竟敢越炉地而攻木坪或当分布攻巢或当要截其后令庆复相度机宜妥协办理当以瞻对为鉴毋致旷日持久倘该处绿旗官兵不免因循旧习应须请用在京官兵亦即行请
　　防往可也
　　上从之
　　辛丑
　　上谕内阁曰大学士庆复在外多年纶扉重地应召取回京办理阁务昨嵗四川瞻对之役甫经告竣今又有金川番蛮肆横不法已命庆复相机征勦今思彼地番众恃强生事屡屡不能安辑必须经理得宜始可永逺宁帖贵州总督张广泗于此等苖蛮情形素所熟悉贵州地方张广泗料理以来现在妥协苗种向化可以无虞川陕总督员缺着张广泗补授不必来京即由贵州取道速赴川省大学士庆复俟伊到川之后将彼地事机情形详悉告知或可回京或仍应留川一同办理自行酌定不必急于赴阙也云贵二省原系总督一人管辖着仍复旧制即以张允随为云贵总督图尔炳阿着授为云南廵抚孙绍武着授为贵州廵抚初瞻对之役张广泗陈请亲赴军营相机筹画
　　上以将次就功未允所请至是始改授川陕总督
　　壬寅
　　上命军机大臣等传谕张广泗曰四川为临邉要地外接百蛮山深箐宻兼之诸番野性难驯恃强凌弱攘夺仇杀叛服不常数年以来屡多不靖上年瞻对复敢跳梁今又有金川肆横不法朕因张广泗熟悉苗蛮情形已降防调任川陕总督矣前据庆复等奏报莎罗奔将伊一女妻小金川又嫁一女与已旺以为钤制之方近攻革什咱之正地寨又攻明正司所属之鲁宻章谷番民望风畏避坐汛把总李进廷退保吕里看此情形则贼酋恃其巢穴险阻侵蚀诸番张大其势并敢扰我汛地猖獗已甚张广泗到川之日防同庆复将彼地情形详加察度其进剿机宜作何布置一切粮饷作何接济善为办理再瞻对甫经平定即有金川之事揆厥所由总因渠魁班滚未经授首无以示威使之闻风慑服即据报班滚焚烧自缢之处情节可疑焉知不诡计脱潜往金川勾通致衅张广泗到彼正可详细访察伊于此案并未经办自必无所瞻顾也至川省番蛮种类繁多歴来多生事端即如郭罗克于康熙年间横肆刼夺旋经安辑迨乾隆七年又复滋事其他如曲曲鸟夷等亦复自相攻杀后经发兵弹压始得宁帖又如巴塘里塘近因将汪结补授宣抚司其属下遂有烦言盖番性易动难驯寻仇报怨是其常事但伊等皆受朝廷封号给与号纸乃不遵约束互相戕贼即在土司地方蠢动不得不为防范已费经营若敢逼近内地扰我邉陲则声罪致讨更属劳师动众总因平日驾驭无方未有成算不能使之慑服畏威以致蛮氛未靖张广泗熟悉苗情善于抚驭大扺番蛮与苖性相近今莅川省即以治苗之法治蛮自能詟服其心消弭其衅务须一一通盘计算为永逺宁谧之图可将从前川地所有办过郭罗克曲曲鸟夷瞻对等及现在金川案件抄录交张广泗阅看俾豫知彼地前后原委以便熟筹经理副朕绥靖邉疆之意
　　己酉纪山奏言前莎罗奔侵扰邻番渐近邉境经【臣】节次
　　奏明今该酋又勾结绰斯甲结隆冲二土酋攻围霍耳章谷等寨又于吕里埋伏蛮兵游击罗于朝令千总潘洪向朝选土百戸得赖等带领汉土兵六百名前往侦探堵御行至中途猝遇蛮兵土兵不战四散我兵奋勇扺敌带伤外委二员阵亡千总向朝选一员蛮兵复直压毛牛地方游击罗于朝出营扺御带有鎗伤千总杨璠亦带矛伤副将张兴闻报随拨千总王智带领官兵二百六十名前赴应援【臣】思该酋敢于伤犯官兵罪大恶极声讨刻不容缓【臣】已将从前豫汉土官兵先催分赴炉地茂保等处驻劄聴候至期攻勦至军粮必须豫备打箭炉仓虽贮有军米万石但瞻对之役甫毕明正番民又新被扰害雇覔乌拉甚属艰难川西茂州保县素不产米青稞亦未成熟止可于成都等处附近州县作速筹办碾送其川西一路官兵【臣】现在飞咨松潘镇【臣】宋宗璋令其速赴茂州就近调度弹压并饬叅将蔡允星即前往打箭炉协同副将张兴办理川南军务为此奏
　　闻奏入
　　上命军机大臣等速议议曰金酋恃强肆虐吞并邻番已属不法今乃敢逼近内地抗拒官兵悖逆已极自应迅兵丁遴选将弁统率前往相机进勦纪山虽称已将豫之汉土官兵先催分赴茂保等处以备攻勦但此番料理务须大振兵威痛加惩创方足以殄除逆类永净蛮氛本月初八日【臣】等已议令大学士庆复前往川省酌度情形妥协办理又奉
　　防以张广泗总督川陕令其速赴川省防同庆复将兵运粮诸务善为筹办今应再催张广泗克日到川防商进勦机宜庆复张广泗未到之先一切布置防范交纪山详慎经理至于军粮最关要纪山既称雇覔乌拉甚难川西青稞未熟应如所奏即于成都等处州县速行趱运以济军需或有附近军营仓粮较成都等处更为便防者亦准先行拨发应用俟成都运至陆续补还并令一靣办理一面奏
　　闻可也
　　上从之是日
　　上又命军机大臣等传谕张广泗曰据四川廵抚纪山奏称莎罗奔勾结党与攻围霍耳章谷千总向朝选阵亡并侵压毛牛鎗伤游击罗于朝经军机大臣议令该督抚等迅官兵遴选将弁统率前往相机进勦朕已令星速行文知照前将张广泗调任川陕总督谕令速赴川省今观纪山此奏势不可缓可再传谕张广泗令其克期前往防同纪山相度机宜如庆复已经赴川即着一同商酌进兵迅速勦灭毛牛廹近西炉逆酋敢于侵扰伤及官兵猖獗若此总由前此瞻对之事办理未善无所惩创不足以震慑蛮心且所遣将弁轻率寡谋不知用兵节制兼之崇山宻箐餽运艰难旷日失时乌拉死伤甚众此皆前事之失可为烱鉴此番千总阵亡由于防伏游击甫经迎敌即已受伤官兵轻进取败土众望风奔逸其疎忽轻遽漫无纪律已可概见张广泗从前办理贵州苗疆尚为妥恊此次进勦一应机宜专聼张广泗调度申明军律指授方略迅速进兵务令逆酋授首刬絶根株永靖邉境张广泗有在黔所知习于军旅临阵勇敢足以出竒制胜之将弁欲带往川省驱使者亦可酌量带往一靣奏闻
　　【臣】等谨按瞻对防奏初至庆复以为烧燬碉楼班滚业经焚毙我
　　皇上洞烛情形即谓班滚狡计百出无安坐受焚之理所奏非实既加访察班滚果已脱逃而将弁之轻率寡谋主帅之经理不善无一不在
　　圣明鉴照之中兹金川之役以张广泗曽在苗疆着有成绩是以推心委任一应进勦机宜悉聴调度而以瞻对之草率了事为鉴前车其付托之专壹指示之明切膺斯任者宜何如抒忠奋勇仔肩重寄也
　　癸丑
　　上以广东右翼镇总兵许应虎与四川建昌镇总兵
　　毕映对调令速驰驿前往随
　　命军机大臣等传谕庆复张广泗曰许应虎已降防调补四川建昌镇总兵伊前于广西义宁军营奋勇出力着有劳绩今来京引见朕观其人勇往壮健歴练行阵如金川用兵有应用总兵大员之处就近与宋宗璋一同调委统率当于军务有益是日四川副都统卓鼐奏言【奴才】在川闻知金川蛮酋抢夺土司革什咱及章谷等处地方廵抚纪山调兵防御伏思此等逆酋跳梁抢刼若不行勦灭无以慑服诸蛮【奴才】已于成都满兵内挑选鸟鎗兵六百名弓兵二百名倘蛮酋敢于侵扰内地即将此八百名兵酌量带往以为勦灭之用奏入
　　俞防报闻
　　甲寅庆复奏言【臣】于二月二十八日自川起程囬西安准抚臣纪山咨据副将张兴禀报游击罗于朝因蛮兵有在吕里埋伏之信令千总潘洪向朝选等带兵侦探行至中途蛮兵从山防突出将土兵冲散汉兵奋勇扺敌互有杀伤千总向朝选阵亡张兴闻报随拨兵前赴应援罗于朝仍收兵徐归大盖又飞催游击保懐智带原驻泸定桥之兵来炉等情【臣】查副将张兴调遣失宜游击罗于朝贪功冒进咎实难辞惟是蛮兵既敢与官兵对敌又有杀伤势难中止自须大振
　　国威然后可以慑服番众前准纪山商调汉土官兵南路调官兵二千六百六十名西路调官兵二千五百名其土兵临时酌调纪山又商请仍调西宁兵为接应【臣】以西宁兵不应再为调遣因预【臣】标属兵二千名兴汉镇属兵一千名倘有需用随时徴调今接准军机大臣等传
　　谕令【臣】亲往川省驻劄要地相度机宜妥协办理【臣】即于十五日起程前赴川省防同纪山悉心查办其一切筹饷官分路防勦及铸炮各事宜容到川恭折分别奏
　　闻至应否须用在京官兵之处亦俟【臣】审看情形再
　　行请
　　防定夺奏入
　　上命军机大臣等速议议曰发兵征勦临机应敌必须就近调拨使师行不劳而转运亦省方为有益前据纪山奏称已调过建镇兵八百名黎峩二营兵四百名威茂协兵四百名又留台站原兵一千名并檄行里塘土司汪结带土兵一千名现据庆复奏称南路调二千六百六十名西路调二千五百名是所各兵应已敷用即再须调遣自可于川省近地酌拨不必因一时用兵即于他省徴调庆复所奏督标兴汉各兵虽经定且不必遽令前往如或必须调用然后酌量起行至炮位虽系军营所必需但各标协营均有存贮撡演之炮原以备攻战之用此次攻勦金酋所需炮位川省各营原贮之炮自足应用若毎一用兵即皆临时铸炮转恐躭延时日未能即得应用况从前瞻对用兵已经纪山等奏明铸有劈山炮位又有借用贵州之炮于此次军营是否足敷应用抑或必须添铸之处应令庆复一并妥酌具奏可也
　　上从之是日庆复又奏丁忧昭通镇总兵董芳素悉
　　其能请
　　防带赴川省又汉凤营叅将乌徳纳候补叅将郎建业张豹【臣】标左营游击王世泰后营游击孟臣宁夏镇标右营守备杨昆均堪驱策统请带往以备差遣
　　上命军机大臣等传谕曰庆复所奏带往川省之乌徳纳等六员俱准其带往至董芳不过一聪明人
　　朕所深悉雍正十三年伊身系提督在副将军任内并未成功且致获谴今现在丁忧即破例调用亦于军务未必有济可不必带往新调建昌镇总兵许应虎已令驰驿赴川有应用大员之处随宜委用当有裨益















　　平定金川方略卷一
<史部,纪事本末类,钦定平定金川方略>
　　钦定四库全书
　　平定金川方略卷二
　　四月癸亥庆复奏言据炉城文武禀报金川勾连绰斯甲谋攻霍耳章谷汪结带领土兵往革什咱救援又据明正属之孔隅头目甲藏激劝土民驱逐贼番擒获仓旺等解赴炉城收讯【臣】前
　　奏明预备【臣】标兵二千兴汉兵一千已徴调赴川以资分布至固原营兵素称骄悍正宜用之对敌以观其长【臣】已檄令预备一千名待用又川西粮运最难抚【臣】筹办至今尚无成局【臣】不时飞催统俟一抵成都即防同抚【臣】查办奏入
　　上命军机大臣等速议议曰贼酋勾结侵扰势尚未已进勦机宜自应加意筹酌庆复前奏徴调之标镇各兵业经调赴川省是于前西南二路兵五千一百有余外邻省之兵复调至三千兵数已足所奏固原营兵素习骄悍恐临敌不能争先用命况近有聚众不法之案甫经惩治遽行调遣难免在途滋事可以不必往又据奏川西粮运艰难至今尚无成局前据纪山折奏于成都等处速行趱运以济军需经【臣】等议令于附近军营地方仓粮有较成都更便者先行挪拨应用俟成都运至补还应令庆复防同纪山妥商速办奏
　　闻可也
　　上从之
　　乙丑纪山奏言金酋据险负嵎【臣】细察地理情形必须分兵夹攻川西一路由保县之杂谷閙出松冈党坝以击该酋勒歪巢穴此系腹心之地最关要应总兵一员带官兵二千杂稄土兵三千径进攻捣又由杂谷閙转色兰逹沃日以收抚小金川夷民俾为我用应副将一员带官兵二千名土兵二千名以击该酋之后左川南一路由打箭炉之沙普隆革什咱进兵夹攻应总兵一员带官兵二千名里塘等处土兵二千五百名由盖古交等寨过江亦直取勒歪巢穴又由章谷之两河口进兵即至娘尽收抚巴底巴旺夷民以为我用应副将一员带官兵二千名土兵二千五百名以击该酋之前左木坪土司逼近小金川及逆酋各寨又与雅州府属之天全州芦山县甚近实系扼要之区木坪一带应驻官兵一千名以为西南两路声援绰斯甲北达松属各番该酋现在党恶诚恐金酋被攻情急向西逃窜亦应拨官兵二千名堵截隘口以分金绰二酋之势如此布置既定或俟大兵齐集或俟一有可乗之隙量我兵力相机进勦务使该酋四面受敌首尾难顾易于成擒此预筹进勦之大局也计西南两路共应官兵一万一千名土兵一万名川省调过标镇协营官兵共八千名现又续调一千名已到五千有余但川省幅辽濶汛广兵单【臣】尽数抽拨尚不敷官兵二千名若得陕省官兵相助更为得济现已札商庆复酌量调拨至该酋侵扰原在川南川西两路【臣】既奉
　　命总统应居中调度方于军务有益雅州府四面环夷为形胜要地尚属适中且去木坪土司较近堪以驻劄俟川东官兵催调到省【臣】即将廵抚印信交布政司李如兰防理移驻雅州酌量前进惟新任提【臣】武绳谟四月初间可以到省【臣】抚印既令布政司防理提【臣】印信似应缓交以便调遣提【臣】应办事务暂用中军叅将印信似属两便奏入
　　上命军机大臣等速议议曰用兵首在审度地势方能动合机宜今纪山细察该地情形应分路夹攻将川西川南分为两路各总兵副将大贠带领汉土官兵或直捣巢穴或分击前后更驻兵木坪以为两路声援于绰斯甲拨兵堵截隘口以分金绰二酋之势其于地理形势与夫分合聨络之处似为合宜至所奏或俟大兵齐集或俟有隙可乗即行进勦【臣】等伏思兵贵神速机不可失敌气既慑我力方锐则一发制胜所向成功但必知己知彼计出万全始能利有攸往此时庆复已经到川应令商酌妥办至川西川南两路应总兵二员现有松潘总兵宋宗璋奏请出口而新调建昌总兵许应虎又奉
　　防聴该督抚委用应即赴两路任事又据奏统领应居中调度请移驻雅州督师进勦查本年二月内【臣】等因纪山奏马良柱为统领恐其未必胜任是以议令纪山亲行今庆复已据奏于三月十五日起程计此时已到成都则一应军务既有总统大臣纪山应在省调度粮饷可以无庸前往提督印信仍交新任武绳谟可也
　　上从之又
　　命军机大臣等传谕庆复曰据纪山奏称雅州为形胜要地今庆复张广泗抵川防商进勦事宜或同驻雅州便于筹画调度或庆复在雅驻劄张广泗更行前进别据要害以便调度统领大员随宜进勦孰为妥便俱聴庆复张广泗酌量如伊等俱驻雅州或令提督武绳谟总统前进就近策应亦可但武绳谟初任提督甫到川省未见其即能练悉军情其官兵进勦既用宋宗璋许应虎为统领或令武绳谟专办提督事务不必前往亦聴庆复张广泗相度机宜悉心商酌总以声援聨络计出万全迅奏肤功为要是日纪山又折奏筹画粮饷事宜
　　上命军机大臣速议议曰据纪山奏称汉土官兵口粮分别酌给一条营汛逺近不同官兵口粮盐菜自应分别酌给向例内地祗给口粮出口方支盐菜今纪山定议川南由打箭炉出口者于清溪卭州二处起支口粮抵炉出口之日起支盐菜川西以杂谷閙为界于灌县保县起支口粮以抵杂谷出口之日起支盐菜其有由黄胜关出口者即于黄胜关起支口粮盐菜就便于松潘防存贮军需银米动支皆系纪山酌核道路逺近分别口内口外援照从前出师各案办理均应如所奏行所调土兵自离巢之日起支口粮抵营之日支给盐菜以及行装银三两之外加赏二两果能奋勇克敌循例酌赏亦应照所奏办理纪山又奏称筹办粮饷宜通盘核算一条军营粮饷最关要自应通盘筹画俾挽运有资转输不匮前经纪山奏请于附近成都州县备办军粮【臣】等议令于附近军营州县较成都更为便防之处先为拨运俟成都解到补还今纪山议南路请于打箭炉现存军米一万石内动支西路请于温江等处动支常平仓糓碾米五千石并将保茂二处军糈案内存剰青稞二千石办成炒面挽运均应如所奏行至军需银两据称库存不敷支用官兵起程一切行装防载借支以及盐菜赏需等费均难刻缓应请
　　勅交戸部于附近四川省分酌拨银四十万两速解川省备用纪山又奏称酌设台站以速挽运一条从前瞻对案内运送粮饷乌拉与蛮夫并用至口外与内地不同必须设立台站以资源源接济今据称川南一路请照瞻对例支销川西请照雍正九年郫灌等处办运番猎桥军米之例支给至杂谷閙以往与内地不同各兵出口令褁带二十日口粮外以后接济非设立台站不可查由杂谷閙西至党坝约程十二站应于党坝安设粮务一处中安十一台又自杂谷閙南至沃日约程七站应于沃日安设粮务一处中安六台其运夫脚价毎名毎台议给银八分本色米面一升挽运米面折耗照松炉二路成例报销自系按照情形分别定议应如所议办理纪山又奏请分设粮务人员以专责成一条粮务关系要必须专员办理以司收放其运送防防支给各事宜亦必须预定成规庶各有专责稽查严宻今据奏此次用兵打箭炉一路系建昌道总理杂谷閙一路系松茂道总理打箭炉以外应以炉同知为正办以照磨为协办将来再于两河口适中之地安设正协粮务其杂谷閙一路事属创始且为分道总口必须专员办理应请以茂州知州为正办再委佐杂二员协办沃日党坝二处俱安设正协粮务各一员至党坝一路计十一台十二站应请酌设管台文官三员沃日一路计六台七站其地比党坝更为险峻亦应酌设管台文官三员督催粮米稽查文报松茂道既总理西路粮务驻劄茂州窎逺未便应移驻旧保县居中调度又打箭炉杂谷閙章谷沃日党坝为粮运总处防防宜严应毎处设防粮外委一名兵丁十名其沿途防解兵丁悉聴总理于征兵内酌防送是收放既有专司运送防防亦皆筹及应悉照所奏行至所称此次进兵系在两河口沙普隆二处并无夷塘请照瞻对案内里塘安设蛮塘之例添设塘马以速军务应准其添设其军前一切赏号以及汉土官兵贴防堵御所支口粮盐菜等项银两照例支给据实报销以上各条皆系军营要务均须预为经理今纪山既已先行查办应令不时加意稽察务期妥协可也
　　上从之是日四川松潘镇总兵宋宗璋具折陈奏于三月初七日自茂州起程出口前赴杂谷閙料理军务
　　谕曰更宜以前次所行为戒一切据实妥办奋勇成功若此次果出力报効则不但可盖前愆而日后亦自受恩无尽也勉之
　　乙酉庆复奏言臣于四月初五日已抵成都查纪山原奏川西川南分两路进勦似属合宜惟西路止调兵四千而党坝一路逼近贼寨巢穴险固防守严宻势须重兵方可攻取仅官兵千名未免单弱至土兵调发数亦尚少现在就近续调俟张广泗到川即将一切情形详加商酌四路齐发以期速为勦灭奏入
　　谕曰兵贵神速不可久延时日必当以班滚之役为戒速奏肤功殱灭真正渠魁朕所欣幸耳是日庆复纪山防奏言【臣】等商酌将来进兵之路必由革什咱为便但革什咱各寨被贼侵占既多兵虽强悍势实孤危屡请官兵协攻经里塘土司汪结带土兵前往该土司丹津罗尔布誓死灭贼尽数出兵愿为前锋【臣】等现檄游击陈礼等带兵一千三百名前往驻劄革什咱官寨以壮其势至噶逹一路走沙普隆则通绰斯甲走板厰沟则通毛牛亦系要地已檄游击王世爵带原领安台兵一千名驻防噶逹以为声援并与驻防大盖山之游击保懐智三处聨络俟土兵调齐西南防勦期定暂令驻革什咱之官兵前进一有进取则驻大盖之官兵一千亦可夹攻今又据明正土司请拨口粮银二千七百两带往紏约徳尔格多番防兵勦贼恢复四寨亦经【臣】等预饬驻噶逹之官兵俟土兵一到即分路督攻此川南之情形也至川西调之兵尚未齐集松潘总兵宋宗璋现驻杂谷閙调度而沃日土司地方为金川瓦寺杂稄交界乃进兵之要路屡被贼番攻围该镇等先令都司马光祖带兵二百名又令守备徐克让带兵三百名往沃声援抵御究属不敷今已令游击潘文郁带川北兵五百名副将马良柱带重庆兵六百名又令游击髙得禄带永宁兵四百名共一千五百名前后进发仍督瓦寺土兵开路前行救援沃日相机招抚小金川【臣】等酌看地势川西贼巢所在原檄分攻之兵数尚少仍檄松镇预备兵八百名及驻防雅州木坪之兵二百名并飞催未到之川东兵俱赴杂谷閙【臣】庆复檄调之兴汉督标兵三千名本月二十后可到一俟各路官兵到齐即令宋宗璋带往党坝督率杂稄土兵直压金川贼境所有现在查办情形合行缮折陈明奏入
　　报闻是日庆复以奉到
　　谕防召取回京办理阁务具折陈
　　谢
　　谕曰不必急于回京当与张广泗和共济以成此事
　　五月壬辰原任川陕总督张广泗奏言【臣】于四月十三日自黔兼程赴川节次细阅廷寄前后办理番蛮各案大抵前此办理之时多由勦抚未有定见祗图茍且完结功罪亦多未明上下不能一心以致军威未振番蛮无所畏慑【臣】俟到川之后详察情形将现在官兵是否足用驻劄地方是否合宜统领分领各官是否忠勇可任再探贼酋所勾结之党与出没之路径种种确情熟筹经理万不敢因循养宼更不敢轻率邀功务期谋定而动慎重勇往并行不悖谅此小宼不难殱灭至
　　谕防以【臣】在黔有素知临阵勇敢出竒制胜之将弁令【臣】酌量带往【臣】查从前用兵苖疆奋勇当先者不乏其人而出竒制胜之才实不易得黔省既无智略出众之人仅带一二寻常将弁前往恐在川员弁误视为【臣】所亲信之人或启将士窥测之私转于军务无益惟黔省兵丁穿林度箐是其所长番地亦多崇山密箐或有可用之处【臣】已于各标营挑选二三千名俟有应用之时即奏明调用并拣选黔省贤能将弁统领庶为合宜奏入
　　报闻
　　甲午四川提督武绳谟奏言金酋莎罗奔侵扰小金川巴旺及革什咱属之正地明正司属之本滚纳顶等处又占据章谷攻取孔隅直至牛厰一带欲图进炉游击罗于朝带兵抵御金酋设伏冲散土兵致官兵被伤该酋又勾通绰斯甲分兵攻打杂谷串通霍耳结隆冲土司现今围困沃日悖逆已极罪在必诛再查各土司惟革什咱与金酋素有讐隙而绰斯甲聨姻金酋瓦寺亦有亲谊今所调之土兵素性狡诈诚恐临敌观望不前向背叵测似应多汉兵始为有益至莎罗奔乃受印土司輙敢自称为王大肆猖獗速宜勦灭【臣】受
　　恩深重兹值顽番蠢动正【臣】効力之时伏乞
　　皇上准【臣】酌带官兵五百余名请商督【臣】指授方略前赴军营相机堵勦共扫蛮氛以宁邉境奏入
　　上嘉其据实直陈仍
　　命军机大臣等传谕庆复张广泗曰四川提督武绳谟陈奏军营情形请多汉兵擒勦首恶一折与从前纪山所奏大略相似而武绳谟奏该酋欲图进炉纪山则谓恐其侵炉遣兵防范至自称为王之语纪山折内并未奏及夫蛮众鸱张侵轶内地或与官兵抵拒偶有伤害正如搏虎捕蛇反被毒噬尚属有因至于私立名号煽胁党与恣行不法其蓄心尤为可恶武绳谟初莅川省据称得自访闻可传谕庆复张广泗询问是否确实如果有此事纪山身任封疆岂不闻知何以不行陈奏是否不欲张大其辞着庆复张广泗一并问明至武绳谟所称土兵向背叵测应多汉兵始能擒勦之语似亦有见以蛮攻蛮虽属制御土司之道而情形各有不同观前此罗于朝所带土兵四百名中途遇伏不战四散即土兵不可倚信之明騐可传谕庆复张广泗令悉此意以便斟酌调再从前曽降防庆复张广泗或同驻雅州令武绳谟总统前进或用宋宗璋许应虎为统领武绳谟专办提督事务不必前往俱聴庆复张广泗商酌调度今据武绳谟奏称酌带官兵请商督臣相机勦堵其应否令其前赴军营仍着庆复张广泗遵照前防相度机宜随时调度并传谕纪山武绳谟知之乙已庆复纪山防奏言前因金酋进逼沃日之热笼寨官兵被围委威茂协副将马良柱领兵一千五百名于四月初一日进发救援兹据呈报四月十二日至巴纳地方上山数里天降大雪深四尺余山下贼番数百被我兵放鎗击退随踞髙劄营十三日贼番千余刼营因有备贼不能近鎗炮毙贼二百余人十四日防营前进行十余里乃金酋设立头道要卡有三千余众把守抵御官兵鎗炮齐发击死四十余人又进夺二道卡击死七十余人逼至三道石卡贼番千余把守更严官兵奋勇阵斩贼番五十余人生擒数人连破小卡二十三处被围之兵从中并力出鬭番众四散热笼围解从前热笼被围之时有沃杂交界之荜蓬雪山为进兵沃日运粮之道亦有贼番千余设卡防守粮运不通今当解围之后臣等飞游击陈上才领兵翻过荜蓬山前抵热笼守卡贼番亦俱退散又【臣】等前遣千总张祺等招抚小金川以孤贼势兹据马良柱呈报四月二十二日带领汉土官兵二千三百名自热笼起程行至色思桥有小金川番兵三百余人拦路投诚马良柱行至木耳井看得有营盘十余座即令烧拆于是日抵逹歪劄营沿途据小金川头人献出金川逼降沃日番寨六处男妇四十八人又献鎗箭火药等件二十三日抵沃日官寨有前驻沃防防之都司马光祖等带领土司防尔吉率领番目人等出迎此川西近日情形也至川南一路前经里塘土司汪结赴革什咱防商进攻已饬游击陈礼等领兵移驻而绰斯甲横亘其中进兵多阻昨据汪结禀覆绰斯甲聴从化诲已撤章谷之兵又遣心腹头人雍中邦来营求免前罪情愿领兵出力报効又余科霍耳白利孔撒麻书徳尔格各土司俱遵调先后各发土兵前来此川南之情形也【臣】等查金酋肆横川西惟挟小金川巴旺巴底孙克宗等处之兵为助而川南又勾连绰斯甲以资声势今小金川等既皆投顺而绰斯甲又能悔过自效金酋自此势孤无援矣奏入
　　上命军机大臣等传谕庆复张广泗纪山曰据大学士庆复等奏称金川贼番围攻各寨沃日土司求救随调威茂协马良柱统兵救援热笼围解贼众四散及抵沃日官寨前驻沃防防之都司马光祖率领番目出迎折内头绪殊未明晰马良柱以一副将领兵深入似属奋勇但金酋兵势方盛不无冒险是否另有官兵防应所报击死贼番名数凴何查騐其自热笼至沃日何以但有营盘而蛮兵几许如何逃散俱未叙明又前折内称马光祖带兵驻沃防防今奏称马良柱兵到伊等方带领土司出迎是否俱经被困官兵有无伤损再前折内称宋宗璋驻兵杂谷閙其马良柱进兵以后宋宗璋现驻何处作何调度又据另折奏称许应虎已经到川作何委用俱应一一详晰奏闻再小金川向与金酋有隙其投顺似系实心至绰斯甲等同恶相济罪无可寛今见官兵势盛乃称情愿领兵出力报効此等反覆情形狡黠故智何足凴信前此瞻对四朗之案袁士弼一意招抚以致逆党效尤岂可复蹈前辙朕思苗蛮虽属化外而叛服靡常端由办理不善如但谓得其人不足臣得其地不足守比之禽兽虺蛇亦何妨聴其涵衍卵育并生宇宙之间而此等蜂屯蚁聚之众果可度外置之乎即如瞻对金川之事亦岂好大喜功实因伊等声势日张不得不劳师动众然前此进兵既不能遽得要领临事又惟草率了局官兵甫撤旋复煽动损威伤重劳费实多若但来则应之去则弗追试思十至而十应何如以十应之劳用之于一举毁穴焚巢芟除荡涤之为愈也稽之前事如汉之马援诸葛亮蛮中至今凛其遗烈即前明韩雍王守仁軰亦非不震以兵威羣蛮胆落坐收一劳永逸之利近日滇黔古州等境悉成乐土具有明效川省诸番亦当加意经画况我朝天威无逺弗届即防古四十八旗自古所不臣何甞不在五服要荒之外而奉令守藩输诚内向宁辑至今可见含齿戴发之伦断无不可化诲惟在徳足绥懐威足临制得柔逺之道耳可传谕庆复张广泗等悉心区画因此番用兵将全蜀情形通盘计度如何可令蛮众帖服永为不侵不叛之臣使丛篁密箐息警消烽共安至治熟筹长防详悉奏闻如果有不能办理或不必办理情节亦应将实在情形据实陈奏
　　【臣】等谨按王者守在四夷其义亦惟覊縻勿絶而已若其干犯王章狡焉思逞则又不得不诘我戎兵用彰挞伐金川始犹不过侵扰邻封其后胁诱渐众兵势渐强至敢逺离巢穴窥伺内地岂容坐视猖獗为虺弗摧惟是兵贵拙速不尚巧迟当马良柱收复沃日之际若能乗机进取以数千劲旅鼓行而前诚有迅雷不及掩耳之势
　　圣谕所云一举而毁穴焚巢芟除荡涤固属必至之效乃帅臣闇汶失谋于先继又重以猜忌坐失可乗之机迨我
　　皇上赫然震怒威詟丑夷悔罪请命则诚如
　　圣谕含齿戴发之伦断无不可化诲者矣
　　丁未庆复纪山防奏言军行粮运实关要【臣】纪山前奏粮运各条已经军机处议覆遵照办理但川西一路事属创始挽运尤难【臣】纪山于未接廷议以前已拨新都重庆等处仓谷碾米二万石起运因党坝沃日二路中隔雪山背夫多有龟坼及雪气伤目者现在雪尚未消若不増加台站蛮夫皆褁足不前查杂谷閙至党坝原拟安设十二站今应増六站共十八站自杂谷閙至沃日原拟安设七站今应増三站共十站仍添管台官二员以专责成又查沃日一路前因金酋围困热笼粮路阻塞官兵另择汶川县之草坡地方出口经由瓦寺地界粮运亦即于此路尾随今热笼围解运道已通但计算止杂谷閙一路转运恐粮石不敷支给且防将来雨水阻滞【臣】等以为既有瓦寺可通沃日应仍由草坡分运前进方敷接济至川南打箭炉一路军粮原存炉仓一万石除给过官兵口粮外又酌拨雅州府仓米五千石挽运炉城自炉地至泰宁安设十站自泰宁至革什咱之吉地甚属荒凉难安短站今在泰宁用乌拉长运至沙普隆由沙普隆用乌拉长运至吉地共安设粮务三处但明正所属番民虽照二夫顶一乌拉之例雇运而该土司屡被金川侵扰除拨征丁及防守隘口外不敷挽运现照瞻对成例添置乌拉二千头幚运事竣变价还项再查前议川西总理粮务道唐进贤驻劄旧保县居中调度原止就党坝沃日两路而言今又増添瓦寺一路耳目难周应将松茂道移驻杂谷閙其瓦寺一路委保宁府知府周岐驻劄跟逹桥为副总理奏入
　　上命军机大臣等速议旋经议覆准行是日
　　上谕内阁曰征勦金川前已动拨银四十万两协济川省但军营粮饷务须充裕着戸部于附近四川省分再拨解银二十万两以备支用
　　庚戌张广泗奏言金酋地险贼众数倍瞻对大兵进勦势须分路攻击夫兵合则见多分则见少现在汉土官兵虽有二万余名然土兵半未到齐且其性见利不相让见害不相救惟视官兵之强弱以为进退故土兵不足恃而官兵宜努力自强也况将来深入贼境沿途既须防防而坚碉林立尤非兵单所能从事【臣】与庆复纪山武绳谟现议添兵另折陈明奏入
　　报闻是日庆复纪山防奏言【臣】纪山前奏欲驻雅州以便调发缘彼时金酋方扰川南又攻川西沃日西南逺隔是以欲居适中之地今川南余贼无多沃日围困已解此时进勦大势宜在川西【臣】等自应出驻灌县就近商办沃日杂谷两路进取机宜官兵齐集之后即饬松潘镇宋宗璋赴党坝督攻贼巢其时【臣】张广泗应前往杂谷閙调遣【臣】庆复应移驻汶川商办且瓦寺土司素与金酋亲密用兵以来渐有暗通形迹尤须就近弹压驾驭似此同驻分驻似为合宜再西南俱分两路进兵川西以宋宗璋为统领由党坝直压贼境而马良柱分领一路官兵由沃日协攻川南以许应虎为统领出两河口进勦仍再叅将蔡允分领一路官兵出革什咱进攻提督武绳谟有调发兵马钱粮之责无庸前往再查贼番强悍欲据其腹心要地全在重兵压攻方易克捷稍延时日秋深雪降粮运不前甚难为力现调陜兵三千续调松镇八百俱发往党坝【臣】非不知兵多糜饷但日久则糜饷更多谨审察贼势量度兵力于原奏调之外更请就近于川省各营添调二千名以资勦洗川省汛广兵单増调之后需兵贴防请于隣近之贵州上游协营内酌调二千名以资防守京兵似可无须请用奏入
　　上命军机大臣等速议议曰据奏现在进剿大势既在川西更不以雅州府为适中之地庆复等自应同驻灌县俟官兵齐集后张广泗前往杂谷閙庆复移驻汶川庻可商酌妥办至所奏瓦寺土司潜通贼信尤关要应令其留意弹压驾驭毋致稍泄军机庆复等又称西南两处各分两路进兵声援似为聨络提督武绳谟既有兵马钱粮之责无庸前赴军营均应照所奏办理庆复等又请添调川省兵丁并调黔兵为贴防之用查前据折报汉土兵已有一万九千名又续陜兵三千计共兵二万二千名已不为少今又欲増添意在重兵压攻易于速捷而另折复云土兵不甚得力则添自不容己应照所请于川省各营内添调二千以资勦洗其川兵添调之后本省汛广兵单亦应于黔省上游协营内调兵二千来川防守但兵数既増功应速奏不可旷日持久老师糜饷复蹈瞻对前辙也
　　上从之
　　甲寅
　　上谕内阁曰直正定镇总兵员缺着四川重庆镇总兵邱防普调补松茂协副将马良柱前在瞻对军营曽着劳绩今又随征金川颇能奋勇出力着补授重庆镇总兵松茂协副将员缺甚属要着该督于所属副将内拣选一员调补所遗员缺着浙江太平营叅将呉一清补授
　　六月戊辰纪山奏言调各路汉土官兵陆续借支行装防载及两路运粮脚价等费并瞻对案内防赏汉土官兵各项银两支用无存现据西南两路总理粮务松建二道各请添拨银十万两司库不惟无可动拨即现在出口官兵支借行装防载及赏号诸费亦复无从应付奉拨江西湖北二省银四十万两尚未到川即解到之日仅足归还借项而现今新旧军需分头猬集支用甚繁川省地处邉陲更宜有备无患合请再于隣近省分酌拨银六十万两速解来川协济奏入
</div>
    <div class="pagination">
<a href="钦定平定金川方略_page3.html">上一页</a><a href="钦定平定金川方略.html">1</a><a href="钦定平定金川方略_page2.html">2</a><a href="钦定平定金川方略_page3.html">3</a><span class="current-page">4</span><a href="钦定平定金川方略_page5.html">5</a><a href="钦定平定金川方略_page6.html">6</a><a href="钦定平定金川方略_page7.html">7</a><a href="钦定平定金川方略_page8.html">8</a><a href="钦定平定金川方略_page9.html">9</a><span>...</span><a href="钦定平定金川方略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
