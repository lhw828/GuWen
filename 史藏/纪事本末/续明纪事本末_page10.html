<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 10 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 10 页/共 48 页</h1>
    <div class="content">　　擢章纩右佥都御史，巡抚湖北（详「湖广之乱」）。晋吴易等尚书、侍郎（详「义旅」）。 

　　有陈谦者，宏光帝使封芝龙为南安伯，敕误为「安南」，谦媚芝龙，请受册反券，则「侯」可得，且专南服；芝龙从之，未复命而南都没。谦止衢州，矫称受命侯芝龙。鲁王再使奉表至，仅称皇叔父而不臣，且径以芝龙为公；隆武帝下谦狱。钱邦芑入告曰：『谦，郑之私也；不杀，为内虑』。芝龙闻之，将纳己官以为请；隆武帝故与语，斩谦于市，芝龙恨甚。尝责其揽权缓兵罪；芝龙反曰：『臣憨直，不能为逢迎；今见疑，请免』。实不去，专掣兵食，锢隆武帝不使行，冀非常赏。阴与博托书曰：『尽去水陆军士，倾心贵国』。博托得之，遂济钱塘，浙、闽皆没（浙事见前）。 

　　六月，监国鲁王自绍兴溃。隆武帝闻之，急使郑之豹往救，止于泉州不进。命王芋援温州，兵纔及千；余皆为芝龙据。博托兵入上杭，曾德退守仙霞关；郑鸿逵大惧，徒跣弃关三百里，至于浦城。隆武帝大怒，尽削其职；鸿逵亦不顾。金堡上疏：『今日之势，直走湖南，用腾蛟之众，传檄中原，人疑陛下从天而降；上策也。移跸虔州，中策也。并兵出关，败不徒死；下策也。若往来延、建，观望经时，轻骑忽来，备之不及；为无策矣』。隆武帝然之。芝龙忽称海寇急，返天兴；隆武帝使少留，比使至，芝龙已逾延平矣。又尽檄施福、郭曦、陈秀、周瑞皆弃关走，期无费洪承畴一矢。因纵掠至建宁，巡按御史郑如虹闭城犒之，乃去。芝龙走安平镇，而仙霞以还二百里无一卒。李鲁忿之，疏：『四境之防，荡无锁钥，忠义灰心；宜别任人，以济大业』。隆武谓其斥芝龙，留不发。 

　　以皇子生，进芝龙泉国公，寻改平国公；鸿逵漳国公，寻改定国公。郑氏厮养，皆受命。钱邦芑言：『元子诞生，正浙东新破之日；且爵赏不宜太滥』。不报。皇子寻薨，芝龙亦无戴德意。 

　　再加张肯堂督师命，而军资、器械无所出。肯堂不得已，自募军六千屯鹭门；使僧广济征海外兵，亦无济。 

　　金堡入朝上敕印，郑芝龙惧其将大任，愈嫉之。曾樱言：『必全堡者，宜听其去』。堡旋行。 

　　侍郎于华玉为贼黄通袭执于宁化，苏观生军亦溃于南安。 

　　秋七月，隆武帝御午门，使内侍出小匮；曰：『朕本无利天下心，勋辅戴翼，遂尔勉循。粝食粗衣，有何人君之乐；所期上对祖宗，下慰百姓。今守关吏得诸臣迎降书，盖二百余，俱在于此』。遂命焚之；曰：『朕不欲知其姓名也』。盖均诱于芝龙者，隆武帝知之而无如何。李鲁谓今国势，宜固汀州。单骑入上杭图之；至，已不可为。 

　　八月，博托军自衢州、广信分道入福建。前锋至仙霞关，无人；迟回数日，乃敢进。人为语曰：『蒨峭仙霞路，逍遥车马过；将军爱百姓，拱手奉山河』。博托遂以兵陷建宁。隆武帝闻之，决计幸赣州。闻郝永忠来迎，欲改之韶，以道阻。仓猝行，侍郎曹履泰留守。甲午，发延平，宫人皆骑从，犹载书数十簏；从臣大学士朱继祚、何吾驺、黄鸣骏数十人，而无兵卫。乙未，博托踰仙霞，遂入浦城，行在益警。丁酉，隆武帝至顺昌。是日，博托将杜尔德入延平，至于剑津；隆武帝闻之，弃御舟器用行，妃嫔有三人并骑者。吾驺等皆溃去；福清伯周之藩、给事中熊纬以兵从，纔五百人。博托闻之，使降将李成栋来追，自趣天兴。庚子，隆武帝入汀。博托将努山伪称何吾驺兵，昼夜急驰；辛未昧爽，至汀州，先以数骑叩宫门曰：『我扈跸者也』。门启而众入，呼索明皇帝；隆武帝及曾后遇害于汀州之府堂，总兵姜希声溃去。隆武帝长身丰颐，音类宏钟，恢廓大度。少遭悯凶；即位后，慨然以兴复为己任，勤于听政。阅章奏，丙辰不休。上书陈事者，手诏批答。敦风节，恤民隐，惩乱军，收召名士不次用，将大有为于天下。尤喜读书，披览不倦；手下玺书，词意真切，人不能及。复尚节俭，行宫之葺，出金五百使苟合，毋役民；以选女厨，谓扰民不许。郑芝龙进美女十二，留之绝不御。矢志亲征，冀若汉之世祖。后亦贤明，护卫高墙中，剖股以疗隆武帝疾。以无嗣，选淑女以侍。居恒，共决章奏。徒于芝龙所制，以至于败（或曰：后投九龙江以殉）。永历帝即位，遥上帝号曰「思文皇帝」、后曰「思文皇后」。其后刑部侍郎王虞石之厦门，言实自至五指山，隆武帝固在，为僧山中，赖垓、熊纬从。汀州死者，为聿钊。俄以敕至，群臣不能决。其后使复至，询问诸臣；且言已去五指至平远，将起兵。诸臣为公疏求敕旨，不得要领云。 

　　博托兵陷崇安，遂入福州。唐王聿钊以下皆走去。博托使谭泰徇各邑，福州府、县皆降。 

　　九月，谭泰兵至泉州。郑芝豹先闭城，拷索助饷；不予者，杖杀之。欲焚城，闻兵逼，遁走。郑芝龙在安平，使进降表于博托；博托受之。上杭人执李鲁以降。张肯堂以周芝鹤言，出鹭门；降将周洪益袭败之。 

　　冬十月，博托兵取兴化。辛卯，入漳州；八闽全没。惟芝龙踞安平城街衢，船炮亘数十里，尽迁其财贿于海。又负撤兵功，思督两广，而以立隆武帝及谭泰兵逼之为词。博托使降臣郭必昌招之，檄谭泰退军三十里；曰：『吾重将军，正以立唐藩也。今两广未平，已铸「闽粤总督印」相待』。芝龙大喜。朱成功谏曰：『闽、粤非北方，收人心、贩海口、选将练兵，号召不难；鱼不可离于渊也』。弗听。出告鸿逵，鸿逵壮之；入告芝龙：『人生若朝露，能垂大名，则不可止。果不可为，则亦不敢以劝。今带甲十万，号召天下，不难也；何为委身于人乎』？芝龙谓以一隅敌天下，不听。鸿逵终虑不可测；芝龙曰：『我以诚往，何害焉』！使召周鹤芝；鹤芝流涕曰：『某海隅亡命，所惜明公二十年威望，一旦扫地为天下笑。请效死于前』。抽刀自刺，芝龙持之。监军朱永佑忿芝龙甚，使赵牧刺之；不克。俄闻郑彩奉监国鲁王至，〔芝龙〕又使彩执献，将以厚己功；彩不可。芝龙使朱成功偕降，鸿逵教之逸。监军陈士京更说之，乃与所善陈辉、张金以二舰入于海；芝龙哂之。 

　　十一月，郑芝龙以五百人入福州降；博托燕之。使招成功，复曰：『教子以忠，不闻以贰。至今有变，儿惟缟素以从』。博托曰：『芝龙黠桀，今单骑至，实观望；挟之北，其众无首，不能为矣』！分其从卒于各旗，禁不相见。夜半，蹴芝龙行；求别亲族，亦不许。芝龙曰：『吾子弟非驯者，脱弄兵于海，将奈何』？博托不听，芝龙遂北。 

　　所娶倭妇犹居于安平；谭泰入城，大淫掠，倭妇以污缢。成功闻之，躃踊号痛，拥众而至，谭泰走泉州。成功剖母腹敛之，出屯于金门；鸿逵屯白沙、彩屯厦门、联屯浯州，各自立。惟芝豹复入居安平，张肯堂、周鹤芝北趋镇东卫（见前）。 

　　十二月癸酉朔，招讨大将军忠孝伯朱成功起兵海上。成功以变故，悲歌慷慨，携儒巾至文庙哭，焚之；曰：『昔为孺子，今作孤臣。去就之间，惟先师实昭鉴之』！自金门返安平，会曾樱、路振飞设高皇帝位，誓师恢复；略言：『本藩乃故明之臣子，缟素应然；实中兴之将佐，披肝无地。冀诸英杰，共伸大义』。移文仍称「隆武二年」，自称「罪臣朱某」，钤以「招讨大将军印」；出私财以犒军。以洪政、陈辉为左右先锋镇，杨才、丁镇为亲军镇，郭泰、余宽为左右护卫镇，林习为楼船镇，柯宸枢、杨朝为参军，杜辉为协理；移军澎屿，练士卒、聚船艘，往来海上以观变。 

　　顺治四年（永历元年、鲁王监国二年、朱成功仍称隆武三年）夏四月，朱成功及郑彩、杨耿入海澄，破九都。魏一桂亦自江西袭将乐，破之；与诸室堂王共攻建宁（详「诸方义旅」）。 

　　五月，诸将岑本高、王思忠、江中英、江中元、林文耀、林国球共攻浦城，约原任监军吴承昊、徐元、毛文杰、张裔元为内应；谋泄，诸人皆死，本高诸人亦败没。朱成功以兵助监国鲁王攻福建。 

　　秋七月，李长蛟复建宁。朱成功使烧江东桥，分攻长泰、海澄、龙溪、南安、安溪诸县。 

　　八月，朱成功在海澄。郑鸿逵语之曰：『安平弹丸无可恃，吾助汝攻泉州乎』！使其部守海澄，自会鸿逵于桃花山，沈佺期诸人皆应之；进逼泉州，击降将赵国祚败之。降将解应龙守溜石寨，成功为所掣；乃使鸿逵攻城，而使桑筠、杜辉袭溜石，伏兵邀之，斩应龙而寨破。国祚大惧，其将杨义阴约诸葛斌降，不克死（详「义旅」）。成功军屯刺园、浔尾；自军于五陵，使林顺等攻泉州。降将王进在漳州，三分其军，称合潮州兵数万攻安平而宵行，道冷井、何坑，出荆安，突及泉州。洪政战败，鸿逵惧，走揭阳，旋入金门；成功亦退。谍知进兵少，大悔；以兵邀之不及，成功反安平。故浙江巡抚卢若腾、进士叶翼云、举人陈鼎来谒，成功礼之。海澄人甘辉、漳浦人蓝登、安南人施琅及弟显皆来附，成功任之训兵佽食为后图。 

　　九月，郧西王常潮入松溪，庆元、崇安、政和、光泽、建阳山寨多应者。马得功自浦城来攻，却之。又复将乐、顺昌。寻败于松溪（详「义旅」）。 

　　冬十月，监国鲁王颁戊子大统历于海滨；朱成功以隆武帝故，置不用。已从路振飞、曾樱言，称隆武四年，钤以文渊阁印。 

　　十二月，马得功攻大尾溪；成功军败。 

　　顺治五年（永历二年、鲁王监国三年、朱成功称隆武四年）春正月，朱成功奉淮王常清监国于其军，改元「东武」。 

　　五月，朱成功〔取〕同安，降将折光秋、廉朗、王彪等出战，甘辉击败之，杀其将王庭朗与知县张效龄；弃城走。成功入之；以叶翼云摄县事、陈鼎为教谕，使邱缙、林壮猷、金作裕守之。 

　　秋八月，佟国器及降臣李率泰、陈锦分道攻同安，缙及壮猷军大盈岭、作裕军芒溪、翼云城守。降卒黄有信射缙，中之；壮猷不能支，与作裕入城守。国器、率泰、锦昼夜攻，陷之；遂屠同安，死者无艺，缙、壮猷、作裕、翼云、鼎皆死。朱成功在铜山急来救，至金门而同安覆（详「殉节」）。成功乃还。 

　　漳浦守将王起凤谋应成功；事泄，弃家奔铜山。成功使及何宸枢谕诸境募兵求饷，诏安林日灼拒命；成功使甘辉击其寨，寻灭之。 

　　林察以唐王败，航海依成功；始知永历帝已即位，成功额手曰：『吾有君矣』。使光禄卿陈士京、中书舍人江于灿、黄志高往，称臣进表，供献有差。 

　　时郑芝龙至北京，授子爵；其弟芝豹及子世恩留安平守祖墓，尽征其妻妾、诸子入北京，隶正黄旗。 

　　冬十月，永历帝在肇庆；使晋成功威远侯，招讨大将军如故。成功改称永历，号召远近，军声颇振。淮王逊位。 

　　是月，成功攻云宵，击降将张国柱败之，遂克其城；擒姚国泰，以其勇，疗其创而用之。 

　　是岁，德化王慈烨攻大田、龙溪、顺昌诸邑，寻退守将军寨（详「义旅」）。 

　　顺治六年（永历三年、监国鲁王四年）春三月，降将某陷宁德，朱成功使黄廷、洪政守罗山岭，何宸枢守盘陀岭；自以兵下诏安，屯于分水关。使杨干生招郝尚久于潮州，弗应；将攻之。黄海如曰：『潮州有备，不如取诸邑』。乃击杨广、许隆于达濠、于霞美，阵斩黄礼，略定新墟、金田诸寨；使黄山自靖海入惠来。以陈斌勇武，擢为后劲镇。 

　　夏四月，福安陷。 

　　秋七月，永历帝晋朱成功广平公。 

　　郑彩、郑联各弃监国鲁王，自屯于金门。 

　　冬十一月，郑芝鹏弃溜石城走。成功在海上。 

　　顺治七年（永历四年、监国鲁王五年）春，朱成功取潮阳，知县常望凤降。使洪旭征粮于和平，不应；右镇杨才屠之。不数日，才暴死；以林勇将其军。 

　　夏四月，朱成功以施琅为左先锋镇、其弟显为右先锋镇、黄廷为右援剿镇、王秀奇为戎旗镇、甘辉为亲军镇。复自揭阳攻新埠，其长请输赋，许之。诏安人万礼拥众数千，因施琅降。 

　　六月，朱成功讨苏利于碣石镇，风逆将去；黄海如使来结，更破揭阳及大埔，进围潮州。使陈斌烧康济桥，昼夜击之；郝尚久死守，降将王邦俊来援，攻分水关。黄廷、洪政弃罗山走，柯宸枢扼险守。邦俊以骑军诱之，而使降将王之纲、张胜自间道入；宸枢分御之，炮矢皆尽，一军遂烬。宸枢自参成功军，屡出奇计；自是败死，云宵、诏安皆没。成功大痛曰：『吾不惜两县，恨失宸枢耳』。解其围，屯潮阳。黄亮采闻诏安失，遂谋叛；甘辉击斩之。 

　　郑芝鹏说成功取金门及厦门，成功曰：『若不成者，反以我为仇』。郑芝莞曰：『彩入浙江，惟联在此』。其时也，彩固戒联备成功，联少之；又嗜酒，不为备。施琅请以少舰泊鼓浪屿，饰余舟为商舶袭之；成功从其策。芝莞遂请杀联，曰：『不见太宗之于建成乎』？成功乃行。秋八月，成功率甘辉、施琅、洪政、杜辉凡四艘，宵泊鼓浪屿。联方醉万石岩，阍不能达。明日醒，握发以迎。成功遽请将其军；联未及答，其众竞入，联部莫敢动。成功燕联于虎坑，归而杀诸途；哭踊入城，斩其用事者章云飞。而以兵守联及彩门；曰：『擅入者死』！于是联将陈俸、蓝衍、奚豪皆降，彩将杨朝栋、王胜、蔡新、杨耀及故将蓝登等闻之皆来归。乃使洪政折矢以招彩。彩方以联死自咎，上疏监国鲁王以求救，张名振、阮进皆恶之，击之沙埕，败其船众，彩无所归；闻政至，曰：『吾老矣！诸子皆幼，能继志者其大木乎！吾将让之』（大木，成功字也）。使其弟斌复命。成功遂有两岛。 

　　秋九月，郑丹国入兴化及仙游、惠安，马得功败之；丹国及赵子章皆被擒。 

　　冬十月，降将苏利以成功在厦门，袭惠来破之；守将卢爵以下多战死。 

　　成功使洪政招铜山、闽安、南澳及诸岛，皆下之。分其军为五，自将中军，以冯澄世、潘庚锺、纪国林、林俞卿、林奇昌、诸葛倬、蔡鸣雷为参谋。 

　　十二月（明闰十一月），永历帝诏朱成功援广东；乃使黄大振军海澄，郑芝鹏、阮引、何德、蓝登守厦门，自率诸军以勤王。将至虎门，入次于潮阳；施琅、陈斌以事隙，成功不能进。有言黄海如阴叛者，使林习袭杀之，分其军隶诸镇。 

　　顺治八年春正月（永历四年十二月。自二月后为永历五年、监国鲁王六年）、闰二月（明二月），朱成功帅舟师至白沙湖，以风故，却碇盐州港。寻次大星所，击惠州兵，败之；遂攻大星，下之；进次平海卫，使黄梧西掠至琼州。虑厦门弱，使郑鸿逵归助芝莞。 

　　初，芝龙盗海中，舶责金三千，畀一旗，即无虑；以是富无艺。比握闽柄，复得闽、粤正供捐输之金数百万。降臣黄澍涎之，蹴降臣张学圣攫其积；使马得功自五通济，阮引遽遁，芝莞闻之，尽其珍物入于海，群臣走浯浔。学圣登五通山以望，骇曰：『此绝地也』！亟引去。得功亦走篔筜港，鸿逵将吴渤、杨杼素兵已至，截之；得功死战，渤败死。施琅部陈纁、郑文星复击之，得功急，以尝隶鸿逵戏，冒死谒之曰：『某死，两岛必不获安；芝龙之室，犹有在安平者。乞思之』！乃纵之逸。成功闻之，急返救；未至，鸿逵已告捷。夏四月，成功入厦门，得到走五日矣；大悔恨。移军白沙，以郑擎柱知白沙州；亲渡海口为炮台。丁未，大会文武，赉施琅、郑文星、陈纁银有差，杖阮引及何德，厚恤吴渤孥，责芝莞罪。芝莞欲辩，成功已出隆武帝尚方剑，斩之；曰：『我无少私，尔勋臣统将，其各努力』！士卒闻之皆股栗，其势复振。愤鸿逵纵得功，责诸将无往谒；鸿逵惧，尽其所部付之（后为王进功所袭，成功移之金门以老）。方芝莞弃厦门走，成功妻董氏奉其祖祏出，芝莞屡使入他舟，将以弋其贿；董氏不肯动，所积得无恙，军食以充。董氏固无宠，成功以是礼之。 

　　施琅用法严，有得罪者走匿成功所，琅捕获之。成功驰使使勿杀，琅言『法非琅出，不敢私』。促斩之。使者怒，构之；成功收琅父宣及其弟显将杀之，显促琅遁而己死。琅乃诳其党以走；追者将至，苏茂匿之，琅遂入降。成功赦茂，使典琅职；而谓琅必为己患，后果然。 

　　五月，朱成功责偿于张学圣等，遂帅中军提督甘辉、左先锋镇苏茂、中冲镇蓝登、左宣毅镇杜辉、后援剿镇陈魁、左冲镇郭义、右冲镇蔡禄、后冲镇林明、前冲镇余新（兼统领）、奇兵镇杨祖、智武镇蓝衍自南溪登，大掠郡邑，驰檄远近。降将王邦俊阵磁灶，杜辉、蓝衍争奋击，矢尽少却；余新、杨祖、蔡禄、陈魁左右纵，邦俊大败，退守漳浦。 

　　秋九月，朱成功攻漳浦；邦俊来救，甘辉败之，追至马口而还。 

　　冬十一月，降将杨名高以兴化、泉州诸军击成功，曰：『天寒海兵皆白足，可大创也』。至小盈岭，战未决，成功鸣炮三，伏兵四出；名高大乱，死者甚众，遂走泉州。 

</div>
    <div class="pagination">
<a href="续明纪事本末_page9.html">上一页</a><span>...</span><a href="续明纪事本末_page5.html">5</a><a href="续明纪事本末_page6.html">6</a><a href="续明纪事本末_page7.html">7</a><a href="续明纪事本末_page8.html">8</a><a href="续明纪事本末_page9.html">9</a><span class="current-page">10</span><a href="续明纪事本末_page11.html">11</a><a href="续明纪事本末_page12.html">12</a><a href="续明纪事本末_page13.html">13</a><a href="续明纪事本末_page14.html">14</a><a href="续明纪事本末_page15.html">15</a><span>...</span><a href="续明纪事本末_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
