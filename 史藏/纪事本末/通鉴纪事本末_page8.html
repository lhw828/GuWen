<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 8 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 8 页/共 48 页</h1>
    <div class="content">　　顺帝永建元年冬十月班勇更立车师后部故王子加特奴为王勇又使别校诛斩东且弥王亦更立其种人为王于是车师六国悉平勇遂发诸国兵击匈奴呼衍王亡走其众二万余人皆降生得单于从兄勇使加特奴手斩之以结车师匈奴之隙北单于自将万余骑入后部至今且谷勇使假司马曹俊救之单于引去俊追斩其贵人骨都侯于是呼衍王遂徙居枯梧河上是后车师无复虏迹
　　二年六月西域城郭诸国皆服于汉唯焉耆王元孟未降班勇奏请攻之于是遣敦煌太守张朗将河西四郡兵三千人配勇因发诸国兵四万余人分为两道击之勇从南道朗从北道约期俱至焉耆而朗先有罪欲徼功自赎遂先期至爵离关遣司马将兵前战获首虏二千余人元孟惧诛逆遣使乞降张朗径入焉耆受降而还朗得免诛勇以后期徴下狱免

　　通鉴纪事夲末卷六下
<史部,纪事本末类,通鉴纪事本末>
　　钦定四库全书
　　通鉴纪事本末卷七上
　　宋　袁枢　撰
　　两匈奴叛服
　　汉光武建武二十三年　初匈奴单于舆弟右谷蠡王知牙师以次当为左贤王左贤王次即当为单于单于欲传其子遂杀知牙师乌珠留单于有子曰比为右薁鞬日逐王领南边八部比见知牙师死出怨言曰以兄弟言之右谷蠡王次当立以子言之我单于长子我当立遂内懐猜惧庭防稀濶单于疑之乃遣两骨都侯监领比所部兵及单于蒲奴立比益恨望宻遣汉人郭衡奉匈奴地图诣西河太守求内附两骨都侯颇觉其意防五月龙祠劝单于诛比比弟渐将王在单于帐下闻之驰以报比比遂聚八部兵四五万人待两骨都侯还欲杀之骨都侯且到知其谋亡去单于遣万骑击之见比众盛不敢进而还
　　二十四年春正月匈奴八部人人共识立日逐王比为呼韩邪单于欵五原塞愿永为藩蔽扞御北敌事下公卿议者皆以为天下初定中国空虚夷狄情伪难知不可许五官中郎将耿国独以为宜如孝宣故事受之令东扞鲜卑北拒匈奴率厉四夷完复边郡帝从之　冬十月匈奴日逐王比自立为南单于遣使诣阙奉藩称臣上以问朗陵侯臧宫宫曰匈奴饥疫分争臣愿得五千骑以立功帝笑曰常胜之家难与虑敌吾方自思之二十五年春正月南单于遣其弟左贤王莫将兵万余人击北单于弟薁鞬左贤王生获之北单于震怖却地千余里北部薁鞬骨都侯与右骨都侯率众三万余人归南单于三月南单于复遣使诣阙贡献求使者监防遣侍子修旧约
　　二十六年春正月诏遣中郎将段郴副校尉王郁使南匈奴立其庭去五原西部塞八十里使者令单于伏拜受诏单于顾望有顷乃伏称臣拜讫令译晓使者曰单于新立诚慙于左右愿使者众中无相屈折也诏听南单于入居云中始置使匈奴中郎将将兵衞防之　夏南单于所获北敌薁鞬左贤王将其众及南部五骨都侯合三万余人畔归去北庭三百余里自立为单于月余日更相攻击五骨都侯皆死左贤王自杀诸骨都侯子各拥兵自守　秋南单于遣子入侍诏赐单于冠带玺绶车马金帛甲兵什器又转河东米糒二万五千斛牛羊三万六千头以赡给之令中郎将将防刑五千人随单于所处参辞讼察动静单于处尽辄遣奉奏送侍子入朝汉遣谒者送前侍子至单于庭赐单于及阏氏左右贤王以下缯防各万匹嵗以为常于是云中五原朔方北地定襄鴈门上谷代八郡民归于本土遣谒者分将防刑修治城郭发遣边民在中国者布还诸县皆赐以装钱转给粮食时城郭邱墟扫地更为上乃悔前徙之　冬南匈奴五骨都侯子复将其众三千人归南部北单于使骑追击悉获其众南单于遣兵拒之逆战不利于是复诏单于徙居西河美稷因使段郴王郁留西河拥防之令西河长史嵗将骑二千防刑五百人助中郎将卫防单于冬屯夏罢自后以为常南单于既居西河亦列置诸部王助汉扞戍北地朔方五原云中定襄鴈门代郡皆领部众为郡县侦逻耳目北单于惶恐颇还所畧汉民以示善意钞兵毎到南部下还过亭候辄谢曰自击二虏薁鞬日逐耳非敢犯汉民也
　　二十七年五月北匈奴遣使诸武威求和亲帝召公卿廷议不决皇太子言曰南单于新附北敌惧于见伐故倾耳而听争欲归义耳今未能出兵而反交通北敌臣恐南单于将有二心北敌降者且不复来矣帝然之告武威太守勿受其使　朗陵侯臧宫扬虚侯马武上书曰匈奴贪利无有礼信穷则稽首安则侵盗敌今人畜疫死旱蝗赤地疲困之力不当中国一郡万里死命县在陛下福不再来时或易失岂宜固守文德而堕武事乎今命将临塞厚县购赏喻告髙句骊乌桓鲜卑攻其左发河西四郡天水陇西羌胡击其右如此北敌之灭不过数年臣恐陛下仁恩不忍谋臣狐疑令万世刻石之功不立于圣世诏报曰黄石公记曰柔能制刚弱能制彊舎近谋逺者劳而无功舍逺谋近者逸而有终故曰务广地者荒务广德者彊有其有者安贪人有者残残灭之政虽成必败今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛臾且北狄尚彊而屯田警备传闻之事恒多失实诚能举天下之半以灭大冦岂非至愿茍非其时不如息民自是诸将莫敢复言兵事者
　　二十八年秋八月北匈奴遣使贡马及裘更乞和亲并请音乐又求率西域诸国胡客俱献见帝下三府议酬荅之宜司徒掾班彪曰臣闻孝宣皇帝敕边守尉曰匈奴大国多变诈交接得其情则却敌折冲应对失其数则反为轻欺今北匈奴见南单于来附惧谋其国故数乞和亲又逺驱牛马与汉合市重遣名王多所贡献斯皆外示富彊以相欺诞也臣见其献益重知其国益虚归亲愈数为惧愈多然今既未获助南则亦不宜絶北羁縻之义礼无不荅谓可颇加赏赐略与所献相当报荅之辞令必有适今立槀草幷上曰单于不忘汉恩追念先祖旧约欲修和亲以辅身安国计议甚髙为单于嘉之往者匈奴数有乖乱呼韩邪郅支自相讐隙并防孝宣皇帝垂恩救防故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于擕众向南欵塞归命自以呼韩嫡长次第当立而侵夺失职猜疑相背数请兵将归扫北庭防谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲踈服顺者褒赏畔逆者诛罚善恶之效呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞮韥丸一矢四发遗单于又赐献马左骨都侯右谷蠡王杂缯各四百匹斩马剑各一单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利劒故未以赍朕不爱小物于单于便宜所欲边驿以闻帝悉纳从之
　　中元元年十一月南单于比死弟左贤王莫立为邱浮尤鞮单于帝遣使赍玺书拜授玺绶赐以衣冠及缯防是后遂以为常
　　二年南单于莫死弟汗立为伊伐于虑鞮单于
　　明帝永平二年南单于汗死单于比之子适立为醯僮尸逐侯鞮单于
　　五年十一月北匈奴冦五原十二月冦云中南单于击却之
　　六年南单于适死单于莫之子苏立为邱除车林鞮单于数月复死单于适之弟长立为湖邪尸逐侯鞮单于七年北匈奴犹盛数侵边遣使求合市上冀其交通不复为侵许之
　　八年三月越骑司马郑众使北匈奴单于欲令众拜众不为屈单于围守闭之不与水火众拔刀自誓单于恐而止乃更发使随众还京师初大司农耿国上言宜置度辽将军屯五原以防南匈奴逃亡朝廷不从南匈奴湏卜骨都侯等知汉与北敌交使内懐嫌怨欲畔宻使人诣北敌令遣兵迎之郑众出塞疑有异伺候果得湏卜使人乃上言宜速置大将以防二敌交通由是始置度辽营以中郎将呉棠行度辽将军事将黎阳虎牙营士屯五原曼柏　北匈奴虽遣使入贡而冦钞不息边城昼闭帝议遣使报其使者郑众上疏谏曰臣闻北单于所以要致汉使者欲以离南单于之众坚三十六国之心也又当扬汉和亲夸示邻敌令西域欲归化者局足狐疑怀土之人絶望中国耳汉使既到便偃蹇自信若复遣之敌必自谓得谋其群臣駮议者不敢复言如是南庭动揺乌桓有离心矣南单于久居汉地具知形势万分离析旋为边害今幸有度辽之众扬威北垂虽勿报荅不敢为患帝不从复遣众往众因上言臣前奉使不为匈奴拜单于恚恨遣兵围臣今复衔命必见陵折臣诚不忍持大汉节对毡裘独拜如令匈奴遂能服臣将有损大汉之彊帝不听众不得已既行在路连上书固争之诏切责众追还系廷尉防赦归家其后帝见匈奴来者闻众与单于争礼之状乃复召众为军司马十五年夏四月谒者仆射耿秉数上言请击匈奴上以显亲侯窦固尝从其世父融在河西明习边事乃使秉固与太仆祭肜虎贲中郎将马廖下博侯刘张好畤侯耿忠等共议之耿秉曰昔者匈奴援引弓之类幷左袵之属故不可得而制孝武既得河西四郡及居延朔方敌失其肥饶畜兵之地羌胡分离唯有西域俄复内属故呼韩邪单于请事欵塞其势易乗也今有南单于形势相似然西域尚未内属北敌未有舋作臣愚以为当先击白山得伊吾破车师通使乌孙诸国以断其右臂伊吾亦有匈奴南呼衍一部破此复为折其左角然后匈奴可击也上善其言议者或以为今兵出白山匈奴必幷兵相助又当分其东以离其众上从之十二月以秉为驸马都尉固为奉车都尉以骑都尉秦彭为秉副耿忠为固副皆置从事司马出屯凉州秉国之子忠弇之子廖援之子也
　　十六年春二月遣肜与度辽将军呉棠将河东西河羌胡及南单于兵万一千骑出髙阙塞窦固耿忠率酒泉敦煌张掖甲卒及卢水羌胡万二千骑出酒泉塞耿秉秦彭率武威陇西天水募士及羌胡万骑出张掖居延塞骑都尉来苗防乌桓校尉文穆将太原鴈门代郡上谷渔阳右北平定襄郡兵及乌桓鲜卑万一千骑出平城塞伐北匈奴窦固耿忠至天山击呼衍王斩首千余级追至蒲类海取伊吾卢地置宜禾都尉留吏士屯田伊吾卢城耿秉彭秦击匈林王絶幕六百余里至三水楼山而还来苗文穆至匈河水上敌皆犇走无所获祭肜与南匈奴左贤王信不相得出髙阙塞九百余里得小山信妄言以为涿邪山不见虏而还肜与呉棠坐逗留畏懦下狱免肜自恨无功出狱数日欧血死临终谓其子曰吾国厚恩奉使不称身死诚惭恨义不可以无功受赏死后若悉簿上所得物身自诣兵屯效死前行以副吾心既卒其子逢上疏具陈遗言帝雅重肜方更任用闻之大惊嗟叹良久是嵗北匈奴大入云中云中太守防范拒之吏以众少欲移书傍郡求救范不许防日暮范令军士各交缚两炬三头爇火营中星列敌谓汉兵救至大惊待旦将退范令军中蓐食晨往赴之斩首数百级敌自相辚借死者千余人由此不敢复向云中
　　十七年冬十一月奉车都尉窦固定车师而还奏复置西域都防及戊巳校尉以陈睦为都防司马耿恭为戊校尉屯后王部金蒲城谒者闗宠为已校尉屯前王部栁中城屯各置数百人
　　十八年春二月北单于遣左鹿蠡王率二万骑击车师耿恭遣司马将兵三百人救之皆为所没匈奴遂破杀车师后王安得而攻金蒲城恭以毒药傅矢语匈奴曰汉家箭神其中疮者必有异敌中矢者视创皆沸大惊防天暴风雨随雨击之杀伤甚众匈奴震怖相谓曰汉兵神真可畏也遂觧去　十一月北匈奴围闗宠于栁中城防中国有大防救兵不至车师复叛与匈奴共攻耿恭恭率厉士众御之数月食尽穷困乃煮铠弩食其筋革恭与士卒推诚同死生故皆无二心而稍稍死亡余数十人单于知恭已困欲必降之遣使招恭曰若降者当封为白屋王妻以女子恭诱其使上城手击杀之炙诸城上单于大怒更益兵围恭不能下闗宠上书求救诏公卿防议司空伦以为不宜救司徒鲍昱曰今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为冦陛下将何以使将又三部兵人裁各数十匈奴围之歴旬不下是其寡弱力尽之效也可令敦煌酒泉太守各将精骑二千多其幡帜倍道兼行以赴其急匈奴疲极之兵必不敢当四十日间足还入塞帝然之乃遣征西将军耿秉屯酒泉行太守事遣酒泉太守段彭与谒者王防皇甫援发张掖酒泉敦煌三郡及鄯善兵合七千余人以救之
　　章帝建初元年春正月诏兖豫徐三州禀赡饥民上问何以消复旱灾校书郎杨终上疏曰间者北征匈奴西开三十六国百姓频年服役转输烦费愁困之民足以感动天地陛下宜留念省察帝下其章第五伦亦同终议牟融鲍昱皆以为孝子无改父之道征伐匈奴屯戍西域先帝所建不宜回异终复上书曰秦筑长城功役繁兴胡亥不革卒亡四海故孝元弃珠厓之郡光武絶西域之国不以介鳞易我衣裳鲁文公毁泉台春秋讥之曰先祖为之而已毁之不如勿居而已以其无妨害于民也襄公作三军昭公舍之君子大其复古以为不舍则有害于民也今伊吾之役楼兰之屯兵久而未还非天意也帝从之　酒泉太守段彭等兵防桞中击车师攻交河城斩首三千八百级获生口三千余人北匈奴惊走车师复降防闗宠已殁谒者王防等欲引兵还耿恭军吏范羌时在军中固请迎恭诸将不敢前乃分兵二千人与羌从山北迎恭遇大雪丈余军仅能至城中夜闻兵马声以为虏来大惊羌遥呼曰我范羌也汉遣军迎校尉耳城中皆称万嵗开门共相持涕泣明日遂相随俱归敌兵追之且战且行吏士素饥困发疏勒时尚有二十六人随路死没三月至玉门唯余十三人衣屦穿决形容枯槁中郎将郑众为恭已下洗沐易衣冠上防奏恭以单兵守孤城当匈奴数万之众连月逾年心力困尽凿山为井煮弩为粮前后杀伤丑敌数百千计卒全忠勇不为大汉耻直防显爵以厉将帅恭至雒阳拜骑都尉　冬十一月北匈奴皋林温禺犊王将众还居涿邪山南单于与边郡及乌桓共击破之是嵗南部大饥诏禀给之
　　二年春三月甲辰罢伊吾卢屯兵匈奴复遣兵守其地八年夏六月北匈奴三木楼訾大人稽留斯等率三万余人欵五原塞降
　　元和元年十二月武威太守孟云上言北匈奴复愿与吏民合市诏许之北匈奴大且渠伊莫訾王等驱牛马万余头来与汉交易南单于遣轻骑出上郡钞之大获而还
　　二年春正月北匈奴大人车利涿兵等亡来入塞凡七十三辈时北敌衰耗党众离畔南部攻其前丁零冦其后鲜卑击其左西域侵其右不复自立乃逺引而去南单于长死单于汗之子宣立为伊屠于闾鞮单于冬南单于遣兵与北敌温禺犊王战于涿邪山斩获而还武威太守孟云上言北敌以前既和亲而南部复往抄掠北单于谓汉欺之谋欲犯塞谓宜还南所掠生口以慰安其意诏百官议于朝堂太尉郑宏司空第五伦等以为不可许司徒桓虞及太仆袁安等以为当与之宏因大言激厉虞曰诸言当还生口者皆为不忠虞廷叱之伦及大鸿胪韦彪各作色变容司校尉举奏宏等宏等皆上印绶谢诏报曰久议沉滞各有所志盖事以议从防由众定訚訚衎衎得礼之容寝嘿抑心更非朝廷之福君何尤而深谢其各冠履帝乃下诏曰江海所以能长百川者以其下之也少加屈下尚何足病况今与匈奴君臣分定辞顺约明贡献累至岂宜违信自受其曲其敕度辽及领中郎将厐奋倍雇南部所得生口以还北敌其南部斩首获生计功受赏如常科章和元年冬十月北匈奴大乱屈兰储等五十八部口三十八万诣云中五原朔方北地降
　　二年三月南单于宣死单于长之弟屯屠何立为休兰尸逐侯鞮单于　五月北匈奴饥乱降南部者嵗数千人　秋七月南单于上言宜及北敌分争出兵讨伐破北成南幷为一国令汉家长无北念臣等生长汉地开口仰食嵗时赏赐动辄亿万虽垂拱安枕慙无报效之义愿发国中及诸部故胡新降精兵分道并出期十二月同防敌地臣兵众单少不足以防内外愿遣执金吾耿秉度辽将军邓鸿及西河云中五原朔方上郡太守并力而北冀因圣帝威神一举平定臣国成败要在今年已敕诸部严兵马唯裁哀省察太后以示耿秉秉上言昔武帝殚极天下欲臣服匈奴未遇天时事遂无成今幸遭天授北敌分争以夷伐夷国家之利宜可听许秉因自陈受恩分当出命效用太后议欲从之尚书宋意上书曰夫戎狄简贱礼义无有上下彊者为雄弱即屈服自汉兴以来征伐数矣其所克获曽不补害光武皇帝躬服金革之难探昭天地之明故因其来降羁縻畜养边民得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者夷狄相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏今若听南部还都北庭则不得不禁制鲜卑鲜卑外失暴掠之愿内无功劳之赏豺狼贪婪必为边患今北敌西遁请求和亲宜因其归附以为外扞巍巍之业无以过此若引兵费赋以顺南敌则坐失上略去安即危矣诚不可许防窦宪遣客刺杀齐殇王子都侯畅太后怒宪惧诛自求击匈奴以赎死【事见窦氏専恣】　冬十月乙亥以宪为车骑将军伐北匈奴以执金吾耿秉为副发北军五校黎阳雍营縁边十二郡骑士及羌胡兵出塞和帝永元元年春窦宪将征匈奴三公九卿诣朝堂上书谏以为匈奴不犯边塞而无故劳师逺涉损费国用徼功万里非社稷之计书连上辄寝宋由惧遂不敢复署议而诸卿稍自引止唯袁安任隗守正不移至免冠朝堂固争前后且十上众皆为之危惧安隗正色自若侍御史鲁恭上疏曰国家新遭大忧陛下方在谅隂百姓阙然三时不闻警跸之音莫不怀思皇皇若有求而不得今乃以盛春之月兴发军役扰动天下以事戎夷诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱民者必有天报夫戎狄者四方之异气也与鸟兽无别若杂居中国则错乱天气污辱善人是以圣王之制羁縻不絶而已今匈奴为鲜卑所破逺藏于史侯河西去塞数千里而欲乗其虚耗利其微弱是非义之所出也今始征发而大司农调度不足上下相迫民间之急亦已甚矣羣僚百姓咸曰不可陛下独奈何以一人之计弃万人之命不防其言乎上观天心下察人志足以知事之得失臣恐中国不为中国岂徒匈奴而已哉尚书令韩棱骑都尉朱晖议郎京兆乐恢皆上防谏太后不听又诏使者为宪弟笃景并起邸第劳役百姓侍御史何敞上疏曰臣闻匈奴之为桀逆久矣平城之围嫚书之耻此二辱者臣子所谓捐躯而必死髙祖吕后忍怒含忿舍而不诛今匈奴无逆节之暴汉朝无可慙之耻而盛春东作兴动大役元元怨恨咸怀不悦又猥复为衞尉笃奉车都尉景缮修馆第弥街絶里笃景亲近贵臣当为百僚表仪今众军在道朝廷焦唇百姓愁苦县官无用而遽起大第崇饰玩好非所以垂令德示无穷也宜且罢工匠专忧北边恤民之困书奏不省　夏六月窦宪耿秉出朔方鸡鹿塞南单于出满夷谷度辽将军邓鸿出稒阳塞皆防涿山宪分遣副校尉阎盘司马耿防耿谭将南匈奴精骑万余与北单于战于稽落山大破之单于遁走追击诸部遂临私渠比鞮海斩名王已下万三千级获生口甚众杂畜百余万头诸禆小王率众降者前后八十一部一十余万人宪秉出塞三千余里登燕然山命中防军班固刻石勒功纪汉威德而还遣军司马呉泛梁讽奉金帛遗北单于时敌中乖乱汜讽及单于于西海上宣国威信以诏致赐单于稽首拜受讽因説令修呼韩邪故事单于喜悦即将其众与讽同还到私渠海闻汉军已入塞乃遣弟右温禺鞮王奉贡入侍随讽诣阙宪以单于不自身到奏还其侍弟
　　二年夏五月窦宪遣副校尉阎砻将二千余骑掩击北匈奴之守伊吾者复取其地　秋七月北单于以汉还其侍弟九月复遣使欵塞称臣欲入朝见　冬十月窦宪遣班固梁讽迎之防南单于复上书求灭北庭于是遣左谷蠡王师子等将左右部八千骑出鸡鹿塞中郎将耿谭遣从事将防之袭击北单于夜至围之北单于被创仅而得免获阏氏及男女五人斩首八千级生虏数千口班固至私渠海而还是时南部党众益盛领户三万四千胜兵五万
　　三年春正月窦宪以北匈奴微弱欲遂灭之二月遣左校尉耿防司马任尚出居延塞围北单于于金微山大破之获其母阏氏名王已下五千余级北单于逃走不知所在出塞五千余里而还自汉出师所未尝至也封防为粟邑侯　初北单于既亡其弟右谷蠡王于除鞬自立为单于将众数千人止蒲类海遣使欵塞窦宪请遣使立于除鞬为单于置中郎将领防如南单于故事事下公卿议宋由等以为可许袁安任隗奏以为光武招怀南部非谓可永安内地正以权时之算可得扞御北狄故也今朔漠既定宜令南单于反其北庭并领降众无縁复更立于除鞬以增国费事奏未以时定安惧宪计遂行乃独上封事曰南单于屯先父举众归德自防恩以来四十余年三帝积累以遗陛下陛下深宜遵述先志成就其业况屯首唱大谋空尽北庭辍而弗图更立新降以一朝之计违三世之规失信于所养建立于无功论语曰言忠信行笃敬虽蛮貊行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇讐今立其弟则二敌怀怨且汉故事供给南单于费直嵗一亿九十余万西域嵗七千四百八十万今北庭弥逺其费过倍是乃空尽天下而非建防之要也诏下其议安又与宪更相难折宪险急负势言辞骄讦至诋毁安称光武诛韩歆戴涉故事安终不移然上竟从宪策
　　四年春正月遣大将军左校尉耿防授于除鞬印绶使中郎将任尚持节卫防屯伊吾如南单于故事
　　五年　初窦宪既立于除鞬为北单于欲辅归北庭防宪诛而止于除鞬自畔还北诏遣将兵长史王辅以千余骑与任尚共追讨斩之破灭其众　十一月单于屯屠何死单于宣弟安国立安国初为左贤王无称誉及为单于单于适之子左谷蠡王师子以次转为左贤王师子素勇防多知前单于宣及屯屠何皆爱其气决数遣将兵出塞掩击北庭还受赏赐天子亦加殊异由是国中尽敬师子而不附安国安国欲杀之诸新降胡初在塞外数为师子所驱掠多怨之安国因是委计降者与同谋议师子觉其谋乃别居五原界毎龙庭防议师子辄称病不往度辽将军皇甫棱知之亦拥防不遣单于怀愤益甚
　　六年春正月皇甫棱免以执金吾朱徽行度辽将军时单于与中郎将杜崇不相平乃上书告崇崇讽西河太守令断单于章单于无由自闻崇因与朱徽上言南单于安国疎逺故胡亲近新降欲杀左贤王师子及左台且渠刘利等又右部降者谋共迫胁安国起兵背畔请西河上郡安定为之儆备帝下公卿议皆以为蛮夷反覆虽难测知然大兵聚防必未敢动摇今宜遣有方畧使者之单于庭与杜崇朱徽及西河太守并力观其动静如无它变可令崇等就安国防其左右大臣责其部众横暴为边害者共平罪诛若不从命令为权时方略事毕之后裁行赏赐亦足以威示百蛮帝从之于是徽崇遂发兵造其庭安国夜闻汉军至大惊弃帐而去因举兵欲诛师子师子先知乃悉将庐落入曼柏城安国追到城下门闭不得入朱徽遣吏晓譬和之安国不听城既不下乃引兵屯五原崇徽因发诸郡骑追赴之急众皆大恐安国舅骨都侯喜为等虑并被诛乃格杀安国立师子为亭独尸逐侯鞮单于　夏五月南单于师子立降胡五六百人夜袭师子安集掾王恬将卫防士与战破之于是降胡遂相惊动十五部二十余万人皆反胁立前单于屯屠何子薁鞮日逐王逢侯为单于遂杀略吏民燔烧邮亭庐帐将车重向朔方欲度幕北九月癸丑以光禄勲邓鸿行车骑将军事与越骑校尉冯柱行度辽将军朱徽将左右羽林北军五校士及郡国迹射縁边兵乌桓校尉任尚将乌桓鲜卑合四万人讨之时南单于及中郎将杜崇屯牧师城逢侯将万余骑攻围之　冬十一月邓鸿等至美稷逢侯乃解围去向满夷谷南单于遣子将万骑及杜崇所领四千骑与邓鸿等追击逢侯于大城塞斩首四千余级任尚率鲜卑乌桓要击逢侯于满夷谷复大破之前后凡斩万七千余级逢侯遂率众出塞汉兵不能追而还
　　八年五月南匈奴右温禺犊王乌居战畔出塞秋七月度辽将军厐奋越骑校尉冯柱追击破之徙其余众及诸降胡二万余人于安定北地
　　十年南单于师子死单于长之子檀立为万氏尸逐鞮单于
　　十六年十一月北匈奴遣使称臣贡献愿和亲修呼韩邪故约帝以其旧礼不备未许而厚加赏赐不荅其使元兴元年冬十二月北匈奴重遣使诣敦煌贡献辞以国贫未能备礼愿请大使当遣子入侍太后亦不荅其使加赐而已
　　安帝永初三年六月汉人韩琮随匈奴南单于入朝既还説南单于云关东水潦人民饥饿死尽可击也单于信其言遂反　九月南单于围中郎将耿种于美稷冬十一月以大司农陈国何熈行车骑将军事中郎将厐雄为副将五营及边郡兵二万余人又诏辽东太守耿防率鲜卑及诸郡兵共击之以梁慬行度辽将军事雄防击南匈奴薁鞬日逐王破之
　　四年春正月南单于围耿种数月梁慬耿防击斩其别将于属国故城单于自将迎战慬等复破之单于遂引还虎泽　二月南匈奴冦常山　三月何熙军到五原曼柏暴疾不能进遣厐雄与梁慬耿种将步骑万六千人攻虎泽连营稍前单于见诸军并进大恐怖顾让韩琮曰汝言汉人死尽今是何等人也乃遣使乞降许之单于脱防徒跣对厐雄等拜陈道死罪于是赦之遇待如初乃还所钞汉民男女及羌所略转卖入匈奴中者合万余人防熙卒即拜梁慬度辽将军厐雄还为大鸿胪
　　延光二年鲜卑其至鞬自将万余骑攻南匈奴于曼柏薁鞬日逐王战死杀千余人
　　三年夏四月南单于檀死弟拔立为乌稽侯尸逐鞮单于
　　顺帝永建元年朔方以西障塞多坏鲜卑因此数侵南匈奴单于忧恐上书乞修复障塞庚寅诏黎阳营兵出屯中山北界令缘边郡增置步兵列屯塞下教习战射三年冬十二月南单于拔死弟休利立为去特若尸逐就单于
　　永和五年春二月南匈奴句龙王吾斯车纽等反冦西河招诱右贤王合兵围美稷杀朔方代郡长吏　夏五月度辽将军马续与中郎将梁并等发边兵及羌胡合二万余人掩击破之吾斯等复更屯聚攻没城邑天子遣使责让单于单于本不预谋乃脱防避帐诣并谢罪并以病徴五原太守陈代为中郎将以单于不能制下逼迫单于及其弟左贤王皆令自杀又欲徙单于近亲于内郡而降者遂更狐疑坐下狱免大将军商上表曰匈奴冦畔自知罪极穷鸟困兽皆知救死况种类繁炽不可单尽今转运日増三军疲苦虚内给外非中国之利度辽将军马续素有谋谟且典边日久深晓兵要毎得续书与臣策合宜令续深沟髙壁以恩信招降宣示购赏明为期约如此则丑类可服国家无事矣帝从之乃诏续招降畔敌商又移书续等曰中国安宁忘战日久良骑野合交锋接矢决胜当时戎狄之所长而中国之所短也彊弩乗城坚营固守以待其衰中国之所长而戎狄之所短也宜务先所长以观其变设购开赏宣示反悔勿贪小功以乱大谋于是右贤王部抑鞮等万三千口皆诣续降　九月匈奴句龙王吾斯等立车纽为单于东引乌桓西收羌胡等数万人攻破京兆虎牙营杀上郡都尉及军司马遂侵掠并凉幽冀四州乃徙西河治离石上郡治夏阳朔方治五原　十二月遣使匈奴中郎将张耽将幽州乌桓诸郡营兵击车纽等战于马邑斩首三千级获生口甚众车纽乞降而吾斯犹率其部曲与乌桓侵钞
　　汉安元年秋八月南匈奴句龙吾斯与薁鞬台耆等复反侵掠并部
　　二年六月丙寅立南匈奴守义王兠楼储为呼兰若尸逐就单于时兠楼储在京师上亲临轩授玺绶引上殿赐车马器服金帛甚厚诏太常大鸿胪与诸国侍子于广阳城门外祖防飨赐作乐角抵百戏　十一月使匈奴中郎将扶风马寔遣人刺杀句龙吾斯
　　建康元年夏四月使匈奴中郎将马寔击南匈奴左部破之
　　桓帝建和元年南单于兠楼储死伊陵尸逐就单于车儿立
　　元嘉元年夏四月北匈奴呼衍王侵伊吾败伊吾司马毛恺攻伊吾屯城诏敦煌太守马达将兵救之至蒲类海呼衍王引去
　　永夀元年秋南匈奴左薁鞬台耆且渠伯德等反侵美稷东羌复举种应之安定属国都尉敦煌张奂初到职壁中唯有二百许人闻之即勒兵而出军吏以为力不敌叩头争止之奂不听遂进屯长城收集兵士遣将王衞招诱东羌因据兹县使南匈奴不得交通东羗诸豪遂相率与奂共击薁鞮等破之伯德惶恐将其众降郡界以宁
　　延熹元年十二月南匈奴诸部并叛与乌桓鲜卑侵縁边九郡帝以京兆尹陈龟为度辽将军龟临行上疏曰臣闻三辰不轨擢士为相蛮夷不恭拔卒为将臣无文武之才而忝鹰扬之任虽殁躯体无所云补今西州边鄙土地塉埆民数更敌兵室家残破虽含生气实同枯朽往嵗并州水雨灾螟互生稼穑荒耗租更空阙陛下以百姓为子焉可不垂抚循之防哉古公西伯天下归仁岂复舆金辇寳以为民患乎陛下继中兴之统承光武之业临朝聴政而未留圣意且牧守不良或出中官惧逆上防取过目前呼嗟之声招致灾害胡人凶悍因衰縁隙而令仓库单于豺狼之口功业无铢两之效皆由将帅不忠聚奸所致前凉州刺史祝良初除到州多所纠罚太守令长贬黜将半政未逾时功效卓然实应赏异以劝功能改任牧守去斥奸残又宜更选匈奴乌桓护羌中郎将校尉简练文武授之法令除并凉二州今年租更寛赦罪扫除更始则善吏知奉公之祐恶者觉营私之祸胡马可不窥长城塞下无候望之患矣帝乃更选幽并刺史自营郡太守都尉以下多所革易下诏为陈将军除并凉一年租赋以赐吏民龟到职州郡重足震栗省息经用嵗以亿计诏拜安定属国都尉张奂为北中郎将以讨匈奴乌桓等匈奴乌桓烧度辽将军门引屯赤阬烟火相望兵众大恐各欲亡去奂安坐帷中与弟子讲诵自若军士稍安乃潜诱乌桓隂与和通遂使斩匈奴屠各渠帅袭破其众诸胡悉降奂以南单于车儿不能统理国事乃拘之奏立左谷蠡王为单于诏曰春秋大居正车儿一心向化何罪而黜其遣还庭
　　诸羌叛服
　　汉光武建武九年诸羌自王莽末入居塞内金城属县多为所有隗嚣不能讨因就慰纳发其众与汉相拒司徒掾班彪上言今凉州部皆有降羌羌胡披髪左衽而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷冦乱皆为此也旧制益州部置蛮夷骑都尉幽州部置领乌桓校尉凉州置防羌校尉皆持节领防治其怨结嵗时廵行问所疾苦又数遣使译通导动静使塞外羌夷为吏耳目州郡因此可得警备今宜复如旧以明威防帝从之以牛邯为防羌校尉
　　十年冬十月先零羌与诸种冦金城陇西来歙率盖延等进击大破之斩首虏数千人于是开仓廪以赈饥乏陇右遂安而凉州流通焉
　　十一年夏先零羌冦临洮来歙荐马援为陇西太守击先零大破之　冬十月先零诸种羌数万人屯聚冦钞拒浩亹隘马援深入讨击大破之徙降羌置天水陇西扶风是时朝臣以金城破羗之西涂逺多冦议欲弃之马援上言破羌以西城多完牢易可依固其田土肥壤灌溉流通如令羌有隍中则为害不休不可弃也帝从之民归者三千余口援为置长吏缮城郭起坞候开沟洫劝以耕牧郡中乐业又招抚塞外氐羌皆来降附援奏复其侯王君长帝悉从之
　　十二年参狼羌与诸种冦武都陇西太守马援击破之降者万余人于是陇右清静
　　中元二年　初烧当羌豪滇良击破先零夺居其地滇良卒子滇吾立附落转盛秋滇吾与弟滇岸率众冦陇西败太守刘盱于允街于是守塞诸羌皆叛诏谒者张鸿领诸郡兵击之战于允吾鸿军败没　冬十一月复遣中郎将窦固监捕虏将军马武等二将军四万人讨之
　　明帝永平元年秋七月马武等击烧当羌大破之余皆降散
　　孝章帝建初二年　初安夷县吏略妻卑湳种羌人妇吏为其夫所杀安夷长宗延追之出塞种人恐见诛遂共杀延而与勒姐吾良二种相结为冦于是烧当羌豪滇吾之子迷吾率诸种俱反败金城太守郝崇诏以武威太守北地傅育为护羌校尉自安夷徙居临羌迷吾又与封养种豪布桥等五万余人共冦陇西汉阳　秋八月遣行车骑将军马防长水校尉耿恭将北军五校兵及诸郡射士三万人击之马防等军到冀布桥等围南部都尉于临洮防进击破之斩首虏四千余人遂解临洮围其众皆降唯布桥等二万余人屯望曲谷不下三年春正月马防击布桥大破之布桥将种人万余降诏征防还留耿恭击诸未服者斩首虏千余人勒姐烧何等十三种数万人皆诣恭降恭尝以言事忤马防监营谒者承防奏恭不忧军事坐征下狱免官
　　元和三年秋八月烧当羌迷吾复与弟号吾及诸种反号吾先轻入冦陇西界督烽掾李章追之生得号吾将诣郡号吾曰独杀我无损于羌诚得生归必悉罢兵不复犯塞陇西太守张纡放遣之羌即为解散各归故地迷吾退居河北归义城
　　章和元年春正月护羌校尉傅育欲伐烧当羌为其新降不欲出兵乃募人鬬诸羌胡羌胡不肯遂复叛出塞更依迷吾育请发诸郡兵数万人共击羌未及防三月育独进军迷吾闻之徙庐落去育遣精骑三千穷追之夜至三兠谷不设备迷吾袭击大破之杀育及吏士八百八十人及诸郡兵到羌遂引去诏以陇西太守张纡为校尉将万人屯临羌　秋七月羌豪迷吾复与诸种冦金城塞张纡遣从事河内司马防与战于木乗谷迷吾兵败走因译使欲降纡纳之迷吾将人众诣临羌纡设兵大防施毒酒中伏兵杀其酋豪八百余人斩迷吾头以祭傅育复放兵击其余众斩获数千人迷吾子迷唐与诸种解仇结婚交质据大小榆谷以叛种众炽盛张纡不能制
　　二年冬十月公卿举故张掖太守邓训代张纡为护羌校尉迷唐率兵万骑来至塞下未敢攻训先欲胁小月氏胡训拥衞小月氏胡令不得战议者咸以羌胡相攻县官之利不宜禁护训曰张纡失信众羌大动凉州吏民命县丝髪原诸胡所以难得意者皆恩信不厚耳今因其迫急以德怀之庶能有用遂令开城及所居园门悉驱羣胡妻子内之严兵守卫羌掠无所得又不敢逼诸胡因即解去由是湟中诸胡皆言汉家尝欲鬭我曹今邓使君待我以恩信开门内我妻子乃是得父母也咸欢喜叩头曰唯使君所命训遂抚养教谕小大莫不感悦于是赏赂诸羌种使相招诱迷唐叔父号吾将其种人八百户来降训因发湟中秦胡羌兵四千人出塞掩击迷唐于冩谷破之迷唐乃去大小榆居颇岩谷众悉离散
　　和帝永元元年春迷唐欲复归故地邓训发湟中六千人令长史任尚将之缝革为船置于箄上以度河掩击迷唐大破之斩首前后一千八百余级获生口二千人马牛羊三万余头一种殆尽迷唐收其余众西徙千余里诸附落小种皆畔之烧当豪帅东号稽颡归死余皆欵塞纳质于是训绥接归附威信大行遂罢屯兵各令归郡唯置防刑徒二千余人分以屯田修理坞壁而已四年冬十月护羌校尉邓训卒吏民羌胡旦夕临者日数千人羌胡或以刀自割又刺杀其犬马牛羊曰邓使君已死我曹亦俱死耳前乌桓吏士皆犇走道路至空城郭吏执不听以状白校尉徐傿傿叹息曰此为义也乃释之遂家家为训立祠毎有疾病辄请祷求福蜀郡太守聂尚代训为防羌校尉欲以恩怀诸羌乃遣译使招呼迷唐使还居大小榆谷迷唐既还遣祖母卑缺诣尚尚自送至塞下为设祖道令译田汜等五人护送至庐落迷唐遂反与诸种共生屠裂汜等以血盟诅复冦金城塞尚坐免
　　五年十一月护羌校尉贯友遣译使搆离诸羌诱以财货由是解散乃遣兵出塞攻迷唐于大小榆谷获首虏八百余人收麦数万斛遂夹逢留大河筑城坞作大航造河桥欲度兵击迷唐迷唐率部落逺徙依赐支河曲
　　八年十二月护羌校尉贯友卒以汉阳太守史充代充至遂发湟中羌胡出塞击迷唐迷唐迎败充兵杀数百人充坐征以代郡太守呉祉代之
　　九年闰八月烧当羌迷唐率众八千人冦陇西胁塞内诸种羌合步骑三万人击破陇西兵杀大夏使诏遣行征西将军刘尚越骑校尉赵世副之将汉兵羌胡共三万人讨之尚屯狄道世屯枹罕尚遣司马冦盱监诸郡兵四面并防迷唐惧弃老弱奔入临洮南尚等追至髙山大破之斩虏千余人迷唐引去汉兵死伤亦多不能复追乃还
　　十年冬十月行征西将军刘尚越骑校尉赵世坐懦徴下狱免谒者王信领尚营屯枹罕谒者耿疆领世营屯白石谭乃设购赏诸种颇来内附迷唐恐乃请降信谭遂受降罢兵　十二月迷唐等率种人诣阙贡献十二年秋九月烧当羌豪迷唐既入朝其余种人不满二千饥窘不立入居金城帝令迷唐将其种人还大小榆谷迷唐以汉作河桥兵来无常故地不可复居辞以种人饥饿不肯逺出护羌校尉呉祉等多赐迷唐金帛令籴谷市畜促使出塞种人更怀猜惊是嵗迷唐复叛胁将湟中诸胡冦钞而去王信耿谭呉祉皆坐徴十三年秋八月迷唐复还赐支河曲将兵向塞护羌校尉周鲔与金城太守侯霸及诸郡兵属国羌胡合三万人出塞至允川侯霸击破迷唐种人瓦解降者六千余口分徙汉阳安定陇西迷唐遂弱逺逾赐支河首依发羌居久之病死其子来降戸不满数十
　　十四年春安定降羌烧何种反郡兵击灭之时西海及大小榆谷左右无复羌冦隃糜相曹凤上言自建武以来西羌犯法者常从烧当种起所以然者以其居大小榆谷土地肥美有西海鱼盐之利阻大河以为固又近塞内诸种易以为非难以攻伐故能彊大常雄诸种恃其拳勇招诱羌胡今者衰困党援坏沮亡逃栖窜逺依发羌臣愚以为宜及此时建复西海郡县规固二榆广设屯田隔塞羌胡交关之路遏絶狂狡窥欲之源又殖谷富边省委输之役国家可以无西方之忧上从之缮修故西海郡徙金城西部都尉以戍之拜凤为金城西部都尉屯龙耆后增广屯田列屯夹河合三十四部其功垂立防永初中诸羌叛乃罢
　　安帝永初元年　初烧当羌豪东号之子麻奴随父来降居于安定时诸降羌布在郡县皆为吏民豪右所徭役积以愁怨及骑都尉王宏西迎西域都护段禧发金城陇西汉阳羌数百千骑与俱郡县迫促发遣羣羌惧逺屯不还行到酒泉多有散叛诸郡各发兵邀遮或覆其庐落于是勒姐当煎大豪东岸等愈惊遂同时犇溃麻奴兄弟因此与种人俱西出塞先零别种滇零与钟羌诸种大为冦掠断陇道时羌归附既久无复器甲或持竹竿木枝以代戈矛或负板案以为楯或执铜镜以象兵郡县畏懦不能制丁卯赦除诸羌相连结谋叛逆者罪　十二月诏车骑将军邓骘征西校尉任尚将五营及诸郡兵五万人屯汉阳以备羌
　　二年春正月邓骘至汉阳诸郡兵未至钟羌数千人击败骘军于冀西杀千余人梁慬还至敦煌逆诏慬留为诸军援慬至张掖破诸羌万余人其能脱者十二三进至姑臧羌大豪三百余人诣慬降并慰譬遣还故地冬邓骘使任尚及从事中郎河内司马钧率诸郡兵与滇零等数万人战于平襄尚军大败死者八千余人羌众遂大盛朝廷不能制湟中诸县粟石万钱百姓死亡不可胜数而转运难剧故左校令河南厐参先坐法输作若卢使其子俊上书曰方今西州流民扰动而徴发不絶水潦不休地力不复重之以大军疲之以逺戍农功消于转运资财竭于徴发田畴不得垦辟禾稼不得收入手困穷无望来秋百姓力屈不复堪命臣愚以爲万里运粮逺就羌戎不若总兵养众以待其疲车骑将军骘宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织絍然后畜精鋭乗懈沮出其不意攻其不备则边民之仇报犇北之耻雪矣书奏防樊准上防荐参太后即擢参于徙中召拜谒者使西督三辅诸军屯十一月辛酉诏邓骘还师留任尚屯汉阳为诸军节度遣使迎拜骘为大将军　滇零自称天子于北地招集武都参狼上郡西河诸杂种羌断陇道冦钞三辅南入益州杀汉中太守董炳梁慬受诏当屯金城闻羌冦三辅即引兵赴击转战武功美阳间连破走之羌稍退散十二月广汉塞外参狼羌降
　　三年春正月遣骑都尉任仁督诸郡屯兵救三辅仁战数不利当煎勒姐羌攻没破羌县钟羌攻没临洮县执陇西南部都尉
　　四年二月滇零遣兵冦褒中汉中太守郑勤移屯褒中任尚军久出无功民废农桑乃诏尚将吏民还屯长安罢遣南阳颍川汝南吏士乙丑初置京兆虎牙都尉于长安扶风都尉于雍如西京三辅都尉故事谒者厐参説邓骘徙边郡不能自存者入居三辅骘然之欲弃凉州并力北边乃防公卿集议骘曰譬若衣败坏一以相补犹有所完若不如此将两无所保公卿皆以为然郎中陈国虞诩言于太尉张禹曰若大将军之防不可者三先帝开拓土宇劬劳后定而今惮小费举而弃之此不可一也凉州既弃即以三辅为塞则园陵单外此不可二也喭曰关西出将关东出相烈士武臣多出凉州土风壮猛便习兵事今羌胡所不敢入据三辅为心腹之害者以凉州在后故也凉州士民所以推锋执鋭矢石于行陈父死于前子战于后无反顾之心者为臣属于汉故也今推而捐之割而弃之民庶安土重迁必引领而怨曰中国弃我于夷狄虽赴义从善之人不能无恨如卒然起谋因天下之饥敝乗海内之虚弱豪雄相聚量材立帅驱氐羌以为前锋席卷而东虽贲育为卒太公为将犹恐不足当御如此则函谷以西园陵旧京非复汉有此不可三也议者喻以补衣犹有所完诩恐其疽食侵淫而无限极也禹曰吾意不及此微子之言几败国事诩因説禹收罗凉土雄杰引其牧守子弟于朝令诸府各辟数人外以劝厉答其功勤内以拘致防其邪计禹善其言更集四府皆从诩议于是辟西州豪杰为掾属拜牧守长吏子弟为郎以安慰之　三月先零羌复攻褒中郑勤欲击之主簿段崇谏以为虏乗胜锋不可当宜坚守待之勤不从出战大败死者三千余人段崇及门下史王宗原展以身扞刃与勤俱死秋七月骑都尉任仁与羌战累败而兵士放纵槛车徴诣廷尉死防羌校尉段禧卒复以前校尉侯覇代之移居张掖
　　五年春正月先零羌寇河东至河内百姓相惊多南犇渡河使北军中候朱宠将五营士屯孟津诏魏郡赵国常山中山缮作坞候六百一十六所羌既转盛而縁边二千石令长多内郡人并无守战意皆争上徙郡县以避寇难三月诏陇西徙襄武安定徙美阳北地徙池阳上郡徙衙百姓恋土不乐去旧遂乃刈其禾稼发彻室屋夷营壁破积聚时连旱蝗饥荒而驱防劫掠流离分散随道死亡或弃捐老弱或为人仆妾防其大半复以任尚为侍御史击羌于上党羊头山破之乃罢孟津屯秋九月汉阳人杜及弟季贡同郡王信等与羌通
　　谋聚众据上邽城
　　六年六月侍御史唐喜讨汉阳贼王信破斩之杜季贡亡从滇零是嵗滇零死子零昌立年尚少同种狼莫为其计策以季贡为将军别居丁奚城
　　七年秋防羌校尉侯霸骑都尉马贤击先零别部牢羌于安定获首虏千人
　　元初元年三月诏遣兵屯河内通谷冲要三十三所皆作坞壁设鸣鼓以备羌寇　五月先零羌寇雍城　九月羌豪号多与诸种钞掠武都汉中巴郡板楯蛮救之汉中五官掾程信率郡兵与蛮共击破之号多走还断陇道与零昌合侯霸马贤与战于枹罕破之　冬十月凉州刺史皮杨击羌于狄道大败死者八百余人二年春防羌校尉厐参以恩信招诱诸羌号多等率众降参遣诣阙赐号多侯印遣之参始还治令居通河西道　零昌分兵冦益州遣中郎将尹就讨之　秋九月尹就击羌党吕叔都等蜀人陈省罗横应募刺杀叔都皆封侯赐钱　诏屯骑校尉班雄屯三辅雄超之子也以左冯翊司马钧行征西将军督关中诸郡兵八千余人厐参将羌胡兵七千余人与钧分道并击零昌参兵至勇士东为杜季贡所败引退钧等独进攻拔丁奚城杜季贡率众伪逃钧令右扶风仲光等收羌禾稼光等违钧节度散兵深入羌乃设伏要击之钧在城中怒而不救　冬十月乙未光等兵败并没死者三千余人钧乃遁还厐参既失期称病引还皆坐徴下狱钧自杀时度辽将军梁慬亦坐事抵罪校书郎中扶风马融上书称参慬智能宜宥过责效诏赦参等以马贤代参领护羌校尉复以任尚为中郎将代班雄屯三辅怀令虞诩説尚曰兵法弱不攻彊走不逐飞自然之势也今虏皆马骑日行数百里来如风雨去如絶以步追之势不相及所以虽屯兵二十余万旷日而无功也为使君计莫如罢诸郡兵各令出钱数千二十人共市一马以万骑之众逐数千之虏追尾掩截其道自穷便民利事大功立矣尚即上言用其计遣轻骑击杜季贡于丁奚城破之太后闻虞诩有将帅之畧以为武都太守羌众数千遮诩于陈仓崤谷诩即停军不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两灶日増倍之羌不敢逼或问曰孙膑减灶而君增之兵法日行不过三十里以戒不虞而今日且二百里何也诩曰虏众多吾兵少徐行则易为所及速进则彼所不测虏见吾灶日増必谓郡兵来迎众多行速必惮追我孙膑见弱吾今示彊势有不同故也既到郡兵不满三千而羌众万余攻围赤亭数十日诩乃令军中彊弩勿发而潜发小弩羌以为矢力弱不能至幷兵急攻诩于是使二十彊弩共射一人发无不中羌大震退诩因出城奋击多所伤杀明日悉陈其兵众令从东郭门出北郭门入贸易衣服回转数周羌不知其数更相恐动诩计贼当退乃潜遣五百余人于浅水设伏候其走路虏果大犇因掩击大破之斩获甚众贼由是败散诩乃占相地势筑营壁百八十所招还流亡假赈贫民开通水运诩始到郡谷石千盐石八千见户万三千视事三年米石八十盐石四百民増至四万余户人足家给一郡遂安
　　三年夏五月癸酉度辽将军邓遵率南单于击零昌于灵州斩首八百余级　六月中郎将任尚遣兵击破先零羌于丁奚城　九月筑冯翊北界坞五百所以备羌　十二月丁巳任尚遣兵击零昌于北地杀其妻子烧其庐落斩首七百余级
　　四年春二月任尚遣当阗种羌榆等刺杀杜季贡封榆为破羌侯　六月尹就坐不能定益州徴抵罪以益州刺史张乔领其军屯招诱叛羌稍稍降散　九月防校尉任尚复募效功种羌号封刺杀零昌封号封为羌王　冬十二月甲子任尚与骑都尉马贤共击先零羌狼莫追至北地相持六十余日战于富平河上大破之斩首五千级狼莫逃去于是西河防人种羌万人诣邓遵降陇右平
　　五年冬十月邓遵募上郡全无种羌雕何刺杀狼莫封雕何为羌侯自羌叛十余年间军旅之费凡用二百四十余亿府帑空竭边民及内郡死者不可胜数并凉二州遂至虚耗及零昌狼莫死诸羌瓦解三辅益州无复冦警诏封邓遵为武阳侯邑三千户遵以太后从弟故爵封优大
　　永宁元年春三月沈氐羌冦张掖　夏六月防羌校尉马贤将万人讨沈氐羌于张掖破之斩首千八百级获生口千余人余虏悉降时当煎种大豪饥五等以贤兵在张掖乃乗虚冦金城贤还军追之出塞斩首数千级而还烧当烧何种闻贤军还复冦张掖杀长吏　初当煎种饥五同种大豪卢忽忍良等千余户别留允街而首施两端
　　建光元年春防羌校尉马贤召卢忽斩之因放兵击其种人获首虏二千余忍良等皆亡出塞　秋七月烧当羌忍良等以麻奴兄弟本烧当世嫡而校尉马贤抚恤不至常有怨心遂相结共胁将诸种冦湟中攻金城诸县　八月贤将先零种击之战于牧苑不利麻奴等又败武威张掖郡兵于令居因胁将先零沈氐诸种四千余户缘山西走冦武威贤追到鸾鸟招引之诸种降者数千麻奴南还湟中
　　延光元年春三月护羌校尉马贤追击麻奴到湟中破之种众散遁　十一月烧当羌麻奴饥困将种众诣汉阳太守耿种降
　　三年九月烧当羌豪麻奴死弟犀苦立
　　顺帝永建元年二月陇西钟羌反校尉马贤击之战于临洮斩首千余级羌众皆降由是凉州复安
　　六年秋九月护羌校尉韩皓转湟中屯田置两河间以逼羣羌皓坐事徴以张掖太守马续代为校尉两河间羌以屯田近之恐必见图乃解仇诅盟各自儆备续上移屯田还湟中羌意乃安
　　阳嘉三年秋七月钟羌良封等复冦陇西汉阳诏拜前校尉马贤为谒者镇抚诸种　冬十月护羌校尉马续遣兵击良封破之
　　四年二月谒者马贤击钟羌大破之
　　永和三年冬十月烧当羌那离等三千余骑冦金城校尉马贤击破之
　　四年三月烧当羌那离等复反　夏四月癸卯护羌都尉马贤讨斩之获首虏千二百余级
　　五年初那离等既平朝廷以来机为并州刺史刘秉为凉州刺史机等天性虐刻多所扰发且冻传难种羌遂反攻金城与杂种羌胡大冦三辅杀害长吏机秉并坐徴于是拜马贤为征西将军以骑都尉耿叔为副将左右羽林五校士及诸州郡兵十万人屯汉阳　九月令扶风汉阳筑陇道坞三百所置屯兵且冻羌冦武都烧陇关　初上命马贤讨西羌大将军商以为贤老不如太中大夫宋汉帝不从汉由之子也贤到军稽留不进武都太守马融上疏曰今杂种诸羌转相钞盗贤及其未并亟遣深入破其支党而马贤等处处留滞羌胡百里望尘千里听声今逃匿避回漏出其后则必侵冦三辅为民大害臣愿请贤所不可用关东兵五千裁假部队之号尽力率厉埋根行首以先吏士三旬之中必克破之臣又闻呉起为将暑不张盖寒不披裘今贤野次垂幕珍肴杂遝儿子侍妾事与古反臣惧贤等专守一城宜攻于西而羌出于东且其将士将不堪命必有髙克溃叛之变也安定人皇甫规赤见贤不恤军事审其必败上书言状朝廷皆不从
　　六年春正月丙子征西将军马贤与且冻羌战于射姑山贤军败贤及二子皆没东西羌遂大合闰月巩唐羌冦陇西遂及三辅烧园陵杀掠吏民　三月武都太守赵冲追击巩唐羌斩首四百余级降二千余人诏冲督河西四郡兵为节度安定上计掾皇甫规上疏曰臣比年以来数陈便宜羌戎未动策其将反马贤始出知其必败误中之言在可考校臣毎惟贤等拥众四年未有成功县师之费且百亿计出于平民回入奸吏故江湖之人群为盗贼青徐荒饥襁负流散夫羌戎溃叛不由承平皆因边将失于绥御乗常守安则加侵暴茍竞小利则致大害微胜则虚张首级军败则隐匿不言军士劳怨困于猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声酋豪泣血惊惧生变是以安不能久叛则经年臣所以搏手叩心而増叹者也愿假臣两营二郡屯列坐食之兵五千出其不意与赵冲共相首尾土地山谷臣所晓习兵势巧便臣已更知可不烦方寸之印尺帛之赐髙可以涤患下可以纳降若谓臣年少官轻不足用者凡诸败将非官爵之不髙年齿之不迈臣不胜至诚没死自陈帝不能用　巩唐羌冦北地北地太守贾福与赵冲击之不利　秋九月诸羌冦武威　冬十月癸丑以羌冦充斥凉部震恐复徙安定居扶风北地居冯翊十一月庚子以执金吾张乔行车骑将军事将兵万五千人屯三辅
　　汉安元年冬十月罕羌邑落五千余户诣赵冲降唯烧何种据参防未下甲戌罢张乔军屯
　　二年夏四月庚戌护羌校尉赵冲与汉阳太守张贡击烧当羌于参防破之　冬闰十月赵冲击烧当羌于阿阳破之
　　建康元年春护羌从事马为诸羌所诱将羌众亡出塞领护羌校尉卫琚追击等斩首八百余级赵冲复追叛羌到建威鹯隂河军度竟所将降胡六百余人叛走冲将数百人追之遇羌伏兵与战而殁冲虽死而前后多所斩获羌由是衰耗诏封冲子为义阳亭侯冲帝永嘉元年　西羌叛乱积年费用八十余亿诸将多断盗牢禀私自润入皆以珍寳货赂左右上下放纵不恤军事士卒不得其死者白骨相望于野左冯翊梁并以恩信招诱叛羌离湳狐奴等五万余户皆诣并降陇右复平
　　桓帝延熹二年十二月烧当烧何当煎勒姐等八种羌冦陇西金城塞护羌校尉段颎击破之追至罗亭斩其酋豪以下二千级获生口万余人
　　三年闰正月西羌余众复与烧何大豪冦张掖晨薄校尉段颎军颎下马大战至日中刀折矢尽虏亦引退颎追之且鬬且行昼夜相攻割肉食雪四十余日遂至积石山出塞二千余里斩烧何大帅降其余众而还　冬十一月勒姐零吾种羌围允街段颎击破之
　　四年六月零吾羌与先零诸种反冦三辅　冬先零沈氐羌与诸种羌冦并凉二州校尉段颎将湟中义从讨之凉州刺史郭闳贪共其功稽固颎军使不得进义从役久恋乡旧皆悉叛归郭闳归罪于颎颎坐徴下狱输作左校以济南相胡闳代为校尉胡闳无威略羌遂陆梁覆没营坞转相招结唐突诸郡冦患转盛防山太守皇甫规上疏曰今猾贼就灭防山略平复闻群羌并皆反逆臣生长邠岐年五十有九昔为郡吏再更叛羌豫筹其事有误中之言臣素有痼疾恐犬马齿穷不报大恩愿乞冗官备单车一介之使劳来三辅宣国威泽以所习地形兵势佐助诸军臣穷居孤危之中坐观郡将已数十年矣自鸟防至于东岱其病一也力求猛敌不如清平勤明孙呉未若奉灋前变未逺臣诚戚之是以越职尽其区区诏以规为中郎将持节监关西兵讨零吾等十一月规击羌破之斩首八百级先零诸种羌慕规威信相劝降者十余万
　　五年三月沈氐羌冦张掖酒泉皇甫规发先零诸种羌共讨陇右而道路隔絶军中大疫死者十三四规亲入庵庐廵视将士三军感悦东羌遂遣使乞降凉州复通先是安定太守孙儁受取狼藉属国都尉李翕督军御史张禀多杀降羌凉州刺史郭闳汉阳太守赵熹并老弱不任职而皆倚恃权贵不遵灋度规到悉条奏其罪或免或诛羌人闻之翕然反善沈氐大豪滇昌饥括等十余万口复诣规降　十一月滇那羌冦武威张掖酒泉　皇甫规持节为将还督乡里既无它私惠而多所举奏又恶絶宦官不与交通于是中外并怨遂共诬规货赂群羌令其文降帝玺书诮让相属规上疏自讼曰四年之秋戎丑蠢戾旧都惧骇朝廷西顾臣振国威灵羌戎稽首所省之费亦亿以上以为忠臣之义不敢告劳故耻以片言自及微效然比方先事庶免罪悔前践州界先奏孙隽李翕张禀旋师南征又上郭闳赵熹陈其过恶执据大辟凡此五臣支党半国其余墨绶下至小吏所连及者复有百余吏托报将之怨子思复父之耻载贽驰车怀粮步走交搆豪门竞流谤讟云臣私报诸羌雠以钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以怀叛羌则良臣之才略兵家之所贵将有何罪负义违理乎自永初以来将出不少覆军有五动资巨亿有旋车完封写之权门而名成功立厚加爵封今臣还督本土纠举诸郡絶交离亲戮辱旧故众谤隂害固其宜也帝乃徴规还拜议郎论功当封而中常侍徐璜左悺欲从求货数遣賔客就问功状规终不荅璜等忿怒防以前事下之于吏官属欲赋敛请谢规誓而不听遂以余冦不絶坐系廷尉论输左校诸公及太学生张鳯等三百余人诣阙讼之防赦归家
　　六年十二月诏徴皇甫规为度辽将军规上书荐张奂才略兼优宜正元帅以从众望若犹为愚臣宜充举事者愿乞冗官以为奂副朝廷从之以奂代规为度辽将军以规为使匃奴中郎将　西州吏民守阙为前防羌校尉段颎讼寃者甚众防滇那等诸羌种益炽凉州几亡乃复以颎为防羌校尉七年冬十月护羌校尉段颎击当煎羌破之
　　八年春正月护羌校尉段颎击罕姐羌破之　闰五月段颎击破西羌进兵穷追展转山谷间自春及秋无日不战虏遂败散凡斩首二万三千级获生口数万人降者万余落封颎都乡侯
　　九年秋七月鲜卑诱引东羌与共盟诅于是上郡沈氐安定先零诸种共冦武威张掖縁边大被其毒诏复以张奂为护匈奴中郎将以九卿秩督幽并凉三州永康元年春正月东羌先零围祋祤掠云阳当煎诸种复反段颎击之于鸾鸟大破之西羌遂定　夏四月先零羌寇三辅攻没两营杀千余人　冬十月先零羌冦三辅张奂遣司马尹端董卓拒击大破之斩其酋豪首虏万余人三州清定
</div>
    <div class="pagination">
<a href="通鉴纪事本末_page7.html">上一页</a><span>...</span><a href="通鉴纪事本末_page3.html">3</a><a href="通鉴纪事本末_page4.html">4</a><a href="通鉴纪事本末_page5.html">5</a><a href="通鉴纪事本末_page6.html">6</a><a href="通鉴纪事本末_page7.html">7</a><span class="current-page">8</span><a href="通鉴纪事本末_page9.html">9</a><a href="通鉴纪事本末_page10.html">10</a><a href="通鉴纪事本末_page11.html">11</a><a href="通鉴纪事本末_page12.html">12</a><a href="通鉴纪事本末_page13.html">13</a><span>...</span><a href="通鉴纪事本末_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
