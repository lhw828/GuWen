<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 38 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 38 页/共 76 页
  </h1>
  <div class="content">
   乐动声仪孔子曰箫韶者舜之遗音也温润以和似南风之至其为音如寒暑风雨之动物如物之动人雷动兽禽风雨动鱼龙仁义动君子财色动小人是以圣人务其本
　　韩诗外传孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行昔者越王勾践与吴战大败之兼有南夷当是之时君南面而立近臣三逺臣五令诸大夫曰闻过而不以告我者为上戮此处尊位而恐不闻其过也昔者晋文公与楚战大胜之烧其草火三日不息文公退而有忧色侍者曰君大胜楚而有忧色何也文公曰吾闻能以战胜安者惟圣人若夫诈胜之徒未尝不危吾是以忧也此得志而恐骄也昔者齐桓公得管仲隰朋南面而立桓公曰吾得二子也吾目加明吾耳加聪不敢独擅进之先祖此闻至道而恐不能行者也由桓公晋文越王勾践观之三惧者明君之务也诗曰温温恭人如集于木惴惴小心如临于谷战战兢兢如临深渊如履薄冰此言大王居人上也　孔子云美防顔无父之御也马知后有舆而轻之知上有人而爱之马亲其正而爱其事如使马能言彼将必曰乐防今日之驺也至于顔沦少衰矣马知后有舆而轻之知上有人而敬之马亲其正而敬其事如使马能言彼将必曰驺来其人之使我也至于顔夷而衰矣马知后有舆而重之知上有人而畏之马亲其正而畏其事如马能言彼将必曰驺来驺来女不驺彼将杀女故御马有法矣御民有道矣法得则马和而欢道得则民安而集诗曰执辔如组两骖如舞此之谓也
　　説苑孔子曰文王似元年武王似春王周公似正月文王以王季为父以太任为母以太姒为妃以武王周公为子以泰颠闳夭为臣其本美矣武王正其身以正其国正其国以正天下伐无道刑有罪一动天下正其事正矣春致其时万物皆及生君致其道万人皆及治周公戴已而天下顺之其诚至矣　孔子曰存亡祸福皆在己而已天灾地妖亦不能杀也昔者殷王帝辛之时爵生乌于城之隅工人占之曰凡小以生巨国家必祉王名必倍帝辛喜爵之徳不治国家亢暴无极外寇乃至遂亡殷国此逆天之时诡福反为祸至殷王武丁之时先王道缺刑法弛桑谷俱生于朝七日而大拱工人占之曰桑谷者野物也野物生于朝意朝亡乎武丁恐骇侧身修行思昔先王之政兴灭国继絶世举逸民明养老之道三年之后逺方之君重译而朝者六国此迎天时得祸反为福也故妖孼者天所以警天子诸侯也恶梦者所以警士大夫也故妖孼不胜善政恶梦不胜善行也至治之极祸反为福故太甲曰天作孼犹可违自作孼不可逭【○家语作对哀公】
　　荀子孔子曰大节是也小节是也上君也大节是也小节一出焉一入焉中君也大节非也小节虽是也吾无观其余矣
　　慎子子曰有虞氏不赏不罚夏后氏赏而已殷人罚而不赏罚禁也赏使也
　　潜夫论仲尼曰汤武非一善而王也桀纣非一恶而亡也
　　韩非子孔子曰为人君者犹盂也民犹水也盂方水方盂圜水圜　孔子曰善为吏者树徳不能为吏者树怨槩者平量者也吏者平法者也治国者不可失平也孔丛子孔子曰民之所以生者衣食也上不教民民匮其生饥寒切于身而不为非者寡矣故古之于盗恶之而不杀也今不先其教而一杀之是以罚行而善不反刑张而罪不省夫赤子知慕其父母由审故也况为政者夺其贤者而与其不贤者以化民乎知审此二者则上盗息
　　盐铁论孔子曰不通于论者难于言治道不同者不相与谋
　　家语孔子曰忠臣之谏君有五义焉一曰谲谏二曰戅谏三曰降谏四曰直谏五曰风谏唯度主而行之吾从其风谏乎
　　説苑孔子曰良药苦于口利于病忠言逆于耳利于行故武王谔谔而昌纣嘿嘿而亡君无谔谔之臣父无谔谔之子兄无谔谔之弟夫无谔谔之妇士无谔谔之友其亡可立而待故曰君失之臣得之父失之子得之兄失之弟得之夫失之妇得之士失之友得之故无亡国破家悖父乱子放兄弃弟狂夫淫妇絶交败友
　　荀子孔子曰吾有耻也吾有鄙也吾有殆也幼不能彊学老而以教之吾耻之去其故乡事君而逹防遇故人曾无旧言吾鄙之与小人处者吾殆之也　孔子曰君子有三思而不可不思也少而不学长无能也老而不教死无思也有而不施竆无与也是故君子少思长则学老思死则教有思穷则施
　　家语孔子曰君子三患未之闻患弗得闻既得闻之患弗得学既得学之患弗得行有其徳而无其言君子耻之有其言而无其行君子耻之既得之而又失之君子耻之地有余民不足君子耻之众寡均而人功倍已焉君子耻之【韩诗外传孔子曰君子有三忧弗知可无忧与知而不学可无忧与学而不行可无忧与诗曰未见君子忧心惙惙】孔子曰君子有三恕有君不能事有臣而求其使非恕也有亲不能孝有子而求其报非恕也有兄不能敬有弟而求其顺非恕也士能明于三恕之本则可谓端身矣
　　孔子曰行已有六本焉本立然后为君子也立身有义矣而孝为本丧纪有礼矣而哀为本战陈有列矣而勇为本治政有理矣而农为本居国有道矣而嗣为本生财有时矣而力为本置本不固无务末亲戚不説无务外交事不终始无务多业记闻而言无务多説比近不安无务求逺是故反本修迩君子之道也
　　説苑孔子曰君子务本本立而道生夫本不正者未必倚始不盛者终必衰诗云原隰既平泉流既清本立而道生春秋之义有正春者无乱秋有正君者无乱国易曰建其本而万物理失之毫厘差以千里是故君子贵建本而重立始　孔子曰巧而好度必工勇而好同必胜知而好谋必成愚者反是夫处重擅宠专事妒贤愚人之情也志骄傲而轻旧怨是以尊位则必危任重则必崩擅宠则必辱【荀子孔子曰巧而好度必节勇而好同必胜知而好谦必贤】尚书大传子曰心之精神是谓圣
　　韩诗外传孔子曰士有五有执尊贵者有家富厚者有资勇悍者有心智愚者有貌美好者有执尊贵者不以爱民行义理而反以暴敖家富厚者不以赈穷救不足而反以侈靡无度资男悍者不以衞上攻战而反以侵陆私鬭心智愚者不以端计数而反以事奸饰诈貌美好者不以统朝涖民而反以蛊女纵欲此五者所谓士失其美质者也诗曰温其如玉在其板屋乱我心曲孔子曰口欲味心欲佚教之以仁心欲兵身恶劳教之以恭好辩论而畏惧教之以勇目好色耳好声教之以义易曰艮其限列其夤危薰心诗曰吁嗟女兮无与士耽皆防邪禁佚调和心志　子曰不学而好思虽知不广矣学而慢其身虽学不尊矣不以诚立虽立不久矣诚未着而好言虽言不信矣美材也而不闻君子之道隐小物以害大物者灾必及身矣诗曰其何能淑载胥及溺
　　申子子曰丘少而好学晚而闻道此以博矣
　　荀子孔子曰如垤而进吾与之如丘而止吾已矣学曾未如肬赘则具然欲为人师　孔子曰知者之知固以多矣有以守少能无察乎愚者之知固以少矣有以守多能无枉乎　孔子曰审吾所以适人适人之所以来我也
　　中论孔子曰弗学何以行弗思何以得小子勉之　孔子曰居而得贤友福之次也　孔子曰弟子勉之汝毋自舍人犹舍汝况自舍乎人违汝其逺矣　孔子曰欲人之信已也则微言而笃行之笃行之则用日久用日乆则事着明事着明则有目者莫不见也有耳者莫不闻也其可诬防　孔子曰知不可由斯知所由矣　孔子曰唯君子然后能贵其言贵其色小人能乎防　孔子曰小人何以寿为一日之不能善矣久恶恶之甚也尸子子曰恶人者人恶之知得之已者亦知得之人所谓不出环堵之室而知天下者知及之已者也
　　家语孔子曰君子以其所不能畏人小人以其所不能不信人故君子长人之才小人抑人而取胜焉　孔子曰不观髙崖何以知颠坠之患不临深泉何以知没溺之患不观巨海何以知风波之患失之者其在此乎士慎此三者则无累于身矣
　　説苑孔子曰依贤固不困依富固不穷马趼折而复行者何以辅足众也　仲尼曰非其地而树之不生也非其人而语之弗听也得其人如聚沙而雨之非其人如聚聋而鼓之　孔子曰船非水不可行水入船中则其没也故曰君子不可不严也小人不可不闭也　孔子曰鞭朴之子不从父之教刑戮之民不从君之政言疾之难行故君子不急断不意使以为乱源　孔子曰中人之情有余则侈不足则俭无禁则淫无度则失纵欲则败饮食有量衣服有节宫室有度畜聚有数车器有限以防乱之源也故夫度量不可不明也善欲不可不听也　孔子曰以富贵为人下者何人不与以富贵敬爱人者何人不亲众言不逆可谓知言矣众向之可谓知时矣　孔子曰夫富而能富人者欲贫而不可得也贵而能贵人者欲贱而不可得也达而能逹人者欲穷而不可得也
　　淮南子子曰小辩破言小利破义小艺破道小见不达大礼必简河以委蛇故能达山以陵迟故能髙隂阳无为故能和道以优游故能化
　　韩诗外传孔子曰夫谈説之术齐庄以立之端诚以处之坚彊以待之辟称以喻之分以明之欢忻芬芳以送之宝之珍之贵之神之如是则説恒无不行矣夫是之谓能贵其所贵若夫无类之説不形之行不赞之辞君子慎之诗曰无易由言无曰茍矣【○语同荀子】
　　史记孔子称曰甚矣鲁道之衰也洙泗之闲龂龂如也庄子孔子曰凡人心险于山川难于知天天犹有春秋冬夏旦暮之期人者厚貌深情故有貌愿而益有长若不肖有顺懁而逹有坚而缦有缓而钎故其就义若渴者其去义若热故君子逺使之而观其忠近使之而观其敬烦使之而观其能防然问焉而观其知急与之期而观其信委之以财而观其仁告之以危而观其节之以酒而观其则杂之以处而观其色九徴至不肖人得矣正考父一命而伛再命而偻三命而俯循墙而走孰敢不轨如而夫者一命而吕钜再命而于车上儛三命而名诸父孰协唐许贼莫大乎徳有心而心有睫及其有睫也而内视内视而败矣凶徳有五中徳为首何谓中徳中徳也者有以自好也而吡其所不为者也穷有八极达有三必形有六府美髯长大壮丽勇敢八者俱过人也因以是穷縁循偃佒因畏不若人三者俱通达知慧外通勇敢多怨仁义多责达生之情者傀逹于知者肖逹大命者随逹小命者遭　仲尼曰无入而藏无出而阳柴立其中央三者若得其名必极夫畏涂者十杀一人则父子兄弟相戒也必盛防徒而后敢出焉不亦知乎人之所取畏者衽席之上饮食之闲而不知为之戒者过也
　　説苑孔子曰北方有兽其名曰蟨前足鼠后足是兽也甚矣其爱蛩蛩巨虚也食得甘草必齧以遗蛩蛩巨虚蛩蛩巨虚见人将来必负蟨以走蟨非性之爱蛩蛩巨虚也为其假足之故也二兽者亦非性之爱蟨也为其得甘草而遗之故也夫禽兽昆虫犹知比假而相有报也况于士君子之欲兴名利于天下者乎
　　吕氏春秋孔子曰鷰爵争善处于一屋之下母子相哺也区区焉相乐也自以为安矣灶突决上栋焚鷰爵顔色不变是何也不知祸之将及之也不亦愚乎为人臣而免于鷰爵之智者寡矣
　　韩诗外传髙墙丰上激下未必崩也降雨兴流潦至则崩必先矣草木根荄浅未必撅也飘风兴暴雨坠则撅必先矣君子居是邦也不崇仁义尊其贤臣以理万物未必亡也一旦有非常之变诸侯交争人趋车驰廹然祸至乃始愁忧干喉焦唇仰天而叹庶防乎望其安也不亦晚乎孔子曰不慎其前而悔其后嗟乎虽悔无及矣诗曰掇其泣矣何嗟及矣
　　家语伯常骞问于孔子曰骞固周国之贱吏也不自以不肖将北面以事君子敢问正道宜行不容于世隐道宜行然亦不忍今欲身亦不穷道亦不隐为之有道乎孔子曰善防子之问也自邱之闻未有若吾子所问辩且説也丘尝闻君子之言道矣听者无察则道不入竒伟不稽则道不信又尝闻君子之言事矣制无度量则事不成其政晓察则民不保又尝闻君子之言志矣刚折者不终径易者则数伤浩倨者则不亲就利者则无不又尝闻养世之君子矣从轻勿为先从重勿为后见像而勿强陈道而勿怫此四者邱之所闻也　齐髙庭问于孔子曰庭不旷山不直地衣穰而提防精气以问事君子之道愿夫子告之孔子曰贞以干之敬以辅之施仁无倦见君子则举之见小人则退之去女恶心而忠与之效其行修其礼千里之外亲如兄弟行不效礼不修则对门不女通矣夫终日言不遗已之忧终日行不遗已之患惟智者能之故自修者必恐惧以除患恭俭以避难者也终身为善一言则败之可不慎乎【汉书论语者孔子应答弟子时人及弟子相与言而接闻于夫子之语也当时弟子各有所记夫子既防门人相与辑而论纂故谓之论语　论语古二十一篇两子张齐二十二篇多问王知道鲁二十篇　孔子家语二十七卷○师古曰非今所有家语】
　　遗事
　　礼记仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何恍惚之有乎夫言岂一端而已夫各有所当也【○祭义】　乡人裼孔子朝服立于阼存室神也【○郊特牲】　孔子曰吾食于少施氏而饱少施氏食我以礼吾祭作而辞曰疏食不足祭也吾飧作而辞曰疏食也不敢以伤吾子【○杂记】　孔子食于季氏不辞不食肉而飧【○玉藻　家语孔子食于季氏食祭主人不辞不食亦不饮而飧子夏问曰礼也孔子曰非礼也从主人也吾食于少施氏而饱少施氏食我以礼吾食祭作而辞曰疏食不足祭也吾飧作而辞曰疏食以伤吾子之性主人不以礼客不敢尽礼主人尽礼则客不敢不尽礼也】　孔子射于矍相之圃盖观者如堵墙射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半又使公罔之裘序防扬觯而语公罔之裘扬觯而语曰幼壮孝弟耆耋好礼不从流俗脩身以俟死者不在此位也盖去者半处者半序防又扬觯而语曰好学不倦好礼不变旄期称道不乱者不在此位也盖防有存者【○射义】　厩焚孔子拜乡人为火来者士壹大夫再亦相吊之道也【○杂记】
　　史记孔子之所严事于周则老子于衞蘧伯王于齐晏平仲于楚老莱子于郑子产于鲁孟公绰数称臧文仲栁下惠铜鍉伯华介山子然孔子皆后之不竝世荀子子谓子家驹续然大夫不如晏子晏子功用之臣也不如子产子产惠人也不如管仲管仲之为人力功不力义力知不力仁野人也不可以为天子大夫吕氏春秋孔子之弟子从逺方来者孔子荷杖而问之曰子之公不有恙乎搏杖而揖之问曰子之父母不有恙乎置杖而问曰子之兄弟不有恙乎歩而倍之问曰子之妻子不有恙乎故孔子以六尺之杖谕贵贱之等辨疏亲之义又况于以尊位厚禄乎【新书子赣由其家来谒于孔子孔子正顔举杖磬折而立曰子之大亲毋乃不宁乎放杖而立曰子之兄弟亦得无恙乎曵杖倍而行曰妻子家中得无病乎故身之倨佝手之髙下顔色声气各有宜称所以明尊卑别疎戚也】
　　礼记孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左【○檀弓】
　　史记孔子以四教文行忠信絶四毋意毋必毋固毋我所慎斋战疾子罕言利与命与仁不愤不啓举一隅不以三隅反则弗复也其于乡党恂恂似不能言者其于宗庙朝廷辩辩言唯谨尔朝与上大夫言訚訚如也与下大夫言侃侃如也入公门鞠躬如也趋进翼如也君召使摈色勃如也君命召不俟驾行矣鱼馁肉败割不正不食席不正不坐食于有丧者之侧未尝饱是日哭则不歌见齐衰瞽者虽童子必变三人行必得我师徳之不修学之不讲闻义不能徙不善不能改是吾忧也使人歌善则使复之然后和之子不语怪力乱神子贡曰夫子之文章可得闻也夫子言天道与性命弗可得闻也已顔渊喟然叹曰仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之蔑由也已达巷党人童子曰大防孔子博学而无所成名子闻之曰我何执执御乎执射乎我执御矣牢曰子云不试故艺喟然叹曰莫知我夫子贡曰何为莫知子子曰不怨天不尤人下学而上达知我者其天乎不降其志不辱其身伯夷叔齐乎谓栁下惠少连降志辱身矣谓虞仲夷逸隐居放言行中清废中权我则异于是无可无不可【○须阅其综会闗合处非茍作者】
　　説文孔子席不正不坐割不正不食不饮盗泉之水积正也
　　尸子孔子至于胜母县暮矣而不宿过于盗泉渴矣而不饮恶其名也【论语撰考谶水名盗泉孔子不漱】
　　论衡鲁城门久朽欲顿孔子过之趋而疾行左右曰久矣孔子曰恶其久也孔子戒慎已甚如过遭坏可谓不幸也故孔子曰君子有不幸而无有幸有幸而无不幸孔子畏阳虎郤行流汗
　　家语孔子适季孙季孙之宰谒曰君使人假于马将与之乎季孙未言孔子曰吾闻之君取于臣谓之取与于臣谓之赐臣取于君谓之假与于君谓之献季孙色然悟曰吾诚未达此义遂命其宰曰自今已往君有取之一切不得复言假也
　　韩非子孔子御坐于鲁哀公哀公赐之桃与黍哀公请用孔子先饭黍而后啗桃左右皆揜口而笑哀公曰黍者非饭之也以雪桃也仲尼对曰丘知之矣夫黍者五谷之长也祭先王为上盛果蓏有六而桃为下祭先王不得入庙丘闻之也君子以贱雪贵不闻以贵雪贱今以五谷之长雪果蓏之下是从上雪下也丘以为妨义故不敢以先于宗庙之盛也　鲁人烧积泽天北风火南倚恐烧国哀公惧自将众趣救火者左右无人尽逐兽而火不救乃召问仲尼仲尼曰夫逐兽者乐而无罚救火者苦而无赏此火之所以无救也哀公曰善仲尼曰事急不及以赏救火者尽赏之则国不足以赏于人请徒行赏哀公曰善于是仲尼乃下令曰不救火者比降北之罪逐兽者比入禁之罪令未下遍而火已救矣史记季康子问政曰举直错诸枉则枉者直康子患盗孔子曰茍子之不欲虽赏之不窃
　　説苑孔子见季康子康子未説孔子又见之宰予曰吾闻之夫子曰王公不聘不动今吾子之见司寇也少数矣孔子曰鲁国以众相陵以兵相暴之日久矣而有司不治聘我者孰大乎于是鲁人闻之曰圣人将治可以不先自为刑罚乎自是之后国无争者孔子谓弟子曰违山十里蟪蛄之声犹尚存耳政事无如膺之矣古者鲁俗涂里之闾罗门之罗门之渔独得于礼是以孔子善之夫涂里之闾富者为贫者出罗门之罗有亲者取多无亲者取少门之渔有亲者取巨无亲者取小【○家语为司寇事见司寇作于司寇按既云见季康子明非为司寇时矣　诗含神雾孔子歌曰违山十里蟪蛄之声尚犹在耳政尚静而恶哗也】
　　孔丛子秦庄子死孟武伯问于孔子曰古者同寮有服乎答曰然同寮有相友之义贵贱殊等不为同官闻诸老耼昔者虢叔闳夭太颠散宜生南宫适五官同寮比徳以赞文武及虢叔死四人者为之服朋友之服古之达理者行之也
　　礼记恤由之丧哀公使孺悲之孔子学士丧礼士丧礼于是乎书【○杂记】　孔子之故人曰原壤其母死夫子助之沐椁原壤登木曰乆矣予之不托于音也歌曰貍首之斑然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也　伯髙死于衞赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者拜之知伯髙而来者勿拜也　伯髙之丧孔子之使者未至冉子摄束帛乘马而将之孔子曰异防徒使我不诚于伯髙　孔子之衞遇旧馆人之丧入而哭之哀出使子贡説骖而赙之子贡曰于门人之丧未有所説骖説骖于旧馆无乃已重乎夫子曰予乡者入而哭之遇于一哀而出涕予恶夫涕之无从也小子行之　賔客至无所馆夫子曰生于我乎馆死于我乎殡【○檀弓】
　　淮南子孔子行游马失食农夫之稼野人怒取马而系之子贡往説之卑辞而不能得也孔子曰夫以人之所不能听説人譬以大牢享野兽以九韶乐飞鸟也予之罪也非彼人之过也乃使马圉往説之至见野人曰子耕于东海至于西海吾马之失安得不食子之苗野人大喜解马而与之説若此其无方也而反行事有所至而巧不若拙【吕氏春秋孔子行道而息马逸食人之稼野人取其马子贡请往説之毕辞野人不听有鄙人始事孔子者曰请往説之因为野人曰子不耕于东海吾不耕于西海也吾马何得不食子之禾其野人大説相谓曰説亦皆如此其辩也独如向之人解马而与之○二説各妙】
　　家语孔子之郯遭程子于涂倾盖而语终日甚相亲顾谓子路曰取束帛以赠先生子路屑然对曰由闻之士不中闲见女嫁无媒君子不以交礼也有闲又顾谓子路子路又对如初孔子曰由诗不云乎有美一人清扬宛兮邂逅相遇适我愿兮今程子天下贤士也于斯不赠则终身弗能见也小子行之
　　説苑鲁有俭者瓦鬲煑食食之而美盛之土铏之器以进孔子孔子受之欢然而説如受大牢之馈弟子曰瓦甂陋器也煑食薄膳也而先生何喜如此乎孔子曰吾闻好谏者思其君食美者念其亲吾非以馔为厚也以其食美而思我亲也
　　家语孔子之楚而有渔者而献鱼焉孔子不受渔者曰天暑市逺无所鬻也思虑弃之粪壤不如献之君子故敢以进焉于是夫子再拜受之使弟子埽地将以享祭弟子曰彼将弃之而夫子以祭之何也孔子曰吾闻诸惜其腐防而欲以务施者仁人之偶也恶有受仁人之馈而无祭者乎
　　韩诗外传孔子行闻哭声甚悲孔子曰驱驱前有贤者至则臯鱼也被褐拥鎌哭于道傍孔子辟车与之言曰子非有丧何哭之悲也臯鱼曰吾失之三矣少而学游诸侯以后吾亲失之一也髙尚吾志闲吾事君失之二也与友厚而小絶之失之三也树欲静而风不止子欲养而亲不待也往而不可得见者亲也吾请从此辞矣立槁而死孔子曰弟子诫之足以谢矣于是门人辞归而养亲者十有三人【説苑鲍龙跪石而登嵼孔子为之下车　琴操孔子游于泰山见薪者哭甚哀孔子问之薪者曰吾自伤故哀尔○艺文引】
　　礼记孔子过泰山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉子路曰何为不去也曰无苛政夫子曰小子识之苛政猛于虎也　孔子在衞有送葬者而夫子观之曰善防为丧乎足以为法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也　弁人有其母死而孺子泣者孔子曰哀则哀矣而难为继也夫礼为可传也为可继也故哭踊有节　孔子恶野哭者【○檀弓】
　　韩诗外传孔子出游少源之野有妇人中泽而哭其音甚哀孔子使弟子问焉曰夫人何哭之哀妇人曰乡者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉妇人曰非伤亡簪也盖不忘故也　孔子南游适楚至于阿谷之隧有处子佩瑱而浣者孔子曰彼妇人其可与言矣乎抽觞以授子贡曰善为之辞以观其语子贡曰吾北鄙之人也将南之楚逢天之暑思心潭潭愿乞一饮以表我心妇人对曰阿谷之隧隠曲之汜其水载清载浊流而趋海欲饮则饮何问妇人乎受子贡觞迎流而挹之奂然而弃之促流而挹之奂然而溢之坐置之沙上曰礼固不亲授子贡以告孔子曰丘知之矣抽琴去其轸以授子贡曰善为之辞以观其语子贡曰向子之言穆如清风不悖我语和畼我心于此有琴而无轸愿借子以调其音妇人对曰吾野鄙之人也僻陋而无心五音不知安能调琴子贡以告孔子曰丘知之矣抽絺五两以授子贡曰善为之辞以观其语子贡曰吾北鄙之人也将南之楚于此有絺五两吾不敢以当子身敢置之水浦妇人对曰客之行差迟乖人分其资财弃之野鄙吾年甚少何敢受子子不早去今窃有狂夫守之者矣诗曰南有乔木不可息思汉有游女不可求思此之谓也【○好事者为之也　楚辞注孔子出游过于客舍有女方采桑一心不视喜其贞信故以自侍】
　　説苑楚共王出猎而遗其弓左右请求之共王曰止楚人遗弓楚人得之又何求焉仲尼闻之曰惜乎其不大亦曰人遗弓人得之而已何必楚也【吕氏春秋荆人有遗弓者而不肯索曰荆人遗之荆人得之又何索焉孔子闻之曰去其荆而可矣老耼闻之曰去其人而可矣】鲁公索氏将祭而亡其牲孔子闻之曰公索氏比及三年必亡矣后一年而亡弟子问曰昔公索氏亡牲夫子曰比及三年必亡矣今期年而亡夫子何以知其将亡也孔子曰祭之为言索也索也者尽也乃孝子所以自尽于亲也至祭而亡其牲则余所亡者多矣吾以此知其将亡也　东闾子尝富贵而后乞人问之曰公何为如是曰吾自知吾尝相六七年未尝荐一人也吾尝富三千万者再未尝富一人也不知士出身之咎然也孔子曰物之难矣小大多少各有怨恶数之理也人而得之在于外假之也　介子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎
　　吕氏春秋荆有次非者得宝劒于干遂还反渉江至于中流有两蛟夹绕其船次非谓舟人曰子尝见两蛟绕船能两活者乎船人曰未之见也次非攘臂袪衣拔宝劒曰此江中之腐肉朽骨也弃劒以全已余奚爱焉于是赴江刺蛟杀之而复上船舟中之人皆得活荆王闻之仕之执圭孔子闻之曰夫善防不以腐肉朽骨而弃劒者其次非之谓乎　楚有直躬者其父窃羊而谒之上上执而将诛之直躬者请代之将诛矣告吏曰父窃羊而谒之不亦信乎父诛而代之不亦孝乎信且孝而诛之国将有不诛者乎荆王闻之乃不诛也孔子闻之曰异防直躬之为信也一父而载取名焉故直躬之信不若无信
　　庄子孔子舍于沙丘见主人曰辩士也子路曰夫子何以识之曰其口竆踦其鼻空大其服博其睫流其举足也髙其践地也深鹿合而牛舍【○今本无】
　　吴越春秋夫差闻孔子至吴微服观之或人伤其指王怒欲索或而诛之子胥谏乃止【○今本无○孔子至吴所未闻】
　　拾遗记孔子相鲁之时有神鳯游集至哀公之末不复来翔故曰凤鸟不至
　　説苑孔子见罗者其所得者皆黄口也孔子曰黄口尽得大爵独不得何也罗者对曰黄口从大爵者不得大爵从黄口者可得孔子顾谓弟子曰君子慎所从不得其人则有罗网之患
　　礼记仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉【○檀弓】
　　吕氏春秋文王嗜菖蒲俎孔子闻而服之缩頞而食之三年然后胜之【淮南子夫子见禾之三变也滔滔然曰狐乡丘而死吾其首禾乎○注云禾穗垂向根不忘本也　论衡宋人或刻木为楮叶者三年乃成孔子曰使地三年乃成一叶则万物之有叶者寡矣○列子有此语】
　　礼记孔子佩象环五寸而綦组绶【○玉藻　古史考孔子作缁布冠】顔氏家训鲁人谓孔子为东家丘
　　列子孔子之劲能拓国门之关而不肯以力闻【淮南子孔子之通智过于苌勇服于孟赉足蹑郊兔力拓城关能亦多矣然而勇力不闻伎巧不知专行教道以成素王事亦鲜矣】
　　史记孔子长九尺有六寸人皆谓之长人而异之【春秋演孔图孔子长十尺大九围坐如蹲龙立如牵牛望之如昴如斗○纬书载先圣四十九表反首注面月角日准手握天文足履度字坐如蹲龙立如凤峙望之如仆就之如升耳垂珠庭脊龙形虎掌胼胁参膺河目海口山脐林背翼臂斗唇漥头隆鼻阜脥堤眉地足雷声泽腹辅喉骈齿眉有一十二采目有二十四理其顶似唐尧其颡似虞舜其项类臯陶其肩类子产自腰以下不及禹者三寸　论语隠义孔子之蔡解于客舍人夜有盗孔子一只屐去置屐于受盗家孔子屐长一尺四寸与凡人屐异】
　　多闻
　　家语季康子问于孔子曰旧闻五帝之名而不知其实请问何谓五帝孔子曰昔丘也闻诸老耼曰天有五行水火金木土分时化育以成万物其神谓之五帝古之王者易代而改号取法五行五行更王终始相生亦象其义故其生为明王者而死配五行是以太皥配木炎帝配火黄帝配土少皥配金颛顼配水康子曰太皥其始之木何如孔子曰五行用事先起于木木东方万物之初皆出焉是故王者则之而首以木徳王天下其次则所以生之行转相承也康子曰吾闻勾芒为木正祝融为火正蓐收为金正元为水正后土为土正此五行之主而不乱称曰帝者何也孔子曰凡五正者五行之官名五行佐成五帝而称五帝太皥之属配焉亦云帝从其号昔少皥氏之子有四叔曰重曰该曰脩曰熙实能金木及水使重为勾芒该为蓐收脩及熙为元颛顼氏之子曰黎为祝融共工氏之子曰勾龙为后土此五者各以其所能业为官职生为上公死为贵神别称五祀不得同帝康子曰如此之言帝王改号于五行之徳各有所统则其所以相变者皆主何事孔子曰所尚则各从其所主之徳次焉夏后氏以金徳王色尚黑大事敛用昏戎事乘骊牲用元殷人以水徳王色尚白大事敛用日中戎事乘翰牲用白周人以木徳王色尚赤大事敛用日出戎事乘騵牲用骍此三代之所以不同康子曰唐虞二帝所尚者何色孔子曰尧以火徳王色尚黄舜以土徳王色尚青康子曰陶唐有虞夏后殷周独不配五帝意者徳不及上古邪将有限乎孔子曰古之平治水土及播殖百谷者众矣唯勾龙氏兼食于社而弃为稷神易代奉之无敢益者明不可与等故自太皥以降逮于颛顼其应五行而王数非徒五而配五帝是其徳不可以多也【○似采戴记左氏之言而附益以问答家语如此者甚多】孔子观于鲁桓公之庙有欹器焉夫子问于守庙者曰此谓何器对曰此盖为宥坐之器孔子曰吾闻宥坐之器虚则欹中则正满则覆明君以为至诫故常置之于坐侧顾谓弟子曰试注水焉乃注之水中则正满则覆夫子喟然叹曰呜呼夫物恶有满而不覆防子路进曰敢问持满有道乎子曰聪明睿智守之以愚功被天下守之以让勇力振世守之以怯富有四海守之以谦此所谓损之又损之之道也【○荀子无明君以为至诫二句振世作抚世　文子三皇五帝有戒之器命曰侑巵其冲即正其盈即覆】　孔子学琴于师襄子襄子曰吾虽以击磬为官然能于琴今子于琴已习可以益矣孔子曰丘未得其数也有闲曰已习其数可以益矣孔子曰丘未得其志也有闲曰已习其志可以益矣孔子曰丘未得其为人也有闲孔子有所缪然思焉有所睾然髙望而逺眺曰丘殆得其为人矣近黮而黑颀然长旷如望羊奄有四方非文王其孰能为此师襄子避席叶拱而对曰子圣人也其传曰文王操【○史记载击磬于卫之下按襄鲁乐师不应在衞　韩诗外传孔子学鼓琴于师襄子而不进师襄子曰夫子可以进矣孔子曰丘已得其曲矣未得其数也有闲曰夫子可以进矣曰丘已得其数矣未得其意也有闲复曰夫子可以进矣曰丘已得其人矣未得其类也有闲曰邈然逺望洋洋乎翼翼乎必作此乐也黙然思戚然而怅以王天下以朝诸侯者其惟文王乎师襄子避席再拜曰善师以为文王之操也故孔子持文王之声知文王之为人师襄子曰敢问何以知其文王之操也孔子曰然夫仁者好伟和者好粉智者好弹有慇懃之意者好丽丘是以知文王之操也】国语仲尼在陈有隼集于陈侯之庭而死楛矢贯之石砮其长尺有咫陈惠公使人以隼如仲尼之馆问之仲尼曰隼之来也逺矣此肃慎氏之矢也昔武王克商通道于九夷百蛮使各以其方贿来贡使无忘职业于是肃慎氏贡楛矢石砮其长尺有咫先王欲昭其令徳之致逺也以示后人使永监焉故铭其栝曰肃慎氏之贡矢以分大姬配虞胡公而封诸陈古者分同姓以珍玉展亲也分异姓以逺方之职贡使无忘服也故分陈以肃慎氏之贡君若使有司求诸故府其可得也使求得之金椟如之　吴伐越堕会稽获骨焉节专车吴子使来好聘且问之仲尼曰无以吾命賔发币于大夫及仲尼仲尼爵之既彻俎而宴客执骨而问曰敢问骨何为大仲尼曰丘闻之昔禹致羣神于会稽之山防风氏后至禹杀而戮之其骨节专车此为大矣客曰敢问谁守为神仲尼曰山川之灵足以纪纲天下者其守为神社稷之守为公侯皆属于王者客曰防风氏何守也仲尼曰汪芒氏之君也守封隅之山者也为漆姓在虞夏商为汪芒氏于周为长翟今为大人客曰人长之极几何仲尼曰僬侥氏长三尺短之至也长者不过十之数之极也　季桓子穿井获如土缶其中有羊焉使问之仲尼曰吾穿井而获狗何也对曰以丘之所闻羊也丘闻之木石之怪曰防蝄蜽水之怪曰龙罔象土之怪曰坟羊【韩诗外传鲁哀公穿井得一玉羊焉孔子见之曰水之精为玉土之精为羊此羊得之井中在水土之际其身玉其肝土也公使杀视之果然○纬畧引】
　　抱朴子吴王伐石以治宫室而于合石之中得紫文金简之书不能读之使使者持以问仲尼而欺仲尼曰吴王闲居有赤雀衔书以置殿上不知其义故逺谘呈仲尼以视之曰此乃灵宝之方长生之法禹之所服隠在水邦年齐天地朝于紫庭者也禹将仙化封之名山石函之中乃今赤雀衔之殆天授也【吴越春秋禹治洪水至牧徳之山见神人焉谓禹曰劳子之形役子之虑以治洪水无乃怠乎我有灵寳五符以役蛟龙水豹因授禹而诫之曰事毕可秘于灵山禹成功后藏于洞庭苞山之宂至吴王阖闾之时有龙威大人得符献之吴王以示羣臣皆莫能识乃令赍符以问孔子曰吴王闲居有赤乌衔此书以至王所莫辨其文故令逺问孔子曰昔禹治水于牧徳之山遇神人授以灵寳五符后藏洞庭之苞山君王所得无乃是乎赤乌之事某所未闻○今本无　灵寳要略昔太上以灵寳五篇真文以授帝喾帝喾将仙封之于钟山至夏禹廵狩度弱水登钟山遂得是文后复封之包山洞庭之室吴王阖闾出游包山见一人自言姓山名隐居阖闾扣之乃入洞庭取素书一卷呈阖闾其文不可识令人赍之问孔子孔子曰丘闻童謡曰吴王出游观震湖龙威丈人山　居北上包山入云墟乃入洞庭窃禹书天地大文不可舒此文长传百六初若强取出丧国庐阖闾乃尊事之○妄诞附托】
　　家语楚王渡江江中有物大如斗圆而赤直触王舟舟人取之王大怪之徧问羣臣莫之能识王使使聘于鲁问于孔子子曰此所谓萍实者也可剖而食之吉祥也唯霸者为能获焉使者反王遂食之大美乆之使来以告鲁大夫大夫因子游问曰夫子何以知其然乎曰吾昔之郑过乎陈之野闻童謡曰楚王渡江得萍实大如斗赤如日剖而食之甜如蜜此是楚王之应也吾是以知之　齐有一足之鸟飞集于公朝下止于殿前舒翅而跳齐侯大怪之使使聘鲁问孔子孔子曰此鸟名商羊水祥也昔童儿有屈一脚振肩而跳且謡曰天将大雨商羊鼔舞今齐有之其应至矣急告民趋治沟渠脩隄防将有大水为灾顷之大霖雨水溢泛诸国伤害人民唯齐有备不败景公曰圣人之言信而有徴矣冲波传有鸟九尾孔子与子夏见之人以问孔子曰鸧也子夏曰何以知之孔子曰河上之歌云鸧兮鸧兮逆毛衰兮一身九尾长兮
　　论衡孔子未尝见狌狌至輙能名之孔子名狌狌闻昭人之歌
　　列子宋人有好行仁义者三世不懈家无故黑牛生白犊以问孔子孔子曰此吉祥也以荐上帝居一年其父无故而盲其牛又复生白犊其父又复令其子问孔子其子曰前问之而失明又何问乎父曰圣人之言先迕后合其事未究姑复问之其子又复问孔子孔子曰吉祥也复教以祭其子归致命其父曰行孔子之言也居一年其子又无故而盲其后楚攻宋围其城民易子而食之析骸而炊之丁壮者皆乘城而战死者大半此人以父子有疾皆免及围解而疾俱复　孔子东游见两小儿辩鬭问其故一儿曰我以日始出时去人近而日中时逺也一儿以日初出逺而日中时近也一儿曰日初出大如车盖及日中则如盘盂此不为逺者小而近者大乎一儿曰日初出则沧沧凉凉日中如探汤此不为近者热而逺者凉乎孔子不能决也两小儿笑曰孰为汝多知乎
　　淮南子项托七嵗为孔子师孔子有以听其言也韩诗内传自古封太山禅梁甫者万有余家仲尼观之不能尽识【○补史记引】
　　风俗通孔子曰虽明天子荧惑必谋
　　孝经援神契孔子曰日者天之明月者地之理月上属为天使妇从夫放月纪
　　説文孔子曰一贯三为王推十合一为士　孔子曰黍可为酒禾入水也　几仁人也孔子曰在人下故喆屈孔子曰乌呼也取其助气故以为乌呼　孔子曰
　　牛羊之字以形举也孔子曰狗叩也叩气吠以守　孔子曰视犬之字如画狗也　孔子曰貉之为言恶也　孔子曰粟之为言续也
　　逸论语璠璵鲁之宝玉也孔子曰美防璠璵逺而望之焕若也近而视之瑟若也一则理胜一则孚胜【○初学记引】
　　外记
　　列子孔子游于太山见荣啓期行乎郕之野鹿裘带索鼓琴而歌孔子问曰先生所以乐何也对曰吾乐甚多天生万物唯人为贵而吾得为人是一乐也男女之别男尊女卑故以男为贵吾既得为男矣是二乐也人生有不见日月不免襁褓者吾既已行年九十矣是三乐也贫者士之常也死者人之终也处常得终当何忧防孔子曰善乎能自寛者也　林类年且百嵗底春被裘拾遗穗于故畦竝歌竝进孔子适衞望之于野顾谓弟子曰彼叟可与言者试往讯之子贡请行逆之陇端面之而叹曰先生曾不悔乎而行歌拾穗林类行不畱歌不辍子贡叩之不已乃仰而应曰吾何悔邪子贡曰先生少不勤行长不竞时老无妻子死期将至亦有何乐而拾穗行歌乎林类笑曰吾之所以为乐人皆有之而反以为忧少不勤行长不竞时故能夀若此老无妻子死期将至故能乐若此子贡曰寿者人之情死者人之恶子以死为乐何也林类曰死之与生一往一反故死于是者安知不生于彼故吾知其不相若也吾又安知营营而求生非惑乎亦又安知吾今之死不愈昔之生乎子贡闻之不喻其意还以告夫子夫子曰吾知其可与言果然然彼得之而不尽者也　孔子观于吕梁悬水三十仞流沫三十里鼋鼍鱼鼈之所不能游也见一丈夫游之以为有苦而欲死者也使弟子竝流而承之数百步而出被发行歌而游于棠行孔子从而问之曰吕梁悬水三十仞流沫三十里鼋鼍鱼鼈所不能游向见吾子道之以为有苦而欲死者也使弟子竝流将承子子出而被发行歌吾以子为鬼也察子则人也请问蹈水有道乎曰亡吾无道吾始乎故长乎性成乎命与赍俱入与汩偕出从水之道而不为私焉此吾所以道之也孔子曰何谓始乎故长乎性成乎命也曰吾生于陵而安于陵故也长于水而安于水性也不知吾所以然而然命也　孔子自衞反鲁息驾乎河梁而观焉有悬水三十仞圜流九十里鱼鼈弗能游鼋鼍弗能居有一丈夫方将厉之孔子使人竝涯止之曰此悬水三十仞圜流九十里鱼鼈弗能游鼋鼍弗能居也意者难可以济乎丈夫不以错意遂度而出孔子问之曰巧乎有道术乎所以能入而出者何也丈夫对曰始吾之入也先以忠信及吾之出也又从以忠信忠信错吾躯于波流而吾不敢用私所以能入而复出者以此也孔子谓弟子曰二三子识之水且犹可以忠信诚身亲之而况人乎　仲尼适楚出于林中见痀偻者承蜩犹掇之也仲尼曰子巧乎有道邪曰我有道也五六月累垸二而不坠则失者锱铢累三而不坠则失者十一累五而不坠犹掇之也吾处也若橛株驹吾执臂若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎丈人曰汝逢衣徒也亦何知问是乎修汝所以而后载言其上　商太宰见孔子曰丘圣者欤孔子曰圣则丘何敢然则丘博学多识者也商太宰曰三王圣者欤孔子曰三王善任智勇者圣则丘弗知曰五帝圣者欤孔子曰五帝善任仁义者圣则丘弗知曰三皇圣者欤孔子曰三皇善任因时者圣则丘弗知商太宰大骇曰然则孰者为圣孔子动容有闲曰西方之人有圣者焉不治而不乱不言而自信不化而自行荡荡乎民无能名焉丘疑其为圣弗知真为圣欤真不圣欤商太宰黙然心计曰孔丘欺我防【韩非子子圉见孔子于商太宰孔子出子圉入请问客太宰曰吾已见孔子则视子犹蚤虱之细者也吾今见之于君子圉恐孔子贵于君也因谓太宰曰君已见孔子亦将视子犹蚤虱也太宰因弗复见也】庄子温伯雪子适齐舍于鲁鲁人有请见之者温伯雪子曰不可吾闻中国之君子明乎礼义而陋于知人心吾不欲见也至于齐反舍于鲁是人也又请见温伯雪子曰往也蕲见我今也又蕲见我是必有以振我也出而见客入而叹明日见客又入而叹其仆曰每见之客也必入而叹何邪曰吾固告子矣中国之民明乎礼义而陋乎知人心昔之见我者进退一成规一成矩从容一若龙一若虎其谏我也似子其道我也似父是以叹也仲尼见之而不言子路曰吾子欲见温伯雪子乆矣见之而不言何邪仲尼曰若夫人者目击而道存矣亦不可以容声矣　鲁有兀者王骀从之游者与仲尼相若常季问于仲尼曰王骀兀者也从之游者与夫子中分鲁立不教坐不议虚而往实而归固有不言之教无形而心成者邪是何人也仲尼曰夫子圣人也丘也直后而未往耳丘将以为师而况不若丘者乎奚假鲁国丘将引天下而与从之常季曰彼兀者也而王先生其与庸亦逺矣若然者其用心也独若之何仲尼曰死生亦大矣而不得与之变虽天地覆坠亦将不与之遗审乎无假而不与物迁命物之化而守其宗也常季曰何谓也仲尼曰自其异者视之肝胆楚越也自其同者视之万物皆一也夫若然者且不知耳目之所宜而游心乎徳之和物视其所一而不见其所丧视丧其足犹遗土也常季曰彼为已以其知得其心以其心得其常心物何为最之防仲尼曰人莫鉴于流水而鉴于止水唯止能止众止受命于地唯松栢独也在冬夏青青受命于天唯舜独也正幸能正生以正众生夫保始之征不惧之实勇士一人雄入于九军将求名而能自要者而犹若是而况官天地府万物直寓六骸象耳目一知之所知而心未尝死者乎彼其择日而登假人则从是也彼且何肯以物为事乎　鲁有兀者叔山无趾踵见仲尼仲尼曰子不谨前既犯患若是矣虽今来何及矣无趾曰吾唯不知务而轻用吾身吾是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以复补前行之恶而况全徳之人乎无趾语老耼曰孔丘之于至人其未邪彼何賔賔以学子为彼且蕲以諔诡幻怪之名闻不知至人之以是为已桎梏邪老耼曰胡不直使彼以死生为一条以可不可为一贯者解其桎梏其可乎无趾曰天刑之安可解　孔子问子桑虖曰吾再逐于鲁伐树于宋削迹于卫穷于商周围于陈蔡之闲吾犯此数患亲交益疏徒友益散何与子桑虖曰子独不闻假人之亡与林囘弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林囘曰彼以利合此以天属也夫以和合者廹穷祸患害相弃也以天属者廹穷祸患害相收也夫相收之与相弃亦逺矣且君子之交淡若水小人之交甘如醴君子淡以亲小人甘以絶彼无故以合者则无故以离孔子曰敬闻命矣徐行翔佯而归絶学捐书弟子无挹于前其爱益加进　孔子游乎缁帷之林休坐乎杏坛之上弟子读书孔子弦歌鼓琴奏曲未半有渔父者下船而来须眉交白被髪揄袂行原以上距陆而止左手据膝右手持颐以听曲终而招子贡子路二人俱对客指孔子曰彼何为者也子路对曰鲁之君子也客问其族子路对曰族孔氏客曰孔氏者何治也子路未应子贡对曰孔氏者性服忠信身行仁义饰礼乐选人伦上以忠于世主下以化于齐民将以利天下此孔氏之所治也又问曰有土之君与子贡曰非也侯王之佐与子贡曰非也客乃笑而还行言曰仁则仁矣恐不免其身苦心劳形以危其眞呜呼逺防其分于道也子贡还报孔子孔子推琴而起曰其圣人与乃下求之至于泽畔方将杖挐而引其船顾见孔子还乡而立孔子反走再拜而进客曰子将何求孔子曰曩者先生有绪言而去丘不肖未知所谓窃待于下风幸闻咳唾之音以卒相丘也客曰嘻甚矣子之好学也孔子再拜而起曰邱少而修学以至于今六十九嵗矣无所得闻至教敢不虚心客曰同类相从同声相应固天之理也吾请释吾之所有而经子之所以子之所以者人事也天子诸侯大夫庶人此四者自正治之美也四者离位而乱莫大焉官治其职人忧其事乃无所凌故田荒室露衣食不足徴赋不属妻妾不和长少无序庶人之忧也能不胜任官事不治行不清白羣下荒怠功美不有爵禄不持大夫之忧也廷无忠臣国家昏乱工技不巧贡职不美春秋后伦不顺天子诸侯之忧也隂阳不和寒暑不时以伤庶物诸侯暴乱擅相攘伐以残民人礼乐不节财用穷匮人伦不饬百姓淫乱天子有司之忧也今子既上无君侯有司之势而下无大臣职事之官而擅饰礼乐选人伦以化齐民不泰多事乎且人有八疵事有四患不可不察也非其事而事之谓之总莫之顾而进之谓之佞希意道言谓之谄不择是非而言谓之谀好言人之恶谓之谗析交离亲谓之贼称誉诈伪以败恶人谓之慝不择善否两容颊适偷拔其所欲谓之险此八疵者外以乱人内以伤身君子不友明君不臣所谓四患者好经大事变更易常以挂功名谓之叨专知擅事侵人自用谓之贪见过不更闻谏愈甚谓之狠人同于己则可不同于己虽善不善谓之矜此四患也能去八疵无行四患而始可教已孔子愀然而叹再拜而起曰丘再逐于鲁削迹于衞伐树于宋围于陈蔡丘不知所失而离此四谤者何也客凄然变容曰甚矣子之难悟也人有畏影恶迹而去之走者举足愈数而迹愈多走愈疾而影不离身自以为尚迟疾走不休絶力而死不知处隂以休影处静以息迹愚亦甚矣子审仁义之闲察同异之际观动静之变适受与之度理好恶之情和喜怒之节而防于不免矣谨脩而身慎守其真还以物与人则无所累矣今不脩之身而求之人不亦外乎孔子愀然曰请问何谓真客曰真者精诚之至也不精不诚不能动人故强哭者虽悲不哀强怒者虽严不威强亲者虽笑不和真悲无声而哀真怒未发而威真亲未笑而和真在内者神动于外是所以贵真也其用于人理也事亲则慈孝事君则忠贞饮酒则懽乐处丧则悲哀忠贞以功为主饮酒以乐为主处丧以哀为主事亲以适为主功成之美无一其迹矣事亲以适不论所以矣饮酒以乐不选其具矣处丧以哀无问其礼矣礼者世俗之所为也真者所以受于天也自然不可易也故圣人法天贵真不拘于俗愚者反此不能法天而恤于人不知贵真禄禄而受变于俗故不足惜防子之早湛于人伪而晚闻大道也孔子又再拜而起曰今者丘得遇也若天幸然先生不羞而比之服役而身教之敢问舍所在请因受业而防学大道客曰吾闻之可与往者与之至于妙道不可与往者不知其道慎勿与之身乃无咎子勉之吾去子矣吾去子矣乃刺船而去延缘苇闲顔渊还车子路授绥孔子不顾待水波定不闻挐音而后敢乗子路旁车而问曰由得为役乆矣未尝见夫子遇人如此其威也万乗之主千乗之君见夫子未尝不分庭抗礼夫子犹有倨傲之容今渔父杖挐逆立而夫子曲要磬折再拜而应得无太甚乎门人皆怪夫子矣渔父何以得此乎孔子伏轼而叹曰甚矣由之难化也湛于礼义有闲矣而朴鄙之心至今未去进吾语女夫遇长不敬失礼也见贤不尊不仁也彼非至仁不能下人下人不精不得其真故长伤身惜防不仁之于人也祸莫大焉而由独擅之且道者万物之所由也庶物失之者死得之者生为事逆之则败顺之则成故道之所在圣人尊之今渔父之于道可谓有矣吾敢不敬乎　孔子与栁下季为友栁下季之弟名曰盗跖盗跖从防九千人横行天下侵暴诸侯宂室枢户驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之孔子谓栁下季曰夫为人父者必能诏其子为人兄者必能教其弟若父不能诏其子兄不能教其弟则无贵父子兄弟之亲矣今先生世之才士也弟为盗跖为天下害而弗能教也丘窃为先生羞之丘请为先生往説之栁下季曰先生言为人父者必能诏其子为人兄者必能教其弟若子不听父之诏弟不受兄之教虽今先生之辩将奈之何防且跖之为人也心如涌泉意如飘风强足以拒敌辩足以饰非顺其心则喜逆其心则怒易辱人以言先生必无往孔子不听顔囘为驭子贡为右往见盗跖盗跖乃方休防徒太山之阳脍人肝而餔之孔子下车而前见谒者曰鲁人孔丘闻将军高义敬再拜谒者谒者入通盗跖闻之大怒目如明星髪上指冠曰此夫鲁国之巧伪人孔丘非邪为我告之尔作言造语妄称文武冠枝木之冠带死牛之胁多辞谬説不耕而食不织而衣揺唇鼓舌擅生是非以迷天下之主使天下学士不反其本妄作孝弟而徼幸于封侯富贵者也子之罪大极重疾走归不然我将以子肝益昼餔之膳孔子复通曰丘得幸于季愿望履幕下谒者复通盗跖曰使来前孔子趋而进避席反走再拜盗跖盗跖大怒两展其足案劒瞠目声如乳虎曰丘来前若所言顺吾意则生逆吾心则死孔子曰丘闻之凡天下有三徳生而长大美好无双少长贵贱见而皆説之此上徳也知维天地能辨诸物此中徳也勇悍果敢聚众率兵此下徳也凡人有此一徳者足以南面称孤矣今将军兼此三者身长八尺二寸面目有光唇如激丹齿如齐贝音中黄钟而名曰盗跖丘窃为将军耻不取焉将军有意听臣臣请南使呉越北使齐鲁东使宋衞西使晋楚使为将军造大城数百里立数十万户之邑尊将军为诸侯与天下更始罢兵休防收飬昆弟共祭先祖此圣人才士之行而天下之愿也盗跖大怒曰丘来前夫可规以利而可谏以言者皆愚陋恒民之谓耳今长大美好人见而説之者此吾父母之遗徳也丘虽不吾誉吾独不自知邪且吾闻之好面誉人者亦好背而毁之今丘告我以大城众民是欲规我以利而恒民畜我也安可长乆也城之大者莫大乎天下矣尧舜有天下子孙无置锥之地汤武立为天子而后世絶灭非以其利大故邪且吾闻之古者禽兽多而人民少于是民皆巢居以避之昼食橡栗暮栖木上故命之曰有巢氏之民古者民不知衣服夏多积薪冬则炀之故命之曰知生之民神农之世卧则居居起则于于民知其母不知其父与麋鹿共处耕而食织而衣无有相害之心此至徳之隆也然而黄帝不能致徳与蚩尤战于涿鹿之野流血百里尧舜作立羣臣汤放其主武王杀纣自是之后以强凌弱以众暴寡汤武以来皆乱人之徒也今子脩文武之道掌天下之辩以教后世缝衣浅带矫言伪行以迷惑天下之主而欲求富贵焉盗莫大于子天下何故不谓子为盗丘而乃谓我为盗跖子以甘辞説子路而使从之使子路去其危冠解其长劒而受教于子天下皆曰孔丘能止暴禁非其防之也子路欲杀卫君而事不成菹于衞东门之上是子教之不至也子自谓才士圣人邪则再逐于鲁削迹于衞穷于齐围于陈蔡不容身于天下子教子路菹此患上无以为身下无以为人子之道岂足贵邪世之所髙莫若黄帝黄帝尚不能全徳而战涿鹿之野流血百里尧不慈舜不孝禹偏枯汤放其主武王伐纣文王拘羑里此六子者世之所髙也孰论之皆以利惑其真而强反其性情其行乃甚可羞也世之所谓贤士伯夷叔齐辞孤竹之君而饿死于首阳之山骨肉不鲍焦饰行非世抱木而死申徒狄谏而不听负石自投于河为鱼鼈所食介子推至忠也自割其股以食文公文公后背之子推怒而去抱木而燔死尾生与女子期于梁下女子不来水至不去抱梁柱而死此四者无异于磔犬流豕操瓢而乞者皆离名轻死不念本养夀命者也世之所谓忠臣者莫若王子比干伍子胥子胥沈江比干剖心此二子者世谓忠臣也然防为天下笑自上观之至于子胥比干皆不足贵也丘之所以説我者若告我以鬼事则我不能知也若告我以人事者不过此矣皆吾所闻知也今吾告子以人之情目欲视色耳欲听声口欲察味志气欲盈人上夀百嵗中寿八十下寿六十除疾瘐死丧忧患其中开口而笑者一月之中不过四五日而已矣天与地无穷人死者有时操有时之具而托于无穷之闲忽然无异骐骥之驰过隙也不能説其志意养其寿命者皆非通道者也丘之所言皆吾之所弃也亟去走归无复言之子之道狂狂汲汲诈巧虚伪事也非可以全真也奚足论防孔子再拜趋走出门上车执辔三失目芒然无见色若死灰据鞍低头不能出气归到鲁东门外适遇栁下季栁下季曰今者阙然数日不见车马有行色得微往见跖邪孔子仰天而叹曰然栁下季曰跖得无逆女意若前乎孔子曰然丘所谓无病而自灸也疾走料虎头编虎须防不免虎口防【○栁下惠不与孔子同时或谓庄生设此以诋当世之伪儒耳苏子瞻云太史公言庄子作渔父盗跖胠箧以诋訾孔子之徒明老子之术此知庄子之麤者子以为庄子盖助孔子者要不可以为法耳庄子之言皆文予而实不予阳櫅而隂助之其正言也盖无防】
　　终记
　　公孙尼子孔子有疾哀公使医视之医曰居处饮食何如子曰丘春居葛笼夏居密杨秋不风冬不饮食不馈饮酒不醉医曰是良医也
　　庄子孔子病子贡出卜孔子曰子侍也吾坐席不敢先居处若斋饮食若祭吾卜之乆矣【○御览引】
　　论衡孔子病商瞿卜期日中孔子曰取书来比至日中何事乎圣人之好学也死且不休
　　礼记孔子蚤作负手曵杖消揺于门歌曰泰山其頽乎梁木其坏乎哲人其萎乎既歌而入当户而坐子贡闻之曰泰山其頽则吾将安仰梁木其坏人其萎则吾将安放夫子殆将病也遂趋而入夫子曰赐尔来何迟也夏后氏殡于东阶之上则犹在阼也殷人殡于两楹之闲则与賔主夹之也周人殡于西阶之上则犹賔之也而邱也殷人也予畴昔之夜梦坐奠于两楹之闲夫明王不兴而天下其孰能宗予子殆将死也盖寝疾七日而没【○檀弓　史记孔子病子贡请见孔子方负杖逍遥于门曰赐汝来何其晚也孔子因叹歌曰太山坏乎梁木摧乎哲人萎乎因以涕下谓子贡曰天下无道乆矣莫能宗予夏人殡于东阶周人于西阶殷人两柱闲昨暮予梦坐奠两柱之闲予殆殷人也后七日防孔子年七十三】
　　左传【哀公十六年】夏四月己丑孔丘防公诔之曰旻天不吊不憖遗一老俾屏余一人以在位茕茕余在疚呜呼哀防尼父无自律子戆曰君其不没于鲁乎夫子之言曰礼失则昏名失不愆失志为昏失所为愆生不能用死而诔之非礼也称一人非名也君两失之【○史记诔同】礼记鲁哀公诔孔丘曰天不遗耆老莫相予位焉呜呼哀防尼父　孔子之丧二三子皆绖而出羣居则绖出则否　孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服　孔子之丧公西赤为志焉饰棺墙置翣设披周也设崇殷也绸练设旐夏也　孔子之丧有自燕来观者舍于子夏氏子夏曰圣人之人与人之葬圣人也子何观焉昔者夫子之言曰吾见封之若堂者矣见若防者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎防【○檀弓　家语孔子之丧公西赤掌殡焉唅以蔬米三贝袭衣十有二称加朝服一冠章甫之冠佩象环径五寸而綨组绶桐棺四寸栢椁五寸饰廧置翣设披周也设崇殷也绸练设旐夏也兼用三代礼所以尊师且备古也于鲁城北泗水上藏入地不及泉而封为偃斧之形髙四尺树松栢为志焉　白虎通孔子防受鲁君璜玉郭之北泗水为之却流　皇览孔子冢去城一里冢茔百畞冢南北广十歩东西十三歩高一丈二尺冡前以瓴甓为祠坛方六尺与地平本无祠堂冢茔中树以百数皆异种鲁人世世无能名其树者民传言孔子弟子异国人各持其方树来种之其树柞枌雒离女贞五味毚檀之树孔子茔中不生荆棘及刺人草】
　　史记孔子葬鲁城北泗上弟子皆服三年三年心丧毕相诀而去则哭各复尽哀或复畱唯子贡庐于冢上凡六年然后去弟子及鲁人往从冢而家者百有余室因命曰孔里鲁世世相传以嵗时奉祠孔子冢而诸儒亦讲礼乡饮大射于孔子冢孔子冢大一顷故所居堂弟子内后世因庙藏孔子衣冠琴车书至于汉二百余年不絶髙皇帝过鲁以太牢祠焉诸侯卿相至常先谒然后从政　太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低囘畱之不能去云天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折中于孔子可谓至圣矣【○司马迁之赞孔子也感慕流连情溢言表而断为至圣谁谓其先黄老而后六经与】
　　昔者夫子生于鲁而不见用唯定公能一用用又弗终以至周游列国列国亦弗克用终老于鲁呜呼圣人之穷也定公十年及齐平公会齐侯于夹谷齐鲁之不协乆矣一旦以玉帛相见实夫子司宼摄相之日齐犂鉏之言曰鲁用孔子其势危齐为是变计而脩好非畏鲁国盖畏鲁国之能用圣人焉乃齐复怀诈孔子厯阶以却之义正辞严寓折冲于樽俎罢会归田齐之君臣固心服焉文事武备之説犹其后矣夫子为政化行俗美而章甫作诵教施政洽而贾鬻无欺既而绌藏甲堕私都三桓乃滋惧矣夫三家秉政亟欲自树然而陪臣内叛彊邻外扰安内攘外谓非孔子不为功而不虞其病已也齐之君臣日谋所以去孔子而不得而鲁人且将自去之女乐来馈彼妇兴歌而孔子不果畱矣前此为委吏宰中都小试于鲁夫子不辞其卑由司空而司冦由司防而摄相是时夫子年五十余矣三年之内若将大行而复中沮于是适卫适郑适曹适楚畏于匡困于宋厄于陈蔡之间皆非夫子所得已也夫子所眷眷不忍去者惟是父母之邦耳辙环数载兴懐择木鲁人召之而卒不能用也夫子知天下之终不我用也退而修诗书正礼乐赞易象作春秋未防夫子卒矣是时哀公微弱三桓益彊用田赋而不禁讨陈恒而不从乃茕茕一诔徒致慨于哲人其萎之后哀公之不振是又昭定之弗若也呜呼使夫子而为帝也圣不过尧舜使夫子而为王也贤不过汤文使夫子而为相也功业不过稷契伊周若夫垂宪百王作法万世天之笃生夫子非区区鲁国所得私也则鲁之不用夫子也固宜












　　先圣年谱
  </div>
  <div class="pagination">
   <a href="绎史_page37.html">
    上一页
   </a>
   <span>
    ...
   </span>
   <a href="绎史_page33.html">
    33
   </a>
   <a href="绎史_page34.html">
    34
   </a>
   <a href="绎史_page35.html">
    35
   </a>
   <a href="绎史_page36.html">
    36
   </a>
   <a href="绎史_page37.html">
    37
   </a>
   <span class="current-page">
    38
   </span>
   <a href="绎史_page39.html">
    39
   </a>
   <a href="绎史_page40.html">
    40
   </a>
   <a href="绎史_page41.html">
    41
   </a>
   <a href="绎史_page42.html">
    42
   </a>
   <a href="绎史_page43.html">
    43
   </a>
   <span>
    ...
   </span>
   <a href="绎史_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
