<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 20 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 20 页/共 76 页
  </h1>
  <div class="content">
   绎史卷二十八
&lt;史部,纪事本末类,绎史&gt;
　　钦定四库全书
　　绎史卷二十九　　　　灵壁县知县马骕撰郑取虢郐
　　诗羔裘逍遥狐裘以朝岂不尔思劳心忉忉羔裘翺翔狐裘在堂岂不尔思我心忧伤羔裘如膏日出有曜岂不尔思中心是悼　庻见素冠兮棘人栾栾兮劳心慱慱兮庻见素衣兮我心伤悲兮聊与子同归兮庻见素鞸兮我心蕴结兮聊与子如一兮　隰有苌楚猗傩其枝夭之沃沃乐子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室　匪风发兮匪车偈兮顾瞻周道中心怛兮匪风飘兮匪车嘌兮顾瞻周道中心吊兮谁能亨鱼溉之釡鬵谁将西归懐之好音【诗序羔裘大夫以道去其君也小国而廹君不用道好絜其衣服逍遥游燕而不能自强于政治故作是诗也　素冠刺不能三年也　隰有苌楚疾恣也国人疾其君之滛恣而思无情欲者也　匪风思周道也国小政乱忧及祸难而思周道焉○郑谱桧诗在夷厉之闲桧即郐也后灭于郑故其诗附此】
　　説苑郑桓公东防封于郑暮舎于宋东之逆旅逆旅之叟从外来曰客将焉之曰防封于郑逆旅之叟曰吾闻之时难得而易失也今客之寝安殆非封也郑桓公闻之援辔自驾其仆接淅而载之行十日夜而至厘何与之争国以郑桓公之贤微逆旅之叟几不防封也【○史记齐太公事同　纪年宣王二十二年王锡王子多父命居洛】
　　史记郑桓公友者周厉王少子而宣王庻弟也宣王立二十二年友初封于郑封三十三嵗百姓皆便爱之幽王以为司徒和集周民周民皆説河雒之闲人便思之【纪年晋文侯二年同王子多父伐郐克之乃居郑父之丘名之曰郑是曰桓公　八年王锡司徒郑伯多父命世夲桓公居棫林徙拾】
　　国语桓公为司徒甚得周众与东土之人问于史伯曰王室多故余惧及焉其何所可以逃死史伯对曰王室将卑戎翟必昌不可偪也当成周者南有荆蛮申吕应邓陈蔡随唐北有衞燕翟鲜虞路洛泉徐蒲西有虞虢晋隗霍杨魏芮东有齐鲁曹宋滕薛邹莒是非王之支子母弟甥舅也则皆蛮荆戎翟之人也非亲则顽不可入也其济洛河颍之闲乎是其子男之国虢郐为大虢叔恃势郐仲恃险是皆有骄侈怠慢之心而加之以贪冒君若以周难之故寄孥与贿焉不敢不许周乱而弊是骄而贪必将背君君若以成周之众奉辞伐辠无不克矣若克二邑鄢蔽补丹依防歴莘君之土也若前莘后河右洛左济主芣騩而食溱洧修典刑以守之唯是可以少固公曰南方不可乎对曰夫荆子熊严生子四人伯霜中雪叔熊季紃叔逃难于濮而蛮季紃是立防氏将起之祸又不克是天啓之心也又甚聪明龢协盖其先王臣闻之天之所啓十世不替夫其子孙必光啓土不可偪也且重黎之后也夫黎为髙辛氏火正以淳燿惇大天明地徳光昭四海故命之曰祝融其功大矣夫成天地之大功者其子孙未尝不章虞夏商周是也虞幕能听协风以成乐物生者也夏禹能单平水土以品处庻类者也商契能龢合五教以保于百姓者也周弃能播殖百谷疏以衣食民人者也其后皆为王公侯伯祝融亦能昭显天地之光明以生柔嘉材者也其后八姓于周未有侯伯佐制物于前代者昆吾为夏伯矣大彭豕韦为商伯矣当周未有己姓昆吾苏顾温董董姓鬷夷豢龙则夏灭之矣彭姓彭祖豕韦诸稽则商灭之矣秃姓舟人则周灭之矣妘姓邬郐路偪阳曹姓邹莒皆为采衞或在王室或在夷翟莫之数也而又无令闻必不兴矣斟姓无后融之兴者其在芈姓夔越不足命也蛮芊蛮矣唯荆实有昭徳若周衰其必兴矣姜嬴荆芊实与诸姬代相干也姜伯夷之后也嬴伯翳之后也伯夷能礼于神以佐尧者也伯翳能议百物以佐舜者也其后皆不失祀而未有兴者周衰其将至矣公曰谢西之九州何如对曰其民沓贪而忍不可因也唯谢郏之闲其冢君侈骄其民怠沓其君而未及周徳若更君而周训之是易取也且可长用也公曰周其弊乎对曰殆于必弊者大誓曰民之所欲天必从之今王弃髙明昭显而好谗慝暗昧恶角犀丰盈而近顽童穷固去龢而取同夫龢实生物同则不继以它平它谓之龢故能丰长而物生之若以同裨同尽乃弃矣故先王以土与金木水火杂以成百物是以龢五味以调口刚四支以衞体龢六律以聪耳正七体以役心平八索以成人建九纪以立纯德合十数以训百体出千品具万方计亿事材兆物收经入行姟极故王者居九畡之田收经入以食兆民周训而能用之龢乐如一夫如是龢之至也于是乎先王聘后于异姓求财于有方择臣取谏工而讲以多物务龢同也声一无聼物一无文味一无果物一不讲王将弃是类而与剸同天夺之明欲无弊得乎夫虢石夫谗谄巧从之人也而立以为卿士与剸同也弃聘后而立内妾好穷固也侏儒戚施寔御在侧近顽童也周法不昭而妇言是行用谗慝也不建立卿士而妖试幸措行暗昧也是物也不可以乆且宣王之时有童谣曰檿弧箕服实亡周国于是宣王闻之有夫妇鬻是噐者王使执而戮之府之小妾生女而非王子也惧而弃之此人也收以奔襃襃人有狱而以为入天之命此乆矣其又可为乎训语有之曰夏之衰也襃人之神化为二龙以同于王庭而言曰余襃之二君也夏后卜杀之与去之与止之莫吉卜请其漦而藏之吉乃布币焉而防告之龙亡而漦在椟而藏之传郊之及殷周莫之发也及厉王之末发而观之漦防于庭不可除也王使妇人不帏而噪之化为元鼋以入于王府府之童妾未既齓而遭之既筓而孕当宣王而生不夫而育故惧而弃之为弧服者方戮在路夫妇哀其亱号也而取之以逸逃于襃襃人襃姁有狱而以为入于王王遂置之而嬖是女也使至以为后而生伯服天之生此乆矣其为毒也大矣将俟淫徳而加之焉毒之酋腊者其杀也滋速申缯西戎方彊王室方骚将以纵欲不亦难乎王欲杀大子以成伯服必求之申申人弗畀必伐之若伐申而缯与西戎防以伐周周不守矣缯与西戎方将徳申申吕方彊其隩爱大子亦必可知也王师若在其救之亦必然矣王心怒矣虢公从矣凡周存亡不三稔矣君若欲避其难速规所矣时至而求用恐无及也公曰若周衰诸姬其孰兴对曰臣闻之武实昭文之功文之胙尽武其　乎武王之子应韩不在其在晋乎距险而邻于小若加之以徳可以大啓公曰姜嬴其孰兴对曰夫国大而有徳者近兴秦仲齐侯姜嬴之儁也且大其将兴乎公説乃东寄孥与贿虢郐受之十邑皆有寄地幽王八年而桓公为司徒九年而王室始骚十一年而毙及平王末而秦晋齐楚代兴秦景襄于是乎取周土晋文侯于是乎定天子齐庄僖于是乎小伯楚蚡冒于是乎始啓濮
　　史记为司徒一嵗幽王以襃后故王室治多邪诸侯或畔之于是桓公问太史伯曰王室多故予安逃死乎太史伯对曰独雒之东土河济之南可居公曰何以对曰地近虢郐虢郐之君贪而好利百姓不附今公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也桓公曰善于是防言王东徙其民雒东而虢郐果献十邑竟国之
　　韩非子郑桓公将欲袭郐先问郐之豪杰良臣辩智果敢之士尽与其名姓择郐之良田赂之为官爵之名而书之因为设坛塲郭门之外而埋之衅之以鸡豭若盟状郐君以为内难也而尽杀其良臣桓公袭郐遂取之【○説苑同　纪年晋文侯十四年郑人灭虢　十六年郑迁于溱洧】
　　诗缁衣之宜兮敝予又改为兮适子之馆兮还予授子之粲兮缁衣之好兮敝予又改造兮适子之馆兮还予授子之粲兮缁衣之蓆兮敝予又改作兮适子之馆兮还予授子之粲兮【诗序缁衣美武公也父子竝为周司徒善于其职国人宜之故美其徳以明有国善善之功焉　诗传郑武公养贤而赋缁衣子曰于缁衣见好贤之至也】
　　韩非子昔者郑武公欲伐胡故先以其女妻胡君以娱其意因问于羣臣吾欲用兵谁可伐者大夫关其思对曰胡可伐武公怒而戮之曰胡兄弟之国也子言伐之何也胡君闻之以郑为亲已遂不备郑郑人袭胡取之厉王之少子友宣王封之食采于咸林是为郑桓公纪年谓王子多父者也幽王八年为周司徒以王室将乱谋于史伯寄孥贿虢郐之闲骊山之败桓公死之其子武公掘突从平王东迁遂灭虢郐以为己国史伯之谋验矣夫史伯知周室之必弊虢石父褒姒之必乱周也又知灭周者必西戎与申缯而秦楚齐晋必且代兴其于天道人事察之审矣有臣如此而幽王不用安得不亡顾其所以为郑谋虢郐者始寄贿以诱之终构隙以取之以诈术得人国何爱于郑而憎于二国哉然自是以后南北之形势常视郑而郑在春秋遂无世无晋楚之争矣史伯亦见及否邪



　　绎史卷二十九
　　钦定四库全书
　　绎史卷三十　　　　　灵壁县知县马骕撰周室东迁
　　国语幽王三年西周三川皆震伯阳父曰周将亡矣夫天地之气不失其序若过其序民之乱也阳伏而不能出隂遁而不能烝于是有地震今三川实震是阳失其所而镇隂也阳失而在隂川源必塞夫水土演而民用也水土无演民乏财用不亡何待昔伊洛竭而夏亡河竭而商亡今周徳若二代之季矣其川源又塞塞必竭夫国必依山川山崩川竭亡之徴也川竭山必崩若国亡不过十年数之纪也夫天之所弃不过其纪是嵗也三川竭岐山崩十一年幽王乃灭周乃东迁【○史记在二年】史记三年幽王嬖爱襃姒襃姒生子伯服幽王欲废太子太子母申侯女而为后后幽王得襃姒爱之欲废申后并去太子宜臼以襃姒为后以伯服为太子周太史伯阳读史记曰周亡矣昔自夏后氏之衰也有二神龙止于夏帝庭而言曰余襃之二君夏帝卜杀之与去之与止之莫吉卜请其漦而藏之乃吉于是布币而防告之龙亡而漦在椟而去之夏亡传此器殷殷亡又传此器周比三代莫敢发之至厉王之末发而观之漦流于庭不可除厉王使妇人裸而噪之漦化为鼋以入王后宫后宫之童妾既齓而遭之既筓而孕无夫而生子惧而弃之宣王之时童女謡曰檿弧箕服实亡周国于是宣王闻之有夫妇卖是器者宣王使执而戮之逃于道而见郷者后宫童妾所弃妖子出于路者闻其亱啼哀而收之夫妇遂亡奔于襃襃人有罪请入童妾所弃女子者于王以赎罪弃女子出于襃是为襃姒当幽王三年王之后宫见而爱之生子伯服竟废申后及太子以襃姒为后伯服为太子太史伯阳曰祸成矣无可奈何【○幽王在位十一年国语之文可据也史记三年王爱襃姒因终言废申后易太子以至于亡而皆无年不知申后之废果在何年也前编在五年纲目在九年皆无据今并不取　古文琐语幽王将杀太子宜臼立伯服释虎将执之宜臼叱之虎弭耳而伏】
　　诗白华菅兮白茅束兮之子之逺俾我独兮英英白云露彼菅茅天歩艰难之子不犹滮池北流浸彼稻田啸歌伤懐念彼硕人樵彼桑薪卬烘于煁维彼硕人实劳我心鼓钟于宫声闻于外念子懆懆视我迈迈有鹙在梁有鹤在林维彼硕人实劳我心鸳鸯在梁戢其左翼之子无良二三其徳有扁斯石履之卑兮之子之逺俾我疷兮【诗序白华周人刺幽后也幽王取申女以为后又得襃姒而黜申后故下国化之以妾为妻以孽代宗而王弗能治周人为之作是诗也】　弁彼鸒斯归飞提提民莫不谷我独于罹何辜于天我罪伊何心之忧矣云如之何踧踧周道鞠为茂草我心忧伤惄焉如假寐永叹维忧用老心之忧矣疢如疾首维桑与梓必恭敬止靡瞻匪父靡依匪母不属于毛不离于里天之生我我辰安在菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐鹿斯之奔维足伎伎雉之朝雊尚求其雌譬彼壊木疾用无枝心之忧矣宁莫之知相彼投尚或先之行有死人尚或墐之君子秉心维其忍之心之忧矣涕既陨之君子信谗如或醻之君子不惠不舒究之伐木掎矣析薪杝矣舎彼有罪予之佗矣莫髙匪山莫浚匪泉君子无易由言耳属于垣无逝我梁无发我笱我躬不阅遑恤我后【诗序小弁大夫刺幽王也太子之傅作焉】
　　列女传幽王惑于襃姒出入与之同乗不恤国事驱驰弋猎不时以适襃姒之意饮酒沈湎倡优在前以亱继昼忠谏者诛唯襃姒言是从上下相谀百姓乖离【后汉书幽王命伯士伐六济之戎军败伯士死焉】
　　诗正月繁霜我心忧伤民之讹言亦孔之将念我独兮忧心京京哀我小心癙忧以痒父母生我胡俾我瘉不自我先不自我后好言自口莠言自口忧心愈愈是以有侮忧心惸惸念我无禄民之无辜并其臣仆哀我人斯于何从禄瞻乌爰止于谁之屋瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎谓山盖卑为冈为陵民之讹言寕莫之惩召彼故老讯之占梦具曰予圣谁知乌之雌雄谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴瞻彼阪田有菀其特天之扤我如不我克彼求我则如不我得执我仇仇亦不我力心之忧矣如或结之今兹之正胡然厉矣燎之方扬宁或灭之赫赫宗周襃姒烕之终其永懐又窘隂雨其车既载乃弃尔辅载输尔载将伯助予无弃尔辅员于尔辐屡顾尔仆不输尔载终逾絶险曾是不意鱼在于沼亦匪克乐潜虽伏矣亦孔之炤忧心惨惨念国之为虐彼有防酒又有嘉殽洽比其隣昏姻孔云念我独兮忧心慇慇佌佌彼有屋防防方有谷民今之无禄天夭是防哿矣富人哀此惸独【诗序正月大夫刺幽王也○毛传襃姒烕之诗人知其必烕周也朱子曰或曰此东迁后诗未能必其然否】　瞻卬昊天则不我惠孔塡不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳人有土田女反有之人有民人女覆夺之此宜无罪女反收之彼宜有罪女覆説之哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺鞫人忮忒谮始竟背岂曰不极伊胡为慝如贾三倍君子是识妇无公事休其蚕织天何以刺何神不富舍尔介狄维予胥忌不吊不祥威仪不类人之云亡邦国殄瘁天之降罔维其优矣人之云亡心之忧矣天之降罔维其几矣人之云亡心之悲矣觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后【诗序瞻卬凡伯刺幽王大壊也】　十月之交朔日辛卯日有食之亦孔之丑彼月而微此日而微今此下民亦孔之哀日月告凶不用其行四国无政不用其良彼月而食则维其常此日而食于何不臧防震电不宁不令百川沸腾山冢崒崩髙岸为谷深谷为陵哀今之人胡憯莫惩皇父卿士番维司徒家伯冢宰仲允膳夫棸子内史蹶维趣马楀维师氏艳妻煽方处抑此皇父岂曰不时胡为我作不即我谋彻我墙屋田防污莱曰予不戕礼则然矣皇父孔圣作都于向择三有事亶侯多藏不憗遗一老俾守我王择有车马以居徂向黾勉从事不敢告劳无罪无辜谗口嚣嚣下民之孼匪降自天噂沓背憎职竞由人悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸【诗序十月之交大夫刺幽王也○前编及纲目俱云幽王六年冬十月朔日有食之　鲁诗小雅十月之交言厉王无道内宠炽盛政化失理故致灾异○郑谱以十月为厉王诗笺云幽王时司徒郑桓公非番也然此诗在六年而郑桓公为司徒在八年郑説非是】　节彼南山维石岩岩赫赫师尹民具尔瞻忧心如惔不敢戏谈国既卒斩何用不监节彼南山有实其猗赫赫师尹不平谓何天方荐瘥丧乱多民言无嘉憯莫惩嗟尹氏大师维周之氐秉国之均四方是维天子是毗俾民不迷不吊昊天不宜空我师弗躬弗亲庻民弗信弗问弗仕勿罔君子式夷式已无小人殆琐琐姻亚则无膴仕昊天不佣降此鞠讻昊天不惠降此大戾君子如届俾民心阕君子如夷恶怒是违不吊昊天乱靡有定式月斯生俾民不宁忧心如酲谁秉国成不自为政卒劳百姓驾彼四牡四牡项领我瞻四方蹙蹙靡所骋方茂尔恶相尔矛矣既夷既怿如相醻矣昊天不平我王不寕不惩其心覆怨其正家父作诵以究王讻式讹尔心以畜万邦【诗序节南山家父刺幽王也○朱子言序以为幽王之诗其时世不足信姑阙焉可也　录异记周时尹氏贵盛数代不别食口数千尝遇饥荒罗鼎镬作糜之声闻数十里中临食失三十人入镬中垦取镬底糜镬深大故人不见也】　浩浩昊天不骏其德降丧饥馑斩伐四国旻天疾威弗虑弗图舎彼有罪既伏其辜若此无罪沦胥以铺周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶如何昊天辟言不信如彼行迈则靡所臻凡百君子各敬尔身胡不相畏不畏于天戎成不退饥成不遂曾我暬御憯憯日瘁凡百君子莫肯用讯聼言则答谮言则退哀防不能言匪舌是出维躬是瘁哿矣能言巧言如流俾躬处休维曰于仕孔棘且殆云不可使得罪于天子亦云可使怨及朋友谓尔迁于王都曰予未有室家鼠思泣血无言不疾昔尔出居谁从作尔室【诗序雨无正大夫刺幽王也雨自上下者也众多如雨而非所以为政也○朱子曰序无义理此饥馑之后羣臣离散其不去者作诗以责去者故推夲而言　韩诗序雨无极正大夫刺幽王也○韩诗篇首有雨无其极伤我稼穑八字郑谱云当为刺厉王】旻天疾威天笃降丧瘨我饥馑民卒流亡我居圉卒荒天降罪罟蟊贼内讧昏椓靡共溃溃囘遹实靖夷我邦臯臯訿訿曾不知其玷兢兢业业孔瑱不宁我位孔贬如彼嵗旱草不溃茂如彼栖苴我相此邦无不溃止维昔之富不如时维今之疚不如兹彼疏斯粺胡不自替职兄斯引池之竭矣不云自频泉之竭矣不云自中溥斯害矣职兄斯不烖我躬昔先王受命有如召公日辟国百里今也日蹙国百里于乎哀防维今之人不尚有旧【诗序召旻凡伯刺幽王大壊也旻闵也闵天下无如召公之臣也】　旻天疾威敷于下土谋犹囘遹何日斯沮谋臧不从不臧覆用我视谋犹亦孔之卭潝潝訿訿亦孔之哀谋之其臧则具是违谋之不臧则具是依我视谋犹伊于胡底我既厌不我告犹谋夫孔多是用不集发言盈庭谁敢执其咎如匪行迈谋是用不得于道哀哉为犹匪先民是程匪大犹是经维迩言是聼维迩言是争如彼筑室于道谋是用不溃于成国虽靡止或圣或否民虽靡膴或哲或谋或肃或艾如彼流泉无沦胥以败不敢暴虎不敢冯河人知其一莫知其他战战兢兢如临深渊如履薄冰【诗序小旻大夫刺幽王也○郑云亦当为刺厉王】　宛彼鸣鸠翰飞戾天我心忧伤念昔先人明发不寐有懐二人人之齐圣饮酒温克彼昏不知壹醉日富各敬尔仪天命不又中原有菽庶民采之螟蛉有子蜾蠃负之教诲尔子式谷似之题彼脊令载飞载鸣我日斯迈而月斯征夙兴夜寐无忝尔所生交交桑扈率场啄粟哀我塡寡宜岸宜狱握粟出卜自何能谷温温恭人如集于木惴惴小心如临于谷战战兢兢如履薄冰【诗序小宛大夫刺幽王也○朱子云此大夫遭乱兄弟相戒免祸之诗郑云亦当为刺厉王按郑谱以十月之交雨无正小旻小宛四篇为厉王时诗独与小序异欧阳辩其误详见夲义】　悠悠昊天曰父母且无罪无辜乱如此怃昊天已威予慎无罪昊天防怃予慎无辜乱之初生僭始既涵乱之又生君子信谗君子如怒乱庶遄沮君子如祉乱庶遄已君子屡盟乱是用长君子信盗乱是用暴盗言孔甘乱是用餤匪其止共惟王之卭奕奕寝庙君子作之秩秩大猷圣人莫之他人有心予忖度之跃跃毚遇犬获之荏染柔木君子树之往来行言心焉数之蛇蛇硕言出自口矣巧言如簧顔之厚矣彼何人斯居河之麋无拳无勇职为乱阶既防且尰尔勇伊何为犹将多尔居徒防何【诗序巧言刺幽王也大夫伤于谗故作是诗也　韩诗章句趯趯毚趯趯徃来貌谓狡数徃来逃匿其迹有时遇犬得之】　彼何人斯其心孔艰胡逝我梁不入我门伊谁云从维暴之云二人从行谁为此祸胡逝我梁不入唁我始者不如今云不我可彼何人斯胡逝我陈我闻其声不见其身不愧于人不畏于天彼何人斯其为飘风胡不自北胡不自南胡逝我梁祗搅我心尔之安行亦不遑舍尔之亟行遑脂尔车壹者之来云何其盱尔还而入我心易也还而不入否难知也壹者之来俾我祗也伯氏吹壎仲氏吹箎及尔如贯谅不我知出此三物以诅尔斯为鬼为蜮则不可得有腼面目视人罔极作此好歌以极反侧【诗序何人斯蘓公刺暴公也暴公为卿士而谮蘓公焉故蘓公作是诗而絶之世夲暴辛公作埙蘓成公作箎　古史考古有埙箎尚矣幽王时二公特善其事耳】　萋兮斐兮成是贝锦彼谮人者亦已大甚哆兮侈兮成是南箕彼谮人者谁适与谋缉缉翩翩谋欲谮人慎尔言也谓尔不信捷捷幡幡谋欲谮言岂不尔受既其女迁骄人好好劳人草草苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于亩丘寺人孟子作为此诗凡百君子敬而聼之【诗序巷伯刺幽王也寺人伤于谗故作是诗也】　营营青蝇止于樊岂弟君子无信谗言营营青蝇止于棘谗人罔极交乱四国营营青蝇止于榛谗人罔极构我二人【诗序青蝇大夫刺幽王也】　骍骍角弓翩其反矣兄弟昏姻无胥逺矣尔之逺矣民胥然矣尔之教矣民胥效矣此令兄弟绰绰有裕不令兄弟交相为瘉民之无良相怨一方受爵不让至于已斯亡老马反为驹不顾其后如食宜饇如酌孔取毋教猱升木如涂涂附君子有徽猷小人与属雨雪瀌瀌见睍曰消莫肯下遗式居娄骄雨雪浮浮见睍曰流如蛮如髦我是用忧【诗序角弓父兄刺幽王也不亲九族而好谗佞骨肉相怨故作是诗也】　有菀者桞不尚息焉上帝甚蹈无自防焉俾予靖之后予极焉有菀者桞不尚愒焉上帝甚蹈无自瘵焉俾予靖之后予迈焉有鸟髙飞亦傅于天彼人之心于何其臻曷予靖之居以凶矜【诗序菀桞刺幽王也暴虐无亲而刑罚不中诸侯皆不欲朝言王者之不可朝事也】　习习谷风维风及雨将恐将惧维予与女将安将乐女转弃予习习谷风维风及頽将恐将惧寘子于懐将安将乐弃予如遗习习谷风维山崔嵬无草不死无木不萎忘我大徳思我小怨【诗序谷风刺幽王也天下俗薄朋友道絶焉】蓼蓼者莪匪莪伊蒿哀哀父母生我劬劳蓼蓼者莪
　　匪莪伊蔚哀哀父母生我劳瘁缾之罄矣维罍之耻鲜民之生不如死之乆矣无父何怙无母何恃出则衔恤入则靡至父兮生我母兮鞠我拊我畜我长我育我顾我复我出入腹我欲报之徳昊天罔极南山烈烈飘风发发民莫不谷我独何害南山律律飘风弗弗民莫不谷我独不卒【诗序蓼莪刺幽王也民人劳苦孝子不得终养尔】　四月维夏六月徂暑先祖匪人胡宁忍予秋日凄凄百卉具腓乱离瘼矣爰其适归冬日烈烈飘风发发民莫不谷我独何害山有嘉卉侯栗侯梅废为残贼莫知其尤相彼泉水载清载浊我日构祸曷云能谷滔滔江汉南国之纪尽瘁以仕宁莫我有匪鹑匪鸢翰飞戾天匪鳣匪鲔潜逃于渊山有蕨薇隰有杞桋君子作歌维以告哀【诗序四月大夫刺幽王也在位贪残下国构祸怨乱并兴焉】　有饛簋飱有捄棘匕周道如砥其直如矢君子所履小人所视睠言顾之澘焉出涕小东大东杼柚其空纠纠葛屦可以履霜佻佻公子行彼周行既往既来使我心疚有冽氿泉无浸获薪契契寤叹哀我惮人薪是获薪尚可载也哀我惮人亦可息也东人之子职劳不来西人之子粲粲衣服舟人之子熊罴是裘私人之子百僚是试或以其酒不以其浆鞙鞙佩璲不以其长维天有汉监亦有光跂彼织女终日七襄虽则七襄不成报章睆彼牵牛不以服箱东有啓明西有长庚有捄天毕载施之行维南有箕不可以簸维北有斗不可以挹酒浆维南有箕载翕其舌维北有斗西柄之揭【诗序大东刺乱也东国困于役而伤于财谭大夫作是诗以告病焉】　陟彼北山言采其杞偕偕士子朝夕从事王事靡盬忧我父母溥天之下莫非王土率土之濵莫非王臣大夫不均我从事独贤四牡彭彭王事傍傍嘉我未老鲜我方将旅力方刚经营四方或燕燕居息或尽瘁事国或息偃在牀或不已于行或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为【诗序北山大夫刺幽王也役使不均已劳于从事而不得养其父母焉】明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不怀归畏此罪罟昔我徃矣日月方除曷云其还嵗聿云莫念我独兮我事孔庻心之忧矣惮我不暇念彼共人睠睠懐顾岂不懐归畏此谴怒昔我徃矣日月方奥曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不懐归畏此反覆嗟尔君子无恒安处靖共尔位正直是与神之聼之式谷以女嗟尔君子无恒安息靖共尔位好是正直神之聼之介尔景福【诗序小明大夫悔仕于乱世也】　无将大车祗自尘兮无思百忧祗自疷兮无将大车维尘冥冥无思百忧不出于颎无将大车维尘雝兮无思百忧祗自重兮【诗序无将大车大夫悔将小人也○朱子云此亦行役劳苦而忧思者之作序误】　鼓钟将将淮水汤汤忧心且伤淑人君子懐允不忘鼓钟喈喈淮水湝湝忧心且悲淑人君子其徳不囘鼓钟伐鼛淮有三洲忧心且妯淑人君子其徳不犹鼓钟钦钦鼓瑟鼓琴笙磬同音以雅以南以籥不僭【诗序鼓钟刺幽王也○正义云昭王之时作依三家为説也欧阳公云幽王无东廵之事无由淮上而作乐朱子云序但随例以为刺幽王耳实皆未可知也　韩诗内传王者舞六代之乐舞四夷之乐大徳广之所及　薛君章句南夷之乐曰南四夷之乐唯南可以和于雅者以其人声音及籥不僭差也】　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以飨以祀以妥以侑以介景福济济跄跄絜尔牛羊以往烝尝或剥或亨或肆或将祝祭于祊祀事孔明先祖是皇神保是飨孝孙有庆报以介福万夀无疆执爨踖踖为俎孔硕或燔或炙君妇莫莫为豆孔庶为賔为客献酬交错礼仪防度笑语防获神保是格报以介福万寿攸酢我孔熯矣式礼莫愆工祝致告徂赉孝孙苾芬孝祀神嗜饮食卜尔百福如防如式既齐既稷既匡既勅永锡尔极时万时亿礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私乐具入奏以绥后禄尔殽既将莫怨具既醉既饱小大稽首神嗜饮食使君夀考孔惠孔时维其尽之子子孙孙勿替引之信彼南山维禹甸之畇畇原隰曾孙田之我疆我理南东其亩上天同云雨雪雰雰益之以霡霂既优既渥既霑既足生我百谷疆埸翼翼黍稷彧彧曾孙之穑以为酒食畀我尸賔夀考万年中田有庐疆埸有是剥是菹献之皇祖曾孙夀考受天之祜祭以清酒从以骍牡享于祖考执其鸾刀以啓其毛取其血膋是烝是享苾苾芬芬祀事孔明先祖是皇报以介福万夀无疆　倬彼甫田嵗取十千我取其陈食我农人自古有年今适南亩或耘或耔黍稷薿薿攸介攸止烝我髦士以我齐明与我牺羊以社以方我田既臧农夫之庆琴瑟击鼓以御田祖以祈甘雨以介我稷黍以谷我士女曽孙来止以其妇子馌彼南亩田畯至喜攘其左右尝其防否禾易长亩终善且有曽孙不怒农夫克敏曽孙之稼如茨如梁曽孙之庾如坻如京乃求干斯仓乃求万斯箱黍稷稻粱农夫之庆报以介福万夀无彊　大田多稼既种既戒既备乃事以我覃耜俶载南亩播厥百谷既庭且硕曽孙是若既方既皁既坚既好不稂不莠去其螟螣及其蟊贼无害我田穉田祖有神秉畀炎火有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利曾孙来止以其妇子馌彼南亩田畯至喜来方禋祀以其骍黒与其黍稷以享以祀以介景福【诗序楚茨刺幽王也政烦赋重田莱多荒饥馑降防民防流亡祭祀不飨故君子思古焉　信南山刺幽王也不能修成王之业疆理天下以奉禹功故君子思古焉甫田刺幽王也君子伤今而思古焉　大田刺幽王也言矜寡不能自存焉○朱子曰自楚茨至车牵十篇似出一手词气和平无风刺之意窃恐正雅之篇有错脱在此者耳序皆失之又云或疑楚茨信南山甫田大田即为豳雅未知是否】　瞻彼洛矣维水泱泱君子至止福禄如茨韎韐有奭以作六师瞻彼洛矣维水泱泱君子至止鞞琫有珌君子万年保其家室瞻彼洛矣维水泱泱君子至止福禄既同君子万年保其家邦　裳裳者华其叶湑兮我觏之子我心写兮我心写兮是以有誉处兮裳裳者华芸其黄矣我觏之子维其有章矣维其有章矣是以有庆矣裳裳者华或黄或白我觏之子乗其四骆乘其四骆六辔沃若左之左之君子宜之右之右之君子有之维其有之是以似之　交交桑扈有莺其羽君子乐胥受天之祜交交桑扈有莺其领君子乐胥万邦之屏之屏之翰百辟为宪不戢不难受福不那兕觥其觩防酒思柔彼交匪敖万福来求　有頍者弁实维伊何尔酒既防尔殽既嘉岂伊异人兄弟匪他茑与女萝施于松栢未见君子忧心奕奕既见君子庶防説怿有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庶几有臧有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴　鸳鸯于飞毕之罗之君子万年福禄宜之鸳鸯在梁戢其左翼君子万年宜其遐福乘马在廐摧之秣之君子万年福禄艾之乘马在廐秣之摧之君子万年福禄绥之　鱼在在藻有颁其首王在在镐岂乐饮酒鱼在在藻有莘其尾王在在镐饮酒乐岂鱼在在藻依于其蒲王在在镐有那其居采菽采菽筐之筥之君子来朝何锡予之虽无予之路车乘马又何予之衮及黼觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届赤芾在股邪幅在下彼交匪纾天子所予乐只君子天子命之乐只君子福禄申之维柞之枝其叶蓬蓬乐只君子殿天子之邦乐只君子万福攸同平平左右亦是率从泛泛杨舟绋纚维之乐只君子天子葵之乐只君子福禄膍之优哉游哉亦是戾矣　幡幡瓠叶采之亨之君子有酒酌言尝之有斯首炮之燔之君子有酒酌言献之有斯首燔之炙之君子有酒酌言酢之有斯首燔之炮之君子有酒酌言醻之【诗序瞻彼洛矣刺幽王也思古明王能爵命诸侯赏善罚恶焉　裳裳者华刺幽王也古之仕者世禄小人在位则谗谄并进弃贤者之类絶功臣之世焉　桑扈刺幽王也君臣上下动无礼文焉　鸳鸯刺幽王也思古明王交于万物有道自奉养有节焉　頍弁诸公刺幽王也暴戾无亲不能宴乐同姓亲睦九族孤危将亡故作是诗也　鱼藻刺幽王也言万物失其性王居镐京将不能以自乐故君子思古之武王焉　采菽刺幽王也侮慢诸侯诸侯来朝不能锡命以礼数徴防之而无信义君子见微而思古焉瓠叶大夫刺幽王也上弃礼而不能行虽有牲牢饩不肯用也故思古之人不以微薄废礼焉○据朱子説此皆燕乐赠答之诗疑正雅脱简在此序多失之误】闲关车之牵兮思娈季女逝兮匪饥匪渴徳音来括
　　虽无好友式燕且喜依彼平林有集维鷮辰彼硕女令徳来教式燕且誉好尔无射虽无防酒式饮庶防虽无嘉殽式食庶几虽无徳与女式歌且舞陟彼髙冈析其柞薪析其柞薪其叶湑兮鲜我觏尔我心写兮髙山仰止景行行止四牡騑騑六辔如琴觏尔新昏以慰我心【诗序车牵大夫刺幽王也褒姒嫉妒无道并进谗巧败国徳泽不加于人周人思得贤女以配君子故作是诗也○朱子云此燕乐新昏之诗】　隰桑有阿其叶有难既见君子其乐如何隰桑有阿其叶有沃既见君子云何不乐隰桑有阿其叶有幽既见君子徳音孔胶心乎爱矣遐不谓矣中心藏之何日忘之【诗序隰桑刺幽王也小人在位君子在野思见君子尽心以事之○朱子曰此喜见君子之诗亦疑脱简】　芃芃黍苖隂雨膏之悠悠南山召伯劳之我任我辇我车我牛我行既集盖云归哉我徒我御我师我旅我行既集盖云归处肃肃谢功召伯营之烈烈征师召伯成之原隰既平泉流既清召伯有成王心则宁【诗序黍苖刺幽王也不能膏润天下卿士不能行召伯之职焉○朱子曰此宣王时诗与大雅崧髙相表里宣王封申伯于谢命召穆公往营城邑故将徒役南行而行者作此按朱子此説良是但小雅楚茨以下序説者多以为伤今思古之诗则此篇谓其追思召伯亦无不可】　彼都人士狐裘黄黄其容不改出言有章行归于周万民所望彼都人士台笠缁撮彼君子女绸直如髪我不见兮我心不説彼都人士充耳琇实彼君子女谓之尹吉我不见兮我心苑结彼都人士垂带而厉彼君子女卷髪如虿我不见兮言从之迈匪伊垂之带则有余匪伊卷之髪则有旟我不见兮云何盱矣【诗序都人士周人刺衣服无常也古者长民衣服不贰从容有常以齐其民则民徳归壹伤今不复见古人也○朱子曰乱离之后不复见昔日都邑人物之盛而作此诗此序盖用缁衣之误按此亦伤今思古之诗也以其中有我不见之语故朱子不复疑之耳】　终朝采绿不盈一匊予髪曲局薄言归沐终朝采蓝不盈一襜五日为期六日不詹之子于狩言韔其弓之子于钓言纶之绳其钓维何维鲂及鱮维鲂及鱮薄言观者【诗序采绿刺怨旷也幽王之时多怨旷者也○此怨旷者所自作非人刺之亦非有所刺于上也】　緜蛮黄鸟止于丘阿道之云远我劳如何饮之食之教之诲之命彼后车谓之载之緜蛮黄鸟止于丘隅岂敢惮行畏不能趋饮之食之教之诲之命彼后车谓之载之緜蛮黄鸟止于丘侧岂敢惮行畏不能极饮之食之教之诲之命彼后车谓之载之【诗序绵蛮微臣刺乱也大臣不用仁心遗忘防贱不肯饮食教载之故作是诗也】　渐渐之石维其髙矣山川悠逺维其劳矣武人东征不遑朝矣渐渐之石维其防矣山川悠远曷其没矣武人东征不遑出矣有豕白蹢烝渉波矣月离于毕俾滂沱矣武人东征不遑他矣　苕之华芸其黄矣心之忧矣维其伤矣苕之华其叶青青知我如此不如无生牂羊坟首三星在罶人可以食鲜可以饱何草不黄何日不行何人不将经营四方何草不何人不矜哀我征夫独为匪民匪兕匪虎率彼旷野哀我征夫朝夕不暇有芃者狐率彼幽草有栈之车行彼周道【诗序渐渐之石下国刺幽王也戎狄叛之荆舒不至乃命将率东征役久病于外故作是诗也　苕之华大夫闵时也幽王之时西戎东夷交侵中国师旅并起因之以饥馑君子闵周室之将亡伤已逄之故作是诗也　何草不黄下国刺幽王也四夷交侵中国皆叛用兵不息视民如禽兽君子忧之故作是诗也○苕华何草之篇哀音促节诚幽王末年之诗纲目载之初年非是　述异记周幽王时牛化为虎羊化为狼洛南有避狼城云幽王时羣羊为狼食人故筑城避之】
　　史记襃姒不好笑幽王欲其笑万方故不笑幽王为熢燧大鼓有宼至则举熢火诸侯悉至至而无宼襃姒乃大笑幽王説之为数举熢火其后不信诸侯益亦不至幽王以虢石父为卿用事国人皆怨石父为人佞巧善谀好利王用之又废申后去太子也申侯怒与缯西夷犬戎攻幽王幽王举熢火徴兵兵莫至遂杀幽王骊山下虏襃姒尽取周赂而去于是诸侯乃即申侯而共立故幽王太子宜臼是为平王以奉周祀【吕氏春秋周宅鄷镐近戎人与诸侯约为髙葆祷于王路置鼔其上远近相闻即戎防至传鼔以告诸侯之兵皆至救天子戎宼当至幽王击鼔诸侯之兵皆至襃姒大说喜之幽王欲襃姒之笑也因数击鼔诸侯之兵数至而无宼至于后戎寇真至幽王身之乃死于丽山之下为天下笑】　犬戎杀幽王于骊山下并杀桓公郑人共立其子掘突是为武公　衞武公四十二年犬戎杀周幽王武公将兵往佐周平戎甚有功周平王命武公为公　周幽王用襃姒废太子立襃姒子为适数欺诸侯诸侯叛之西戎犬戎与申侯伐周杀幽王郦山下而秦襄公将兵救周战甚力有功周避犬戎难东徙雒邑襄公以兵送周平王【纪年幽王死申侯立平王于申虢公立王子余二王竝立余为晋文侯所杀是为携王○按此与史记不同】　平王立东迁于雒邑辟戎宼平王之时周室衰微诸侯疆并弱齐楚秦晋始大政由方伯【○前编曰史迁不考之于书故晋文侯仇之功不纪】
　　书王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔远能迩惠康小民无荒宁简恤尔都用成尔显徳【书序平王锡晋文侯秬鬯圭瓒作文侯之命述异记关中有金鱼神云周平王二年十旬不雨遣祭天神俄而生涌泉金鱼跃出而雨降】
　　诗彼黍离离彼稷之苖行迈靡靡中心揺揺知我者谓我心忧不知我者谓我何求悠悠苍天此何人哉彼黍离离彼稷之穂行迈靡靡中心如醉知我者谓我心忧不知我者谓我何求悠悠苍天此何人哉彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉【诗序黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也】　君子于役不知其期曷至哉鸡栖于埘日之夕矣羊牛下来君子于役如之何勿思君子于役不日不月曷其有佸鸡栖于桀日之夕矣牛羊下括君子于役茍无饥渴　之水不流束薪彼其之子不与我戍申怀哉怀哉曷月予还归哉扬之水不流束楚彼其之子不与我戍甫怀哉怀哉曷月予还归哉掦之水不流束蒲彼其之子不与我戍许怀哉怀哉曷月予还归哉【诗序君子于役刺平王也君子行役无期度大夫思其危难以风焉　之水刺平王也不抚其民而逺屯戍于母家周人怨思焉】　君子阳阳左执簧右招我由房其乐只且君子陶陶左执翿右招我由敖其乐只且【诗序君子阳阳闵周也君子遭乱相招为禄仕全身逺害而已】　中谷有蓷暵其干矣有女仳离嘅其叹矣嘅其叹矣遇人之艰难矣中谷有蓷暵其脩矣有女仳离条其歗矣条其歗矣遇人之不淑矣中谷有蓷暵其湿矣有女仳离啜其泣矣啜其泣矣何嗟及矣【诗序中谷有蓷闵周也夫妇日以衰薄凶年饥馑室家相弃尔】　緜緜葛藟在河之浒终逺兄弟谓他人父谓他人父亦莫我顾緜緜葛藟在河之涘终逺兄弟谓他人母谓他人母亦莫我有緜緜葛藟在河之漘终逺兄弟谓他人昆谓他人昆亦莫我闻【诗序葛藟王族刺平王也周室道衰弃其九族焉】
　　女谒之亡人国也自古然矣传曰夏亡以妺喜殷以妲己周以襃姒然周之所以亡复与夏殷异桀纣恃其才智暴虐聚敛杀戮諌臣其政皆足以亡国女宠特一端尔而又际汤武之圣至幽王则不然亦惟昏愚信谗嬖爱夺适褠衅牀笫之间小丑乘而难作遂使赫赫宗周竟职灭于襃姒己且姒之为祸其兆明矣龙漦之孼逺起于夏庭檿弧之謡近闻于宣世尽人而知之幽独不知何也岂深山大泽之龙蛇工防善匿不闻此亡国之言邪抑尤物移人王心蛊惑即亡亦所不恤邪夫笑亦人之常情裂缯非美声也襃姒之好恶与人殊而幽王必欲说之不如是不足以絶诸侯之援致戎寇之入不如是不足以灭周也方幽王之废申后黜太子太子出奔申母子离怨白华鸒斯之诗足以征矣申召缯戎以伐周遂有骊山之祸于是诸侯共立太子奉之以东迁而周不复西矣是时与幽王之难者惟郑定乱立平王者秦晋与卫也平遭宗社覆败之祸切君父不共戴天之雠倘因诸侯之推戴奉辞伐罪志雪国耻东周之王业犹可以振乃茍以得位为幸罢师行赏锡命晋侯施施若盛世之典防焉此无他灭周者西戎而召戎者申侯也治戎固不能矣顾方以申侯之立己为徳舍是不讨安所用讨若以春秋之法则直书曰太子宜臼弑其君可矣平亦安足望乎且在朝诸臣又非其人也自幽王弃亲逺贤虢石父巧佞用事在位者忧谗畏罪无复逺圗播迁以来九族被弃贤士困于下僚中兴之业谁与为谋者是时从王之国不过秦晋郑卫已尔秦与西戎世为仇雠当其力战盖不独为王室也平王以岐丰之地许之西戎方防其郊在平王不得不予在秦亦不得不自取然戎狄强盛秦伯父子力争二十余年而后得之固不暇东略矣况其僭胪郊祀有无王之心乎晋啓河内表里山河足以蕃屏王室然文侯虽贤前有殇叔之难后有曲沃之偪晋之内乱实自此始而平王锡命固谕以归视宁邦矣其委任又可知也王为申出郑武公娶于申当桓公败亡之际其族散入南郑仅收余众迎王于申立之东取虢鄫以为国其愿已足以申郑昏姻之好平王以武公为司徒世有其职而遣役戍申其事盖可推矣惟卫武之贤足以有为而权任不在焉自四国之外诸侯未有至者且王既以罢兵息民示天下即有志懐忠愤继起勤王者将何所用之况当时之列国咸思自树更相侵伐又未必乃心王室哉平忘申侯之罪即欲号令天下恢复旧业抑又难矣东迁之事势如此此王风所以降于列国陵迟而不复振也










　　绎史卷三十
　　钦定四库全书
　　绎史卷三十一　　　　灵壁县知县马骕撰鲁隠公摄位
　　左传【隠公】惠公元妃孟子孟子防继室以声子生隠公宋武公生仲子仲子生而有文在其手曰为鲁夫人故仲子归于我生桓公而惠公薨是以隠公立而奉之　元年春王周正月不书即位摄也【史记初惠公适夫人无子公贱妾声子生子息息长为娶于宋宋女至而好惠公夺而自妻之生子允登宋女为夫人以允为太子及惠公防为允少故鲁人共令息摄政不言即位○信如史言则卫宣楚平之事自惠公先之矣惠公鲁之令主史説疑诬】公羊传元年者何君之始年也春者何嵗之始也王者孰谓谓文王也曷为先言王而后言正月王正月也何言乎王正月大一统也公何以不言即位成公意也何成乎公之意公将平国而反之桓曷为反之桓桓幼而贵隠长而卑其为尊卑也防国人莫知隠长又贤诸大夫扳隠而立之隠于是焉而辞立则未知桓之将必得立也且如桓立则恐诸大夫之不能相幼君也故凡隠之立为桓立也隠长又贤何以不宜立立适以长不以贤立子以贵不以长桓何以贵母贵也母贵则子何以贵子以母贵母以子贵
　　谷梁传虽无事必举正月谨始也公何以不言即位成公志也焉成之言君之不取为公也君之不取为公何也将以让桓也让桓正乎曰不正春秋成人之美不成人之恶隠不正而成之何也将以恶桓也其恶桓何也隠将让而桓弑之则桓恶矣桓弑而隠让则隠善矣善则其不正焉何也春秋贵义而不贵惠信道而不信邪孝子扬父之美不掦父之恶先君之欲与桓非正也邪也虽然既胜其邪心以与隠矣已探先君之邪志而遂以与桓则是成父之恶也兄弟天伦也为子受之父为诸侯受之君已废天伦而忘君父以行小惠曰小道也若隠者可谓轻千乘之国蹈道则未也【○此入春秋第一义例公谷各发异论故三传竝正书以下记事惟左氏正书其公谷之尤卓者或亦正书余皆细书】
　　左传三月公及邾仪父盟于蔑邾子克也未王命故不书爵曰仪父贵之也公摄位而欲求好于邾故为蔑之盟【纪年鲁隠公及邾荘公盟于姑蔑　公羊传及者何与也防及暨皆与也曷为或言防或言及或言暨防犹最也及犹汲汲也暨犹暨暨也及我欲之暨不得已也仪父者何邾娄之君也何以名字也曷为称字裦之也曷为裦之为其与公盟也与公盟者众矣曷为独裦乎此因其可裦而裦之此其为可裦奈何渐进也昧者何地期也　谷梁传及者何内为志焉尔仪字也父犹传也男子之美称也其不言邾子何也邾之上古防未爵命于周也不日其盟渝也昧地名也○公谷蔑作昧】　秋七月天王使宰咺来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也【公羊传宰者何官也咺者何名也曷为以官氏宰士也惠公者何隠之考也仲子者何桓之母也何以不称夫人桓未君也赗者何丧事有赗赗者盖以马以乘马束帛车马曰赗货财曰赙衣被曰襚桓未君则诸侯曷为来赗之隠为桓立故以桓母之丧告于诸侯然则何言尔成公意也其言来何不及事也其言惠公仲子何兼之兼之非礼也何以不言及仲子仲子防也　谷梁传母以子氏仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也赗者何也乘马曰赗衣衾曰襚贝玉曰含钱财曰赙】说苑春秋曰天王使宰咺来归惠公仲子之赗赗者何丧事有赗者盖以乘马束帛舆马曰赗货财曰赙衣被曰襚口实曰唅玩好曰赠知生者赙赗知死者赠襚赠襚所以送死也赙赗所以佐生也舆马束帛货财衣被玩好其数奈何曰天子乘马六匹诸侯四匹大夫三匹元士二匹下士一匹天子束帛五匹元三纁二各五十尺诸侯元二纁二各三十尺大夫元一纁二各三十尺元士元一纁一各二丈下士防缦各一匹庶人布帛各一匹天子之赗乘马六匹乘车诸侯四匹乘舆大夫曰参舆元士下士不用舆天子文绣衣各一袭到地诸侯覆跗大夫到踝士到髀天子唅实以珠诸侯以玉大夫以玑士以贝庶人以谷实位尊徳厚及亲者赙赗唅禭厚贫富亦有差二三四五之数取之天地而制竒偶度人情而出节文谓之有因礼之大宗也
　　左传冬十月庚申改葬惠公公弗临故不书惠公之薨也有宋师太子少葬故有阙是以改葬卫侯来防葬不见公亦不书　众父防公不与小敛故不书日【公羊传何以不日逺也所见异辞所闻异辞所传闻异辞　二谷梁传大夫日防正也不日防恶也　　年】司空无骇入极费庈父胜之【○左传防上文正书不标名余同公羊传无骇者何展无骇也何以不氏贬曷为贬疾始灭也始灭昉于此乎前此矣前此则曷为始乎此托始焉尔曷为托始焉尔春秋之始也此灭也其言入何内大恶讳也　谷梁传入者内弗受也极国也茍焉以入人为志者人亦入之矣不称氏者灭同姓贬也　公羊传夫人子氏者何隠公之母也何以不书葬成公意也何成乎公之意子将不终为君故母亦不终为夫人也　谷梁传夫人薨不地夫人者隠之妻也防而不书葬夫人之义从君者也○仲子也子氏也君氏也三　三传互异固当阙疑　年】夏君氏防声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏【○二传作尹氏文别载】　五年春公将如棠观鱼者臧僖伯諌曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将畧地焉遂往陈鱼而观之僖伯称疾不从书曰公矢鱼于棠非礼也且言逺地也【公羊传何以书讥何讥尔逺也公曷为逺而观鱼登来之也百金之鱼公张之登来之者何美大之之辞也棠者何济上之邑也　谷梁传传曰常事曰视非常曰观礼尊不亲小事卑不尸大功鱼卑者之事也公观之非正也】　九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也
　　公羊传考宫者何考犹入室也始祭仲子也桓未君则曷为祭仲子隠为桓立故为桓祭其母也然则何言尔成公意也初者何始也六羽者何舞也初献六羽何以书讥何讥尔讥始僭诸公也六羽之为僭奈何天子八佾诸公六诸侯四诸公者何诸侯者何天子三公称公王者之后称公其余大国称侯小国称伯子男天子三公者何天子之相也天子之相则何以三自陜而东者周公主之自陜而西者召公主之一相处乎内始僭诸公昉于此乎前此矣前此则曷为始乎此僭诸公犹可言也僭天子不可言也
　　谷梁传考者何也考者成之也成之为夫人也礼庶子为君为其母筑宫使公子主其祭也于子祭于孙止仲子者惠公之母隠孙而修之非隠也初始也谷梁子曰舞夏天子八佾诸公六佾诸侯四佾初献六羽始僭乐矣尸子曰舞夏自天子至诸侯皆用八佾初献六羽始厉乐矣
　　左传冬十二月辛巳臧僖伯防公曰叔父有憾于寡人寡人弗敢忘葬之加一等【谷梁传隠不爵命大夫其曰公子彄何也先君之大夫也八年】郑伯请释泰山之祀而祀周公以泰山之祊易许
　　田三月郑伯使宛来归祊不祀泰山也【公羊传宛者何郑之防者也邴者何郑汤沐之邑也天子有事于泰山诸侯皆从泰山之下诸侯皆有汤沐之邑焉其言入何难也其日何难也其言我何言我者非独我也齐亦欲之　谷梁传名宛所以贬郑伯恶与地也入者内弗受也日入恶入者也邴者郑伯所受命于天子而祭泰山之邑】　无骇防羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏【公羊传此展无骇也何以不氏疾始灭也故终其身不氏　谷梁传无侅之名未有闻焉或曰隠不爵大夫也或説曰故贬之也　公羊传九年侠防侠者何吾大夫之未命者也　谷梁传侠者所侠也弗大夫者隐不爵大夫也隐之不爵大夫何也曰不成为君也十一年】羽父请杀桓公将以求大宰公曰为其少故也吾将授之矣使营菟裘吾将老焉羽父惧反谮公于桓公而请弑之公之为公子也与郑人战于狐壤止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书葬不成丧也
　　公羊传翚者何公子翚也何以不称公子贬曷为贬与弑公也其与弑公奈何公子翚谄乎隐公谓隐公曰百姓安子诸侯説子盍终为君矣隐公曰否吾使修涂裘吾将老焉公子翚恐若其言闻乎桓于是谓桓曰吾为子口隐矣隐曰吾不反也桓曰然则奈何曰请作难弑隐公于钟巫之祭焉弑隐公也【谷梁传翚者何也公子翚也其不称公子何也贬之也何为贬之也与于弑公故贬也○右二传原在四年】　何以不书葬隐之也何隐尔弑也弑则何以不书葬春秋君弑贼不讨不书葬以为无臣子也子沈子曰君弑臣不讨贼非臣也不复雠非子也葬生者之事也春秋君弑贼不讨不书葬以为不系乎臣子也公薨何以不地不忍言也隐何以无正月隐将让乎桓故不有其正月也【谷梁传公薨不地何也隐之不忍地也其不言葬何也君弑贼不讨不书葬以罪下也隐十年无正隐不自正也元年有正所以正隐也　公羊传继弑君不言即位此其言即位何如其意也】
　　谷梁传桓无王其曰王何也谨始也其曰无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也继故不言即位正也继故不言即位之为正何也曰先君不以其道终则子弟不忍即位也继故而言即位则是与闻乎弑也继故而言即位是为与闻乎弑何也曰先君不以其道终已正即位之道而即位是无恩于先君也
　　左传【桓公】元年春公即位修好于郑郑人请复祀周公防易祊田公许之三月郑伯以璧假许田为周公祊故也夏四月丁未公及郑伯盟于越结祊成也盟曰渝盟无享国冬郑伯拜盟【公羊传其言以璧假之何易之也易之则其言假之何为恭也曷为为恭有天子存则诸侯不得専地也许田者何鲁朝宿之邑也诸侯时朝乎天子天子之郊诸侯皆有朝宿之邑焉此鲁朝宿之邑也则曷为谓之许田讳取周田也讳取周田则曷为谓之许田系之许也曷为系之许近许也此邑也其称田何田多邑少称田邑多田少称邑　谷梁传会者外为主焉尔假不言以言以非假也非假而曰假讳易地也礼天子在上诸侯不得以地相与也无田则无许可知矣不言许不与许也许田者鲁朝宿之邑也邴者郑伯之所受命而祭防山之邑也用见鲁之不朝于周而郑之不祭防山也及者内为志焉尔越盟地之名也　公羊传十一年柔者何吾大夫之未　千命者也　谷梁传柔者何吾大夫之未命者也　　七年】及邾仪父盟于趡寻蔑之盟也　伐邾宋志也【谷梁传荘公十六年邾子克防其曰子进之也】
　　礼诸侯不再娶再娶不得称夫人惠公以孟子为元妃以声子为继室有子而长国之福也信手文之祯祥再娶仲子已开祸乱之端矣隐长桓幼其为尊卑也防诸大夫扳隐而立之正也隐欲让桓非正也隐立十有一年用师宋郊连兵许国业与齐僖郑荘方驱并驾国人咸知惠公有子亦将以其终为君也将以让桓则直授之夫以十三嵗之荘公与三嵗之襄公皆不以弱弗克立桓也即幼又复十一年矣而濡忍不决谗祸钟巫菟裘之营吁嗟其已晩矣羽父専命行师素无臣礼始以杀桓求媚终以弑隐逞志有弑一君之名而有弑二君之心桓公党恶灭伦据国而世守之乱臣贼子夫亦何惮而不为哉唯是隐公既长且贤南面数载不闻败德非鬼之祭竟来簒逆探先君之邪志啓奸雄之戎心君弑而贼不讨春秋于此有遗憾焉



　　绎史卷三十一
　　钦定四库全书
　　绎史卷三十二　　　　灵壁县知县马骕撰郑庄公克段入许
　　诗将仲子兮无逾我里无折我树杞岂敢爱之畏我父母仲可怀也父母之言亦可畏也将仲子兮无逾我墙无折我树桑岂敢爱之畏我诸兄仲可怀也诸兄之言亦可畏也将仲子兮无逾我园无折我树檀岂敢爱之畏人之多言仲可怀也人之多言亦可畏也　叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武　叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女叔于田乘乘黄两服上襄两骖鴈行叔在薮火烈具扬叔善射忌又良御忌抑磬控忌抑纵送忌叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌【诗序将仲子刺荘公也不胜其母以害其弟弟叔失道而公弗制祭仲諌而公弗聼小不忍以致大乱焉　叔于田刺荘公也叔处于京缮甲治兵以出于田国人说而归之大叔于田刺荘公也叔多才而好勇不义而得众也诗说将仲子郑荘公欲防弟段授以大邑祭仲諌阳拒之大夫原其情而刺之○申培诗说虽近世伪作亦有可采】
　　左传【隐公元年】初郑武公娶于申曰武姜生荘公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为己邑至于廪延子封曰可矣厚将得众公曰不义不昵厚将崩大叔完聚缮甲兵具防乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失敎也谓之郑志不言出奔难之也遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及荘公诗曰孝子不匮永钖尔类其是之谓乎谷梁传克者何能也何能也能杀也何以不言杀见段之有徒众也段郑伯弟也何以知其为弟也杀世子母弟目君以其目君知其为弟也段弟也而弗谓弟公子也而弗谓公子贬之也段失子弟之道矣贱段而甚郑伯也何甚乎郑伯甚郑伯之处心积虑成于杀也于鄢逺也犹曰取之其母之怀中而杀之云尔甚之也然则为郑伯者宜奈何缓追逸贼亲亲之道也【公羊传克之者何杀之也杀之则曷为谓之克大郑伯之恶也曷为大郑伯之恶母欲立之已杀之如勿与而已矣段者何郑伯之弟也何以不称弟当国也其地何当国也齐人杀无知何以不地在内也在内虽当国不地也不当国虽在外亦不地也　水经注洧水南有郑荘公望母台荘公居夫人于城颍故成台以望母用伸在心之思】
　　左传郑共叔之乱公孙滑出奔卫卫人为之伐郑取廪延郑人以王师虢师伐卫南鄙请师于邾邾子使私于公子豫豫请往公弗许遂行及邾人郑人盟于翼不书非公命也　【二年】郑人伐卫讨公孙滑之乱也【已上　十克段　一】年夏公防郑伯于郲谋伐许也郑伯将伐许五月甲辰授兵于大宫公孙阏与颍考叔争车颍考叔挟辀以走子都拔棘以逐之及大逵弗及子都怒秋七月公会齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和恊而使糊其口于四方其况能久有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无宁兹许公复奉其社稷唯我郑国之有请谒焉如旧昏媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之也天而既厌周德矣吾其能与许争乎君子谓郑庄公于是乎有礼礼经国家定社稷序民人利后嗣者也许无刑而伐之服而舍之度德而处之量力而行之相时而动无累后人可谓知礼矣郑伯使防出豭行出犬鸡以诅射颍考叔者君子谓郑荘公失政刑矣政以治民刑以正邪既无德政又无威刑是以及邪邪而诅之将何益矣　【桓公十五年】许叔入于许公防齐侯于艾谋定许也【谷梁传许叔许之贵者也莫宜乎许叔其曰入何也其归　荘公二之道非所以归也　　十九年】夏郑人侵许凡师有钟鼔曰伐无曰侵轻曰袭【已上入许】
　　城颍以寘母黄泉而誓之郑伯之人道絶矣夫姜氏有子而爱憎分焉妇人也爱憎分而以废立请妇人也已嗣先君而有国矣善事母而友爱厥弟段也不才夫岂不可敎諌亲爱之富贵之抑亦可以慰母氏之心乃姜之所爱荘滋不能容矣与之制则曰岩邑惧其阻险而难制也与之京则使居之庶乎处大都以骄其志因以蔽罪焉尝读诗至郑风大叔之篇曰叔善射忌又良御忌段一驰马试剑之公子耳非能如晋之沃伯楚之蔡公也且以荘段同母之子以武姜言之处郑国而为郑君母亦复何求而啓弟杀兄事之未集厥谋先漏处京而京人叛奔鄢而鄢不保设能母子隂虑合谋当不轻举速祸如是也郑伯处心积虑以成其杀欲加之罪何患无辞于以正告天下则曰段将袭我也姜将啓叚也在叚之糊口四方尚幸不杀之福在荘之按兵未动先邀爱弟之名阙地而赋大隧以为天性之乐母子犹初也孰其信之内患既除复思外攘许亦人国文叔之封炎帝之祀是神明之也属以疆相接实偪处此虢郐既灭用兵将在许矣彼实利其土壤而援诸侯以为助鲁宗国也齐僖小伯也皆躬亲擐甲以从之时来蓄谋大宫授兵其计已成谓直取之则任灭国之名置之复无自利之实故外为甘言以欺两国而内则攘之不然奚为处之东偏又使获佐之也齐鲁逺处东海即裂许而分之亦未能逾曹越卫而有其土则入许诚郑利也隂为厚利而阳为名髙狡尔寤生犹然克弟见母之故智耳既已攘许求利后人孰知身没而忽突交争许叔因乱复国大岳之犹未宜絶郑固无如之何也已










　　绎史卷三十二
　　钦定四库全书
　　绎史卷三十三　　　　灵壁县知县马骕撰卫州吁宣姜之乱
　　诗考槃在涧硕人之寛独寐寤言永矢弗谖考槃在阿硕人之薖独寐寤歌永矢弗过考槃在陆硕人之轴独寐寤宿永矢弗告【诗序考槃刺荘公也不能继先公之业使贤者退而竆处】
　　史记庄公五年取齐女为夫人好而无子又取陈女为夫人生子蚤死陈女女弟亦幸于荘公而生子完完母死荘公令夫人齐女子之立为太子荘公有宠妾生子州吁十八年州吁长好兵荘公使将石碏諌荘公曰庶子好兵使将乱自此起不聼【列女传齐女为卫荘公夫人号曰荘姜始往操行衰隋心淫佚冶容传母见其妇道不正谕之云子之家世世尊荣当为民法则子之质聪逹于事当为人表式仪貌荘丽不可不自修整衣锦防裳餙在舆马是不贵德也乃作诗曰硕人其颀衣锦防衣齐侯之子卫侯之妻东宫之妹邢侯之姨谭公维私砥厉女以髙节女遂感而自修君子善傅母之妨未然也○与毛诗说异见下】诗硕人其颀衣锦褧衣齐侯之子卫侯之妻东宫之妹邢侯之姨谭公维私手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮硕人敖敖説于农郊四牡有骄朱幩镳镳翟茀以朝大夫夙退无使君劳河水洋洋北流活活施罛濊濊鳣鲔发发葭菼揭揭庶姜孼孼庶士有朅【诗序硕人闵荘姜也荘公惑于嬖妾使骄上僭荘姜贤而不答终以无子国人闵而忧之】　绿兮衣兮绿衣黄里心之忧矣曷维其已绿兮衣兮绿衣黄裳心之忧矣曷维其亡绿兮丝兮女所治兮我思古人俾无訧兮絺兮绤兮凄其以风我思古人实获我心　日居月诸照临下土乃如之人兮逝不古处胡能有定宁不我顾日居月诸下土是冒乃如之人兮逝不相好胡能有定宁不我报日居月诸出自东方乃如之人兮德音无良胡能有定俾也可忘日居月诸东方自出父兮母兮畜我不防胡能有定报我不述　终风且暴顾我则笑谑浪笑敖中心是悼终风且霾惠然肯来莫徃莫来悠悠我思终风且曀不日有曀寤言不寐愿言则嚏曀曀其隂虺虺其靁寤言不寐愿言则怀【诗序绿衣卫荘姜伤已也妾上僭夫人失位而作是诗也　日月卫荘姜伤已也遭州吁之难伤已不见答于先君以至困竆之诗也　终风卫荘姜伤已也遭州吁之暴见侮慢而不能正也○朱子曰日月终风二诗皆荘公在时所作日月言寜不我顾犹有望之之意终风诗有夫妇之情无母子之意二诗当在燕燕之前序说误也】
　　左传【隐公三年】卫荘公娶于齐东宫得臣之妹曰荘姜美而无子卫人所为赋硕人也又娶于陈曰厉妫生孝伯早死其娣戴妫生桓公荘姜以为己子公子州吁嬖人之子也有宠而好兵公弗禁荘姜恶之石碏諌曰臣闻爱子敎之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长远闲亲新闲旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗聼其子厚与州吁游禁之不可桓公立乃老【卫桓公之立在春秋以前周平王三十七年至是十五年矣　史记桓公二年弟州吁骄奢桓公绌之州吁出奔三年郑伯弟段攻其兄不胜亡而州吁求与之友○按左传无出奔及友段事】　四年春卫
　　州吁弑桓公而立【公羊传曷为以国氏当国也　谷梁传大夫弑其君以国氏者嫌也弑而代之也　史记十六年州吁收聚卫亡人以袭杀桓公州吁自立为卫君　韩非子卫州吁重于卫拟于君羣臣百姓尽畏其势重州吁果杀其君而夺之政】
　　诗燕燕于飞差池其羽之子于归远送于野瞻望弗及泣涕如雨燕燕于飞颉之颃之之子于归逺于将之瞻望弗及伫立以泣燕燕于飞下上其音之子于归逺送于南瞻望弗及实劳我心仲氏任只其心塞渊终温且惠淑慎其身先君之思以朂寡人【诗序燕燕卫荘姜送归妾也　诗传戴妫归于陈荘姜赠之于野赋燕燕○朱子云逺送于南可为送戴妫之验以陈在卫南也但史记称完母死复与此不同】
　　左传宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于众仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣【史记为郑伯弟段欲伐郑请宋陈蔡与俱三国皆许州吁○左传四国伐郑之役以宋公子冯在焉非为叔段也史记盖舛误】
　　诗击鼔其镗踊跃用兵土国城漕我独南行从孙子仲平陈与宋不我以归忧心有忡爰居爰处爰丧其马于以求之于林之下死生契阔与子成説执子之手与子偕老于嗟阔兮不我活兮于嗟洵兮不我信兮【诗序击鼔怨州吁也卫州吁用兵暴乱使公孙文仲将而平陈与宋国人怨其勇而无礼也】
　　左传秋诸侯复伐郑宋公使来乞师公辞之羽父请以师会之公弗许固请而行故书曰翚帅师疾之也诸侯之师败郑徒兵取其禾而还　州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫九月卫人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎卫人逆公子晋于邢冬十二月宣公即位书曰卫人立晋众也【公羊传其称人何讨贼之辞也晋者何公子晋也立者何立者不宜立也其称人何众立之之辞也然则孰立之石碏立之石碏立之则其称人何众之所欲立也众虽欲立之其立之非也　谷梁传称人以杀杀有罪也祝吁之挈失嫌也其月谨之也于濮者讥失贼也卫人者众辞也立者不宜立者也晋之名恶也其称人以立之何也得众也得众则是贤也贤则其曰不宜立何也春秋之义诸侯与正而不与贤也史记州吁新立好兵弑桓公卫人皆不爱石碏乃因桓公母家于陈详为善州吁至郑郊石碏与陈侯共谋使右宰丑进食因杀州吁于濮而迎桓公弟晋于邢而立之是为宣公○　五史与左氏防异　年】夏葬卫桓公卫乱是以缓【谷梁传月葬故也】　四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师卫之乱也郕人侵卫故卫师入郕【公羊传曷为或言率师或不言率师将尊师众称某率师将尊师少称将将卑师众称师将卑师少称人君将不言率师书其重者也　谷梁传入者内弗受也郕国也　桓公将卑师众曰师　三年】夏齐侯卫侯胥命于蒲不盟也【公羊传胥命者何相命也何言乎相命近正也此其为近正奈何古者不盟结言而退　谷梁传胥之为言犹相也相命而信谕谨言而退以是为近正也是必一人先其以相言之何也不以齐侯命卫侯也已上州吁之乱】
　　诗凯风自南吹彼棘心棘心夭夭母氏劬劳凯风自南吹彼棘薪母氏圣善我无令人爰有寒泉在浚之下有子七人母氏劳苦睍睆黄鸟载好其音有子七人莫慰母心【诗序凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔○朱子曰此七子自责之辞非羙七子也按郑谱以此诗在击鼔雄雉之闲故属之州吁然序称淫风流行似当属宣公也姑阙之以俟考】　雄雉于飞泄泄其羽我之怀矣自诒伊阻雄雉于飞下上其音展矣君子实劳我心瞻彼日月悠悠我思道之云逺曷云能来百尔君子不知德行不忮不求何用不臧【诗序雄雉刺卫宣公也淫乱不恤国事军旅数起大夫久役男女怨旷国人患之而作是诗】　匏有苦叶济有深渉深则厉浅则揭有弥济盈有鷕雉鸣济盈不濡轨雉鸣求其牡雝雝鸣鴈旭日始旦士如归妻迨冰未泮招招舟子人渉卬否人渉卬否卬须我友　习习谷风以隂以雨黾勉同心不宜有怒采葑采菲无以下体德音莫违及尔同死行道迟迟中心有违不逺伊迩薄送我畿谁谓荼苦其甘如荠宴尔新昏如兄如弟泾以渭浊湜湜其沚宴尔新昏不我屑以母逝我梁毋发我笱我躬不阅遑恤我后就其深矣方之舟之就其浅矣泳之游之何有何亡黾勉求之凡民有丧匍匐救之不我能慉反以我为雠既阻我徳贾用不售昔育恐育鞠及尔颠覆既生既育比予于毒我有旨蓄亦以御冬宴尔新昏以我御竆有洸有溃既诒我肄不念昔者伊余来塈　氓之蚩蚩抱布贸丝匪来贸丝来即我谋送子渉淇至于顿丘匪我愆期子无良媒将子无怒秋以为期乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁桑之未落其叶沃若于嗟鸠兮无食桑葚于嗟女兮无与士眈士之耽兮犹可説也女之耽兮不可説也桑之落矣其黄而陨自我徂尔三嵗食贫淇水汤汤渐车帷裳女也不爽士贰其行士也防极二三其德三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉【诗序匏有苦叶刺卫宣公也公与夫人竝为淫乱　谷风刺夫妇失道也卫人化其上淫于新昏而弃其旧室夫妇离絶国俗伤败焉　氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也○传称宣公上烝夷姜下纳伋妻是其淫乱无礼义故下皆化之谷风氓诸诗所由作也但序所谓夫人者不知何指若夷姜则公之庶母似不得为夫人若宣姜则诸诗不宜在新台以前】　式微式微胡不归微君之故胡为乎中露式微式微胡不归微君之躬胡为乎泥中　旄丘之葛兮何诞之节兮叔兮伯兮何多日也何其处也必有与也何其久也必有以也狐裘防戎匪车不东叔兮伯兮靡所与同琐兮尾兮流离之子叔兮伯兮褎如充耳【诗序式微黎侯寓于卫其臣劝以归也旄邱责卫伯也狄人迫逐黎侯黎侯寓于卫卫不能修方伯连率之职黎之臣子以责于卫也左传鲁宣公十六年晋灭赤狄数之以其夺黎氏地与此脗合但彼在卫穆公时去宣公逺矣或黎氏世受狄害不得强合为一事也　列女传黎荘夫人卫侯之女也既往而不同欲未尝得见其传母闵夫人贤谓夫人曰胡不去乎乃作诗曰式微式微胡不归夫人曰妇人之道一而已矣彼虽不吾以吾何可以离于妇道乎乃作诗曰微君之故胡为乎中路终执贞一以俟君命君子故序之以编诗○此説大异】　简兮简兮方将万舞日之方中在前上处硕人俣俣公庭万舞有力如虎执辔如组左手执籥右手秉翟赫如渥赭公言锡爵山有榛隰有苓云谁之思西方美人彼美人兮西方之人兮　出自北门忧心殷殷终窭且贫莫知我艰已焉哉天实为之谓之何哉王事适我政事一埤益我我入自外室人交徧讁我已焉哉天实为之谓之何哉王事敦我政事一埤遗我我入自外室人交徧摧我已焉哉天实为之谓之何哉【诗序简兮刺不用贤也卫之贤者仕于伶官皆可以承事王者也　北门刺仕不得志也言卫之忠臣不得其志尔】北风其凉雨雪其雱惠而好我携手同行其虚其邪既亟只且北风其喈雨雪其霏惠而好我携手同归其虚其邪既亟只且莫赤匪狐莫黒匪乌惠而好我携手同车其虚其邪既亟只且【诗序北风刺虐也卫国竝为威虐百姓不亲莫不相携持而去焉】　毖彼泉水亦流于淇有怀于卫靡日不思娈彼诸姫聊与之谋出宿于泲饮饯于祢女子有行逺父母兄弟问我诸姑遂及伯姊出宿于干饮饯于言载脂载牵还车言迈遄臻于卫不瑕有害我思肥泉兹之永叹思须与漕我心悠悠驾言出游以写我忧　籊籊竹竿以钓于淇岂不尔思逺莫致之泉源在左淇水在右女子有行逺父母兄弟淇水在右泉源在左巧笑之瑳佩玉之傩淇水滺滺桧楫松舟驾言出游以写我忧【诗序泉水卫女思归也嫁于诸侯父母终思归宁而不得故作是诗以自见也　竹竿卫女思归也适异国而不见答思而能以礼者也】　静女其姝俟我于城隅爱而不见搔首踟蹰静女其娈贻我彤管彤管有炜说怿女美自牧归荑洵美且异匪女之为美美人之贻【诗序静女刺时也卫君无道夫人无徳○朱子曰此淫奔期防之诗也序全然不似诗意】　有狐绥绥在彼淇梁心之忧矣之子无裳有狐绥绥在彼淇厉心之忧矣之子无带有狐绥绥在彼淇侧心之忧矣之子无服【诗序有狐刺时也卫之男女失时丧其妃耦焉古者国有凶荒则杀礼而多昏会男女之无夫家者所以育人民也○郑谱此诗属宣公】
　　史记初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好説而自取之更为太子取他女宣公得齐女生子寿子朔令左公子傅之太子伋母死宣公正夫人与朔共谗恶太子伋宣公自以其夺太子妻也心恶太子欲废之及闻其恶大怒乃使太子伋于齐而令盗遮界上杀之与太子白旄而告界盗见持白旄者杀之且行子朔之兄寿太子异母弟也知朔之恶太子而君欲杀之乃谓太子曰界盗见太子白旄即杀太子太子可毋行太子曰逆父命求生不可遂行寿见太子不止乃盗其白旄而先驰至界界盗见其验即杀之寿已死而太子伋又至谓盗曰所当杀乃我也盗并杀太子伋以报宣公宣公乃以子朔为太子
　　诗新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施　二子乘舟泛泛其景愿言思子中心养养二子乘舟泛泛其逝愿言思子不瑕有害【诗序新台刺卫宣公也纳伋之妻作新台于河上而要之国人恶之而作是诗也　二子乘舟思伋寿也卫宣公之二子争相为死国人伤而思之作是诗也　诗序卫宣公之子伋也寿也朔也伋前母子也寿与朔后母子也寿之母与朔谋欲杀太子伋而立寿也使人与伋乘舟于河中将沈而杀之寿知不能止也因与之同舟舟人不得杀伋方乘舟时伋傅母恐其死也闵而作诗二子乘舟之诗是也于是寿闵其兄之且见害作忧思之诗黍离之诗是也又使伋之齐将使盗见载旌要而杀之寿止伋伋曰弃父之命非子道也不可寿又与之偕行寿之母知不能止也因戒之曰寿无为前也寿又为前窃伋旌以先行几及齐矣盗见而杀之伋至见寿之死痛其代已死涕泣悲哀遂载其尸还至境而自杀兄弟俱死故君子义此二人而伤宣公之聼谗也○诗事不同以黍离为寿所作尤异】
　　史记十九年宣公防太子朔立是为惠公【谷梁传十二年卫侯晋防再称日决日义也】
　　左传【十六年】初卫宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐【史记左右公子不平朔之立也惠公四年左右公子怨惠公之谗杀前太子伋而代立乃作乱攻惠公立太子伋之弟黔牟为君惠公奔齐】
　　公羊传卫侯朔何以名絶曷为絶之得罪于天子也其得罪于天子奈何见使守卫朔而不能使卫小众越在岱隂齐属负兹舍不即罪尔【谷梁传朔之名恶也天子召而不往也】左传【荘公五年】冬伐卫纳惠公也【公羊传此伐卫何纳朔也曷为不言纳卫侯朔辟王也　谷梁传是齐侯宋公也其曰人何也人诸侯所以人公也其人公何也逆天王之命也】　六年春王人救卫【公羊传王人者何微者也子突者何贵也贵则其称人何繋诸人也曷为系诸人王人耳谷梁传王人卑者也称名贵之也善救卫也救者善则伐者不正矣】夏卫侯入放公子黔牟于周放甯跪于秦杀左公子泄右公子职乃即位君子以二公子之立黔牟为不度矣夫能固位者必度其本末而后立衷焉不知其本不谋知本之不枝弗强诗云本枝百世【公羊传卫侯朔何以名絶曷为絶之犯命也其言入何簒辞也曷为或言致会或言致伐得意致防不得意致伐卫侯朔入于卫何以致伐不敢胜天子也　谷梁传其不言伐卫纳朔何也不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也恶事不致此其致何也不致则无用见公之恶事之成也】
　　史记卫君黔牟立八年齐襄公率诸侯奉王命共伐卫纳卫惠公诛左右公子卫君黔牟奔于周惠公复立惠公立三年出亡亡八年复入与前通年凡十三年矣【○春秋诸侯逆王命此云奉王命误也又按左氏朔立四年出亡亡八年复入通年十二年此云十三年既与左氏不同复与上数不合年表十年复入也】
　　左传冬齐人来归卫寳文姜请之也【公羊传此卫寳也则齐人曷为来归之卫人归之也卫人归之则其称齐人何让乎我也其让乎我奈何齐侯曰此非寡人之力鲁侯之力也　谷梁传以齐首之分恶于齐也使之如下齐而来我然恶战则杀矣已上宣姜之乱】
　　卫自周室东迁由荘公以迄惠懿盖数世未宁也岂康叔之烈至此中衰与荘公外退贤者内惑嬖庶绿衣赋于上而夫人忧硕人作于下而国人怨幸而获殁乱之来也其何日之有桓公嗣立十三年而入春秋越四年经大书曰卫州吁弑其君完卫无君矣而称人以伐郑经再书焉嗟行役而赋击鼓者州吁为之也于是乎平陈与宋四国偕作簒逆之子辄能连师动众诸侯麋集而景从焉岂其大恶未昭抑将以终稔其罪邪考当日东门之师仅五日耳未至旷时持久而怨诽交作其故何哉良由弑立之主众莫为用况乎窃国八月而师旅再警假使在位日久当不止宋殇之十年十一战也怨讟之声内外竝起燕燕兴悲终风且怨民曰曷丧母叹无归幸有纯臣而先君之雠可复斯民之贼可除读春秋至此曰犹有天道焉孰谓州吁方诛而宣公复继之以淫乱烝夷姜而纳急妇淫风化于国中迄今读卫诗至匏叶新台诸篇不堪闻矣独是于鸟兽乱行之时而急寿能以死相让二子乘舟古今同闵乃知贞义之性虽时竆而不易方类何足槩焉宣公既没黔牟者急子之母弟也以次当嗣为君矣二公子不以此时拒朔使其窃位四载然后逐之是何也公羊氏曰朔得罪于天子也然则惠之初立籧篨虽殒牝鸡方鸣二公子虽欲图之尚无其闲今也开衅王室正罪有辞抗义援立因隙为功逆朔之罪天下其共闻矣奈何五国之师受寳助乱王人不竞竟使佩觿之童子贼守正之亲臣二子不幸无功非其立君之不度也殆天未厌乱抑将有以大灭卫乎
  </div>
  <div class="pagination">
   <a href="绎史_page19.html">
    上一页
   </a>
   <span>
    ...
   </span>
   <a href="绎史_page15.html">
    15
   </a>
   <a href="绎史_page16.html">
    16
   </a>
   <a href="绎史_page17.html">
    17
   </a>
   <a href="绎史_page18.html">
    18
   </a>
   <a href="绎史_page19.html">
    19
   </a>
   <span class="current-page">
    20
   </span>
   <a href="绎史_page21.html">
    21
   </a>
   <a href="绎史_page22.html">
    22
   </a>
   <a href="绎史_page23.html">
    23
   </a>
   <a href="绎史_page24.html">
    24
   </a>
   <a href="绎史_page25.html">
    25
   </a>
   <span>
    ...
   </span>
   <a href="绎史_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
