<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 11 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 11 页/共 43 页
  </h1>
  <div class="content">
   曰：“元盛时，此皆民居也。”至清水原，其地水咸苦，不可饮，人马皆渴。明日，营西北二里，有泉涌出，甚甘冽，军中赖以不困。上取亲尝之，赐名神应泉。
四月，次长清塞，地极北，夜望北斗已在南矣。师次阔泺海，其水周围千余，斡难、胪朐，凡七河水注其中。五月丁卯朔，入胪朐河，哨马略黄峡，遇寇骑，得箭一矢、马
四匹而还。甲戌，指挥款台略玉华峰，擒一骑译之，始知■在兀古儿札河，大兵遂渡饮马河。乙亥，以清远侯王友驻兵河上，留金幼孜营中。上以轻骑前进，人赍二十日粮，以方宾、胡广随。戊寅，至兀古儿札河，本雅失里先遁，夜倍道追之。己卯，至干难河，元太祖始兴之地也。本雅失里率众拒战，上麾前锋迎击，一鼓败之，本雅失里弃辎重，以七骑渡河遁去。
六月，班师至飞云壑，阿鲁台复来战，上率精骑冲阵，大呼奋击，阿鲁台堕马复上，我师乘之，追奔百余里，斩其名王以下百数十人，阿鲁台携家属远遁。时热甚乏水，军士饥渴，遂收兵还营。己酉，车驾发广漠，时残骑尚出没尾我，上命伏兵河曲，佯以数人载辎重诱之，上按精兵千余最后发。寇望见大兵渡河，贪所载物，竞趋而至，伏发，仓皇走，上率兵扼之，奔渡河，马陷入泥淖，生擒数十人，遂无敢窥我后。师次擒胡山，上令勒铭曰：“瀚海为镡，天山为锷，一扫胡尘，永清沙漠。”次清流泉又勒铭曰：“于铄六师，用死■丑虏。山高水清，永彰我武。”会军士乏食，上令以所储供御粮炒散给之，下令军中粮炒多者许借贷，还京倍酬其直，军中赖之。上在师中，每日暮犹未食，中官具进膳，上曰：“军士未食，朕何忍先饱！”
七月，还次开平，宴劳将士。上曰：“朕自出塞，久素食，非乏肉也。念士卒艰食，朕食肉岂能甘味，故宁已之。”车驾还至北京。九年冬十二月，阿鲁台遣使来纳款，且请得部署女直、吐蕃诸
部。上以问左右，多请许之，黄淮独不可，曰：“此属分则易制，合则难图矣！”上顾左右曰：“黄淮如立高冈，无远不见。诸人处平地，所见惟目前耳！”乃不许阿鲁台之请。
十年秋九月，瓦刺顺宁王马哈木特灭本雅失里，立其族答里巴，马哈木特实专政。十一年秋七月，上巡北京，敕阿鲁台无以丘福事怀虑，比之汉呼韩邪、唐阿史那社尔，赐金锦谕意。先是，阿鲁台为瓦刺攻败，
穷蹙，以其妻孥部落奔窜而南，保息塞外。于是遣使奉表称臣，贡驼马。上言马哈木特灭本雅失里之罪，请讨之。上曰：“阿鲁台势穷来归，非其本心。然天地覆育，岂有所择。纳其贡使，封为和宁王，赐金帛，仍居漠北。”瓦刺马哈木特怨阿鲁台朝贡不至。
十二年春二月，诏亲征瓦刺，以安远侯柳升、武安侯郑亨将中军，宁阳侯陈懋、丰城侯李彬领左右哨，成山侯王通、都督谭清领左右掖，都督刘江、朱荣为前锋。
三月，车驾发北京，皇太孙从，上谓侍臣曰：“朕长孙聪明英睿，勇智过人。今肃清沙漠，使躬历行阵，见将士劳苦，征伐不易又。”谓胡广、杨荣、金幼孜曰：“每日营中闲暇，尔等即以经史于长孙前讲说，文事武备，不可偏废。”夏四月，驻跸兴和，大阅，五军尽出塞。五月，师次杨林城。上阅武之暇，皇太孙侍，语及创业守成之难。
六月三日甲辰，师至撒里怯儿之地，前锋刘江遇敌三峡口，击走之。上度其必大至，严阵以待。乙巳，获谍，知马哈木特距此百里，兼程赴之。戊申，发苍峡，次兰忽失温。答里巴、马哈木、太平、孛罗扫境以三万人来战，顿山巅不敢发。上遣铁骑挑之，敌奋而下，安远侯升以神机炮毙其骑数百，上率铁骑乘之，遂败却。武安侯亨追击，中流矢退；宁阳侯懋、成山侯通率兵薄其右掖，不动；丰城侯彬、都督青攻其左，敌殊死战，都指挥满都死。上遥见，率铁骑驰击，呼声动天地，马哈木特不能支，大军乘之，遂大溃走。追至土刺河，生擒数十人，马哈木特乘夜北遁。时瓦刺虽大创去，然杀伤亦略相当。夜二鼓，上还帐中，遂下令班师。壬子，师出三峡口，余众复聚山上，数百人据海子，诸军以火铳击之遁去。还至饮马河，阿鲁台遣头目锁住等来朝，言阿鲁台有疾，不能至。上遣使赐之米百石、驴百匹、羊百牵，别赐其部属米五千石，慰抚甚厚。是役也，内侍李谦恃勇，引皇太孙于九龙口临战，几危，上大惊，急追回大营，谦惧罪，自经死。师次黑山峪，颁诏天下。己亥，驻跸沙河，皇太子遣兵部尚书金忠等迎表至。八月，上还北京。
十三年冬十月，瓦刺马哈木特遣使贡马谢罪。瓦刺使者言马哈木特虑阿鲁台与中国和好，将为已害，拟率众至干难河北，俟冬袭阿鲁台。敕镇守宁夏宁阳侯陈懋防边，大同、开平、辽东皆如之。
十四年春三月，阿鲁台遣使奏战败瓦刺，献所俘人马，特使宴劳彩币。秋九月，瓦刺顺宁王马哈木、贤义王太平、使臣观音奴不花来朝，辞还。赐钞为道里费，遣使赍玺书同往，谕以顺逆福祸之道，
赐彩币。十五年秋八月，瓦刺顺宁王马哈木死，以其子脱欢袭顺宁王。十九年冬十月，阿鲁台叛，数■边。初，阿鲁台为瓦刺所攻，穷蹙南窜。久之，生聚蕃富，遂桀骜。每朝使至，辄侮或拘留苦
之。时时部落出没塞下，为■。上尝谕其使还语阿鲁台，竟不悛。至是，大举围兴和，都指挥王祥战死，上遂议亲征。
十二月，上命大臣集议，户部尚书夏原吉等共议，宜且休[B13W]兵民，严敕边将备御，未奏。会上召兵部尚书方宾，宾言：“今粮储不足，未可兴师。”遂召原吉问边储多寡，对曰：“仅给将士备御之用，不足以给大军。”且言：“频年师出无功，戎马资储，十丧八九。灾■间作，内外俱疲。况圣躬少安，尚须调护，勿烦六师。”上不怿，令原吉往视开平粮储。既而刑部尚书吴中入对，与方宾同，上益怒。宾惧，自缢。命锦衣官耳原吉还，至则方启廒理储，锦衣促之，原吉曰：“姑俟毕此，不然，恐有侵盗。死吾安之，不以累公。”及至，上问亲征得失，具对如初。上令同中系于掖庭狱。时礼部尚书吕震数乘间言宾与中、原吉皆忄佥邪诬罔，上信之，命戮宾尸。将杀原吉，召杨荣问原吉平昔所为，荣力言其无他，怒稍释，置不问。
二十年春二月，命英国公张辅等议北征馈运，辅等议分前后运，前运随大军行，后运继之。前运总督官三人，隆平侯张信、尚书李庆、侍郎李昶。车运骡运各分官领之，领车运者二十六人，泰宁侯陈愉、都御史王彰等，领驴运者二十五人，镇远侯顾兴祖、尚书赵Р等。后运总督官二人，保定侯孟谟、遂安伯陈英等。各率骑兵千人，步兵五千人护行。凡前后运用驴三十四万，车一十七万七千五百七十三辆，挽车民夫二十三万五千一百四十六人。运粮凡三十七万石，并出塞分贮。
三月丁丑，亲征阿鲁台。戊寅，车驾发北京。辛巳，师次鸡鸣山。阿鲁台闻上亲征，遂夜遁。诸将请追之，上曰：“彼非有他计，譬诸狼贪，一得所欲，急走，追之徒劳。少俟草青马肥，道开平，俞应昌，出其不意，直抵窟穴，破之未晚。”
四月辛丑，师次龙门，戍卒言阿鲁台仓卒遁去，遗马二千余匹于洗马岭。敕宣府指挥王礼尽收入城。五月辛酉，师次独石，端午，赐随征文武群臣宴。乙丑，师度
偏岭，命将士猎于道旁山下。丁卯，大阅诸将。戊辰，观士卒射，有一卒三发皆中，赐牛羊银钞。上亲制《平戎曲》，俾将士歌之。辛未，师发隰宁西凉亭。西凉亭者，故元往来巡游之所。上望其颓垣遗址，树木郁然，谓侍臣曰：“元氏创此，将遗子孙为不朽之图，岂计有今日？《书》云：‘常厥德，保厥位，厥德靡常，九有以亡。’况一亭乎！”因下令禁军士斩伐树木。癸酉，次闵安，下令军中樵牧不得出长围外。时营阵大营居中，营外分驻五军，建左右哨掖以总之。步卒居内，骑卒居外，神机营在骑卒之外，神机营外有长围周二十里。癸未，师发威卤镇，次行州，命户部以山西、河南、山东所运粮六万余石储于山海。
六月癸巳，师次威远川，开平来报阿鲁台进攻万全，诸将请分兵还击之，上曰：“此诈也。彼方虑吾捣巢，故为牵制之术。”疾驱之，果遁去。七月己未，师次煞胡原，前锋都督朱荣等获阿鲁台部属，送御
营，备言阿鲁台闻大军发，所部日忧惧，有散去者，其母及妻皆骂曰：“大明皇帝何负尔，而必欲为逆？阿鲁台尽弃其马驼牛羊辎重于阔湾海，与其家属北走矣。”上曰：“兽穷则走，然或挟诡谋，示弱误我，不可不备。”前哨继获其部曲，亦言悉众夜遁，乃召都督朱荣、吴成等还，发兵尽收所弃牛羊驼马，焚其辎重，命旋师。简精兵还击兀良哈，大破之。询降骑言屈裂儿河东北深谷，有贼千余人，令宁阳侯懋以骑兵五千追之。懋率精骑伏隘中，以羸兵辎重诱之。方接战，发伏，大溃走，斩获过半。
八月，以班师，遣书谕皇太子，颁诏天下。九月，上入居庸关，次龙虎台，飨随征将校，京师文武大臣迎
见，上乘法驾入京城。
二十一年夏四月，瓦刺脱欢攻阿鲁台,败之.
秋七月,谍报阿鲁台将犯边,上曰：“去秋亲征，彼意吾不能复出，当亟驰塞外待之。”命安远侯柳升、遂安伯陈英将中军，武安侯郑亨、成国公朱勇、英国公张辅、成山侯王通将左右军，宁阳侯陈懋将前锋，从征阿鲁台。
八月壬子，宴大营五军诸将，因大阅。癸丑，发京师，命大学士杨荣兼军中机务。丙寅，发宣府，次沙岭，赐诸将内厩马。戊辰，次万全。九月，师次沙城，知院阿失帖木儿、古纳台等率其妻子来降，
言：“今夏阿鲁台为瓦刺所败，部属溃散无所属。今闻大军复出，必疾走远避，岂复萌南向之意。”上命赐之酒，俱授正千户。冬十月，师次上庄堡，先锋陈懋知寇在饮马河北，为瓦刺所败，
追至宿嵬山口，遇鞑靼王子也先土干率妻子部属来归。懋引入见，上喜，谓群臣曰：“远人来归，宜有以旌异之。”乃封为忠勇王，赐姓名金忠，以其甥把罕台为都督，其部属察卜等七人皆为都指挥，赐冠带织金袭衣。上曰：“昔唐突厥颉利入朝，太宗言胡、越一家，有矜大自得之意，朕所不取。唯天下之人，皆遂其生，边境无患，兵甲不用，斯朕志也。”遣书谕皇太子，以也先土干纳款之故遂下诏班师，发万全。十一月，次怀来。甲申，还京师。
二十二年春正月，阿鲁台■大同。初，忠勇王金忠来归，屡言：“阿鲁台弑主残民，数为边患，请讨之，愿为前锋自效。”上曰：“卿意甚善，但师出须有名，文帝尝言汉过不先，姑待之。”至是，大同守将奏阿鲁台侵塞，遂大阅，议北征。命安远侯柳升将中军，遂安伯陈英副之；英国公张辅领左掖，成国公朱勇副之；成山侯王通领右掖，兴安伯徐亨副之；武安伯郑亨领左哨，保定侯孟瑛副之；阳武侯薛禄领右哨，新宁伯谭忠副之；宁阳侯陈懋、忠勇王金忠为前锋，从征阿鲁台。
夏四月戊申，诏命皇太子监国，发京师，大学士杨荣、金幼孜从。庚午，师次隰宁，忠勇王金忠所部指挥同知把里秃等获谍者，言：“阿鲁台去秋闻朝廷出兵，挟其属遁。及冬，大雪丈余，人畜多死，部曲离散。比闻大军且至，复遁往答兰纳木儿河，趋荒漠以避。”遂命诸将速进。以获谍功，升把里秃为都指挥佥事。
五月己卯，次开平，遣中官伯力哥赍敕往谕阿鲁台部落曰：“王师之来，止罪阿鲁台一人，头目以下输诚来朝者，优与恩赉。”命柳升率军士拾道中遗骸，为丛冢瘗之，上亲为文祭焉。”
六月戊午，进次玉沙泉，上以答兰纳木儿河已近，令诸将各严兵以俟。己未，命陈懋、金忠率师前进，戒之曰：“两军相当，彼投戈下马者皆良民，勿杀。如其来敌，先以神机铳攻之，长弓劲弩继其后。遇阿鲁台亦生擒以来。”庚申，懋等遣人奏言：“臣等已到答兰纳木儿河，弥望惟荒尘野草，车辙马迹亦多漫灭，其遁已久。”上遣张辅、王通等分兵山谷大索。仍命陈懋、金忠前行觇贼，车驾进驻河上以俟。张辅等相继引兵还奏：“臣等分索山谷，周围三百余里，一人一骑之迹无睹者。”癸亥，陈懋、金忠亦还奏：“引兵抵白邙山无所遇，以粮尽故还。”张辅奏：“愿假臣一月粮，率骑深入，罪人必得。”上曰：“今出塞已久，人马俱劳，北地早寒，一日有风雪之变，归途尚远，不可不虑。卿等且休矣，朕更思之。”甲子，召辅等谕旋师。时军士乏食，杨荣请供御之嬴尽给之，令军中有余者贷不足，入塞官倍偿之，众赖以济。上悦。秋七月庚辰，清水源道旁有石崖数十丈，命大学士杨荣、金幼孜刻石纪功，曰：“使万世后知朕亲征过此也。”丁亥，次翠微冈，上御幄殿，凭几而坐，大学士杨荣、金幼孜侍。上顾内侍海寿问曰：“计程何日至北京？”对曰：“其八月中矣。”上颔之。既而谕杨荣曰：“东宫涉历年久，政务已熟。还京后，军国事悉付之。朕惟优游暮年，享安和之福。”戊子，上次双流泺，遣礼部尚书吕震赍书谕皇太子，并诏告天下。己{刃一}，次苍崖，上不豫，下令大营五军将士严部伍，谨哨。庚寅，次榆木川，上大渐，召英国公张辅受遗命，传立皇太子。辛卯，上崩。 


卷二十二



○安南叛服成祖永乐元年闰十一月，封黎苍为安南国王。安南古交趾地，唐、虞时曰南交，秦为象郡。汉初，南越王赵陀据之，武帝平南越，置交趾、九真、日南三郡，设刺史。建武中，
任延、锡光为守，教民耕种，制冠履，渐立学校。女子征侧、征贰反，马援讨平之，立铜柱为界。建安中，吴分立广州，而徙交州，治龙编县。唐初，改安南都尉府，属岭南，安南之名始此。唐亡，为南汉刘隐所并，未几，国内乱，拥立豪渠丁部领。宋干德初，南汉平，上表内附。黎桓篡丁氏，李公蕴又篡黎氏。公蕴死，孙日尊嗣，淳熙间封为安南国王，安南之为国自此始。再传无子，一女胥陈日。王死，女主国事，日得立。再传为日ピ，僭称越皇帝。累世名皆取日，下易一字，从火上阳之义，亦效日尊而然也。元世祖平云南，遣人召之入觐，不行，大发兵，遣其将脱欢等讨之，十七战皆捷。日ピ弃城遁入海，以粮运不继还。日ピ归国，势复振。日ピ卒，子日尊嗣，曰：“吾祖旧名也。”自是为藩臣，贡献不绝，封安南国王。日尊卒，子日奎立。
洪武初，汉阳知府易济颁诏安南，日奎遣使朝贡，上嘉之，封日奎安南国王。日奎卒，兄子日坚嗣，荒淫不治，其兄叔明逼死之，自立。上曰：“叔明王法所必诛，速择日坚亲贤立之。”叔明惧，请老，传政弟日。日卒，弟日炜嗣，而叔明实端制国事，与占城构兵十余年，数侵思明地。叔明卒，日炜为国相黎季■所弑，立叔明子日。季■，叔明胥也。上曰：“叔明弑日坚而有其国，今季■又杀日炜矣，复以礼待，是厚助乱贼也。”遣行人吕让移书责之。未几，日亦为季■所弑，立其子，又弑立其幼子■，在襁褓中，又毙之，因大杀陈氏。自为舜裔胡公满之后，国号大虞，纪元天圣，上表窜姓名为胡一元，子苍易名■，称皇帝，自称太上皇。至是，诈称陈氏绝，■为陈氏甥，求权署国事，上不虞其诈，许之。
二年夏六月，胡■遣使奉表归思明侵地。八月，老挝军民宣慰使刀线歹遣使护前安南王孙陈天平来朝，
奏曰：“臣天平前安南王日ピ之孙，天明之子，日奎弟也。日奎恭遇天朝，率先归顺，太祖高皇帝封为安南王，赐之章印。数传至日，贼臣黎季■当国，擅作威福。日稍抑损，季■弑之，立其子。未几，复弑而立■，蒙然幼稚，尚在襁褓，季■父子乃大杀陈氏宗族，并■弑之，而取其位，更姓名胡一元，子曰胡■，。臣以先被弃斥，越在外方。季■父子志图篡夺，臣幸以远外见遗。臣之僚佐，激于忠义，推臣为主，以讨贼复雠。方议招军，而贼兵见逼，仓皇出走，左右散亡。逆党穷追，遣兵四索，臣窜伏穷荒，采拾自给，饥饿困厄，万死一生。度势少息，稍稍间行，艰难跋，以达老挝。其时老挝多事，不暇顾臣，瞻望朝廷，远隔万里，无所控告，屡欲自绝，苟且图存，延引岁月。忽读诏书，知皇上入正大统，率由旧章，臣心欣忭，有所依归。伏念先臣受命太祖高皇帝，世守安南，恭修职贡。此贼造逆滔天，陈氏宗属横被歼灭，存者惟臣，臣与此贼不共戴天。”因叩头流涕，上怜而纳之。安南故臣裴伯耆亦来告急，请讨黎季■，愿为前驱效死，自比申包胥。
冬十二月，安南遣贺正旦使者至，上令礼部出陈天平见之，使者识其故王孙也，皆错愕下拜，有感泣者。裴伯耆亦责使者以大义，皆惶恐不能对。上闻之，谓侍臣曰：“安南胡■初云陈氏已绝，彼谓其甥权理国事，请袭王封，朕固疑之。及下询其陪臣父老，皆对曰可，乃下诏封之。今闻弑主篡位，暴虐国人，而臣民共为蒙蔽，是一国皆罪人也。”
三年春正月，遣御史李琦、行人王枢赍敕往安南问胡■篡夺陈氏之故。
六月，安南胡■遣使阮景真随御史李琦上表谢罪，请陈天平归国，仍命行人聂聪赍敕往谕胡■。十二月，安南胡■复遣阮景真随行人聂聪来贡，请迎陈天平。遂
敕行人聂聪送陈天平归国，命征南副将军黄中、吕毅、大理卿薛以兵五千人护行。四年春三月，黄中等护送陈天平至丘温，胡■遣其臣黄晦卿等以
廪饩迎候，礼甚恭，具牛酒犒师。晦卿及诸从者见天平，皆拜舞踊跃。中问：“胡■不至何也？”则曰：“安敢不至，属有微疾，已约嘉林江矣。”嘉林江，季■所居也。中遣晦卿还促■，且遣骑觇之，迎者壶浆相继于道。中信之，径进，度隘留、鸡陵二关。将至芹站，山路险峻，林木蒙密，军行不得成列。会雨潦，忽伏发，大呼鼓噪动山谷，遂杀天平，大理卿薛岩、行人聂聪亦遇害。中等亟整兵击之，桥断不得前，贼遥拜曰：“远人非敢抗王师。天平小人也，非陈氏亲属，敢肆巧伪，今幸得杀之，以谢交人，吾王即上表待罪。天师远临，小国贫乏，不足久淹。”中等引兵还。奏闻，上大怒，谓成国公朱能曰：“蕞尔小丑，乃敢欺我。此而不诛，兵则何用！”能顿首曰：“逆贼罪大，天地不容。臣等请伏天威，一举殄绝之。”上遂决意兴师。敕镇守云南西平侯沐晟调兵南伐，以蜀兵七万五千益之。征黄中、吕毅赴京，以送陈天平失律也。
秋七月辛卯，以成国公朱能为大将军，西平侯沐晟、新城侯张辅为左右副将军，丰城侯李彬、云阳伯陈旭为左右参将。大将军率右副将军、右参将及清远伯王友，统神机将军程宽、朱贵，游击将军毛八丹、朱广、王恕等，横海将军鲁麟、王玉、鹏，鹰扬将军吕毅、朱吴、江浩、方政，骠骑将军朱荣、金铭、吴旺、刘札出等二十五将军，以两京畿、荆、湖、闽、浙、广、西兵出广西凭祥。左副将军、左参将统都指挥陈睿、卢旺等，以巴蜀、建昌、云、贵兵出云南蒙自。兵部尚书刘俊参赞戎务，尚书黄福、大理寺卿陈洽转饷。是日，上幸龙江祭，誓众曰：“黎贼父子，必获无赦，胁从必释。毋养乱，毋玩■，毋毁庐墓，毋害稼穑，毋恣取货财，毋掠人妻女，毋杀降。有一犯者，虽功不宥。毋冒险肆行，毋贪利轻进。罪人既得，即择立陈氏子孙贤者抚治一方，班师告庙，以次定功。”
冬十月，成国公朱能卒于龙州。先是，上察占天象，谓侍臣曰：“西师有忧，朱能其不免乎？”亡何，能卒。事闻，上震悼，辍朝，乃以辅代能。辅发凭祥，度城垒阁，进攻隘留及鸡陵二关，破之，传檄数季■二十罪，谕其境内立陈氏意。进度芹站，两房皆有伏，遣黄中、吕毅搜捕之，遁。进次昌江市，造浮桥济师，遣方政、王恕哨探，直抵富良江。而大军自芹站西折至新福县，遣骠骑朱荣往约沐晟。晟军自临安府蒙自县经野蒲，斩木通道，攻夺猛烈栅、华关隘，贼徒悉奔，筑垒驻兵洮江北岸，造舟径渡，至白鹤遣人来会。时贼恃东、西都及宣江、洮江、沱江、富良江以为固，于江北岸缘江树栅，多邦隘增筑土城，城栅相连，亘九百余里，尽发江北诸郡民守之，号二百万。又于富良江南岸缘江置椿，尽取国中船舰列于椿内。诸江海口，俱下捍木，以防攻击。贼之东都，守备亦严，时列象阵于城栅内，欲守险以老我师。辅等遂自新福移营三带州招市江口，造船图进取。骁骑朱荣败贼众于嘉林汪，沐晟军亦至桃江北岸，与多邦城对垒。辅率大军营于城北之沙滩，与晟合势。时贼所立栅，皆逼江不可上，惟多邦城下沙坦可驻师，而土城高峻，城下设重濠，濠内密置竹刺，濠外坎池以陷人马，城上守具严备，贼兵如蚁。时官军攻具亦完，辅乃令军中曰：“贼所恃者此城，大丈夫报国立功，在此一举，先登者赏不次。”于是将士踊跃，期夜袭城，以燃火吹铜角为号。是夜四鼓，辅遣都督黄中等衔枚舁攻具，过重濠至西城下，以云梯附城。指挥蔡福等先登，诸军继之。城上火ピ齐鸣，铜角竞响，贼仓皇失措，矢石不得发，皆走，师遂入城。贼复巷战，列象为阵，辅等督游击将军朱广等以画狮蒙马，神机将军罗文等以神铳翼而前，象皆股栗，多中铳箭，皆退走奔突，贼众溃乱。官军长驱而进，杀贼帅梁民献、祭伯乐等，追至伞圆山，贼死者不可胜数。辛西，辅等遂克东都。辅与晟驻师抚谕，遣左参将李彬向西都。西都贼闻之，焚宫室仓库，遁入海，于是三江路、宣江、洮江等州县次第诣军门降。辅等督舟师进逼胶水，贼复遁入黄江、闷海等处。
五年春正月，张辅、沐晟等袭贼筹江栅，大破之。又追败贼于万劫江普赖山，斩首三万。又败贼胡杜于盘滩江。两旬，辅等进次鲁江，贼五百艘逆战木丸江，大败之，杀其将阮子仁、黄世冈百余人。
三月，穷追至胶水县闷海口，地下湿不可驻，乃阳为还师，至咸子关，令都督柳升守之。贼果来蹑，辅还军遇于富良江，贼舟亘十余里，横截江中，用船载木立栅，迎拒，又以精卒数万趋陆来战，奋击大败之，斩获数万，江水为赤，乘胜追至闷海口。季■父子仅以数小舟遁走义安，其尚书范见览等降。四月，辅率舟师追至海门泾鹊浅。时晴久水涸，贼弃舟遁，我师舟胶不得前。俄大雨，水涨数尺，舟毕渡，众喜曰：“天赞我也。”五月丁卯，辅与晟等率步骑夹江东西，柳升率舟师水陆并进。甲戌，辅等至茶龙，柳升等舟师亦至，又败贼，获船三百艘，贼遁走。辅等乘胜追之，又败之于奇罗海口。贼屡败困，众遂溃。
乙卯，柳升所领永定卫卒王柴胡等七人，讠得黎季■所在，前格之，缚送升军，并其子澄于海口山中。次日，土人武如卿获黎苍及伪太子芮、将相王侯、柱国黎季猎等，皆缚献军门，安南平。辅奏：“安南本中国地，陈氏子孙已诛尽，无可继，其国中耆老民庶俱请为郡县如中国制。”乃置交趾布政使司、都指挥使司、按察司，分十七府，曰交州、北江、谅江、三江、建平、新安、建昌、奉化、清化、宣化、太原、镇蛮、谅山、新平、义安、顺化、升华，四十七州，一百五十七县，卫十一，所三，市舶司一，改鸡陵关为镇彝关，安抚人民三百二十万，获蛮人二百八万七千五百，粮储一千三百六十万石，象马牛十三万五千九百，船八千七百，军器二千五十三万九千。敕尚书黄福兼掌布、按二司事，又以侍郎张显宗为左布政使，以都督吕毅掌都司事。敕张辅、沐晟、刘俊：“交趾有怀才抱德之人，悉心访求，送京师擢用。”
九月，张辅、沐晟遣都督柳升等赍露布槛送黎季■、黎苍等献俘至京，上御奉天门受之。文武群臣偕兵部侍郎方宾读露布，至“弑主篡国，僭号纪元”等语，上问季■父子，曰：“此为人臣之道乎？”季■父子不能对。诏以季■及子苍下之狱，赦其子澄孙芮等。后季■释自狱，戍广西。子苍、澄以善兵器，赦用之。
冬十月，以交趾所举明经士人甘润祖等十一人为谅江等府同知，赠故安南国王后陈氏子孙七人官。裴伯耆为交趾按察副使。六年春三月，交趾总兵张辅、沐晟振旅还。辅等上交趾地图，
其地东西相距一千七百六十里，南北相距二千八百里，建设军民大小衙门四百七十二。上嘉劳之，赐辅、晟及诸将宴于中军都督府，旗军人赐钞五锭。
七月，论平交趾功，进封新城侯张辅英国公，西平侯沐晟黔国公，丰城侯李彬、云南侯陈旭各增禄五百石，清远伯王友进封清远侯，都督佥事柳升封安远伯，战死都督佥事高士文追封建平侯，并子孙世袭，亲擒黎季■军校王柴胡超擢指挥使，为从者李福等四人，皆升指挥佥事。
先是，交趾平，上问户部尚书夏原吉曰：“升与赏孰便？”原吉对曰：“赏费于一时，有限；升费于后日，无穷。多升不如重赏。”上从之。于是惟升元功，余皆班赉有差。
秋八月，交趾蛮寇简定反。定，陈氏故官，不肯臣黎氏，而轻骑跳归我，从下安南为别将，颇有功，知上不欲复陈氏，遂逸去。至化州，说群盗邓悉等下之。悉等推定为主，称日南王，改元兴庆。出攻咸子关，黎贼余党多应之，而陈季扩、邓景异尤猖獗。黄福奏请益兵，遂命黔国公沐晟发云南、贵州、四川兵数万往征之，仍命兵部尚书刘俊往赞军事。
十二月，沐晟帅师与交趾贼简定战于生厥江，败绩，兵部尚书刘俊、都督佥事吕毅、交趾布政司参政刘昱等皆死之，势益炽，攻陷诸军县。事闻，复命英国公张辅为总兵官，清远侯王友为副，帅师二十万往征之，敕曰：“晟出师失律，致贼猖獗。今闻邓悉死，而八百媳妇、老挝犹供馈者何人？贼云有象五万，又谓我将帅皆易与，宜戒慎，同心协力，早灭此贼。”
七年夏五月，简定称上皇，立陈季扩为大越皇帝，改元重光。季扩者蛮人，自云陈氏后也。安南民不忍弃陈氏，则相率归季扩。秋八月，邓景异攻盘滩，守将徐攻战死。张辅兵至交趾，败贼
于咸子关、大平海口等处，斩首数千，溺死无算，生擒贼党监门卫将军潘抵等二百余人，获船四百余艘。贼酋阮世美、邓景异跳身奔季扩。季扩称故王后，请封，辅不听，进兵至清化。时季扩据地稍远，而我兵悉穷追简定至演州，分沐晟兵从磊江南，都督朱荣舟师抵牛鼻关，辅自率骑兵至美良。简定弃马走吉利深山，搜得之。并获其将相陈希葛、阮宴等槛送京师，惟陈季扩、邓、景异逃于义安。简定至京伏诛。
八年春正月，张辅败贼党阮师桧于冻潮州，斩首五千级，生擒伪将军范友、陈原卿等二千人，悉坑之，筑尸为京观。上劳苦张辅久暴师役，召辅还。辅奏余贼未平，请留黔公沐晟镇之。五月，追败季扩于灵长海口，别将江浩至鲁江，战不利。
十二月，季扩遣使胡彦臣上表请降，上遣方政谕季扩以为交趾右布政使，又以其党陈原樽为参政，胡具澄、邓景异、邓为都指挥，潘季佑为按察副使。然季扩实欲缓师期耳，不肯之任，而掠如故。
九年春正月，命英国公张辅为副将军，会征夷将军沐晟讨交趾陈季扩。敕四川、广西、江西、湖广、云南、贵州六都司，安庆等十四卫，发兵二万四千随征。
七月，张辅至交趾，督兵败贼党阮朔、胡具澄、邓景异等于九真州月常江，寻复率舟师追枭贼黎■斩之。慈廉、福安诸州县皆平。十年秋八月，英国公张辅破贼于神投海口，擒其翊卫将军邓汝
戏。少保潘季佑遁可雷山乞降，辅承制以季佑仍按察副使，理义安。冬十月，命镇守交趾都督韩观运广东粮万石赴交趾，给军食。张辅破贼于西心江。
十一年冬十二月，英公张辅、黔公沐晟合兵败贼于爱子江。时辅、晟等进兵顺州，贼党阮师桧屯爱子江，设象伏兵候官军。辅侦知之，以戒先驱。群象来冲，一矢落其象奴，再矢破其象鼻，奔还贼阵，自相蹂践，官军乘之，大败，斩贼将阮山，生擒伪将军潘经等数十人，贼众死者无算。
十二年春正月，兵至政和县罗蒙江，皆悬侧径。英公张辅舍骑■进，大索，讨中邓景异，擒之，并获阮师桧于南灵州。季扩遁走老挝，都指挥师佑蹑之，进克老挝三关，蛮人溃散，弃季扩及其妻妾于南么，生絷以归。八月，交趾陈季扩伏诛。
十三年夏四月，命英国公张辅镇守交趾，加陈洽兵部尚书，赞军务。辅下交南，凡三擒伪王，威镇西南，而尚书黄福有威惠，交人怀之，戢伏莫敢动。
十四年夏四月，交趾镇彝卫百户丁仕验来朝，贡马谢恩。赐钞币，遣还。五月，设交趾府州县儒学及阴阳、医学、僧纲、道纪等司。英国公张辅奏自广东钦州天津驿经猫尾港至涌沦、佛淘，从万宁县抵
交趾，多由水道，陆行止二百九十一里，比丘温故路近七驿，传便往来，从之。寻交趾布政司右参议莫勋，三江等府土官杜惟忠等来朝，贡马及金银等物，特赐宴劳，升勋为右布政使，杜惟忠为参议。镇彝卫并交州中左右卫指挥陶弘等，各遣人贡马及方物，各赐钞币遣还。
冬十一月，召交趾总兵英国公张辅还京，命丰城侯李彬代镇守。辅经营交趾，前后十年。命监察御史黄宗载巡按交趾。交趾营房皆覆茅，多火，宗载令三司募官伐材陶瓦，不半年，营房皆覆瓦，火患遂息。
十六年春正月，交趾清化府俄乐县土官巡检黎利反。利初从陈季扩充伪金吾将军，后束身归降，以为巡检，然中怀反侧。张辅还京，至是，僭称平定王，以弟黎石为相国，段莽为都督，聚党范柳、范晏等四出剽掠。总兵丰城侯李彬遣都督朱广讨之，擒斩数百人。利败走，擒宴，彬请就交趾戮宴以徇。先是，李彬代张辅镇交趾，中官马骐为监军，定岁贡扇万柄，翠羽万■。骐墨而残，交人苦之，三年间叛者四五起，而黎利最剧。
十七年冬十二月，巡按交趾御史黄宗载上言：“交趾人民新入版图，劳来安辑，尤在得人。而郡县官多两广、云南举贡，未历国学，遂授远方，牧民者不知抚字，理刑者不明律意，若俟九年黜陟，废弛益多。宜令至任二年以上者，巡按御史及布、按二司严加考核，上其廉污能否以凭黜陟。”疏上，报可。
十八年夏五月，敕丰城侯李彬：“叛■黎利、潘僚、车三农、文历等迄今未获，宜尽心画方略，早灭此贼。”交趾左参政冯贵、右参政侯保讨黎利，战死。保，真定赞皇人，由国子生知广城县，有善政。初设交趾郡县，择人抚治，升交州知府，迁参政。时黎利剽掠郡县，保率民兵筑堡于要害御之。贼来攻，保与战不胜而死。贵，湖广武陵人，举进士，为给事中。升交趾参政，能抚辑流民，归附者众。有土兵二万余人，皆劲勇习战，每出阵有功。后中官马骐疾之，尽夺其土兵。及黎利反，众强贵剿捕。独以羸卒数百，遇贼兵众，贵力战而死。保为政廉恕，贵有方略，其死也，人皆惜之。
十九年夏五月，丰城侯李彬上言：“交趾地荒远，不通馈运，乞依各都司卫所例，分军屯田以供粮饷，度地险易为屯守征调之多寡。”从之。秋九月，李彬言：“黎利奔老挝。进兵讨捕，老挝辄遣头目览耆
郎阻我兵勿入境，云即发兵，大索到送军门。久之，竟不获利。”上以老挝匿贼持两端，令彬遣头目至京诘之。寻召彬还，以荣昌伯陈智代。冬十月，赦黎利为清化知府，遣内官山寿谕利，竟不赴。
二十二年，仁宗即位，黎利自老挝复还宁化州，伪求降，不出。九月，掌交趾都司都督方政与黎利战于义安府茶龙州，不利，昌江卫指挥伍云死之。都指挥陈忠与黎利战于清化，破走之。
命召工部尚书黄福还京。敕兵部尚书陈洽代掌交趾布、按司事，仍参赞军务。福治交趾，视民如子，劳辑训饬，每戒郡邑吏修抚字之政。新造之邦，政令条画，无巨细咸尽心焉。中朝士大夫以迁谪至者，必加恤，扌友其贤者与共事。中官马骐，怙恩肆虐，福数裁抑之。骐诬奏福有异志，文皇知其妄，得寝。福居交趾十八年，上念其久劳于外，召还。交人扶老携幼送之，皆号泣不忍别。
冬十一月，交趾参将保定侯孟英、荣昌伯陈智言：“山寿未至，黎利复反，先后破茶龙、谅山，茶龙守琴彭、谅山守易先皆坚守，力尽，俱死之。”命候山寿至彼，计议确当以闻。
仁宗洪熙元年春二月，以荣昌伯陈智为征彝副将军，讨黎利。冬十月，总交趾布、按二司兵部尚书陈洽奏：“贼首黎利名虽求降，实则携贰，招聚逆党，日以滋蔓，望敕总兵早灭此贼，以靖边
方。”宣宗宣德元年春三月，总兵陈智、方政讨黎利，进至茶龙川，败绩。时山寿主招抚，拥兵自卫，陈洽力争不听，陈智、方政复不相能，洽以上闻。上下玺书，切责智等，而以成山侯王通佩征彝将
军印充总兵官，都督马瑛充参将讨黎利，仍命洽参赞军务，安平伯李安掌交趾都司事，削陈智、方政官爵，隶军中自效。上视朝罢，御文华殿，蹇义、夏原吉、杨士奇、杨荣侍，上曰：“太祖皇帝祖训有云：‘四方诸彝及南蛮小国，限山隔海，僻在一隅，得其力不足供给，得其民不足使令，吾子孙毋倚富强要战功。’后因黎氏弑主虐民，太宗皇帝有吊伐之师，盖兴灭继绝盛心也。而陈氏子孙为季■杀戮已尽，不得已徇土人之请，建郡县，置官守。自是以来，交趾无岁不用兵，皇考念之，深为恻然。昨遣将出师，朕反复思之，欲如洪武中使自为一国，岁奉常贡，以全一方民命，卿等以为何如？”义、原吉对曰：“太宗皇帝平定此方，劳费多矣。二十年之功，弃于一旦，臣等以为非是。”上顾士奇、荣曰：“卿两人云何？”对曰：“交趾，唐、虞、三代皆在荒服之外，汉、唐以来虽为郡县，叛服不常。汉元帝时，珠崖反，发兵击之，贾捐之议罢珠崖郡，前史称之。夫元帝中主，犹能布行仁义，况陛下父母天下，与此豺豕较得失耶！”上颔之。
冬十月，黎利弟黎善据广威州，拥众数十万，分道攻交趾。十一月，参将马瑛大破贼于清威，与成山侯王通合兵石室县，进屯宁桥。尚书陈洽以为宜驻师石室县之沙河，以觇贼势，通欲渡
河而阵，洽反复言地险恶，宜远斥堠持重，不从。五鼓麾兵竟渡，天雨且泥泞，伏骤起，冲荡，遂大败。洽奋马突入贼阵，死之，失亡二三万人。通惧，师却。黎利时在义安，闻之，自以精兵来会，围东关。通败后，气大沮，阴许为利请封，而激清化迤南归黎氏。清化罗通曰：“非君命而欲卖城，义不可。”连战败走之。初，都督蔡福守义安，被围，福不战，率都指挥朱广、薛聚、于瓒，指挥鲁贵，千户李忠降贼。至是，福驰马清化城下，大呼守城者宜见几全首领，罗通大骂而去。贼又逼镇城，平州知州何忠怀奏潜请王师，夜步走出城二百余里，为贼所得。贼喜曰：“何知州闻名久矣。”共举酒酌忠，曰：“能从我，同享富贵。”忠唾地骂曰：“贼奴！吾天朝臣，岂食汝犬彘食！”夺杯掷中贼面，流血盈颐，遂遇害。事闻，上深悼惜之，敕旌其门，赐谥忠节。
十二月，交趾布、按上言：“尚书黄福，旧在交趾，民心思之，乞令复至，以慰民望。”遂召福于南京，赴阙议之。以安远侯柳升为征彝副将军，保定伯梁铭、都督崔遂由广西，
黔国公沐晟为征南将军，兴安伯徐亨、新宁伯谭忠由云南，二道讨交趾。尚书李震参赞军务，黄福仍掌布、按二司事，敕王通守城练兵，候升等至同进。
二年春正月，上御文华殿，召大学士杨士奇、杨荣谕曰：“前者论交趾事，蹇义、夏原吉拘牵常见。昔征舒弑陈灵公，楚子讨之，杀征舒。既县陈，申叔时以为不可，楚子即复封陈。古人服义如此。太宗初得黎贼，定交趾，即欲为陈氏立后。今欲承先志，使中国之人皆安无事，卿等为朕再思。”士奇、荣对曰：“此盛德事，惟陛下断自圣心。”上曰：“朕志已定，无复疑者。但干戈之际，便令访求，恐未暇及。俟稍宁静，当令黄福专意求之。”
二月，交趾贼黎利攻交趾城，总兵王通出不意猝击，大败之，斩其司空丁礼、司徒黎豸而下万余级，利惶惧不能军。诸将请乘势亟击，通犹豫不决，贼得以暇树栅掘堑修器械，四出剽掠，未几，势复张。
三月，命行在刑部侍郎樊敬往广西，副都御史胡е往广东，总督运粮赴交趾。又敕调武昌、成都护卫，中都留守司，湖广、浙江、河南、山东、广东、福建、江西、云南、四川都司，福建、四川行都司官军数万，俱从安远侯柳升、黔国公沐晟等征交趾。黎利围温丘，都指挥孙聚拒破之。
夏四月，黎利攻昌江。初，蔡福教贼造攻具，攻东关，我兵九千人愤欲焚贼营，福报贼，贼尽杀之，遂攻昌江，都指挥李任、顾福日夜拒战，凡九阅月城陷，任、福皆自刎死。中官冯智大哭北向再拜，与指挥刘顺、知府刘子辅自缢死。子辅有惠政，民爱戴之。一子一妾，皆先子辅死。军民俱立斗尽，无一人降者。贼纵火焚民居，大杀掠。王通敛兵不出，贼致书请和。通自宁桥之败，气大沮丧，虽获城下一胜，而志不固，且意柳升师虽出，未能猝至，道路多梗，黎利既求和，不如徇其所请。按察司杨时习曰：“奉命征讨，乃与贼和，弃地旋师，何以逃罪！”通厉声叱之曰：“非常之事，非常人能之，汝何所知！”遣人同利所遣人进表及方物。
秋七月，黎利攻隘留关，镇远侯顾兴祖拥兵南宁不赴。隘留城陷，逮兴祖下狱。九月，安远侯柳升等师至交趾隘留关，黎利及诸大小头目具书遣人诣军门，乞罢兵息民，立陈氏后主其地。升等受书不启封，遣
人奏闻。时贼于官军所经处，悉列栅拒守，官军连破之，直抵镇彝关。升勇而寡谋，连胜易贼。梁铭、李庆曰：“主帅气甚骄，兵累日不得休，困罢而少斥堠，不拒险握重，而欲急发卒，如敌伏何？”庆力疾语升，升唯唯。前至倒马坡，独与百骑先驰渡桥，既渡而桥遽坏，后队阻不得进，贼伏兵四起，升中镖死，梁铭、李庆皆死。崔聚率官军进至昌江，遇贼，奋力死战。聚宿将，然仓卒新丧元帅，吏士沮且嚣，贼驱象乘之，官军大溃，聚被执。贼大呼降者不杀，官军或死或奔散，竟无降者。郎中史安、主事陈镛、李宗等皆死，惟主事潘原大脱归，七万人皆没。王通谍知升败，益大惧，决意与和。工部尚书黄福为贼所得，皆下马罗拜，曰：“我父母也，公向不北归，我曹不至此。”言已皆泣，福斥之，谕以顺逆，贼终不忍加害。其渠长馈以糇粮，乘以肩舆，赠金币出境，至龙州，福悉以所赠归之官。时晟兵竟不出。
冬十月，王通与黎利立坛为盟，退师，遣指挥阚忠同黎利所遣人，奉表及方物至。表曰：“安南国先臣陈日奎三世嫡孙臣陈惶恐顿首上言，曩被贼臣黎季■父子篡国，弑戮臣族殆尽，臣奔窜老挝，以延残息，今二十年。近者国人闻臣尚在，逼臣还国。众云天兵初平黎贼，即有诏旨访求王子孙立之，一时访求未得，乃建郡县。今皆欲臣陈情请命，臣仰恃天地生成大恩，谨奉表上请。”上览之，密示英国公张辅，辅对曰：“此不可从，将士劳苦数年，然后得之。此表出黎利之谲，当益发兵诛此贼耳！”尚书蹇义、夏原吉皆言不宜隳成功，示贼以弱。大学士杨士奇、杨荣言：“兵兴以来，天下无宁岁，今疮痍未起，而复勤之兵，臣不忍闻。且求立陈氏后者，太宗皇帝心也。求之不得，而后郡县。叛乱相寻，至深廑先帝忧。今因其请，抚而建之，以息吾民，于计大便。汉弃珠，相史荣之，安在为示弱乎？”上曰：“卿二人言是。先帝意朕固知之。”明日，出表示群臣，且谕以息兵养民意，群臣顿首称善。于是以礼部侍郎李琦、工部侍郎罗汝敬充正使，通政王骥、鸿胪卿徐永达为副使，诏谕安南，言：“黎利表言，前国王遗嗣尚在老挝，国人乞封王，永奉职贡。头目耆老其以实对，即遣使受封，朝贡如洪武故事。”又敕通等即日班师，内外镇守、三司、卫、所、府、州、县文武吏士，携家来归。
三年闰四月，王通至京，群臣交劾通及梁瑛、马骐、山寿等，廷鞫王通失律丧师弃地，山寿曲护叛贼，马骐激变藩方，皆论死，诏系狱籍其家，梁瑛等坐罪有差。诏褒赠安南死事诸臣。蔡福、朱广、薛聚、于瓒、鲁贵、李忠皆伏诛。黎利遣头目黎公亻巽送还官吏百五十七人，戍卒万五千一百七十人，马千二百匹，闭留不遣者无算。已而使还，到奉表言死，陈氏绝。上心知其妄，然业置之不问。先是，文皇时用兵交趾，侍读解缙力言交趾古羁縻国，通正朔、时宾贡而已，得其地不足郡县。文皇不悦，至是言始验云。
宪宗成化十六年，安南国王黎灏侵占城。先是，黎利死，子麟立。麟死，子浚立。浚为庶兄琮所弑，因自立。侵老挝宣慰刁扳雅兰掌，为八百败归，黎寿域等杀琮而立浚弟灏。至是，太监汪直用事，好边功，议讨之。职方郎中陆容上言：“安南臣服已久，今事大之礼不亏，叛逆之形未见，一旦加兵，恐遗祸不细。”直意犹未巳，传旨索永乐中调军数甚急。时刘大夏在职方，故匿其籍，徐以利害告尚书余子俊力沮，事得寝。而中官钱能镇云南，复私与灏通，阑结诸彝，奸宄绎骚，几危云南，赖巡抚王恕发其奸，乱乃弭。
世宗嘉靖元年，莫登庸立黎，僭号统元，追谥黎周为襄翼帝。先是，黎灏死，子晖立。晖死，子敬立，未封而死，弟谊立。正德间，谊母戚阮种用事，屠戮宗亲，逼谊自杀。头目黎广讨平之，立灏庶子周。周多行不义，国人恶之。谅山都将陈立孙与其子、升作乱，郑绥、郑惟铲攻诛之，遂弑周立讠惠。郑氏国世臣，讠惠母、妻族也。诸大臣疾郑氏典兵，攻之。绥等亡走清华，、升犹据谅山。莫登庸者，本都斋渔人，负勇力，时时凌波而飞，持剑下刺鱼，得巨鱼，呼噪为乐，诡言莫邃之后。以武举从立孙，官参督，有罪，自拔归，讠惠用为宜阳参将，将令与战，大败之，杀，封武川伯，总水步诸营。时郑氏既去，讠惠倚登庸自强，诸大臣皆受其赂，方喜登庸起微陋可托，因请以兵尽属之，加封太傅仁国公。登庸权日盛，乃销九鼎为兵器，窃库藏金宝，潜使其弟橛烧宫室人居，杀伤吏民，若他盗者。因言寇急，请自为兴安王镇之。谋杀讠惠兄弟，夜率兵围其宫。讠惠易服间行得脱，至清华，复依郑绥，国中大乱。登庸乃立讠惠弟。初，登庸通讠惠母，，登庸所生也。
六年，莫登庸杀黎，并其母杀之而自立。时讠惠尚据清华、义安、顺化、广南四道，其旧臣不服登庸者，分据险阻，为之声援。登庸立其子方瀛，居守伪都，自称太上皇，率兵击讠惠，取清华据之。讠惠走义安，又追败之。讠惠走葵州，又弃葵州走老挝。
  </div>
  <div class="pagination">
   <a href="明史纪事本末_page10.html">
    上一页
   </a>
   <span>
    ...
   </span>
   <a href="明史纪事本末_page6.html">
    6
   </a>
   <a href="明史纪事本末_page7.html">
    7
   </a>
   <a href="明史纪事本末_page8.html">
    8
   </a>
   <a href="明史纪事本末_page9.html">
    9
   </a>
   <a href="明史纪事本末_page10.html">
    10
   </a>
   <span class="current-page">
    11
   </span>
   <a href="明史纪事本末_page12.html">
    12
   </a>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <a href="明史纪事本末_page15.html">
    15
   </a>
   <a href="明史纪事本末_page16.html">
    16
   </a>
   <span>
    ...
   </span>
   <a href="明史纪事本末_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
