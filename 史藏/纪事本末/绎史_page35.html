<!DOCTYPE html>
<html>
<head>
    <meta charset="UTF-8">
    <title>绎史 - 第 35 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 35 页/共 76 页</h1>
    <div class="content">







　　绎史卷八十
<史部,纪事本末类,绎史>
　　钦定四库全书
　　绎史卷八十一　　　　灵壁县知县马骕撰宋公族废兴
　　【公羊传僖公二十五年宋荡伯姬者何荡氏之母也其言来逆妇何兄弟辞也其称妇何有姑之辞也　谷梁传妇人既嫁不逾竟宋荡伯姬来逆妇非正也其曰妇何也縁姑言之之辞也　公羊传宋杀其大夫何以不名宋三世无大夫三世内娶也　谷梁传其不称名姓以其在祖之位尊之也】
　　左传【文公七年】夏四月宋成公卒【史记成公卒成公弟御杀太子及大司马公孙固而自立为君宋人共杀君御而立成公少子杵臼是为昭公】于是公子成为右师公孙友为左师乐豫为司马鳞矔为司徒公子荡为司城华御事为司宼昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而縦寻斧焉者也必不可君其圗之亲之以徳皆股肱也谁敢携贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也【公羊传何以不名宋三世无大夫三世内娶也　谷梁传称人以杀诛有罪也八年】宋襄夫人襄王之姊也昭公不礼焉夫人因戴氏
　　之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也【公羊传司马者何司城者何皆官举也曷为皆官举宋三世无大夫三世内娶也谷梁传司马官也其以官称无君之辞也司城官也其以官称无君之辞也来奔者不言出举其接我也十一年】襄仲聘于宋且言司城荡意诸而复之因贺楚师之不害也　【十四年】宋髙哀为萧封人以为卿不义宋公而出遂来奔书曰宋子哀来奔贵之也【公羊传宋子哀者何无闻焉尔谷梁传其曰　十五子哀失之也　年】三月宋华耦来盟其官皆従之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏【谷梁传司马官也其以官称无君之辞也来盟者何前定也不言及者以　十六国与之也　年】宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可乃助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司宼初司城荡卒公孙夀辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其寳赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也文公即位使母弟湏为司城华耦防而使荡虺为司马【公羊传弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗】　十七年春晋荀林父卫孔达陈公孙宁郑石楚伐宋讨曰何故弑君犹立文公而还卿不书失其所也
　　国语宋人杀昭公赵宣子请师于灵公以伐宋公曰非晋国之急也对曰大者天地其次君臣所以为明训也今宋人杀其君是反天地而逆民则也天必诛焉晋为盟主而不修天罚将惧及焉公许之乃发令于大庙召军吏而戒乐正令三军之钟鼓必备赵同曰国有大役不镇抚民而备钟鼓何也宣子曰大辠伐之小辠惮之袭侵之事陵也是故伐备钟鼓声其辠也战以錞于丁宁儆其民也袭侵密声为蹔事也今宋人杀其君辠莫大焉明声之犹恐其不闻也吾备钟鼓为君故也乃使旁告于诸侯治兵振旅鸣钟鼓以至于宋
　　左传【十八年】宋武氏之族道昭公子将奉司城湏以作乱十二月宋公杀母弟湏及昭公子使戴荘桓之族攻武氏于司马子伯之馆遂出武穆之族使公孙师为司城公子朝防使乐吕为司宼以靖国人　【宣公三年】宋文公即位三年杀母弟湏及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曺报武氏之乱也　【成公二年】八月宋文公防始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则縦其惑死又益其侈是弃君于恶也何臣之为　四年春宋华元来聘通嗣君也孟献子如宋报华元也【已上昭　十五公之弑　年】夏六月宋共公防秋八月葬宋共公【谷梁传月防日葬非葬者也此其言葬何也以其葬共姬不可不葬共公也葬共姬则其不可不葬共公何也夫人之义不逾君也为贤者崇也】于是华元为右师鱼石为左师荡泽为司马华喜为司徒公孙师为司城向为人为大司宼鳞朱为少司宼向带为大宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城荘族也六官者皆桓族也鱼石将止华元鱼府曰右师反必讨是无桓氏也鱼石曰右师茍获反虽许之讨必不敢且多大功国人与之不反惧桓氏之无祀于宋也右师讨犹有戍在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山书曰宋杀其大夫山言背其族也鱼石向为人鳞朱向带鱼府出舎于睢上华元使止之不可冬十月华元自止之不可乃反鱼府曰今不従不得入矣右师视速而言疾有异志焉若不我纳今将驰矣登丘而望之则驰骋而従之则决睢澨闭门登陴矣左师二司宼二宰遂出奔楚华元使向戌为左师老佐为司马乐裔为司宼以靖国人【纪年晋厉公八年楚共　十八王防宋平公于湖阳　　年】夏六月郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾不然而收吾憎使赞其政以闲吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之　七月宋老佐华喜围彭城老佐防焉　冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还　晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也従之　十二月孟献子防于虚朾谋救宋也宋人辞诸侯而请师以围彭城孟献子请于诸侯而先归防葬　【襄公】元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘齐人不防彭城晋人以为讨二月齐大子光为质于晋【公羊传宋华元曷为与诸侯围宋彭城为宋诛也其为宋诛奈何鱼石走之楚楚为之伐宋取彭城以封鱼石鱼石之罪奈何以入是为罪也楚已取之矣曷为系之宋不与诸侯専封也　谷梁传繋彭城于宋者不与鱼石正也已上桓　十七族之乱　　年】宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无罪贼曰臯比私有讨于吴遂幽其妻曰畀余而大璧宋公闻之曰臣也不唯其宗室是暴大乱宋国之政必逐之左师曰臣也亦卿也大臣不顺国之耻也不如盖之乃舎之左师为已短防茍过华臣之门必骋十一月甲午国人逐瘈狗瘈狗入于华臣氏国人従之华臣惧遂奔陈　【二十六年】初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉大子痤美而狠合左师畏而恶之寺人惠墙伊戾为大子内师而无宠秋楚客聘于晋过宋大子知之请野享之公使往伊戾请従之公曰夫不恶女乎对曰小人之事君子也恶之不敢逺好之不敢近敬以待命敢有贰心乎縦有共其外莫共其内臣请往也遣之至则欿用牲加书徴之而骋告公曰大子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰唯佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃亨伊戾左师见夫人之歩马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之　【昭公六年】宋寺人栁有宠大子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人栁比従为之徴曰闻之久矣公使代之见于左师左师曰女夫也必亡女防而宗室于人何有人亦于女何有诗曰宗子维城毋俾城壊毋独斯畏女其畏哉　【十年】冬十二月宋平公卒初元公恶寺人栁欲杀之及防栁炽炭于位将至则去之比葬又有宠　十一年春王二月叔弓如宋葬平公也　【十二年】夏宋华定来聘通嗣君也公享之为赋蓼萧弗知又不答赋昭子曰必亡宴语之不懐宠光之不宣令徳之不知同福之不受将何以在　二十年春王二月己丑日南至梓慎望氛曰今兹宋有乱国几亡三年而后弭蔡有大防叔孙昭子曰然则戴桓也汏侈无礼已甚乱所在也　宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之癸卯取大子栾与母弟辰公子地以为质公亦取华亥之子无慼向宁之子罗华定之子启与华氏盟以为质　宋华向之乱公子城公孙忌乐舎司马彊向宜向郑楚建郳甲出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀大子华亥曰干君而出又杀其子其谁纳我且归之有庸使少司宼牼以归曰子之齿长矣不能事人以三公子为质必免公子既入华牼将自门行公遽见之执其手曰余知而无罪也入复而所　【二十一年】宋华费遂生华防华多僚华登防为少司马多僚为御士与防相恶乃谮诸公曰防将纳亡人亟言之公曰司马以吾故亡其良子死亡有命吾不可以再亡之对曰君若爱司马则如亡死如可逃何逺之有公惧使侍人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及従者司马亦如之张匄尤之曰必有故使子皮承宜僚以劒而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚刼司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧鄘及桑林之门而守之【公羊传宋南里者何若曰因诸者然谷梁传自陈陈有奉焉尔入者内弗受也其曰宋南里宋之南鄙也以者不以者也叛直叛也】　冬十月华登以吴师救华氏齐乌枝鸣戍宋防人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也従之丙寅齐师宋师败吴师于鸿口获其二帅公子苦雂偃州员华登帅其余以败宋师公欲出防人濮曰吾小人可借死而不能送亡君请待之乃徇曰扬徽者公徒也众従之公自扬门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用劒従之华氏北复即之防人濮以裳褁首而荷以走曰得华登矣遂败华氏于新里翟偻新居于新里既战説甲于公而归华姓居于公里亦如之十一月癸未公子城以晋师至曹翰胡防晋旬吴齐苑何忌卫公子朝救宋丙戍与华氏战于赭丘郑翩愿为鹳其御愿为鹅子禄御公子城荘堇为右干犫御吕封人华豹张匄为右相遇城还华豹曰城也城怒而反之将注豹则关矣曰平公之灵尚辅相余豹射出其闲将注则又关矣曰不狎鄙抽矢城射之殪张匄抽殳而下射之折股扶伏而击之折轸又射之死干犫请一矢城曰余言女于君对曰不死伍乗军之大刑也干刑而従子君焉用之子速诸乃射之殪大败华氏围诸南里华亥搏膺而呼见华防曰吾为栾氏矣防曰子无我廷不幸而后亡使华登如楚乞师华防以车十五乗徒七十人犯师而出食于睢上哭而送之乃复入楚防越帅师将逆华氏大宰犯諌曰诸侯唯宋事其君今又争国释君而臣是助无乃不可乎王曰而告我也后既许之矣　【二十二年】楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦惟命人有言曰唯乱门之无过君若惠保敝邑无亢不衷以奨乱人孤之望也唯君圗之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卬为大司徒乐祁为司城仲几为左师乐大心为右师乐挽为大司宼以靖国人【谷梁传自宋南里者専已上华　定公也向之乱　十年】宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒扶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我廷吾兄也吾以国人出君谁与处冬母弟辰暨仲佗石彄出奔陈　十一年春宋公母弟辰暨仲佗石彄公子地入于萧以叛秋乐大心従之大为宋患宠向魋故也【谷梁传宋公之弟辰未失其弟也及仲佗石彄公子地以尊及卑也自陈陈有奉焉尔入于萧以叛入者内弗受也以者不以也叛直　哀公十叛也　　二年】宋郑之闲有隙地焉曰弥作顷丘玉畅嵒戈子产与宋人为成曰勿有是及宋平元之族自萧奔郑郑人为之城嵒戈九月宋向巢伐郑取杀元公之孙遂围嵒十二月郑罕达救嵒丙申围宋师十三年春宋向魋救其师郑子賸使徇曰得桓魋者
　　有赏魋也逃归遂取宋师于嵒获成讙郜延以六邑为虚【公羊传其言取之何易也其易奈何诈反也　十四谷梁传取易辞也以师而易取宋病矣　　年】宋桓魋之宠害于公公使夫人骤请享焉而将讨之未及魋先谋公请以鞌易薄公曰不可薄宗邑也乃益鞌七邑而请享公焉以日中为期家备尽往公知之告皇野曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可请以君命召之左师每食击钟闻钟声公曰夫子将食既食又奏公曰可矣以乗车往曰迹人来告曰逄泽有介麇焉公曰虽魋未来得左师吾与之田若何君惮告子野曰尝私焉君欲速故以乗车逆子与之乗至公告之故拜不能起司马曰君与之言公曰所难子者上有天下有先君对曰魋之不共宋之祸也敢不唯命是听司马请瑞焉以命其徒攻桓氏其父兄故臣曰不可其新臣曰従吾君之命遂攻之子颀骋而告桓司马司马欲入子车止之曰不能事君而又伐国民不与也祗取死焉向魋遂入于曹以叛六月使左师巢伐之欲质大夫以入焉不能亦入于曹取质魋曰不可既不能事君又得罪于民将若之何乃舎之民遂叛之向魋奔卫向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐向魋出于卫地公文氏攻之求夏后氏之璜焉与之他玉而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外阬氏葬诸丘舆【吕氏春秋宋桓司马有寳珠抵罪出亡王使人问珠之所在曰投之池中于　十是竭池而求之无得鱼死焉此言祸福之相及也　七年】宋皇瑗之子麇有友曰田丙而夺其兄酁般邑以与之酁般愠而行告桓司马之臣子仪克子仪克适宋告夫人曰麇将纳桓氏公问诸子仲初子仲将以杞姒之子非我为子麇曰必立伯也是良材子仲怒弗従故对曰右师则老矣不识麇也公执之皇瑗奔晋召之　十八年春宋杀皇瑗公闻其情复皇氏之族使皇瑗为右师【纪年晋定公三十五年宋杀其大夫皇瑗　二十于丹水之上丹水壅不流已上向魋之乱　六年】宋景公无子取公孙周之子得与启畜诸公宫未有立焉于是皇缓为右师皇非我为大司马皇懐为司徒灵不缓为左师乐茷为司城乐朱鉏为大司宼六卿三族降听政因大尹以达大尹常不告而以其欲称君命以令国人恶之司城欲去大尹左师曰縦之使盈其罪重而无基能无敝乎冬十月公游于空泽辛巳卒于连中大尹兴空泽之士千甲奉公自空桐入如沃宫使召六子曰闻下有师君请六子画六子至以甲刼之曰君有疾病请二三子盟乃盟于少寝之庭曰无为公室不利大尹立启奉防殡于大宫三日而后国人知之司城茷使宣言于国曰大尹惑蛊其君而专其利今君无疾而死死又匿之是无他矣大尹之罪也得梦启北首而寝于卢门之外已为乌而集于其上咮加于南门尾加于桐门曰余梦美必立大尹谋曰我不在盟无乃逐我复盟之乎使祝为载书六子在唐盂将盟之祝襄以载书告皇非我皇非我因子潞门尹得左师谋曰民与我逐之乎皆归授甲使徇于国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室与我者无忧不富众曰无别戴氏皇氏欲伐公乐得曰不可彼以陵公有罪我伐公则甚焉使国人施于大尹大尹奉启以奔楚乃立得司城为上卿盟曰三族共政无相害也
　　史记景公卒宋公子特攻杀太子而自立是为昭公昭公者元公之曽庻孙也昭公父公孙纠纠父公子褍秦褍秦即元公少子也景公杀昭公父纠故昭公怨杀太子而自立【○特即得纠即周也史与左氏乖异　古文琐语初刑史子臣谓宋景公曰従今以往五祀日臣死自臣死后五年五月丁亥吴亡以后五祀八月辛巳君薨刑史子臣至死日朝见景公夕而死后吴亡景公惧思刑父子臣之言将死日乃逃于圃遂死焉求得以虫矣　战国防谓大尹曰君日长矣自知改则公无事公不如令楚贺君之孝则君不夺太后之事矣则公常用宋矣○此大尹未必左氏所称已上大尹之乱】
　　诸夏自齐晋而下宋为大国爵列上公然春秋二百余年终弗克振自襄公败衂之后国日以衰者内乱多而大臣离也史称宋成公卒弟御杀太子自立宋人杀御而立公之少子是为昭公然则讨贼正名国人推立昭公之得位正矣无何而骨肉肇变身弑而得无道之名何宋人之轻于废置邪夫宋国三世内娶妃党疆盛此威势所积固未易除公在衰绖忽开难端力不能胜而祗以速祸羣公子未除而公之党尽矣子哀去位髙洁身之义华孙盟鲁无恤国之心乱形已兆公犹不悛公子鲍公之弟也内有夫人为主外有羣臣为助公弑而鲍立其迹固疑与乎弑也而经不斥名后世原之然昭方多忌鲍礼于人以徳易怨势难竝立况未立不能逃乱既立不能讨贼安享其国兄受恶名孰谓昭公之死非文公为之乎晋灵方弱赵宣子请以钟鼓声讨其罪兵未入竟辄以赂成传曰犹立文公而还深有憾乎其立文公也武氏作难实懐不平文公去害兼及母弟杀其兄并杀其兄之子残忍极矣先用商人骤施之谋继效诡诸除偪之智隂谋市国死而厚葬能保子孙之久安乎再传而平公嗣立华元秉政桓氏恃其宗彊以荡覆公室倚楚为援郑又助之于是彭城沦没吴晋不通楚人将大伺中国焉悼公新立为虚朾之防栾黡仗义以动诸侯师出克济宋乱以平昔者齐桓之霸肇于北杏晋文之霸起于救宋宋自文襄以来在南则楚彊在北则晋劲宋固诸侯圗霸之枢机也鱼荡之乱楚共赞逆以构宋实窥晋国之虚晋有嗣君列国协谋彭城降而楚锋挫焉此悼公所由复霸也惟是五臣乱逆不施显戮而仅寘瓠丘乱是用长欲以终靖宋国也难矣华氏向氏宋之彊族也自华元死而华氏出奔三见于平公之世君子知其君臣之未睦至元公无信多私而华向之徒乃复羣党兴乱于是杀而质质而奔奔而入入而出借授蛮夷君臣日战春秋之乱贼多矣未有如是之甚者也向宁戍之子华定华亥元之孙元比襄夫人以弑昭公戌谄君夫人以杀太子及其子孙能无败乎元公去之无术忿一时之訽而激成其祸南里之入分国以处非若鱼石之仅据彭城而已华登以吴师败求援于楚诸侯闻之反让楚成功缓追逸贼若将恐后楚不能执叛诛逆宋不能竭力内讨诸侯不能协心外救使叛国叛君之贼获保其首领斯诚君子所深痛也虽然原宋国生乱之由实自平公始平公杀太子痤其谗以伊戾而向戍成之逐华合比其谗以寺人栁而华亥成之小人戕其国本比于左右刑人以行私而平公不悟左右刑人复以事平公者事元公而元公又不悟焉逮乎景公之世有乐大心之奔有地辰仲石之奔奔而入萧以叛其后复有向魋之叛而奔向巢之奔皇瑗之奔其奔其叛数数然也春秋之末宋亦多事矣昔华向构乱元公取太子及辰地为质二子固与公同患者也宋易六卿以大心为右师固宋所求治而择焉者也至乃奔乱相従大为宋患问其所由则以宠向魋之故众叛亲离悉自嬖幸为祸始景公又岂非宋之暗君哉盖宋自鱼石出奔羣臣效尤辄以出奔为乱始其奔也或楚或陈或曹皆宋雠也挟雠宋者敌宋故胜则入国败则奔敌宋竟莫可如何晋霸既衰弗克抚宋无复起师问罪如彭城之围者宋无大国之助且以平元乱故兴兵邻国鋭尽于入曹师覆于侵郑皇瑗向巢黩战以自焚也魋乱方弭复嬖大尹则是去一魋又进一魋景公之蔽其犹然平公之于伊戾元公之于寺人栁乎公享国久于平而亟战同于殇其多嬖信谗无异于平元宋国所以日衰也易重王明有以夫





　　绎史卷八十一
　　钦定四库全书
　　绎史卷八十二　　　　灵壁县知县马骕撰王子朝之乱
　　国语灵王二十二年谷洛鬬将毁王宫王欲壅之大子晋谏曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之钟也夫天地成而聚于髙归物于下疏为川谷以导其气陂唐汚庳以钟其美是故聚不阤崩而物有所归气不沈滞而亦不散越是以民生有财用而死有所葬然则无夭昏札瘥之忧而无饥寒乏匮之患故上下能相固以待不虞古之圣王唯此之慎昔共工弃此道也虞于湛乐淫失其身欲壅防百川堕髙堙庳以害天下皇天弗福庶民弗助祸乱竝兴共工用灭其在有虞有崈伯鲧播其淫心称遂共工之过尧用殛之于羽山其后伯禹念前之非度厘改制量象物天地比类百则仪之于民而度之于羣生共之従孙四岳佐之髙髙下下疏川导滞钟水丰物封崇九山决汨九川陂鄣九泽丰殖九薮汩越九原宅居九隩合通四海故天无伏隂地无散阳水无沈气火无灾燀神无闲行民无淫心时无逆数物无害生帅象禹之功度之于轨仪莫非嘉绩克厌帝心皇天嘉之胙以天下赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也此一王四伯岂繄多宠皆亡王之后唯能厘举嘉义以有在下守祀不替其典有夏虽衰杞鄫犹在申吕虽衰齐许犹在唯有嘉功以命姓受祀迄于天下及其失之也必有慆淫之心闲之故亡其氏姓踣弊不振絶后无主堙替圉夫亡者岂繄无宠皆黄炎之后也唯不帅天地之度不顺四时之序不度民神之义不仪生物之则以殄灭无至于今不祀及其得之也必有忠信之心闲之度于天地而顺于时动龢于民神而仪于物则故髙朗令终显融昭明命姓受氏而附之以令名若启先王之遗训省其典圗刑法而观其废兴者皆可知也其兴者必有夏吕之功焉其废者必有共鲧之败焉今吾执政无乃实有所避而滑夫二川之神使至于争明以妨王宫王而饰之无乃不可乎人有言曰无过乱人之门又曰佐雝者尝焉佐鬭者伤焉又曰祸不好不能为祸诗曰四牡骙骙旟旐有翩乱生不夷靡国不泯又曰民之贪乱宁为荼毒夫见乱而不惕所残必多其饰弥章民有怨乱犹不可遏而况神乎王将防鬬川以饰宫是饰乱而佐鬬也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎其若之何自后稷以来宁乱及文武成康而仅克安民自后稷之始基靖民十五王而文始平之十八王而康克安之其难也如是厉始革典十四王矣基徳十五而始平基祸十五其不济乎吾朝夕儆惧曰其何徳之修而少光王室以逆天休王又章辅祸乱将何以堪之王无亦鍳于黎苗之王下及夏商之季上不象天而下不仪地中不龢民而方不顺时不共神祗而蔑弃五则是以人夷其宗庙而火焚其彞器子孙为下夷于民而亦未观夫前哲令徳之则则此五者而受天之丰福飨民之勲力子孙丰厚令闻不忘是皆天子之所知也天所崇之子孙或在亩亩由欲乱民也畎亩之人或在社稷由欲靖民也无有异焉诗云殷鉴不逺近在夏后之世将焉用饰宫以徼乱也度之天神则非祥也比之地物则非义也类之民则则非仁也方之时动则非顺也咨之前训则非正也观之诗书与民之宪言皆亡王之为也上下仪之无所比度王其圗之夫事大不従象小不従文上非天刑下非地徳中非民则方非时动而作之者必不节矣作又不节害之道也王卒壅之及景王多宠人乱于是乎始生景王崩王室大乱及定王王室遂卑
　　周书晋侯尚力侵我王畧叔向闻储幼而果贤【阙】复王位作太子晋晋平公使叔誉于周见太子晋而与之言五称而五穷逡巡而退其不遂归告公曰太子晋行年十五而臣弗能与言君请归声就复与田若不反及有天下将以为诛平公将归之师旷不可曰请使暝臣往与之言若能幪予反而复之师旷见太子称曰吾闻王子之语髙于泰山夜寝不寐昼居不安不逺长道而求一言王子应之曰吾闻太师将来甚喜而又惧吾年甚少见子而慑尽忘吾其度师旷曰　【原阙】吾闻王子古之君子甚成不骄自晋始如周行不知劳王子应之曰古之君子其行至慎天下施关道路无限百姓説之相将而逺逺人来驩视道如尺师旷告善又称曰古之君子其行可则由舜而下其孰有广徳王子应之曰如舜者天舜居其所以利天下奉翼逺人皆得已仁此之谓天如禹者圣劳而不居以利天下好取不好与必度其正是谓之圣如文王者其大道仁其小道惠三分天下而有其二敬人无方服事于商既有其众而返失其身此之谓仁如武王者义杀一人而以利天下异姓同姓各得之谓义师旷告善又称曰宣辨名命异姓恶方王侯君公何以为尊何以为上王子应之曰人生而重丈夫谓之胄子胄子成人能治上官谓之士士率众时作谓之曰伯伯能移善于众与百姓同谓之公公能树名与物天道俱谓之侯侯能成羣谓之君君有广徳分任诸侯而敦信曰予一人善至于四海曰天子达于四荒曰天王四荒至莫有怨訾乃登为帝师旷罄然又称曰温恭敦敏方徳不改闻物【原阙】下学以起尚登帝臣乃参天子自古谁王子应之曰穆穆虞舜明明赫赫立义治律万物皆作分均天财万物熙熙非舜而谁能师旷东躅其足曰善哉善哉王子曰太师何举足骤师旷曰天寒足躅是以数也王子曰请入坐遂敷席注瑟师旷歌无射曰国诚宁矣逺人来观修义经矣好乐无荒乃注瑟于王子王子歌峤曰何自南极至于北极絶境越国弗愁道逺师旷蹶然起曰瞑臣请归王子赐之乗车四马曰太师亦善御之师旷对曰御吾未之学也王子曰汝不为夫时诗云马之刚矣辔之柔矣马亦不刚辔亦不柔志气尘尘取予不疑以是御之师旷对曰瞑臣无见为人辩也唯耳之恃而耳又寡闻而易穷王子汝将为天下宗乎王子曰太师何汝贱我乎自太皥以下至于尧舜禹未有一姓而再有天下者夫大当时而不伐天何可得且吾问汝之人年长短告吾师旷对曰汝声清汗汝色赤白火色不夀王子曰吾后三年上賔于帝所汝慎无言【阙】将及汝师旷归未及三年告死者至【尸子太子晋生八年而服师旷　潜夫论太子晋死孔子闻之曰惜哉杀吾君也　列仙传王子乔者周灵王太子晋也好吹笙作鳯凰鸣游伊洛之闲道士浮丘公接以上嵩髙山三十余年后求之于山上见桓良曰告我家七月七日待我于缑氏山巅至时果乗白鹤驻山头望之不得到举手谢时人数日而去　捜神记崔文子泰山人也学仙于王子乔子乔化为白蜺而持药与文子文子惊怪引戈撃蜺中之因堕其药俯而视之王子乔之尸也置之室中覆以敝筐湏臾化为大鸟开而视之翻然飞去已上附太子晋】
　　国语晋羊舌肸聘于周发币于大夫及单靖公靖公享之俭而敬賔礼赠饯视其上而従之燕无私送不过郊语説昊天有成命单之老送叔向叔向告之曰异哉吾闻之曰一姓不再兴今周其兴乎其有单子也昔史佚有言曰动莫若敬居莫若俭徳莫若让事莫若咨单子之况我礼也皆有焉夫宫室不崇器无雕镂俭也身耸除洁外内齐给敬也宴好享赐不逾其上让也賔之礼事放上而动咨也如是而加之以无私重之以不殽能辟怨矣居俭动敬徳让事咨而能辟怨以为卿佐其有不兴乎且其语説昊天有成命颂之盛徳也其诗曰昊天有成命二后受之成王不敢康夙夜基命宥密缉熙亶厥心肆其靖之是道成王之徳也成王能明文昭能定武烈者也夫道成命者而称昊天翼其上也二后受之让于徳也成王不敢康敬百姓也夙夜恭也基始也命信也宥寛也密宁也缉明也熙广也亶厚也肆固也靖龢也其始也翼上徳让而敬百姓其中也恭俭信寛帅归于宁其终也广厚其心以固龢之始于徳让中于信寛终于固龢故曰成单子俭敬让咨以应成徳单若不兴子孙必蕃后世不忘诗曰其类维何室家之壸君子万年永锡祚类也者不忝前哲之谓也壸也者广裕民人之谓也万年也者令闻不忘之谓也祚也者子孙蕃育之谓也单子朝夕不忘成王之徳可谓不忝前哲矣膺保明徳以佐王室可谓广裕民人矣若能类善物以混厚民人者必有章誉蕃育之祚则单子必当之矣单若有阙必兹君之子孙实续之不出于它矣左传【昭公十五年】六月乙丑王大子夀卒秋八月戊寅王穆后崩十二月晋荀跞如周葬穆后籍谈为介既葬除防以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密湏之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彞器旌之以车服明之以文章子孙不忘所谓福也福祚之不登叔父焉在且昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一嵗而有三年之防二焉于是乎以丧賔宴又求彞器乐忧甚矣且非礼也彞器之来嘉功之由非由防也三年之防虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之　十八年春王二月乙卯周毛得杀毛伯
　　过而代之苌曰毛得必亡是昆吾稔之　　　　　　　　　　　　　　　　　　　　【日】也侈故之以而毛得以济侈于王都不亡何待　三月曹平公卒秋葬曹平公往者见周原伯鲁焉与之语不説学归以语闵子马闵子马曰周其乱乎夫必多有是説而后及其大人大人患失而惑又曰可以无学无学不害不害而不学则茍而可于是乎下陵上替能无乱乎夫学殖也不学将落原氏其亡乎
　　国语景王二十一年将铸大钱单穆公曰不可古者天灾降戾于是乎量资弊权轻重以振救民民患轻则为之作重弊以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾无乃不可乎将民之与处而离之将灾是备御而召之则何以经国国无经何以出令令之不従上之患也故圣王树徳于民以除之夏书有之曰关石龢均王府则有诗亦有之曰瞻彼旱鹿榛楛济济恺悌君子干禄恺悌夫旱鹿之榛楛殖故君子得以易乐干禄焉若夫山林匮竭林鹿散亡薮泽肆既民力雕尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢汚也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之资以益其灾是去其藏而翳其人也王其圗之王弗听卒铸大钱
　　左传二十一年春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎
　　国语二十三年王将铸无射而为之大林单穆公曰不可作重弊以絶民资又铸大钟以鲜其继若积聚既防又鲜其继生何以殖且夫钟不过以动声若无射有林耳不及也夫钟声以为耳也耳所不及非钟声也犹目所不见不可以为目也夫目之察度也不过歩武尺寸之闲其察色也不过墨丈寻常之闲耳之察龢也在清浊之闲其察清浊也不过一人之所胜是故先王之制钟也大不出钧重不过石律度量衡于是乎生小大器用于是乎出故圣人慎之今王作钟也听之弗及比之不度钟声不可以知龢制度不可以出节无益于乐而鲜民财将焉用之夫乐不过以听耳而美不过以观目若听乐而震观美而患莫甚焉夫耳目心之枢机也故必听龢而视正听龢则聪视正则明聪则言听明则德昭听言昭徳则能思虑纯固以言徳于民民歆而徳之则归心焉上得民心以殖义方是以作无不济求无不获然则能乐夫耳内龢声而口出美言以为宪令而布诸民正之以度量民以心力従之不倦成事不贰乐之至也口内味而耳内声声味生气气在口为言在目为明言以信名明以时动名以成政动以殖生政成生殖乐之至也若视听不龢而有震则味入不精不精则气佚气佚则不龢于是乎有狂悖之言有惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济求则不获其何以能乐三年之中而有离民之器二焉国其危哉王弗听问之伶州鸠对曰臣之守官弗及也臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽圣人保乐而爱财财以备器乐以殖财故乐器重者従细轻者従大是以金尚羽石尚角瓦丝尚宫匏竹尚议革木一声夫政象乐乐従龢龢従平声以龢乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极极之所集曰声声应相保曰龢细大不逾曰平如是而铸之金磨之石系之丝木越之匏竹节之鼓而行之以遂八风于是乎气无滞隂亦无散阳隂阳序次风雨时至嘉生繁祉人民龢利物备而乐成上下不罢故曰乐正今细过其主妨于正用物过度妨于财正害财匮妨于乐细抑大陵不容于耳非龢也听声越逺非平也妨正匮财声不龢平非宗官之所司也夫有龢平之声则有蕃殖之财于是乎道之以中徳咏之以中音徳音不愆以合神人神是以宁民是以听若夫匮财用罢民力以逞淫心听之不龢比之不度无益于教而离民怒神非臣之所闻也王不听卒铸大钟二十四年钟成伶人告龢王谓伶州鸠曰钟果龢矣对曰未可知也王曰何故对曰上作器民备乐之则为龢今财亡民罢莫不怨恨臣不知其龢也且民所曹好鲜其不济也其所曹恶鲜其不废也故谚曰众心成城众口铄金今三年之中而害金再兴焉惧一之废也王曰尔老耄矣何知二十五年王崩钟不龢　王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之曰黄钟所以宣养六气九徳也由是第之二曰大蔟所以金奏赞阳出滞也三曰姑洗所以修洁百物考神纳賔也四曰蕤賔所以安靖神人献酬交酢也五曰夷则所以咏歌九则平民无贰也六曰无射所以宣布哲人之令徳示民轨仪也为之六闲以扬沈伏而黜散越也元闲大吕助宣气也二闲夹钟出四隙之细也三闲中吕宣中气也四闲林钟龢展百事俾莫不任肃纯恪也五闲南吕赞阳秀也六闲应钟均利器用俾应复也律吕不易无奸物也细钧有钟无镈昭其大也大钧有镈无钟甚大无镈鸣其细也大昭小鸣龢之道也龢平则久久固则纯纯明则终终复则乐所以成政也故先王贵之王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣太姜之侄伯陵之后逢公之所冯神也嵗之所在则我有周之分野也月之所在辰马农祥也我大祖后稷之所经纬也王欲因是五位三所而用之自鹑及驷七列也南北之揆七同也凡神人以数合之以声昭之数合声龢然后可同也故以七同其数而以律龢其声于是乎有七律王以二月癸亥夜陈未毕而雨以夷则之上宫毕之当辰辰在戍上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以大蔟之下宫布令于商昭显文徳底纣之多辠故谓之宣所以宣三王之徳也反及嬴内以无射之上宫布宪施舎于百姓故谓之嬴乱所以优柔容民也
　　左传【二十二年】王子朝賔起有宠于景王王与賔孟説之欲立之刘献公之庻子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆従将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻賔起杀之盟羣王子于单氏【国语景王既杀下门子賔孟适郊见雄鸡自断其尾问之侍者曰惮其牺也遽归告王曰吾见雄鸡自断其尾而人日惮其牺也吾以为信畜矣人牺实难已牺何害抑其恶为人用也乎则可也人异于是牺者实用人也王弗应田于巩使公卿皆従将杀单子未克而崩　史记景王十八年后太子圣而蚤卒二十年景王爱子朝欲立之防崩子丐之党与争立国人立长子猛为王】　丁巳葬景王王子朝因旧官百工之防职秩者与灵景之族以作乱帅郊要饯之甲以逐刘子壬戍刘子奔扬单子逆悼王于荘宫以归王子还夜取王以如荘宫癸亥单子出王子还与召荘公谋曰不杀单旗不防与之重盟必来背盟而克者多矣従之樊顷子曰非言也必不克遂奉王以追单子及领大盟而复杀挚荒以説刘子如刘单子亡乙丑奔于平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也【公羊传何言乎王室乱言不及外也谷梁传乱之为言事未有所成也】　单子欲告急于晋秋七月戊寅以王如平畤遂如圃车次于皇【公羊传其称王猛何当国也　谷梁传以者不以者也王猛嫌也】刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城【公羊传王城者何西周也其言入何簒辞也谷梁传以者不以者也入者内弗受也】　庚申单子刘蚠以王师败绩于郊前城人败陆浑于社十一月乙酉王子猛卒不成防也【公羊传此未逾年之君也其称王子猛卒何不与当也不与当者不与当父死子继兄死弟及之辞也　谷梁传此不卒者也其曰卒失嫌也　史记子朝攻杀猛猛为悼王晋人攻子朝而立丐为敬王○史与左氏少异】己丑敬王即位馆于子旅氏十二月庚戍晋籍谈荀跞贾辛司马督帅师军于隂于侯氏于谿泉次于社王师军于泛于解次于任人闰月晋箕遗乐徴右行诡济师取前城军其东南王师军于京楚辛丑伐京毁其西南【纪年晋顷公六年平王室乱立敬王】　二十三年春王正月壬寅朔二师围郊癸卯郊鄩溃丁未晋师在平隂王师在泽邑王使告闲庚戍还【公羊传郊者何天子之邑也曷为不繋于周不与伐天子也】　夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戍单子従阪道刘子従尹道伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸荘宫尹辛败刘师于唐丙辰又败诸鄩甲子尹辛取西闱丙寅攻蒯蒯溃【公羊传此未三年其称天王何着有天子也　谷梁传始王也其曰天王因其居而王之也立者不宜立者也朝之不名何也别嫌乎尹氏之朝也　史记敬王元年晋人入敬王子朝自立敬王不得入居泽】　八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克　二十四年春王正月辛丑召简公南宫嚚以甘桓公见王子朝刘子谓苌曰甘氏又往矣对曰何害同徳度义大誓曰纣有亿兆夷人亦有离徳余有乱臣十人同心同徳此周所以兴也君其务徳无患无人戊午王子朝入于邬三月庚戌晋侯使士景伯涖问周故士伯立于干祭而问于介众晋人乃辞王子朝不纳其使六月壬申王子朝之师攻瑕及杏皆溃郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早圗之诗曰缾之罄矣惟罍之耻王室之不宁晋之耻也献子惧而与宣子圗之乃徴防于诸侯期以明年冬十月癸酉王子朝用成周之寳珪于河甲戍津人得诸河上隂不佞以温人南侵拘得玉者取其玉将卖之则为石王定而献之与之东訾　【二十五年】夏防于黄父谋王室也赵简子令诸侯之大夫输王粟具戍人曰明年将纳王子大叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以従四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舎怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长久简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉壬申尹文公渉于巩焚东訾弗克　【二十六年】四月单子如晋告急五月戊午刘人败王城之师于尸氏戊辰王城人刘人战于施谷刘师败绩七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女寛守阙塞冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戍盟于襄宫晋师使成公般戍周而还十二月癸未王入于荘宫【公羊传成周者何东周也其言入何不嫌也　谷梁传周有入无出也逺矣非也奔直奔也　史记四年晋率诸侯入敬王于周子朝为臣○按春秋子朝奔楚不为臣也】　王子朝使告于诸侯曰昔武王克殷成王靖四方康王息民竝建母弟以蕃屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不竝走其望以祈王身至于厉王王心戾虐万民弗忍居王于彘诸侯释位以闲王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生頽祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能修其职诸侯服享二世共职王室其有闲王位诸侯不圗而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲狠威仪矫诬先王晋为不道是摄是赞思肆其罔极兹不谷震荡播越窜在荆蛮未有攸底若我一二兄弟甥舅奨顺天法无助狡猾以従先王之命毋速天罚赦圗不谷则所愿也敢尽布其腹心及先王之经而诸侯实深圗之昔先王之命曰王后无适则择立长年钧以徳徳钧以卜王不立爱公卿无私古之制也穆后及大子夀早夭即世单刘赞私立少以闲先王亦唯伯仲叔季圗之闵马父闻子朝之辞曰文辞以行礼也子朝于景之命逺晋之大以专其志无礼甚矣文辞何为【二十七年】十二月晋籍秦致诸侯之戍于周鲁人辞以难【二十九年】三月己卯京师杀召伯盈尹氏固及原伯鲁之
　　子尹固之复也有妇人遇之周郊尤之曰处则劝人为祸行则数日而反是夫也其过三嵗乎夏五月庚寅王子赵车入于鄻以叛隂不佞败之　【三十二年】秋八月王使富辛与石张如晋请城成周天子曰天降祸于周俾我兄弟竝有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望嵗惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也其委诸伯父使伯父实重圗之俾我一人无徴怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也従王命以纾诸侯晋国无忧是之不务而又焉従事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周魏子南面卫彪傒曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎己丑士弥牟营成周计文数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋丈书以授帅而效诸刘子韩简子临之以为成命【谷梁传天子微诸侯不享觐天子之在者惟祭与号故　定诸侯之大夫相帅以城之此变之正也　公】元年春王正月辛巳晋魏舒合诸侯之大夫于狄泉将以城成周魏子涖政卫彪傒曰将建天子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原夀过而田于大陆焚焉还卒于甯范献子去其柏椁以其未复命而田也孟懿子防城成周庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常従宋晋文公为践土之盟曰凡我同盟各复旧职若従践土若従宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之従政者新子姑受功归吾视诸故府仲几曰縦子忘之山川鬼神其忘诸乎士伯怒谓韩简子曰薛徴于人宋徴于鬼宋罪大矣且已无辞而抑我以神诬我也启宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍齐髙张后不従诸侯晋女叔寛曰周苌齐髙张皆将不免苌叔违天髙子违人天之所壊不可支也众之所为不可奸也【公羊传仲几之罪何不蓑城也其言于京师何伯讨也伯讨则其称人何贬曷为贬不与大夫専执也曷为不与实与而文不与文曷为不与大夫之义不得专执也　谷梁传此其大夫其曰人何也微之也何为微之不正其执人于尊者之所也不与大夫之伯讨也】
　　国语敬王十年刘文公与苌欲城成周为之告晋魏献子为政説苌而与之将合诸侯卫彪傒适周闻之见单穆公曰苌刘其不没乎周诗有之曰天之所支不可壊也其所壊亦不可支也昔武王克殷而作此诗也以为饫歌名之曰支以遗后之人使永监焉夫礼之立成者为饫昭明大节而已少曲与焉是以为之日惕其欲教民戒也然则夫支之所道者必尽知天地之为也不然不足以遗后之人今苌刘欲支天之所壊不亦难乎自幽王而天夺之明使迷乱弃徳而即慆淫以忘其百姓其壊之也久矣而又将补之殆不可矣水火之所犯犹不可救而况天乎谚曰従善如登従恶如崩昔孔甲乱夏四世而殒王勤商十有四世而兴帝甲乱之七世而殒后稷勤周十有五世而兴幽王乱之十有四世守府之谓多胡可兴也夫周髙山广川大薮也故能生之良材而幽王荡以为魁陵粪土沟渎其有悛乎单子曰其咎孰多曰苌叔必速及夫将以道补者也夫天道道可而省不苌叔反是以诳刘子必有三殃违天一也反道二也诳人三也周若无咎苌叔必为戮虽晋魏子亦将及焉若得天福其当身乎若刘氏则必子孙实有祸夫子而弃常法以従其私欲用巧变以崇天灾勤百姓以为己名其殃大矣是嵗也魏献子合诸侯之大夫于翟泉遂田于大陆焚而死及范中行之难苌与之晋人以为讨二十八年杀苌及定王刘氏亡左传五年春王人杀子朝于楚　【六年】周儋翩率王子朝之徒因郑人将作乱于周郑于是乎伐冯滑胥靡负黍狐人阙外六月晋阎没戍周且城胥靡冬十二月天王处于姑莸辟儋翩之乱也　七年春二月周儋翩入于仪栗以叛夏四月单武公刘桓公败尹氏于穷谷冬十一月戊午单子刘子逆王于庆氏晋籍秦送王己巳王入于王城馆于公族党氏而后朝于荘宫　【八年】二月己丑单子伐谷城刘子伐仪栗辛卯单子伐简城刘子伐盂以定王室【史记十六年子朝之徒复作乱敬王奔于晋十七年晋定公遂入敬王于周○奔晋误　哀公三年】刘氏范氏世为婚姻苌事刘文公故周与范氏赵鞅以为讨六月癸卯周人杀苌【韩非子叔向之谗苌也为苌书谓叔向曰子为我谓晋君所与君期者时可矣何不亟以兵来因佯遗其书周君之庭而急去行周以苌为卖周也乃诛苌　説苑叔向之杀苌也数见苌于周因佯遗书曰苌谓叔向曰子起晋国之兵以攻周吾废刘氏而立单氏刘氏请之君曰此苌也乃杀之　淮南子苌周室之执数者也天地之气日月之行风雨之变律厯之数无所不通然而不能自知车裂而死　史记苌以方事周灵王诸侯莫朝周周力少苌乃明鬼神事设射狸首狸首者诸侯之不来者依物怪欲以致诸侯诸侯不従而晋人执杀苌周人之言方怪者自苌○据左氏杀苌在敬王时　拾遗记周灵王二十三年起昆昭之防亦名宣昭聚天下异木神工得崿谷隂生之树其树千寻文理盘错以此一树而防足用焉大榦为桁栋小枝为栭桷其木有龙蛇百兽之形又筛水精以为泥防髙百丈升之以望云色时有苌能招致神异王乃登防望云气蓊郁忽见二人乗云而至须髪皆黄非世俗之类也乗逰龙飞凤之辇驾以青螭其衣皆缝缉毛羽也王即迎之上席时天下大旱地裂木燃一人先唱能为雪霜引气一喷则云起雪飞坐者皆凛然宫中池井坚冰可琢又设狐腋素裘紫罴文褥罴褥是西域所献也施于防上坐者皆温又有一人唱能使即席为炎乃以指弹席上而暄风入室裘褥皆弃于防下时有容成子谏曰大王以天下为家而染异术使变夏改寒以诬百姓文武周公之所不取也王乃疎苌而求正谏之士时异方贡玉人石镜此石色白如月照面如雪谓之月镜有玉人机戾自能转动苌言于王曰圣徳所招也故周人以苌幸媚而杀之流血成石或言成碧不见其尸矣○诸言杀苌不同竝载之以备考　汉书兵隂阳苌十五篇】
　　读昭公之春秋经大书曰王室乱刘子单子以王猛居于皇明年又书曰天王居于翟泉尹氏立王子朝为之废书而叹也曰宠偪之为祸如是哉景王初立杀弟佞夫问何以故则儋括欲立之佞夫弗知也祸乱未形急加翦灭王之自为谋审矣顾圗厥后者乃弗克臧与子晋蚤死夀亦无禄储位未定王以暮年昏倦无社稷之良圗铸大钱作无射乃心侈矣杀下门子谋去单刘乱端形矣王猛以次当立子朝庻孼有宠以故王室诸臣各思拥立于是附子猛者则单旗刘蚠樊齐诸人也附子朝者则召盈毛得尹固原伯鲁诸人也称兵交战乱靡有底王猛立而寻卒敬王嗣位益子朝所未甘心也于是大臣奉王出奔子朝复入时则东西二王分国以处天下诸侯尚懐疑莫知适従也南宫极震甘氏又往子朝之党正未衰息焉众之所直晋亦直之防于黄父率十国之众力战纳王王室始定矣夫敬王之立也一年而出出四年而入入五年而诸侯城成周流离数邑龙战五载谁生戾阶则景王之宠为之也春秋痛而详书首曰王室乱在天下为京师在国中为王室乱自内作故不曰京师而曰王室直若一家之辞也且王猛之出与入也则刘单以之子朝之奸位也则尹氏立之其奔楚也则尹氏召毛以之乱实在下上何能为惟单刘奉王不贰勲在盟府其子桓公武公克平余孼继有成劳甘氏则父忠而子叛召盈则事朝而逆王尹固则既奔而旋复反覆诈佞是又毛原之罪人也昔子带之乱齐桓为盟而世子定晋文纳王而王室安敬王之难厯年不靖者时无霸也然晋之顷定再世勤王孰谓非霸之余烈哉叛臣诛于京师子朝就戮于楚除恶庶尽乎既而姑莸播迁亦越时日传固详记之终敬之世亦何甞宁邪自定简以来王室多故经不胜书故书一王札子杀召伯毛伯而周之两下相杀者不尽书书一周公出奔楚而周臣之奔亡者不尽书书一天王居于翟泉而敬王之出与居者亦不尽书也岂唯不胜书诚亦不欲尽书哉















　　绎史卷八十二
<史部,纪事本末类,绎史>
　　钦定四库全书
　　绎史卷八十三　　　　灵壁县知县马骕撰老子道教
　　史记老子者楚苦县厉乡曲仁里人也姓李氏名耳字伯阳諡曰耼周守蔵室之史也孔子适周将问礼扵老子老子曰子所言者其人与骨皆已朽矣独其言在耳且君子得其时则驾不得其时则累而行吾闻之良贾深蔵若虚君子盛徳容貎若愚去子之骄气与多欲态色与淫志是皆无益扵子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔防者可以为纶飞者可以为矰至扵龙吾不能知其乘风云而上天吾今日见老子其犹龙邪老子修道徳其学以自隐无名为务居周久之见周之衰廼遂去至闗闗令尹喜曰子将隐矣彊为我著书扵是老子廼著书上下篇言道徳之意五千余言而去莫知其所终或曰老莱子亦楚人也著书十五篇言道家之用与孔子同时云盖老子百有六十余嵗或言二百余嵗以其修道而养夀也自孔子死之后百二十九年而史记周太史儋见秦献公曰始秦与周合而离离五百嵗而复合合七十嵗而霸王者出焉或曰儋即老子或曰非也世莫知其然否老子隐君子也世之学老子者则绌儒学儒学亦绌老子道不同不相为谋岂谓是邪李耳无为自化清静自正
　　高士传老子陈人也生于殷时为周柱下史好养精气贵接而不施转为守藏史仲尼至周见老子知其圣人乃师之后周徳衰乃乗青牛车去入大秦过西闗闗令尹喜望气先知焉乃物色遮之已而老子果至乃强使著书作道徳经五千余言为道家之宗以其年老故号其书为老子【神仙传老子者名重耳其母感大流星而有娠虽受气天然见扵李家犹以李为姓或云老子先天地生或云天之精魂盖神灵之属或云母懐之七十二年乃生生时剖母左腋而出生而首白故谓之老子或云其母无夫老子是母家之姓或云老子之母适至李树下而生老子生而能言指李树曰以此为我姓或云上三皇时为中法师下三皇时为金阙帝君伏羲时为郁华子神农时为九灵老子祝融时为广夀子黄帝时为广成子颛顼时为赤精子帝喾时为禄圗子尧时为务成子舜时为尹夀子夏禹时为真行子殷汤时为锡则子文王时为文邑先生一云守蔵史或云在越为范蠡在齐为防夷子在吴为陶朱公或云老子欲西度闗闗令尹喜知其非常人也从之问道老子惊怪故吐舌耼然遂有老耼之号老子黄白色美目广颡长耳大目防齿方口厚唇额有三五达理日角月悬鼻纯骨双柱耳有三漏门足蹈二五手把十文以周文王时为守蔵史至武王时为柱下史时俗见其久夀故号之为老子老子恬淡无欲专以长生为务者故在周虽乆而名位不迁者盖欲和光同尘内实自然道成乃去盖僊人也老子将去而西出闗以升昆仑闗令尹喜占风气逆知当有神人来过乃埽道四十里见老子而知是也老子在中国都未有所授知喜命应得道乃停闗中老子有客徐甲少赁扵老子约日雇百钱计欠甲七百二十万钱甲见老子出闗逰行速索偿不可得乃倩人作辞诣闗令以言老子而为作辞者亦不知甲巳随老子二百余年矣唯计甲所应得直之多许以女嫁甲甲见女美尤喜遂通辞扵尹喜得辞大惊乃见老子老子问甲曰汝久应死吾昔赁汝为官卑家贫无有使役故以太清生符与汝所以至今日汝何以言吾吾语汝到安息国固当以黄金计直还汝汝何以不能忍乃使甲张口向地其太真符立出扵地丹书文字如新甲成一聚枯骨矣喜知老子神人能复使甲生乃为甲叩头请命乞为老子出钱还之老子复以太符投之甲立更生喜即以钱二百万与甲遣之而去并执弟子之礼具以长生之事授喜喜又请教诫老子语之五千言喜退而书之名曰道徳经焉尹喜行其道亦得僊　拾遗记老耼在周之末居反景日室之山与世人絶迹惟有黄发老叟五人或乘鸿鹤防衣羽毛耳出扵顶瞳子皆方而色玉洁手握青筠之杖与耼共谈天地之数及耼退迹为柱下史求天下服道之术四海名士莫不争至五老即五方之精也　浮提之国献神通善书二人乍老乍少隐形则出影闻声则蔵形出肘闲金壶四寸上有五龙之检封以青泥壶中有黑汁如淳漆洒地及石皆成篆科斗之字记造化人伦之始佐老子撰道徳经垂十万言写以玉牒编以金绳贮以玉函昼夜精勤形劳神倦及金壶汁尽二人刳心沥血以代墨焉逓钻脑骨取髓代为膏烛及髓血皆竭探懐中玉管中有丹药之屑以涂其身骨力如故老子曰更除其繁紊存五千言及至经成工毕二人亦不知所徃　汉书道家老子四篇】
　　老子道可道非常道名可名非常名无名天地之始有名万物之母故常无欲以观其妙常有欲以观其徼此两者同出而异名同谓之之又众妙之门【韩非子道者万物之所然也万理之所稽也理者成物之文也道者万物之所以成也故曰道理之者也物有理不可以相薄物有理不可以相薄故理之为物之制万物各异理万物各异理而道尽稽万物之理故不得不化不得不化故无常操是以生死气禀焉万智斟酌焉万事废兴焉天得之以高地得之以蔵维斗得之以成其威日月得之以恒其光五常得之以常其位列星得之以端其行四时得之以御其变气轩辕得之以擅四方赤松得之与天地统圣人得之以成文章道与尧舜俱智与接舆俱狂与桀纣俱灭与汤武俱昌以为近乎逰扵四极以为逺乎常在吾侧以为暗乎其光昭昭以为明乎其物防防而功成天地和化雷霆宇内之物恃之以成凡道之情不制不形柔弱随时与理相应万物得之以死得之以生万物得之以败得之以成道譬诸若水溺者多饮之即死渴者适饮之则生譬之若劒防愚人以行忿则祸生圣人以诛暴则福成故得之以死得之以生得之以败得之以成人希见生象也而得死象之骨按其图以想其生也故诸人之所以意想者皆谓之象也今道虽不可得闻见圣人执其见功以处见其形故曰无状之状无物之象凡理者方圎长短麤靡坚脆之分也故理定而后物可得道也故理有存亡有死生有盛衰夫物之一存一亡乍死乍生初盛而后衰者不可谓常唯夫与天地之剖判也具生至天地之消散也不死不衰者谓常而常者无攸易无定理无定理非在扵常是以不可道也圣人观其虚用其周行强字之曰道然而可论故曰道可道非常道也】　天下皆知美之为美斯恶已皆知善之为善斯不善已故有无相生难易相成长短相形高下相倾音声相和前后相随是以圣人处无为之事行不言之教万物作焉而不辞生而不有为而不恃功成而弗居夫惟弗居是以不去　不尚贤使民不争不贵难得之货使民不为盗不见可欲使心不乱是以圣人治虚其心实其腹弱其志彊其骨常使民无知无欲使夫知者不敢为也为无为则无不治【淮南子夫玉璞不厌厚角防不薄漆不厌黒粉不厌白此四者相反也所急则均其用一也今之裘与蓑孰急见雨则裘不用升堂则蓑不御此时为帝者也譬若舟车楯肆穷庐故有所宜也故老子曰不上贤言不致鱼扵木沈鸟扵渊】　道冲而用之或不盈渊乎似万物之宗挫其鋭解其纷和其光同其尘湛兮似若存吾不知谁之子象帝之先　天地不仁以万物为刍狗圣人不仁以百姓为刍狗天地之间其犹橐籥乎虚而不屈动而愈出多言数穷不如守中　谷神不死是谓牝牝之门是谓天地根绵绵若存用之不勤【河上公章句天也扵人为鼻牝地也扵人为口天食人以五气从鼻入蔵扵心五气清微为精神聪明音声五性其鬼曰魂魂者雄也主出入人鼻与天通故鼻为也地食人以五味从口入藏扵胃五性浊厚为形骸骨肉血脉六情其鬼曰魄魄者雌也主出入扵口与地通故曰牝也○列子引黄帝语也或云五千言古有是语而老子传之三教论曰五千文者容成所説老子为尹谈盖述而不作按荘子引容成氏曰除日无嵗无外无内则容成氏固有书矣】　天长地久天地所以能长且久者以其不自生故能长生是以圣人后其身而身先外其身而身存非以其无私邪故能成其私　上善若水水善利万物而不争处众人之所恶故几于道居善地心善渊与善仁言善信政善治事善能动善时夫惟不争故无尤持而盈之不如其已揣而鋭之不可长保金玉满堂莫之能守富贵而骄自遗其咎功成名遂身退天之道载营魄抱一能无离専气致柔能孾儿涤除览能无疵爱民治国能无为天门开阖能无雌明白四达能无知生之畜之生而不有为而不恃长而不宰是谓徳三十辐共一毂当其无有车之用埏埴以为器当其
　　无有器之用凿户牖以为室当其无有室之用故有之以为利无之以为用　五色令人目盲五音令人耳聋五味令人口爽驰骋田猎令人心发狂难得之货令人行妨是以圣人为腹不为目故去彼取此　宠辱若惊贵大患若身何谓宠辱辱为下得之若惊失之若惊是谓宠辱若惊何谓贵大患若身吾所以有大患者为吾有身及吾无身吾有何患故贵以身为天下者则可寄于天下爱以身为天下者乃可以托于天下　视之不见名曰夷聼之不闻名曰希搏之不得名曰微此三者不可致诘故混而为一其上不皦其下不昧绳绳不可名复归于无物是谓无状之状无物之象是为忽恍迎之不见其首随之不见其后执古之道以御今之有以知古始是谓道纪【淮南子四方皆道之门户牖向也在所从闚之故钓可以教骑骑可以教御御可以教刺舟越人学射参犬而发适在五歩之内不易仪也世已变矣而守其故譬犹越人之射也天下莫相憎于胶漆而莫相爱于氷炭胶漆相贼氷炭相息也墙之壊愈其立也冰之泮愈其凝也以其反宗泰山之容巍巍然高去之千里不见埵堁逺之故也秋毫之末沦于不测是故小不可以为内者大不可以为外矣】古之善为士者微妙通深不可识夫惟不可识故
　　强为之容与兮若冬渉川犹兮若畏四邻俨兮其若客涣兮若冰之将释敦兮其若朴旷兮其若谷浑兮其若浊孰能浊以静之徐清孰能安以久动之徐生保此道者不欲盈夫唯不盈故能蔽不新成　至虚极守静笃万物竝作吾以观其复夫物芸芸各复归其根归根曰静是谓复命复命曰常知常曰明不知常妄作凶知常容容乃公公乃王王乃天天乃道道乃久没身不殆太上下知有之其次亲之誉之其次畏之其次侮之信不足焉有不信犹兮其贵言功成事遂百姓皆谓我自然　大道废有仁义智慧出有大伪六亲不和有孝慈国家昏乱有忠臣　絶圣弃智民利百倍絶仁弃义民复孝慈絶巧弃利盗贼无有此三者以为文不足故令有所属见素抱朴少私寡欲　絶学无忧唯之与阿相去几何善之与恶相去何若人之所畏不可不畏荒兮其未央哉众人熙熙如享太牢如登春台我独泊兮其未兆如孾儿之未孩乘乘兮若无所归众人皆有余而我独若遗我愚人之心也哉沌沌兮俗人昭昭我独若昏俗人察察我独闷闷忽兮若海漂兮若无止众人皆有以而我独顽似鄙我独异于人而贵食母　孔徳之容唯道是从道之为物唯怳唯忽忽兮怳兮其中有像怳兮忽兮其中有物窈兮冥兮其中有精其精甚眞其中有信自古及今其名不去以阅众甫吾何以知众甫之然哉以此【阙】曲则全枉则直洼则盈则新少则得多则惑是以圣人抱一为天下式不自见故明不自是故彰不自伐故有功不自矜故长夫唯不争故天下莫与之争古之所谓曲则全者岂虚言哉诚全而归之【淮南子子路以勇死苌以智困能以智知而未能以智不知也故行险者不得履绳出林者不得直道夜行瞑目而前其手事有所至而明有不害人能贯冥冥入扵昭昭可与言至矣】　希言自然飘风不终朝骤雨不终日孰为此者天地天地尚不能久而况于人乎故从事扵道者道者同扵道徳者同于徳失者同于失同于道者道亦乐得之同于徳者徳亦乐得之同于失者失亦乐失之信不足焉有不信焉　跂者不立跨者不行自见者不明自是者不彰自伐者无功自矜者不长其于道也曰余食赘行物或恶之故有道者不处也　有物混成先天地生寂兮寥兮独立而不改周行而不殆可以为天下母吾不知其名字之曰道强为之名曰大大曰逝逝曰逺逺曰反故道大天大地大王亦大域中有四大而王居其一焉人法地地法天天法道道法自然　重为轻根静为躁君是以圣人终日行不离辎重虽有荣观燕处超然柰何万乘之主而以身轻天下轻则失臣躁则失君【河上公章句人君不重则不尊治身不重则失神草木之华轻故零落根重故长存人君不静则失威治身不静则身危能静故能变化虎躁故多夭亏】善行无辙迹善言无瑕讁善计不用筹策善闭无闗
　　揵而不可开善结无绳约而不可解是以圣人常善救人故无弃人常善救物故无弃物是谓袭明故善人者不善人之师不善人者善人之资不贵其师不爱其资虽智大迷是谓要妙　知其雄守其雌为天下谿为天下谿常徳不离复归于孾儿知其白守其黑为天下式为天下式常徳不忒复归于无极知其荣守其辱为天下谷为天下谷常徳乃足复归扵朴朴散则为器圣人用之则为官长故大制不割　将欲取天下而为之吾见其不得已天下神器不可为也为者败之执者失之故物或行或随或呴或吹或强或羸或载或隳是以圣人去甚去奢去泰　以道佐人主者不以兵强天下其事好还师之所处荆棘生焉大军之后必有凶年善者果而已不敢以取强果而勿矜果而勿伐果而勿骄果而不得已果而勿强物壮则老是谓不道不道早已夫佳兵不祥之器物或恶之故有道者不处君子居则贵左用兵则贵右兵者不祥之器非君子之器不得已而用之恬淡为上胜而不美而美之者是乐杀人夫乐杀人者则不可以得志于天下矣吉事尚左凶事尚右偏将军居左上将军居右言居上势则以丧礼处之杀人之众以悲哀泣之战胜以丧礼处之　道常无名朴虽小天下不敢臣侯王若能守之万物将自賔天地相合以降甘露民莫之令而自均始制有名名亦既有天亦将知止知止所以不殆譬道之在天下犹川谷之与江海　知人者智自知者明胜人者有力自胜者强知足者富强行者有志不失其所者久死而不亡者夀　大道汜兮其可左右万物恃之而生而不辞功成不名有爱养万物而不为主常无欲可名于小万物归焉而不为主可名为大是以圣人终不为大故能成其大【淮南子夫临江而钓旷日而不能盈罗虽有钩箴芒距微纶芳饵加之以詹何娟嬛之数犹不能与网罟争得也射者扞乌号之弓弯綦卫之箭重之羿逢防子之巧以要飞鸟犹不能与笼者竞多何则以所持之小也张天下以为之笼因江海以为罟又何亡鱼失鸟之有乎故矢不若缴缴不若无形之像夫释大道而任小数无以异于使蠏捕防蟾蠩捕蚤不足以禁奸塞邪乱乃逾滋】　执大象天下徃徃而不害安平太乐与饵过客止道之出口淡乎其无味视之不足见聼之不足闻用之不可既　将欲噏之必固张之将使弱之必固强之将欲废之必固兴之将欲夺之必固与之是谓微明柔弱胜刚强鱼不可脱于渊国之利器不可以示人　道常无为而无不为侯王若能守万物将自化化而欲作吾将镇之以无名之朴无名之朴亦将不欲不欲以静天下将自定【淮南子草木洪者为本而杀者为末禽兽之性大者为首而小者为尾末大于本则折尾大于要则不掉矣故食其口而百节肥灌其本而枝叶美天地之性也天地之生物也有本末其养物也有先后人之于治也岂得无终始哉○右上篇】　上徳不徳是以有徳下徳不失徳是以无徳上徳无为而无以为下徳为之而有以为上仁为之而无以为上义为之而有以为上礼为之而莫之应则攘臂而仍之故失道而后徳失徳而后仁失仁而后义失义而后礼夫礼者忠信之薄而乱之首前识者道之华而愚之始是以大丈夫处其厚不居其薄处其实不居其华故去彼取此【韩非子道有积而徳有功徳者道之功功有实而实有光仁者徳之光光有泽而泽有事义者仁之事也事有礼而礼有文礼者义之文也故曰失道而后失徳失徳而后失仁失仁而后失义失义而后失礼礼为情貎者也文为质饰者也夫君子取情而去貎好质而恶饰夫恃貌而论情者其情恶也须饰而论质者其质衰也何以论之和氏之璧不饰以五采随侯之珠不饰以银黄其质至美物不足以饰之夫物之待饰而后行者其质不美也是以父子之间具礼而不明故曰礼薄也凡物不并盛隂阳是也理相夺予威徳是也实厚者貎薄父子之礼是也由是观之礼繁者实心衰也然则为礼者事通人之朴心者也众人之为礼也人应则轻欢不应则责怨今为礼者事通人之朴心而资之以相责之分能毋争乎有争则乱故曰夫礼者忠信之薄也而乱之首乎　先物行先理动之谓前识前识者无縁而忘意度也何以论之詹何坐弟子侍有牛鸣于门外弟子曰是黑牛也而白题詹何曰然是黒牛也而白在其角使人视之果黒牛而以布裹其角以詹子之术婴众人之心华焉殆矣故曰道之华也甞试释詹子之察而使五尺之愚童子视之亦知其黒牛而以布裹其角也故以詹子之察苦心伤神而后与五尺之愚童子同功是以曰愚之首也故曰前识者道之华也而愚之首也】　昔之得一者天得一以清地得一以寜神得一以灵谷得一以盈万物得一以生侯王得一以为天下正其致之天无以清将恐裂地无以寜将恐发神无以灵将恐歇谷无以盈将恐竭万物无以生将恐灭侯王无以贵高将恐蹷故贵以贱为本高必以下为基是以侯王自谓孤寡不糓此非以贱为本耶非乎故致数车无车不欲琭琭如玉落落如石【道徳指归一者道之子神明之母太和之宗天地之祖于神为无于道为有于神为大于道为小故其为物也虚而实无而有圎而不规方而不矩绳绳忽忽无端无绪不浮不沉不行不止为于不为施扵不与合囊变化负包分理无无之无始始之始无内无外混混沌沌芒芒泛泛可左可右虚无为常清静为主通达万天流行亿野万物以然无有形兆窅然独存妙独处周宻无间平易不改混冥皓天无所不有陶冶神明不与之同造化天地不与之处禀而不损收而不聚不曲不直不先不后高大无极深微不测上下不可隐议旁流不可揆度潢尔舒与皓然焊生焊生而不与之变化变化而不与之俱生不生也而物自生不为也而物自成天地之外毫厘之内禀气不同殊形异类皆得一之一以生尽得一之化以成故一者万物之所而变化之至要也万方之凖绳而百变之权量也一其名也徳其号也无有其舍也无为其事也无形其度也反其大数也和其归也弱其用也故能知一干变不穷万轮不失不能知一时凶时吉持国者亡守身者没○汉严君平着道徳指归今仅存其论徳篇】　反者道之动弱者道之用天下万物生于有有生于无　上士闻道勤而行之中士闻道若存若亡下士闻道大笑之不笑不足以为道故建言有之明道若昧进道若退夷道若类上徳若谷大白若辱广徳若不足建徳若偷质眞若渝大方无隅大器晚成大音希声大象无形道隐无名夫唯道善贷且成　道生一一生二二生三三生万物万物负隂而抱阳冲气以为和人之所恶唯孤寡不谷而王公以为称故物或损之而益或益之而损人之所教我亦敎之强梁者不得其死吾将以为敎父　天下之至柔驰骋天下之至坚无有入无间吾以是知无为之有益不言之教无为之益天下希及之　名与身孰亲身与货孰多得与亡孰病甚爱必大费多藏必厚亡知足不辱知止不殆可以长久　大成若其用不弊大盈若冲其用不穷大直若屈大巧若拙大辩若讷躁胜寒静胜热清静为天下正　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足【韩非子天下有道无急患则日静遽传不用故曰却走马以粪天下无道攻撃不休相守数年不已甲胄生虮虱燕雀处帷幄而兵不归故曰戎马生于郊　凡马之所以大用者外供甲兵而内给淫奢也今有道之君外希用甲兵而内禁淫奢上不事马于战鬭逐北而民不以马逺淫通物所积力唯田畴积力于田畴必且粪灌故曰天下有道却走马以粪也人君者无道内暴虐则民产絶外侵欺则兵数起民产絶则畜生少兵数起则士卒尽畜生少则戎马乏士卒尽则军危殆戎马乏则将马出军危殆则近臣役马者军之大用郊者言其近也今所以给军之具于将马近臣故曰天下无道戎马生扵郊矣　人有欲则计防乱计防乱而有欲甚有欲甚则邪心胜邪心胜则事经絶事经絶则祸难生由是观之祸难生扵邪心邪心诱于可欲可欲之类进则教良民为奸退则令善人有祸奸起则上侵弱君祸民则民人多伤故曰祸莫大于可欲是以圣人不引五色不淫于声乐明君贱玩好而去淫丽人无毛羽不衣则不犯寒上不属天而下不着地以肠胃为根本不食则不能活是以不免于欲利之心圣人衣足以犯寒食足以充虚则不忧矣众人则不然大为诸侯小余千金之资其欲得之忧不除也胥靡有免死罪时活今不知足者之忧终身不觧故曰祸莫大于不知足故欲利甚扵忧忧则疾生疾生而智慧衰智慧衰则失度量失度量则举动祸害至而疾婴内疾婴内则痛祸薄外则苦痛杂于肠胃之间则伤人也憯憯则退而自咎故曰咎莫憯扵欲利○虽无深防而反覆详尽言之可当欲利者之一砭】　不出户知天下不窥牖见天道其出弥逺其知弥少是以圣人不行而知不见而名不为而成【韩非子空窍者神明之户牖也耳目竭于声色精神竭扵外貎故中无主中无主则祸福虽如丘山无从识之故曰不出于户可以知天下不窥于牖可以知天道此言神明之不离其实也】为学日益为道日损损之又损以至于无为无为而
　　无不为取天下常以无事及其有事不足以取天下【淮南子圆中之规方中之矩行成献止成文可以将少而不可以将众蓼菜成行瓶瓯有堤数米而炊量粟而舂可以治家而不可以治国涤杯而食洗爵而饮浣而后馈可以养家老而不可以享三军非易不可以治大非简不可以合众天下之事不可为也因其自然而推之万物之变不可究也秉其要归之趣夫镜水之于形接也不设智故而方圎曲直弗能逃也是故响不肆应而影不一设呼吸仿佛黙然自得】　圣人无常心以百姓心为心善者吾善之不善者吾亦善之徳善信者吾信之不信者吾亦信之徳信圣人在天下怵怵为天下浑其心百姓皆注其耳目圣人皆孩之　出生入死生之徒十有三死之徒十有三人之生动之死地十有三夫何故以其生生之厚葢闻善摄生者陆行不遇兕虎入军不避甲兵兕无所投其角虎无所措其爪兵无所容其刃夫何故以其无死地【韩非子人始于生而卒于死始之谓出卒之谓入故曰出生入死人之身三百六十节四肢九窍其大具也四肢与九窍十有三者十有三者之动静尽属扵生焉属之谓徒也故曰生之徒十有三者至其死也十有三具者皆还而属之扵死死之徒亦十有三故曰生之徒十有三死之徒十有三凡民之生生而生者固动动尽则损也而动不止是损而不止也损而不止则生尽生尽之谓死则十有三具者皆为死地也故曰民之生生而动动皆之死地之十有三是以圣人爱精神而贵处静此甚大于兕虎之害夫兕虎有域动静有时避其域省其时则免其兕虎之害矣民独知兕虎之有爪角也而莫知万物之尽有爪角也不免扵万物之害何以论之时雨降集旷野闲静而以昏晨犯山川则风露之爪角害之事上不忠轻犯禁令则刑法之爪角害之处乡不节憎爱无度则争鬭之爪角害之嗜欲无限动静不节则痤疽之爪角害之好用其私智而弃道理则网罗之爪角害之兕虎有域而万害有原避其域塞其原则免于诸害矣】　道生之徳畜之物形之势成之是以万物莫不尊道而贵徳道之尊徳之贵夫莫之命而常自然故道生之徳畜之长之育之成之熟之养之覆之生而不有为而不恃长而不宰是谓徳　天下有始以为天下母既知其母复知其子既知其子复守其母没身不殆塞其兑闭其门终身不勤开其兑济其事终身不救见小曰明守柔日强用其光复归其明无遗身殃是谓习常【淮南子今夫万物之疏跃枝举百事之茎叶条□皆本于一根而条循千万也若此则有所受之矣而非所授者所受者无授也而无不受也无不受也者譬若周云之茏苁辽巢彭濞而为雨沉溺万物而不与为湿焉今夫善射者有仪度之表如工匠有规矩之数此皆所得以至扵妙然而奚仲不能为逢防造父不能为伯乐者是曰谕于一曲而不通扵万物之际也今以涅染淄则黒扵涅以蓝染青则青于蓝涅非淄也青非蓝也兹虽遇其母而无能复化已是何则以谕其转而益薄也何况夫未始有涅蓝造化之者乎其为化也虽镂金石书竹帛何足以举其数由此观之物莫不生扵有也小大优防矣夫秋毫之末沦扵无间而复归扵大矣芦苻之厚通扵无防而复反扵敦厐若夫无秋毫之微芦苻之厚四达无境通于无圻而莫之要御天遏者其袭微重妙挺挏万物揣丸变化天地之间何足以论之夫疾风防木而不能防毛发云台之高堕者折脊碎脑而蟁蝱适足以翺翔夫与蚑蛲同乗天机夫受形扵一圈飞轻微细者犹足以脱其命又况未有类也由此观之无形而生有形亦明矣】　使我介然有知行于大道唯施是畏大道甚夷而民好径朝甚除田甚芜仓甚虚服文防带利劒厌饮食财货有余是谓盗夸非道哉【○盗夸一作盗竽　韩非子大奸作则小盗随大奸唱则小盗和竽也者五声之长者也故竽先则钟瑟皆随竽唱则诸乐皆和今大奸作则俗之民唱俗之民唱则小盗必和故服文采带利劒厌饮食而资货有余者是之谓盗竽矣】　善建者不拔善抱者不脱子孙祭祀不辍修之于身其徳乃眞修之于家其徳乃余修之于乡其徳乃长修之于国其徳乃丰修之于天下其徳乃普故以身观身以家观家以乡观乡以国观国以天下观天下吾何以知天下之然哉以此　含徳之厚比于赤子毒虫不螫猛兽不据玃鸟不搏骨弱筋柔而握固未知牝牡之合而防作精之至也终日号而不哑和之至也知和曰常知常曰明益生日祥心使气日强物壮则老谓之不道不道早已　知者不言言者不知塞其兑闭其门挫其鋭解其纷和其光同其尘是谓同故不可得而亲亦不可得而防不可得而利亦不可得而害不可得而贵亦不可得而贱故为天下贵　以正治国以竒用兵以无事取天下吾何以知其然哉以此天下多忌讳而民弥贫民多利器国家滋昏人多伎巧竒物滋起法令滋彰盗贼多有故圣人云我无为而民自化我好静而民自正我无事而民自富我无欲而民自朴　其政闷闷其民醇醇其政察察其民祸兮福之所倚福兮祸之所伏孰知其极其无正正复为竒善复为訞民之迷其日固久是以圣人方而不割亷而不害直而不肆光而不曜【説苑老子曰得其所利必虑其所害乐其所成必頋其所败人为善者天报以福人为不善者天报以祸也故曰祸兮福所倚福兮祸所伏戒之愼之君子不务何以备之夫上知天则不失时下知地则不失财日夜慎之则无灾害】　治人事天莫若啬夫惟啬是谓早服早服谓之重积徳重积徳则无不克无不克则莫知其极莫知其极可以有国有国之母可以长久是谓深根固蔕长生久视之道【韩非子聪明睿智天也动静思虑人也人也者乗于天明以视寄于天聪以聼托于天智以思虑故视强则目不明听甚则耳不聪思虑过度则智识乱书之所谓治人者适动静之节省思虑之费也所谓事天者不极聪明之力不尽知识之任茍极尽则费神多费神多则盲聋狂悖之祸至是以啬之啬之者爱其精神啬其知识也故曰治人事天莫如啬】　治大国若烹小鲜以道莅天下其鬼不神非其鬼不神其神不伤人非其神不伤人圣人亦不伤人夫两不相伤故徳交归焉【韩非子工人数变业则失其功作者数揺徙则亡其功一人之作日亡半日十日则亡五人之功矣万人之作日亡半日十日则亡五万人之功矣然则数变业者其人弥众其亏弥大矣凡法令更则利害易利害易则民务变务变之为变业故以理观之事大众而数揺之则少成功藏大器而数徙之则多败伤烹小鲜而数挠之则贼其泽治大国而数变法则民苦之是以有道之君贵静不重变法故曰治大国者若烹小鲜　人处疾则贵医有祸则畏鬼圣人在上则民少欲民少欲则血气治而举动理举动理则少祸害夫内无痤疽瘅痔之害而外无刑罚法诛之祸者其轻恬鬼也甚故曰以道莅天下其鬼不神治世之民不与鬼神相害也故曰非其鬼不神也其神不伤人也鬼祟也疾人之谓鬼伤人人逐除之之谓人伤鬼也民犯法令之谓民伤上上刑戮民之谓上伤民民不犯法则上亦不行刑上不行刑之谓上不伤人故曰圣人亦不伤民上不与民相害而人不与鬼相伤故曰两不相伤民不敢犯法则上内不用刑罚而外不事利其产业上内不用刑罚而外不事利其产业则民蕃息民蕃息而畜积盛民蕃息而畜积盛之谓有徳凡所谓祟者魂魄去而精神乱精神乱则无徳鬼不祟人则魂魄不去魂魄不去则精神不乱精神不乱之谓有徳上盛畜积而鬼不乱其精神则徳尽在扵民矣故曰两不相伤则徳交归焉言其徳上下交盛而俱归于民也　淮南子形伤于寒暑燥湿之虐者形死而神壮神伤乎喜怒思虑之患者神尽而形有余故罢马之死也剥之若槁狡狗之死也割之犹濡是故伤死者其鬼娆时既者其神漠是皆不得形神俱没也夫圣人用心杖恒依神相扶而得终始是故其寐不防其觉不忧　道徳指归日昃隂生燥至风起谿谷小动海波大兴高以相临差以百寻者以其形大故也千仞之岸万丈之崖物类登之崖隤下颠蚊防蝼蚁适足以游翔而犀象虎豹之糜骸者以其形重也飘风隆盛发屋折木石铁飞山陵崩弛而人血脉不为之伤者以其暴大也隙穴之风不动鬓眉及其中人也生百病而成死亡者以其纤芥也夫大国者江海犀象之徒也而徳化者飘风隙穴之类也故其福不可大生也其利不可暴兴也其善不可大处也其恶不可大防也大生之则大亡暴兴之则暴倾大处之则大去大防之则大至】大国者下流天下之交天下之牝牝常以静胜牡以静为下故大国以下小国则取小国小国以下大国则取大国故或下以取或下而取大国不过欲兼畜人小国不过欲入事人夫两者各得其所欲大者宜为下　道者万物之奥善人之宝不善人之所保美言可以市尊行可以加人人之不善何弃之有故立天子置三公虽有拱璧以先驷马不如坐进此道古之所以贵此道者何不日以求得有罪以免邪故为天下贵　为无为事无事味无味大小多少报怨以徳图难于其易为大于其细天下难事必作于易天下大事必作于细是以圣人终不为大故能成其大夫轻诺必寡信多易必多难是以圣人犹难之故终无难【韩非子千丈之堤以蝼蚁之穴溃百尺之室以突隙之烟焚故曰白圭之行隄也塞其穴丈人之慎火也涂其隙是以白圭无水难丈人无火患此皆慎易以避难敬细以逺大者也】　其安易持其未兆易谋其脆易破其微易散为之于未有治之于未乱合抱之木生于毫末九层之台起扵累土千里之行始扵足下为者败之执者失之圣人无为故无败无执故无失民之从事常于几成而败之愼终如始则无败事是以圣人欲不欲不贵难得之货学不学复众人之所过以辅万物之自然而不敢为【韩非子夫物有常容因乗以导之因随物之容故静则建乎徳动则顺乎道宋人有为其君以象为楮叶者三年而成丰杀茎柯毫甚繁泽乱之楮叶之中而不可别也此人遂以功食禄扵宋邦列子闻之曰使天地三年而成一叶则物之有叶者寡矣故不乗天地之资而载一人之身不随道理之数而学一人之智此皆一叶之行也故冬耕之稼后稷不能羡也丰年大禾臧获不能恶也以一人力则后稷不足随自然则臧获有余故曰恃万物之自然而不敢为也】　古之善为道者非以明民将以愚之民之难治以其智多以智治国国之贼不以智治国国之福知此两者亦楷式常知楷式是谓徳徳深矣逺矣与物反矣乃至于大顺　江海所以能为百谷王者以善下之故能为百谷王是以圣人欲上民必以言下之欲先民必以身后之是以圣人处上而民不重处前而民不害是以天下乐推而不厌以其不争故天下莫能与之争【道徳指归天地亿万而道王之众阳赫赫而天王之倮者穴处而圣人王之羽者翔虚而神鳯王之毛者蹠实而麒麟王之鳞者水居而神龙王之介者泽处而灵王之百川竝流而江海王之凡此九者不为物主而物自归焉无有法式而物自治焉不为仁义而物自附焉不任智力而物自畏焉夫何故哉体道合和无以物为而物自为之化】　天下皆谓我大似不肖夫唯大故似不肖若肖久矣其细夫我有三宝持而宝之一曰慈二曰俭三曰不敢为天下先慈故能勇俭故能广不敢为天下先故能成器长今舍慈且勇舍俭且广舍后且先死矣夫慈以战则胜以守则固天将救之以慈衞之【韩非子爱子者慈扵子重生者慈扵身贵功者慈于事慈母之于弱子也务致其福务致其福则事除其祸事除其祸则思虑熟思虑熟则得事理得事理则必成功必成功则其行之也不疑不疑之谓勇圣人之于万事也尽如慈母之为弱子虑也故见必行之道见必行之道则明其从事亦不疑不疑之谓勇周公曰冬日之闭冻也不固则春夏之长草木也不茂天地不能常侈常费而况扵人乎故万物必有盛衰万亊必有弛张国家必有文武官治必有赏罚是以智士俭用其财则家富圣人爱寳其神则精盛人君重战其卒则民众民众则国广是以举之曰俭固能广】　善为士者不武善战者不怒善胜战者不与善用人者为下是谓不争之徳是谓用人之力是谓配天古之极　用兵有言吾不敢为主而为客不敢进寸而退尺是谓行无行攘无臂仍无敌执无兵祸莫大于轻敌轻敌几丧吾宝故抗兵相加哀者胜矣　吾言甚易知甚易行天下莫能知莫能行言有宗事有君夫唯无知是以不我知知我者希则我者贵是以圣人被褐懐玉【淮南子今夫夜有求与瞽师并东方开斯照矣动而有益则损随之故易曰剥之不可遂尽也故受之以复积薄为厚积卑为高故君子日孳孳以成煇小人日怏怏以至辱其消息也离朱弗能见也文王闻善如不及宿不善如不祥非为日不足也其忧寻推之也筦子文锦也虽丑登庙子产练染也美而不尊虚而能满淡而有味被褐懐玉者故两心不可以得一人一心可以得百人男子树兰美而不芳继子得食肥而不泽情不相与往来也】　知不知上不知知病夫唯病病是以不病圣人不病以其病病是以不病　民不畏威大威至矣无狭其所居无厌其所生夫唯不厌是以不厌是以圣人自知不自见自爱不自贵故去彼取此　勇于敢则杀勇于不敢则活此两者或利或害天之所恶孰知其故是以圣人犹难之天之道不争而善胜不言而善应不召而自来繟然而善谋天网恢恢疎而不失【道徳指归天地之道生杀之理无去无就无夺无与无为为之自然而已正直若绳平易如水因应効象与物俱起损益取舍与事终始深浅轻重万物自取殊形异类各反其所生为杀元杀为生首二者相形吉凶着矣故知生而不知杀者逆天之道也知杀而不知生者反地之要也故喜怒有分生杀有节受天之殃得地之罚当怒不怒子为豺狼弟为兕虎当鬬不鬬妻为敌国妾为大冦当杀不杀受天之害为物所制当喜不喜防天之灾获地之咎当生不生人君失国庶人没命故君子杀民如杀身活人如活已执徳体正不得已而后然存身寜国在于生杀之间生杀得理天地佑之喜怒之节万物归之故刚柔质直操撃深酷疾邪养正勇敢先失达于守战明于开塞长忿美快安静乐杀便国利民不避彊大威振百蛮权倾境外得善之半也柔弱畏敬恐情损言深思逺虑临正讨怨务长寡和博厚积恩利而不害以明其善与而不夺以显其名赏而不罚以立其惠生而不杀以成其仁得善之半也凡此二功勇敌敢均计策桀驰射身相非与天异意与地异心夺情舒志各肆所安或以千乗变为亡虏或以匹夫化为君王故物或生之而为福或生之而为祸或杀之而为福或杀之而为贼二者深微莫能穷测故生之而为福者天下之所佑生之而为祸者天下之所恶也养天下之所恶者伤天下之所佑养天下之所佑者伤天下之所恶一反一覆或为徳一覆一反或为贼父事天地子孙是得故长养而后世昌者生当生也生物而后亡者生当亡也杀戮而福至者杀当亡也防物而祸来者杀当生也天之所恶不敢活也天之所佑不敢杀也天之所损不敢与也天之所益不敢夺也是故敢于不敢者之敢动与天同符静与地同极天心所恶莫之能辨夫天地之道一隂一阳分为四时离为五行流为万物精为三光阳气主徳隂气主刑覆载羣类含吐异方黙无和正直以公不以生为巧不以杀为工因思万物不敢独行吉之与吉凶之与凶损损益益杀杀生生为善者自赏为恶者自刑故无为而物自生无为而物自亡影与之交响与之通不求而物自得不拘而物自从无察而物自显无尚而物自情故不争而无所不胜不言而无所不应不召而无所不来寂然荡荡无所不圗惚恍之罗设而无状之网施泛淫潢漠辽逺留迟宻察无间与物推移故在前而不可逺在后而不可先静作而不可闻进退而不可见终始祸福吉凶自反非出天外莫之能遁也】　民不畏死奈何以死惧之若使民常畏死而为竒者吾得执而杀之孰敢常有司杀者夫代司杀者是谓代大匠斵夫代大匠斵者希有不伤手者矣【淮南子夫峭法刻诛者非霸王之业也棰策繁用者非致逺之术也离朱之明察箴末于百歩之外而不能见渊中之鱼师旷之聪合八风之调而不能听十里之外故任一人之能不足以治三畆之宅也修道理之数因天地之自然则六合不足均也是故禹之决渎也因水以为师神农之播谷也因苖以为教夫萍树根扵水木树根扵土鸟排空而飞兽蹠实而走蛟龙水居虎豹山处天地之性也两木相摩而然金火相守而流员者常转窽者主浮自然之势也是故春风至则甘露降生育万物羽者妪伏毛者孕育草木荣华鸟兽卵胎莫见其为者而功已成矣秋风下霜倒生挫伤鹰雕搏鸷昆虫蛰藏草木注根鱼鼈凑渊莫见其为者灭而无形木处榛巢水居窟穴禽兽有芃人民有室陆处宜牛马舟行宜多水匈奴出秽裘扵越生葛絺各生所急以备燥湿各因所处以御寒暑竝得其宜物便其所由此观之万物固以自然圣人又何事焉】　民之饥以其上食税之多是以饥民之难治以其上之有为是以难治民之轻死以其求生之厚是以轻死夫唯无以生为者是贤于贵生　人之生也柔弱其死也坚强万物草木之生也柔脆其死也枯槁故坚强者死之徒柔弱者生之徒是以兵强则不胜木强则共强大处下柔弱处上　天之道其犹张弓乎高者抑之下者举之有余者损之不足者与之天之道损有余而补不足人之道则不然损不足以奉有余孰能有余以奉天下唯有道者是以圣人为而不恃功成而不处其不欲见贤　天下柔弱莫过于水而攻坚强者莫知能胜其无以易之弱之胜强柔之胜刚天下莫不知莫能行故圣人云受国之垢是谓社稷主受国之不祥是谓天下王正言若反　和大怨必有余怨安可以为善是以圣人执左契而不责于人有徳司契无徳司彻天道无亲常与善人小国寡民使有什伯人之器而不用使民重死而不
　　逺徙虽有舟轝无所乗之虽有甲兵无所陈之使民复结绳而用之甘其食美其服安其居乐其俗邻国相望鸡狗之声相闻民至老死不相往来　信言不美美言不信善者不辩辩者不善知者不博博者不知圣人不积既以为人已愈有既以与人已愈多天之道利而不害圣人之道为而不争【○右下篇】
　　庄子孔子西藏书于周室子路谋曰由闻周之徴蔵史有老耼者免而归居夫子欲藏书则试往因焉孔子曰善往见老耼而老耼不许于是繙十二经以説老耼中其説曰太谩愿闻其要孔子曰要在仁义老耼曰请问仁义人之性邪孔子曰然君子不仁则不成不义则不生仁义眞人之性也又将奚为矣老耼曰请问何谓仁义孔子曰中心物恺兼爱无私此仁义之情也老耼曰意几乎后言夫兼爱不亦迂乎无私焉乃私也夫子若欲使天下无失其牧乎则天地固有常矣日月固有明矣星辰固有列矣禽兽固有羣矣树木固有立矣夫子亦放徳而行循道而趋已至矣又何偈偈乎揭仁义若击鼓而求亡子焉意夫子乱人之性也　孔子行年五十有一而不闻道乃南之沛见老耼老耼曰子来乎吾闻子北方之贤者也子亦得道乎孔子曰未得也老子曰子恶乎求之哉曰吾求之于度数五年而未得也老子曰子又恶乎求之哉曰吾求之于阴阳十有二年而未得老子曰然使道而可献则人莫不献之扵其君使道而可进则人莫不进之于其亲使道而可以告人则人莫不告其兄弟使道而可以与人则人莫不与其子孙然而不可者无他也中无主而不止外无正而不行由中出者不受扵外圣人不出由外入者无主于中圣人不隐名公器也不可多取仁义先王之蘧庐也止可以一宿而不可以久处觏而多责古之至人假道于仁托宿扵义以逰逍遥之墟食于茍简之田立于不贷之圃逍遥无为也茍简易养也不贷无出也古者谓是采真之逰以富为是者不能让禄以显为是者不能譲名亲权者不能与人柄操之则栗舍之则悲而一无所鉴以鬭其所不休者是天之戮民也怨恩取与谏敎生杀八者正之器也唯循大变无所湮者为能用之故曰正者正也其心以为不然者天门弗开矣　孔子见老耼而语仁义老耼曰夫播穅眯目则天地四方易位矣蚊虻噆肤则通昔不寐矣夫仁义憯然乃愤吾心乱莫大焉吾子使天下无失其朴吾子亦放风而动总徳而立矣又奚杰然若负建鼓而求亡子者耶夫鹄不日浴而白乌不日黔而黑黑白之朴不足以为辩名誉之观不足以为广泉涸鱼相与处于陆相呴以湿相濡以沫不若相忘于江湖孔子见老耼归三日不谈弟子问曰夫子见老耼亦将何规哉孔子曰吾乃今于是乎见龙龙合而成体散而成章乗乎云气而养乎隂阳予口张而不能嗋予又何规老耼哉子贡曰然则人固有尸居而龙见雷声而渊默发动如天地者乎赐亦可得而观乎遂以孔子声见老耼老耼方将倨堂而应微曰予年运而往矣子将何以戒我乎子贡曰夫三皇五帝之治天下不同其系声名一也而先生独以为非圣人如何哉老耼曰小子少进子何以谓不同对曰尧授舜舜授禹禹用力而汤用兵文王顺纣而不敢逆武王逆纣而不肯顺故曰不同老耼曰小子少进余语女三王五帝之治天下黄帝之治天下使民心一民有其亲死不哭而民不非也尧之治天下使民心亲民有为其亲杀其杀而民不非也舜之治天下使民心竞民孕妇十月生子子生五月而能言不至乎孩而始谁则人始有夭矣禹之治天下使民心变人有心而兵有顺杀盗非杀人自为种而天下耳是以天下大骇儒墨皆起其作始有伦而今乎妇女何言哉余语女三皇五帝之治天下名曰治之而乱莫甚焉三皇之知上悖日月之明下睽山川之精中堕四时之施其知憯扵虿之尾鲜规之兽莫得安其性命之情者而犹自以为圣人不可耻乎其无耻也子贡蹵蹵然立不安　孔子谓老耼曰丘治诗书礼乐易春秋六经自以为久矣孰知其故矣以奸者七十二君论先王之道而明周召之迹一君无所钩用甚矣夫人之难説也道之难明邪老子曰幸矣子之不遇治世之君也夫六经先王之陈迹也岂其所以迹哉今子之所言犹迹也夫迹履之所出而迹岂履哉夫白鶂之相视眸子不运而风化虫雄鸣扵上风雌应于下风而风化类自为雌雄故风化性不可易命不可变时不可止道不可壅茍得扵道无自而不可失焉者无自而可孔子不出三月复见曰丘得之矣乌鹊孺鱼傅沫细要者化有弟而兄啼久矣夫丘不与化为人不与化为人安能化人老子曰可丘得之矣【説苑仲尼问老耼曰甚矣道之扵今难行也吾比执道委质以当世之君而不我受也道之扵今难行也老子曰夫説者流扵聴言者乱扵辞如此二者则道不可委矣　荘子逸篇孔子读春秋老耼踞灶觚而聼○太平御览引】　孔子见老耼老耼新沐方将披髪而干慹然似非人孔子便而待之少焉见曰丘也与其信然与向者先生形体掘若槁木似遗物离人而立扵独也老耼曰吾逰心扵物之初kao孔子曰何谓邪曰心困焉而不能知口辟焉而不能言尝为女议乎其将至阴肃肃至阳赫赫肃肃出乎天赫赫发乎地两者交通成和而物生焉或为之纪而莫见其形消息满虚一晦一明日改月化日有所为而莫见其功生有所乎萌死有所乎归始终相反乎无端而莫知乎其所穷非是也且孰为之宗孔子曰请问逰是老耼曰夫得是至美至乐也得至美而逰乎至乐谓之至人孔子曰愿闻其方曰草食之兽不疾易薮水生之虫不疾易水行少变而不失其大常也喜怒哀乐不入于胷次夫天下也者万物之所一也得其所一而同焉则四支百体将为尘垢而死生终始将为昼夜而莫之能滑而况得丧祸福之所介乎弃者若弃泥涂知身贵于也贵在于我而不失扵变且万化而未始有极也夫孰足以患心已为道者觧乎此孔子曰夫子徳配天地而犹假至言以修心古之君子孰能説焉老耼曰不然夫水之扵汋也无为而才自然矣至人之于徳也不修而物不能离焉若天之自高地之自厚日月之自明夫何修焉孔子出以告顔囘曰丘之于道也其犹醯鸡与微夫子之发吾覆也吾不知天地之大全也　孔子问于老耼曰今日晏闲敢问至道老耼曰女齐戒疏瀹而心澡雪而精神掊击而知夫道窅然难言哉将为女言其崖略夫昭昭生于冥冥有伦生于无形精神生于道形本生于精而万物以形相生故九窍者胎生八窍者卵生其来无迹其往无崖无门无房四达之皇皇也邀扵此者四枝强思虑恂达耳目聪明其用心不劳其应物无方天不得不高地不得不广日月不得不行万物不得不昌此其道与且夫博之不必知辩之不必慧圣人以断之矣若夫益之而不加益损之而不加损者圣人之所保也渊渊乎其若海魏魏乎其终则复始也运量万物而不匮则君子之道彼其外与万物皆往资焉而不匮此其道与中国有人焉非隂非阳处于天地之间直且为人将反于宗自本观之生者喑醷物也虽有夀天相去几何须防之説也奚足以为尧桀之是非果蓏有理人伦虽难所以相齿圣人遭之而不违过之而不守调而应之徳也偶而应之道也帝之所兴王之所起也人生天地之间若白驹之过郤忽然而已注然勃然莫不出焉油然漻然莫不入焉已化而生又化而死生物哀之人类悲之解其天弢堕其天纷乎宛乎魂魄将往乃身从之乃大归乎不形之形形之不形是人之所同知也非将至之所务也此众人之所同论也彼至则不论论则不至明见无値辩不若黙道不可闻闻不若塞此之谓大得【庄子逸篇老子见孔子徒弟子五人问曰前为谁对曰子路勇且多力其次子贡为智曾子为孝顔回为仁子张为武老子叹曰吾闻南方有鸟名为鳯鳯之所居也积石千里河水出下凤鸟居止天为生食其树名琼枝高百仞以璆琳琅玕为食天又为生离朱一人三头逓起以伺琅玕鳯鸟之文戴圣婴仁右智左贤○御览引】
　　説苑常摐有疾老子往问焉曰先生疾甚矣无遗教可以语诸弟子者乎常摐曰子虽不问吾将语子常摐曰过故乡而下车子知之乎老子曰过故乡而下车非谓其不忘故邪常摐曰嘻是已常摐曰过乔木而趋子知之乎老子曰过乔木而趋非谓敬老邪常摐曰嘻是已张其口而示老子曰吾舌存乎老子曰然吾齿存乎老子曰亡常摐曰子知之乎老子曰夫舌之存也岂非以其柔邪齿之亡也岂非以其刚邪常摐曰嘻是已天下之事已尽矣无以复语子哉【○高士传作商容世説注云商容老子师】庄子崔瞿问于老耼曰不治天下安臧人心老耼曰汝愼无撄人心人心排下而进上上下囚杀淖约柔乎刚强亷刿雕琢其热焦火其寒凝氷其疾俛仰之间而再抚四海之外其居也渊而静其动也县而天偾骄而不可系者其唯人心乎昔者黄帝始以仁义撄人之心尧舜于是乎股无胈胫无毛以养天下之形愁其五藏以为仁义矜其血气以规法度然犹有不胜也尧于是放讙兜于崇山投三苖于三峗流共工于幽都此不胜天下也夫施及三王而天下大骇矣下有桀跖上有曾史而儒墨毕起于是乎喜怒相疑愚知相欺善否相非诞信相讥而天下衰矣大徳不同而性命烂熳矣天下好知而百姓求竭矣于是乎釿锯制焉绳墨杀焉椎凿决焉天下脊脊大乱罪在撄人心故贤者伏处大山嵁岩之下而万乗之君忧栗乎庙堂之上今世殊死者相枕也桁杨者相推也刑戮者相望也而儒墨乃始离跂攘臂乎桎梏之间意甚矣哉其无愧而不知耻也甚矣吾未知圣知之不为桁杨椄槢也仁义之不为桎梏凿枘也焉知曽史之不为桀跖嚆矢也故曰絶圣弃知而天下大治　柏矩学于老耼曰请之天下逰老耼曰已矣天下犹是也又请之老耼曰女将何始曰始于齐至齐见辜人焉推而强之解朝服而幕之号天而哭之曰子乎子乎天下有大菑子独先离之曰莫为盗莫为杀人荣辱立然后覩所病货财聚然后覩所争今立人之所病聚人之所争穷困人之身使无休时欲无至此得乎古之君人者以得为在民以失为在已以正为在民以枉为在已故一形有失其形者退而自责今则不然匿为物而愚不识大为难而罪不敢重为任而罚不胜逺其涂而诛不至民知力竭则以伪继之日出多伪士民安取不伪夫力不足则伪知不足则欺财不足则盗盗窃之行于谁责而可乎　士成绮见老子而问曰吾闻夫子圣人也吾固不辞逺道而来愿见百舍重趼而不敢息今吾观子非圣人也鼠壌有余蔬而弃妹不仁也生熟不尽于前而积敛无崖老子漠然不应士成绮明日复见曰昔者吾有刺于子今吾心正郤矣何故也老子曰夫巧知神圣之人吾自以为脱焉昔者子呼我牛也而谓之牛呼我马也而谓之马茍有其实人与之名而弗受再受其殃吾服也恒服吾非以服有服士成绮鴈行避影履行遂进而问修身若何老子曰而容崖然而目冲然而颡頯然而口阚然而状义然似系马而止也动而持发也机察而审知巧而覩扵泰凡以为不信边竟有人焉其名为窃【列子秦人逢氏有子少而惠及壮而有迷罔之疾闻歌以为哭视白以为黑飨香以为臭尝甘以为苦行非以为是意之所之天地四方水火寒暑无不倒错者焉杨氏告其父曰鲁之君子多艺术将能已乎汝奚不访焉其父之鲁过陈遇老耼因告其子之证老耼曰汝庸知汝子之迷乎今天下之人皆惑扵是非昏于利害同疾者多固莫有觉者且一身之迷不足倾一家一家之迷不足倾一乡一乡之迷不足倾一国一国之迷不足倾天下天下尽迷孰倾之哉向使天下之人其心尽如汝子汝则反迷矣哀乐声色臭味是非孰能正之且吾之言未必非迷况鲁之君子迷之邮者焉能解人之迷哉荣汝之粮不若遄归也　博物志老子入胡作樗蒲】　老耼死秦失吊之三号而出弟子曰非夫子之友邪曰然然则吊焉若此可乎曰然始也吾以为其人也而今非也向吾入而吊焉有老者哭之如哭其子少者哭之如哭其母彼其所以防之必有不蕲言而言不蕲哭而哭者是遁天倍情忘其所受古者谓之遁天之刑适来夫子时也适去夫子顺也安时而处顺哀乐不能入也古者谓是帝之县解指穷于为薪火传也不知其尽也【○据此老氏未尝不死则入闗化胡莫知所终之説妄后附老子弟子】
　　列仙传闗令尹喜者周大夫也善内学常服精华隐徳修行时人莫知老子西逰喜先见其气知有真人当过物色而遮之果得老子老子亦知其竒为著书授之后与老子俱逰流沙化胡食苣胜实莫知其所终尹喜亦自著书九篇号曰闗尹子
　　列子老耼语闗尹曰天之所恶孰知其故言迎天意揣利害不如其已　闗尹喜曰在己无居形物其着其动若水其静若鉴其应若响故其道若物者也物自违道道不违物善若道者亦不用耳亦不用目亦不用力亦不用心欲若道而用视聼刑智以求之弗当矣瞻之在前忽焉在后用之弥满六虚废之莫知其所亦非有心者所能得逺亦非无心者所能得近唯黙而得之而性成之者得之知而忘情能而不为眞知眞能也发无知何能情发不能何能为聚块也积尘也虽无为而非理也【汉书道家闗尹子九篇】
　　闗尹子非有道不可言不可言即道非有道不可思不可思即道天物怒流人事错错然若若乎回也戛戛乎鬬也勿勿乎似而非也而争之而介之而哯之而啧之而去之而要之言之如吹影思之如镂尘圣智造迷鬼神不识惟不可为不可致不可测不可分故曰天曰命曰神曰合曰道　以盆为沼以石为岛鱼环逰之不知几千万里而不穷乎夫何故水无原无归圣人之道本无首末无尾所以应物不穷　不知道妄意卜者如射覆盂高之者曰存金存玉中之者曰存角存羽卑之者曰存瓦存石是乎非是乎唯置物者知之　勿以圣人力行不怠则曰道以勤成勿以圣人坚守不易则曰道以执得圣人力行犹之发矢因彼而行我不自行圣人坚守犹之握矢因彼而守我不自守若以言行学识求道互相辗转无有得时知言如泉鸣知行如禽飞知学如撷影知识如计梦一息不存道将来契以事建物则难以道弃物则易天下之物无不成之难坏之易仰道者跂如道者骎皆知道之事不知道之道是以圣人不望道而歉不恃道而丰不借道于圣不贾道于愚【○右一字篇】　若椀若盂若缾若壶若瓮若盎皆能建天地兆数筮破瓦文石皆能告吉凶是知天地万物成理一物包焉物物皆包之各不相借以我之精合彼之精两精相搏而神应之一雌一雄卵生一牝一牡胎生形者彼之精理者彼之神爱者我之精观者我之神爱为水观为火爱执而观因之为木观存而爱摄之为金先想乎一元之气具乎一物执爱之以合彼之形冥观之以合彼之理则象存矣一运之象周乎太空自中而升为天自中而降为地无有升而不降无有降而不升升为火降者为水欲升而不能升者为木欲降而不能降者为金木之为物钻之得火绞之得水金之为物撃之得火镕之得水金木者水火之交也水为精为天火为神为地木为魂为人金为魄为物运而不已者为时包而有在者为方唯土终始之有解之者有示之者【○右二柱篇】　水可析可合精无人也火因膏因薪神无我也故耳蔽前后皆可闻无人智崇无人一竒无人冬雕秋物无人黑不可变无人北夀无人皆精舌即齿牙成言无我礼卑无我二偶无我夏因春物无我赤可变无我南夭无我皆神以精无人故米去殻则精存以神无我故鬼慿物则神见全精者忘是非忘得失在此者非彼抱神者时晦明时强弱在彼者非此　精者水魄者金神者火魂者木精主水魄主金金生水故精者魄蔵之神主火魂主木木生火故神者魂藏之唯火之为物能镕金而销之能燔木而烧之所以冥魂魄唯精在天为寒在地为水在人为精神在天为热在地为火在人为神魄在天为燥在地为金在人为魄魂在天为风在地为木在人为魂惟以我之精合天地万物之精譬如万水可合为一水以我之神合天地万物之神譬如万火可合为一火以我之魄合天地万物之魄譬如金之为物可合异金而镕之为一金以我之魂合天地万物之魂譬如木之为物可接异木而生之为一木则天地万物皆吾精吾神吾魂吾魄何者死何者生【○右四符篇】　函坚则物必毁之刚斯折矣刀利则物必摧之鋭斯挫矣威鳯以难见为神是以圣人以深为根走麝以遗香不补是以圣人以约为纪　金玉难捐土石易舍学道之士遇微言妙行愼勿执之是可为而不可执若执之者腹心之疾无药可疗圣人大言金玉小言桔梗芣苢用之当桔梗芣苢生之用之不当金玉毙之【○右九药篇此书虽伪托而名理殊有可采存其数则】
　　庄子子列子问闗尹曰至人潜行不窒蹈火不热行乎万物之上而不栗请问何以至于此闗尹曰是纯气之守也非知巧果敢之列居予语汝凡有貎象声色者皆物也物与物何以相逺夫奚足以至乎先是色而已则物之造乎不形而止乎无所化夫得是而穷之者物焉得而止焉彼将处乎不淫之度而藏乎无端之纪逰乎万物之所终始壹其性养其气合其徳以通乎物之所造夫若是者其天守全其神无郤物奚自入焉夫醉者之坠车虽疾不死骨节与人同而犯害与人异其神全也乗亦不知也坠亦不知也死生惊惧不入乎其胷中是故物而不慴彼得全于酒而犹若是而况得全于天乎圣人蔵于天故莫之能伤也复讐者不折镆干虽有忮心者不怨飘瓦是以天下平均故无攻战之乱无杀戮之刑者由此道也不开人之天而开天之天开天者徳生开人者贼生不厌其天不忽于人民几乎以其眞
　　列子闗尹谓子列子曰言美则响美言恶则响恶身长则影长身短则影短名也者响也身也者影也故曰慎尔言将有和之慎尔行将有随之是故圣人见出以知入观往以知来此其所以先知之理也度在身稽在人人爱我我必爱之人恶我我必恶之汤武爱天下故王桀纣恶天下故亡此所稽也稽度皆明而不道也譬之出不由门行不从径也以是求利不亦难乎尝观之神农有炎之徳稽之虞夏商周之书度诸法士贤人之言所以存亡废兴而非由此道者未之有也【○其言乃正似儒家之言】列子学射中矣请于闗尹子尹子曰子知子之所以
　　中者乎对曰弗知也闗尹子曰未可退而习之三年又以报闗尹子尹子曰子知子之所以中乎列子曰知之矣闗尹子曰可矣守而勿失也非独射也为国与身亦皆如之故圣人不察存亡而察其所以然【已上闗令尹喜】庄子老耼之役有庚桑楚者偏得老耼之道以北居畏垒之山其臣之画然知者去之其妾之絜然仁者逺之拥肿之与居鞅掌之为使居三年畏垒大穰畏垒之民相与言曰庚桑子之始来吾洒然异之今吾日计之而不足嵗计之而有余庶几其圣人乎子胡不相与尸而祝之社而稷之乎庚桑子闻之南面而不释然弟子异之庚桑子曰弟子何异于予夫春气发而百草生正得秋而万寳成夫春与秋岂无得而然哉大道已行矣吾闻至人尸居环堵之室而百姓猖狂不知所如往今以畏垒之细民而窃窃焉欲俎豆予于贤人之闲我其杓之人邪吾是以不释于老耼之言弟子曰不然夫寻常之沟巨鱼无所还其体而鲵防为之制歩仞之邱陵巨兽无所隐其躯而狐为之祥且夫尊贤授能先善与利自古尧舜以然而况畏垒之民乎夫子亦聼矣庚桑子曰小子来夫函车之兽介而离山则不免于罔罟之患吞舟之鱼砀而失水则蚁能苦之故鸟兽不厌高鱼鼈不厌深夫全其形生之人藏其身也不厌深眇而已矣且夫二子者又何足以称扬哉是其于辩也将妄凿垣墙而殖蒿也简髪而数米而炊窃窃乎又何足以济世哉举贤则民相轧任知则民相盗之数物者不足以厚民民之于利甚勤子有杀父臣有杀君正昼为盗日中宂阫吾语女大乱之本必生于尧舜之间其末存乎千世之后千世之后其必有人与人相食者也南荣趎蹵然正坐曰若趎之年者已长矣将恶乎托业以及此言邪庚桑子曰全女形抱女生无使女思虑营营若此三年则可以及此言也南荣趎曰目之与形吾不知其异也而盲者不能自见耳之与形吾不知其异也而聋者不能自闻心之与形吾不知其异也而狂者不能自得形之与形亦辟矣而物或间之邪欲相求而不能相得今谓趎曰全女形抱女生勿使女思虑营营趎勉闻道逹耳矣庚桑子曰辞尽矣曰奔蜂不能化藿蠋越鸡不能伏鹄卵鲁鸡固能矣鸡之与鸡其徳非不同也有能与不能者其才固有巨小也今吾才小不足以化子子胡不南见老子南荣趎羸粮七日七夜至老子之所老子曰子自楚之所来乎南荣趎曰唯老子曰子何与人偕来之众也南荣趎惧然頋其后老子曰子不知吾所谓乎南荣趎俯而惭仰而叹曰今者吾忘吾答因失吾问老子曰何谓也南荣趎曰不知乎人谓我朱愚知乎反愁我躯不仁则害人仁则反愁我身不义则伤彼义则反愁我已我安逃此而可此三言者趎之所患也愿因楚而问之老子曰向吾见若眉睫之间吾因以得女矣今女又言而信之若规规然若丧父母揭竿而求诸海也女亡人哉惘惘乎女欲反女情性而无由入可怜哉南荣趎请入就舍召其所好去其所恶十日自愁复见老子老子曰女自洒濯孰哉郁郁乎然而其中津津乎犹有恶也夫外韄者不可繁而捉将内揵内韄者不可缪而捉将外揵外内韄者道徳不能持而况放道而行者乎南荣趎曰里人有病里人问之病者能言其病然其病病者犹未病也若趎之闻大道譬犹饮药以加病也趎愿闻衞生之经而已矣老子曰衞生之经能抱一乎能勿失乎能无卜筮而知吉凶乎能止乎能已乎能舍诸人而求诸己乎能翛然乎能侗然乎能儿子乎儿子终日嘷而嗌不嗄和之至也终日握而手不掜共其徳也终日视而目不瞚偏不在外也行不知所之居不知所为与物委蛇而同其波是衞生之经已南荣趎曰然则是至人之徳已乎曰非也是乃所谓冰解冻释者夫至人者相与交食乎地而交乐乎天不以人物利害相撄不相与为怪不相与为谋不相与为事翛然而往侗然而来是谓衞生之经已曰然则是至乎曰未也吾固告女曰能儿子乎儿子动不知所为行不知所之身若槁木之枝而心若死灰若是者祸亦不至福亦不来祸福无有恶有人灾也【○史记谓荘子称畏垒亢桑之属皆空语无实事汉志亦无亢桑子书今世传亢仓子二卷乃王士元凿空为之最为肤浅多勦説姑附存一则　亢仓子今夫惰农信地实生百糓不力于其道地窃其菓稼而荒翳之齐后信人之性酧壌不明于其道举全境以付人人实防义而有其国凡人不修其道随其心而师之营欲茂滋灾疾朋叠戕身损夀心斯害之矣故曰惟道可信天地非道不能悠久苍生非贤不能靖顺庶政非才不能和理夫用道之人不露其用福滋万物功归无有神融业茂灵庆悠长知而辨之谓之识知而不辨谓之道识以理人道以安人夫鸡辰而作负日任劳流汗洒地夜分仅息农夫之道也俯拾仰取鋭意锥撮力思抟精希求利润贾竖之道也咽气谷神宰思损虑超遥轻举日精链仙高士之道也剸情端想毕志所事伦揆忘寝谋效位司人臣之道也清心省念察騐近习务求贤良以安万姓人主之道也若由是类之各顺序其志度不替塞其业履是谓天下有道筋骨则形全翦情欲则神全靖言语则福全克保三全是谓清贤道徳顺则鬼神助信义敦则君子全礼义备则小人懐有识者自是无识者亦自是有道者静黙闇钝者亦静黙物固有似是而非似非而是先号后笑始吉终凶身可亲而才不可亲才可敬而身不堪敬敬甚则不亲亲甚则不敬亲之而防防之而亲恩甚则怨生爱多则憎至有以速为贵有以缓为贵有以直为贵有以曲为贵百事之宜其由甚微不可不知是故智者难之静则神通穷则意通贵则语通富则身通理势使然同道者相爱同艺者相嫉人情自然也多才而好谦贫贱而不謟处劳而不为辱富贵而恭勤可谓有徳者也○右用道篇】
　　列子陈大夫聘鲁私见叔孙氏叔孙氏曰吾国有圣人曰非孔丘耶曰是也何以知其圣乎叔孙氏曰吾尝闻之顔回曰孔丘能废心而用形陈大夫曰吾国亦有圣人子弗知乎曰圣人孰谓曰老耼之弟子有亢仓子者得耼之道能以耳视而目聼鲁侯闻之大惊使上卿厚礼而致之亢仓子应聘而至鲁侯卑辞请问之亢仓子曰传之者妄我能视聼不用耳目不能易耳目之用鲁侯曰此增异矣其道柰何寡人终愿闻之亢仓子曰我体合于心心合于气气合于神神合于无其有介然之有唯然之音虽逺在八荒之外近在眉睫之内来干我者我必知之乃不知是我七孔四支之所觉心腹六臓之所知其自知而已矣鲁侯大説他日以告仲尼仲尼笑而不答【已上亢仓子即庚桑楚】
　　高士传老莱子者楚人也当时世乱逃世耕于防山之阳莞葭为墙蓬蒿为室枝木为牀蓍艾为席饮水食菽垦山播种人或言于楚王王于是驾至莱子之门莱子方织畚王曰守国之政孤愿烦先生老莱子曰诺王去其妻樵还曰子许之乎老莱曰然妻曰妾闻之可食以酒肉者可随而鞭棰可拟以官禄者可随而斧妾不能为人所制者妻投其畚而去老莱子亦随其妻至于江南而止曰鸟兽之毛可绩而衣其遗粒足食也著书十五篇言道家之用人莫知其所终也【汉书道家老莱子十五篇】列女传老莱子孝养二亲行年七十作婴儿自娱着五采斒斓衣尝取浆上堂跌仆因卧地为小儿啼或弄鶵鸟于亲侧【○后汉书注引】
　　庄子老莱子之弟子出薪遇仲尼反以告曰有人于彼修上而趋下末偻而后耳视若营四海不知其谁氏之子老莱子曰是丘也召而来仲尼至曰丘去汝躬矜与汝容知斯为君子矣仲尼揖而退蹙然改容而问曰业可得进乎老莱子曰夫不忍一世之伤而骜万世之患抑固窭邪亡其畧弗及邪惠以欢为骜终身之丑中民之行进焉耳相引以名相结以隐与其誉尧而非桀不如两忘而闭其所誉反无非伤也动无非邪也圣人踌躇以兴事以每成功奈何哉其载焉终矜尔【尸子老莱子曰人生于天地之间寄也】
　　战国策或谓黄齐曰人皆以谓公不善于富挚公不闻老莱子之教孔子事君乎示之其齿之坚也六十而尽相靡也今富挚能而公重不相善也是两尽也谚曰见君之乗下之见杖起之今也王爱富挚而公不善也是不臣也【孔丛子子思见老莱子老莱子闻穆公将相子思老莱子曰若子事君将何以为乎子思曰顺吾性情以道辅之无死亡焉老莱子曰不可顺子之性也子性刚而傲不肖又且无所死亡非人臣也子思曰不肖固人之所傲也夫事君道行言聼则何所死亡道不行言不聼则亦不能事君所谓无死亡也老莱子曰齿坚易敝舌柔常存子思曰吾不能为舌故不能事君○以矜知规仲尼以齿舌喻刚柔老耼之説也国策称老莱子教孔子事君而孔丛则云语子思若至穆公之世莱子犹在其夀亦长矣史记附老莱子于老子列传之内将疑为一人乎抑两人邪何其言之相同也已上老莱子】
　　韩诗外传楚狂接舆躬耕以食其妻之市未返楚王使使者赍金百镒造门曰大王使臣奉金百镒愿请先生治河南接舆笑而不应使者遂不得辞而去妻从市而来曰先生少而为义岂将老而遗之哉门外车轶何其深也接舆曰今者王使使者赍金百镒欲使我治河南其妻曰岂许之乎曰未也妻曰君使不从非忠也从之是遗义也不如去之乃夫负釜甑妻戴织器变易姓字莫知其所之【尸子楚狂接舆耕于方城】
　　庄子孔子适楚楚狂接舆逰其门曰鳯兮鳯兮何如徳之衰也来世不可待往世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避已乎已乎临人以徳殆乎殆乎画地而趋迷阳迷阳无伤吾行吾行郤曲无伤吾足山木自寇也膏火自煎也桂可食故伐之漆可用故割之人皆知有用之用而莫知无用之用也　肩吾见狂接舆狂接舆曰日中始何以语女肩吾曰告我君人者以己出经式义度人孰敢不聼而化诸狂接舆曰是欺徳也其于治天下也犹渉海凿河而使蚉负山也夫圣人之治也治外乎正而后行确乎能其事者而已矣且鸟高飞以避矰弋之害鼷防深穴乎神邱之下以避熏凿之患而曾二虫之无知　肩吾问于连叔曰吾闻言于接舆大而无当往而不反吾惊怖其言犹河汉而无极也大有迳庭不近人情焉连叔曰其言谓何哉曰藐姑射之山有神人居焉肌肤若冰雪淖约若处子不食五谷吸风饮露乘云气御飞龙而逰乎四海之外其神凝使物不疵疠而年谷熟吾是以狂而不信也连叔曰然瞽者无以与乎文章之观聋者无以与乎钟鼓之声岂惟形骸有聋盲哉夫知亦有之是其言也犹时女也之人也之徳也将旁礴万物以为一世蕲乎乱孰弊弊焉以天下为事之人也物莫之伤大浸稽天而不溺大旱金石流土山焦而不热是其尘垢秕穅将犹陶铸尧舜者也孰肯以物为事宋人资章甫而适诸越越人断髪文身无所用之尧治天下之民平海内之政往见四子藐姑射之山汾水之阳窅然丧其天下焉【列仙传陆通者楚狂接舆也好养生食橐卢木实及芜菁子逰诸名山在蜀峨眉山上世世见之歴数百年去○接舆名见论语隐居好道老氏之流也史称接予亦称防子者非邪至陆通之名不知刘向何所本解论语者谓接孔子之舆抑又失考甚矣已上楚狂接舆】
　　文子老子曰天致其高地致其厚日月照耀列星明朗隂阳和调非有为焉正其道而物自然隂阳四时非生万物也雨露时降非养草木也神明接隂阳和万物生夫道者蔵精于内栖神于心静漠恬淡説穆胷中廓然无形寂然无声官府若无事朝廷若无人无隐士无逸民无劳役无怨刑天下莫不仰上之徳象主之防絶国殊俗莫不重译而至非家至而人见之也推其诚心施之天下而已赏善罚恶者正令也其所以能行者精诚也令虽明不能独行必待精诚故总道以被民弗从者精诚弗至也　老子曰天设日月列星辰张四时调隂阳日以暴之夜以息之风以干之露以濡之其生物也莫见其所养而万物长其杀物也莫见其所丧而万物亡此谓神明是故圣人象之其起福也不见其所以而福起其除祸也不见其所由而祸除稽之不得察之不虚日计不足嵗计有余寂然无声一言而动天下是以无心动化者也故精诚内形气动于天景星见黄龙下鳯凰至醴泉出嘉糓生河不满溢海不涌波逆天暴物即日月薄蚀五星失行四时相乗昼冥宵光山崩川涸冬雷夏霜天之与人有以相通故国之殂亡也天文变世俗乱虹霓见万物有以相连精气有以相薄故神明之事不可以智巧为也不可以彊力致也　老子曰圣人之从事也所由异路而同归存亡定倾若一志不忘乎欲利人也故秦楚燕魏之歌异传而皆乐九夷八狄之哭异声而皆哀夫歌者乐之徴也哭者哀之效也愔于中应于外故在所以感之矣圣人之心日夜不忘乎欲利人其泽之所及亦逺矣【○右精诚篇文子道徳之疏义语必称老子尊所闻以立言也】　老子曰非淡漠无以明徳非寜静无以致逺非寛大无以并覆非正平无以制断以天下之目眎以天下之耳聼以天下之心虑以天下之力争故号令能下究而臣情得上闻百官修达羣臣辐凑喜不以赏赐怒不以罪诛法令察而不苛耳目聪而不闇善否之情日陈于前而不逆故贤者尽其智不肖者竭其力近者安其性逺者懐其徳得用人之道也夫乘舆马者不劳而致千里乗舟楫者不防而济江海使言之而是虽商夫刍荛犹不可弃也言之而非虽在人君卿相犹不可用也是非之处不可以贵贱尊卑论也其计可用不羞其位其言可行不贵其辩闇主则不然羣臣尽诚效忠者希不用其身也而亲习邪枉贤者不能见也防逺卑贱竭力尽忠者不能闻也有言者穷之以辞有谏者诛之以罪如此而欲安海内存万方其离聪明亦以逺矣老子曰食者民之本也民者国之基也故人君者上
　　因天时下尽地理中用人力是以羣生以长万物蕃殖春伐枯槁夏収百果秋蓄食冬取薪蒸以为民资生无乏用死无传尸先王之法不掩羣而取镺不涸泽而渔不焚林而猎豺未祭兽罝罘不得通于野獭未祭鱼网罟不得人于水鹰隼未击罗网不得张于臯草木未落斤斧不得入于山林昆虫未蛰不得以火田育孕不杀鷇卵不探鱼不长尺不得取犬豕不期年不得食是故万物之发生若蒸炁出先王之所以应时修备富国利民之道也非目见而足行之也欲利民不忘乎心则民自备矣【○右上仁篇】　老子曰万物之总皆阅一孔百事之根皆出一门故圣人一度循轨不变其故不易其常放准循绳曲因其直直因其常夫喜怒者道之邪也忧悲者徳之邪也好憎者心之过也嗜欲者生之累也人大怒破隂大喜坠阳薄气发喑惊怖为狂忧悲焦心疾乃成积人能除此五者即合于神明神明者得其内也得其内者五蔵寜思虑平耳目聪明筋骨劲强防达而不悖坚强而不匮无所大过无所不逮天下莫柔弱扵水水为道也广不可极深不可测长极无穷逺沦无涯息耗减益过于不訾上天为雨露下地为润泽万物不得不生百事不得不成大苞羣生而无私好泽及蚑蛲而不求报富赡天下而不既徳施百姓而不费行不可得而穷极微不可得而把握击之不创刺之不伤斩之不断灼之不熏绰约流循而不可靡散利贯金石强沦天下有余不足任天下取与禀受万物而无所先后无私无公与天地洪同是谓至徳夫水所以能成其至徳者以其绰约润滑也故曰天下之至柔驰骋天下之至坚无有入于无间夫无形者物之大祖无音者类之大宗眞人者通于灵府与造化者为人执徳于心而化驰如神是故不道之道芒乎大哉未发号施令而移风易俗其唯心行也万物有所生而独如其根百事有所出而独守其门故能穷无穷极无极照物而不响应而不知【○右道原篇】　老子曰道以无有为体视之不见其形聼之不闻其声谓之幽冥幽冥者所以论道而非道也夫道者内视而自反故人不小觉不大迷不小慧不大愚莫鉴于流潦而鉴于止水以其内保之止而不外荡月望日夺光隂不可以承阳日出星不见不能与之争光末不可以强于本枝不可以大于榦上重下轻其覆必易一渊不两蛟一雌不两雄一即定两即争玉在山而草木润珠生渊而岸不枯蚯蚓无筋骨之强爪牙之利上食堁下饮黄泉用心一也清之为明杯水可见眸子浊之为害河水不见大山兰芷不为莫服而不芳舟浮江湖不为莫乘而沈君子行道不为莫知而止性之有也以清入浊必困辱以浊入清必覆倾天二炁即成虹地二炁即泄藏人二炁即生病隂阳不能常且冬且夏月不知昼日不知夜川广者鱼大山高者木修地广者徳厚故鱼不可以无饵钓兽不可以空器召山有猛兽林木为之不斩园有螫虫葵藿为之不采国有贤臣折冲千里通于道者若车轴转于毂中不运于己与之致于千里终而复始转于无穷之原也故举枉与直何如不得举直与枉勿与遂往有鸟将来张罗而待之得鸟者罗之一目今为一目之罗则无时得焉故事或不可前规物或不可预虑故圣人畜道待时也欲致鱼者先通谷欲求鸟者先树木水积而鱼聚木茂而鸟集为鱼得者非挈而入渊也为猨得者非负而上木也纵之所利而已足所践者浅然待所不践而后能行心所知者褊然待所不知而后能明川竭而谷虚邱夷而渊塞唇亡而齿寒河水深而壤在山水静则清清则平平则易易则见物之形形不可并故可以为正使叶落者风揺之也使水浊者物挠之也璧锾之器礛防之功也镆铘断割砥砺之力也防与骥致千里而不飞无裹粮之资而不饥狡兔得而猎犬烹高鸟尽而良弓藏名成功遂身退天道然也怒出于不怒为出于不为视于旡有则得所见聼于旡声则得所闻飞鸟反乡走归窟狐死首邱寒螀得木各依其所生也水火相憎鼎鬲在其间也五味以和骨肉相爱也谗人间之父子相危也犬豕不择器而食俞肥其体故近死鳯凰翔于千仞莫之能致椎固百内而不能自椽目见百歩之外而不能见其眦因高为山即安而不危因下为渊即深而鱼鼈归焉沟池潦即溢旱即枯河海之源渊深而不竭聋无耳而目不可以蔽精于明也瞽无目而耳不可以蔽精于聪也混混之水浊可以濯吾足乎泠泠之水清可以濯吾缨乎防之为缟也或为冠或为冠则戴枝之则足蹍之金之势胜木一刃不能残一林土之势胜水一掬不能塞江河水之势胜火一酌不能救一车之薪冬有雷夏有雹寒暑不变其节霜雪麃麃日出而流倾易覆也倚易軵也几易助也湿易也兰芷以芳不得见霜蟾蜍辟兵夀在五月之望精泄者中易残华非时者不可食舌之与齿孰先焉绳之与矢孰先直焉使影曲者形也使响浊者声也与死同病者难为良医与亡国同道者不可为忠谋使倡吹竽使工捻窍虽中节不可使决君形亡焉聋者不歌无以自乐盲者不观旡以接物歩于林者不得直道行于险者不得履绳海内其所出故能大日不竝出狐不二雄神龙不匹猛兽不羣鸷鸟不防盖非橑不蔽日轮非辐不追疾橑轮未足恃也张弓而射非不能发发矢之为射十分之一饥马在廐漠然无声投刍其旁争心乃生三寸之管旡当天下不能满十石而有塞百斗而足循绳而断即不过悬衡而量即不差悬古法以类有时而遂杖格之属有时而施是而行之谓之断非而行之谓之乱农夫劳而君子养愚者言而智者择见之明白处之如玉石见之黯黣必留其谋百星之明不如一月之光十牖毕开不如一户之明蝮蛇不可为足虎不可为翼今有六尺之席卧而越之下才不难立而逾之上才不易势施异也助祭者得尝救鬬者得伤蔽于不祥之木为雷霆所扑日月欲明浮云蔽之河水欲清沙土秽之丛兰欲修秋风败之人性欲平嗜欲害之防尘而欲无眯不可得絜黄金纽贤者以为佩土壤布地能者以为富故与弱者金玉不如与之尺素毂虚而中立三十辐各尽其力使一轴独入众辐皆弃何近逺之能至橘柚有乡萑苇有丛兽同足者相从防鸟同翼者相从翔欲观九州之地足无千里之行旡政教之原而欲为万民上者难矣凶凶者获提提者射故大白若辱广徳若不足君子有酒小人鞭缶虽不可好亦可以丑人之性便衣緜帛或射之即披甲为所不便以得其便也三十辐共一毂各直一凿不得相入犹人臣各守其职也善用人者若蚈之足众而不害若舌之与齿坚柔相磨而不相败石生而坚芷生而芳少而有之长而逾明扶之与提谢之与让得之与失诺之与已相去千里再生者不获华太旱者不湏霜而落污其准粉其颡腐防在阼烧薰于堂入水而增濡懐臭而求芳虽善者不能为工冬冰可折夏木可结时难得而易失木方盛终日采之而复生秋风下霜一夕而零质的张而矢射集林木茂而斧斤入非或召之也形势之所致乳犬之噬虎伏鸡之搏貍恩之所加不量其力夫待利而登溺者必将以利溺之矣舟能浮能沉愚者不知足焉骥驱之不进引之不止人君不以求道理水虽平必有波衡虽正必有差尺虽齐必有危非规矩不能定方圆非准绳旡以正曲直用规矩者亦有规矩之心大山之高倍而不见秋毫之末视之可察竹木有火不钻不熏土中有水不掘不出矢之疾不过二里跬歩不休跛鼈千里累凷不止邱山从成临河欲鱼不若归而织网弓先调而后求劲马先顺而后求良人先信而后求能巧冶不能消木良匠不能斲冰物有不可如之何君子不留意使人旡渡河可使河旡波不可旡曰不辜甑终不堕井矣刺我行者欲我交呰我货者欲我市行一棊不足以见知弹一不足以为悲今有一炭然掇之烂指相近也万石俱熏去之十歩而不死同气而异积也有荣华者必有愁悴上有罗纨下必有麻木大者根瞿山高者基扶【○美言如错玉飞屑可解人颐○右上徳篇】　老子曰人受天地变化而生一月而膏二月血脉三月而胚四月而胎五月而筋六月而骨七月而成形八月而动九月而躁十月而生形骸已成五藏乃分肝主目肾主耳脾主舌肺主鼻胆主口外为表中为里头圆法天足方象地天有四时五行九曜三百六十日人有四肢五藏九窍三百六十节天有风寒暑人有取与喜怒胆为云肺为气脾为风肾为雨肝为雷人与天地相类而心为之主耳目者日月也血气者风雨也日月失行薄蚀无光风雨非时毁折生灾五星失行州国生受其殃天地之道至闳以大尚犹节其章光爱其神明人之耳目何能久熏而不息精神何能驰骋而不乏是故圣人守内而不失外夫血气者人之华也五蔵者人之精也血气专乎内而不外越则胷腹充而嗜欲寡则耳目清而聼视聪达谓之明五藏能属于心而无离则气意胜而行不僻精神盛而气不散以聼无不闻以视无不见以为无不成患祸无由入邪气不能袭故所求多者所得少所见大者所知小夫孔窍者精神之户牖血气者五藏之使故耳目淫于声色即五藏动揺而不定血气滔荡而不休精神驰骋而不守祸福之至虽如邱山无由识之矣故圣人爱而不越圣人诚使耳目精明达无所诱慕意气无失清浄而少嗜欲五藏便寜精神内守形骸而不越即观乎往世之外来事之内祸福之间可足见也故其出弥逺其知弥少以言精神不可使外淫也故五色乱目使目不明五音乱耳使耳不聪五味乱口使口生创趣舍滑心使行飞扬故嗜欲使人气淫好憎使人精劳不疾去之则志气日耗夫人所以不能终其天年者以生生之厚夫唯无以生为者即所以得长生天地运而相通万物总而为一能知一即无一之不知也不能知一即无一之能知也吾处天下亦为一物即物亦物也物之与物何以相物欲生不可事也憎死不可辞也贱之不可憎也贵之不可喜也因其资而寜之弗敢极也即至乐极矣【○右九守篇文子一书为淮南鸿烈解撷取殆尽彼浩淼此精微　汉书道家文子九篇老子弟子与孔子竝时已上文子】
　　史称老子所贵道虚无因应变化于无为故著书辞称微妙难识荘子称以本为精以物为粗以有积为不足淡然独与神明居盖其道以无为为宗以守柔蔵虚为质清静澹泊伏处逺祸不与世竞其纷华史以为隐君子者也著书五千言贵道徳而薄仁义后世道家者流咸以是为宗焉世之言老子者多神怪不经谓夀且数百嵗或言生于周初而神仙家言其先天地生歴三皇五帝变易名号神化莫测孔子适周过而问礼故与弟子言礼尝以耼为徴耼博通好古为周守藏史盖在景敬之世前此未闻也乌有所谓生于太古夀考无穷者乎道家称为老氏之书者多附托不具録録其五千言焉







　　绎史卷八十三
　　钦定四库全书
　　绎史卷八十四　　　　灵壁县知县马骕撰郑灭许
　　左传【成公三年】许恃楚而不事郑郑子良伐许　【四年】冬十一月郑公孙申帅师疆许田许人败诸展陂郑伯伐许取鉏任汵敦之田晋栾书将中军荀首佐之士燮佐上军以救许伐郑取泛祭楚子反救郑郑伯与许男讼焉皇戍摄郑伯之辞子反不能决也曰君若辱在寡君寡君与其二三臣共聼两君之所欲成其可知也不然侧不足以知二国之成　【五年】许灵公愬郑伯于楚六月郑悼公如楚讼不胜楚人执皇戍及子国故郑伯归使公子偃请成于晋秋八月郑伯及晋赵同盟于埀棘　六年春郑伯如晋拜成子游相授玉于东楹之东士贞伯曰郑伯其死乎自弃也已视流而行速不安其位宜不能久　六月郑悼公卒　【八年】是行也郑伯将会晋师门于许东门大获焉　【十四年】八月郑子罕伐许败焉戊戍郑伯复伐许庚子入其郛许人平以叔申之封　【十五年】许灵公畏偪于郑请迁于楚辛丑楚公子申迁许于叶【谷梁传迁者犹得其国家以　襄公十往者也其地许复见也　六年】许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师穆叔从公齐子帅师会晋荀偃书曰会郑伯为夷故也夏六月次于棫林庚寅伐许次于函氏晋荀偃栾黡帅师伐楚以报宋扬梁之役楚公子格帅师及晋师战于湛阪楚师败绩晋师遂侵方城之外复伐许而还　【二十六年】许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展説不御寇十二月乙酉入南里堕其城渉于乐氏门于师之梁县门发获九人焉渉于泛而归而后葬许灵公　【昭公九年】二月庚申楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许　【十八年】楚左尹王子胜言于楚子曰许扵郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘讐不可启君其图之楚子説冬楚子使王子胜迁许于析实白羽　【十九年】夏许悼公疟五月戊辰饮大子止之药卒大子奔晋书曰弑其君君子曰尽心力以事君舍药物可也
　　公羊传贼未讨何以书葬不成于弑也曷为不成于弑止进药而药杀也止进药而药杀则曷为加弑焉尔讥子道之不尽也其讥子道之不尽奈何曰乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔曰许世子止弑其君买是君子之聼止也葬许悼公是君子之赦止也赦止者免止之罪辞也
　　谷梁传曰弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也日卒时葬不使止为弑父也曰子既生不免乎水火母之罪也羁贯成童不就师傅父之罪也就师问学无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子不知尝药累及许君也左传【定公】六年春郑灭许因楚败也
　　许灵公在位之年数受郑兵鲁成公三年郑襄公之伐许者二四年郑悼公之伐许者一八年郑成公门于其门九年围其国十四年又伐许者二入其郛鲁襄公十六年郑简公从于诸侯伐许者二许灵公积怨而愬于楚遂卒不归夫讼不获胜迁不获避蓄憾请师身死不恤何许郑相讐之深也昔也穆公从霸死于陉师今也灵公修怨死于楚国同一客死而昔为死义今为死忿矣许自齐桓既没反覆无信往往恃楚至灵公而当共康之世楚未尝専庇　也是以疆埸之上无嵗不有郑师楚皆不问灵公之卒仅为一动姑以慰死者而已许悼公即位凡楚人之盟会无役不从许虽亲楚楚何尝为许报哉灵公迁于叶悼公迁于夷又迁于白羽男斯迁于容城其国四迁咸出楚命翦荆筑室不遑寜处荡析离居国本销亡游速乗之而俘其主灭许者郑亡许者焉知非楚邪郑固诸夏之罪人也介在晋楚之交茍安已幸而务求逞志以廹虐许国召陵之会许幸进而与晋同好郑献公乃因而俘囚之是诚何心许既将亡又遭家难太子止痛已之不尝药哭泣歠粥嗌不容粒未逾年而卒贤太子死国复奚望哉春秋恶郑人灭许之暴益伤许人托楚之愚地归于楚而俘归于郑许既亡矣其后至哀公之世复见于经岂许之小弱犹能再兴乎太岳之其遂微矣



</div>
    <div class="pagination">
<a href="绎史_page34.html">上一页</a><span>...</span><a href="绎史_page30.html">30</a><a href="绎史_page31.html">31</a><a href="绎史_page32.html">32</a><a href="绎史_page33.html">33</a><a href="绎史_page34.html">34</a><span class="current-page">35</span><a href="绎史_page36.html">36</a><a href="绎史_page37.html">37</a><a href="绎史_page38.html">38</a><a href="绎史_page39.html">39</a><a href="绎史_page40.html">40</a><span>...</span><a href="绎史_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
