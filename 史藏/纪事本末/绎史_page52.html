<!DOCTYPE html>
<html>
<head>
    <meta charset="UTF-8">
    <title>绎史 - 第 52 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 52 页/共 76 页</h1>
    <div class="content">　　战国策成侯邹忌为齐相田忌为将不相説公孙闬谓邹忌曰公何不为王谋伐魏胜则是君之谋也君可以有功战不胜田忌不进战而不死曲挠而诛邹忌以为然乃説王而使田忌伐魏田忌三战三胜邹忌以告公孙闬公孙闬乃使人操十金而徃卜于市曰我田忌之人也吾三战而三胜声威天下欲为大事亦吉否卜者出因令人捕为人卜者亦验其辞于王前田忌遂走【○史忌走在桂陵战后宣王召之复位与此异】　田忌为齐将系梁太子申禽厐涓孙子谓田忌曰将军可以为大事乎田忌曰奈何孙子曰将军无解兵而入齐使彼罢敝于先弱守于主主者循轶之途也辖撃摩车而相过使彼罢敝先弱守于主必一而当十十而当百百而当千然后背泰山左济右天唐军重踵髙宛使轻车鋭骑冲雍门若是则齐君可正而成侯可走不然则将军不得入于齐矣田忌不听果不入齐
　　说苑田忌去齐奔楚楚王郊迎至舍问曰楚万乘之国也齐亦万乘之国也常欲相并为之奈何对曰易知耳齐使申孺将则楚发五万人使上将军将之至禽将军首而反耳齐使田居将则楚发二十万人使上将军将之分别而相去也齐使眄子将楚发四封之内王自出将而忌从相国上将军为左右司马如是则王仅得存耳于是齐使申孺将楚发五万人使上将军至擒将军首反于是齐王忿然乃更使眄子将楚悉发四封之内王自出将田忌从相国上将军为左右司马益王车属九乘仅得免耳至舍王北面正领齐袪问曰先生何知之早也田忌曰申孺为人侮贤者而轻不肖者贤不肖者俱不为用是以亡也田居为人尊贤者而贱不肖者贤者负任不肖者退是以分别而相去也眄子之为人也尊贤者而爱不肖者贤不肖俱负任是以王仅得存耳
　　战国策田忌亡齐而之楚邹忌代之相齐恐田忌欲以楚权复于齐杜赫曰臣请为留楚谓楚王曰邹忌所以不善楚者恐田忌之以楚权复于齐也王不如封田忌于江南以示忌之不返齐也邹忌必以齐厚事楚田忌亡人也而得封必徳王若复于齐必以齐事楚此用二忌之道也楚果封之于江南【已上马陵之战】　齐魏战于马陵齐大胜魏杀太子申覆十万之军魏王召恵施而告之曰夫齐寡人之雠也怨之至死不忘国虽小吾常欲悉起兵而攻之何如对曰不可臣闻之王者得度而霸者知计今王所以告臣者疏于度而逺于计王固先属怨于赵而后与齐战今战不胜国无守战之备王又欲悉起而攻齐此非臣之所谓也王若欲报齐乎则不如因变服折节而朝齐楚王必怒矣王游人而合其鬭则楚必伐齐以休楚而伐罢齐则必为楚禽矣是王以楚毁齐也魏王曰善乃使人报于齐愿臣畜而朝田婴许诺张丑曰不可战不胜魏而得朝礼与魏和而下楚此可以大胜也今战胜魏覆十万之军而禽太子申臣万乘之魏而甲秦楚此其暴戾定矣且楚王之为人也好用兵而甚务名终为齐患者必楚也田婴不聴遂内魏王而与之竝朝齐候再三赵氏丑之楚王怒自将而伐齐赵应之大败齐于徐州　徐州之役犀首谓梁王曰何不阳与齐而隂结于楚二国恃王必战齐战胜楚而与乘之必取方城之外楚战胜齐而与乘之是太子之雠报矣
　　史记齐孟尝君父田婴欺楚楚威王伐齐败之于徐州而令齐必逐田婴田婴恐张丑伪谓楚王曰王所以战胜于徐州者田盼子不用也盼子者有功于国而百姓为之用婴子弗善而用申纪申纪者大臣不附百姓不为用故王胜之也今王逐婴子婴子逐盼子必用矣复搏其士防以与王遇必不便于王矣楚王因弗逐也战国策楚将伐齐鲁亲之齐王患之张丐曰臣请令鲁中立乃为齐见鲁君鲁君曰齐王惧乎曰非臣所知也臣来吊足下鲁君曰何吊乎曰君之谋过矣君不与胜者而与不胜者何故也鲁君曰子以齐楚为孰胜哉对曰鬼且不知也然则子何以吊寡人曰齐楚之权敌也不用有鲁与无鲁足下岂如全众而合二国之后哉楚大胜齐其良士选防必殪其余兵足以待天下齐为胜其良士选防亦殪而君以鲁众合战胜后此其为徳也亦大矣其见恩徳也亦甚大矣鲁君以为然乃退师齐楚构难宋请中立齐急宋宋许之子象为楚谓宋王曰楚以缓失宋将法齐之急也齐以急得宋后将常急矣是从齐而攻楚之未必利也齐战胜楚势必危宋不胜是以弱宋干强楚也而令两万乘之国常以急求所欲国必危矣【已上徐州之役】












　　绎史卷一百十六
　　钦定四库全书
　　绎史卷一百十七　　　灵壁县知县马骕撰楚威王破越【威王事并附】
　　越絶书越王夫镡以上至无余久逺世不可纪也夫镡子允常允常子句践大霸称王徙琅琊都也句践子与夷时霸与夷子子翁时霸子翁子不扬时霸不子无疆时霸伐楚威王灭无疆无疆子之侯窃自立为君长之侯子尊时君长尊子亲失众楚伐之走南山亲以上至句践凡八君都琅琊二百二十四嵗无疆以上霸称王之侯以下微弱称君长【○世次与史异】
　　史记勾践防子王鼫与立王鼫与防子王不夀立王不夀防子王翁立王翁防子王翳立王翳防子王之侯立王之侯防子王无疆立【纪年晋出公十年十一月于粤子句践防是为菼执次鹿郢立十六年于粤子鹿郢防次不夀立　敬公三年于粤子不夀见杀是为盲姑次朱句立　烈公五年于粤灭】
　　【滕　六年于粤子朱句伐郯以郯子鸪归　八年于粤子朱句防子翳立　桓公十三年于粤迁于呉　十六年于粤太子诸咎弑其君翳十月粤杀诸咎粤滑呉人立孚错枝为君　十七年于粤大夫寺区定粤乱立初无余是为莽安　魏恵成王六年于粤寺区弟思弑其君莽安防无颛立　十年于粤子无颛防是为菼蠋卯索隠曰按纪年无颛薨后十年楚伐徐州无杀无疆之语是无疆为无颛之后纪年不得録也】
　　説苑越甲至齐雍门子狄请死之齐王曰鼓铎之声未闻矢石未交长兵未接子何务死之为人臣之礼邪雍门子狄对曰臣闻之昔者王田于囿左毂鸣车右请死之而王曰子何为死车右对曰为其鸣吾君也王曰左毂鸣者工师之罪也子何事之有焉车右曰臣不见工师之乘而见其鸣吾君也遂刎颈而死知有之乎齐王曰有之雍门子狄曰今越甲至其鸣吾君也岂左毂之下哉车右可以死左毂而臣独不可以死越甲也遂刎颈而死是日越人引甲而退七十里曰齐王有臣钧如雍门子狄拟使越社稷不血食遂引甲而归齐王葬雍门子狄以上卿之礼
　　吕氏春秋齐庄子请攻越问于和子和子曰先君有遗令曰无攻越越猛虎也庄子曰虽猛虎也而今已死矣和子曰以告鸮子鸮子曰已死矣以为生故凡举事必先审民心然后可举　越人三世杀其君王子搜患之逃乎丹宂越国无君求王子搜而不得从之丹宂王子捜不肯出越人薫之以艾乘之以王舆王子捜援绥登车仰天而呼曰君乎独不可以舍我乎王子捜非恶为君也恶为君之患也若王子捜者可谓不以国伤其生矣此固越人之所欲得而为君也　越王授有子四人越王之弟曰豫欲尽杀之而为之后恶其三人而杀之矣国人不説大非上又恶其一人而欲杀之越王未之听其子恐必死因国人之欲逐豫围王宫越王太息曰余不听豫之言以罹此难也【○髙诱注王子捜越王翳也又云越王授句践五世孙然则捜授本一人】
　　韩非子公孙断发而为越王骑公孙喜使人絶之曰吾不与子为昆弟矣公孙曰我断发子断颈而为人用兵我将谓子何周南之战公孙喜死焉【○越事史多缺略今采取一二遗事以附灭越之前】
　　史记王无疆时越兴师北伐齐西伐楚与中国争彊当楚威王之时越北伐齐齐威王使人説越王曰越不伐楚大不王小不伯图越之所为不伐楚者为不得晋也韩魏固不攻楚韩之攻楚覆其军杀其将则叶阳翟危魏亦覆其军杀其将则陈上蔡不安故二晋之事越也不至于覆军杀将汗马之力不效所重于得晋者何也越王曰所求于晋者不至顿刄接兵而况于攻城围邑乎愿魏以聚大梁之下愿齐之试兵南阳莒地以聚常郯之境则方城之外不南淮泗之闲不东商于析郦宋胡之地夏路以左不足以备秦江南泗上不足以待越矣则齐秦韩魏得志于楚也是二晋不战而分地不耕而获之不此之为而顿刄于河山之闲以为齐秦用所待者如此其失计奈何其以此王也齐使者曰幸也越之不亡也吾不贵其用智之如目见豪毛而不见其睫也今王知晋之失计而不自知越之过是目论也王所待于晋者非其汗马之力也又非可与合军连和也将待之以分楚众也今楚众已分何待于晋越王曰奈何曰楚三大夫张九军北围曲沃于中以至无假之闗者三千七百里景翠之军北聚鲁齐南阳分有大此者乎且王之所求者鬭晋楚也晋楚不鬭越兵不起是知二五而不知十也此时不攻楚臣以是知越大不王小不伯复雠厐长沙楚之粟也竟泽陵楚之材也越窥兵通无假之闗此四邑者不上贡事于郢矣臣闻之图王不王其敝可以伯然而不伯者王道失也故愿大王之转攻楚也于是越遂释齐而伐楚楚威王兴兵而伐之大败越杀王无疆尽取故呉地至浙江北破齐于徐州而越以此散诸族子争立或为王或为君濵于江南海上服朝于楚【已后附威王事】
　　战国策威王问于莫敖子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足以知之矣王曰不于大夫无所闻之莫敖子华对曰君王将何问者也彼有廉其爵贫其身以忧社稷者有崇其爵丰其禄以忧社稷者有断脰决腹一瞑而万世不视不知所益以忧社稷者亦有不为爵劝不为禄勉以忧社稷者王曰大夫此言将何谓也莫敖子华对曰昔令尹子文缁帛之衣以朝鹿裘以处未眀而立于朝日晦而归食朝不谋夕无一月之积故彼廉其爵贫其身以忧社稷者令尹子文是也昔者叶公子髙身获于表薄而财于柱国定白公之祸宁楚国之事恢先君以揜方城之外四封不廉名不挫于诸侯当此之时也天下莫敢以兵南乡叶公子髙食田六百畛故彼崇其爵丰其禄以忧社稷者叶公子髙是也昔者呉与楚战于柏举两军之闲夫防交莫敖大心抚其御之手顾而太息曰嗟乎子乎楚国亡之日至矣吾将深入呉军若扑一人若捽一人以与大心者也社稷其庻防乎故断脰决腹一瞑而万世不视不知所益以忧社稷者莫敖大心是也昔呉与楚战于柏举三战入郢寡君身出大夫悉属百姓离散棼冒勃苏曰吾被坚执鋭赴强敌而死此犹一防也不若奔诸侯于是赢粮潜行上峥山逾深溪蹠穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人秦王闻而走之冠带不相及左奉其首右濡其口勃苏乃苏秦王身问之子孰谁也棼冒勃苏对曰臣非异楚使新造棼冒勃苏呉与楚人战于柏举三战入郢寡君身出大夫悉属百姓离散使下臣来告亡且求救秦王顾令之起寡人闻之万乘之君得罪一士社稷其危今此之谓也遂出革车千乘防万人属之子满与子虎下塞以东与呉人战于浊水而大败之亦闻于遂浦故劳其身愁其思以忧社稷者棼冒勃苏是也呉与楚战于柏举三战入郢君王身出大夫悉属百姓离散防谷结鬭于宫唐之上舍鬭奔郢曰若有孤楚国社稷其庻防乎遂入大宫负鸡次之典以浮于江逃于云梦之中昭王反郢五官失法百姓昏乱防谷献典五官得法而百姓大治此防谷之功多与存国相若封之执圭田六百畛防谷怒曰谷非人臣社稷之臣茍社稷血食余岂患无君乎遂自弃于磨山之中至今无冒故不为爵劝不为禄勉以忧社稷者防谷是也王乃太息曰此古之人也今之人焉能有之邪莫敖子华对曰昔者先君灵王好小腰楚士约食冯而能立式而能起食之可欲忍而不入死之可恶然而不避华闻之其君好发者其臣决拾君王直不好若君王诚好贤此五臣者皆可得而致之【吕氏春秋荆威王学书于沈尹华昭厘恶之威王好制有中射佐制者昭厘谓威王曰国人皆曰王乃沈尹华之弟子也王不説因疏沈尹华中射细人也一言而令威王不闻先王之术文学之士不得进令昭厘得行其私故细人之言不可不察也　史记铎椒为楚威王傅为王不能尽观春秋采取成败防四十章为铎氏微　华阳国志楚威王遣将军庄蹻泝沅水出且兰以伐夜郎植牂牱繋船于是且兰既尅夜郎又降而秦夺楚黔中地无路得反遂留王滇池蹻庄王苗裔也以繋船因名且兰为牂牱国分侯支党数百年】



　　绎史卷一百十七
　　钦定四库全书
　　绎史卷一百十八　　　灵壁县知县马骕撰苏秦合从
　　战国防权之难齐燕战秦使魏冉之赵出兵助燕撃齐薛公使魏处之赵谓李向曰君助燕撃齐齐必急急必以地和于燕而身与赵战矣然则是君自为燕东兵为燕取地也故为君计者不如按兵勿出齐必缓缓必复与燕战战而胜兵罢敝赵可取唐曲逆战而不胜命悬于赵然则吾中立而割竆齐与疲燕也两国之权悬于君矣　权之难燕再战不胜赵弗救哙子谓文公曰不如以地请合于齐赵必救我若不吾救不得不事文公曰善令郭任以地请讲于齐赵闻之遂出兵救燕【○此役有魏冉知为文公末年】
　　史记苏秦者东周雒阳人也东事师于齐而习之于鬼谷先生出游数嵗大困而归兄弟嫂妹妻妾窃皆笑之曰周人之俗治产业力工商逐什二以为务今子释本而事口舌困不亦宜乎苏秦闻之而慙自伤乃闭室不出出其书徧观之曰夫士业已屈首受书而不能以取尊荣虽多亦奚以为于是得周书隂符伏而读之期年以出揣摩曰此可以説当世之君矣求説周显王显王左右素习知苏秦皆少之弗信乃西至秦秦孝公防説恵王曰秦四塞之国被山带渭东有闗河西有汉中南有巴蜀北有代马此天府也以秦士民之众兵法之敎可以吞天下称帝而治秦王曰毛羽未成不可以髙蜚文理未眀不可以并兼方诛商鞅疾辩士弗用乃东之赵【○按战国防苏秦得隂符揣摩在説秦恵王后　典畧蘓秦如赵逢其邻子于易水之上从贷一疋布约偿千金邻子不与】
　　战国防蘓秦始将连横説秦恵王曰大王之国西有巴蜀汉中之利北有胡貉代马之用南有巫山黔中之限东有殽函之固田肥美民殷富战车万乘奋撃百万沃野千里蓄积饶多地势形便此所谓天府天下之雄国也以大王之贤士民之众车骑之用兵法之敎可以并诸侯吞天下称帝而治愿大王少留意臣请奏其效秦王曰寡人闻之毛羽不丰满者不可以髙飞文章不成者不可以诛罚道徳不厚者不可以使民政敎不顺者不可以烦大臣今先生俨然不逺十里而庭敎之愿以异日苏秦曰臣固疑大王之不能用也昔者神农伐补遂黄帝伐涿鹿而禽蚩尤尧伐驩兠舜伐三苗禹伐共工汤伐有夏文王伐崇武王伐纣齐桓任战而霸天下由此观之恶有不战者乎古者使车毂撃驰言语相结天下为一约从连横兵革不蔵文士竝饬诸侯乱惑万端俱起不可胜理科条既备民多伪态书防稠浊百姓不足上下相愁民无所聊眀言章理兵甲愈起辩言伟服战攻不息繁称文辞天下不治舌敝耳聋不见成功行义约信天下不亲于是乃废文任武厚飬死士缀甲厉兵効胜于战场夫徒处而致利安坐而广地虽古五帝三王五霸眀主贤君常欲坐而致之其势不能故以战续之寛则两军相攻迫则杖防相撞然后可建大功是故兵胜于外义强于内威立于上民服于下今欲并天下凌万乘诎敌国制海内子元元臣诸侯非兵不可今之嗣主忽于至道皆惛于敎乱于治迷于言惑于语沈于辩溺于辞以此论之王固不能行也説秦王书十上而説不行黒貂之裘敝黄金百斤尽资用乏絶去秦而归赢縢履蹻负书担囊形容枯槁靣目黧黒状有愧色归至家妻不下絍嫆不为炊父母不与言苏秦喟然叹曰妻不以我为夫嫆不以我为叔父母不以我为子是皆秦之罪也乃夜发书陈箧数十得太公隂符之谋伏而诵之简练以为揣摩读书欲睡引锥自刺其股血流至足曰安有説人主不能出其金玉锦绣取卿相之尊者乎期年揣摩成曰此真可以説当世之君矣于是乃摩燕乌集阙见説赵王于华屋之下抵掌而谈赵王大説封为武安君受相印革车百乘锦绣千纯白璧百防黄金万镒以随其后约从散横以抑强秦故苏秦相于赵而闗不通当此之时天下之大万民之众王侯之威谋臣之权皆欲决于蘓秦之防不费斗粮未烦一兵未战一士未絶一未折一矢诸侯相亲贤于兄弟夫贤人在而天下服一人用而天下从故曰式于政不式于勇式于廊庙之内不式于四境之外当秦之隆黄金万镒为用转毂连骑炫熿于道山东之国从风而服使赵大重且夫苏秦特竆巷掘门桑户棬枢之士耳伏轼撙衔横厯天下庭説诸侯之主杜左右之口天下莫之伉将説楚王路过洛阳父母闻之清宫除道张乐设饮郊迎三十里妻侧目而视倾耳而听嫆蛇行匍伏四拜自跪而谢苏秦曰嫆何前倨而后卑也嫆曰以季子位尊而多金苏秦曰嗟乎贫竆则父母不子富贵则亲戚畏惧人生世上势位富厚葢可以忽乎哉【○史过洛阳在合从成北报赵王时】
　　史记赵肃侯令其弟成为相号奉阳君奉阳君弗説之去游燕嵗余而后得见説燕文侯曰燕东有朝鲜辽东北有林胡楼烦西有云中九原南有嘑沱易水地方二千余里带甲数十万车六百乘骑六千匹粟支数年南有碣石鴈门之饶北有栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯宼被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不犯宼也且夫秦之攻燕也逾云中九原过代上谷弥地数千里虽得燕城秦计固不能守也秦之不能害燕亦眀矣今赵之攻燕也发号出令不至十日而数十万之军军于东垣矣渡嘑沱渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西廹彊赵南近齐齐赵彊国也子必欲合从以安燕寡人请以国从于是资苏秦车马金帛以至赵而奉阳君已死即因説赵肃侯曰天下卿相人臣及布衣之士皆髙贤君之行义皆愿奉敎陈忠于前之日久矣虽然奉阳君妒君而不任事是以賔客游士莫敢自尽于前者今奉阳君捐馆舍君乃今复与士民相亲也臣故敢进其愚虑窃为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也愿君慎勿出于口请别白黒所以异隂阳而已矣君诚能听臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军禽将而求也封侯贵戚汤武之所以放弑而争也今君髙拱而两有之此臣之所以为君愿也今大王与秦则秦必弱韩魏与齐则齐必弱楚魏魏弱则割河外韩弱则效宜阳宜阳效则上郡絶河外割则道不通楚弱则无援此三防者不可不孰计也夫秦下轵道则南阳危劫韩包周则赵氏自操兵据卫取淇卷则齐必入朝秦秦欲已得乎山东则必举兵而向赵矣秦甲渡河逾漳据番吾则兵必战于邯郸之下矣此臣之所为君患也当今之时山东之建国莫彊于赵赵地方二千余里带甲数十万车千乘骑万匹粟支数年西有常山南有河漳东有清河北有燕国燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之傅国都而止韩魏不能支秦必入臣于秦秦无韩魏之规则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乘防不过三万立为天子诚得其道也是故眀王外料其敌之彊弱内度其士防贤不肖不待两军相当而胜败存亡之机固已形于胷中矣岂揜于众人之言而以冥冥决事哉臣窃以天下之地图案之诸侯之地五倍于秦料度诸侯之防十倍于秦六国为一并力西乡而攻秦秦必破矣今西面而事之见臣于秦夫破人之与见破于人也臣人之与见臣于人也岂可同日而论哉夫衡人者皆欲割诸侯之地以予秦秦成则髙台榭美宫室听竽瑟之音前有楼阙轩辕后有长姣美人国被秦患而不与其忧是故夫衡人日夜务以秦权恐愒诸侯以求割地故愿大王孰计之也臣闻眀主絶疑去防屏流言之迹塞朋党之门故尊主广地彊兵之计臣得陈忠于前矣故窃为大王计莫如一韩魏齐楚燕赵以从亲以畔秦令天下之将相防于洹水之上通质刳白马而盟要约曰秦攻楚齐魏各出鋭师以佐之韩絶其粮道赵渉河漳燕守常山之北秦攻韩魏则楚絶其后齐出鋭师而佐之赵渉河漳燕守云中秦攻齐则楚絶其后韩守城臯魏塞其道赵渉河博闗燕出鋭师以佐之秦攻燕则赵守常山楚军武闗齐渉勃海韩魏皆出鋭师以佐之秦攻赵则韩军宜阳楚军武闗魏军河外齐渉清河燕出鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乘黄金千镒白璧百防锦绣千纯以约诸侯是时周天子致文武之胙于秦恵王恵王使犀首攻魏禽将龙贾取魏之雕隂且欲东兵苏秦恐秦兵之至赵也乃激怒张仪入之于秦于是説韩宣恵王曰韩北有巩洛成臯之固西有宜阳商阪之塞东有宛穰洧水南有陉山地方九百余里带甲数十万天下之彊弓劲弩皆从韩出谿子少府时力距来者皆射六百歩之外韩防超足而射百发不暇止逺者括蔽洞胷近者镝弇心韩防之劔防皆出于冥山棠谿墨阳合赙邓师宛冯龙渊太阿皆陆断牛马水截鹄鴈当敌则斩坚甲鐡幕革抉防芮无不毕具以韩防之勇被坚甲蹠劲弩带利劔一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王孰计之大王事秦秦必求宜阳成臯今兹效之眀年又复求割地与则无地以给之不与则弃前功而受后祸且大王之地有尽而秦之求无已以有尽之地而逆无已之求此所谓市怨结祸者也不战而地已削矣臣闻鄙谚曰宁爲鸡口无为牛后今西面交臂而臣事秦何异于牛后乎夫以大王之贤挟彊韩之兵而有牛后之名臣窃为大王羞之于是韩王勃然作色攘臂瞠目按劔仰天太息曰寡人虽不肖必不能事秦今主君诏以赵王之敎敬奉社稷以从又説魏襄王曰大王之地南有鸿沟陈汝南许郾昆阳召陵舞阳新都新郪东有淮颍煮枣无胥西有长城之界北有河外卷衍酸枣地方千里地名虽小然而田舍庐庑之数曾无所刍牧人民之众车马之多日夜行不絶輷輷殷殷若有三军之众臣窃量大王之国不下楚然衡人怵王交彊虎狼之秦以侵天下防有秦患不顾其祸夫挟彊秦之势以内劫其主罪无过此者魏天下之彊国也王天下之贤王也今乃有意西面而事秦称东藩筑帝宫受冠带祠春秋臣窃为大王耻之臣闻越王句践战敝防三千人禽夫差于干遂武王防三千人革车三百乘制纣于牧野岂其士防众哉诚能奋其威也今窃闻大王之防武士二十万苍头二十万奋撃二十万厮徒十万车六百乘骑五千匹此其过越王句践武王逺矣今乃听于羣臣之説而欲臣事秦夫事秦必割地以效实故兵未用而国已亏矣凡羣臣之言事秦者皆奸人非忠臣也夫为人臣割其主之地以求外交偷取一时之功而不顾其后破公家而成私门外挟彊秦之势以内劫其主以求割地愿大王孰察之周书曰緜緜不絶蔓蔓奈何毫厘不伐将用斧柯前虑不定后有大患将奈之何大王诚能听臣六国从亲専心并力壹意则必无彊秦之患故敝邑赵王使臣效愚计奉眀约在大王之诏诏之魏王曰寡人不肖未尝得闻眀敎今主君以赵王之诏诏之敬以国从因东説齐宣王曰齐南有泰山东有琅邪西有清河北有勃海此所谓四塞之国也齐地方二千余里带甲数十万粟如邱山三军之良五家之兵进如锋矢战如雷霆觧如风雨即有军役未尝倍泰山絶清河渉勃海也临菑之中七万户臣窃度之不下户三男子三七二十一万不待发于逺县而临菑之防固已二十一万矣临菑甚富而实其民无不吹竽鼓瑟弹琴撃筑鬭鸡走狗六博蹋鞠者临菑之涂车毂撃人肩摩连衽成帷举袂成幕挥汗成雨家殷人足志髙气扬夫以大王之贤与齐之彊天下莫能当今乃西面而事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径乎亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后也是故恫疑虚喝骄矜而不敢进则秦之不能害齐亦眀矣夫不深料秦之无奈齐何而欲西面而事之是羣臣之计过也今无臣事秦之名而有彊国之实臣是故愿大王少留意计之齐王曰寡人不敏僻逺守海竆道东境之国也未尝得闻余敎今足下以赵王诏诏之敬以国从【战国策蘓秦之楚三日乃得见乎王谈防辞而行王曰寡人闻先生若闻古人今先生乃不逺千里而临寡人曾不肯留愿闻其説对曰楚国之食贵于玉薪贵于桂谒者难得见如鬼王难得见如天帝今令臣食玉炊桂因鬼见帝王曰先生就舍寡人闻命矣】　乃西南説楚威王曰楚天下之彊国也王天下之贤王也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乘骑万匹粟支十年此霸王之资也夫以楚之彊与王之贤天下莫能当也今乃欲西面而事秦则诸侯莫不西面而朝于章台之下矣秦之所害莫如楚楚彊则秦弱秦彊则楚弱其势不两立故为大王计莫如从亲以孤秦大王不从秦必起两军一军出武闗一军下黔中则鄢郢动矣臣闻治之其未乱也为之其未有也患至而后忧之则无及己故愿大王蚤孰计之大王诚能听臣臣请令山东之国奉四时之献以承大王之眀诏委社稷奉宗庙练士厉兵在大王之所用之大王诚能用臣之愚计则韩魏齐燕赵卫之妙音美人必充后宫燕代橐驼良马必实外廏故从合则楚王衡成则秦帝今释霸王之业而有事人之名臣窃为大王不取也夫秦虎狼之国也有吞天下之心秦天下之仇雠也衡人皆欲割诸侯之地以事秦此所谓飬仇而奉雠者也夫为人臣割其主之地以外交彊虎狼之秦以侵天下防有秦患不顾其祸夫外挟彊秦之威以内劫其主以求割地大逆不忠无过此者故从亲则诸侯割地以事楚衡合则楚割地以事秦此两防者相去逺矣二者大王何居焉故敝邑赵王使臣效愚计奉眀约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心摇摇然如县旌而无所终薄今主君欲一天下收诸侯存危国寡人谨奉社稷以从于是六国从合而并力焉苏秦为从约长并相六国北报赵王乃行过雒阳车骑辎重诸侯各发使送之甚众拟于王者周显王闻之恐惧除道使人郊劳苏秦之昆弟妻嫂侧目不敢仰视俯伏侍取食苏秦笑谓其嫂曰何前倨而后恭也嫂委蛇蒲服以面掩地而谢曰见季子位髙金多也苏秦喟然叹曰此一人之身富贵则亲戚畏惧之贫贱则轻易之况众人乎且使我有雒阳负郭田二顷吾岂能佩六国相印乎于是散千金以赐宗族朋友初苏秦之燕贷百钱为资及得富贵以百金偿之徧报诸所尝见徳者其从者有一人独未得报乃前自言苏秦曰我非忘子子之与我至燕再三欲去我易水之上方是时我困故望子深是以后子子今亦得矣苏秦既约六国从亲归赵赵肃侯封为武安君乃投从约书于秦秦兵不敢闚函谷闗十五年【○秦本纪云恵文王七年公子卭与魏战虏将龙贾仅次年事耳云不闚函谷十五年夸大之辞　论衡苏秦骨鼻为六国相】
　　战国策秦恵王谓寒泉子曰苏秦欺寡人欲以一人之智反覆山东之君从以欺秦赵固负其众故先使苏秦以其币帛约乎诸侯诸侯不可一犹连鸡之不能俱止于栖亦眀矣寡人忿然含怒日久吾欲使武安子起徃喻意焉寒泉子曰不可夫攻城堕邑请使武安子善我国家使诸侯请使客卿张仪秦恵王曰敬受命
　　史记其后秦使犀首欺齐魏与共伐赵欲败从约齐魏伐赵赵王让苏秦苏秦恐请使燕必报齐苏秦去赵而从约皆解　赵肃侯十八年齐魏伐我我决河水灌之兵去【战国策苏秦为赵王使于秦反三日不得见谓赵王曰秦乃者过柱山有两木焉一盖呼侣一葢哭问其故对曰吾已大矣年已长矣吾苦夫匠人且以绳墨案规矩刻镂我一葢曰此非吾所苦也是故吾事也吾苦夫鐡铦然自入而出夫人者今臣使于秦而三日不见无有为臣为鐡铦者乎】　秦恵文君七年公子卭与魏战虏其龙贾斩首八万【纪年龙贾及秦师战于雕隂我师败逋】
　　战国策燕文公时秦恵王以其女为燕太子妇文公防易王立齐宣王因燕丧攻之取十城武安君苏秦为燕説齐王再拜而贺因仰而吊齐王按戈而却曰此一何庆吊相随之速也对曰人之饥所以不食乌喙者以为虽偷充腹而与死同患也今燕虽弱小强秦之少壻也王利其十城而深与强秦为仇今使弱燕为鴈行而强秦制其后以招天下之精兵此食乌喙之类也齐王曰然则奈何乎对曰圣人之制事也转祸而为福因败而为功故桓公负妇人而名益尊韩献开罪而交愈固此皆转祸而为福因败而为功者也王能听臣莫如归燕之十城卑辞以谢秦秦知王以己之故归燕城也秦必徳王燕无故而得十城燕亦徳王是弃强仇而立厚交也且夫燕秦之俱事齐则大王号令天下皆从是王以虚辞附秦而以十城取天下也此霸王之业所谓转祸为福因败成功者也齐王大説乃归燕城以金千斤谢其后顿首涂中愿为兄弟而请罪于秦　人有恶苏秦于燕王者曰武安君天下不信人也王以万乘下之尊之于廷示天下与小人羣也武安君从齐来而燕王不馆也谓燕王曰臣东周之鄙人也见足下身无咫尺之功而足下迎臣于郊显臣于廷今臣为足下使利得十城功存危燕足下不听臣者人必有言臣不信伤臣于王者且臣之不信是足下之福也使臣信如尾生防如伯夷孝如曾参三者天下之髙行也而以事足下可乎燕王曰可曰有此臣亦不事足下矣苏秦曰且夫孝如曾参义不离亲一夕宿于外足下安得使之之齐防如伯夷不取素餐污武王之义而不臣辞孤竹之君饿而死于首阳之山防如此者何肯歩行数千里而事弱燕之危主乎信如尾生期而不来抱梁柱而死信至如此何肯燕秦之威于齐而取大功乎哉且夫信行者所以自为也非所以为人也皆自覆之术非进取之道也且夫三王代兴五霸迭盛皆不自覆也君以自覆为可乎则齐不益于营邱足下不逾境不窥于边城之外且臣有老母于周离老母而事足下去自覆之术而谋进取之道臣之趣固不与足下合者足下皆自覆之君也仆者进取之臣也所谓以忠信得罪于君者也燕王曰夫忠信又何罪之有也对曰足下不知也臣邻家有逺为吏者其妻私人其夫且归其私之者忧之其妻曰公勿忧也吾已为药酒以待之矣后二日夫至妻使妾奉巵酒进之妾知其为药酒也进之则杀主父言之则逐主母乃阳僵弃酒主父大怒而笞之妾之弃酒上以活主父下以存主母也忠至如此然不免于笞此以忠信得罪者也臣之事适不幸而有类妾之弃酒也且臣之事足下亢义益国今乃得罪臣恐天下后事足下者莫敢自必也且臣之説齐曾不欺之也使説齐者莫如臣之言也虽尧舜之智不敢取也【○邹阳书云苏秦相燕燕人恶之于王王按劔而怒食以駃騠】
　　史记易王母文侯夫人也与苏秦私通燕王知之而事之加厚苏秦恐诛乃説燕王曰臣居燕不能使燕重而在齐则燕必重燕王曰唯先生之所为于是苏秦佯为得罪于燕而亡走齐齐宣王以为客卿齐宣王防湣王即位説湣王厚葬以眀孝髙宫室大苑囿以眀得意欲破敝齐而为燕燕易王防燕哙立为王其后齐大夫多与苏秦争宠者而使人刺苏秦不死殊而走齐王使人求贼不得苏秦且死乃谓齐王曰臣即死车裂臣以徇于市曰苏秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为苏生报仇也苏秦既死其事大泄齐后闻之乃恨怒燕燕甚恐　太史公曰苏秦兄弟三人皆游説诸侯以显名其术长于权变而苏秦被反闲以死天下共笑之讳学其术然世言苏秦多异异时事有类之者皆附之蘓秦夫苏秦起闾阎连六国从亲此其智有过人者吾故列其行事次其时序毋令独防恶声焉战国策説张相国曰君安能少赵人而令赵人多君君安能憎赵人而令赵人爱君乎夫胶漆至黏也而不能合逺鸿毛至轻也而不能自举夫飘于清风则横行四海故事有简而功成者因也今赵万乘之强国也前漳滏右常山左河闲北有代带甲百万常抑强秦四十余年而秦不得所欲由是观之赵之于天下也不轻今君易万乘之强赵而慕思不可得之小梁臣窃为君不取也君曰善自是之后众人广坐之中未尝不言赵人之长者也未尝不言赵俗之善者也




　　绎史卷一百十八
　　钦定四库全书
　　绎史卷一百十九　　　灵壁县知县马骕撰齐宣王好士【稷下诸子竝附】
　　战国策邹忌事宣王仕人众宣王不説晏首贵而仕人寡王説之邹忌谓宣王曰忌闻以为有一子之孝不如有五子之孝今首之所进仕者以防何人宣王因以晏首壅塞之　先生王斗造门而欲见齐宣王宣王使谒者延入王斗曰斗趋见王为好势王趋见斗为好士于王何如使者复还报王曰先生徐之寡人请从宣王因趋而迎之于门与入曰寡人奉先君之宗庙守社稷闻先生直言正谏不讳王斗对曰王闻之过斗生于乱世事乱君焉敢直言正諌宣王忿然作色不説有闲王斗曰昔先君桓公所好者五九合诸侯一匡天下天子授籍立为太伯今王有四焉宣王説曰寡人愚陋守齐国唯恐夫抎之焉能有四焉王斗曰先君好马王亦好马先君好狗王亦好狗先君好酒王亦好酒先君好色王亦好色先君好士而王不好士宣王曰当今之世无士寡人何好王斗曰世无骐驎騄耳王之驷已备矣世无东郭俊卢氏之狗王之走狗已具矣世无毛嫱西施王宫已充矣王亦不好士也何患无士王曰寡人忧国爱民固愿得士以治之王斗曰王之忧国爱民不若王爱尺縠也王曰何谓也王斗曰王使人为冠不使左右便辟而使工者何也为能之也今王治齐非左右便辟无使也臣故曰不如爱尺縠也宣王谢曰寡人有罪国家于是举士五人任官齐国大治【吕氏春秋能意见齐宣王宣王曰寡人闻子好直有之乎对曰意恶能直意闻好直之士家不处乱国身不见汚君身今得见王而家宅乎齐意恶能直宣王怒曰野士也将罪之能意曰臣少而好事长而行之王胡不能与野士乎将以彰其所好邪王乃舍之○与王斗同意】　齐宣王见顔斶曰斶前斶亦曰王前宣王不説左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士与使斶为慕势不如使王为趋士王忿然作色曰王者贵乎士贵乎对曰士贵耳王者不贵王曰有説乎斶曰有昔者秦攻齐令有敢去栁下季垄五十歩而樵采者死不赦令曰有能得齐王头者封万户侯赐金千镒由是观之生王之头曾不若死士之垄也宣王黙然不説左右皆曰斶来斶来大王据千乘之地而建千石钟万石簴天下之士皆为役处辩智竝进莫不来语东西南北莫敢不来服万物无不备具而百姓无不亲附今夫士之髙者乃称匹夫徒歩而处农亩下则鄙野监门闾里士之贱也亦甚矣斶对曰不然斶闻古大禹之时诸侯万国何则徳厚之道得贵士之力也故舜起农亩出于野鄙而为天子及汤之时诸侯三千当今之世南面称寡者乃二十四由此观之非得失之策与稍稍诛灭灭亡无族之时欲为监门闾里安可得而有也哉是故易不云乎居上位未得其实而喜其为名者必以骄奢为行据慢骄奢则凶必从之是故无其实而喜其名者削无徳而望其福者约无功而受其禄者辱祸必握故曰矜功不立虚愿不至此皆幸乐其名而无其实徳者也是以尧有九佐舜有七友禹有五丞汤有三辅自古及今而能虚成名于天下者无有是以君王无羞亟问不愧下学是故成其道徳而功名于后世者尧舜禹汤周文王是也故曰无形者形之君也无端者事之本也夫上见其原下通其流至圣眀学何不吉之有哉老子曰虽贵必以贱为本虽髙必以下为基是以侯王称孤寡不谷是其贱之本与非夫孤寡者人之困贱下位也而侯王以自谓岂非下人而尊贵士与夫尧舜舜禹周成王任周公旦而世世称曰眀主是以眀乎士之贵也宣王曰嗟乎君子焉可侮哉寡人自取病耳及今闻君子之言乃今闻细人之行愿请受为弟子且顔先生与寡人游食必太牢出必乘车妻子衣服丽都顔斶辞去曰玉生于山制则破焉非弗寳贵矣然大璞不完士生乎鄙野推选则禄焉非不尊遂也然而形神不全斶愿得晩食以当肉安歩以当车无罪以当贵清浄贞正以自娱制言者王也尽忠直言者斶也言要道已备矣愿得赐归安行反臣之邑屋则再拜而辞去君子曰斶知足矣归真反璞则终身不辱
　　新序齐有闾丘卭年十八道宣王曰家贫亲老愿得小仕宣王曰子年尚稚未可也闾丘卭对曰不然昔有颛顼行年十二而治天下秦项橐七嵗为圣人师由此观之卭不肖耳年不稚矣宣王曰未有咫角骖驹而能服重致逺者也由此观之夫士亦华髪堕颠而后可用耳闾丘卭曰不然夫尺有所短寸有所长骅骝绿骥天下之俊马也使之与貍鼬试于釡灶之闲其疾未必能过貍鼬也黄鹄白鹤一举千里使之与燕服翼试之堂庑之下庐室之闲其便未必能过燕服翼也辟闾巨阙天下之利器也撃石不阙刺石不锉使之与管稾决目出眯其便未必能过管稾也由此观之华髪堕颠与卭何以异哉宣王曰善子有善言何见寡人之晩也卭对曰夫鸡豚讙嗷即夺钟鼔之音云霞充咽则夺日月之眀谗人在侧是以见晚也诗曰听言则对谮言则退庸得进乎宣王拊轼曰寡人有过遂载与之俱归而用焉韩诗外齐宣王谓田过曰吾闻儒者亲丧三年君与父孰重过对曰殆不如父重王忿然曰曷为士去亲而事君对曰非君之土地无以处吾亲非君之禄无以养吾亲非君之爵无以尊显吾亲受之于君致之于亲凡事君以为亲也宣王悒然无以应之诗曰王事靡盬不遑将父【○説苑同】
　　韩非子齐宣王问匡倩曰儒者博乎曰不也王曰何也匡倩对曰博贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害于上者也是从下伤君也儒者以为害义故不弋又问儒者鼓瑟乎曰不也夫瑟以小弦为大声以大为小声是大小易序贵贱易位儒者以为害义故不鼓也宣王曰善仲尼曰与其使民谄下也寜使民谄上列女田稷子相齐受下吏之金百镒以遗其母其母曰子为相三年矣禄未尝多若此也岂修士大夫之费哉安所得此对曰诚受之于下其母曰吾闻士修身洁行不为茍得竭情尽实不行诈伪非义之事不计于心非理之利不入于家言行若一情貌相副今君设官以待子厚禄以奉子尽力竭能务在效忠防洁公正故遂而无患今子反是逺忠矣夫为人臣不忠是为人子不孝也田稷子慙而出反其金自归罪于宣王请就诛焉宣王闻之大赏其母之义遂舍田稷子之罪复其相位而以公金赐母
　　説苑齐宣王出猎于社山社山父老十三人相与劳王王曰父老苦矣谓左右赐父老田不租父老皆拜闾丘先生不拜王曰父老以为少耶谓左右复赐父老无徭役父老皆拜闾丘先生又不拜王曰拜者去不拜者前曰寡人今日来观父老幸而劳之故赐父老田不租父老皆拜先生独不拜寡人自以为少故赐父老无徭役父老皆拜先生又独不拜寡人得无有过乎闾丘先生对曰惟闻大王来游所以为劳大王望得夀于大王望得富于大王望得贵于大王王曰天杀生有时非寡人所得与也无以夀先生仓廪虽实以备菑害无以富先生大官无缺小官卑贱无以贵先生闾丘先生对曰此非人臣所敢望也愿大王选良富家子有修行者以为吏平其法度如此臣少可以得夀焉春秋冬夏振之以时无烦扰百姓如是臣可少得以富焉愿大王出令令少者敬长长者敬老如是臣可少得以贵焉今大王幸赐臣田不租然则仓廪将虚也赐臣无徭役然则官府无使焉此固非人臣之所敢望也齐王曰善愿请先生为相
　　韩诗外齐宣王与魏恵王防田于郊魏王曰亦有寳乎齐王曰无有魏王曰若寡人之小国也尚有径寸之珠照车前后十二乘者十枚奈何以万乘之国无寳乎齐王曰寡人之所以为寳与王异吾臣有檀子者使之守南城则楚人不敢为宼泗水上有十二诸侯皆来朝吾臣有盼子者使之守髙唐则赵人不敢东渔于河吾臣有黔夫者使之守徐州则燕人祭北门赵人祭西门从而归之者十千余家吾臣有种首者使之备盗贼而道不拾遗吾将以照千里之外岂特十二乘哉魏王慙不怿而去诗曰辞之怿矣民之莫矣【○史世家系之威王年表魏恵王在位实厯威宣会田之事未定何王之时】
　　史记宣王喜文学游説之士自如驺衍淳于髠田骈接予慎到环渊之徒七十六人皆赐列第为上大夫不治而议论是以齐稷下学士复盛且数百千人【韩非子儿説宋人善辩者也待白马非马也服齐稷下之辩者乘白马而过闗则顾白马之赋故籍之虚辞则能胜一国考实按形不能谩于一人　鲁连子齐辩士田巴服徂丘议稷下毁五帝罪三王服五伯离坚白合同异一月服千人有徐劫者其弟子曰鲁仲连年十二号千里驹徃谓田巴曰臣闻堂上不奋郊草不芸白刃交前不救流矢急不暇缓也今楚军南阳赵伐髙唐燕人十万聊城不去国亡在旦夕先生奈之何若不能者先生之言有似枭鸣出声而人恶之愿先生勿复言田巴曰谨闻命矣巴谓徐劫曰先生乃飞兔也岂直千里驹巴终身不谈○史注引】
　　新序齐王聘田巴先生而将问政焉对曰政在正身正身之本在于羣臣王召臣臣改制鬋饰问于妾奚若妾爱臣谀臣曰佼臣临淄水而观然后自知丑恶也今齐之臣谀王者众王能临淄水见已之恶过而自改斯齐国治矣【○艺文引按国策之邹衍吕览之列精子髙此之田巴其辞一也】
　　史记齐有三驺子其前驺忌以鼓琴干威王因及国政封为成侯而受相印先孟子其次驺衍后孟子驺衍睹有国者益淫侈不能尚徳若大雅整之于身施及黎庻矣乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大竝世盛衰因载其禨祥度制推而逺之至天地未生窈冥不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以驺子重于齐适梁梁恵王郊迎执賔主之礼适赵平原君侧行襒席如燕昭王拥彗先驱请列弟子之座而受业筑碣石宫身亲徃师之作主运其游诸侯见尊礼如此【汉书隂阳家邹子四十九篇居稷下号谈天衍　邹子终始五十六篇○师古曰亦邹衍所説】　自邹衍与齐之稷下先生如淳于髠慎到环渊接子田骈驺奭之徒各著书言治乱之事以干世主岂可胜道哉【法言或言庄周有取乎曰少欲邹衍有取乎曰自持至周罔君臣之义衍无知于天地之间虽隣不觌也　或问邹庄有取乎曰徳则取愆则否何谓徳愆曰言天地大经徳也否愆也愆语君子不出诸口】战国策淳于髠一日而见七人于宣王王曰子来寡人闻之千里而一士是比肩而立百世而一圣若随踵而至也今子一朝而见七士则士不亦众乎淳于髠曰不然夫鸟同翼者而聚居兽同足者而俱行今求柴胡桔梗于沮泽则累世不得一焉及至睾黍梁父之隂则郄车而载耳夫物各有畴今髠贤者之畴也王求士于髠若挹水于河而取火于燧也髠将复见之岂特七士也【説苑齐宣王坐淳于髠侍宣王曰先生论寡人何好淳于髠曰古者所好四而王所好三焉宣王曰古者所好何与寡人所好淳于髠曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦説之矣淳于髠曰古者骅骝骐骥今无有王选于众王好马矣古者有豹象之胎今无有王选于众王好味矣古者有毛廧西施今无有王选于众王好色矣王必将待尧舜之士而后好之则禹汤之士亦不好王矣宣王嘿然无以应○与前王斗语同　史记昔者齐王使淳于髠献鹄于楚出邑门道飞其鹄徒揭空笼造诈成辞徃见楚王曰齐王使臣来献鹄过于水上不忍鹄之渴出而饮之去我飞亡吾欲刺腹绞颈而死恐人之议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴他国奔亡痛吾两主使不通故来服过叩头受罪大王楚王曰善齐王有信士若此哉厚赐之财倍鹄在也○禇先生补　韩诗外曰齐使使献鸿于楚鸿渴使者道饮鸿玃笞溃失使者遂之楚曰齐使臣献鸿鸿渴道饮玃笞溃失臣欲亡为失两君之使不通欲防剑而死人将以吾君贱士贵鸿也玃笞在此愿以污事楚王贤其言辩其词因留而赐之终身以为上客故使者必矜文辞喻诚信眀气志觧结申屈然后可使也诗曰辞之怿矣民之莫矣】
　　史记淳于髠齐人也博闻彊记学无所主其谏说慕晏婴之为人也然而承意观色为务客有见髠于梁恵王恵王屏左右独坐而再见之终无言也恵王怪之以让客曰子之称淳于先生管晏不及及见寡人寡人未有得也岂寡人不足为言邪何故哉客以谓髠髠曰固也吾前见王王志在驱逐后复见王王志在音声吾是以黙然客具以报王王大骇曰嗟乎淳于先生诚圣人也前淳于先生之来人有献善马者寡人未及视防先生至后先生之来人有献讴者未及试亦防先生来寡人虽屏人然私心在彼有之后淳于髠见壹语连三日三夜无倦恵王欲以卿相位待之髠因谢去于是送以安车驾驷束帛加璧黄金百镒终身不仕
　　吕氏春秋齐王欲以淳于髠傅太子髠辞曰臣不肖不足以当此大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜也凡説之行也道不智听智从自非受是也今自以贤过于尧舜彼且胡可以闻説哉説必不入不闻存君
　　淮南子齐人淳于髠以从説魏王魏王辩之约车十乘将使荆辞而行又以为从未足也复以衡説其辞若然魏王乃止其行而疏其身失从心志而又不能成衡之事是其所以固也夫言有宗事有本失其宗本技能虽多不若其寡也故周鼎着倕而使龁其指先王以见大巧之不可也故慎子曰匠人知为门能以门所以不知门也故必杜然后能门【新论淳于髠至邻家见其灶突之直而积薪在旁谓曰此直有火使为曲突而徙薪邻家不听后果焚其屋邻家救火乃灭烹羊具酒以谢救火者不肯呼髠智士讥之曰曲突徙薪无厚泽焦头烂额为上客葢伤其贱本而贵末也】
　　史记慎到赵人田骈接子齐人环渊楚人皆学黄老道徳之术因发眀序其指意故慎到着十二论环渊着上下篇而田骈接子皆有所论焉驺奭者齐诸驺子亦颇采驺衍之术以纪文于是齐王嘉之自如淳于髠以下皆命曰列大夫为开第康庄之衢髙门大屋尊宠之览天下诸侯賔客言齐能致天下贤士也【汉书法家慎子四十二篇　道家蜎子十三篇名渊楚人老子弟子　捷子二篇　田子二十五篇游稷下号天口骈　隂阳家邹奭子十二篇齐人号曰雕龙奭】
　　慎子【威徳】天有眀不忧人之暗地有财不忧人之贫圣人有徳不忧人之危也天虽不忧人暗辟户牖必取已眀焉则天无事也地虽不忧人贫伐木刈草必取已富焉则地无事也圣人虽不忧人之危百姓准上而比于下其必取已安焉则圣人无事也故圣人处上能无害人不能使人无已害也则百姓除其害矣圣人之有天下也爱之也非敢取之也百姓之于圣人也养之也非使圣人养己也则圣人无事古者工不兼事士不兼官工不兼事则事省省则易胜士不兼官则职寡寡则易守故士位可世工事可常百工之子不学而能者非生巧也言有常事也今也国无常道官无常法是以国家日缪教虽成官不足官不足则道理匮矣古者立天子而贵者非以利一人也曰天下无一贵则理无由通通理以为天下也故立天子以为天下非立天下以为天子也立国君以为国非立国以为君也立官长以为官非立官以为官长也法虽不善犹愈于无法所以一人心也夫投钩以分财投策以分马非钩策为均也使得美者不知所以美使得恶者不知所以恶此所以塞愿望也眀君动事分职由慧定功分财由法行徳制中由礼故欲不得干时爱不得犯法贵不得逾亲禄不得逾位士不得兼官工不得兼事以能受事以事受利若是者上无羡赏下无羡财　【民杂】民杂处而各有所能者不同此民之情也大君者大上也兼畜下者也下之所能不同而皆上之用也是以大君因民之能为资尽包而畜之无能取去焉是故必执于方以求于人故所求者无一足也大君不择其下故足不择其下则为下易矣易为下则莫不容容故多下多下之谓大上君臣之道臣有事而君无事也君逸乐而臣任劳臣尽智力以善其事而君无与也仰成而已事无不治治之正道然也人君自任而务为善以先下则是代下负任防劳也臣反逸矣故曰君人者好为善以先下则下不敢与君争善以先君矣皆称所知以自覆掩有过则臣反责君逆乱之道也君之智未必最贤于众也以未最贤而欲善尽被下则下不赡矣若君之智最贤以一君而尽赡下则劳劳则有倦倦则衰衰则复返于人不赡之道也是以人君自任而躬事则臣不事事也是君臣易位也谓之倒逆倒逆则乱矣人君任臣而勿自躬则臣事事矣是君臣之顺治乱之分不可不察也　【徳立】立天子不使诸侯疑立诸侯不使大夫疑立正妻不使羣妾疑立嫡子不使庻孽疑疑则动两动两则争杂则相伤害在有与不在独也故臣有两位者国必乱臣两位国不乱者君在也恃君不乱矣失君则乱子有两位者家必乱子两位而不乱者父在也恃父不乱矣失父则乱臣疑君而无不危国孽疑宗而无不危家【○汉志四十二篇今五篇非全书也其诸家引用逸文附于左方】　善为国者移谋身之心而谋国移富国之术而富民移保子孙之志而保治移求爵禄之意而求义则不劳而化理成矣　王者有易政而无易国有易君而无易民汤武非得伯夷之民以治桀纣非得蹠蹻之民以乱也民之治乱在于上国之安危在于政　与天下于人大事也煦煦者以为恵而尧舜无徳色取天下于人大嫌也洁洁者以为汚而汤武无愧容惟其义也　小人食于力君子食于道先王之训也故常欲耕而食天下之人矣然一身之耕分诸天下不能人得一升粟其不能饱可知也欲织而衣天下之人矣然一身之织分诸天下不能人得尺布其不能暖可知也故以为不若诵先王之道而求其説通圣人之言而究其防上説王公大人次匹夫徒歩之士王公大人用吾言国必治匹夫徒歩之士用吾言行必修虽不耕而食饥不织而衣寒功贤于耕而食之织而衣之者也　鹰善撃也然日撃之则疲而无全翼矣骥善驰也然日驰之则蹶而无全蹄矣　能辞万钟之禄于朝陛不能不拾一金于无人之地能谨百节之礼于庙宇不能不弛一容于独居之余葢人情每狎于所私故也治水者茨防决塞虽在夷狄相似如一学之于水不学之于禹也　法者所以齐天下之动至公大定之制也故智者不得越法而肆谋辩者不得越法而肆议士不得背法而有名臣不得背法而有功我喜可抑我忿可窒我法不可离也骨肉可刑亲戚可灭至法不可阙也　毛嫱西施天下之至姣也衣以皮褐倛则见者走易以杨则行者皆止　行海者坐而至越有舟也行陆者立而至秦有车也秦越逺途也安坐而至者械也　诗徃志也书往诰也春秋往事也　爱赤子不慢其保絶险者不慢其御　措钧石使禹察之不能识也悬于权衡则厘髪识矣　两贵不相事两贱不相使家富则疎族合家贫则兄弟离　不聪不眀不能王不瞽不聋不能公海与山争水海必得之　匠人成棺不憎人死利之所在忘其丑也　蔵甲之家必有兵遁市人可驱而战安国之兵不由忿起　礼从俗政从上使从君国有贵贱之礼无贤不肖之礼有长幼之礼无勇敢之礼有亲疎之礼无爱憎之礼　尧为匹夫不能使家化至南面而立则令行禁止由此观之贤未足以服不肖而势位足以屈贤也　法之功莫大使私不行君之功莫大使民不争今立法而行私是与法争其乱甚于无法立君而尊贤是贤与君争其乱甚于无君故有道之国法立则私善不行君立则贤者不尊民一于君断于法国之大道也弩弱而增髙者乘折风也　河下龙门流驶竹箭驷马追之不及　蓍龟所以立公言也权衡所以立公正也书契所以立公信也法制礼籍所以立公义也凡立公所以弃私也【○意林艺文御览诸书引】
　　吕氏春秋田骈以道术説齐齐王应之曰寡人所有者齐国也愿闻齐国之政田骈对曰臣之言无政而可以得政譬之若林木无材而可以得材愿王之自取齐国之政也骈犹浅言之也博言之岂独齐国之政哉变化应来而皆有章因性任物而莫不宜当彭祖以夀三代以昌五帝以昭神农以鸿【淮南子田骈以道术説齐王王应之曰寡人所有齐国也道术难以除患愿闻国之政田骈对曰臣之言无政而可以为政譬之若林木无材而可以为材愿王察其所谓而自取齐国之政焉已虽无除其患害天地之闲六合之内可陶冶而变化也齐国之政何足问哉此老聃之所谓无状之状无物之象者也若王之所问者齐也田骈所称者材也材不及林林不及雨雨不及隂阳隂阳不及和和不及道】
　　战国策齐人见田骈曰闻先生髙议设为不宦而愿为役田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣今先生设为不宦訾飬千钟徒百人不宦则然矣而富过毕矣田子辞
　　吕氏春秋客有见田骈者被服中法进退中度趋翔闲雅辞令逊敏田骈听之毕而辞之客出田骈送之以目弟子谓田骈曰客士欤田骈曰殆乎非士也今者客所弇敛士所术施也士所弇敛客所术施也客殆乎非士也故火烛一隅则室偏无光骨节蚤成空窍哭厯身必不长众无谋方乞谨视见多故不良志必不公不能立功好得恶与国虽大不为王祸灾日至故君子之容纯乎其若钟山之玉桔乎其若陵上之木淳淳乎慎谨畏化而不肯自足干干乎取舍不説而心甚素朴
　　説苑齐宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容众大徳容下圣人寡为而天下理矣书曰睿作圣诗人曰岐有夷之行子孙其保之宣王曰善
　　尹文子大道无形称器有名名也者正形者也形正由名则名不可差故仲尼云必也正名乎名不正则言不顺也大道不称众有必名生于不称则羣形自得其方圆名生于方圆则众名得其所称也大道治者则名法儒墨自废以名法儒墨治者则不得离道老子曰道者万物之奥善人之寳不善人之所寳是道治者谓之善人借名法儒墨者谓之不善人善人之与不善人名分日离不待审察而得也道不足以治则用法法不足以治则用术术不足以治则用权权不足以治则用势势用则反权权用则反术术用则反法法用则反道道用则无为而自治故穷则徼终徼终则反始始终相袭无穷极也有形者必有名有名者未必有形形而不名未必失其方圆白黒之实名而不可不防名以检其差故亦有名以检形形以定名名以定事事以检名察其所以然则形名之与事物无所隐其理矣名有三科法有四呈一曰命物之名方圆白黒是也二曰毁誉之名善恶贵贱是也三曰况谓之名贤愚爱憎是也一曰不变之法君臣上下是也二曰齐俗之法能鄙同异是也三曰治众之法庆赏刑罚是也四曰平准之法律度权量是也术者人君之所密用羣下不可妄窥势者制法之利器羣下不可妄为人君有术而使羣下得窥非术之奥者有势使羣下得为非势之重者大要在乎先正名分使不相侵杂然后术可秘势可専名者名形者也形者应名者也然形非正名也名非正形也则形之与名居然别矣不可相乱亦不可相无无名故大道无称有名故名以正形今万物具存不以名正之则乱万名具列不以形应之则乖故形名者不可不正也令亲贤而疎不肖赏善而罚恶贤不肖善恶之名宜在彼亲防赏罚之称宜属我我之与彼又复一名名之察者也名贤不肖为亲疎名善恶为赏罚合彼我之一称而不别之名之混者也故曰名称者不可不察也语曰好牛又曰不可不察也好则物之通称牛则物之定形以通称随定形不可穷极者也设复言好马则复连于马矣则好所通无方也设复言好人则彼属于人矣则好非人人非好也则好牛好马好人之名自离矣故曰名分不可相乱也五色五声五臭五味凡四类自然有焉天地之间而不期为人用人必用之终身各有好恶而不能辨其名分名宜属彼分宜属我我爱白而憎黒韵商而合徴好膻而恶焦嗜甘而逆苦白黒商徴膻焦甘苦彼之名也爱憎韵舍好恶嗜逆我之分也定此名分则万事不乱也故人以度审长短以量受少多以衡平轻重以律均清浊以名稽虚实以法定治乱以简治烦惑以易御险难以万事皆归于一百度皆准于法归一者简之至准法者易之极如此顽嚚聋瞽可与察慧聪眀同其治也天下万事不可备能责其备能于一人则贤圣其犹病诸设一人能备天下之事能左右前后之宜逺近迟疾之间必有不兼者焉茍有不兼于治阙矣全治而无阙者大小多少各当其分农商工仕不易其业老农长商习工旧仕莫不存焉则处上者何事哉故有理而无益于治者君子弗言有能而无益于事者君子弗为君子非乐有言有益于治不得不言君子非乐有为有益于事不得不为故所言者不出于名法权衡所为者不出于农稼军陈周务而已故眀主不为治外之理小人必言事外之能小人亦知言损于治而不能不言小人亦知能损于事而不能不为故所为者极于儒墨是非之辨所为者极于坚伪偏抗之行求名而已故眀主诛之古语曰不知无害于君子知之无害于小人工匠不能无害于巧君子不知无害于治此信矣为善使不能得从此独善也为巧使人不能得从此独巧也未尽善巧之理为善与众行之为巧与众能之此善之善者巧之巧者也所贵圣人之治不贵其独治贵其能与众共治贵工倕之巧不贵其独巧贵其能与众共巧也今世之人行欲独贤事欲独能辨欲出羣勇欲絶众独行之贤不足以成化独能之事不足以周务出羣之辨不可为户説絶众之勇不可与征陈凡此四者乱之所由生是以圣人任道以夷其险立法以理其差使贤愚不相弃能鄙不相遗能鄙不相遗则能鄙齐功贤愚不相弃则贤愚等虑此至治之术也名定则物不竞分眀则私不行物不竞非无心由名定故无所措其心私不行非无欲由分眀故无所措其欲然则心欲人人有之而得同于无心无欲者制之有道也田骈曰天下之士莫肯处其门庭臣其妻子必游宦诸侯之朝者利引之也游于诸之朝皆志为卿大夫而不拟于诸侯者名限之也彭防曰雉兔在野众人逐之分未定也鸡豕满市莫有志者分定故也物奢则仁智相屈分定则贪鄙不生圆者之转非能转而转不得不转也方者之止非能止而止不得不止也因圆之自转使不得止因方之自止使不得转何苦物之失分故因贤者之有用使不得不用因愚者之无用使不得用用与不用皆非我用因彼所用与不可用而自得其用奚患物之乱乎物皆不能自能不知自知智非能智而智愚非能愚而愚好非能好而好丑非能丑而丑夫不能自能不知自知则智好何为贵愚丑何为贱则智不能得夸愚好不能得嗤丑此为得之道也世有因名以得实亦有因名以失实宣王好射説人之谓已能用强也其实所用不过三石以示左右左右皆引试之中阙而止皆曰不下九石非大王孰能用是宣王説之然则宣王用不过三石而终身自以为九石三石实也九石名也宣王説其名而丧其实齐有黄公者好谦卑有二女皆国色以其美也常谦辞毁之以为丑恶丑恶之名逺布年过而一国无聘者卫有鳏夫时冒娶之果国色然后曰黄公好谦故毁其子不姝美于是争礼之亦国色也国色实也丑恶名也此违名而得实矣楚人担山雉者路人问何鸟也担雉者欺之曰凤凰也路人曰我闻有凤凰今直见之汝贩之乎曰然则十金弗与请加倍乃与之将欲献楚王经宿而鸟死路人不遑惜金惟恨不得以献楚王国人之咸以为真凤凰欲以献之遂闻楚王王感其欲献于已召而厚赐之过于买鸟之金十倍魏田父有耕于野者得寳玉径尺弗知其玉也以告邻人邻人隂欲图之谓之曰怪石也畜之弗利其家弗如复之田父虽疑犹録以归置于庑下其夜玉眀光照一室田父称家大怖复以告邻人曰此怪之徴遄弃殃可销于是遽而弃于逺野邻人无何盗之以献魏王魏王召玉工相之玉工望之拜而立敢贺王王得此天下之寳臣未尝见王问价玉工曰此无价以当之五城之都仅可一观魏王立赐献玉者千金长食上大夫禄凡天下万里皆有是非吾所不敢诬是者常是非者常非亦吾所信然是虽常是有时而不用非虽常非有时而必行故用是而失有矣行非而得有矣是非之理不同而更兴废翻为我用则是非焉在哉观尧舜汤武之成或顺或逆得时则昌桀纣幽厉之败或是或非失时则亡已是而举世非之则不知已之是已非而举世是之亦不知已之非然则是非随众贾而为正非已所独了则犯众者为非顺众者为是故人君处权乘势处所是之地则人所不得非也居则物尊之动则物从之言则物诚之行则物则之所以居物上御羣下也国乱有三事年饥民散无食以聚之则乱治国无法则乱有法而不能用则乱有食以聚民有法而能行国不治未之有也　仁义礼乐名法刑赏凡此八者五帝三王治世之术也故仁以道之义以宜之礼以行之乐以和之名以正之法以齐之刑以畏之赏以劝之故仁者所以博施于物亦所以生偏私义者所以立节行亦所以成华伪礼者所以行恭谨亦所以生惰慢乐者所以和情志亦所以生淫放名者所以正尊卑亦所以生矜簒法者所以齐众异亦所以乖名分刑者所以威不服亦所以生陵暴赏者所以劝忠能亦所以生鄙争凡此八术无隐于人而常存于世非自显于尭汤之时非自逃于桀纣之朝用得其道则天下治失其道则天下乱过此而徃虽弥纶天地笼络万品治道之外非羣生所餐挹圣人错而不言也田子读书曰尧时太平宋子曰圣人之治以致此乎彭防在侧越次荅曰圣法之治以至此非圣人之治也宋子曰圣人与圣法何以异彭防曰子之乱名甚矣圣人者自己出也圣法者自理出也理出于己已非理也己能出理理非己也故圣人之治独治者也圣法之治则无不治矣此万世之利惟圣人能该之宋子犹惑于田子田子曰防之言然庄里丈人字长子曰盗少子曰殴盗出行其父在后追呼之曰盗盗吏闻因防之其父呼殴喻吏遽而声不转但言殴殴吏因殴之防殪康衢长者字僮曰善搏字犬曰善噬賔客不过其门者三年长者怪而问之乃实对于是改之賔客往复郑人谓玉未理者为璞周人谓防未腊者为璞周人懐璞谓郑贾曰欲买璞乎郑贾曰欲之出其璞视之乃防也因谢不取父之于子也令有必行者有必不行者去贵妻卖爱妾此令必行者也因曰汝无敢恨汝无敢思令必不行者也故为人上者必慎所令凡人富则不羡爵禄贫则不畏刑罚不羡爵禄者自足于己也不畏刑罚者不赖存身也二者为国之所甚而不知防之之术故令不行而禁不止若使令不行而禁不止则无以为治无以为治是人君虚临其国徒君其民危乱可立而待矣今使由爵禄而后富则人必争尽力于其君矣由刑罚而后贫则人咸畏罪而从善矣故古之为国者无使民自贫富贫富皆由于君则君専所制民知所归矣　穷独贫贱治世之所共矜乱世之所共侮治世非为矜穷独贫贱而治是治之一事也乱世亦非侮穷独贫贱而乱亦是乱之一事也每事治则无乱乱则无治视夏商之盛夏商之衰则其验也贫贱之望富贵甚微而富贵不能酬其甚微之望夫富者之所恶贫者之所美贵者之所轻贱者之所荣然而弗酬弗与同苦乐故也虽弗酬之于物弗伤今万民之望人君亦如贫贱之望富贵其所望者葢欲料长防平赋敛时其饥寒省其疾痛赏罚不滥使役以时如此而已则于人君弗损也然而弗酬弗与同劳逸故也故为人君不可弗与民同劳逸焉故富贵者可不酬贫贱者人君不可不酬万民不酬万民则万民之所不愿戴所不愿戴则君位替矣危莫甚焉祸莫大焉【汉书名家尹文子一篇説齐宣王○据吕氏春秋尹文説齐湣王】
　　列子老成子学幻于尹文先生三年不告老成子请其过而求退尹文先生揖而进之于室屏左右而与之言曰昔老耼之徂西也顾而告予曰有生之气有形之状尽幻也造化之所始隂阳之所变者谓之生谓之死穷数达变因形移易者谓之化谓之幻造物者其巧妙其功深固难穷难终因形者其巧显其功浅故随起随灭知幻化之不异生死也始可与学幻矣吾与汝亦幻也奚须学哉老成子归用尹文先生之言深思三月遂能存亡自在幡校四时冬起雷夏造冰飞者走走者飞终身不着其术故世莫焉【汉书道家老成子十八篇】
　　吕氏春秋宣王为太室大益百亩堂上三百户以齐之大具之三年而未能成羣臣莫敢諌王春居问于宣王曰荆王释先王之礼乐而乐为轻敢问荆国为有主乎王曰为无主贤臣以千数而莫敢谏敢问荆国为有臣乎王曰为无臣今王为太室其大益百亩堂上三百户以齐国之大具之三年而弗能成羣臣莫敢谏敢问王为有臣乎王曰为无春居曰臣请辟矣趋而出王曰春子春子反何谏寡人之晚也寡人请今止之遽召掌书曰书之寡人不肖而好为太室春子止寡人【○新序作香居】新序齐有妇人极丑无双号曰无盐女其为人也臼头深目长壮大节昻鼻结喉肥项少髪折腰出胸皮肤若漆行年三十无所容入衒家不售流弃莫执于是乃拂拭短褐自诣宣王愿一见谓谒者曰妾齐之不售女也闻君王之圣徳愿备后宫之埽除顿首司马门外唯王幸许之谒者以闻宣王方置酒于渐台左右闻之莫不掩口而大笑曰此天下强顔女子也于是宣王乃召而见之谓曰昔先王为寡人取妃匹皆已备有列位矣寡人今日聼郑卫之声呕吟感伤激楚之遗风今夫人不容乡里布衣而欲千万乘之主亦有竒能乎无盐女对曰无有直窃慕大王之美义耳王曰虽然何喜良乆曰窃尝喜隐王曰隐固寡人之所愿也试一行之言未卒忽然不见矣宣王大惊立发隐书而读之退而惟之又不能得眀日复更召而问之又不以隐对但目衔齿举手拊肘曰殆哉殆哉如此者四宣王曰愿遂闻命无盐女对曰今大王之君国也西有衡秦之患南有强楚之雠外有三国之难内聚奸臣众人不附春秋四十壮男不立不务众子而务众妇尊所好而忽所恃一旦山陵崩弛社稷不定此一殆也渐台五重黄金白玉琅玕龙疏翡翠珠玑莫落连饰万民罢极此二殆也贤者伏匿于山林谄谀强于左右邪伪立于本朝谏者不得通入此三殆也酒浆流湎以夜续朝女乐俳优从横大笑外不修诸侯之礼内不秉国家之治此四殆也故曰殆哉殆哉于是宣王掩然无声意入黄泉忽然而昻喟然而叹曰痛乎无盐君之言吾今乃一闻寡人之殆寡人之殆防不全于是立停渐台罢女乐退谄防去雕琢选兵马实府库四辟公门招进直言延及侧陋择吉日立太子进慈母显隐女拜无盐君为王后而国大安者丑女之力也【○列女传女名钟离春　韩非子齐宣王问弋于唐易子曰弋者奚贵唐易子曰在于谨廪王曰何谓谨廪对曰鸟数十目视人人以二目视鸟奈何不谨廪也故曰在于谨廪也王曰然则为天下何以异此廪今人主以二目视一国一国以万目视人主将何以自为廪乎对曰郑长者有言曰夫虚静无为而自见也其可以为此廪乎　齐宣王使人吹竽必三百人南郭处士请为王吹竽宣王説之廪食以数百人宣王死湣王立好一一聼之处士逃　琴操雉朝飞者齐宣王时处士牧犊子所作也年七十无妻出薪于野见雉雄雌相随而心悲乃仰天叹曰圣王在上恩及草木鸟兽而我独以不获援琴而歌以自伤曰雉朝飞兮鸣相和雌雄羣游于山阿我独何命兮未有家时将暮兮可奈何嗟嗟暮兮可奈何○古今注作犊沭子】髙士陈仲子者齐人也其兄戴为齐卿食禄万钟仲子以为不义将妻子适楚居于陵自谓于陵仲子穷不茍求不义之食不食遭嵗饥乏粮三日乃匍匐而食井上李实之虫者三咽而能视身自织履妻擘纑以易衣食楚王闻其贤欲以为相遣使持金百镒至于陵聘仲子仲子入谓妻曰楚王欲以我为相今日为相明日结驷连骑食方丈于前意可乎妻曰夫子左琴右书禄在其中矣结驷连骑所安不过容膝食方丈于前所甘不过一肉今以容膝之安一肉之味而懐楚国之忧乱世多害恐先生不保命也于是出谢使者遂相与逃去为人灌园【○列女自楚王以下同列士楚于陵子仲楚王欲以为相而不许为人灌园○索隐曰字子终】
　　韩非子齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也
　　战国策齐王使使者问赵威后书未发威后问使者曰嵗亦无恙邪民亦无恙邪王亦无恙邪使者不説曰臣奉使使威后今不问王而先问嵗与民岂先贱而后尊贵者乎威后曰不然茍无嵗何有民茍无民何有君故有问舍本而问末者邪乃进而问之曰齐有处士曰钟离子无恙邪是其为人也有粮者亦食无粮者亦食有衣者亦衣无衣者亦衣是助王养其民者也何以至今不业也叶阳子无恙乎是其为人哀鳏寡防孤独振困穷补不足是助王息其民者也何以至今不业也北宫之女婴儿子无恙邪撤其环瑱至老不嫁以飬父母是皆率民而出于孝情者也胡为至今不朝也此二士弗业一女不朝何以王齐国子万民乎于陵子仲尚存乎是其为人也上不臣于王下不治其家中不索交诸侯此率民而出于无用者何为至今不杀乎












　　绎史卷一百十九
<史部,纪事本末类,绎史>
　　钦定四库全书
　　绎史卷一百二十　　　灵壁县知县马骕撰张仪相秦连衡【公孙衍相魏　陈轸田需并附】
　　史记秦恵文君五年隂晋人犀首为大良造　张仪者魏人也始尝与苏秦俱事鬼谷先生学术苏秦自以不及张仪张仪已学而防説诸侯尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之其妻曰嘻子毋读书防説安得此辱乎张仪谓其妻曰视吾舌尚在不其妻笑曰舌在也仪曰足矣苏秦已説赵王而得相约从亲然恐秦之攻诸侯败约后负念莫可使用于秦者乃使人微感张仪曰子始与苏秦善今秦已当路子何不往防以求通子之愿张仪于是之赵上谒求见苏秦苏秦乃诫门下人不为通又使不得去者数日已而见之坐之堂下赐仆妾之食因而数让之曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舎人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人微随张仪与同宿舎稍稍近就之奉以车马金钱所欲用为取给而弗告张仪遂得以见秦恵王恵王以为客卿与谋伐诸侯苏秦之舎人乃辞去张仪曰赖子得显方且报徳何故去也舎人曰臣非知君知君乃苏君苏君忧秦伐赵败从约以为非君莫能得秦柄故感怒君使臣隂奉给君资尽苏君之计谋今君已用请归报张仪曰嗟乎此吾在术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎【吕氏春秋张仪魏氏余子也将西防于秦过东周客有语之于昭文君者曰魏氏人张仪材士也将西防于秦愿君之礼貌之也昭文君见而谓之曰闻客之秦寡人之国小不足以留客虽防然岂必遇哉客或不遇请为寡人而一归也国虽小请与客共之张仪还走北面再拜张仪行昭文君送而资之至于秦留有间恵王説而相之张仪所徳于天下者无若昭文君周千乗也重过万乗也令秦恵王师之逢泽之防魏王尝为御韩王为右名号至今不忘此张仪之力也】六年魏纳隂晋隂晋更名宁秦　八年魏纳河西地九年渡河取汾隂皮氏与魏王会应围焦降之【战国策楚攻魏张仪谓秦王曰不如与魏以劲之魏战胜复听于秦必入西河之外不胜魏不能守王必之王用仪言皮氏卒万人车百乗以与魏犀首战胜威王魏兵罢敝恐畏秦果献西河之外】秦恵王十年使公子华与张仪围蒲阳降之仪因言秦复与魏而使公子繇质于魏仪因説魏王曰秦王之遇魏甚厚魏不可无礼魏因入上郡少梁谢秦恵王恵王乃以张仪为相更名少梁曰夏阳张仪既相秦为文告楚相曰始吾从若饮我不盗
　　而璧若笞我若善守汝国我顾且盗而城
　　战国策陈轸去楚之秦张仪谓秦王曰陈轸为王臣常以国情输楚仪不能与从事愿王逐之即复之楚愿王杀之王曰轸安敢之楚也王召陈轸告之曰吾能听子子欲何之请为子约车对曰臣愿之楚王曰仪以子为之楚吾又自知子之楚子非楚宜安之也轸曰臣出必故之楚以顺王与仪之策而明臣之楚与否也楚人有两妻者人誂长者长者詈之誂其少者少者许之居无防何有两妻者死客谓誂者曰汝取长者乎少者乎取长者客曰长者詈汝少者和汝汝何为取长者曰居彼人之所则欲其许我也今为我妻则欲其为詈人也今楚王明主也而昭阳贤相也轸为人臣而常以国情输楚楚王必不留臣昭阳将不与臣从事矣以此明臣之楚与不轸出张仪入问王曰陈轸果安之王曰夫轸天下之辩士也熟视寡人曰轸必之楚寡人遂无奈何也寡人因问曰子必之楚也则仪之言果信也轸曰非独仪之言行道之人皆知之昔者子胥忠其君天下皆欲以为臣孝已爱其亲天下皆欲以为子故卖仆妾不出里巷而者良仆妾也出妇嫁于乡里者善妇也臣不忠于王楚何以轸为忠忠且见弃轸不之楚而何之乎王以为然遂善待之　田华之为陈轸説秦恵王曰臣恐王之如郭君夫晋献公欲伐郭而惮舟之侨存荀息曰周书有言美女破舌乃遗之女乐以乱其政舟之侨谏而不听遂去因而伐郭遂破之又欲伐虞而惮宫之竒存荀息曰周书有言美男破老乃遗之美男教之恶宫之竒宫之竒以谏而不听遂亡因而伐虞遂取之今秦自以为王能害王者之国者楚也楚知横门君之善用兵与陈轸之智故骄张仪以五国来必恶是二人愿王勿听也张仪果来辞因言轸也王怒而不听
　　史记陈轸者防説之士与张仪俱事秦恵王皆贵重争宠张仪恶陈轸于秦王曰轸重币轻使秦楚之间将为国交也今楚不加善于秦而善轸者轸自为厚而为王薄也且轸欲去秦而之楚王胡不听乎王谓陈轸曰吾闻子欲去秦之楚有之乎轸曰然王曰仪之言果信矣轸曰非独仪知之也行道之士尽知之矣昔子胥忠于其君而天下争以为臣曾参孝于其亲而天下愿以为子故卖仆妾不出闾巷而售者良仆妾也出妇嫁于乡曲者良妇也今轸不忠其君楚亦何以轸为忠乎忠且见弃轸不之楚何归乎王以其言为然遂善待之居秦期年秦恵王终相张仪而陈轸奔楚楚未之重也而使陈轸使于秦过梁欲见犀首犀首谢弗见轸曰吾为秦来公不见轸轸将行不得待异日犀首见之陈轸曰公何好饮也犀首曰无事也曰吾请令公餍事可乎曰奈何曰田需约诸侯从亲楚王疑之未信也公谓于王曰臣与燕赵之王有故数使人来曰无事何不相见愿谒行于王王虽许公公请毋多车以车三十乗可陈之于庭明言之燕赵燕赵客闻之驰车告其王使人迎犀首楚王闻之大怒曰田需与寡人约而犀首之燕赵是欺我也怒而不听其事齐闻犀首之北使人以事委焉犀首遂行三国相事皆断于犀首【战国策陈轸为秦使于齐过魏求见犀首犀首谢陈轸陈轸曰轸之所以来者事也公不见轸轸且行不得待异日矣犀首乃见之陈轸曰公恶事乎何为饮食而无事犀首曰衍不肖不能得事焉何敢恶事陈轸曰请移天下之事于公犀首曰奈何陈轸曰魏王使李从以车百乗使于楚公可以居其中而疑之公谓魏王曰臣于燕赵故矣数令人召臣也曰无事必来今臣无事请谒而往无乆旬五之期王必无辞以止公公得行因自言于庭曰臣急使燕赵急约车为行具犀首曰诺谒魏王魏王许之即明言使燕赵诸侯客闻之皆使人告其王曰李从以车百乗使楚犀首以车三十乗使燕赵齐王闻之恐后天下得魏以事属犀首犀首受齐事魏王止其使燕赵间之亦以事属犀首楚王闻之曰李从约寡人今燕齐赵皆以事因犀首犀首必欲寡人寡人欲之乃倍李从而以事因犀首魏王曰所以不使犀首者以为不可今四国属以事寡人亦以事因焉犀首遂主天下之事复相魏　齐王将见燕赵楚之相于卫约外魏魏王惧恐其谋伐魏也告公孙衍公孙衍曰王与臣百金臣请败之王为约车载百金犀首期齐王至之日先以五十乗至卫闲齐行人以百金以请先见齐王乃得见因乆坐安从容谈二国之相怨谓齐王曰王与三国约外魏魏使公孙衍来今乆与之谈是王谋三国也齐王曰魏王闲寡人来使公孙子劳寡人寡人无与之语也三国之相不信齐王之遇遇事遂败】　十一年县义渠归魏焦曲沃义渠君为臣　十二年初腊【○表云防龙门】　仪相秦四嵗立恵王为王居一嵗为秦将取陜筑上郡塞　十三年四月戊午魏君为王韩亦为王使张仪伐取陜出其人与魏　十四年更为元年　楚懐王六年楚使柱国昭阳将兵而攻魏破之于襄陵得八邑【○事当秦恵王后二年】
　　战国策昭阳为楚伐魏覆军杀将得八城移兵而攻齐陈轸为齐王使见昭阳再拜贺战胜起而问楚之法覆军杀将其官爵何也昭阳曰官为上柱国爵为上执珪陈轸曰异贵于此者何也曰唯令尹耳陈轸曰令尹贵矣王非置两令尹也臣窃为公譬可也楚有祠者赐其舎人巵酒舎人相谓曰数人饮之不足一人饮之有余请画地为蛇先成者饮酒一人蛇先成引酒且饮乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒今君相楚而攻魏破军杀将得八城不弱兵欲攻齐齐畏公甚公以是为名亦足矣官之上非可重也战无不胜而不知止者身且死爵且后归犹为蛇足也昭阳以为然解军而去
　　史记二年张仪与齐楚大臣会齧桑　三年韩魏太子来朝张仪相魏　使与齐楚之相会齧桑东还而免相相魏以为秦欲令魏先事秦而诸侯效之魏王不肯听仪秦王怒伐取魏之曲沃平周复隂厚张仪益甚张仪慙无以归报【论衡张仪仳脇亦相秦魏】
　　战国策张仪欲以魏合于秦韩而攻齐楚恵施欲以魏合于齐楚以案兵人多为张子于王所魏恵子谓王曰小事也谓可者谓不可者正半况大事乎以魏合于秦韩而攻齐楚大事也而王之羣臣皆以为可不知是其可也如是其明邪亡羣臣之智术也如是其同邪是其可也未知是其明也而羣臣之智术也又非皆同也是其有半塞也所谓劫王者失其半者也
　　韩非子张仪欲以秦韩与魏之势伐齐荆而恵施欲以齐荆偃兵二人争之羣臣左右皆为张子言而以攻齐荆为利而莫为恵子言王果听张子而以恵子言为不可攻齐荆事已定恵子入见王言曰先生毋言矣攻齐荆之事果利矣一国尽以为然恵子曰説不可不察也夫齐荆之事也诚利一国尽以为利是何智者之众也攻齐荆之事诚不利一国尽以为利何愚者之众也凡谋者疑也疑也者诚疑以为可者半以为不可者半今一国尽以为可是王亡半也劫主者固亡其半者也【○文于策为畅】
　　战国策张仪欲穷陈轸令魏王召而相之来将倍之将行其子陈应止其公之行曰物之湛者不可不察也郑彊出秦曰应为智夫魏欲絶楚齐必重迎公郢中不善公者欲公之去也必劝王多公之车公至宋道称疾而毋行使人谓齐王曰魏之所以迎我者欲以絶齐楚也齐王曰子东无之魏而见寡人也请封子因以鲁侯之车迎之　楚王逐张仪于魏陈轸曰王何逐张子曰为臣不忠不信曰不忠王无以为臣不信王勿与为约且魏臣不忠不信于王何伤忠且信于王何益逐而听则可若不听是王今困也且使万乗之国免其相是城下之事也
　　史记留魏四嵗而魏襄王卒哀王立张仪复説哀王哀王不听于是张仪隂令秦伐魏魏与秦战败【○纪年魏恵王卒襄王立也无哀王之世】　七年乐池相秦韩赵魏燕齐帅匈奴共攻秦苏秦约从山东六国共攻秦楚懐王为从长至函谷闗秦出兵撃六国六国兵皆引而归齐独后【○按是时苏秦在齐】
　　战国策五国伐秦魏欲和使恵施之楚楚将入之秦而使行和杜赫谓昭阳曰凡为伐秦者楚也今施以魏来而公入之秦明楚之伐而信魏之和也公不如无听恵施而隂使人以请听秦昭子曰善因谓恵施曰凡为攻秦者魏也今子从楚为和楚得其利魏受其怨子归我将使人因魏而和恵子反魏王不説杜赫谓昭阳曰魏为子先战折兵之半谒病不听请和不得魏折而入齐秦子何以救之东有越累北无晋而交未定于齐秦是楚孤也不如速和昭子曰善因令人谒和于魏　五国约以伐秦昭阳谓楚王曰五国已破秦必南圗楚王曰然则奈何对曰韩氏辅国也好利而恶难好利可营也恶难可惧也我厚赂之以利其心必营我悉兵以临之其心必惧彼惧吾兵而营我利五国之事必可败也约絶之后虽勿与地可楚王曰善乃命大公事之韩见公仲曰夫牛阑之事马陵之难亲主之所见也王茍无以五国用兵请効列城五请悉楚国之众以图于齐齐人反赵魏之后而楚果弗与地则五国之事困也　五国约而攻秦楚王为从长不能伤秦兵罢而留于成臯魏顺谓沛邱君曰五国罢必攻沛邱以偿兵费君资臣臣请为君止天下之攻沛邱君曰善因遣之魏顺南见楚王曰王约五国而西伐秦不能伤秦天下且以是轻王而重秦故王何不卜交乎楚王曰奈何魏顺曰天下罢必攻沛邱以偿兵费王令之勿攻沛邱五国重王且听王之言而不攻沛邱不重王且反王之言而攻沛邱然则王之言轻重必明矣故楚王卜交而沛邱存　义渠君之魏公孙衍谓义渠君曰道逺臣不得复过矣请谒事情义渠君曰愿闻之对曰中国无事于秦则秦且烧焫获君之国中国为有事于秦则秦且轻使重币而事君之国也义渠君曰谨闻令居无防何五国伐秦陈轸谓秦王曰义渠君蛮夷之贤君王不如赂之以抚其心秦王曰善因以文绣千匹好女百人遗义渠君义渠君致羣臣而谋曰此乃公孙衍之所谓也因起兵袭秦大败秦人于李帛之下
　　史记秦使庶长疾与战修鱼虏其将申差败赵公子渴韩太子奂斩首八万二千　齐湣王伐败赵魏军秦亦伐败韩与齐争长【○事当秦恵王后八年】　秦复欲攻魏先败韩申差军斩首八万诸侯震恐而张仪复説魏王曰魏地方不至千里卒不过三十万地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戍四方守亭鄣者不下十万梁之地势固战塲也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主彊兵显名也今从者一天下约为昆弟刑白马以盟洹水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外据卷衍酸枣劫卫取阳晋则赵不南赵不南而梁不北梁不北则从道絶从道絶则大王之国欲毋危不可得也秦折韩而攻梁韩怯于秦秦韩为一梁之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱者莫如楚而能弱楚者莫如梁楚虽有富大之名而实空虚其卒虽多然而轻走易北不能坚战悉梁之兵南面而伐楚胜之必矣割楚而益梁亏楚而适秦嫁祸安国此善事也大王不听臣秦下甲士而东伐虽欲事秦不可得矣且夫从人多奋辞而少可信説一诸侯而成封侯是故天下之防谈士莫不日夜搤腕瞠目切齿以言从之便以説人主人主贤其辩而牵其説岂得无哉臣闻之积羽沈舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦　犀首者魏之隂晋人也名衍姓公孙氏与张仪不善张仪为秦之魏魏王相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必圗秦而弃仪收韩而相衍公叔以为便因委之犀首以为功果相魏张仪走　张仪归复相秦三嵗而魏复背秦为从秦攻魏取曲沃　十一年防里疾攻魏焦降之败韩岸门斩首万其将犀首走　韩宣恵王十九年大破我岸门太子仓质于秦以和
　　战国策秦韩战于浊泽韩氏急公仲朋谓韩王曰与国不可恃今秦之心欲伐楚王不如因张仪为和于秦赂之以一名都与之伐楚此以一易二之计也韩王曰善乃儆公仲之行将西讲于秦楚王闻之大恐召陈轸而告之陈轸曰秦之欲伐我乆矣今又得韩之名都一而具甲秦韩并兵南乡此秦所以庙祠而求也今已得之矣楚国必伐王听臣为之儆四境之内选师言救韩令战车满道路发信臣多其车重其币使信王之救已韩为不能听我韩之徳王也必不为鴈行以来是秦韩不和兵虽至楚国不大病矣为能听我絶和于秦秦必大怒以厚怨于韩韩得楚救必轻秦轻秦其应秦必不敬是我因秦韩之兵而免楚国之患也楚王大説乃儆四境之内选师言救韩发信臣多车币谓韩王曰敝邑虽小已悉起之矣愿大国遂肆意于秦敝邑将以楚殉韩韩王大説乃止公仲公仲曰不可夫以实告我者秦也以虚名救我者楚也恃楚之虚名轻絶强秦之敌必为天下笑矣且楚韩非兄弟之国也又非素约而谋伐秦矣秦欲伐楚楚以起师言救韩此必陈轸之谋也且王已使人报于秦矣今弗行是欺秦也夫轻强秦之祸而信楚之谋臣王必悔之矣韩王弗听遂絶和于秦秦果大怒兴师与韩氏战于岸门楚救不至韩氏大败韩氏之兵非削弱也民非愚蒙也兵为秦禽智为楚笑过听于陈轸失计于韩朋也　秦攻陉韩使人驰南阳之地秦已驰又攻陉韩因割南阳之地秦受地又攻陉陈轸谓秦王曰国形不便故驰交不亲故割今割矣而交不亲驰矣而兵不止臣恐山东之无以驰割事王者矣且王求百金于三川而不可得求千金于韩一旦而具今王攻韩是絶上交而固私府也窃为王不取也
　　史记魏哀王六年秦求立公子政为太子与秦会临晋【列女传秦立魏公子政为魏太子魏哀王使使者为太子纳妃而美王将自纳焉曲沃负谓其子如耳曰王乱于无别汝胡不匡之今魏不能强王又无义有祸必及吾家汝言以尽忠忠以除祸不可失也如耳未遇间会使于齐负因款王门而上书曰曲沃之老妇也心有所懐愿以闻于王王召入负曰妾闻男女之别国之大节也今大王为太子求妃而自纳之于后宫此毁贞女之行乱男子之别也自古圣王必正妃匹妃匹正则兴不正则乱周之康王夫人晏出朝闗雎起兴思得淑女以配君子夫雎鸠之鸟犹未尝见乗居而匹防也今大王乱人道之始弃纲纪之大大国五六南有强楚西有横秦而魏国居其间可谓仅存矣王不忧此从乱无别父子同女妾恐大王之国政危矣王曰然寡人不知也遂与太子妃而赏负三十钟如耳还而爵之哀王勤行自修劳来国家而齐楚强秦不敢加兵焉○哀王之世未见强邻之不敢加兵也】明年魏复事秦秦欲伐齐齐楚从亲于是张仪往相楚楚懐王闻张仪来虚上舎而自馆之曰此辟陋之国子何以教之仪説楚王曰大王诚能听臣闭闗絶约于齐臣请献商于之地六百里使秦女得为大王箕帚之妾秦楚娶妇嫁女长为兄弟之国此北弱齐而西益秦也计无便此者楚王大説而许之羣臣皆贺陈轸独吊之楚王怒曰寡人不兴师发兵得六百里地羣臣皆贺子独吊何也陈轸对曰不然以臣观之商于之地不可得而齐秦合齐秦合则患必至矣楚王曰有説乎陈轸对曰夫秦之所以重楚者以其有齐也今闭闗絶约于齐则楚孤秦奚贪夫孤国而与之商于之地六百里张仪至秦必负王是北絶齐交西生患于秦也而两国之兵必俱至善为王计者不若隂合而阳絶于齐使人随张仪茍与吾地絶齐未晚也不与吾地隂合谋计也楚王曰愿陈子闭口毋复言以待寡人得地乃以相印授张仪厚赂之于是遂闭闗絶约于齐使一将军随张仪张仪至秦佯失绥堕车不朝三月楚王闻之曰仪以寡人絶齐未甚邪乃使勇士至宋借宋之符北骂齐王齐王大怒折节而下秦秦齐之交合张仪乃朝谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王楚王大怒发兵而攻秦陈轸曰轸可发口言乎攻之不如割地反以赂秦与之并兵而攻齐是我出地于秦取偿于齐也王国尚可存楚王不聴卒发兵而使将军屈匄撃秦秦齐共攻楚斩首八万杀屈匄遂取丹阳汉中之地楚又复益发兵而袭秦至蓝田大战楚大败于是楚割两城以与秦平战国策齐助楚攻秦取曲沃其后秦欲伐齐齐楚之交善恵王患之谓张仪曰吾欲伐齐齐楚方懽子为寡人虑之奈何张仪曰王其为臣约车并币臣请试之张仪南见楚王曰敝邑之王所説甚者无大大王唯仪之所甚愿为臣者亦无大大王敝邑之王所甚憎者无大齐王唯仪之所甚憎者亦无大齐王今齐王之罪其于敝邑之王甚厚敝邑欲伐之而大国与之懽是以敝邑之王不得事令而仪不得为臣也大王茍能闭闗絶齐臣请使秦王献商于之地方六百里若此齐必弱齐弱则必为王役矣则是北弱齐西徳于秦而私商于之地以为利也则此一计而三利俱至楚王大説宣言之于朝廷曰不谷得商于之地方六百里羣臣闻见者毕贺陈轸后见独不贺楚王曰不谷不烦一兵不伤一人而得商于之地六百里寡人自以为智矣诸士大夫皆贺子独不贺何也陈轸对曰臣见商于之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也秦又何重孤国且先出地絶齐秦计必弗为也先絶齐后责地且必受欺于张仪受欺于张仪王必惋之是西生秦患北絶齐交则两国兵必至矣楚王不听曰吾事善矣子其弭口无言以待吾事楚王使人絶齐使者未来又重絶之张仪反秦使人使齐齐秦之交隂合楚因使一将军受地于秦张仪至称病不朝楚王曰张子以寡人不絶齐乎乃使勇士往骂齐王张仪知楚絶齐也乃出见使者曰从某至某广从六里使者曰臣闻六百里不闻六里仪曰仪固以小人安得六百里使者反报楚王楚王大怒欲兴师伐秦陈轸曰臣可以言乎王曰可矣轸曰伐秦非计也王不如赂之一名都与之伐齐是我亡于秦而取偿于齐也楚国不尚全事王今已絶齐而责欺于秦是吾合齐秦之交也国必大伤楚王不听遂举兵伐秦秦与齐合韩氏从之楚兵大败于杜陵故楚之土壤士民非削弱仅以救亡者计失于陈轸过听于张仪诅楚文又秦嗣王□用吉玉璧使其宗祝邵鼛布愍告于不显大神巫咸防厎防王熊相之多辠防我先君□公及防成王是缪力同心两邦若壹绊防袗防齐□曰枼万子孙毋相为不利亲即不显大神巫咸而质焉今楚王熊相康回无淫失甚乱奓竸从变输□刺内之虣虐不辜戮剔孕妇幽刺亲拘圉其叔父寘者冥室椟棺之中外之冒改乆心不畏皇天上帝及不显大神巫咸之光列威神而兼俖十八世之诅□率者侯之兵防临加我欲刬伐我社稷伐烕我百姓求蔑灋皇天上帝及不显大神巫咸之防防圭玉羲牲逑取边城新及长不□曰可今又悉兴其众张矜亿怒饰甲厎兵奋士盛师防偪我边境将欲复其迹惟是秦邦之羸众敝赋防防栈舆礼使介老将之防自救也亦应受皇天上帝及不显大神巫咸之防灵徳赐防制防师且复略我边城□数防王熊相之俖□犯诅箸者石章防□大神之威神【○集古录王顺伯云秦诅楚文凡三曰久湫曰巫咸曰亚驰其词则一惟告于神者随号而异史记世家年表秦自穆公十八世恵文王与楚懐王同时争霸此诅为懐王也懐王十一年六国共攻秦楚为从长今文曰熊相率诸侯之兵以临加我是也后五年张仪以商于之地欺楚絶齐楚发兵攻文曰偪我边境是也是嵗秦遣庶长章拒楚文又曰使介老将之以自救是也此文之作当在恵王后元十三年楚懐王名槐相字盖槐字之讹如顺伯所论】
</div>
    <div class="pagination">
<a href="绎史_page51.html">上一页</a><span>...</span><a href="绎史_page47.html">47</a><a href="绎史_page48.html">48</a><a href="绎史_page49.html">49</a><a href="绎史_page50.html">50</a><a href="绎史_page51.html">51</a><span class="current-page">52</span><a href="绎史_page53.html">53</a><a href="绎史_page54.html">54</a><a href="绎史_page55.html">55</a><a href="绎史_page56.html">56</a><a href="绎史_page57.html">57</a><span>...</span><a href="绎史_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
