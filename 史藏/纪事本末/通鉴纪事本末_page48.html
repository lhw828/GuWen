<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 48 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 48 页/共 48 页
  </h1>
  <div class="content">
   通鉴纪事本末卷四十二下
　　宋　袁枢　撰
　　郭威篡汉【刘旻据河东附】
　　后汉高祖干祐元年帝自魏王承训卒悲痛过甚春正月甲子始不豫　丁丑帝大渐召苏逢吉杨邠史肇郭威入受顾命曰承祐幼弱后事托在卿辈是日帝殂二月辛巳朔立皇子左卫大将军大内都防检承
　　祐为周王同平章事　宣遗制令周王即皇帝位　丁亥尊皇后曰皇太后苏逢吉等为相多迁补官吏杨邠以为虚费国用所奏多抑之逢吉等不悦三月中书侍郎兼戸部尚书同平章事李涛上疏言今闗西纷扰外御为急二枢宻皆佐命功臣官虽贵而家未富宜授以要害大镇枢机之务在陛下目前易以裁决逢吉禹珪自先帝时任事皆可委也杨邠郭威闻之见太后泣诉称臣等从先帝起艰难中今天子听人言欲弃之于外况闗西方有事臣等何忍自取安逸不顾社稷若臣等必不任职乞留过山陵太后怒以让帝曰国家勲旧之臣奈何聴人言而逐之帝曰此宰相所言也因诘责宰相涛曰此疏臣独为之它人无预丁丑罢涛政事勒归私第　　夏四月帝与左右谋以太后怒李涛离间欲更进用二枢密以明非帝意左右亦疾二苏之専欲夺其权共劝之壬午制以枢宻使杨邠为中书侍郎兼吏部尚书同平章事枢宻使如故以副枢宻使郭威为枢宻使又加三司使王章同平章事凡中书除官诸司奏事帝皆委邠斟酌自是三相拱手政事尽决于邠事有未经邠所可否者莫敢施行遂成凝滞三相毎进拟用人茍不出邠意虽簿尉亦不之与邠素不喜书生常言国家府廪实甲兵彊乃为急务至于文章礼乐何足介意既恨二苏排己以其除官太滥为众所非欲矫其由是艰于除拜士大夫往徃有自汉兴至亡不霑一命者凡门廕及百司入仕悉罢之虽由邠之愚蔽时人亦咎二苏之不公所致云　　秋七月庚申加枢宻使郭威同平章事
　　隠帝干祐二年三叛既平帝浸骄纵与左右狎昵飞龙使瑕丘后匡賛茶酒使太原郭允明以谄媚得幸帝好与之为廋辞丑语太后屡戒之帝不以为意七月太常卿张昭上言宜亲近儒臣讲习经训不听昭即昭逺避高祖讳改之
　　三年夏四月杨邠求解枢密使帝遣中使谕止之宣徽北院使吴防裕在旁曰枢密重地难以乆居当使后来者迭为之相公辞之是也帝闻之不悦辛巳以防裕为郑州防御使　朝廷以契丹近入侵横行河北诸藩镇各自守无扞御之者议以郭威镇邺都使督诸将以备契丹史肇欲威仍领枢宻使苏逢吉以为故事无之肇曰领枢宻使则可以便宜从事诸军畏服号令行矣帝卒从肇议肇怨逢吉异议逢吉曰以内制外顺也今反以外制内其可乎壬午制以威为邺都留守天雄节度使枢宻使如故仍诏河北兵甲钱谷但见郭威文书立皆禀应明日朝贵防饮于窦贞固之第肇举大觞属威厉声曰昨日廷议一何同异今日为弟饮之逢吉与杨邠亦举觞曰是国家之事何足介意肇又厉声曰安定国家在长枪大劒安用毛锥王章曰无毛锥则财赋何从可出自是将相始有隙　壬辰以左监门卫将军郭荣为贵州刺史天雄牙内都指挥使荣本姓柴父守礼郭威之妻兄也威未有子时养以为子五月庚子郭威辞行言于帝曰太后从先帝乆多
　　厯天下事陛下富于春秋有事宜禀其教而行之亲近忠直放逺谗邪善恶之间所宜明审苏逢吉杨邠史肇皆先帝旧臣尽忠狥国愿陛下推心任之必无败失至于疆之事臣愿竭其愚驽庶不负驱策帝敛容谢之　癸丑王章置酒防诸朝贵酒酣为手势令史肇不闲其事客省使阎晋卿坐次肇屡教之苏逢吉戏之曰旁有姓阎人何忧罚爵肇妻阎氏本酒家倡也意逢吉讥之大怒以丑语诟逢吉逢吉不应肇欲殴之逢吉起去肇索劒欲追之杨邠泣止之曰苏公宰相公若杀之置天子何地愿熟思之肇即上马去邠与之聮镳送至其第而还于是将相如水火矣帝使宣徽使王峻置酒和解之不能得逢吉欲求出镇以避之既而中止曰吾去朝廷止烦史公一处分吾虀粉矣王章亦忽忽不乐欲求外官杨史固止之　帝自即位以来枢宻使右仆射同平章事杨邠总机政枢宻使兼侍中郭威主征伐归徳节度使侍卫亲军都指挥使兼中书令史肇典宿卫三司使同平章事王章掌财赋邠颇公忠退朝门无私谒虽不却四方馈遗有余辄献之肇督察京城道不拾遗是时承契丹荡覆之余公私困竭章招摭遗利吝于出纳以实府库属三叛连衡宿兵累年而供馈不乏及事平赐予之外尚有余积以是国家粗安章聚敛刻急旧制田税毎斛更输二升谓之雀鼠耗章始令更输二升谓之省耗旧钱出入皆以八十为陌章始令入者八十出者七十七谓之省陌有犯盐矾酒麴之禁者锱铢防滴罪皆死由是百姓愁怨章尤不喜文臣尝曰此辈授之握筭不知纵横何益于用俸禄皆以不堪资军者给之吏已高其估章更増之帝左右嬖佞浸用事太后亲戚亦干预朝政邠等屡裁抑之太后有故人子求补军职肇怒而斩之武徳使李业太后之弟也高祖使掌内帑帝即位尤防宠任防宣徽使阙业意欲之帝及太后亦讽执政邠肇以为内使迁补有次不可以外戚超居乃止内客省使阎晋卿次当为宣徽使乆而不补枢密承旨聂文进飞龙使后匡賛翰林茶酒使郭允明皆有宠于帝乆不迁官共怨执政文进并州人也平卢节度使刘铢罢青州归乆奉朝请未除官常防手于执政帝初除三年丧听乐赐伶人锦袍玉带伶人诣肇谢肇怒曰士卒守边苦战犹未有以赐之汝曹何功而得此皆夺以还官帝欲立所幸耿夫人为后邠以为太速夫人卒帝欲以后礼葬之邠复以为不可帝年益壮厌为大臣所制邠肇尝议事于帝前帝曰审图之勿令人有言邠曰陛下但禁声有臣等在帝积不能平左右因乗间譛之于帝云邠等専恣终当为乱帝信之尝夜闻作坊鍜声疑有急兵逹旦不寐司空同平章事苏逢吉既与肇有隙知李业等怨肇屡以言激之帝遂与业文进匡賛允明谋诛邠等议既定入白太后太后曰兹事何可轻发更宜与宰相议之业时在旁曰先帝尝言朝廷大事不可谋及书生懦怯误人太后复以为言帝忿曰国家之事非闺閤所知拂衣而出十一月乙亥业等以其谋告阎晋卿晋卿恐事不成诣肇第欲告之肇以它故辞不见丙子旦邠等入朝有甲士数十自广政殿出杀邠肇章于东庑下文进亟召宰相朝臣班于崇元殿宣云邠等谋反已伏诛与卿等同庆又召诸军将校至万嵗殿庭帝亲谕之且曰邠等以穉子视朕朕今始得为汝主汝等免横忧矣皆拜谢而退又召前节度使刺史等升殿谕之分遣使者帅骑収捕邠等亲戚党与傔从尽杀之肇待侍卫步军都指挥使王殷尤厚邠等死帝遣供奉官孟业赍宻诏诣澶州及邺都令镇宁节度使李洪义杀殷又令邺都行营马军都指挥使郭崇威步军都指挥使真定曹威杀郭威及监军宣徽使王峻洪义太后之弟也又急诏征天平军节度使高行周平卢节度使符彦卿永兴节度使郭崇义泰宁节度使慕容彦超匡国节度使薛怀让郑州防御使吴防裕陈州刺史李谷入朝以苏逢吉权知枢宻院事前平卢节度使刘铢权知开封府侍卫马步都指挥使李洪建权判侍卫司事内侍省使阎晋卿权侍卫马军都指挥使洪建业之兄也时中外人情忧骇苏逢吉虽恶肇而不预李业等谋闻变惊愕私谓人曰事太怱怱主上傥以一言见问不至于此业等命刘铢诛郭威王峻之家铢极其惨毒婴孺无免者命李洪建诛王殷之家洪建但使人守视仍饮食之丁丑使者至澶州李洪义畏懦虑王殷已知其事不敢发乃引孟业见殷殷囚业遣副使陈光穗以宻诏示郭威威召枢宻吏魏仁浦示以诏书曰奈何仁浦曰公国之大臣功名素着加之握彊兵据重镇一旦为羣小所构祸出非意此非辞说所能解时事如此不可坐而待死威乃召郭崇威曹威及诸将告以杨邠等寃死及有宻诏之状且曰吾与诸公披荆棘从先帝取天下受托孤之任竭力以衞国家今诸公已死吾何心独生君辈当奉行诏书取吾首以报天子庶不相累郭崇威等皆泣曰天子幼冲此必左右羣小所为若使此辈得志国家其得安乎崇威愿从公入朝自诉荡涤鼠辈以清朝廷不可为单使所杀受千载恶名翰林天文赵修已谓郭威曰公徒死何益不若顺众心拥兵而南此天启也郭威乃留其养子荣镇邺都命郭崇威将骑兵前驱戊寅自将大兵继之慕容彦超方食得诏舍匕筯入朝帝悉以军事委之己夘吴防裕入朝帝闻郭威举兵南向议发兵拒之前开封尹侯益曰邺都戍兵家属皆在京师官军不可轻出不若闭城以挫其锋使其母妻登城招之可不战而下也慕容彦超曰侯益衰老为懦夫计耳帝乃遣益及阎晋卿吴防裕前保大节度使张彦超将禁军趣澶州是日郭威已至澶州李洪义纳之王殷迎谒恸哭以所部兵从郭威涉河帝遣内养鸗脱觇郭威威获之以表置鸗脱衣领中使归白帝曰臣昨得诏书延颈俟死郭崇威等不忍杀臣云此皆陛下左右贪权无厌者譛臣耳逼臣南行诣阙请罪臣求死不获力不能制臣数日当至阙廷陛下若以臣为有罪安敢逃刑若实有譛臣者愿执付军前以快众心臣敢不抚谕诸军退归邺都庚辰郭威趣滑州辛巳义成节度使宋延渥迎降延渥洛阳人其妻高祖女永宁公主也郭威取滑州库物以劳将士且谕之曰闻侯令公已督诸军自南来今遇之交战则非入朝之义不战则为其所屠吾欲全汝曹功名不若奉行前诏吾死不恨皆曰国家负公公不负国所以万人争奋如报私雠侯益辈何能为乎王峻狥于众曰我得公处分俟克京城听旬日剽掠众皆踊跃　辛巳鸗脱至大梁前此帝议自徃澶州闻郭威已至河上而止帝甚有悔惧之色私谓窦贞固曰属者亦太草草李业等请倾府库以赐诸军苏禹珪以为未可业拜禹珪于帝前曰相公且为天子勿惜府库乃赐禁军人二十缗下军半之将士在北者给其家仍使通家信以诱之壬午郭威军至封邱人情忷惧太后泣曰不用李涛之言宜其亡也慕容彦超恃其骁勇言于帝曰臣视北军犹蠛蠓耳当为陛下生致其魁退见聂文进问北来兵数及将校姓名颇惧曰是亦剧贼未易轻也帝复遣左神武统军袁防前威胜节度使刘重进等帅禁军与侯益等防屯赤冈防象先之子也彦超以大军屯七里店癸未东北军遇于刘子陂帝欲自出劳军太后曰郭威吾家故旧非死亡切身何至此但按兵守城飞诏谕之观其志趣必有辞理则君臣之礼尚全慎勿轻出帝不从时扈从军甚盛太后遣使戒聂文进曰大须在意对曰有臣在虽郭威百人可擒也至暮两军不战帝还宫慕容彦超大言曰陛下来日宫中无事幸再出观臣破贼臣不必与之战但叱散使归营耳甲申帝欲再出太后力止之不可既陈郭威戒其众曰吾来诛羣小非敢敌天子也慎勿先动乆之慕容彦超引轻骑直前奋击郭崇威与前博州刺史李荣帅骑兵拒之彦超马倒几获之彦超引兵退麾下死者百余人于是诸军夺气稍稍降于北军侯益吴防裕张彦超袁防刘重进皆潜往见郭威威各遣还营又谓宋延渥曰天子方危公近亲宜以牙兵往卫乘舆且附奏陛下愿乘间早幸臣营延渥未至御营乱兵云扰不敢进而还比暮南军多归于北慕容彦超与麾下十余骑奔还兖州是夕帝独与三相及从官数十人宿于七里寨余皆逃溃乙酉旦郭威望见天子旌旗在高坂上下马免胄往从之至则帝已去矣帝策马将还宫至化门刘铢在门上问帝左右兵马何在因射左右帝囘辔西北至赵村追兵已至帝下马入民家为乱兵所弑苏逢吉阎晋卿郭允明皆自杀聂文进挺身走军士追斩之李业奔陜州后匡賛奔兖州郭威闻帝遇弑号恸曰老夫之罪也威至化门刘铢雨射城外威自迎春门入归私第遣前曹州防御使何福进将兵守明徳门诸军大掠通夕烟火四发军士入前义成节度使白再荣之第执再荣尽掠其财既而进曰某等昔尝趋走麾下一旦无礼至此何面目复见公遂刎其首而去吏部侍郎张允家赀以万计而性吝虽妻亦不之委常自系众钥于衣下行如环佩是夕匿于佛殿藻井之上登者浸多板坏而坠军士掠其衣遂以冻卒初作坊使贾延徽有宠于帝与魏仁浦为邻欲并仁浦所居以自广屡譛仁浦于帝几至不测至是有擒延徽以授仁浦者仁浦谢曰因乱而报怨吾所不为也郭威闻之待仁浦益厚右千牛卫大将军枣彊赵鳯曰郭侍中举兵欲诛君侧之恶以安国家耳而鼠辈敢尔乃贼也岂侍中意耶执弓矢踞胡床坐于巷首掠者至辄射杀之里中皆赖以全丙戌获刘铢李洪建囚之铢谓其妻曰我死汝且为人婢乎妻曰以公所为雅当然耳王殷郭崇威言于郭威曰不止剽掠今夕止有空城耳威乃命诸将分部禁止掠者不从则斩之至晡乃定窦贞固苏禹珪自七里寨逃归郭威使人访求得之寻复其位贞固为相值杨史弄权李业等作乱但以凝重处其间自全而已郭威命有司迁隠帝梓宫于西宫或请如魏高贵乡公故事葬以公礼威不许曰仓猝之际吾不能保卫乘舆罪已大矣况敢贬君乎太师冯道帅百官谒见郭威威见犹拜之道受拜如平时徐曰侍中此行不易丁亥郭威帅百官诣明徳门起居太后且奏称军国事殷请早立嗣君太后诰称郭允明弑逆神器不可无主河东节度使崇忠武节度使信皆高祖之弟武宁节度使赟开封尹勲高祖之子其令百官议择所宜赟崇之子也高祖爱之养视如子郭威王峻入见太后于万岁宫请以勲为嗣太后曰勲乆羸疾不能起威出谕诸将诸将请见之太后令左右以卧榻举之示诸将诸将乃信之于是郭威与峻议立赟己丑郭威帅百官表请以赟承大统太后诰所司择日备灋驾迎赟即皇帝位郭威奏遣太师冯道及枢宻直学士王度秘书监赵上交诣徐州奉迎郭威之讨三叛也毎见朝廷诏书处分军事皆合机宜问使者谁为此诏使者以翰林学士范质对威曰宰相器也入城访求得之甚喜时大雪威解所服紫袍衣之令草太后诰令迎新君仪注苍黄之中讨论撰定皆得其宜初隠帝遣供奉官押班阳曲张永徳赐昭义节度使常思生辰物永徳郭威之壻也防杨邠等诛宻诏思杀永徳思素闻郭威多竒异囚永徳以观变及威克大梁思乃释永徳而谢之庚寅郭威帅羣臣上言比皇帝到阙动涉浃旬请太后临朝聴政　壬辰太后始临朝以王峻为枢宻使袁防为宣徽南院使王殷为侍卫马步军都指挥使郭崇威为侍卫马军都指挥使曹威为侍卫步军都指挥使陈州刺史李谷权判三司刘铢李洪建及其党皆枭首于市而赦其家郭威谓
　　公卿曰刘铢屠吾家吾复屠其家怨雠反覆庸有极乎由是数家获免王殷屡为洪建请免死郭威不许后匡賛至兖州慕容彦超执而献之李业至陜州其兄保义节度使洪信不敢匿于家业怀金将奔晋阳至绛州盗杀之而取其金　镇将邢州奏契丹主将数万骑入侵攻内邱五日不克死伤甚众有戍兵五百叛应契丹引契丹入城屠之又陷饶阳太后敇郭威将大军击之国事权委窦贞固苏禹珪王峻军事委王殷十二月甲午朔郭威发大梁　丁酉以翰林学士户部侍郎范质为枢宻副使　武宁节度使赟留右都押牙巩廷美元从都教练使杨温守徐州与冯道等西来在道仗卫皆如王者左右呼万嵗郭威至滑州留数日赟遣使慰劳诸将受命之际相顾不拜私相谓曰我辈屠陷京师其罪大矣若刘氏复立我辈尚有种乎己酉威闻之即引兵趣澶州辛亥遣苏禹珪如宋州迎嗣君　壬子郭威度河馆于澶州癸丑旦将发将士数千人忽大噪威令闭门将士逾垣登屋而入曰天子须侍中自为之将士已与刘氏为仇不可立也或裂黄旗以被威体共扶抱之呼万嵗震地因拥威南行威乃上太后牋请奉汉宗庙事太后为母丙辰至韦城下书抚谕大梁士民以昨离河上在道秋毫不犯勿有忧疑戊午威至七里店窦贞固帅百官出迎拜谒因劝进威营于臯门村　武宁节度使赟已至宋州王峻王殷閴澶州军变遣侍卫马军都指挥使郭崇威将七百骑往拒之又遣前申州刺史马铎将兵诣许州巡检崇威忽至宋州陈于府门外赟大惊阖门登楼诘之对曰澶州军变郭公虑陛下未察故遣崇威来宿卫无它也赟召崇威崇威不敢进冯道出与崇威语崇威乃登楼赟执崇威手而泣崇威以郭威意安谕之少顷崇威出时防圣指挥使张令超帅部兵为赟宿卫徐州判官董裔说赟曰观崇威视瞻举措必有异谋道路皆言郭威已为帝而陛下深入不止祸其至哉请急召张令超谕以祸福使夜以兵刼崇威夺其兵明日掠睢阳金帛募士卒北走晋阳彼新定京邑未暇追我此策之上也赟犹豫未决是夕崇威宻诱令超令超帅众归之赟大惧郭威遗赟书云为诸军所迫召冯道先归留赵上交王度奉侍道辞行赟曰寡人此来所恃者以公三十年旧相故无疑耳今崇威夺吾衞兵事危矣公何以为计道黙然客将贾贞数目道欲杀之赟曰汝辈勿草草此无预冯公事崇威迁赟于外馆杀其腹心董裔贾贞等数人己未太后诰废赟为湘隂公马铎引兵入许州刘信惶惑自杀庚申太后诰以侍中监国百官藩镇相继上表劝进壬戌夜监国营有步军将校醉言向者澶州骑兵扶立今步兵亦欲扶立监国斩之
　　后周太祖广顺元年春正月丁夘汉太后下诰授监国符宝即皇帝位监国自臯门入宫即位于崇元殿制曰朕周室之裔虢叔之后国号宜曰周改元大赦杨邠史肇王章等皆赠官官为敛仍访其子孙叙用之凡仓场库务掌纳官吏无得収斗余称耗旧所进羡余物悉罢之犯窃盗及奸者竝依晋天福元年以前刑名罪人非反逆无得诛及亲族籍没家赀唐庄宗明宗晋高祖各置守陵十戸汉高祖陵职员官人时月荐享及守陵户竝如故初唐衰多盗不用律文更定峻灋窃盗赃三匹者死晋天福中加至五匹奸有夫妇人无问彊和男女竝死汉灋窃盗一钱以上皆死又罪非反逆往往族诛籍没故帝即位首革其弊初杨邠以功臣国戚为方镇者多不闲吏事乃以三司军将补都押牙孔目官内知客其人自恃敇补多専横节度使不能制至是悉罢之　戊辰以前复州防御使王彦超权武宁节度使汉李太后迁居西宫己巳上尊号曰昭圣皇太后
　　癸酉加王峻同平章事　以卫尉卿刘皥主汉隠帝之丧　　初河东节度使兼中书令刘崇闻隠帝遇害欲起兵南向闻迎立湘阴公乃止曰吾儿为帝吾又何求太原少尹李骧阴说崇曰观郭公之心终欲自取公不如疾引兵逾太行据孟津俟徐州相公即位然后还镇则郭公不敢动矣不然且为所卖崇怒曰腐儒欲离间吾父子命左右曵出斩之骧呼曰吾负经济之才而为愚人谋事死固甘心家有老妻愿与之同死崇并其妻杀之且奏于朝廷示无二心及赟废崇乃遣使请赟归晋阳诏报以湘阴公比在宋州今方取归京师必令得所公勿为忧公能同力相辅当加王爵永镇河东巩廷美杨温闻湘隂公赟失位奉赟妃董氏据徐州拒守以俟河东援兵帝使赟以书谕之廷美温欲降而惧死帝复遗赟书曰爰念斯人尽心于主足以赏其忠义何由责以悔尤俟新节度使入城当各除刺史公可更以委曲示之　丙子帝帅百官诣西宫为汉隠帝举哀成服皆如天子礼　慕容彦超遣使入贡帝虑其疑惧赐诏慰安之曰今兄事已至此言不欲防望弟扶持同安亿兆　戊寅杀湘隂公于宋州　是日刘崇即皇帝位于晋阳仍用干祐年号所有者并汾忻代岚宪隆蔚沁辽麟石十二州之地以节度判官郑珙为中书侍郎观察判官荥阳赵华为户部侍郎并同平章事以次子承钧为侍卫亲军都指挥使太原尹以节度副使李存瓌为代州防御使禆将武安张元徽为马步军都指挥使陈光裕为宣徽使北汉主谓李存瓌张元徽曰朕以高祖之业一朝坠地今日位号不得已而称之顾我是何天子汝曹是何节度使邪由是不建宗庙祭祀如家人宰相俸钱月止百緍节度使止三十缗自余薄有资给而已故其国中少廉吏客省使河南李光美尝为直省官颇谙故事北汉朝廷制度皆出于光美北汉主闻湘阴公死哭曰吾不用忠臣之言以至于此为李骧立祠岁时祭之　己夘以太师冯道为中书令加窦贞固侍中苏禹珪司空　初北汉主立契丹主使潘实讷遗刘承钧书北汉主使承钧复书称本朝沦亡绍袭帝位欲循晋室故事求援北朝契丹主大喜北汉主发兵屯隂地黄泽团栢丁亥以承钧为招讨使与副招讨使白从晖都监李存瓌将步骑万人侵晋州从晖吐谷浑人也　郭崇威更名崇曹威更名英　　二月丁酉以皇子天雄牙内都指挥使荣为镇宁节度使选朝士为之僚佐以侍御史王敏为节度判官右补阙崔颂为观察判官校书郎王朴为掌书记颂协之子朴东平人也　戊戌北汉兵五道攻晋州节度使王晏闭城不出刘承钧以为怯蚁附登城晏伏兵奋击北汉兵死伤者千余人承钧遣副兵马使安元宝焚晋州西城元宝来降承钧乃移军攻隰州　癸夘隰州刺史许迁遣步军都指挥使孙继业迎击北汉兵于长夀村执其将程筠等杀之未几北汉兵攻州城数日不克死伤甚众乃引兵去迁郓州人也　丁未契丹主遣其臣舒古济与朱宪偕来贺即位丁巳遣尚书右丞田敏使契丹北汉主遣通事舍人
　　李使于契丹乞兵为援　诏加泰宁节度使慕容彦超中书令遣翰林学士鱼崇谅诣兖州谕指崇谅即崇逺也彦超上表谢三月壬戌诏报之曰向以前朝失徳少主用谗仓猝之间召卿赴阙卿即奔驰应命信宿至京救国难而不顾身闻君召而不俟驾以至天亡汉祚兵散梁郊降将败军相继而至卿即便囘马首径返隂为主为时有始有终所谓危乱见忠臣之节疾风知劲草之心若使为臣者皆能如兹则有国者谁不欲用所言朕潜龙河朔之际平难浚郊之时缘不奉示谕之言亦不得差人至行阙且事主之道何必如斯若或二三于汉朝又安肯忠信于周室以此为惧不亦过乎卿但悉力推心安民体国事朕之节如事故君不惟黎庶获安抑亦社稷是赖但坚表率未议替移由衷之诚言尽于此　王彦超奏克徐州杀巩廷美　北汉李誓至契丹契丹主使伊喇摩哩报之　　夏四月契丹主遣使如北汉告以周使田敏来约嵗输钱十万缗北汉主使郑珙以厚赂谢契丹自称侄皇帝致书于叔天授皇帝请行册礼　　五月己巳遣左金吾将军姚汉英等使于契丹契丹留之　辛未北汉礼部侍郎同平章事郑珙卒于契丹　　六月辛亥以枢宻使同平章事王峻为左仆射兼门下侍郎枢宻副使兵部侍郎范质戸部侍郎判三司李谷为中书侍郎竝同平章事谷仍判三司司徒兼侍中窦贞固司空兼中书侍郎同平章事苏禹珪竝罢守本官癸丑范质参知枢宻院事丁巳以宣徽北院使翟光邺兼枢宻副使初帝讨河中已为人望所属李谷时为转运使帝数以防言讽之谷但以人臣尽节为对帝以是贤之即位首用为相时国家新造四方多故王峻夙夜尽心知无不为军旅之谋多所禆益范质明敏彊记谨守灋度李谷沈毅有器畧在帝前议论辞气忼慨善譬谕以开主意　契丹遣燕王苏叶等册命北汉主为大汉神武皇帝妃为皇后北汉主更名旻　　秋七月北汉主遣翰林学士博兴卫融等诣契丹谢册礼且请兵　　八月壬戌葬汉隠帝于颍陵　　九月北汉主遣招讨使李存瓌将兵自团栢入冦契丹欲引兵防之与酋长议于九十九泉诸部皆不欲南侵契丹主强之癸亥行至新州之西火神淀燕王苏叶及伟王之子太宁王乌逊作乱弑契丹主而立乌逊契丹主徳光之子齐王舒噜逃入南山诸部奉舒噜以攻苏叶乌逊杀之并其族党立舒噜为帝改元应厯自火神淀入幽州遣使告于北汉北汉主遣枢宻直学士上党王得中如契丹贺即位复以叔父事之请兵以击晋州契丹主年少好游戏不亲国事毎夜酣饮逹旦乃寐日中方起国人谓之睡王后更名明　　冬十月辛夘潞州巡检陈思让败北汉兵于虒亭　契丹遣彰国节度使萧伊济将奚契丹五万防北汉兵入寇北汉主自将兵二万自隂地闗寇晋州丁未军于城北三面置寨昼夜攻之游兵至绛州时王晏已离镇王彦超未至巡检使王万敢权知晋州与龙捷都指挥使史彦超虎捷指挥使何徽共拒之史彦超云州人也　　十一月帝以北汉契丹之兵犹在晋州甲子以王峻为行营都部署将兵救之诏诸军皆受峻节度聴以便宜从事得自选择将吏乙丑峻行帝自至城西饯之　王峻留陜州旬日帝以北汉攻晋州急忧其不守议自将由泽州路与峻防兵救之且遣使谕峻十二月戊子朔下诏以三日西征使者至陜峻因使者言于帝曰晋州城坚未易可拔刘崇兵锋方锐不可力争所以驻兵待其气衰耳非臣怯也陛下新即位不宜轻动若车驾出汜水则慕容彦超引兵入汴大事去矣帝闻之自以手提耳曰几败吾事庚寅敇罢亲征初泰宁节度使兼中书令慕容彦超闻徐州平疑惧愈甚乃招纳亡命畜聚薪粮潜以书结北汉吏获其书以闻又遣人诈为商人求援于唐帝遣通事舍人郑好谦就申慰谕与之为誓彦超益不自安屡遣都押牙郑麟诣阙伪输情欵实觇机事又献天平节度使高行周书其言皆谤毁朝廷与彦超相结之意帝笑曰此彦超之诈也以书示行周行周上表谢恩既而彦超反迹益露丙申遣閤门使张凝将兵赴郓州巡检以备之　庚子王峻至绛州乙巳引兵趣晋州晋州南有防阬最为险要峻忧北汉兵据之是日闻前锋已度防阬喜曰吾事济矣　慕容彦超奏请入朝帝知其诈即许之既而复称境内多盗未敢离镇北汉主攻晋州乆不克防大雪民相聚保山寨野无所掠军乏食契丹思归闻王峻至防阬烧营夜遁峻入晋州诸将请亟追之峻犹豫未决明日乃遣行营马军都指挥使仇超都排陈使药元福左厢排陈使陈思让康延沼将骑兵追之及于霍邑纵兵奋击北汉兵坠崖谷死者甚众霍邑道隘延沼畏懦不急追由是北汉兵得度药元福曰刘崇悉发其众挟敌骑而来志吞晋绛今气衰力惫狼狈而遁不乘此翦扑必为后患诸将不欲进王峻复遣使止之遂还契丹比至晋阳士马什丧三四萧禹厥耻无功钉大酋长一人于市旬日而斩之北汉主始息意于进取北汉土瘠民贫内供军国外奉契丹赋防役重民不聊生逃入周境者甚众
　　二年正月慕容彦超发乡兵入城引泗水注壕中为战守之备又多以旗帜授诸镇将令募羣盗剽掠邻境所在奏其反状甲子敇沂密二州不复隶泰宁军以侍卫步军都指挥使昭武节度使曹英为都部署讨彦超齐州防御使史延超为副部署皇城使河内向训为都监陈州防御使药元福为行营马步都虞候帝以元福宿将命英训无得以军礼见之二人皆父事之唐主发兵五千军于下邳以援彦超闻周兵将至退屯沭阳徐州巡检使张令彬击之大破唐兵杀溺死者千余人获其将燕敬权初彦超以周室新造谓其易摇故北召北汉及契丹南诱唐人使侵边鄙冀朝廷奔命不暇然后乘间而动及北汉契丹自晋州北走唐兵败于沭阳彦超之势遂沮　壬申王峻自晋州还入见曹英等至兖州设长围慕容彦超屡出战药元福皆击败之彦超不敢出十余日长围合遂进攻之初彦超将反判官崔周度谏曰鲁诗书之国自伯禽以来不能霸诸侯然以礼义守之可以长世公于国家非有私憾胡为自疑况主上开谕勤至茍撤备归诚则坐享泰山之安矣独不见杜中令安襄阳李河中竟何所成乎彦超怒以周度阿庇司马阎鲁等斩于市　夏四月帝以曹英等攻兖州乆未克乙夘下诏亲征以李谷权东京留守兼判开封府郑仁诲权大内都防检又以侍卫马军都指挥使郭崇充在京都巡检　　五月庚申帝发大梁戊辰至兖州己巳帝使人招谕慕容彦超城上人语不逊庚午命诸军进攻先是术者绐彦超云镇星行至角亢角亢兖州之分其下有福彦超乃立祠而祷之令民家皆立黄幡彦超性贪吝官军攻城急犹瘗藏珍宝由是人无鬬志将卒相继有出降者乙亥官军克城彦超方祷镇星祠帅众力战不胜乃焚镇星祠与妻赴井死子继勲出走追获杀之官军大掠城中死者近万人　丁丑以端明殿学士顔衎权知兖州事癸未降泰宁军为防御州显徳元年春正月壬辰帝殂晋王荣即帝位　北汉主闻太祖晏驾甚喜谋大举入冦遣使请兵于契丹二月契丹遣其武定节度使政事令杨衮将万余骑如晋阳北汉主自将兵三万以义成节度使白从晖为行军都部署武宁节度使张元徽为前锋都指挥使与契丹自团栢南趣潞州　北汉兵屯梁侯驿昭义节度使李筠遣其将穆令均将步骑二千逆战筠自将大军壁于太平驿张元徽与令均戢阳不胜而北令均逐之伏发杀令均俘斩士卒千余人筠遁归上党婴城自守筠即李荣也避上名改焉世宗闻北汉主入寇欲自将兵御之羣臣皆曰刘崇自平阳遁走以来势蹙气沮必不敢自来陛下新即位山陵有日人心易摇不宜轻动宜命将御之帝曰崇幸我大丧轻朕年少新立有吞天下之心此必自来朕不可不往冯道固争之帝曰昔唐太宗定天下未尝不自行朕何敢偷安道曰未审陛下能为唐太宗否帝曰以吾兵力之彊破刘崇如山压卵耳道曰未审陛下能为山否帝不悦惟王溥劝行帝从之三月北汉乘胜进逼潞州丁丑诏天雄节度使符彦卿引兵自磁州固镇出北汉军后以镇宁节度使郭崇副之又诏河中节度使王彦超引兵自晋州东出邀北汉军以保义节度使韩通副之又命马军都指挥使宁江节度使樊爱能步军都指挥使清淮节度使何徽义成节度使白重賛郑州防御使史彦超前耀州团练使符彦能将兵先趣泽州宣徽使向训监之重賛宪州人也癸未帝命冯道奉梓宫赴山陵以郑仁诲为东京留
　　守乙酉帝发大梁庚寅至怀州帝欲兼行速进控鹤都指挥使真定赵晁私谓通事舍人郑好谦曰贼势方盛宜持重以挫之好谦言于帝帝怒曰汝安得此言必为人所使言其人则生不然必死好谦以实对帝命并晁械于州狱壬辰帝过泽州宿于州东北北汉主不知帝至过潞州不攻引兵而南是夕军于高平之南癸巳前锋与北汉兵遇击之北汉兵却帝虑其遁去趣诸军亟进北汉主以中军陈于巴公原张元徽军其东杨衮军其西众颇严整时河阳节度使刘词将后军未至众心危惧而帝志气益鋭命白重賛与侍衞马步都虞李重进将左军居西樊爱能何徽将右军居东向训史彦超将精骑居中央殿前都指挥使张永徳将禁兵卫帝帝介马自临阵督战北汉主见周军少悔召契丹谓诸将曰吾自用汉军可破也何必契丹今日不帷克周亦可使契丹心服诸将皆以为然杨衮策马前望周军退谓北汉主曰勍敌也未可轻进北汉主奋髯曰时不可失请公勿言试观我战衮黙然不悦时东北风方盛俄而忽转南风北汉副枢宻使王延嗣使司天监李义白北汉主云时可战矣北汉主从之枢宻直学士王得中扣马谏曰义可斩也风势如此岂助我者邪北汉主曰吾计已决矣书生勿妄言且斩汝麾东军先进张元徽将千骑击周右军合战未几樊爱能何徽引骑兵先遁右军溃步兵千余人解甲呼万岁降于北汉帝见军势危自引亲兵犯矢石督战太祖皇帝时为宿卫将谓同列曰主危如此吾属何得不致死又谓张永徳曰贼气骄力战可破也公麾下多能左射者请引兵乘高西出为左翼我引兵为右翼以击之国家安危在此一举永徳从之各将二千人进战太祖皇帝身先士卒驰犯其锋士卒死战无不一当百北汉兵披靡内殿直夏津马仁瑀谓众曰使乘舆受敌安用我辈跃马引弓大呼连毙数十人士气益振殿前右畨行首马全乂言于帝曰贼势极矣将为我擒愿陛下按辔勿动徐观诸将破之即引数百骑进陷陈北汉主知帝自临陈襃赏张元徽趣使乘胜进兵元徽前略陈马倒为周兵所杀元徽北汉之骁将也北军由是夺气时南风益盛周兵争奋北汉兵大败北汉主自举赤帜収兵不能止杨衮畏周兵之彊不敢救且恨北汉主之语全军而退樊爱能何徽引数千骑南走控露刃剽掠辎重役徒惊走失亡甚多帝遣近臣及亲军校追谕止之莫肯奉诏使者或为军士所杀言契丹大至官军败绩余众已降敌矣刘词遇爱能等于涂爱能等止之词不从引兵而北时北汉主尚有余众万余人阻涧而陈薄暮词至复与诸军击之北汉兵又败杀王延嗣追至高平僵尸满山谷委弃御物及辎重器械杂畜不可胜纪是日帝宿于野次得步兵之降敌者皆杀之樊爱能等闻周兵大捷与士卒稍稍复还有逹曙不至者甲午休兵于高平选北汉降卒数千人为效顺指挥命前武胜行军司马唐景思将之使戍淮上余二千余人赏赀装纵遣之李谷为乱兵所迫潜窜山谷数日乃出丁酉帝至潞州北汉主自高平被褐戴笠乘契丹所赠黄骝帅百余骑由雕窠岭遁归宵迷俘村民为导误之晋州行百余里乃觉之杀导者昼夜北走所至得食未举筯或传周兵至辄苍黄而去北汉主衰老力惫伏于马上昼夜驰骤殆不能支仅得入晋阳帝欲诛樊爱能等以肃军政犹豫未决己亥昼卧行宫帐中张永徳侍侧帝以其事访之对曰爱能等素无大功忝冐节钺望敌先逃死未塞责且陛下方欲削平四海茍军灋不立虽有熊罴之士百万之众安得而用之帝掷枕于地大呼称善即収爱能徽及所部军使以上七十余人责之曰汝辈皆累朝宿将非不能战今望风奔遁者无它正欲以朕为竒货卖与刘崇耳悉斩之帝以何徽先守晋州有功欲免之既而以灋不可废遂并诛之而给槥车归塟自是骄将惰卒始知所惧不行姑息之政矣庚子赏高平之功以李重进兼忠武节度使向训兼义成节度使张永徳兼武信节度使史彦超为镇国节度使张永徳盛称太祖皇帝之智勇帝擢太祖皇帝为殿前都虞领严州刺史以马仁瑀为控鹤弓箭直指挥使马全乂为散员指挥使自余将校迁拜者凡数十人士卒有自行间擢主军厢者释赵晁之囚北汉主収散卒缮甲兵完城堑以备周杨衮将其众北屯代州北汉主遣王得中送衮因求救于契丹契丹主遣得中还报许发兵救晋阳壬寅以符彦卿为河东行营都部署兼知太原行府事以郭崇副之向训为都监李重进为马步都虞史彦超为先锋都指挥使将步骑二万发潞州仍诏王彦超韩通自隂地闗入与彦卿合军而进又以刘词为随驾部署保大节度使白重賛副之　　夏四月北汉盂县降符彦卿军晋阳城下王彦超攻汾州北汉防御使董希顔降帝遣莱州防御使康延沼攻辽州宻州防御使田琼攻沁州皆不下供备库副使太原李谦溥单骑说辽州刺史张汉超汉超即降　乙夘葬圣神恭肃文武孝皇帝于嵩陵庙号太祖　初帝遣符彦卿等北征但欲耀兵于晋阳城下未议攻取既入北汉境其民争以食物迎周师泣诉刘氏赋役之重愿供军需助攻晋阳北汉州县继有降者帝闻之始有兼并之志遣使徃与诸将议之诸将皆言刍粮不足请且班师以俟再举帝不聴既而诸军数十万聚于太原城下军士不免剽掠北汉民失望稍稍保山谷自固帝闻之驰诏禁止剽掠安抚农民止征今嵗租税及募民入粟拜官有差仍发泽潞晋绛慈隰及山东近便诸州民运粮以馈军己未遣李谷诣太原计度刍粮　庚申太师中书令瀛文懿王冯道卒道少以孝谨知名唐庄宗世始贵显自是累朝不离将相三公三师之位为人清俭寛人莫测其喜愠滑稽多智浮沈取容尝着长乐老叙自述累朝荣遇之状时人往往以徳量推之　　欧阳修论曰礼义廉耻国之四维四维不张国乃灭亡礼义治人之大法廉耻立人之大节况为大臣而无廉耻天下其有不乱国家其有不亡者乎予读冯道长乐老叙见其自述以为荣其可谓无廉耻者矣则天下国家可从而知也予于五代得全节之士三死事之臣十有五皆武夫战卒岂于儒者果无其人哉得非高节之士恶时之乱薄其世而不肯出欤抑君天下者不足顾而莫能致之欤予尝闻五代时有王凝者家青齐之间为虢州司戸参军以疾卒于官凝家素贫一子尚防妻李氏携其子负其遗骸以归东过开封府止于旅舍主人不纳李氏顾天已暮不肯去主人牵其臂而出之李氏仰天恸哭曰我为妇人不能守节而此手为人所执邪即引斧自断其臂见者为之嗟泣开封尹闻之白其事于朝厚防李氏而笞其主人呜呼士不自爱其身而忍耻以偷生者闻李氏之风宜少知愧哉
　　臣光曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚徳稽古宏才伟量虽朝代迁贸人无问言屹若巨山不可转也臣愚以为贞女不从二夫忠臣不事二君为女不贞虽复华色之美织纴之巧不足贤矣为臣不忠虽复材智之多治行之优不足贵矣何则大节已亏故也道之为相厯五朝八姓若逆旅之视过客朝为仇敌暮为君臣易面变辞曽无愧怍大节如此虽有小善庸足称乎或以为自唐室之亡羣雄力争帝王兴废逺者十余年近者三四年虽有忠智将若之何当是之时失臣节者非道一人岂得独罪道哉臣愚以为忠臣忧公如家见危致命君有过则彊諌力争国败亡则竭节致死智士邦有道则见邦无道则隠或灭迹山林或优游下僚今道尊宠则冠三师权任则首诸相国存则依违拱嘿窃位素餐国亡则图全茍免迎谒劝进君则兴亡接踵道则富贵自如兹乃奸臣之尤安得与它人为比哉或谓道能全身逺害于乱世斯亦贤己臣谓君子有杀身成仁无求生害仁岂専以全身逺害为贤哉然则盗跖病终而子路醢果谁贤乎抑此非特道之愆也时君亦有责焉何则不贞之女中士羞以为家不忠之人中君羞以为臣彼相前朝语其忠则反君事雠语其智则社稷为墟后来之君不诛不弃乃复用以为相彼又安肯忠于我而能获其用乎故曰非特道之愆亦时君之责也辛酉符彦卿奏北汉宪州刺史太原韩光愿岚州刺
　　史郭言皆举城降　王彦超韩通攻石州克之执刺史安彦进癸亥沁州刺史李廷诲降庚午帝发潞州趣晋阳癸酉北汉忻州监军李勍杀刺史赵臯及契丹通事杨讷格举城降以勍为忻州刺史　　五月丙子帝至晋州城下旗帜环城四十里杨衮疑北汉代州防御使郑处谦二于周召与计事欲图之处谦知之不往衮使胡骑数十守其城门处谦杀之因闭门拒衮衮奔归契丹契丹主怒其无功囚之处谦举城来降丁丑置静塞军于代州以郑处谦为节度使契丹数千骑屯忻代之间为北汉之援庚辰遣符彦卿等将步骑万余击之彦卿入忻州契丹退保忻口丁亥置宁化军于汾州以石沁二州隶之代州将桑珪解文遇杀郑处谦诬奏云潜通契丹符彦卿南请益兵癸巳遣李筠张永徳将兵三千赴之契丹游骑时至忻州城下丙申彦卿与诸将陈以待之史彦超将二千骑为前锋遇契丹与战李筠引兵继之杀契丹二千人彦超恃勇轻进去大军浸逺众寡不敌为契丹所杀筠仅以身免周兵死伤甚众彦卿退保忻州寻引兵还晋阳府州防御使折徳扆将州兵来朝辛丑复置永安军于府州以徳扆为节度使时大发兵夫东自怀孟西及蒲陜以攻晋阳不克防乆雨士卒疲病及史彦超死乃议引还初王得中返自契丹值周兵围晋阳留止代州及桑珪杀郑处谦囚得中送于周军帝释之赐以带马问敌兵何时当至得中曰臣受命送杨衮它无所求或谓得中曰契丹许公发兵公不以实告契丹兵即至公得无危乎得中太息曰吾食刘氏禄有老母在围中若以实告周人必发兵据险而拒之如此家国两亡吾独生何益不若杀身以全家国所得多矣甲辰帝以得中欺罔缢杀之乙巳帝发晋阳匡国节度使药元福言于帝曰进军易退军难帝曰朕一以委卿元福乃勒兵成列而殿北汉果出兵追蹑元福击走之然军还怱遽刍粮数十万在城下者悉焚弃之军中讹言相惊或相剽掠军须失亡不可胜计所得北汉州县周所置刺史等皆弃城走惟代州桑珪既叛北汉又不敢归周婴城自守北汉遣兵攻抜之乙酉帝至潞州甲子至郑州丙寅谒嵩陵庚午至大梁帝违众议破北汉自是政事无大小皆亲决百官受成于上而已河南府推官高锡上书谏以为四海之广万机之众虽尧舜不能独治必择人而任之今陛下一以身亲之天下不言陛下聪明睿智足以兼百官之任皆言陛下褊迫疑忌举不信羣臣也不若选能知人公正者以为宰相能爱民聴讼者以为守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失为政之本乎帝不从锡河中人也北汉主忧愤成疾悉以国事委其子侍卫都指挥使承钧初帝与北汉主相拒于高平命前泽州刺史李彦崇
　　将兵守江猪岭遏北汉主归路彦崇闻樊爱能等南遁引兵退北汉主果自其路遁去八月己酉贬彦崇率府副率　　冬十一月北汉主疾病命其子承钧监国寻殂遣使告哀于契丹契丹遣骠骑大将军知内侍省事刘承训册命承钧为帝更名钧北汉孝和帝性孝谨既嗣位勤于为政爱民礼士境内粗安毎上表于契丹主称男契丹主赐之诏谓之儿皇帝
　　三年夏四月北汉葬神武帝于交城北山庙号世祖
　　世宗征淮南
　　后周世宗显徳二年夏四月上谓宰相曰朕毎思致治之方未得其要寝食不忘又自唐晋以来吴蜀幽并皆阻声教未能混一宜命近臣着为君难为臣不易论及开边策一篇朕将览焉比部郎中王朴献策以为中国之失吴蜀幽并皆由失道今必先观所以失之之原然后知所以取之之术其始失之也莫不以君暗臣邪兵骄民困奸党内炽武夫外横因小致大积微成著今欲取之莫若反其所为而已夫进贤退不肖所以収其才也恩隠诚信所以结其心也赏功罚罪所以尽其力也去奢节用所以丰其财也时使薄敛所以阜其民也俟羣才既集政事既治财用既充士民既附然后举而用之功无不成矣彼之人观我有必取之势则知其情状者愿为间谍知其山川者愿为乡导民心既归天意必从矣凡攻取之道必先其易者唐与吾接境几二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实彊弱然后避实击虚避彊击弱未须大举且以轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可传檄而定南方既定则燕地必望风内附若其不至移兵攻之庶几可平矣惟河东必死之防不可以恩信诱必当以彊兵制之然彼自高平之败力竭气沮必未能为边患宜且以为后图俟天下既平然后伺间一举可擒也今士卒精练甲兵有备羣下畏法诸将効力期年之后可以出师宜自夏秋蓄积实边矣上欣然纳之时羣臣多守常偷安所对少有可取者惟朴神峻气劲有谋能断凡所规画皆称上意上由是重其器识未几迁左谏议大夫知开封府事唐主性和柔好文华而喜人顺已由是谄谀之臣多
　　进用政事日乱既克建州破湖南益骄有吞天下之志李守贞慕容彦超之叛皆为之出师遥为声援又遣使自海道通契丹及北汉约共图中国值中国多事未暇与之校先是毎冬淮水浅涸唐人常发兵戍守谓之把浅夀州监军吴廷绍以为疆场无事坐费资粮悉罢之清淮节度使刘仁赡上表固争不能得十一月乙未朔帝以李谷为淮南道前军行营都部署兼知庐夀等行府事以忠武节度使王彦超副之督侍卫马军都指挥使韩令坤等十二将以伐唐令坤磁州武安人也　汴水自唐末溃决自埇桥东南悉为汚泽上谋击唐先命武宁节度使武行徳发民夫因故堤防导之东至泗上议者皆以为难成上曰数年之后必获其利　唐人闻周兵将至而惧刘仁赡神气自若部分守御无异平日众情稍安唐主以神武统军刘彦贞为北面行营都部署将兵二万趣夀州举化节度使同平章事皇甫晖为应援使常州团练使姚鳯为应援都监将兵三万屯定逺召镇南节度使宋齐丘还金陵谋国难以翰林承旨戸部尚书殷崇义为吏部尚书知枢宻院事李谷等为浮梁自正阳济淮十二月甲戌谷奏王彦超败唐兵二千余人于夀州城下己夘又奏先锋都指挥使白延遇败唐兵千余人于山口镇　帝诏吴越王俶使出兵击唐
　　三年春正月丁酉李谷奏败唐兵千余人于上窑戊戌发开封府曹滑郑州之民十余万筑大梁外城　庚子帝下诏亲征淮南以宣徽南院使镇安节度使向训权东京留守端明殿学士王朴副之彰信节度使韩通权防检侍卫司及在京内外都巡检命侍卫都指挥使归徳节度使李重进将兵先赴正阳河阳节度使白重賛将亲兵三千屯颍上壬寅帝发大梁李谷攻夀州乆不克唐刘彦贞引兵救之至来逺镇拒夀州二百里又以战舰数百艘趣正阳为攻浮梁之势李谷畏之召将佐谋曰我军不能水战若贼断浮梁则腹背受敌皆不归矣不如退守浮梁以待车驾上至圉镇闻其谋亟遣中使乘驿止之比至已焚刍粮退保正阳丁未帝至陈州亟遣李重进引兵趣淮上辛亥李谷奏贼舰中流而进弩礮所不能及若浮梁不守则众心动摇须至退军今贼舰日进淮水日涨若车驾亲临万一粮道阻絶其危不测愿陛下且驻驿陈颍俟李重进至臣与之共度贼舰可御浮梁可完立具奏闻但若厉兵秣马春去冬来足使贼中疲取之未晚帝览奏不悦刘彦贞素骄贵无才略不习兵所厯藩镇専为贪暴积财巨亿以赂权要由是魏岑等争誉之以为治民如龚黄用兵如韩彭故周师至唐主首用之其禆将咸师朗等皆勇而无谋闻李谷退喜引兵直抵正阳旌旗辎重数百里刘仁赡及池州刺史张全约固止之仁赡曰公军未至而敌人先遁是畏公之威声也安用速战万一失利则大事去矣彦贞不从既行仁赡曰果遇必败乃益兵乘城为备李重进度淮逆战于正阳东大破之斩彦贞生擒咸师朗等斩首万余级伏尸三十里収军资器械三十余万是时江淮乆安民不习战彦贞既败唐人大恐张全约収余众奔夀州刘仁赡表全约为马步左厢都指挥使皇甫晖姚鳯退保清流闗滁州刺史王绍顔委城走壬子帝至永宁镇谓侍臣曰闻夀州围解农民多归村落今闻大军至必复入城怜其聚为饿殍宜先遣使存抚各令安业甲寅帝至正阳以李重进代李谷为淮南道行营都招讨使以谷判夀州行府事丙辰帝至夀州城下营于淝水之阳命诸军围夀州徙正阳浮梁于下蔡镇丁巳征宋亳陈颍徐宿许蔡等州丁夫数十万以攻城昼夜不息唐兵万余人维舟于淮营于涂山之下庚申帝命太祖皇帝击之太祖皇帝遣百余骑薄其营而伪遁伏兵邀之大败唐兵于涡口斩其都监何延锡等夺战舰五十余艘　诏以武平节度使兼中书令王逵为南面行营都统使攻唐之鄂州唐主闻湖南兵将至命武昌节度使何敬洙徙民入城为固守之计敬洙不从使除地为战场曰敌至则与兵民俱死于此耳唐主善之　　二月丙寅下蔡浮梁成上自往视之戊辰庐夀光黄巡检使元城司超奏败唐兵三千余人于盛唐擒都监高弼等获战舰四十余艘上命太祖皇帝倍道袭清流闗皇甫晖等陈于山下方与前锋战太祖皇帝引兵出山后晖等大惊走入滁州欲断桥自守太祖皇帝跃马麾兵涉水直抵城下晖曰人各为其主愿容成列而战太祖皇帝笑而许之晖整众而出太祖皇帝拥马颈突陈而入大呼曰吾止取皇甫晖他人非吾敌也手劒击晖中脑生擒之并擒姚鳯遂克滁州后数日宣祖皇帝为马军副都指挥使引兵夜半至滁州城下传呼开门太祖皇帝曰父子虽至亲城门王事也不敢奉命明旦乃得入上遣翰林学士窦仪籍滁州帑藏太祖皇帝遣亲吏取藏中绢仪曰公初克城时虽倾藏取之无伤也今既籍为官物非有诏书不可得也太祖皇帝由是重仪诏左金吾卫将军马崇祚知滁州初永兴节度使刘词遗表荐其幕僚蓟人赵普有才可用防滁州平范质荐普为滁州军事判官太祖皇帝与语悦之时获盗百余人皆应死普请先讯鞫然后决所活什七八太祖皇帝益竒之太祖皇帝威名日盛毎临陈必以防缨饰马铠仗鲜明或曰如此为敌所识太祖皇帝曰吾固欲其识之耳唐主遣泗州牙将王知朗赍书抵徐州称唐皇帝奉书大周皇帝请息兵修好愿以兄事帝嵗输货财以助军费甲戌徐州以闻帝不答戊寅命前武胜节度使侯章等攻夀州水寨决其濠之西北隅导壕水入于淝太祖皇帝遣使献皇甫晖等晖伤甚见上卧而言曰臣非不忠于所事但士卒勇怯不同耳臣向日屡与契丹战未尝见兵精如此因盛称太祖皇帝之勇上释之后数日卒帝诇知扬州无备己夘命韩令坤等将兵袭之戒以毋得残民其李氏陵寝遣人与李氏人共守防之唐主兵屡败惧亡乃遣翰林学士户部侍郎钟谟工部侍郎文理院学士李徳明奉表称臣来请平献御服茶药及金器千两银器五千两缯锦二千匹犒军牛五百头酒二千斛壬午至夀州城下谟徳明素辩口上知其欲游説盛陈甲兵而见之曰尔主自谓唐室苗裔宜知礼义异于它国与朕止隔一水未尝遣一介修好惟泛海通契丹舍华事夷礼义安在且汝欲说我令罢兵邪我非六国愚主岂汝口舌所能移邪可归语汝主亟来见朕再拜谢过则无事矣不然朕欲往观金陵城借府库以劳军汝君臣得无悔乎谟徳明战栗不敢言吴越王俶遣兵屯境上以俟周命　乙酉韩令坤
　　奄至扬州平旦先遣白延遇以数百骑驰入城城中不之觉令坤继至唐东都营屯使贾崇焚官府民舍弃城南走副留守工部侍郎冯延鲁髠髪被僧服匿于佛寺军士执之令坤慰抚其民使皆安堵庚寅王逵奏拔鄂州长山寨执其将陈泽等献之辛夘太祖皇帝奏唐天长制置使耿谦降获刍粮二十余万韩令坤攻唐泰州抜之刺史方讷奔金陵　唐主遣人以蜡丸求救于契丹壬辰静安军使何继筠获而献之以给事中高防权知泰州　　三月甲午朔上行视水寨至淝桥自取一石马上持之至寨以供礟从官过桥者人赍一石太祖皇帝乘皮船入夀春壕中城上发连努射之矢大如屋椽牙将舘陶张琼遽以身蔽之矢中琼髀死而复苏镞着骨不可出琼饮酒一大巵令人破骨出之流血数升神色自若　唐主复以右仆射孙晟为司空遣与礼部尚书王崇质奉表入见称自天祐以来海内分崩或跨据一方或迁革异代臣绍袭先业奄有江表顾以瞻乌未定附鳯何从今天命有归声教逺被愿比两浙湖南仰奉正朔谨守土疆乞収薄伐之威赦其后服之罪首于下国俾作外臣则柔逺之徳云谁不服又献金千两银十万两罗绮二千匹晟谓冯延已曰此行当在左相晟若辞之则负先帝既行知不免中夜叹息谓崇质曰君家百口宜自为谋吾思之熟矣终不负永陵一抔土余无所知　光舒黄招安巡检使行光州刺史何超以安随申蔡四州兵数万攻光州丙申超奏唐光州刺史张绍弃城走都监张承翰以城降丁酉行舒州刺史郭令图抜舒州　唐蕲州将李福杀其知州王承儁举州来降遣六宅使齐藏珍攻黄州　秦鳯之平也上赦所俘蜀兵以军籍从征淮南复亡降于唐癸夘唐主表献百五十人上悉命斩之　丙午孙晟等至上所庚戌上遣中使以孙晟诣夀春城下示刘仁赡且招谕之仁赡见晟戎服拜于城上晟谓仁赡曰君受国厚恩不可开门纳冦上闻之甚怒晟曰臣为唐宰相岂可教节度使外叛邪上乃释之　唐主使李徳明孙晟言于上请去帝号割夀濠泗楚光海六州之地仍岁输金帛百万以求罢兵上以淮南之地已半为周有诸将捷奏日至欲尽得江北之地不许徳明见周兵日进奏称唐主不知陛下兵力如此之盛愿寛臣五日之诛得归白唐主尽献江北之地上乃许之晟因奏遣王崇质与徳明俱归上遣供奉官安道送徳明等归金陵赐唐主诏书其略曰但存帝号何爽嵗寒傥坚事大之心终不迫人于险又曰俟诸郡之悉来即大军之立罢言尽于此更不烦云茍曰未然请从兹絶又赐其将相书使熟议而来唐主复上表谢李徳明盛称上威徳及甲兵之彊劝唐主割江北之地唐主不悦宋齐丘以割地为无益徳明轻佻言多过实国人亦不之信枢密使陈觉副使李征古素恶徳明及孙晟使王崇质异其言因譛徳明于唐主曰徳明卖国求利唐主大怒斩徳明于市　唐主命诸道兵马元帅齐王景逹将兵拒周以陈觉为监军使前武安节度使邉镐为应援都军使中书舍人韩熈载上书曰信莫信于亲王重莫重于元帅安用监军使为唐主不从遣鸿胪卿潘承祐诣泉建召募骁勇承祐荐前永安节度使许文稹静江指挥使陈徳诚建州人郑彦华林仁肇唐主以文稹为西面行营应援使彦华仁肇皆为将仁肇仁翰之弟也夏四月甲子以侍卫亲军都指挥使归徳节度使李重进为庐夀等州招讨使以武徳节度使武行徳为濠州城下都部署　唐右衞将军陆孟俊自常州将兵万余人趣泰州周兵遁去孟俊复取之遣陈徳诚戍泰州孟俊进攻扬州屯于蜀冈韩令坤弃扬州走帝遣张永徳将兵救之令坤复入扬州帝又遣太祖皇帝将兵屯六合太祖皇帝令曰州兵有过六合者折其足令坤始有固守之志帝自至夀春以来命诸军昼夜攻城乆不克防大雨营中水深数尺攻具及士卒失亡颇多粮运不继李徳明失期不至乃议旋师或劝帝东幸濠州声言夀州已破从之己巳帝自夀春循淮而东乙亥至濠州韩令坤败唐兵于城东擒陆孟俊　唐齐王景逹将兵二万自步济江距六合二十余里设栅不进诸将欲击之太祖皇帝曰彼设栅自固惧我也今吾众不满二千若往击之则彼见吾众寡矣不如俟其来而击之破之必矣居数日唐出兵趣六合太祖皇帝奋击大破之杀获近五千人余众尚万余走度江争舟溺死者甚众于是唐之精卒尽矣是战也士卒有不致力者太祖皇帝阳为督战以劔斫其皮笠明日徧阅其笠有劒迹者数十人皆斩之由是部兵莫敢不尽死先是唐主闻州失守命四旁发兵取之己夘韩令坤奏败楚州兵万余人于湾头堰获涟州刺史秦进崇张永徳奏败泗州兵万余人于曲溪堰　丙戌以宣徽南院使向训为淮南节度使兼沿江招讨使涡口奏新作浮梁成丁亥帝自濠州如涡口帝锐于进取欲自至扬州范质等以兵疲食少泣谏而止帝尝怒翰林学士窦仪欲杀之范质入救之帝望见知其意即起避之质趋前伏地叩头諌曰仪罪不至死臣为宰相致陛下枉杀近臣罪皆在臣继之以泣帝意解乃释之　　五月壬辰朔以涡口为镇淮军　戊戌帝留侍卫亲军都指挥使李重进等围夀州自涡口北归乙夘至大梁　　六月壬申赦淮南诸州系囚除李氏非理赋役事有不便于民者委长吏以闻　侍卫步军都指挥使彰信节度使李继勲营于夀州城南唐刘仁赡伺继勲无备出兵击之杀士卒数百人焚其攻具　唐驾部员外郎朱元因奏事论用兵方略唐主以为能命将兵复江北诸州　　秋七月唐将朱元取舒州刺史郭令图弃城走李平取蕲州唐主以元为舒州团练使平为蕲州刺史元又取和州初唐人以茶盐彊民而征其粟帛谓之博徴又兴营田于淮南民甚苦之及周师至争奉牛酒迎劳而将帅不之恤専事俘掠视民如土芥民皆失望相聚山泽立堡壁自固操农器为兵积纸为甲时人谓之白甲军周兵讨之屡为所败先所得唐诸州多复为唐有唐之援兵营于紫金山与夀州城中烽火相应淮南节度使向训奏请以广陵之兵并力攻夀春俟克城更图进取诏许之训封府库以授州主者命州牙将分部按行城中秋毫不犯州民感悦军还或负糗糒以送之滁州守将亦乘城去皆引兵趣夀春唐诸将请据险以邀周师宋齐丘曰如此则怨益深不如纵之以徳于敌则兵易解也乃命诸将各自守毋得擅出击周兵于是夀春之围益急齐王景逹军于濠州遥为夀州声援军政皆出于陈觉景逹署纸尾而已拥兵五万无决战意将吏畏觉无敢言者　八月殿前都指挥使义成节度使张永徳屯下蔡唐将林仁肇等以水陆军援夀春永徳与之战仁肇以船实薪刍因风纵火欲焚下蔡浮梁俄而风囘唐兵败退永徳为铁绠千余尺距浮梁十余步横絶淮流系以巨木由是唐兵不能近　冬十月癸酉李重进奏唐人寇盛唐铁骑都指挥使王彦升等击之斩首三千余级彦升蜀人也　壬午张永徳奏败唐兵于下蔡是时唐复以水军攻永徳永徳夜令善游者没其船下縻以铁鎻纵兵击之船不得进退溺死者甚众永徳解金带以赏善游者　甲申以太祖皇帝为定国节度使兼殿前都指挥使　张永徳与李重进不相悦永徳宻表重进有二心帝不之信时二将各拥重兵众心忧恐重进一日单骑诣永徳营从容宴饮谓永徳曰吾与公幸以肺腑俱为将帅奚相疑若此之深邪永徳意乃解众心亦安唐主闻之以蜡书遗重进诱以厚利其书皆谤毁及反间之语重进奏之初唐使者孙晟钟谟从帝至大梁帝待之甚厚毎朝防班之于中书省官之后时召见饮以醇酒问以唐事晟但言唐主畏陛下神武事陛下无二心及得唐蜡书帝大怒召晟责以所对不实晟正色抗辞请死而已问以唐虚实黙然不对十一月乙巳帝命都承旨曹翰送晟于右军巡院更以帝意问之翰与之饮酒数行从容问之晟终不言翰乃谓曰有敇赐相公死晟神色怡然索靴笏整衣冠南向拜曰臣谨以死报国乃就刑并从者百余人皆杀之贬钟谟耀州司马既而帝怜晟忠节悔杀之召谟拜衞尉少卿　十二月壬申以张永徳为殿前都防检　分命中使发陈蔡宋亳颍兖曹单等州丁夫数万城下蔡　是嵗唐主诏淮南营田害民尤甚者罢之遣兵部郎中陈处尧持重币浮海如契丹乞兵契丹不能为之出兵而留处尧不遣处尧刚直有口辩乆之忿怼数面责契丹主契丹主亦不之罪也
　　四年春正月周兵围夀春连年未下城中食尽齐王景逹自濠州遣应援使永安节度使许文稹都军使边镐北面招讨使朱元将兵数万泝淮救之军于紫金山列十余寨如连珠与城中烽火晨夕相应又筑甬道抵夀春欲运粮以馈之绵亘数十里将及夀春李重进邀击大破之死者五千人夺其二寨丁未重进以闻戊申诏以来月幸淮上刘仁赡请以邉镐守城自帅众决战齐王景逹不许仁赡愤悒成疾其幼子崇谏夜泛舟度淮北为小校所执仁赡命腰斩之左右莫敢救监军使周廷构哭于中门以救之仁赡不许廷构复使求救于夫人夫人曰妾于崇谏非不爱也然军法不可私名节不可亏若贷之则刘氏为不忠之门妾与公何面目见将士乎趣命斩之然后成丧将士皆感泣议者以唐援兵尚彊多请罢兵帝疑之李谷寝疾在第二月丙寅帝使范质王溥就与之谋谷上疏以为夀春危困破在旦夕若銮驾亲征则将士争奋援兵震恐城中知亡必可下矣上悦　甲戌以王朴权东京留守兼判开封府事以三司使张美为大内都巡检以侍卫都虞候韩通为京城内外都巡检乙亥帝发大梁先是周与唐战唐水军鋭敏周人无以敌之帝毎以为恨返自夀春于大梁城西汴水侧造战舰数百艘命唐降卒教北人水战数月之后纵横出没殆胜唐兵至是命右骁卫大将军王环将水军数千自闵河沿颍入淮周人见之大惊乙酉帝至下蔡三月己丑夜帝度淮抵夀春城下庚寅旦躬擐甲冑军于紫金山南命太祖皇帝击唐先锋寨及山北一寨皆破之斩获三千余级断其甬道由是唐兵首尾不能相救至暮帝分兵守诸寨还下蔡　唐朱元恃功颇违元帅节度陈觉与元有隙屡表元反覆不可将兵唐主以武昌节度使杨守忠代之守忠至濠州觉以齐王景逹之命召元诣濠州计事将夺其兵元闻之愤怒欲自杀门下客宋垍说元曰大丈夫何往不富贵何必为妻子死乎辛夘夜元与先锋壕寨使朱仁裕等举寨万余人降禆将时厚卿不从元杀之帝虑其余众沿流东溃遽命虎捷左厢都指挥使赵晁将水军数千沿淮而下壬辰旦帝军于赵步诸将击唐紫金山寨大破之杀获万余人擒许文稹边镐杨守忠余众果沿淮东走帝自赵步将骑数百循北岸追之诸将以步骑循南岸追之水军自中流而下唐兵战溺死及降者殆四万人获船舰粮仗以十万数晡时帝驰至荆山洪距赵步二百余里是夜宿镇淮军癸酉从官始至刘仁赡闻援兵败扼腕叹息甲午发近县丁夫数千城镇淮军为二城夹淮水徙下蔡浮梁于其间扼濠夀应援之路防淮水涨唐濠州都监彭城郭廷谓以水军沂淮欲掩不备焚浮梁右龙武统军赵匡賛觇知之防兵邀击破之　唐齐王景逹及陈觉皆自濠州奔归金陵惟静江指挥使陈徳诚全军而还戊戌以淮南节度使向训为武宁节度使淮南道行营都监将兵戌镇淮军己亥上自镇淮军复如下蔡庚子赐刘仁赡诏使自择祸福唐主议自督诸将拒周中书舍人乔匡舜上疏切諌唐主以为沮众流抚州唐主问神卫统军朱匡业刘存忠以守御方略匡业诵罗隠诗曰时来天地皆同力运去英雄不自由存忠以匡业言为然唐主怒贬匡业抚州副使流存忠于饶州既而竟不敢自出甲辰帝耀兵于夀春城北唐清淮节度使兼侍中刘仁赡病甚不知人丙午监军使周廷构营田副使孙羽等作仁赡表遣使奉之来降丁未帝赐仁赡诏遣閤门使万年张保续入城宣谕仁赡子崇让复出谢罪戊申帝大陈甲兵受降于夀春城北廷构等舁仁赡出城仁赡卧不能起帝慰劳赐赉复令入城养疾庚戌徙夀州治下蔡赦州境死罪以下州民受唐文书聚山林者竝召令复业勿问罪有尝为其杀伤者毋得雠讼向日政令有不便于民者令本州条奏辛亥以刘仁赡为天平节度兼中书令制辞畧曰尽忠所事抗节无亏前代名臣几人堪比朕之伐叛得尔为多是日卒追赐爵彭城郡王唐主闻之亦赠太师帝复以清淮军为忠正军以旌仁赡之节以右羽林统军杨信为忠正节度使同平章事　诏开夀州仓赈饥民丙辰帝北还夏四月己巳至大梁　甲申分江南降卒为六军三十指挥号怀徳军　五月丁酉以太祖皇帝领义成节度使　唐郭廷谓将水军断涡口浮梁又袭败武宁节度使武行徳于定逺行徳仅以身免唐主以廷谓为滁州团练使充上淮水陆应援使　秋七月丁亥上治定逺军及夀春城南之败以武宁节度使兼中书令武行徳为左卫上将军河阳节度使李继勲为右卫大将军　冬十月壬申帝发大梁十一月丙戌至镇淮军是夜五鼓济淮丁亥至濠州城西濠州东北十八里有滩唐人栅其上环水自固谓周兵必不能涉戊子帝自攻之命内殿直康保裔帅甲士数百乘橐驼涉水太祖皇帝帅骑兵继之遂拔之李重进破濠州南闗城癸巳帝自攻濠州王审琦抜其水寨唐人屯战船数百于城北植巨木于淮水以限周兵帝命水军攻抜其木焚战船七十余艘斩首二千余级又攻抜其羊马城城中震恐丙申夜唐濠州团练使郭廷谓上表言臣家在江南今若遽降恐为唐所种族请先遣使诣金陵禀命然后出降帝许之辛丑帝闻唐有战船数百艘在涣水东欲救濠州自将兵夜发水陆击之癸夘大破唐兵于洞口斩首五千余级降卒二千余人因鼔行而东所至皆下乙巳至泗州城下太祖皇帝先攻其南因焚城门破水寨及月城帝居于月城楼督将士攻城　　十二月乙夘唐泗州守将范再遇举城降以再遇为宿州团练使上自至泗州城下禁军中刍荛者毋得犯民田民皆感悦争献刍粟既克泗州无一卒敢擅入城者帝闻唐战船数百艘泊洞口遣骑诇之唐兵退保清口戊午旦上自将亲军自淮北进命太祖皇帝将步骑自淮南进诸将以水军自中流进共追唐兵时淮滨乆无行人葭苇如织多泥淖沟堑士卒乗胜气苃涉争进皆忘其劳庚申追及唐兵且战且行金鼔声闻数十里辛酉至楚州西北大破之唐兵有沿淮东下者帝自追之太祖皇帝为前锋行六十里擒其保义节度使濠泗楚海都应援使陈承昭以归所获战船烧沈之余得三百余艘士卒杀溺之余得七千余人唐之战船在淮上者于是尽矣　郭廷谓使者自金陵还知唐不能救命録事参军鄱阳李延邹草降表延邹责以忠义廷谓以兵临之延邹掷笔曰大丈夫终不负国为叛臣作降表廷谓斩之举濠州降得兵万人粮数万斛唐主赏李延邹之子以官壬戌帝济淮至楚州营于城西北乙丑唐雄武军使知涟水县事崔万迪降丙寅以郭廷谓为亳州防御使戊辰帝攻楚州克其月城庚午郭廷谓见于行宫帝曰朕南征以来江南诸将败亡相继独卿能断涡口浮梁破定逺寨所以报国足矣濠州小城使李璟自守能守之乎使将濠州兵攻天长帝遣铁骑左厢都指挥使武守将骑数百趣州至高邮唐人悉焚州官府民居驱其人南度江后数日周兵至城中余癃病十余人而已癸酉守以闻帝闻泰州无备遣兵袭之丁丑拔泰州
　　五年春正月丁亥右龙武将军王汉璋奏克海州　己丑以侍卫马军都指挥使韩令坤权州军府事　上欲引战舰自淮入江阻北神堰不得度欲凿楚州西北鹳水以通其道遣使行视还言地形不便计功甚多上自往视之授以规画发楚州民夫浚之旬日而成用功甚省巨舰数百艘皆逹于江唐人大惊以为神　壬辰拔静海军始通吴越之路先是帝遣左諌议大夫长安尹日就等使吴越语之曰卿今去虽泛海比还淮南已平当陆归耳已而果然　周兵攻楚州逾四旬唐楚州防御使张彦卿固守不下乙巳帝自督诸将攻之宿于城下丁未克之彦卿与都监郑昭业犹帅众拒战矢刃皆尽彦卿举绳床以鬭而死所部千余人至死无一人降者　荆南节度使高保融遣指挥使魏璘将战船百艘东下防伐唐至于鄂州　唐以天长为雄州以建武军使易文赟为刺史二月甲寅文赟举城降　戊午帝发楚州丁夘至州命韩令坤发丁夫万余筑故城之东南隅为小城以治之　乙亥黄州刺史司超奏与控鹤右厢都指挥使王审琦攻唐舒州擒其刺史施仁望三月壬午朔帝如泰州唐太弟景遂前后凡十表
　　辞位且言今国危不能扶请出就藩镇燕王冀嫡长有军功宜为嗣谨奉上太弟寳册齐王景逹亦以败军辞元帅唐主立景遂为晋王加天策上将军江南西道兵马元帅洪州大都督太尉尚书令以景逹为浙西道元帅润州大都督景逹以浙西方用兵固辞改抚州大都督立冀为皇太子参决庶政　辛夘上如迎銮镇屡至江口遣水军击唐兵破之上闻唐战舰数百艘泊东防州将趋海口扼苏杭路遣殿前都虞候慕容廷钊将步骑右神武统军宋延渥将水军循江而下甲午延钊奏大破唐兵于东防州上遣李重进将兵趣庐州唐主闻上在江上恐遂南度又耻降号称藩乃遣兵部侍郎陈觉奉表请传位于太子冀使聴命于中国时淮南惟庐舒蕲黄未下丙申觉至迎銮见周兵之盛白上请遣人度江取表献四州之地画江为境以求息兵辞指甚哀上曰朕本兴师止取江北今尔主能举国内附朕复何求觉拜谢而退丁酉觉请遣其属閤门承旨刘承遇如金陵上赐唐主书称皇帝恭问江南国主慰纳之戊戌吴越奏遣上直都指挥使处州刺史卲可迁秀州刺史路彦铢以战舰四百艘士卒万七千人屯通州南岸唐主复遣刘承遇奉表称唐国主请献江北四州嵗输贡物数十万于是江北悉平得州十四县六十庚子上赐唐主书谕以缘江诸军及两浙湖南荆南兵竝当罢归其庐蕲黄三道亦令敛兵近外俟彼将士及家属皆就道可遣人召将校以城邑付之江中舟舰有须往来者竝令就北岸引之辛丑陈觉辞行又赐唐主书谕以不必传位于子壬寅上自迎銮复如州癸夘诏吴越荆南军各归本道赐钱俶犒军帛三万匹高保融一万匹甲辰置保信军于庐州以右龙武统军赵匡賛为节度使丙午唐主遣冯延已献银钱绢茶谷共百万以犒军己酉命宋延渥将水军三千泝江巡警庚戌敇故淮南节度使杨行宻故升府节度使徐温等墓竝量给守戸其江南羣臣墓在江北者亦委长吏以时检校辛亥唐主遣其临汝公徐辽代己来上夀　五月诏赏劳南征士卒及淮南新附之民　辛夘以太祖皇帝领忠武节度使　唐主避周讳更名景下令去帝号称国主凡天子仪制皆有降损去年号用周正朔仍告于太庙左仆射同平章事冯延已罢为太子太傅门下侍郎同平章事严续罢为少傅枢宻使兵部侍郎陈觉罢守本官初冯延已以取中原之策说唐主由是有宠延已常笑烈祖戢兵为龌龊曰安陆所丧才数千兵为之辍食咨嗟者旬日此田舍翁识量耳安足与成大事岂如今上暴师数万于外而击毬宴乐无异平日真英主也延已与其党谈论常以天下为己任更相唱和翰林学士常梦锡屡言延已等浮诞不可信唐主不听梦锡曰奸言似忠陛下不悟国必亡矣及臣服于周延已之党相与言有谓周为大朝者梦锡大笑曰诸分常欲致君尧舜何意今日自为小朝邪众黙然自唐主内附帝止因使者赐书未尝遣使至其国己酉始命太府卿冯延鲁卫尉少卿钟谟使于唐赐以御衣玉带等及犒军帛十万并今年钦天厯刘承遇之还金陵也唐主使陈觉白帝以江南无卤田愿得海陵盐监南属以赡军帝曰海陵在江北难以交居当别有处分至是诏嵗支盐三十万斛以给江南所俘获江南士卒稍稍归之秋八月辛丑冯延鲁钟谟来自唐唐主手表谢恩其畧曰天地之恩厚矣父母之恩深矣子不谢父人何报天惟有赤心可酬大造又乞比藩方赐诏书又称有情事令钟谟上奏乞令早还唐主复令谟白帝欲传位太子九月丁巳以延鲁为刑部侍郎谟为给事中己未先遣谟还赐书谕以未可传位之意唐主复遣吏部尚书知枢密院殷崇义来贺天清节　冬十一月乙丑唐主复遣礼部侍郎钟谟入见　初唐太傅兼中书令楚国公宋齐丘多树朋党欲以専固朝权躁进之士争附之推奬以为国之元老枢密使陈觉副使李征古恃齐丘之势尤骄慢及许文稹等败于紫金山觉与齐丘景逹自濠州遁归国人忷惧唐主尝叹曰吾国家一朝至此因泣下征古曰陛下当治兵以扞敌涕泣何为岂饮酒过量邪将乳母不至邪唐主色变而征古举止自若防司天奏天文有变人主宜避位禳灾唐主乃曰祸难方殷吾欲释去万机栖心冲寂谁可以托国者征古曰宋公造国手也陛下如厌万机何不举国授之觉曰陛下深居禁中国事皆委宋公先行后闻臣等时入侍谈释老而已唐主心愠即命中书舍人豫章陈乔草诏行之乔惶恐请见曰陛下一署此诏臣不复得见矣因极言其不可唐主笑曰尔亦知其非邪乃止由是因晋王出镇以征古为之副觉自周还亦罢近职钟谟素与李德明善以徳明之死怨齐丘及奉使归唐言于唐主曰齐丘乘国之危遽谋篡窃陈觉李征古为之羽翼理不可容陈觉之自周还矫以帝命谓唐主曰闻江南连嵗拒命皆宰相严续之谋当为我斩之唐主知觉素与续有隙固未之信钟谟请覆之于周唐主乃因谟复命上言久拒王师皆臣愚迷非续之罪帝闻之大惊曰审如此则续乃忠臣朕为天下主岂教人杀忠臣乎谟还以白唐主唐主欲诛齐丘等复遣谟入禀于帝帝以异国之臣无所可否十二月己亥唐主命知枢宻院殷崇义草诏暴齐丘觉征古罪恶聴齐丘归九华山旧隠官爵悉如故觉责授国子博士宣州安置征古削夺官爵赐自尽党与皆不问遣使告于周
　　六年春正月唐宋齐丘至九华山唐主命锁其第穴墙给饮食齐丘叹曰吾昔献谋幽让皇帝族于泰州宜其及此乃缢而死諡曰丑缪　　夏六月唐清源节度使留从效遣使入贡请置进奏院于京师直中朝戊寅诏报以江南近服方务绥怀卿乆奉金陵未可改图若置抵上都与彼抗衡受而有之罪在于朕卿逺修职贡足表忠勤勉事旧君且宜如故如此则于卿笃始终之义于朕尽柔逺之宜惟乃通方谅逹予意唐主遣其子纪公从善与钟谟俱入贡上问谟曰江南亦治兵修守备乎对曰既臣事大国不敢复尔上曰不然向时则为仇敌今日则为一家吾与汝国大义已定保无它虞然人生难期至于后世则事不可知归语汝主可及吾时完城郭缮甲兵据守要害为子孙计谟归以告唐主唐主乃城金陵凡诸州城之不完者葺之戍兵少者益之臣光曰或问臣五代帝王唐庄宗周世宗皆称英武二主孰贤臣应之曰夫天子所以统治万国讨其不服抚其微弱行其号令一其法度敦明信义以兼爱兆民者也庄宗既灭梁海内震动湖南马氏遣子希范入贡庄宗曰比闻马氏之业终为高郁所夺今有儿如此郁岂能得之哉郁马氏之良佐也希范兄希声闻庄宗言卒矫其父命而杀之此乃市道商贾之所为岂帝王之体哉葢庄宗善战者也故能以弱晋胜强梁既得之曽不数年外内离叛置身无所诚由知用兵之术不知为天下之道故也世宗以信令御羣臣以正义责诸国王环以不降受赏刘仁赡以坚守防襃严续以尽忠获存蜀兵以反覆就诛冯道以失节被弃张美以私恩见疎江南未服则亲犯矢石期于必克既服则爱之如子推诚尽言为之逺虑其宏规大度岂得与庄宗同日语哉书曰无偏无党王道荡荡又曰大邦畏其力小邦懐其德世宗近之矣















　　通鉴纪事本末巻四十二下
  </div>
  <div class="pagination">
   <a href="通鉴纪事本末_page47.html">
    上一页
   </a>
   <span>
    ...
   </span>
   <a href="通鉴纪事本末_page43.html">
    43
   </a>
   <a href="通鉴纪事本末_page44.html">
    44
   </a>
   <a href="通鉴纪事本末_page45.html">
    45
   </a>
   <a href="通鉴纪事本末_page46.html">
    46
   </a>
   <a href="通鉴纪事本末_page47.html">
    47
   </a>
   <span class="current-page">
    48
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
