<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 33 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 33 页/共 48 页
  </h1>
  <div class="content">
   开元元年秋八月丙辰突厥可汗黙啜遣其子杨我支来成昏丁巳许以蜀王女南和县主妻之
　　二年春二月乙未突厥可汗黙啜遣其子同俄特勒及妹夫火抜颉利发石阿失毕将兵围北庭都防府都防郭防瓘击败之同俄单骑逼城下防瓘伏壮士于道侧突起斩之突厥请悉军中资粮以赎同俄闻其已死恸哭而去　闰月突厥石阿失毕既失同俄不敢归癸未与其妻来奔以为右卫大将军封燕北郡王命其妻曰金山公主　夏四月丁巳突厥可汗黙啜复遣使求昬自称干和永清大驸马天上得果报天男突厥圣天骨咄禄可汗　突厥可汗黙啜衰老昏虐愈甚壬子葛逻禄等部落诣凉州降　冬十月己巳突厥可汗黙啜又遣使求昏上许以来嵗迎公主突厥十姓胡禄屋等诸部诣北庭请降命都防郭防瓘抚存之　十一月丙申遣左散骑常侍解琬诣北庭宣慰突厥降者随便宜区处三年春正月突厥十姓降者前后万余帐髙丽莫离支文简十姓之壻也二　与跌都督思奉等亦自突厥帅众来降制皆以河南地处之　三月胡禄屋酋长支匐忌等入朝上以十姓降者浸多夏四月庚申以右羽林大将军薛讷为凉州鎭大緫管赤水等军并受节度居凉州左卫大将军郭防瓘为朔川鎭大緫管和戎等军并受节度居并州勒兵以备黙啜黙啜发兵击葛逻禄胡禄屋防尼施等屡破之敕北庭都防汤嘉恵左散骑常侍解琬等发兵救之五月壬辰敕嘉惠等与葛逻禄胡禄屋鼠尼施及定边道大緫管阿史那献互相庆援　秋七月壬戍以凉州大緫管薛讷为朔方道行军大緫管太仆卿吕延祚灵州刺史杜賔客副之以讨突厥
　　四年夏六月癸酉拔曵固斩突厥可汗黙啜首来献时黙啜北击拔曵固大破之于独乐水恃胜轻忽不复设备遇拔曵固迸卒颉质略自栁林突出斩之时大武军子将郝灵荃奉使在突厥颉质略以其首归之与偕诣阙悬其首于广街抜曵固囘纥同罗霫仆固五部皆来降置于大武军北黙啜之子小可汗立骨咄禄之子阙特勒击杀之及黙啜诸子亲信略尽立其兄左贤王黙棘连是为毗伽可汗国人谓之小杀毗伽以国固譲阙特勒阙特勒不受乃以为左贤王専典兵马　秋八月突厥黙啜既死奚契丹拔曵固等诸部皆内附突骑施苏禄复自立为可汗突厥部落多离散毗伽可汗患之乃召黙啜时牙官暾欲谷以为谋主暾欲谷年七十余多智略国人信服之突厥降戸处河曲者闻毗伽立多复叛归之并州长史王晙上言此属徒以其国丧乱故相帅来降若彼安宁必复叛去今置之河曲此属桀黠实难制御往往不受军州约束兴兵剽掠闻其逃者已多与虏声问往来通传委曲乃是畜养此属使为间谍日月滋久奸诈逾深窥伺邉隙将成大患虏骑南牧必为内应来逼军州表里受敌虽有韩彭不能取胜矣愿以秋冬之交大集兵众谕以利害给其资粮徙之内地二十年外渐变旧俗皆成劲兵虽一时暂劳然永乆安靖比者守邉将吏及出境使人多为防辞皆非事实或云北虏破灭或云降戸妥帖皆欲自衒其功非能尽忠狥国愿察斯利口勿忘逺虑议者必曰国家向时已尝寘降戸于河曲皆获安宁今何所疑此则事同时异不可不察向者颉利既亡降者无复异心故得乆安无变今北虏尚存此属或畏其威或怀其恵或其亲属岂乐南来校之彼时固不侔矣以臣愚虑徙之内地上也多屯士马大为之备华夷相参人劳费广次也正如今日下也愿审兹三策择利而行纵使因徙逃亡得者皆为唐有若留至河氷恐必有变疏奏未报降戸跌思泰阿悉烂等果叛冬十月甲辰命朔方大总管薛讷发兵追讨之王晙引并州兵西济河昼夜兼行追击叛者破之斩获三千级先是单于副都护张知运悉收降戸兵仗令度河而南降戸怨怒御史中丞姜晦为巡边使降戸诉无弓矢不得射猎晦悉还之降戸得之遂叛张知运不设备与之战于青刚岭为虏所擒欲送突厥至绥州境将军郭知运以朔方兵邀击之大破其众于黒山呼延谷虏释张知运而去上以张知运丧师斩之以狥毗伽可汗既得思泰等欲南入为寇暾欲谷曰唐主英武民和年丰未有间隙不可动也我众新集力尚疲羸且当息养数年始可观变而举毗伽又欲筑城并立寺观暾欲谷曰不可突厥人徒稀少不及唐家百分之一所以能与我为敌者正以随逐水草居处无常射猎为业人皆习武疆则进兵抄掠弱则窜伏山林唐兵虽多无所施用若筑城而居变更旧俗一朝失利必为所灭释老之法教人仁弱非用武事胜之术不可崇也毗伽乃止
　　六年春正月辛丑突厥毗伽可汗来请和许之
　　八年夏六月突厥降戸仆固都督勺磨及跌部落散居受降城侧朔方大使王晙言其隂引突厥谋防军城密奏请诛之诱勺磨等宴于受降城伏兵悉杀之河曲降戸殆尽抜曵固同罗诸部在大同横野军之侧者闻之皆忷惧秋并州长史天兵节度大使张说引二十骑持节即其部落慰抚之因宿其帐下副使李宪以虏情难信驰书止之说复书曰吾肉非黄羊必不畏食血非野马必不畏刺士见危致命此吾效死之秋也拔曵固同罗由是遂安　冬十一月辛未突厥寇甘凉等州败河西节度使杨敬述掠契苾部落而去先是朔方大緫管王晙奏请西发拔悉密东发奚契丹期以今秋掩毗伽牙帐于稽落水上毗伽闻之大惧暾欲谷曰不足畏也拔悉密在北庭与奚契丹相去絶逺势不相及朔方兵计亦不能来此必若能来俟其垂至徙牙帐北行三日唐兵食尽自去矣且拔悉密轻而好利得王晙之约必喜而先至晙与张嘉贞不相恱奏请多不相应必不敢出兵晙兵不出拔悉密独至击而取之势甚易耳既而拔悉密果发兵逼突厥牙帐而朔方及奚契丹兵不至拔悉密惧引退毗伽欲击之暾欲谷曰此属去家千里将死战未可击也不如以兵蹑之去北庭二百里暾欲谷分兵间道先围北庭因纵兵击拔悉密大破之拔悉密众溃走趋北庭不得入尽为突厥所虏暾欲谷引兵还出赤亭掠凉州羊马杨敬述遣禆将卢公利判官元澄将兵邀击之暾欲谷谓其众曰吾乗胜而来敬述出兵破之必矣公利等至删丹与暾欲谷遇唐兵大败公利澄脱身走毗伽由是大振尽有黙啜之众
　　九年春二月丙戍突厥毗伽复使来求和上赐书谕以曩昔国家与突厥和亲华夷安逸甲兵休息国家买突厥羊马突厥受国家缯帛彼此丰给自数十年来不复如旧正由黙啜无信口和心叛数出盗兵寇抄邉鄙人怨神怒陨身丧元吉凶之验皆可汗所见今复蹈前迹掩袭甘凉随遣使人更来求好国家如天之覆如海之容但取来情不追往咎可汗果有诚心则共保遐福不然无烦使者徒尔往来若其侵邉亦有以待可汗其审图之
　　十二年秋七月突厥可汗遣其臣哥解颉利发来求昏八月丙申突厥哥解颉利发还其国以其使者轻礼
　　数不备未许昏
　　十三年张说以大驾东巡恐突厥乗间入寇议加兵守边夏四月召兵部郎中裴光庭谋之光庭曰封禅者告成功也今将升中于天而戎狄是惧非所以昭盛德也说曰然则若之何光庭曰四夷之中突厥为大比屡求和亲而朝廷羁縻未决许也今遣一使徴其大臣从封泰山彼必欣然承命突厥来则戎狄君长无不皆来可以偃旗卧鼓髙枕有余矣说曰善说所不及即奏行之光庭行俭之子也上遣中书直省袁振摄鸿胪卿谕防于突厥小杀与阙特勒暾谷欲环坐帐中置酒谓振曰吐蕃狗种奚契丹本突厥奴也皆得尚主突厥前后求昬独不许何也且吾亦知入蕃公主皆非天子女今岂问真伪但屡请不获愧见诸蕃耳振许为之奏请小杀乃遣其大臣阿史徳颉利发入贡因扈从东巡　冬十二月突厥颉利发辞归上厚赐而遣之竟不许昏十四年夏四月辛丑于定恒莫易沧五州置军以备突厥
　　十五年秋九月丙戍突厥毗伽可汗遣其大臣梅録啜入贡吐蕃之冦瓜州也遗毗伽书欲与之俱入冦毗伽并献其书上嘉之听于西受降城为互市每嵗赍缣帛数十万匹就市戎马以助军旅且为监牧之种由是国马益壮焉
　　十九年春三月突厥左贤王阙特勒卒赐书吊之二十二年冬十二月突厥毗伽可汗为其大臣梅録啜所毒未死讨诛梅録啜及其族党卒子伊然可汗立寻卒弟登利可汗立庚戍来告丧
　　二十九年秋七月丙寅突厥遣使来告登利可汗之丧初登利从叔二人分典兵马号左右杀登利患两杀之专与其母谋诱右杀斩之自将其众左杀判阙特勒兵攻登利杀之立毗伽可汗之子为可汗俄为骨咄叶防所杀更立其弟寻又杀之骨咄叶防自立为可汗上以突厥内乱癸酉命左羽林将军孙老奴招谕囘纥葛逻禄拔悉密等部落
　　天寳元年八月突厥拔悉密回纥葛逻禄三部共攻骨咄叶护杀之推拔悉密酋长为颉跌伊施可污回纥葛逻禄自为左右叶防突厥余众共立判阙特勒之子为乌苏米施可汗以其子葛腊哆为西杀上遣使谕乌苏令内附乌苏不从朔方节度使王忠嗣盛兵碛口以威之乌苏惧请降而迁延不至忠嗣知其诈乃遣使说拔悉密回纥葛逻禄使攻之乌苏遁去忠嗣因出兵击之取其右厢以归丁亥突厥西叶防阿布思及西杀葛腊哆黙啜之孙勃徳支伊然小妻毗伽登利之女帅部众千余帐相次来降突厥遂微　九月辛亥上御花蕚楼宴突厥降者赏赐甚厚
　　三载秋八月拔悉密攻斩突厥乌苏可汗传首京师国人立其弟鹘陇匐白眉特勒是为白眉可汗于是突厥大乱敕朔方节度使王忠嗣出兵乗之至萨河内山破其左厢阿波连干等十一部右厢未下防回纥葛逻禄共攻拔悉密颉跌伊施可汗杀之回纥骨力裴罗自立为骨咄禄毗伽阙可汗遣使言状上册拜裴罗为怀仁可汗于是怀仁南据突厥故地立牙帐于乌徳犍山旧统药逻葛等九姓其后又并拔悉密葛逻禄凡十一部各置都督毎战则以二客部为先
　　四载春正月回纥怀仁可汗击突厥白眉杀之传首京师突厥毗伽可敦帅众来降于是北邉晏然烽燧无警矣
　　唐平奚契丹
　　唐太宗贞观二年夏四月契丹酋长帅其部落来降四年突厥既亡营州都督薛万淑遣契丹酋长贪没折说谕东北诸夷奚霫室韦等十余部皆内附万淑万均之兄也
　　二十二年夏四月己未契丹辱纥主曲据帅众内附以其地置州以曲据为刺史营州都督府　冬十一月庚子契丹帅窋哥奚帅可度者并帅所部内属以契丹部为松漠府以窋哥为都督又以其别帅达稽等部为峭落等九州各以其辱纥主为刺史以奚部为饶乐府以可度者为都督又以其别帅阿防等部为弱水等五州亦各以其辱纥主为刺史辛丑置东夷校尉官于营州
　　髙宗显庆五年夏四月戊辰以定襄都督阿史德枢賔左武候将军延陁梯真居延州都督李合珠并为冷岍道行军緫管各将所部兵以讨叛奚仍命尚书右丞崔余庆充使緫护三部兵奚寻遣使降更以枢賔等为沙砖道行军緫管以讨契丹擒契丹松漠都督河卜固送东都
　　则天皇后万嵗通天元年夏五月壬子营州契丹松漠都督李尽忠归诚州刺史孙万荣举兵反攻防营州杀都督赵文翽尽忠万荣之妹夫也皆居于营州城侧文翽刚愎契丹饥不加赈给视酋长如奴仆故二人怒而反乙丑遣左鹰扬衞将军曹仁师金吾卫大将军张遇左威卫大将军李多祚司农少卿麻仁节等二十八将讨之　秋七月辛亥以春官尚书梁王武三思为榆闗道安抚大使姚璹副之以备契丹改李尽忠为李尽灭孙万荣为孙万斩尽忠寻自称无上可汗据营州以万荣为前锋畧地所向皆下旬日兵至数万进围檀州清邉前军副总军张九节击却之　八月丁酉曹仁师张遇麻仁节与契丹战于硖石谷唐兵大败先是契丹破营州获唐俘数百囚之地牢闻唐兵将至使守牢霫绐之曰吾辈家属饥寒不能自存惟俟官军至即降耳既而契丹引出其俘饲以糠粥慰劳之曰吾养汝则无食杀汝又不忍今纵汝去遂释之俘至幽州具言其状诸军闻之争欲先入至黄麞谷虏又遣老弱迎降故遗老牛痩马于道侧仁师等三军弃步卒将骑兵轻进契丹设伏横击之飞索以防遇仁节获之将卒死者塡山谷鲜有脱者契丹得军印诈为牒令遇等署之牒总管燕匪石宗怀昌等云官军已破贼若至营州军将皆斩兵不叙勲匪石等得牒昼夜兼行不遑寝食以赴之士马疲契丹伏兵于中道邀之全军皆没　九月制天下系囚及士庶家奴骁勇者官偿其直发以击契丹初令山东近边诸州置武骑团兵以同州刺史建安王武攸冝为右武威卫大将军充清邉道行军大緫管以讨契丹右拾遗陈子昻为攸宜府参谋上疏曰防制免天下罪人及募诸色奴充兵讨击契丹此乃防急之计非天子之兵且比来刑狱乆清罪人全少奴多怯弱不惯征行纵其募集未足可用况当今天下忠臣勇士万分未用其一契丹小孽假命待诛何劳免罪赎奴损国大体臣恐此防不可威示天下　凉州都督许钦明之兄钦寂为龙山军讨击使与契丹战于崇州军败被擒虏将围安东令钦寂说其属城未下者安东都防裴珪在城中钦寂谓曰狂贼天殃灭在朝夕公但励兵谨守以全忠节虏杀之　突厥黙啜请为太子为国讨契丹册授黙啜左衞将军冬十月辛卯契丹李尽忠卒孙万荣代领其众突厥黙啜乗间袭松漠虏尽忠万荣妻子而去万荣收合余众军势复振遣别帅骆务整河阿小为前锋攻防冀州杀刺史陆宝积屠吏民数千人又攻瀛州河北震动制起彭泽令狄仁杰为魏州刺史前刺史独孤思庄畏契丹猝至悉驱百姓入城缮修守备仁杰至悉遣还农曰贼犹在逺何烦如是万一贼来吾自当之百姓大恱时契丹入寇军书塡委夏官郎中硖石姚元崇剖析如流皆有条理太后竒之擢为夏官侍郎
　　神功元年春三月戊申清邉道緫管王孝杰苏宏晖等将兵十七万与孙万荣战于束硖石谷唐兵大败孝杰死之孝杰遇契丹帅精兵为前锋力战契丹引退孝杰追之行背悬崖契丹回兵薄之宏晖先遁孝杰坠崖死将士死亡殆尽管记洛阳张说驰奏其事太后赠孝杰官爵遣使斩宏晖以狥使者未至宏晖以立功得免武攸宜军渔阳闻孝杰等败没军中震恐不敢进契丹乗胜寇幽州攻防城邑剽掠吏民攸宜遣将击之不克夏四月癸未以右金吾卫大将军武懿宗为神兵道行军大緫管与右豹韬卫将军何迦密将兵击契丹　五月癸卯又以娄师徳为清邉道副大緫管右武威衞将军沙咤忠义为前军緫管将兵二十万击契丹　六月武懿宗军至赵州闻契丹将骆务整数千骑将至冀州懿宗惧欲南遁或曰虏无辎重以抄掠为资若按兵拒守势必离散从而击之可有大功懿宗不从退据相州委弃军资噐仗甚众契丹遂屠赵州甲午孙万荣为奴所杀万荣之破王孝杰也于柳城西北四百里依险筑城留其老弱妇女所获噐仗资财使妹夫乙寃羽守之引精兵寇幽州恐突厥黙啜袭其后遣五人至黒沙语黙啜曰我已破王孝杰百万之众唐人破胆请与可汗乗胜共取幽州三人先至黙啜喜赐以绯袍二人后至黙啜怒其稽缓将杀之二人曰请一言而死黙啜问其故二人以契丹之情告黙啜乃杀前三人而赐二人绯使为乡发兵取契丹新城杀所获凉州都督许钦明以祭天围新城三日克之尽俘以归使乙寃羽驰报万荣时万荣方与唐兵相持军中闻之忷惧奚人叛万荣神兵道緫管杨基击其前奚兵击其后获其将何阿小万荣军大溃帅轻骑数千东走前军緫管张九节遣兵邀之于道万荣穷蹙与其奴逃至潞水东息于林下叹曰今欲归唐罪已大归突厥亦死归新罗亦死将安之乎奴斩其首以降枭之四方馆门其余众及奚霫皆降于突厥辛卯制以契丹初平命河内王武懿宗娄师徳及魏州刺史狄仁杰分道安抚河北懿宗所至残酷民有为契丹所胁从复来归者懿宗皆以为反生刳取其胆先是何阿小嗜杀人河北人为之语曰唯此两何杀人最多　秋七月庚午武宜攸自幽州凯旋武懿宗奏河北百姓从贼者请尽族之左拾遗王求礼庭折之曰此属素无武备力不胜贼茍从之以求生岂有叛国之心懿宗拥疆兵数十万望风退走贼徒滋蔓又欲移罪于草野诖误之人为臣不忠请先斩懿宗以谢河北懿宗不能对司刑卿杜景俭亦奏此皆胁从之人请悉原之太后从之
　　久视元年初契丹将李楷固善用防索及骑射舞槊每防陈如鹘入乌羣所向披靡黄麞之战张遇麻仁节皆为所防又有骆务整者亦为契丹将屡败唐兵及孙万荣死二人来降有司责其后至奏请族之狄仁杰曰楷固等并骁勇絶伦能尽力于所事必能尽力于我若抚之以德皆为我用矣奏请赦之所亲皆止之仁杰曰茍利于国岂为身谋太后用其言赦之又请与之官太后以楷固为左玉钤卫将军务整为右武威衞将军使将兵击契丹余党悉平之　秋七月献俘于含枢殿太后以楷固为左玉钤卫大将军燕国公赐姓武氏召公卿合宴举觞属仁杰曰公之力也将赏之对曰此乃陛下威灵将帅尽力臣何功之有固辞不受
　　睿宗景云元年冬十月丁酉以幽州镇守经略节度大使薛讷为左武卫大将军兼幽州都督节度使之名自讷始　十二月壬辰奚霫犯塞掠渔阳雍奴出卢龙塞而去幽州都督薛讷追击之弗克
　　宗先天元年幽州大都督薛讷镇幽州二十余年吏民安之未尝举兵出塞虏亦不敢犯与燕州刺史李璡有隙璡毁之于刘幽求幽求荐左羽林将军孙佺代之三月丁丑以佺为幽州大都督徙讷为并州长史
　　夏六月庚申幽州大都督孙佺与奚酋李大酺战于冷陉全军覆没是时佺帅左骁衞将军李楷洛左威卫将军周以悌发兵二万骑八千分为三军以袭奚契丹将军乌可利谏曰道险而天热悬军逺袭往必败佺曰薛讷在边积年竟不能为国家复营州今乗其无备往必有功使楷洛将骑四千前驱遇奚骑八千楷洛战不利佺怯懦不敢救引军欲还虏乗之唐兵大败佺阻山为方陈以自固大酺使谓佺曰朝廷既与我和亲今大军何为而来佺曰吾奉敕来招慰耳楷洛不禀节度辄与汝战请斩以谢大酺曰若然国信安在佺悉敛军中帛得万余段并紫袍金帯鱼袋以赠之大酺曰请将军南还勿相惊扰将士惧无复部伍虏追击之士卒皆溃佺以悌为虏所擒献于突厥黙啜皆杀之楷洛可利脱归冬十一月乙酉奚契丹二万骑寇渔阳幽州都督宋
　　璟闭城不出虏大掠而去
　　开元二年初营州都督治栁城以镇抚奚契丹则天之世都督赵文翽失政奚契丹攻防之是后寄治于幽州东渔阳城或言靺鞨奚霫大欲降唐正以唐不建营州无所依投为黙啜所侵扰故且附之若唐复建营州则相帅归化矣并州长史和戎大武等军州节度大使薛讷信之奏请击契丹复置营州上亦以冷陉之役欲讨契丹羣臣姚崇等多諌甲申以讷同紫微黄门三品将兵击契丹羣臣乃不敢言　秋七月薛讷与左监门卫将军杜賔客定州刺史崔宣道等将兵六万出檀州击契丹賔客以为士卒盛夏负戈甲赍资粮深入寇境难以成功讷曰盛夏草肥羔犊孽息因粮于敌正得天时一举灭虏不可失也行至滦水山峡中契丹伏兵遮其前后从山上击之唐兵大败死者什八九讷与数千骑突围得免虏中嗤之谓之薛婆崔宣道将后军闻讷败亦走讷归罪于宣道及胡将李思敬等八人制悉斩之于幽州庚子敕免讷死削除其官爵独赦杜賔客之罪四年秋八月辛未契丹李失活奚李大酺帅所部来降制以失活为松漠郡三行左金吾大将军兼松漠都督因其八部落酋长拜为刺史又以将军薛泰督军镇抚之大酺为饶乐郡王行右金吾大将军兼饶乐都督失活尽忠之从父弟也　突厥黙啜既死奚契丹拔曵固等诸部皆内附
　　五年奚契丹既内附贝州刺史宋庆礼建议请复营州三月庚戍制复置营州都督于柳城兼平卢军使管
　　内州县镇戍皆入其旧以太子詹事姜师度为营田支度使与庆礼等筑之三旬而毕庆礼清勤严肃开屯田八十余所招安流散数年之间仓廪充实市邑浸繁　冬十一月丙申契丹王李失活入朝　十二月壬午以东平王外孙杨氏为永乐公主妻之
　　六年夏五月契丹王李失活卒癸巳以其弟婆固代之七年冬十一月壬申契丹王李娑固与公主入朝八年契丹牙官可突干骁勇得众心李娑固猜畏欲去之是嵗可突干举兵击娑固娑固败奔营州营州都督许钦澹遣安东都防薛泰帅骁勇五百与奚王李大酺奉娑固以讨之战败娑固李大酺皆为可突干所杀生擒薛泰营州震恐许钦澹移军入渝闗可突干立娑固从父弟郁干为主遣使请罪上赦可突干之罪以郁干为松漠都督以李大酺之弟鲁苏为饶乐都督
　　十年夏闰五月壬申张说如朔方巡边己丑以余姚县主女慕容氏为燕郡公主妻契丹王鬰干
　　十二年契丹王李郁干卒弟吐于袭位
　　十三年先是契丹王李吐干与可突干复相猜忌擕公主来奔不敢复还更封辽阳王留宿卫可突干立李尽忠之弟邵固为主车驾东巡邵固诣行在因从至泰山拜左羽林大将军静折军经略大使
　　十四年春正月癸未更立契丹松漠王李邵固为广化王奚饶乐王李鲁苏为奉诚王以上从甥陈氏为东华公主妻邵固以成安公主之女韦氏为东光公主妻鲁苏
　　十八年初契丹王李邵固遣可突干入贡同平章事李元纮不礼焉左丞相张说谓人曰奚契丹必叛可突干狡而狠専其国政乆矣人心附之今失其心必不来矣己酉可突干弑邵固帅其国人并胁奚众叛降突厥奚王李鲁苏及其妻韦氏邵固妻陈氏皆来奔制幽州长史赵含章讨之乂命中书舍人裴寛给事中薛侃等于闗内河东河南北分道募勇士　六月丙子以单于大都防忠王浚领河北道行军元帅以御史大夫李朝隠京兆尹裴伷先副之帅十八总管以讨奚契丹命浚与百官相见于光顺门张说退谓学士孙逖韦述曰吾尝观太宗像雅类忠王此社稷之福也可突干寇平卢先锋使张掖乌承防破之于捺禄山
　　二十年春正月乙夘以朔方节度副大使信安王祎为河东河北行军副大总管将兵击奚契丹壬申以戸部侍郎裴耀卿为副总管　三月信安王祎帅裴耀卿及幽州节度使赵含章分道击奚契丹含章与虏遇虏望风遁去平卢先锋将乌承玼言于含章曰二虏剧贼也前日遁去非畏我乃诱我也宜按兵以观其变含章不从与虏战于白山果大败承玼别引兵出其右击虏破之己巳祎等大破奚契丹俘斩甚众可突干帅麾下逺遁余党潜窜山谷奚酋李诗琐髙帅五千余帐来降祎引兵还赐李诗爵归义王充归义州都督徙其部落置幽州境内
　　二十一年春闰三月癸酉幽州道副总管郭英杰与契丹战于都山败死时节度使薛楚玉遣英杰将精骑一万及降奚击契丹屯于榆闗之外可突干引突厥之众来合战奚持两端散走保险唐兵不利英杰战死余众六千余人犹力战不已虏以英杰首示之竟不降尽为虏所杀楚玉讷之弟也
　　二十二年夏六月壬辰幽州节度使张守珪大破契丹遣使献防　冬十二月乙巳幽州节度使张守珪斩契丹王屈烈及可突干传首时可突干连年为邉患赵含章薛楚玉皆不能讨守珪到官屡击破之可突干困廹遣使诈降守珪使管记王悔就抚之悔至其牙帐察契丹上下初无降意但稍徙营帐近西北密遣人引突厥谋杀悔以叛悔知之牙官李过折与可突干分典兵马争权不叶悔说过折使图之过折夜勒兵斩屈烈及可突干尽诛其党帅余众来降守珪出师紫蒙川大阅以镇抚之枭屈烈可突干首于天津之南
　　二十三年春正月契丹知兵马中郎李过折来献防制以过折为北平王检校松漠州都督　是嵗契丹王过折为其臣湼礼所杀并其诸子一子刺干奔安东得免湼礼上言过折用刑残虐众情不安故杀之上赦其罪因以湼礼为松漠都督且赐书责之曰卿之蕃法多无义于君长自昔如此朕亦知之然过折是卿之王有恶辄杀之为此王者不亦难乎但恐卿今为王后人亦尔常不自保谁愿作王亦应防虑后事岂得取快目前突厥寻引兵东侵奚契丹湼礼与奚王李归国共击破之二十四年张守珪使平卢讨击使左骁卫将军安禄山讨奚契丹叛者禄山恃勇轻进为虏所败
　　二十五年春二月乙酉幽州节度使张守珪破契丹于捺禄山
　　二十八年秋八月甲戍幽州奏破奚契丹
　　天宝四载安禄山欲以邉功市宠数侵掠奚契丹奚契丹各杀公主以叛禄山讨破之
　　五载夏四月癸未立奚酋娑固为昭信王契丹酋楷洛为恭仁王
　　九载冬十月安禄山屡诱奚契丹为设防饮以莨菪酒醉而阬之动数千人函其酋长之首以献前后数四十载安禄山将三道兵六万以讨契丹以奚骑二千为乡过平卢千余里至土防眞水遇雨禄山引兵昼夜兼行三百余里至契丹牙帐契丹大骇时久雨弓弩筋胶皆弛大将何思徳言于禄山曰吾兵虽多逺来疲实不可用不如按甲息兵以待之不过三日虏必降禄山怒欲斩之思徳请前驱效死思徳貌类禄山虏争击杀之以为己得禄山勇气増倍奚复叛与契丹合夹击唐兵杀伤殆尽射禄山中鞍折冠簮失屦独与麾下二千骑走防夜追骑解得入师州归罪于左贤王哥解河东兵马使鱼承仙而斩之平卢兵马使史思明惧逃入山谷近二旬収散卒得七百人平卢守将史定方将精兵二千救禄山契丹引去禄山乃得免至平卢麾下皆亡不知所出史思明出见禄山禄山喜起执其手曰吾得汝复何忧思明退谓人曰向使早出已与哥解并斩矣契丹围师州禄山使思明击却之
　　十一载春三月安禄山发蕃汉步骑二十万击契丹欲以雪去秋之耻初突厥阿布思来降上厚礼之赐姓名李献忠累迁朔方节度副使赐爵奉信王献忠有才略不为安禄山下禄山恨之至是奏请献忠帅同罗数万骑与俱击契丹献忠恐为禄山所害白留后张暐请奏留不行暐不许献忠乃帅所部大掠仓库叛归漠北禄山遂顿兵不进
　　十三载夏四月癸巳安禄山奏击奚破之虏其王李日越
　　十四载夏四月安禄山奏破奚契丹

　　通鉴纪事本末卷二十九下
　　钦定四库全书
　　通鉴纪事本末卷三十上
　　宋　袁枢　撰
　　武韦之祸
　　唐太宗贞观三十二年　初左武卫将军武连县公武安李君羡直武门时太白屡昼见太史占云女主昌民间又傅秘记云唐三世之后女主武王代有天下上恶之会与诸武臣宴宫中行酒令使各言小名君羡自言名五娘上愕然因笑曰何物女子乃尔勇健又以君羡官称封邑皆有武字深恶之后出为华州刺史有布衣员道信自言能絶粒晓佛灋君羡深敬信之数相从屏人语御史奏君羡与妖人交通谋不轨秋七月壬辰君羡坐诛籍没其家上密问太史令李淳风秘记所云信有之乎对曰臣仰稽天象俯察厯数其人已在陛下宫中为亲属自今不过三十年当王天下杀唐子孙殆尽其兆既成矣上曰疑似者尽杀之何如对曰天之所命人不能违也王者不死徒多杀无辜且自今以徃三十年其人已老庶防颇有慈心为祸或浅今借使得而杀之天或生壮者肆其怨毒恐陛下子孙无遗类矣上乃止
　　髙宗永徽三年秋七月丁巳立陈王忠为皇太子五年初王皇后无子萧淑妃有宠王后疾之上之为太子
　　也入侍太宗见才人武氏而恱之太宗崩武氏随众感业寺为尼忌日上诣寺行香见之武氏泣上亦泣王后闻之阴令武氏长发劝上内之后宫欲以间淑妃之宠武氏巧慧多权数初入宫卑辞屈体以事后后爱之数称其美于上未防大幸拜为昭仪后及淑妃宠皆衰更相与共谮之上皆不纳昭仪欲追赠其父而无名故托以褒赏功臣徧赠屈突通等而武士彠预焉　王皇后萧淑妃与武昭仪更相譛诉上不信后淑妃之语独信昭仪后不能曲事上左右母魏国夫人栁氏及舅中书令栁奭入见六宫又不为礼武昭仪伺后所不敬者必倾心与相结所得赏赐分与之由是后及淑妃动静昭仪必知之皆以闻于上后宠虽衰然上未有意废也防昭仪生女后怜而弄之后出昭仪潜扼杀之覆之以被上至昭仪阳欢笑发被观之女已死矣即惊啼问左右左右皆曰皇后适来此上大怒曰后杀吾女昭仪因泣数其罪后无以自明上由是有废立之志又畏大臣不从乃与昭仪幸太尉长孙无忌第酣饮极欢席上拜无忌宠姬子三人皆为朝散大夫仍载金宝缯锦十车以赐无忌上因从容言皇后无子以讽无忌对以佗语竟不顺防上及昭仪皆不恱而罢昭仪又令母杨氏诣无忌第屡有祈请无忌终不许礼部尚书许敬宗亦数劝无忌无忌厉色折之
　　六年夏六月武昭仪诬王后与其母魏国夫人栁氏为厌胜敕禁后母栁氏不得入宫秋七月戊寅贬吏部尚书栁奭为遂州刺史奭行至扶风岐州长史于承素希防奏奭漏泄禁中语复贬荣州刺史唐因隋制后宫有贵妃淑德妃贤妃皆视一品上欲特置宸妃以武昭仪为之韩瑗来济諌以为故事无之乃止　中书舍人饶阳李义府为长孙无忌所恶左迁壁州司马敕未至门下义府密知之问计于中书舎人幽州王德俭德俭曰上欲立武昭仪为后犹豫未决者直恐宰臣异议耳君能建防立之则转祸为福矣义府然之是日代德俭直宿叩閤上表请废皇后王氏立武昭仪以厌兆庶之心上説召见与语赐珠一斗留居旧职昭仪又密遣使劳勉之寻超拜中书侍郎于是卫尉卿许敬宗御史大夫崔义中丞袁公瑜皆潜布腹心于武昭仪矣　秋八月长安令裴行俭闻将立武昭仪为后以国家之祸必由此始与长孙无忌褚遂良私议其事袁公瑜闻之以告昭仪母杨氏行俭坐左迁西州都督府长史行俭仁基之子也　九月戊辰以许敬宗为礼部尚书上一日退朝召长孙无忌李勣于志宁褚遂良入内殿遂良曰今日之召多为中宫上意既决逆之必死太尉元舅司空功臣不可使上有杀元舅及功臣之名遂良起于草茅无汗马之劳致位至此且受顾托不以死争之何以下见先帝勣称疾不入无忌等至内殿上顾谓无忌曰皇后无子武昭仪有子今欲立昭仪为后何如遂良对曰皇后名家先帝为陛下所娶先帝临崩执陛下手谓臣曰朕佳儿佳妇今以付卿此陛下所闻言犹在耳皇后未闻有过岂可轻废臣不敢曲从陛下上违先帝之命上不恱而罢明日又言之遂良曰陛下必欲易皇后伏请妙择天下令族何必武氏武氏经事先帝众所共知天下耳目安可蔽也万代之后谓陛下为何如愿留三思臣今忤陛下意罪当死因置笏于殿阶解巾叩头流血曰还陛下笏乞放归田里上大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑于志宁不敢言韩瑗因间奏事涕泣极諌上不纳明日又諌悲不自胜上命引出瑗又上疏諌曰匹夫匹妇犹相选择况天子乎皇后母仪万国善恶由之故嫫母辅佐黄帝妲己倾覆殷王诗云赫赫宗周褒姒灭之毎览前古常兴叹息不谓今日尘黩圣代作而不灋后嗣何观愿陛下详之无为后人所笑臣言有以益国葅醢之戮臣之分也昔吴王不听子胥之言而麋鹿游于姑苏臣恐海内失望棘荆生于阙庭宗庙不血食期有日矣来济上表諌曰王者立后上法乾坤必择礼教名家幽闲令淑副四海之望称神只之意是故周文造舟以迎太姒而兴闗雎之化百姓防祚孝成纵欲以婢为后使皇统亡絶社稷倾沦有周之隆既如彼大汉之祸又如此惟陛下详察上皆不纳它日李勣入见上问之曰朕欲立武昭仪为后遂良固执以为不可遂良既顾命大臣事当且已乎对曰此陛下家事何必更问外人上意遂决许敬宗宣言于朝曰田舎翁多收十斛麦尚欲易妇况天子立一后何豫诸人事而妄生异议乎昭仪令左右以闻庚午贬遂良为潭州都督冬十月己酉下诏称王皇后萧淑妃谋行鸩毒废为庶人母及兄弟竝除名流岭南　乙夘百官上表请立中宫乃下诏曰武氏门着勲庸地华缨黻往以才行选入后庭誉重椒闱德光兰掖朕昔在储贰特荷先慈常得侍从弗离朝夕宫壸之内恒自饬躬嫔嫱之间未尝迕目圣情鉴悉毎垂赏叹遂封武氏赐朕事同政君可立为皇后丁巳赦天下是日皇后上表称陛下前封妾为宸妃韩瑗来济面折庭争此既事之极难岂非深情为国乞加褒赏上以表示瑗等瑗等弥忧惧屡请去位上不许十一月丁夘朔临轩命司空李勣赍玺绶册皇后武氏是日百官朝皇后于肃义门故后王氏淑妃萧氏竝囚于别院上尝念之间行至其所见其室封闭极密唯窍壁以通食器恻然伤之呼曰皇后淑妃安在王氏泣对曰妾等得罪为宫婢何得更有尊称又曰至尊若念畴昔使妾等再见日月乞名此院为回心院上曰朕即有处置武后闻之大怒遣人杖王氏及萧氏各一百断去手足投酒瓮中曰令二妪骨醉数日而死又斩之王氏初闻宣敕再拜曰愿大家万嵗昭仪承恩死自吾分淑妃骂曰阿武妖猾乃至于此愿它生我为猫阿武为防生生扼其喉由是宫中不畜猫寻又改王氏姓为蟒氏萧氏为枭氏武后数见王萧为祟被发沥血如死时状后徙居蓬莱宫复见之故多在洛阳终身不归长安
　　显庆元年春正月辛未以皇太子忠为梁王立皇后子代王为皇太子　李义府恃宠用事洛州妇人淳于氏美色系大理狱义府属大理寺丞毕正义枉法出之将纳为妾大理卿段宝疑而奏之上命给事中刘仁轨等鞫之义府恐事泄逼正义自缢于狱中上知之原义府罪不问侍御史涟水王义方欲奏弹之先白其母曰义方为御史视奸臣不纠则不忠纠之则身危而忧及于亲为不孝二者不能自决柰何母曰昔王陵之母杀身以成子之名汝能尽心以事君吾死不恨义方乃奏称义府于辇毂之下擅杀六品寺丞就云正义自杀亦由畏义府威杀身以灭口如此则生杀之威不由上出渐不可长请更加勘当于是对仗叱义府令下义府顾望不退义方三叱上既无言义府始趋出义方乃读弹文上释义府不问而谓义方毁辱大臣言词不逊贬莱州司户　韩瑗上防为褚遂良讼寃曰遂良体国忘家捐身狥物风霜其操铁石其心社稷之旧臣陛下之贤佐无闻罪状斥去朝廷内外甿黎咸嗟举措臣闻晋武裕不贻刘毅之诛汉祖深仁无恚周昌之直而遂良被迁已经寒暑违忤陛下其罚塞焉伏愿缅鉴无辜稍寛非罪俯矜防款以顺人情上谓瑗曰遂良之情朕亦知之然其悖戾好犯上故以此责之卿何言之深也对曰遂良社稷忠臣为防防所毁昔防子去而殷国以亡张华存而纲纪不乱陛下无故弃逐旧臣恐非国家之福上不纳瑗以言不用乞归田里上不许
　　二年春三月甲辰以潭州都督褚遂良为桂州都督癸丑以李义府兼中书令　秋七月许敬宗李义府希皇后防诬奏侍中韩瑗中书令来济与禇遂良潜谋不轨以桂州用武之地授遂良桂州都督欲以为外援八月丁邜瑗坐贬振州刺史济贬台州刺史终身不听朝觐又贬褚遂良为爱州刺史荣州刺史栁奭为象州刺史遂良至爱州上表自陈往者濮王承干交争之际臣不顾死亡归心陛下时岑文本刘洎奏称承干恶状已彰身在别所其于东宫不可少时虚旷请且遣濮王往居东宫臣又抗言固争皆陛下所见卒与无忌等四人共定大防及先朝大渐独臣与无忌同受遗诏陛下在草土之辰不胜哀恸臣以社稷寛譬陛下手抱臣头臣与无忌区处众事咸无废阙数日之间内外宁谧力小任重动罹愆过蝼蚁余齿乞陛下哀怜表奏不省三年冬十一月戊戌以许敬宗为中书令　是歳爱州刺史褚遂良卒
　　四年夏四月武后以太尉赵公长孙无忌受重赐而不助已深怨之及议废王后燕公于志宁中立不言武后亦不恱许敬宗屡以利害説无忌无忌每靣折之敬宗亦怨武后既立无忌内不自安后令敬宗伺其隙而陷之防洛阳人李奉节告太子洗马韦季方监察御史李巢朋党事勅敬宗与辛茂将鞫之敬宗按之急季方自刺不死敬宗因诬奏季方欲与无忌构陷忠臣近戚使权归无忌伺隙谋反今事觉故自杀上惊曰岂有此邪舅为小人所间小生疑阻则有之何至于反敬宗曰臣始末推究反状已露陛下犹以为疑恐非社稷之福上泣曰我家不幸亲戚间屡有异志往年髙阳公主与房遗爱谋反今元舅复然使朕慙见天下之人于事若实如之何对曰遗爱乳臭儿与一女子谋反势何所成无忌与先帝谋取天下天下服其智为宰相三十年天下畏其威若一旦窃发陛下遣谁当之今赖宗庙之灵皇天疾恶因按小事乃得大奸实天下之庆也臣窃恐无忌知季方自刺窘急发谋攘袂一呼同恶云集必为宗庙之忧臣昔见宇文化及父述为炀帝所亲任结以昏姻委以朝政述卒化及复典禁兵一夕于江都作乱先杀不附己者臣家亦豫其祸于是大臣苏威裴矩之徒皆舞蹈马首惟恐不及黎明遂倾隋室前事不逺愿陛下速决之上命敬宗更加审察明日敬宗复奏曰去夜季方已承与无忌同反臣又问季方无忌与国至亲累朝宠任何恨而反季方答云韩瑗尝语无忌云栁奭褚遂良劝公立梁王为太子今梁王既废上亦疑公故出髙履行于外自此无忌忧恐渐为自安之计后见长孙祥又出韩瑗得罪日夜与季方等谋反臣参騐辞状咸相符合请收捕准灋上又泣曰舅若果尔朕决不忍杀之若杀之天下将谓朕何后世将谓朕何敬宗对曰薄昭汉文帝之舅也文帝从代来昭亦有功所坐止于杀人文帝遣百官素服哭而杀之至今天下以文帝为明主今无忌忘两朝之大恩谋移社稷其罪与薄昭不可同年而语也幸而奸状自发逆徒引服陛下何疑犹不早决古人有言当断不断反受其乱安危之机间不容发无忌今之奸雄王莽司马懿之流也陛下少更迁延臣恐变生肘腋悔无及矣上以为然竟不引问无忌夏四月戊辰下诏削无忌太尉及封邑以为扬州都督于黔州安置准一品供给祥无忌之从父兄子也前此自工部尚书出为荆州长史故敬宗以此诬之敬宗又奏无忌谋逆由褚遂良栁奭韩瑗构扇而成奭仍潜通宫掖谋行鸩毒于志宁亦党附无忌于是诏追削遂良官爵除奭瑗名免志宁官遣使发道以兵援送无忌诣黔州无忌子秘书监驸马都尉冲等皆除名流岭表遂良子彦甫彦冲流爱州于道杀之益州长史髙履行累贬洪州都督　凉州长史赵持满多力善射喜任侠其从母为韩瑗妻其舅驸马都尉长孙铨无忌之族弟也铨坐无忌流嶲州许敬宗恐持满作难诬云无忌同反驿召至京师下狱讯掠备至终无异辞曰身可杀也辞不可更吏无如之何乃代为狱辞结奏夏五月戊戌诛之尸于城西亲戚莫敢视友人王方翼叹曰栾布哭彭越义也文王葬枯骨仁也下不失义上不失仁不亦可乎乃收而葬之上闻之不罪也方翼废后之从祖兄也长孙铨至流所县令希防杖杀之　秋七月命御史往髙州追长孙恩象州追栁奭振州追韩瑗竝枷鏁诣京师仍命州县簿録其家恩无忌之族弟也壬寅命李勣许敬宗辛茂将与任雅相卢承庆更共覆按无忌事许敬宗又遣中书舍人袁公瑜等诣黔州再鞠无忌反状至则逼无忌令自缢诏栁奭韩瑗所至斩决使者杀栁奭于象州韩瑗已死发騐而还籍没三家近亲皆流岭南为奴婢常州刺史长孙祥坐与无忌通书处绞长孙恩流檀州　八月乙夘长孙氏栁氏縁无忌奭贬降者十三人髙履行贬永州刺史于志宁贬荣州刺史于氏贬者九人自是政归中宫矣
　　五年秋七月乙巳废梁王忠为庶人徙黔州囚于承干故宅　冬十月上初苦风头重目不能视百司奏事上或使皇后决之后性明敏渉猎文史处事皆称防由是始委以政事权与人主侔矣
　　麟德元年　初武后能屈身忍辱奉顺上意故上排羣议而立之及得志専作威福上欲有所为动为后所制上不胜其忿有道士郭行真出入禁中尝为厌胜之术宦者王伏胜发之上大怒宻召西台侍郎同东西台三品上官仪议之仪因言皇后専恣海内所不与请废之上意亦以为然即命仪草诏左右奔告于后后遽诣上自诉诏草犹在上所上羞缩不忍复待之如初犹恐后怨怒因绐之曰我初无此心皆上官仪教我仪先为陈王谘议与王伏胜俱事故太子忠后于是使许敬宗诬奏仪伏胜与忠谋大逆十二月丙戌仪下狱与其子庭芝王伏胜皆死籍没其家戊子赐忠死于流所右相刘祥道坐与仪善罢政事为司礼太常伯左肃机郑钦泰等朝士流贬者甚众皆坐与仪交通故也自是上每视事则后垂于后政无大小皆预闻之天下大权悉归中宫黜陟生杀决于其口天子垂拱而已中外谓之二圣
　　上元元年秋八月壬辰皇帝称天皇皇后称天后以避先帝先后之称改元赦天下
　　二年春三月上苦风甚议使大后摄知国政中书侍郎同三品郝处俊曰天子理外后理内天之道也昔魏文帝着令虽有防主不许皇后临朝所以杜祸乱之萌也陛下柰何以髙祖太宗之天下不传之子孙而委之天后乎中书侍郎昌乐李义琰曰处俊之言至忠陛下宜听之上乃止天后多引文学之士著作郎元万顷左史刘祎之等使之撰列女传臣轨百僚新成乐书凡千余卷朝廷奏议及百官表疏时宻令防决以分宰相之权时人谓之北门学士袆之子翼之子也　初左千牛将军长安赵瓌尚髙祖女长乐公主生女为周王显妃公主颇为上所厚天后恶之夏四月辛巳妃坐废幽闲于内侍省食料给生者防人侯其突烟而已数日烟不出开视死腐矣瓌自定州刺史贬括州刺史令公主随之官仍絶其朝谒太子仁孝谦谨上甚爱之礼接士大夫中外属心天后方逞其志太子奏请数忤防由是失爱于天后义阳宣城二公主萧淑妃之女也坐母得罪幽于掖庭年逾三十不嫁太子见之惊恻遽奏请出降上许之天后怒即日以公主配当上翊卫权毅王遂古己亥太子薨于合壁宫时人以为天后酖之也六月戊寅立雍王贤为皇太子　天后恶慈州刺史杞王上金有司希防奏其罪秋七月上金坐解官澧州安置仪鳯元年郇王素节萧淑妃之子也警敏好学天后恶之自岐州刺史左迁申州刺史干封初敕曰素节既有旧疾不须入朝而素节实无疾自以久不得入觐乃着忠孝论王府仓曹防军张东之因使潜封其论以进后见之诬以赃贿冬十月丙午降封鄱阳王袁州安置永隆元年太子贤闻宫中窃议以贤为天后姊韩国夫人所生内自疑惧明崇俨以厌胜之术为天后所信尝密称太子不堪承继英王貎类太宗又言相王相最贵天后尝命北门学士撰少阳正范及孝子传以赐太子又数作书诮让之太子愈不自安及崇俨死贼不得天后疑太子所为太子颇好声色与户奴赵道生等狎昵多赐之金帛司议郎韦承庆上书諌不听天后使人告其事诏薛元超裴炎与御史大夫髙智周等杂鞫之于东宫马坊捜得皁甲数百领以为反具道生又欵称太子使道生杀崇俨上素爱太子迟回欲宥之天后曰为人子怀逆谋天地所不容大义灭亲何可赦也甲子废太子贤为庶人遣右监门中郎将令狐智通等送贤诣京师幽于别所党与皆伏诛仍焚其甲于天津桥南以示民承庆思谦之子也乙丑立左卫大将军雍州牧英王哲为皇太子改元赦天下
　　道元年冬十一月上自奉天宫疾甚宰相皆不得见丁未还东都百官见于天津桥南　十二月丁巳改元赦天下上欲御则天门楼宣赦气逆不能乗马乃召百姓入殿前宣之是夜召裴炎入受遗诏辅政上崩于贞观殿遗诏太子柩前即位军国大事有不决者兼取天后进止废万泉芳桂奉天等宫庚申裴炎奏太子未即位未应宣敕有要速处分望宣天后令于中书门下施行甲子中宗即位尊天后为皇太后政事咸取决焉太后以泽州刺史韩王元嘉等地尊望重恐其为变并加三公等官以慰其心
　　则天皇后光宅元年春正月甲申朔改元嗣圣赦天下立太子妃韦氏为皇后擢后父贞自普州防军为豫州刺史　中宗欲以韦贞为侍中又欲授乳母之子五品官裴炎固争中宗怒曰我以天下与韦贞何不可而惜侍中邪炎惧白太后密谋废立二月戊午太后集百官于乾元殿裴炎与中书侍郎刘祎之羽林将军程务挺张防朂勒兵入宫宣太后令废中宗为庐陵王扶下殿中宗曰我何罪太后曰汝欲以天下与韦贞何得无罪乃幽于别所己未立雍州牧豫王且为皇帝政事决于太后居睿宗于别殿不得有所预立豫王妃刘氏为皇后后德威之孙也有飞骑十余人饮于坊曲一人言向知别无勲赏不若奉庐陵一人起出诣北门告之座未散皆捕得系羽林狱言者斩余以知反不告皆绞告者除五品官告密之端自此兴矣　壬子以永平郡王成器为皇太子睿宗之长子也赦天下改元文明庚申废皇太孙重照为庶人命刘仁轨専知西京留守事流韦贞于钦州太后与刘仁轨书曰昔汉以闗中之事委萧何今托公亦犹是矣仁轨上疏辞以衰老不堪居守因陈吕后祸败之事以申规戒太后使秘书监武承嗣赍玺书慰谕之曰今以皇帝谅闇不言眇身且代亲政逺劳劝戒复辞衰疾又云吕氏见嗤于后代禄产移祸于汉朝引喻良深愧慰交集公忠贞之操终始不渝劲直之风古今罕比初闻此语能不罔然静而思之是为鉴况公先朝旧德遐迩具瞻愿以匡救为怀无以暮年致请　辛酉太后命左金吾将军丘神勣诣巴州检校故太子贤宅以备外虞其实风使杀之神勣行恭之子也　甲子太后御武成殿皇帝帅王公以下上尊号丁夘太后临轩遣礼部尚书武承嗣册嗣皇帝自是太后常御紫宸殿施惨紫帐以视朝　三月丘神勣至巴州幽故太子贤于别室逼令自杀太后乃归罪于神勣戊戌举哀于显福门贬神勣为叠州刺史己亥追封贤为雍王神勣寻复入为左金吾将军　夏閠五月以礼部尚书武承嗣为太常卿同中书门下三品初尚书左丞冯元常为髙宗所委髙宗晚年多疾百司奏事每曰朕体中不佳可与元常平章以闻元常密言中宫威权大重宜稍抑损髙宗虽不能用深以其言为然及太后称制四方争言符瑞嵩阳令樊文献瑞石太后命于朝堂示百官元常奏言状渉謟诈不可诬罔天下太后不恱出为陇州刺史元常子琮之曽孙也丙午太常卿同中书门下三品武承嗣罢为礼部尚书武承嗣请太后追王其祖立武氏七庙太后从之裴
　　炎諌曰太后母临天下当示至公不可私于所亲独不见吕氏之败乎太后曰吕氏以权委生者故及于败今吾追尊亡者何伤乎对曰事当防防杜渐不可长耳太后不从己巳追尊太后五代祖克己为鲁靖公妣为夫人髙祖居常为太尉北平恭肃王曽祖俭为太尉金城义康王祖华为太尉太原安成王考士彠为太师魏定王祖妣皆为妃裴炎由是得罪又作五代祠室于京师时诸武用事唐宗室人人自危众心愤惋会眉州刺史英公李敬业及弟盩厔令敬猷给事中唐之竒长安主簿骆賔王詹事司直杜求仁皆坐事敬业贬栁州司马敬猷免官之竒贬括苍令賔王贬临海丞求仁贬黟令求仁正伦之侄也厔尉魏思温尝为御史复被黜皆防于扬州各自以失职怨望乃谋作乱以匡复庐陵王为辞思温为之谋主使其党监察御史薛仲璋求奉使江都令雍州人韦超诣仲璋告变云扬州长史陈敬之谋反仲璋收敬之系狱居数日敬业乗传而至矫称扬州司马来之官云奉密防以髙州酋长冯子猷谋反发兵讨之于是开府库令士曹防军李宗臣就钱坊驱囚徒工匠数百授以甲斩敬之于系所録事防军孙处行拒之亦斩以徇僚吏无敢动者遂起一州之兵复称嗣圣元年开三府一曰匡复府二曰英公府三曰扬州大都督府敬业自称匡复府上将领扬州大都督以之竒求仁为左右长史宗臣仲璋为左右司马思温为军师宾王为记室旬日间得胜兵十余万移檄州县略曰伪临朝武氏者人非温顺地实寒防昔充太宗下陈尝以更衣入侍洎乎晩节秽乱春宫密隠先帝之私阴圗后庭之嬖践元后于翚翟防吾君于聚麀又曰杀姊屠兄弑君鸩母人神之所同嫉天地之所不容又曰包藏祸心窃窥神器君之爱子幽之于别宫贼之宗盟委之以重任又曰一抔之土未干六尺之孤何在又曰试观今日之域中竟是谁家之天下太后见檄因问曰谁所为或对曰骆賔王太后曰宰相之过也人有如此才而使之流落不偶乎敬业求得人貎类故太子贤者绐众云贤不死亡在此城中令吾属举兵因奉以号令楚州司马李崇福帅所部三县应敬业盱眙人刘行举独据县不从敬业遣其将尉迟昭攻盱眙行举拒却之诏以行举为游击将军以其弟行实为楚州刺史甲申以左玉钤卫大将军李孝逸为扬州道大揔管将兵三十万以将军李知十马敬臣为之副以讨李敬业　武承嗣与从父弟右卫将军三思以韩王元嘉鲁王灵防属尊位重屡劝太后因事诛之太后谋于执政刘祎之韦思谦皆无言内史裴炎独固争太后愈不恱三思元庆之子也及李敬业举兵薛仲璋炎之甥也炎欲示闲暇不汲汲议诛讨太后问计于炎对曰皇帝年长不亲政事故竖子得以为辞若太后返政则不讨自平矣监察御史蓝田崔詧闻之上言炎受顾托大权在己若无异志何故请太后归政太后命左肃政大夫金城骞味道侍御史栎阳鱼承鞫之收炎下狱炎被收辞气不屈或劝炎逊辞以免炎曰宰相下狱安有全理鳯阙舍人李景谌证炎必反刘景先及鳯阁侍郎义阳胡元范皆曰炎社稷元臣有功于国悉心奉上天下所知臣敢明其不反太后曰炎反有端顾卿不知耳对曰若裴炎为反则臣等亦反也太后曰朕知裴炎反知卿等不反文武间证炎不反者甚众太后皆不听俄并景先元范下狱丁亥以骞味道检校内史同鳯阁鸾台三品李景谌同鳯阁鸾台平章事　魏思温説李敬业曰明公匡复为辞宜帅大众鼔行而进直指洛阳则天下知公志在勤王四面响应矣薛仲璋曰金陵有王气且大江天险足以为固不如先取常润为定霸之基然后北向以圗中原进无不利退有所归此良防也思温曰山东豪杰以武氏専制愤惋不平闻公举事皆自蒸麦饭为粮伸耡为兵以俟南军之至不乗此势以立大功乃更蓄缩欲自谋巢穴逺近闻之其谁不解体敬业不从使唐之竒守江都将兵度江攻润州思温谓杜求仁曰兵势合则疆分则弱敬业不并力度淮收山东之众以取洛阳败在眼中矣壬辰防润州执刺史李思文以李宗臣代之思文敬业之叔父也知敬业之谋先遣使间道上变为敬业所攻拒守久之力屈而防思温请斩以徇敬业不许谓思文曰叔党于武氏宜改姓武润州司马刘延嗣不降敬业将斩之思温救之得免与思文皆囚于狱中延嗣审礼从父弟也曲阿令河间尹元贞引兵救润州战败为敬业所擒临以白刃不屈而死　丙申斩裴炎于都亭炎将死顾兄弟曰兄弟官皆自致炎无分毫之力今坐炎流窜不亦悲乎籍没其家无甔石之储刘景先贬普州刺史又贬辰州刺史胡元范流琼州而死裴炎弟子太仆寺丞伷年十七上封事请见言事太后召见诘之曰汝伯父谋反尚何言伷先对曰臣为陛下画计耳安敢诉寃陛下为李氏妇先帝弃天下遽揽朝政变易嗣子疎斥李氏封崇诸武臣伯父忠于社稷反诬以罪戮及子孙陛下所为如是臣实惜之陛下早宜复子明辟髙枕深宫则宗族可全不然天下一变不可复救矣太后怒曰胡白小子敢发此言命引出伷先反顾曰今用臣言犹未晚如是者三太后命于朝堂杖之一百长流瀼州炎之下狱也郎将姜嗣宗使至长安刘仁轨问以东都事嗣宗曰嗣宗觉裴炎有异于常久矣仁轨曰使人觉之乎嗣宗曰然仁轨曰仁轨有奏事愿附使者以闻嗣宗曰诺明日受仁轨表而还表言嗣宗知裴炎反不言太后览之命拉嗣宗于殿庭绞于都亭　丁酉追削李敬业祖考官爵发冡斵棺复姓徐氏　徐敬业闻李孝逸将至自润州囬军拒之屯髙邮之下阿溪使徐敬猷逼淮阴别将韦超尉迟昭屯都梁山李孝逸军至临淮偏将雷仁智与敬业战不利孝逸惧按兵不进监军殿中侍御史魏元忠谓孝逸曰天下安危在兹一举四方承平日久忽闻狂狡注心倾耳以俟其诛今大军久留不进逺近失望万一朝廷更命它将以代将军将军何辞以逃逗挠之罪乎孝逸乃引军而前壬寅马敬臣击斩尉迟昭于都梁山十一月辛亥以左鹰扬大将军黒齿常之为江南道大揔管讨敬业韦超拥众据都梁山诸将皆曰超凭险自固士无所施其勇骑无所展其足且穷冦死战攻之多杀士卒不如分兵守之大军直趣江都覆其巢穴支度使薛克搆曰超虽据险其众非多今多留兵则前军势分少留兵则终为后患不如先击之其势必举举都梁则淮阴髙邮望风瓦解矣魏元忠请先击徐敬猷诸将曰不如先攻敬业敬业败则敬猷不战自擒矣若击敬猷则敬业引兵救之是腹背受敌也元忠曰不然贼之精锐尽在下阿乌合而来利在一决万一失计大事去矣敬猷出于徒不习军事其众单弱人情易骇大军临之驻马可克敬业虽欲救之计程必不能及我敬猷乗胜而进虽有韩白不能当其锋矣今不先取弱者而遽攻其疆非计也孝逸从之引兵击超夜遁进击敬猷敬猷脱身走庚申敬业勒兵阻溪拒守后军揔管苏孝祥夜将五千人以小舟度溪先击之兵败孝祥死士卒赴溪溺死者过半左豹卫果毅渔阳成三朗为敬业所擒唐之竒绐其众曰此李孝逸也将斩之三朗大呼曰我果毅成三朗非李将军也官军今大至矣尔曹破在朝夕我死妻子受荣尔死妻子籍没尔终不及我也遂斩之孝逸等诸军继至战数不利孝逸惧欲引退魏元忠与行军管记刘知柔言于孝逸曰风顺荻干此火攻之利固请决战敬业置陈既久士卒多疲倦顾望陈不能整孝逸进击之因风纵火敬业大败斩首七千级溺死者不可胜纪敬业等轻骑走入江都挈妻子犇润州将入海犇髙丽孝逸进屯江都分遣诸将追之乙丑敬业至海陵界阻风其将王那相斩敬业敬猷及骆宾王首来降余党唐之竒魏思温等皆捕得傅首神都扬润楚三州平　陈岳论曰敬业茍能用魏思温之防直指河洛専以匡复为事纵军败身戮亦忠义在焉妄希金陵王气是真为叛逆不败何待　初裴炎下狱单于道安抚大使左武卫大将军程务挺密表申理由是忤防务挻素与唐之竒杜求仁善或譛之曰务挺与裴炎徐敬业通谋十二月癸夘遣左鹰扬将军裴绍业即军中斩之籍没其家突厥闻务挻死所在宴饮相庆又为务挻立祠每出师必祷之太后以夏州都督王方翼与务挻连职素相亲善且废后近属征下狱流崖州而死
　　垂拱元年春正月太后以徐思文为忠特免縁坐拜司仆少卿谓曰敬业改卿姓武朕今不复夺也　三月辛酉武承嗣罢　冬十一月太后修故白马寺以僧怀义为寺主怀义鄠人本姓冯名小宝卖药洛阳市因千金公主以进得幸于太后太后欲令出入禁中乃度为僧名怀义又以其家寒防令与驸马都尉薛绍合族命绍以季父事之出入乗御马宦者十余人侍从士民遇之皆奔避有近之者辄挝其首流血委之而去任其生死见道士则极意之仍髠其发而去朝贵皆匍匐礼谒武承嗣武三思皆执僮仆之礼以事之为之执辔怀义视之若无人多聚无赖少年度为僧纵横犯法人莫敢言右台御史冯思朂屡以法绳之怀义遇思朂于途令从者殴之防死
　　二年春正月太后下诏复政于皇帝睿宗知太后非诚心奉表固让太后复临朝称制辛酉赦天下　二月右卫大将军李孝逸既克徐敬业声望甚重武承嗣等恶之数譛于太后左迁施州刺史　三月戊申太后命铸铜为匦置之朝堂以受天下表疏铭其东曰延恩献赋颂求仕进者投之南曰招諌言朝政得失者投之西曰伸寃有寃抑者投之北曰通言天象灾变及军机秘计者投之命正諌补阙拾遗一人掌之先责识官乃聴投表疏徐敬业之反也侍御史鱼承之子保家教敬业作刀车及弩敬业败仅得免太后欲周知人间事保家上书请铸铜为匦以受天下密奏其器共为一室中有四隔上各有窍以受表疏可入不可出太后善之未防其家投匦告保家为敬业作兵器杀伤官军甚众遂伏诛太后自徐敬业之反疑天下人多圗己又自以久専国事且内行不正知宗室大臣怨望心不服欲大诛杀以威之乃盛开告密之门有告密者臣下不得问皆给驿马供五品食使诣行在虽农夫樵人皆得召见廪于客馆所言或称防则不次除官无实者不问于是四方告密者蜂起人皆重足屏息有胡人索元礼知太后意因告密召见擢为游击将军令案制狱元礼性残忍防一人必令引数十百人太后数召见赏赐以张其权于是尚书都事长安周兴万年人来俊臣之徒效之纷纷继起兴累迁至秋官侍郎俊臣累迁至御史中丞相与私畜无赖数百人专以告密为事欲防一人辄令数处俱告事状如一俊臣与司刑评事洛阳万国俊共撰罗织经数千言教其徒网罗无辜织成反状构造布置皆有支节太后得告密者辄令元礼等推之竞为讯囚酷法作大枷有定百脉突地吼死猪愁求破家反是实等名号或以椽闗手足而转之谓之鳯皇晒趐或以物绊其腰引枷向前谓之驴驹拔撅或使跪捧枷累甓其上谓之仙人献果或使立髙木之上引枷尾向后谓之玉女登梯或倒悬石缒其首或以醋灌鼻或以铁圏毂其首而加楔至有脑裂髓出者每得囚辄先陈其械具以示之皆战栗流汗望风自诬每有赦令俊臣辄令狱卒先杀重囚然后宣示太后以为忠益宠任之中外畏此数人甚于虎狼麟台正字陈子昻上疏以为执事者疾徐敬业首乱唱祸将息奸源穷其党与遂使陛下大开诏狱重设严刑有迹渉嫌疑辞相逮引莫不穷捕考案至有奸人荧惑乗险相诬纠告疑似冀图爵赏恐非伐罪吊人之意也臣窃观当今天下百姓思安久矣故扬州构逆殆有五旬而海内晏然纎尘不动陛下不务黙以救疲人而反任威刑以失其望臣愚暗昩窃有大惑伏见诸方告密囚累百千辈及其穷竟百无一实陛下仁恕又屈法容之遂使奸恶之党抉意相雠睚眦之嫌即称有密一人被讼百人满狱使者推捕冠盖如市或谓陛下爱一人而害百人天下喁喁莫知宁所臣闻隋之末代天下犹平杨感作乱不逾月而败天下之未至土崩蒸人之心犹望乐业炀帝不悟遂使兵部尚书樊子盖専行屠戮大穷党与海内豪士无不罹殃遂至杀人如麻流血成泽天下靡然始思为乱于是雄杰竝起而隋族亡矣夫大狱一起不能无滥寃人吁嗟感伤和气羣生瘴疫水旱随之人既失业则祸乱之心怵然而生矣古者明王重慎刑罸盖惧此也昔汉武帝时巫蛊狱起使太子犇走兵交宫阙无辜被害者以千万数宗庙防覆赖武帝得壶闗三老书廓然感悟夷江充三族余狱不论天下以安尔古人云前事之不忘后事之师伏愿陛下念之太后不听　夏四月以岑长倩为御史六月辛未以苏良嗣为左相同鳯阁鸾台三品韦待价为右相己夘韦思谦为纳言苏良嗣遇僧懐义于朝堂懐义偃蹇不为礼良嗣大怒命左右捽曵批其颊数十怀义诉于太后太后曰阿师当于北门出入南牙宰相所往来勿犯也太后托言怀义有巧思故使入禁营造补阙长社王求礼上表以为太宗时有罗黒黒善弹琵琶太宗阉为给使使教宫人陛下若以怀义有巧性欲宫中驱使者臣请阉之庶不乱宫闱表寝不出　秋九月己巳雍州言新丰县东南有山踊出改新丰为庆山县四方毕贺江陵人俞人俊上书天气不和而寒暑并人气不和而疣赘生地气不和而塠阜出今陛下以女主处阳位反易刚柔故地气塞隔而山变为灾陛下谓之庆山臣以为非庆也臣愚以为宜侧身修德以答天谴不然殃祸至矣太后怒流于岭外后为六道使所杀
　　三年夏五月鳯阁侍郎同鳯阁鸾台三品刘祎之窃谓鳯阁舍人永年贾大隠曰太后既废昏立明安用临朝称制不如返政以安天下之心大隠密奏之太后不悦谓左右曰祎之我所引乃复叛我或诬祎之受归州都督孙万荣金又与许敬宗妾有私太后命肃州刺史王本立推之本立宣敕示之祎之曰不经鳯阁鸾台何名为敕太后大怒以为拒捍制使庚午赐死于家祎之初下狱睿宗为之上疏申理亲友皆贺之祎之曰此乃所以速吾死也临刑沐浴神色自若自草谢表立成数纸麟台郎郭翰太子文学周思钧称叹其文太后闻之左迁翰巫州司法思钧播州司仓　冬十月武承嗣又使人诬李孝逸自云名中有兎兎月中物当有天分太后以孝逸有功十一月戊寅减死除名流儋州而卒四年春正月甲子于神都立髙祖太宗髙宗三庙四时享祀如西庙之仪又立崇先庙以享武氏祖考太后命有司议崇先庙室数司礼博士周悰请为七室又减唐太庙为五室春官侍郎贾大隠奏礼天子七庙诸侯五庙百王不易之义今周悰别引浮议广述异文直崇临朝权仪不依国家常度皇太后亲承顾托光显大猷其崇先庙室应如诸侯之数国家宗庙不应辄有变移太后乃止　初太宗髙宗之世屡欲立明堂诸儒议其制度不决而止及太后称制独与北门学士议其制不问诸儒诸儒以为明堂当在国阳丙巳之地三里之内太后以为去宫太逺　二月庚午毁乾元殿于其地作明堂以僧怀义为之使凡役数万人　夏四月戊戌杀太子通事舍人郝象贤象贤处俊之孙也初太后有憾于处俊防奴诬告象贤反太后命周兴鞫之致象贤族罪象贤家人诣朝堂讼寃于监察御史乐安任殖殖奏象贤无反状殖坐免官象贤临刑极口骂太后发扬宫中隠慝夺市人柴以击刑者金吾兵共格杀之太后命支解其尸发其父祖坟毁棺焚尸自是终太后之世法官每刑人先以木丸塞其口　武承嗣使凿白石为文曰圣母临人永昌帝业末紫石杂药物填之庚午使雍州人唐同泰奉表献之称获之于洛水太后喜命其石曰宝图擢同泰为游击将军五月戊辰诏当亲拜洛受宝圗有事南郊告谢昊天礼毕御明堂朝羣臣命诸州都督刺史及宗室外戚以拜洛前十日集神都乙亥太后加尊号为圣母神皇　六月壬寅作神皇三玺东阳大长公主削封邑并二子徙巫州公主适髙履
　　行太后以髙氏长孙无忌之舅族故恶之　秋七月丁巳赦天下更命宝图为天授圣图洛水为永昌洛水封其神为显圣侯加特进禁渔钓祭祀比四渎名图所出曰圣图泉泉侧置永昌县又改嵩山为神岳封其神为天中王拜太师使持节神岳大都督禁刍牧又以先于汜水得瑞石改汜水为广武太后潜谋革命稍除宗室綘州刺史韩王元嘉青州刺史霍王元轨邢州刺史鲁王灵夔豫州刺史越王贞及元嘉子通州刺史黄公譔元轨子全州刺史江都王绪虢王鳯子申州刺史东莞公融灵防子范阳王蔼贞子博州刺史琅邪王冲在宗室中皆以才行有美名太后尤忌之元嘉等内不自安密有匡复之志譔谬为书与贞云内有病浸重当速疗之若至今冬恐成痼疾及太后召宗室朝明堂诸王因递相惊曰神皇欲于大飨之际使人告密尽收宗室诛之无遗类譔诈为皇帝玺书与冲云朕遭幽絷诸王宜各发兵救我冲又诈为皇帝玺书云神皇欲移李氏社稷以授武氏八月壬寅冲召长史萧德琮等令募兵分告韩霍鲁越及贝州刺史纪王慎各令起兵共趣神都太后闻之以左金吾将军丘神勣为清平道行军大防管以讨之冲募兵得五千余人欲度河取济州先击武水武水令郭务悌诣魏州求救莘令马素将兵七百人中道邀冲恐力不敌入武水闭门拒守冲推草车塞其南门因风纵火焚之欲乗火突入火作而风回冲军不得进由是气沮堂邑董寂为冲将兵击武水谓人曰琅琊王与国家交战此乃反也冲闻之斩寂以徇众惧而散入草泽不可禁止惟家僮左右数千人在冲还走博州戊申至城门为守门者所杀凡起兵七日而败丘神勣至博州官吏素服出迎神勣挥刃尽杀之凡破千余家越王贞闻冲起亦举兵于豫州遣兵防上蔡九月丙辰命左豹韬大将军麴崇裕为中军大防管
　　岑长倩为后军大揔管将兵十万以讨之又命张光辅为诸军节度削贞冲属籍更姓虺氏贞闻冲败欲自鏁诣阙谢罪防所署新蔡令传延庆募得勇士二千余人贞乃宣言于众曰琅邪已破魏相数州有兵二十万朝夕至矣发属县兵共得五千分为五营使汝阳县丞裴守德等将之署九品以上官五百余人所署官皆受迫胁莫有闘志惟守德与之同谋贞以其女妻之署大将军委以腹心贞使道士及僧诵经以求事成左右及战士皆带辟兵符麴崇裕等军至豫州城东四十里贞遣少子规及裴守德拒战兵溃而归贞大惧闭閤自守崇裕等至城下左右谓贞曰王岂可坐待戮辱贞规守德及其妻皆自杀与冲皆枭首东都阙下初范阳王蔼遣使语贞及冲曰若四方诸王一时并起事无不济诸王往来相约结未定而冲先发惟贞狼狈应之诸王皆不敢发故败贞之将起兵也遣使告夀州刺史赵瓌瓌妻常乐长公主谓使者曰为我语越王昔隋杨氏将簒周室尉迟逈周之甥也犹能举兵匡救社稷功虽不成威震海内足为忠烈况汝诸王先帝之子岂得不以社稷为心今李氏危若朝露汝诸王不舍生取义尚犹豫不发欲何须邪祸且至矣大丈夫当为忠义鬼无为徒死及贞败太后欲悉诛韩鲁等诸王命监察御史蓝田苏珦按其密状珦讯问皆无明騐或告珦与韩鲁通谋太后召珦诘之珦抗论不囬太后曰卿大雅之士朕当别有任使此狱不必卿也乃命珦于河西监军更使周兴等按之于是收韩王元嘉鲁王灵防黄公譔常乐公主于东都迫胁皆自杀更其姓曰虺亲党皆诛以文昌左丞狄仁杰为州刺史时治越王贞党与当坐者六七百家籍没者五千口司刑趣使行刑仁杰密奏彼皆诖误臣欲显奏似为逆人申理知而不言恐乖陛下仁恤之防太后特原之皆流丰州道遇宁州宁州父老迎劳之曰我狄使君活汝邪相携哭于德政碑下设斋三日而后行时张光辅尚在豫州将士恃功多所求取行杰不之从光辅怒曰州将轻元帅邪仁杰曰乱河南者一越王贞耳今一贞死万贞生光辅诘其语仁杰曰明公緫兵三十万所诛者止于越王贞城中闻官军至逾城出降者四面成溪明公纵将士暴掠杀已降以为功流血丹野非万贞而何恨不得尚方斩马劒加于明公之颈虽死如归耳光辅不能诘归奏仁杰不逊左迁复州刺史　太后之召宗室朝明堂也东莞公融宻遣使问成均助教髙子贡子贡曰来必死融乃称疾不赴越王贞起兵遣使约融融仓猝不能应为官属所逼执使者以闻擢拜右賛善大夫未防为支党所引冬十月己亥戮于市籍没其家髙子贡亦坐诛济州刺史薛顗顗弟绪弟驸马都尉绍皆与琅琊王冲通谋闻冲起兵作兵器募人冲败杀録事防军髙纂以防口冬十一月辛酉顗绪伏诛绍以太平公主故杖一百饿死于狱十二月乙酉司徒青州刺史霍王元轨坐与越王连谋废徙黔州载以槛车行至陈仓而死江都王绪殿中监郕公裴承先皆戮于市承先寂之孙也　己酉太后拜洛受图皇帝皇太子皆从内外文武百官蛮夷酋长各依方叙立珍禽竒兽杂宝列于坛前文物卤簿之盛唐兴以来未之有也　辛亥明堂成髙二百九十四尺方三百尺凡三层下层法四时各随方色中层法十二辰上为圎盖九龙捧之上层法二十四气亦为圎盖上施铁鳯髙一丈饰以黄金中有巨木十围上下通贯栭攎防借以为本下施铁渠为辟雍之象号曰万象神宫宴赐羣臣赦天下纵民入观改河南为合宫县又于明堂北起天堂五级以贮大像至三级则俯视明堂矣僧怀义以功拜左威卫大将军梁国公侍御史王求礼上书曰古之明堂茅茨不翦采椽不斵今者饰以珠玉图以丹青铁鷟入云金龙隠雾昔殷辛琼台夏癸瑶室无以加也太后不报
　　永昌元年春正月乙夘朔大飨万象神宫太后服衮冕大珪执镇珪为初献皇帝为亚献太子为终献先诣昊天上帝座次髙祖太宗次魏国先王次五方帝座太后御则天门赦天下改元丁巳太后御明堂受朝贺戊午布政于明堂颁九条以训百官己未御明堂飨羣臣三月壬申太后问正字陈子昻当今为政之要子昻
　　退上疏以为宜缓刑崇德息兵革省赋役抚慰宗室各使自安辞婉意切其论甚美防三千言　癸酉以天官尚书武承嗣为纳言张光辅守内史　夏四月甲辰杀辰州别驾汝南王炜连州别驾鄱阳公諲等宗室十二人徙其家于巂州炜煇之子諲元庆之子也己酉杀天官侍郎蓝田邓挺挺女为諲妻又与炜善諲谋迎中宗于庐陵以问挺炜又尝谓挺曰欲为急计何如挺皆不应故坐知反不告同诛　诸王之起兵也贝州刺史纪王慎独不预谋亦坐系狱秋七月丁巳槛车徙巴州更姓虺氏行及蒲州而卒八男徐州刺史东平王续等相继被诛家徙岭南　徐敬业之败也弟敬真流绣州逃归将犇突厥过洛阳洛州司马弓嗣业洛阳令张嗣明资遣之至定州为吏所获嗣业缢死嗣明敬贞多引海内知识云有异图冀以免死于是朝野之士为所连引坐者甚众嗣明诬内史张光辅云征豫州日私论图防天文阴怀两端八月甲申光辅与敬贞嗣明等同诛籍没其家乙未秋官尚书太原张楚金陕州刺史郭正一鳯阁侍郎元万顷洛阳令魏元忠并免死流岭南楚金等皆为敬贞所引云与敬业通谋临刑太后使鳯阁舍人王隠客驰骑传声赦之声达于市当刑者皆喜跃讙呼宛转不已元忠独安坐自如或使之起元忠曰虚实未知隠客至又使起元忠曰俟宣敕己既宣敕乃徐起舞蹈再拜竟无忧喜之色是日阴云四塞既释楚金等天气晴霁　初髙宗之世周兴以河阳令召见上欲加擢用或奏以非清流罢之兴不知数于明堂俟命诸相皆无言地官尚书检校纳言魏同时同平章事谓之曰周明府可去矣兴以为同沮已衔之同素与裴炎善时人以其终始不渝谓之耐久朋周兴奏诬同言太后老矣不若奉嗣君为耐久太后怒闰月甲午赐死于家监刑御史房济谓同曰丈人何不告密冀得召见可以自直同叹曰人杀鬼杀亦复何殊岂能作告密人邪乃就死又杀夏官侍郎崔詧于隠处自余内外大臣坐死及流贬甚众彭州长史刘易从亦为徐敬真所引戊申就州诛之易从为人仁孝中谨将刑于市吏民怜其无辜逺近奔赴竞解衣投地曰为长史求冥福有司平准直十余万周兴等诬右武卫大将军燕公黒齿常之谋反征下狱冬十月戊午常之缢死己未杀宗室鄂州刺史嗣郑王璥等六人庚申嗣滕王修琦等六人免死流岭南　右卫胄曹防军陈子昻上疏以为周颂成康汉称文景皆以能措刑故也今陛下之政虽尽善矣然太平之朝上下乐化不宜有乱臣贼子日犯天诛者大狱増多逆徒滋广愚臣顽昩初谓皆实乃去月十五日陛下特察系囚李珍等无罪百寮庆恱皆贺圣明臣乃知亦有无罪之人挂于疎网者陛下务在寛典狱官务在急刑以伤陛下之仁以诬太平之政臣窃恨之又九月二十一日敕免楚金等死初有风雨变为景云臣闻阴惨者刑也阳舒者德也圣人法天天亦助圣天意如此陛下岂可不承顺之防今又阴雨臣恐过在狱官凡系狱之囚多在极法道路之议或是或非陛下何不悉召见之自诘其罪罪有实者显示明刑滥者严惩狱吏使天下咸服人知政刑岂非至德克明防









　　通鉴纪事本末卷三十上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷三十中
　　宋　袁枢　撰
　　武韦之祸
　　天授元年十一月鳯阁侍郎河东宗秦客改造天地等十二字以献丁亥行之太后自名曌改诏曰制秦客太后从父娣之子也乙未司刑少卿周兴奏除唐亲属籍腊月辛未以僧怀义为右卫大将军赐爵鄂国公
　　春一月戊子武承嗣迁文昌左相岑长倩迁文昌右相同鳯阁鵉台三品鳯阁侍郎武攸宁为纳言邢文伟守内史左肃政大夫同鳯阁鵉台三品王本立罢为地官尚书攸宁士彠之兄孙也时武承嗣三思用事宰相皆下之地官尚书同鳯阁鵉台三品韦方质有疾承嗣三思往问之方质据床不为礼或諌之方质曰死生有命大丈夫安能曲事近戚以求茍免乎寻为周兴等所构甲午流儋州籍没其家　醴泉人侯思止始以卖饼为业后事游击将军髙元礼为仆素诡谲无赖恒州刺史裴贞杖一判司判使思止告贞与舒王元名谋反秋七月辛巳元名坐废徙和州壬午杀其子豫章王亶贞亦族灭擢思止为游击将军时吿密者往往得五品思止求为御史太后曰卿不识字岂堪御史对曰獬豸何当识字但能触邪耳太后恱即以为朝散大夫侍御史它日太后以先所籍没宅赐之思止不受曰臣恶反逆之人不愿居其宅太后益赏之衡水人王义素无行尝从邻舍乞不与乃告县官田中有白兎县官使人捜捕蹂践田立尽又游赵贝见闾里耆老作邑斋遂告以谋反杀二百余人擢授游击将军俄迁殿中侍御史或告胜州都督王安仁谋反敕义按之安仁不服义即于枷上刎其首又捕其子适至亦刎其首函之以归道过汾州司马毛公与之对食须防叱毛公下阶斩之抢掲其首入洛见者无不震栗时置制狱于丽景门内入是狱者非死不出义戏呼为例竟门朝士人人自危相见莫敢交言道路以目或因入朝密遭掩捕每朝輙与家人诀曰未知复相见否时法官竞为深酷唯司刑丞徐有功杜景俭独存平恕被告者皆曰遇来侯必死遇徐杜必生有功文逺之孙也名敏以字行初为蒲州司法以寛为治不施敲扑吏相约有犯徐司法杖者众共斥之迨官满不杖一人职事亦修累迁司刑丞酷吏所诬构者有功皆为直之前后所活数十百家尝廷争狱事太后厉色诘之左右为战栗有功神色不挠争之弥功太后虽好杀知有功正直甚敬惮之景俭武邑人也司刑丞荥阳李日知亦尚平恕少卿胡元礼欲杀一囚日知以为不可往复数四元礼怒曰元礼不离刑曹此囚终无生理日知曰日知不离刑曹此囚终无死法竟以两状列上日知果直　东魏国寺僧法明等撰大云经四卷表上之言太后乃弥勒佛下生当代唐为阎浮提主制颁于天下　武承嗣使周兴罗告隋州刺史泽王上金舒州刺史许王素节谋反征诣行在素节发舒州闻遭丧哭者叹曰病死何可得乃更哭邪丁亥至龙门缢杀之上金自杀悉诛其诸子及支党八月甲寅杀太子少保纳言裴居道癸亥杀尚书左
　　丞张行亷辛未杀南安王频等宗室十二人又鞭杀故太子贤二子唐之宗室于是殆尽矣其防弱存者亦流岭南又诛其亲党数百家惟千金长公主以巧媚得全自请为太后女仍改姓武氏太后爱之更号延安大长公主　九月丙子侍御史汲人傅游艺帅闗中百姓九百余人诣阙上表请改国号曰周赐皇帝姓武氏太后不许擢游艺为给事中于是百官及帝室宗戚逺近百姓四夷酋长沙门道士合六万余人俱上表如游艺所请皇帝亦上表自请赐姓武氏戊寅羣臣上言有鳯皇自明堂飞入上阳宫还集左台梧桐之上久之飞东南去及赤雀数万集朝堂庚辰太后可皇帝及羣臣之请壬午御则天楼赦天下以唐为周改元乙酉上尊号曰圣神皇帝以皇帝为皇嗣赐姓武氏以皇太子为皇孙丙戍立武氏七庙于神都追尊周文王曰始祖文皇帝妣姒氏曰文定皇后王少子武曰睿祖康皇帝妣姜氏曰康恵皇后太原靖王曰严祖成皇帝妣曰成庄皇后赵肃恭王曰肃祖章敬皇帝魏义康王曰烈祖昭安皇帝周安成王曰显祖文穆皇帝忠孝太皇曰太祖孝明髙皇帝妣皆如考谥穪皇后立武承嗣为魏王三思为梁王攸宁为建昌王士彠兄孙攸归重规载德攸暨懿宗嗣宗攸宜攸望攸绪攸止皆为郡王诸姑姊皆为长公主又以司賔卿溧阳史务滋为纳言鳯阁侍郎宗秦客检校内史给事中传游艺为鸾台侍郎平章事游艺与岑长倩右玉钤卫大将军张防朂左金吾大将军丘神勣侍御史来子珣等竝赐姓武秦客潜劝太后革命故首为内史游艺朞年之中厯衣青緑朱紫时人谓之四时仕宦敕改州为郡或谓太后曰陛下始革命而废州不祥太后遽追止之命史务滋等十人存抚诸道癸夘太后立兄孙延基等六人为郡王　冬十月甲子检校内史宗秦客坐赃贬遵化尉弟楚客晋卿亦以奸流岭外　丁夘杀流人韦方质　壬申敕两京诸州各置大云寺一区藏大云经使僧升髙座讲觧其撰疏僧云宣等九人皆赐爵县公仍赐紫袈裟银袋　制天下武氏咸蠲课役　道州刺史李行褒兄弟为酷吏所防当族秋官郎中徐有功固争不能得秋官侍郎周兴奏有功故出反囚当斩太后虽不许亦免有功官然太后虽重有功久之复起为侍御史有功伏地流涕固辞曰臣闻鹿走山林而命悬庖防势使之然也陛下以臣为法官臣不敢枉陛下法必死是官矣太后固授之逺近闻者相贺
　　二年春正月癸酉朔太后始受尊号于万象神宫旗帜尚赤甲戌改置社稷于神都辛巳纳武氏神主于太庙唐太庙之在长安者更命曰享德庙四时唯享髙祖已下三庙余四室皆闭不享又改长安崇先庙为崇尊庙乙酉日南至大享明堂祀昊天上帝百神从祀武氏祖宗配享唐三帝亦同配　御史中丞知大夫事李嗣贞以酷吏纵横上疏以为今告事纷纭虚多实少恐有凶恶阴谋离间陛下君臣古者狱成公卿参听王必三宥然后行刑比日狱官单车奉使推鞫既定法家依断不令重推或临时専决不复闻奏如此则权由臣下非审慎之法傥有寃滥何由可知况以九品之官专命推覆操生杀之柄窃人主之威案覆既不在秋官省审复不由门下国之利器轻以假人恐为社稷之祸太后不听侍御史来子珣诬尚衣奉御刘行感兄弟谋反皆坐
　　诛　春一月地官尚书武思文及朝集使二千八百人表请封中岳己亥废唐兴宁永康隠陵署官唯量置守户　左金吾大将军丘神勣以罪诛　纳言史务滋与来俊臣同鞫刘行感狱俊臣奏务滋与行感亲密意欲寝其反状太后命俊臣并推之庚子务滋恐惧自杀或告文昌右丞周兴与丘神勣通谋太后命来俊臣鞫之俊臣与兴方推事对食谓兴曰囚多不承当为何法兴曰此甚易耳取大瓮以炭四周炙之令囚入中何事不承俊臣乃索大瓮火围如兴法因起谓兴曰有内状推兄请兄入此瓮兴惶恐叩头服罪法当死太后原之二月流兴岭南在道为仇家所杀兴与索元礼来俊臣竞为暴刻兴元礼所杀各数千人俊臣所破千余家元礼残酷尤甚太后亦杀之以慰人望　徙左卫大将军千乗王武攸暨为定王立故太子贤之子光顺为义丰王　甲子太后命始祖墓曰德陵睿祖墓曰乔陵严祖墓曰节陵肃祖墓曰简陵烈祖墓曰靖陵显祖墓曰永陵改章德陵为昊陵显义陵为顺陵　夏四月癸夘制以释教开革命之阶升于道教之上　命建安王攸宜留守长安　秋八月庚申杀玉钤卫大将军张防朂来俊臣鞫防朂狱防朂自讼于徐有功俊臣怒命卫士以刀乱斫杀之枭首于市　义丰王光顺嗣雍王守礼永安王守义长信县主等皆赐姓武氏与睿宗诸子皆幽闭宫中不出门庭者十余年守礼守义光顺之弟也或告地官尚书武思文初与徐敬业通谋甲子流思文于岭南复姓徐氏　九月乙亥杀岐州刺史云嗣来俊臣鞫之不问一欵先断其首乃伪立文案奏之其杀张防朂亦然敕防皆依海内钳口　鸾台侍郎同平章傅游艺梦登湛露殿以语所亲所亲告之壬辰下狱自杀　先是鳯阁舍人修武张嘉福使洛阳人王庆之等数百人上表请立武承嗣为皇太子文昌右相同鳯阁鸾台三品岑长倩以皇嗣在东宫不宜有此议奏请切责上书者告示令散太后又问地官尚书同平章事格辅元辅元固穪不可由是大忤诸武意故斥长倩令西征吐蕃未至征还下制狱承嗣又譛辅元来俊臣又胁长倩子灵原令引司礼卿兼判纳言事欧阳通等数十人皆云同反通为俊臣所讯五毒备至终无异词俊臣乃诈为通欵冬十月己酉长倩辅元通等皆坐诛王庆之见太后太后曰皇嗣我子柰何废之对曰神不歆非类民不祀非族今谁有天下而以李氏为嗣乎太后谕遣之庆之伏地以死泣请不去太后乃以印纸遗之曰欲见我以此示门者自是庆之屡求见太后颇怒之命鳯阁侍郎李昭德赐庆之杖昭德引出光政门外以示朝士曰此贼欲废我皇嗣立武承嗣命扑之耳目皆血出然后杖杀之其党乃散昭德因言于太后曰天皇陛下之夫皇嗣陛下之子陛下身有天下当传之子孙为万代业岂得以侄为嗣乎自古未闻侄为天子而为姑立庙者也且陛下受天皇顾托若以天下与承嗣则天皇不血食矣太后亦以为然昭德干祐之子也　壬辰杀鸾台侍郎同平章事乐思晦右卫将军李安静安静纲之孙也太后将革命王公百官皆上表劝进安静独正色拒之及下制狱来俊臣诘其反状安静曰以我唐家老臣须杀即杀若问谋反实无可对俊臣竟杀之长夀元年春一月丁夘太后引见存抚使所举人无问贤愚悉加擢用髙者试鳯阁舎人给事中次试贠外郎侍御史补阙舍遗校书郎试官自此始时人为之语曰补阙连车载拾遗平斗量欋推侍御史盌脱校书郎有举人沈全交续之曰心存抚使眯目圣神皇为御史纪先知所擒劾其诽谤朝政请杖之朝堂然后付法太后笑曰但使卿辈不滥何恤人言宜释其罪先知大慙太后虽滥以禄位收天下人心然不称职者寻亦黜之或加刑诛挟刑赏之柄以驾御天下政由己出明察善断故当时英贤亦竞为之用宁陵丞庐江郭霸以謟防干太后拜监察御史中丞魏元忠病霸往问之因尝其粪喜曰大夫粪甘则可忧今苦无伤也元忠大恶之遇人辄告之　戊辰以夏官尚书杨执柔同平章事执柔恭仁弟之孙也太后以外族用之　左台中丞来俊臣罗告同平章事任知古狄仁杰裴行本司农卿裴宣礼前文昌左丞卢献御史中丞魏元忠潞州刺史李嗣贞谋反先是来俊臣奏请降敕一问即承反者得减死及知古等下狱俊臣以此诱之仁杰对曰大周革命万物惟新唐室旧臣甘从诛戮反是实俊臣乃少寛之判官王德夀谓仁杰日尚书定减死矣德夀业受驱策欲求少阶级烦尚书引杨执柔可乎仁杰曰皇天后土遣狄仁杰为如此事以头触柱血流被面德夀惧而谢之侯思止鞫魏元忠元忠辞气不屈思止怒命倒曳之元忠曰我薄命譬如坠驴足絓于镫为所曳耳思止愈怒更曵之元忠曰侯思止汝若须魏元忠头则截取何必使承反也狄仁杰既承反有司待报行刑不复严备仁杰裂衾帛书寃状置绵衣中谓王德夀曰天时方热请授家人去其绵德夀许之仁杰子光逺得书持之称变得召见则天览之以问俊臣对曰仁杰等下狱臣未尝褫其巾带寝处甚安茍无事实安肯承反太后使通事舎人周綝徃视之俊臣暂假仁杰等巾带罗立于西使綝视之綝不敢视惟东顾唯诺而已俊臣又诈为仁杰等谢死表使綝奏之乐思晦男未十嵗没入司农上变得召见太后问状对曰臣父已死臣家已破但惜陛下法为俊臣等所弄陛下不信臣言乞择朝臣之忠清陛下素所信任者为反状以付俊臣无不承反矣太后意稍寤召见仁杰等问曰卿承反何也对曰不承则已死于栲掠矣太后曰何为作谢死表对曰无之出表示之乃知其诈于是出此七族庚午贬知古江夏令仁杰彭泽令宜礼夷陵令元忠涪陵令献西乡令流行本嗣真于岭南俊臣与武承嗣等固请诛之太后不许俊臣乃独称行本罪尤重请诛之秋官郎中徐有功駮之以为明主有更生之恩俊臣不能将顺亏损恩信殿中侍御史贵乡霍献可宜礼之甥也言于太后曰陛下不杀裴宣礼臣请陨命于前以头触殿陛血流霑地以示为人臣不私其亲太后皆不听献可常以緑帛裹其伤防露之于幞头下冀太后见之以为忠　来俊臣求金于左卫大将军泉献诚不得诬以谋反下狱乙亥缢杀之　夏六月辛亥万年主簿徐坚上防以为书有五听之道令着三覆之奏窃见比有敇推按反者令使者得实即行斩决人命至重死不再生万一怀枉呑声赤族岂不痛防此不足肃奸逆而明典刑适所以长威福而生疑惧臣望絶此处分依法覆奏又法官之任宜加简择有用法寛平为百姓所称者愿亲而任之有处事深酷不允人望者愿疎而退之坚齐聃之子也　夏官侍郎李昭德密言于太后曰魏王承嗣权太重太后曰吾侄也故委以腹心昭德曰侄之于姑其亲何如子之于父犹可簒弑其父者况侄乎今承嗣既陛下之侄为亲王又为宰相权侔人主臣恐陛下不得久安天位也太后矍然曰朕未之思秋七月戊寅以文昌左相同鳯阁鸾台三品武承嗣为特进纳言武攸宁为冬官尚书夏官尚书同平章事杨执柔为地官尚书并罢政事承嗣亦毁昭德于太后太后曰吾任昭德始得安眠此代吾劳汝勿言也是时酷吏恣横百官畏之侧足昭德独廷奏其奸太后好祥瑞有献白石赤文者执政诘其异对曰以其赤心昭德怒曰此石赤心它石尽反邪左右皆笑襄州人胡庆以丹漆书腹曰天子万万年诣阙献之昭德以刀刮尽奏请付法太后曰此心亦无恶命释之太后习猫使与鹦鹉共处出示百官传观未遍猫饥搏鹦鹉食之太后甚慙　太后自垂拱以来任用酷吏先诛唐宗室贵戚数百人次及大臣数百家其刺史郎将以下不可胜数每除一官户婢窃相谓曰鬼朴又来矣不旬月辄遭掩捕族诛监察御史朝邑严善思公直敢言时告密者不可胜数太后亦厌其烦命善思按问引虚伏罪者八百五十余人罗织之党为之不振乃相与共构防善思坐流驩州太后知其枉寻复召为浑仪监丞善思名譔以字行右补阙新郑朱敬则以太后本任威刑以禁异议今既革命众心已定宜省刑尚寛乃上防以为李斯相秦用刻薄变诈以屠诸侯不知易之以寛和卒至土崩此不知变之祸也汉髙祖定天下陆贾叔孙通説之以礼义传世十二此知变之善也自文明草昩天地屯蒙三叔流言四防称难不设钩距无以应天顺人不切刑名不可摧奸息暴故置神器开告端曲直之影必呈包藏之心尽露神道助直无罪不除苍生晏然紫宸易主然而急趋无善迹促柱少和声向时之妙防乃当今之刍狗也伏愿览秦汉之得失考时事之合宜审糟粕之可遗觉蘧庐之须毁去萋菲之牙角顿奸险之锋芒窒罗织之源扫朋党之迹使天下苍生坦然大恱岂不乐防太后善之赐帛三百段侍御史周矩上疏曰推劾之吏皆相矜以虐泥耳笼头枷研楔毂折膺籖悬髪薫耳号曰狱持或累日节食连宵缓问昼夜揺撼使不得眠号曰宿囚此等既非木石且救目前茍求賖死臣窃听舆议皆称天下太平何苦须反岂被告者尽是英雄欲求帝王邪但不胜楚毒自诬耳愿陛下察之今满朝侧息不安皆以为陛下朝与之密夕与之讐不可保也周用仁而昌秦用刑而亡愿陛下缓刑用仁天下幸甚太后颇采其言制狱稍衰　太后春秋虽髙善自涂泽虽左右不觉其衰丙戌敕以齿落更生九月庚子御则天门赦天下改元更以九月为社二年春正月壬辰朔太后享万象神宫以魏王承嗣为亚献梁王三思为终献太后自制神宫乐用舞者九百人户婢团儿为太后所宠信有憾于皇嗣乃譛皇嗣妃刘氏德妃窦氏为厌呪癸巳妃与德妃朝太后于嘉豫殿既退同时杀之瘗于宫中莫知所在德妃抗之曽孙也皇嗣畏忤防不敢言居太后前容止自如团儿复欲害皇嗣有言其情于太后乃杀团儿是时告密者皆诱人奴婢告其主以求功赏德妃父孝谌为润州刺史有奴忘为妖异以恐徳妃母厐氏厐氏惧奴请夜祠祷觧因发其事下监察御史龙门薛季昶按之季昶诬奏以为与德妃同祝诅先涕泣不自胜乃言曰厐氏所为臣子所不忍道太后擢季昶为给事中厐氏当斩其子希瑊诣侍御史徐有功讼寃有功牒所司停刑上奏论之以为无罪季昶奏有功阿党恶逆请付法法司处有功罪当绞令史以白有功有功叹曰岂我独死诸人永不死邪既食掩扇而寝人以有功茍自疆必内忧惧密伺之方熟寝太后召有功迎谓曰卿比按狱失出何多对曰失出人臣之小过好生圣人之大德太后黙然由是厐氏得减死与其三子皆流岭南孝谌贬罗州司马有功亦除名腊月丁夘降皇孙成器为夀春王恒王成义为衡阳
　　王楚王隆基为临淄王卫王隆范为巴陵王赵王隆业为彭城王皆睿宗之子也　春二月甲寅前尚方监裴匪躬内常侍范云仙坐私谒皇嗣腰斩于市自是公卿以下皆不得见又有告皇嗣潜有异谋者太后命来俊臣鞫其左右左右不胜楚毒皆欲自诬太常工人京兆安金藏大呼谓俊臣曰公既不信金藏之言请剖心以明皇嗣不反即引佩刀自剖其胷五藏皆出流血被地太后闻之令轝入宫中使医内五藏以桑皮线缝之傅以药经宿始苏太后临朝视之叹曰吾有子不能自明使汝至此即命俊臣停推睿宗由是得免　或告岭南流人谋反太后遣司刑评事万国俊摄监察御史就按之国俊至广州悉召流人矫制赐自尽流人号呼不服国俊驱就水曲尽斩之一朝杀三百余人然后诈为反状还奏因言诸道流人亦必有怨望谋反者不可不早诛太后喜擢国俊为朝散大夫行侍御史更遣右翊卫兵曹防军刘光业司刑评事王德夀南面监丞鲍思恭尚辇直长王大贞右武威卫兵曹防军屈贞筠皆摄监察御史诣诸道按流人光业等以国俊多杀防赏争效之光业杀七百人德夀杀五百人自余少者不减百人其逺年杂犯流人亦与之俱毙太后颇知其滥制六道流人未死者并家属皆听还乡里国俊等亦相继死得罪流窜　来俊臣诬冬官尚书苏干云在魏州与琅邪王冲通谋夏四月乙未杀之　秋九月魏王承嗣等五千人表请加尊号曰金轮圣神皇帝乙未太后御万象神宫受尊号赦天下作金轮等七宝毎朝防陈之殿庭　庚子追尊昭安皇帝曰浑元昭安皇帝文穆皇帝曰立极文穆皇帝孝明髙皇帝曰无上孝明髙皇帝皇后从帝号
　　延载元年夏五月魏王承嗣等二万六千余人上尊号曰越古金轮圣神皇帝甲午御则天门楼受尊号赦天下改元　河内有老尼居神都麟趾寺与嵩山人韦什方等以妖妄惑众尼自号净光如来云能知未然什方自云吴赤乌元年生又有老胡亦自言五百嵗云见薛师已二百年矣容貎愈少太后甚信重之赐什方姓武氏秋七月癸未以什方为正諌大夫同平章事制云迈轩代之广成逾汉朝之河上八月什方乞还山制罢遣之　武三思帅四夷酋长请铸铜铁为天枢立于端门之外铭纪功德黜唐颂周以姚璹为督作使诸胡聚钱百万亿买铜铁不能足赋民间农器以足之　九月殿中丞来俊臣坐贬同州防军王义流琼州诈称为追还至汉北侍御史胡元礼遇之按騐得其奸状扑杀之内史李昭德于太后委遇颇用权使气人多疾之前鲁王府功曹防军丘愔上疏攻之其略曰陛下天授以前万机独断自长夀以来委任昭德防奉机密献可替否事有便利不预咨谋要待画日将行方乃别生駮异扬露専擅显示于人归美引愆义不如此又曰臣观其胆乃大于身鼻息所冲上拂云汉又曰蚁穴坏堤针芒写气权重一去收之极难长上果毅邓注又着石论数千言述昭德専权之状鳯阁舍人逢敏取奏之太后由是恶昭德壬寅贬昭德为南宾尉寻又免死流窜天册万歳元年春正月辛巳朔太后加号慈氏越古金轮圣神皇帝赦天下改元证圣　周允元与司刑少卿皇甫文备奏内史豆卢钦望同平章事韦巨源杜景俭苏味道陆元方附防李昭德不能匡正钦望贬赵州巨源贬麟州景俭贬溱州味道贬集州元方贬鄜州刺史初明堂既成太后命僧怀义作夹纻大像其小指中
　　犹容数十人于明堂北构天堂以贮之堂始构为风所摧更构之日役万人采木江岭数年之间所费以万亿计府藏为之耗竭怀义用财如粪土太后一听之无所问每作无遮防用钱万緍士女云集又散钱十车使之争拾相蹈践有死者所在公私田宅多为僧有怀义颇厌入宫多居白马寺所度力士为僧者数千人侍御史周矩疑有奸谋固请按之太后曰卿姑退朕即令往矩至台怀义亦至乗马就阶而下坦腹于牀矩召吏将按之遽跃马而去矩具奏其状太后曰此道人病风不足诘所度僧惟卿所处悉流逺州迁矩天官贠外郎乙未作无遮防于朝堂凿地为阬深五丈结防为宫殿佛像皆于阬中引出之云自地涌出又杀牛取血画大像首髙二百尺云怀义刺膝血为之丙申张像于天津桥南设斋时御医沈南璆亦得幸于大后怀义心愠是夕密烧天堂延及明堂火照城中如昼比明皆尽暴风裂血像为数百叚太后耻而讳之但云内作工徒误烧麻主遂渉明堂时方酺宴左拾遗刘承庆请辍朝停酺以答天谴太后将从之姚璹曰昔成周宣榭十代愈隆汉武建章盛德弥永今明堂布政之所非宗庙也不应自贬损太后乃御端门观酺如平日命更造明堂天堂仍以怀义充使又铸铜为九州鼎及十二神皆髙一丈各置其方先是河内老尼昼食一麻一米夜则烹宰宴乐畜弟子百余人滛秽靡所不为武什方自言能合长年药太后遣乗驿于岭南采药及明堂火尼入唁太后太后怒叱之曰汝常言能前知何以不言明堂火因斥还河内弟子及老胡等皆逃散又有发其奸者太后乃复召尼还麟趾寺弟子毕集敕给使掩捕尽获之皆没为官婢什方还至偃师闻事露自绞死庚子以明堂火告庙下制求直言刘承庆上疏以为火发既从麻主后及緫章所营佛舍徒劳无益请罢之又明堂所以统和天人一旦焚毁臣下何心犹为酺宴忧喜相争伤于情性又陛下垂制博访许陈至理而左史张鼎以为今既火发王屋弥显大周之祥通事舎人逢敏奏称弥勒显道时有天魔烧宫七宝台须防散坏斯实謟妄之邪言非君臣之正论伏愿陛下干干翼翼无戾天人之心而兴不急之役则兆人防赖福禄无穷获嘉主簿彭城刘知防表陈四事其一以为皇业权舆天地开辟嗣君即位黎元更始则时借非常之庆以申再造之恩今六合清晏而赦令不息近则一年再降逺则每歳无遗至于违法悖礼之徒无赖不仁之辈编户则冦攘为业当官则赃贿是求而元日之朝指期天泽重阳之节伫降皇恩如其忖度咸果释免或有名垂结正罪将断决窃行货贿方便规求故致稽延毕霑寛宥用使俗多顽悖时罕防隅为善者不预恩光作恶者独承徼幸古语曰小人之幸君子之不幸斯之谓也望陛下而今而后颇节于赦使黎氓知禁奸宄肃清其二以为海内具僚九品以上毎歳逢赦必赐阶勲至于朝野宴集公私聚防绯服众于青衣象板多于木笏皆荣非德举位罕才升不知何者为姸蚩何者为美恶臣望自今以后消息私恩使有善者逾效忠勤无才者咸知勉励其三以为陛下临朝践极取士太广六品以下职事清官遂乃方之土芥比之沙砾若遂不加沙汰臣恐有秽皇风其四以为今之牧伯迁代太速倐来忽往蓬转萍流既懐茍且之谋何暇循良之政望自今刺史非三歳以上不可迁官仍明察功过尤甄赏罚疏奏太后颇嘉之是时官爵易得而法网严峻故人竞为趋进而多防刑戮知防乃着思慎赋以刺时见志焉　春二月僧怀义益骄恣太后恶之既焚明堂心不自安言多不顺太后密选宫人多力者百余人以防之壬子执之于瑶光殿前树下使建昌王武攸宁帅壮士敺杀之送尸白马寺焚之以造塔　甲子太后去慈氏越古之号　夏四月天枢成髙一百五尺径十二尺八面各径五尺下为铁山周百七十尺以铜为蟠龙麒麟萦绕之上为腾云承铜盘径三丈四龙人立捧火珠髙一丈工人毛婆罗造模武三思为文刻百官及四夷酋长名太后自书其榜曰大周万国颂德天枢　秋九月甲寅太后合祭天地于南郊加号天册金轮大圣皇帝赦天下改元
　　万歳通天元年春一月改长安崇尊庙为太庙　三月丁巳新明堂成髙二百九十四尺方三百尺规模率小于旧上施金涂铁鳯髙二丈后为大风所损更为铜火珠羣龙捧之号曰通天宫赦天下改元万歳通天　太后思徐有功用法平擢拜左台殿中侍御史逺近闻者无不相贺鹿城主簿宗城潘好礼著论称有功蹈道依仁固守诚节不以贵贱死生易其操履设客问曰徐公于今谁与为比主人曰四海至广人物至多或匿迹韬光仆不敢诬若所闻见则一人而已当于古人中求之客曰何如张释之主人曰释之所行者甚易徐公所行者甚难难易之间优劣见矣张公逢汉文之时天下无事至如盗髙庙玉环及渭桥惊马守法而已岂不易防徐公逢革命之秋属惟新之运唐朝遗老或包藏祸心使人主有疑如周兴来俊臣乃尧年之四凶也崇饰恶言以诬盛德而徐公守死善道深相明白防防囹圄数挂网罗此吾子所开岂不难防客曰使为司刑卿乃得展其才矣主人曰吾子徒见徐公用法平允谓可置司刑仆覩其人方寸之地何所不容若其用之何事不可岂直司刑而已防
　　神功元年箕州刺史刘思礼学相人于术士张憬藏憬藏谓思礼当厯箕州位至太师思礼念太师人臣极贵非佐命无以致之乃与洛州録事防军綦连耀谋反阴结朝士托相术许人富贵俟其意恱因说以綦连耀有天命公必因之以得富贵鳯阁舍人王勮兼天官侍郎事用思礼为箕州刺史明堂尉河南吉顼闻其谋以告合宫尉来俊臣使上变告之太后使河内王武懿宗推之懿宗令思礼广引朝士许免其死凡小忤意者引之于是思礼引鳯阁侍郎同平章事李元素夏官侍郎同平章事孙元亨知天官侍郎事石抱忠刘竒给事中周譒及王勮兄泾州刺史勔弟监察御史助等凡三十六家皆海内名士穷楚毒以成其狱壬戌皆族诛之亲旧连坐流窜者千余人初懿宗寛思礼于外使诬引诸人诸人既诛然后收思礼始悔之懿宗自大授以来太后数使之鞫狱喜诬防人时人以为周来之亚来俊臣欲擅其功复罗告吉顼顼上变得召见仅免俊臣由是复用而顼亦以此得进俊臣党人罗告司刑府史樊惎谋反诛之惎子讼寃于朝堂无敢理者乃援刀自刳其腹秋官侍郎上邽刘如璿见之窃叹而泣俊臣奏如璿党恶逆下狱处以绞刑制流瀼州　尚乗奉御张易之行成之族孙也年少美姿容善音律太平公主荐易之弟昌宗入侍禁中昌宗复荐易之兄弟皆得幸于太后常傅朱粉衣锦绣昌宗累迁散骑常侍易之为司卫少卿拜其母韦氏臧氏为大夫人赏赐不可胜纪仍勅鳯阁侍郎李逥秀为臧氏私夫逥秀大亮之族孙也武承嗣三思懿宗综楚客晋卿皆候易之门庭争执鞭辔谓易之为五郎昌宗为六郎　右司郎中冯翊乔知之有美妾曰碧玉知之为之不昏武承嗣借以教诸姬遂留不还知之作緑珠怨诗以寄之碧玉赴井死承嗣得诗于裙带大怒讽酷吏罗告族诛之　司仆少卿来俊臣倚势贪滛士民妻妾有美者百方取之或使人罗告其罪矫称敕以取其妻前后罗织诛人不可胜计自宰相以下籍其姓名而取之自言才比石勒监察御史李昭德素恶俊臣又尝庭辱秋官侍郎皇甫文备二人共诬昭德谋反下狱俊臣欲罗告武氏诸王及太平公主又欲诬皇嗣及庐陵王与南北牙同反冀因此盗国权河东人卫遂忠告之诸武及太平公主恐惧共发其罪系狱有司处以极刑太后欲赦之奏上三日不出王及善曰俊臣凶狡贪暴国之元恶不去之必动揺朝廷太后游中吉顼执辔太后问以外事对曰外人唯怪来俊臣奏不下太后曰俊臣有功于国朕方思之顼曰于安逺告虺贞反既而果反今止为成州司马俊臣聚结不逞诬构良善赃贿如山冤防塞路国之贼也何足惜防太后乃下其奏丁夘昭德俊臣同弃市时人无不痛昭德而快俊臣仇家争噉俊臣之肉斯须而尽抉眼剥面披腹出心腾蹋成泥太后知天下恶之乃下制数其罪恶且曰宜加赤族之诛以雪苍生之愤可准法籍没其家士民皆相贺于路曰自今眠者背始帖席矣俊臣以告綦连耀功赏奴婢十人俊臣阅司农婢无可者以西突厥可汗斛瑟罗家有细婢善歌舞欲得以为赏口乃使人诬告斛瑟罗反诸酋长诣阙割耳面讼寃者数千人防俊臣诛乃得免俊臣方用事选司受其属请不次除官者每铨数百人俊臣败侍郎皆自首太后责之对曰臣负陛下死罪臣乱国家法罪止一身违俊臣语立见灭族太后乃赦之上林令侯敏素謟事俊臣其妻董氏諌之曰俊臣国贼指日将败君宜逺之敏从之俊臣怒出为武龙令敏欲不往妻曰速去勿留俊臣败其党皆流岭南敏独得免太后徴于安逺为尚食奉御擢吉顼为右肃政中丞　夏六月以检校夏官侍郎宗楚客同平章事　戊子特进武承嗣春官尚书武三思并同鳯阁鸾台三品　秋七月武承嗣武三思并罢政事九月甲寅太后谓侍臣曰顷者周兴来俊臣按狱多连引朝臣云其谋反国有常法朕安敢违中间疑其不实使近臣就狱引问得其手状皆自承服不以为疑自兴俊臣死不复闻有反者然则前死者不有寃邪夏官侍郎姚元崇对曰自垂拱以来坐谋反死者率皆兴等罗织自以为功陛下使近臣问之近臣亦不自保何敢动揺所问若有翻覆惧遭惨毒不若速死赖天启圣心兴等伏诛臣以百口为陛下保自今内外之臣无复反者若防有实状臣请受知而不告之罪太后恱曰向时宰相皆顺成其事防朕为淫刑之主闻卿所言深合朕心赐元崇钱千緍时人多为魏元忠讼寃者太后复召为肃政中丞元忠前后坐弃市流窜者四尝侍宴太后问曰卿往者数负谤何也对曰臣犹鹿耳罗织之徒欲得臣肉为羮臣安所避之
　　圣厯元年武承嗣三思营求为太子数使人説太后曰自古天子未有以异姓为嗣者太后意末决狄仁杰毎从容于太后曰文皇帝栉风沐雨亲冐锋镝以定天下传之子孙大帝以二子托陛下陛下今乃欲移之它族无乃非天意乎且姑侄之与母子孰亲陛下立子则千秋万歳后配食太庙承继无穷立侄则未闻侄为天子而祔姑于庙者也太后曰此朕家事卿勿预知仁杰曰王者以四海为家四海之内孰非臣妾何者不为陛下家事君为元首臣为股肱义同一体况臣备位宰相岂得不预知乎又劝太后召还庐陵王王方庆王及善亦劝之太后意稍寤它日又谓仁杰曰朕梦大鹦鹉两翼皆折何也对曰武者陛下之姓两翼二子也陛下起二子则两翼振矣太后由是无立承嗣三思之意孙万荣之围幽州也移檄朝廷曰何不归我庐陵王孙万荣围幽州事见唐平契丹吉顼与张易之昌宗皆为控鹤监供奉易之兄弟亲狎之顼从容説二人曰公兄弟贵宠如此非以德业取之也天下侧目切齿多矣不有大功于天下将何以自全窃为公忧之二人惧涕泣问计顼曰天下士庶未忘唐德咸复思庐陵王主上春秋髙大业须有所付武氏诸王非所属意公何不从容劝主上立庐陵王以系苍生之望如此岂徒免祸亦可以长保富贵矣二人以为然承间屡为太后言之太后知谋出于顼乃召问之顼复为太后具陈利害太后意乃定三月己巳托言庐陵王有疾遣职方贠外郎瑕丘徐彦伯召庐陵王及其妃诸子诣行在疗疾春二月戊子庐陵王至神都　秋八月太子太保魏宣王武承嗣恨不得为太子意快快戊戌病薨　九月甲子以夏官尚书武攸宁同鳯阁鸾台三品　皇嗣固请逊位于庐陵王太后许之壬申立庐陵王哲为皇太子复名显赦天下甲戌命太子为河北道元帅以讨突厥蓝田令薛讷言于太后曰太子虽立外议犹疑未定茍此命不易丑虏不足平也太后深然之王及善请太子赴外朝以慰人心从之　冬十月制都下屯兵命河内王武懿宗九江王武攸归领之
  </div>
  <div class="pagination">
   <a href="通鉴纪事本末_page32.html">
    上一页
   </a>
   <span>
    ...
   </span>
   <a href="通鉴纪事本末_page28.html">
    28
   </a>
   <a href="通鉴纪事本末_page29.html">
    29
   </a>
   <a href="通鉴纪事本末_page30.html">
    30
   </a>
   <a href="通鉴纪事本末_page31.html">
    31
   </a>
   <a href="通鉴纪事本末_page32.html">
    32
   </a>
   <span class="current-page">
    33
   </span>
   <a href="通鉴纪事本末_page34.html">
    34
   </a>
   <a href="通鉴纪事本末_page35.html">
    35
   </a>
   <a href="通鉴纪事本末_page36.html">
    36
   </a>
   <a href="通鉴纪事本末_page37.html">
    37
   </a>
   <a href="通鉴纪事本末_page38.html">
    38
   </a>
   <span>
    ...
   </span>
   <a href="通鉴纪事本末_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
