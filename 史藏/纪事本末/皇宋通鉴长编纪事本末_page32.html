<!DOCTYPE html>
<html>
<head>
    <meta charset="UTF-8">
    <title>皇宋通鉴长编纪事本末 - 第 32 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇宋通鉴长编纪事本末 - 第 32 页/共 103 页</h1>
    <div class="content">　　闰十一月乙未，三司使、户部侍郎张尧佐为宣徽南院使、淮康节度使、景灵宫使。庚申，又加张尧佐同群牧制置使。辛酉，赐贵妃张氏从弟卫尉寺丞希甫、太常寺太祝及甫并进士出身，尧佐之子也。癸亥，知谏院包拯言：『今尧佐谓之亲，则若杜审肇兄弟乎?谓之贤而功，则若雷有终、李至、钱若水乎?而宣徽、节度并以与之，若非内外协应，蒙惑攘窃，宁至此哉?尧佐叨据如此，惭羞不知，真盛朝之秽污，白画之魑魅也！况下制之日，阳精暗塞，氛雾继起。天道固于人事不远，伏望陛下断以大义，稍割爱情，追寝尧佐过越之恩。必不得已，宣徽、节度择与其一，仍罢群牧制置使之命，畀之外郡，以安全之。如此，则仰合天意，俯顺人情，而重新盛德矣。』初，执政希上旨，一日除尧佐四使，又以王举正重厚寡言，同日授御史中丞。朝议意举正懦儒，或迤逦退避，动经旬浃，则尧佐之命必遂行，论谏弗及矣。甲子，举正遂告谢上殿，力言擢用尧佐不当。其疏曰：『臣伏睹张尧佐优异之恩，无有其比。窃以尧佐素乏材能，徒以寅缘后宫，侥幸骤进。国家计府，须材以办经费。尧佐猥尸其职，中外咸谓非据。近者台谏纵有论列，陛下虽罢其使任，而复加崇宠，转逾于前，并授四使，又赐二子科名。贤愚一词，无不嗟骇。夫爵赏名数，天下之公器，不当以后宫疏戚，庸常之材，过授宠渥，使忠臣义士无所激劝。且尧佐居职，物议纷纭，当引分辞避，而晏然恃赖，曾无一言自陈，叨窃居位，日觊大用。及异恩既出，复托以假告，未即祗受，其意尚若不足，继有邀求。不虔君命，莫甚于此者！昔汉元帝时，冯野王以昭仪之兄，在位多举其行能，帝曰：「吾用野王，后世必谓我私后宫亲戚。」本朝太宗皇帝孙妃之父，止授南班散秩，盖保全后宫戚属，不令事势僭盛，以取颠覆。伏望陛下远鉴前古美事，近守太宗皇帝圣范，追取尧佐新命，除与一郡，以息中外之议。』疏入，不报。戊辰，朝退，举正留百官班廷诤，复率殿中侍御史张择行、唐介及谏官包拯、吴奎、陈旭，吴奎于上前极言，且于殿庑切责宰相。上闻之，遣中使谕旨，百官乃退。
　　张耒《明道杂志》云：嘉祐中，尝欲除张尧佐节度使。陈秀公作中丞，与全台上殿争之。仁宗初盛怒，迎谓之曰：『岂欲论张尧佐乎?节度使粗官，何争?』唐质肃公作御史里行，最在众人后，越次而前曰：『节度使，太祖、太宗总曾为之，恐非粗官。』上竦然，而尧佐之命竟罢。按：陈升之此时作左司谏，不为中丞，唐介实为殿中侍御史里行。张尧佐卒除节度使，初除又不在嘉祐间。《杂志》误，今不取。
　　己巳，诏：『近台谏官累乞罢张尧佐三司使，及言亲连宫掖，不可用为执政之臣。若优与官爵，于体差便。遂除宣徽使、淮康节度使，兼已指挥。自今后妃之家，毋得除两府职任。今台谏官重有章疏，其言反覆，及进对之际，失于喧哗，在法当斥。朝廷特示含容，其令中书取戒厉，自今台谏官相率上殿，并先申中书取旨。』时上怒未解，大臣莫敢言，枢密副使梁适独进曰：『台谏官盖有言责，其言虽过，惟陛下矜察。宠尧佐太厚，恐非所以全之。』是日，尧佐亦奏辞宣徽使、景灵宫使，乃诏学士院贴麻处分，而取戒厉卒不行。
　　三年三月庚申，龙图阁学士、工部侍郎、权知开封府刘沆为参知政事。先是，张彦方者，贵妃母越国夫人曹氏客也。受富民金为伪告勅，事败，系开封府狱，人传以为语连越国。沆知开封府，论彦方死，不敢及曹氏，贵妃德之，坐此获进。谏官、御史相继论列，不听。
　　八月辛卯，淮康节度使、同群牧处置使张尧佐为宣徽南院使、判河阳。御史中丞王举正言：『尧佐本常才，但以寅缘后宫，叨据非分。自去年冬罢三司，除宣徽，制命方出，中外莫不骇听。其时臣与谏官、御史至留班廷议而争之，寻罢宣徽，尚忝节度名品。今四方多虞，灾异数见，若非奖擢有功，任用贤直，则何以上答天戒，下慰民望哉?尧佐自罢宣徽使，方逾半年，端坐京师，以尸厚禄，今复授之，盖增鄙诮，此乃执事之臣不念祖宗基业之重，顺颜固宠，不能执奏，制命既行，有损圣德。陛下不纳臣尽忠爱君之请，必行尧佐滥赏窃位之典，即乞黜臣，以诫不识忌讳愚直之人。』不报。知谏院包拯、陈旭、吴奎相继言：『尧佐制命复下，物议腾沸。况臣等以言为职，岂敢私自顾虑，各为身谋哉?直以告已再行，若固守前议，复乞追夺，于朝廷事体，亦未为当，所以进退惶惑，不即论列。虽然，事体有必须裁制者，不可不深察，臣等不得不极谏也。张尧佐怙恩宠之厚，侥求觊望，不知纪极。始欲得宣徽使，今已行前命付之矣。虽出领外镇，将来入觐，即图本院供职，以致使相。名器之大者，岂可皆缘恩私，每求而不让?必使足欲，以熏灼天下，此不可不深察也。伏望思已然之夫，为杜渐之制，特降诏旨，申勅中书，谕以尧佐皆缘恩私，不次超擢，享此名位，已为过越，将来更不令处使相之任，及不许本院供职，及趋赴河阳任所，庶几厌塞人情，防杜间隙。臣等不胜为国纳忠激切之至！』庚子，诏自今张尧佐别有迁改，检会此札子进呈执奏。仍诏除宣徽使自今不得过二员。
　　至和元年正月癸酉，贵妃张氏薨。初，妃既受封册，宠爱日盛，出入车御华楚，颇侵并后饰[11]。尝议用红伞、增兵数。有司以一品青盖，奏兵卫准常仪。上守法度，事无小大，悉付外廷议。凡宫禁干请，虽已赐可，或辄中却。妃嬖幸少比，然终不得紊政。及薨，上悲悼不已，谓左右曰：『昔者殿庐徼卫卒夜入宫，妃挺身从别寝来卫。又朕尝祷两宫中，妃刺臂血书，祝词外皆不得闻，宜有以追贲之。』入内押班石全彬探上意，请用后礼，于皇仪殿治丧。诸宦者皆以为可，入内都知张惟吉独言：『此事须翌日问宰相。』既而判太常寺翰林学士承旨王拱辰、知制诰王洙等皆附全彬议。宰相陈执中不能正，遂诏近臣、宗室皆入，奠于皇仪殿，移班慰上于殿东楹，特辍视朝七日，命参知政事刘沆为监护使，全彬及勾当御药院刘保信为监护都监。凡过礼，皆全彬与沆合谋处置，而洙等奏行之。
　　《石全彬传》云：王拱辰请治丧于皇仪殿，全彬以为当问大臣。宰相陈执中不能正之，遂诏近臣、宗室皆入殿。按：《张惟吉传》：治丧皇仪，诸宦者皆以为可，独惟吉言：『此当问宰相。』然则言当问宰相者，独惟吉也，全彬实与刘沆、王洙等合谋为非据之礼，又安得有此言?而《全彬传》乃攘取，以为出自全彬，今不取。且妃丧，那得关学士院?其实全彬所请也。事下礼官，而拱辰判太常寺，遂与王洙等附会全彬议。朝廷既用礼官议，故当时皆谓拱辰请之，其实不自拱辰请也。今略加删，使不相牴牾。
　　初，有司请依荆王故事辍视朝五日，或欲更增日，听上裁[12]。乃增至七日。殿中侍御史酸棘吕景初言：『贵妃一品，当辍朝三日。礼官希旨，使恩遇过荆王，不可以示天下。』不报。丁丑，追册贵妃为皇后，赐谥温成。先是，御史中丞孙抃言奏请罢追册，不报。初赐谥曰恭德，枢密副使孙沔言：[13]『太宗四后皆谥曰德，从庙谥也。今恭德之谥，其法何从?且张、郭二后不闻有谥，此虽礼官之罪，实贻讥于陛下，不可不改。』因改温成。抃及侍御史毌湜、殿中侍御史俞希孟等皆求补外[14]，知杂事郭申锡请长告，皆以言不用故也。禁宫城乐一月。己卯，殡温成皇后于皇仪殿之西阶，宰相率百官诣殿门，进名奉慰。壬午，以温成皇后薨，遣官告太庙、皇后庙、奉慈庙。甲申，宰臣梁适奉温成皇后谥册于皇仪殿，百官诣西上閤门，进名奉慰。是夕，设警场于右掖门。上宿于皇仪殿。乙酉，上成服于殿幄，百官诣殿门进名奉慰。是日，殡温成皇后于奉先寺。輴车发引，由右升龙门出，右掖门升大升辇举，设遣殿。先是，诏枢密副使孙沔读哀册。沔奏：『章穆皇后丧，比葬行事，皆两制官。今温成追谥，反诏二府大臣行事。不可。』于是执册立上前陈故事，且曰：『以臣孙沔读册则可，以枢密副使读册则不可！』置册而退。宰相陈执中取而读之。既殡，百官复诣西上閤门，进名奉慰。戊子，录温成皇后从弟著作佐郎希甫为太常博士、光禄寺丞，及甫为秘书丞、太常寺太祝，正甫为光禄寺丞、右侍禁、閤门祗侯，山甫为西头供泰官；姪婿太常寺太祝盛和仲为大理评事。又录其疏属十数人。己丑，赐温成皇后母楚国太夫人曹氏敦教坊第一区。
　　二月丁酉，诏礼院孝惠、孝章、淑德、章怀皇后、章惠皇太后、温成皇后皆立小忌。先是，有请立温成忌者。直集贤院刘敞言：『太祖以来，后庙四室。陛下之妣也犹不立忌，岂可以私昵之爱，而变古越礼乎?』于是并四后及章惠皆诏立忌。枢密副使孙沔极谏其不可，御史中丞孙抃累奏论列，而礼院官亦以为言，皆不听。寻罢之。壬申，温成皇后母楚国太夫人卒，辍视朝三日，幸其第临奠。
　　六月乙酉，进封皇后父玘为东海郡王，温成皇后父尧封为清河郡王，母曹氏为齐国夫人。
　　七月丁卯，礼院言：『奉诏参定即温成皇后旧宅立庙及四时享祀之制，检详国朝孝惠皇后，太祖嫡配，止即陵所置祠殿，以安神主，四时惟设常馔，无荐享之礼。温成皇后宜就葬所立祠殿，参酌孝惠故事施行，仍请题葬所曰温成皇后园。』
　　七月癸未，礼院言：『今立温成皇后祠殿，而未见孝惠故事。请每行至奠，止令本处内臣主之。』诏孟享时差知制诰、待制行事，其制如后庙，牙盘食差减之。
　　九月癸未，礼官言：『温成皇后葬所，请称温成皇后园陵。』从之。乙酉，温成皇后启殡，上不御前后殿，百官进名奉慰。御史中丞孙抃率其属言：『刘沆既为宰相，不当领温成皇后监护使。』且言立庙、建陵皆非礼。章累上，不报。固相与请对，固争不能得，抃伏地不起，帝为改容遣之。丁亥，改命刘沆为温成皇后园陵监护使。礼院请温成皇后庙祭器视皇后庙一室之数，从之。
　　十月甲午，礼院言：『温成皇后四时荐新及朔望，并如皇后庙，令宗正寺官行事。』从
　　之。甲申，宰臣率百官诣奉先禅院奠温成，上不御前后殿。丁酉，葬温成皇后。御西楼，望枢以送，自制挽歌词。宰臣率百官进名奉慰。丙午，温成皇后神主入庙。上不视事，百官进名奉慰。己酉，葬温成皇后父清河郡王张尧封、母齐国夫人曹氏，辍视朝。后临终见帝，以父、祖未葬为托，于是为葬其三世于冢旁。
　　十一月甲子，内出太庙禘祫时享及温成皇后庙祭享乐章四，下太常肄习之。
　　嘉祐三年九月丙子，宣徽南院使张尧佐卒。赠太师，赐其家僦舍钱日三千。
　　四年六月。自温成之没，后宫得幸者凡十人，谓之十间。周氏、董氏及温成之妹皆与焉。妹初进才人，加赐银五千两、金五百两，固辞不受。上曰：『向也月俸二万七千，今也二十万，何苦而辞?』对曰：『二万七千，妾用之已有余，何以二十万为?』卒辞之。
七年正月乙亥，诏改温成庙为祠殿，于岁时令宫人以常馔致祭。先是，诏太常礼院检详郊庙未顺之事，乃言：『温成皇后立庙城西，四时祭奠，以待制、舍人摄事。玉帛、裸献、登歌、设乐并同太庙之礼。盖当时有司失于讲求。昔高宗遭变，饬己思咎；祖已训以祀无丰于昵。况以嬖宠列于秩礼，非所以享天心、奉祖宗之意也。』故降是诏。

校勘记
[1]殿中侍御史  原本无『殿中』二字，据《长编》卷一一三补。
[2]章献  原本作『庄献』，据《长编》卷一一三改。
[3]以光禄寺丞尉氏马季良为□□家本茶商  《长编》卷九十八作『以光禄寺丞尉氏马季良家本茶商』，其义显有不足，然今所见《江邻几杂志》中无此语，不知二墨丁当为何字，姑存之。
[4]辞色  原本无『辞』字，据《长编》卷一一○补。
[5]早献  原本作『在献』，据《长编》卷一一三改。
[6]左武  原本作『丕武』，据《长编》卷一一三改。
[7]张氏本传  原本作『张后本传』，据《长编》卷一二九改。
[8]曹简  原本作『曾简』，据《长编》卷一三七改。
[9]张化基  原本『张』字为墨丁，据《长编》卷一六○改。
[10]嵇颖  原本作『稽颖』，据《长编》卷一六九改。
[11]后饰  原本作『后节』，据《长编》卷一七六改。
[12]听上裁  原本作『听□□裁』，据《长编》卷一七六改补。
[13]副使  原本作『副史』，据《长编》卷一七六改。
[14]毌湜  原本『毌』字为墨丁，据《长编》卷一七六补。

皇宋通鉴长编纪事本末卷第三十五
仁宗皇帝

宗室迁官
　　景祐二年十一月乙未，祀天地於圜邱，以太祖、太宗、真宗并配。大赦，录唐、梁、后唐、晋、汉、周及诸伪国后、建隆以来臣僚将校没于战阵无子孙食禄者，于所属自言。宗室并与转官，仍自诸司使以下至殿直，皆换西班官。丙午，宗子诸司使领诸州刺史者十二人，换诸卫大将军、领诸州团练使、诸同使十九人，换诸卫大将军、领诸州刺史、诸司副使十九人，换诸卫大将军、内殿承制以下一百三十人，并为将军、率府副率，用乙未赦书也。先是，宗子无迁官法，惟遇稀旷大礼，则普迁一官。及此南郊，并侑三圣，宗子皆上表乞推恩，故为此制。旧自借职十迁乃至诸司副使，今副率四迁即遥领刺史，八迁即为节度使云。
　　宗子换官姓名，《实录》与《百官表》略不同，今参取之。凡自正刺史以上迁改者，不在此数。《记闻》载：『吕申公当国，见上体不安，故擢允让管勾宗正司。宗室听换西班官，皆申公之策也，故时自借职十迁至诸司副使[1]，及换西班官，自率府副率，四迁即为遥郡刺史，俸禄十倍于旧，国用益广，至今为患。』按：上不豫乃去年八月，其九月即康复。然则允让管勾宗正司及宗子换官，自别有所为也。宗子换官，沈括《笔谈》当得其实。允让管勾宗正，当从正史。《笔谈》云：『宗子换南班官，世传王文正公旦为宰相日，始开此议，不然也。故事，宗子无迁官法，惟遇希旷大庆，则普迁一官。景祐中，初定祖宗并配南郊，宗室欲缘大礼乞推恩，使诸王宫教授刁约草表上之[2]。后见宰相王沂公，公问：「前日宗室乞迁官表何人所为?」约未测其意，答以不知。归而思之，恐事穷且得罪，乃再诣相府。沂公问之如前，约愈恐，不敢复隐，遂以实对。公曰：「无他，但爱其文词尔。」再三嘉奖，徐曰：「已得旨别有措置，更数日，当有指挥。」自此遂有南班之授。近属自初除小将军凡八迁，即为节度使，遂为定制。诸宗子以千缣谢约，辞不敢受。予与约亲旧，约尝出表藁示予。』按：『实录》、《会要》、正史并补换西班官，《百官表》独称南班官，当考。
　　十二月丁丑，御史台言：『诸卫大将军、将军并系三品，一行序立；诸卫率府率、副率并系四品，一行序立。今新除皇亲诸卫大将军、将军八十五员。诸卫率府率、副率五十一员，缘皇亲大将军以下并内殿起居，员数稍多，殿序难为排立。及非次曲宴，殿上窄隘，亦是一行，座次不得。』诏大将军、将军、率府率、副率品序排立，如殿庭窄隘重行。
　　宝元二年六月癸丑，诏宗室遥郡并大将军以上遇朔望，令其长一人内出参起居。
　　庆历四年七月戊寅，封武胜节度使、同平章事、冯翊郡公德文为东平郡王，余皆封爵有差。上始用富弼议（见荆王元俨事）次第封拜。宗室以德文尊属，且贤方汉东平王苍，故拜东平，仍诏德文等十人并列本班之上少前。
八月丙午，德文等十人既封拜，又以宗室久不迁官，于是递进一等[3]，凡迁者三百二十一人。

置睦亲宅
　　景祐二年九月。初，诸王邸散居都城，过从有禁，非朝谒从祠，不得会见。己酉，诏即玉清昭应宫旧地建宫，合十位聚居，赐名睦亲宅，命三司使程琳总其事，入内都知阎文应等典领工作。
　　三年七月乙未[4]，初置大宗正司，以宁江节度使允让知大宗正事，彰化留后守节同知大宗正事，仍赐器币、袭衣、金带、鞍马。时诸王子孙众多，既聚居睦亲宅，故于祖宗后各择一人，使司训导纠违，凡宗族之政令，皆关掌，奏事毋得专达，先详视可否以闻。
　　《记闻》载允让管勾宗正事，已于二年十一月宗室改西班官辨之云。《记闻》载吕申公当国，见上体不安，擢允让管勾宗正司（详见《宗室迁官注下》)。
　　八月庚戌，知大宗正事允让等请自今宗室每朝罢[5]，各就位听读。从之。辛未，三司使、刑部侍郎程琳为吏部侍郎、崇仪使，英州刺史，入内副都知张永和领贵州团练使，引进副使王克基为西上閤门使，并以修睦亲宅成也。监督工作使臣而下第赏之。
　　九月庚辰，幸睦亲宅，燕宗室及从官，赐宗室器币有差。时儒臣多为赋颂以献者。乙未，以祠部员外郎崇文院检讨崇政殿说书国子监直讲王宗道、太常博士国子监说书兼监丞事杨中和并为睦亲宅讲书[6]，仍兼国子讲说。睦亲宅讲书始此。
　　康定元年二月，西夏反，左千牛卫大将军、绵州刺史从诲等六人上言：『幸托腹心，尸厚禄，顾无以自效。愿得从边，以捍西贼。』大宗正纠其事不由本司。诏从诲等自今有所陈，宜关大宗正司以闻。从诲，德昭孙也。
　　二年七月丁巳，知宗正事允让言：『先朝故事，宗室子孙七岁始赐名授官。今者襁褓，已有恩泽。请自今遇乾元节、南郊，听官其子孙，余须俟五岁，方得授官。』从之。
　　庆历五年十二月己未，诏大宗正帅宗子勉励学业，睦亲宅北宅诸院教授官常具听习经典，或文词书翰功课以闻。
　　七年九月癸巳，以北宅为广亲宅。先是，帝以秦王子孙众多而所居隘狭，乃命修王钦若故第增益之。徐国公承简言于上曰：『陛下敦爱宗室，无疏近之间。既建睦亲宅，
亦愿得美名以榜秦王第。』赐今名。十月甲子，幸广亲宅，谒太祖、太宗神御殿，宴宗室，赐器币有差。

荆王元俨
　　乾兴元年二月，李文定墨笔搅水（事见《训导太子注》）。戊午，仁宗即位。己未，大赦，诏有司议尊礼，泾王元俨及诸皇亲优加恩命。丙寅，楚王元佐加兼江陵牧，泾王元俨加太尉、中书令兼尚书令，进封定王，充镇安、忠武节度使，赐赞拜不名。
　　天圣五年十二月辛未，以南郊加恩百官，赐定王元俨诏书不名。
　　七年九月戊午[7]，定王元俨改封镇王。
　　明道元年十一月，恭谢天地，大赦改元，百官加恩，镇安忠武节度使、太尉、尚书令兼中书令、镇王元俨为河阳三城武成节度使、守太师，徙封孟王。辛卯，孟王元俨徙封荆王，为永兴、凤翔节度使。
　　二年正月乙未，御端明殿，阅左右骐骥院马，赐荆王元俨马二疋。
　　三月庚寅，皇太后刘氏崩。初，荆王子养禁中，既长，吕夷简请出之。太后欲留使从帝诵读，夷简曰：『上富春秋，非亲儒学之臣，恐亡益圣德。』即日命还邸中。权御史中丞蔡齐为龙图阁直学士、权三司使事。时有飞语传荆王元俨为天下兵马都元帅者，内侍捕得三司小吏，鞠之，逮及数百人。帝怒，使齐按之，迹其所来无端，而上督责愈急，有司不知所为，京师为之恐动。齐曰：『此小人无知，非有他意，不足治，且无以安荆王。』疏一夕三上，帝大悟，止笞数人而已。
　　十一月丙子，加赠荊王元俨母太仪王氏为德妃。
　　景祐二年南郊，百官加恩，荆王元俨为荆南、淮南节度大使，行荆州、扬州牧，仍赐入朝不趋。二州牧自元俨始。
　　三年正月戊申，置荆王府翊善一员。
　　四年三月，济州团练使刘从广娶荆王元俨女。庚子，授从广滁州防御使，时年十七。帝遇从广特厚，犹以庄献故也。
　　庆历二年五月甲子，荆王元俨尽纳公使钱以助边费，诏以半给之。
　　三年五月甲午，复给荆王元俨所上公使钱。元俨领荆、扬二镇，岁凡给缗钱二万五千。西边用兵，当纳其半。上以元俨叔父之尊，不欲裁损。不踰年，复全给之。元俨用度无节，每预借数年俸料。翊善王涣上书谏，以方有边患，宜助朝廷，节用度。元俨判其后曰：『愁杀人。』他日又谏，元俨又判曰：『仰翊善依旧翊善。』
　　十二月辛丑，幸荆王元俨第问疾。
　　四年正月乙亥，荆王元俨薨。元俨生而颖悟，太宗尤所锺爱，不欲令早出宫。每朝会宴集，必侍左右，期以年二十，始得出就封，故宫中呼为『二十八太保』。广颡丰颐，资质严毅不可犯，其名闻于远裔。性喜儒学，在宫中时，孙奭为侍讲，平日与论经艺，尤所亲礼。多蓄书，好为文词，颇善二王书法及飞白书。尝自绘太宗圣容。性谨约，寡嗜欲。帝以十二岁即位，章献皇太后制朝事[8]，自以属尊望重，恐为太后所忌，深自晦密，因阖门却绝人事，不复与朝谒，或故谬语，阳为狂疾不慧。及太后崩，帝亲政，益加尊宠，凡有所请报可，王必自书谢牍。尝问翊善王涣曰：『元昊平未?』对曰：『未也。』曰[9]：『如此，安用宰相?』闻者畏其言。去冬大雨雪、木冰，陈、楚之地尤甚，占者曰：『大臣忧。』既而元俨病，帝忧形于色，亲至卧内，手调药，屏人语久之，所献皆忠言。赐白金五千两，辞不受。帝敦谕，又固辞曰：『臣羸惫不能治，且死，重费国家多矣！』帝为嗟泣。临终，诫诸子以孝友，仍以太医治，不瘳，虑得谴，豫为表祈贷。及薨，赠天策上将军、徐兖二州牧、燕王，谥恭肃。诏取墨迹及所赋诗分颁辅臣，余藏秘阁。范仲淹言：『昨奉旨，令中书熟议荆王葬事者。臣谓此有三说，其一曰年岁不利，此阴阳之说也；其二曰财用方困，此有司之忧也；其三曰京西寇盗之后，不可更有搔扰，此忧民之故也。臣又别有四议，乞陛下择之。其一曰诸侯五月而葬，自是不易之典，今年岁不利之说，非圣人之法言也。其二曰天下财利虽困，岂不能葬一皇叔耶?陛下尝以荆王是太宗爱子、真宗爱弟，虽谗惑多端，陛下仁圣，力能保全，使得令终，岂忍送葬之际，却惜财利而废典礼，使不得及时而葬?恐未能副太宗、真宗之意。臣为陛下惜之!岂不防天下之窃议哉?更乞检会先朝诸王之薨有无权厝者。其三曰自来勅葬，多是妄生事端，呼索无算。臣请特传圣旨，令宋祁、王守忠与三司使、副并礼官聚议，合要物色，务从简俭，画一闻奏，与降勅命，依所定事件应副，更不得于敕外故生事节，枉费官物。仍出圣意，特赐内藏库钱帛若干备葬事，使三司使为应副。如此，则陛下孝德无亏，光于史策。其四曰自来敕葬，枉费太半，道路供应，民不聊生。臣乞待降严旨：荆王二子并左右五七人送葬外[10]，其余妇人，合存合放，便与处分，更不令前去，自然道路易为供顿，大减冗费。既减得费耗，又存得典礼，此国家之正体也。乞圣慈从长处分。臣待罪政府，不敢不尽。』从之。
　　四月，乾元节，罢垂拱殿置酒，以翌日燕王葬故也。
　　六月，富弼上《河北守御策》，其六曰：『北人风俗贵亲，率以近亲为名王将相[11]，以治国事，以掌兵柄，而信任焉。所以视中国用人亦如己国[12]。燕王威望著于外，知是皇叔，又为王爵，举天下之尊无与二，朝廷庶事，皆决于王。王善用兵[13]，天下兵皆王主之。严刑好杀，无敢当者。北人疑此，益所畏惧，故燕、蓟小儿夜啼，辄曰：「八大王来也!」于是小儿辄止啼。每牵牛马渡河，旅拒未进，又曰：「必是八大王在河里！」其畏若此。北使每见南使，未尝不问王安否及所在。朝廷以王之故，亦见重于彼，谓南朝有如是亲贤，每欲妄动，未必不畏王而止[14]。今春王薨，识者亦忧之，谓王之生，北人以朝廷为重；王之薨，则北人以朝廷为轻矣。臣亦尝念国家将帅，既未闻于外裔，而亲王素有威望，为北人所畏者。又以沦谢，且不复闻皇亲可以为朝廷屏翰者，彼必谓王室孤危，无所扶助，本根不固，易以动摇，此诚宜为外寇之窥测。臣愿陛下亲择宗室中年长知书、识道理、晓人事者数人，为王畿千里内州。虑宗室出外不达民政，或有任性为事，通判位下，难以规正，宜择方严公干近上朝臣一人为同知州，所贵势均力敌，可以共事，而无所乖。俟历一两郡，可以独任，则罢同知州。又择其次者数人，为千里内州郡钤辖，恐未练军马，职事不举，其都监、监押未可减省[15]，宜择历事廉干之人，且令供职[16]，仍选良守臣伺察而审处。其年少官卑，度其堪任差遣者[17]，为畿县都监押，虽年少，亦须择二十以上者，选良令守以谏正之。并限二年一替，亦用文武臣寮赏罚以劝沮之。臣知不数年，当有贤宗室如前汉河间、后汉东平二王者，不为难矣。内以屏藩王室，外可以威示四方，此有国者之急务也，长久之策也。』

校勘记
[1]故时  原本作『故特』，副使  原本作『副史』，据《长编》卷一一七改。
[2]诸王宫教授刁约  原本作『诸王宫□□约』，据《长编》卷一一七补。
[3]递进  原本『递』字为墨丁，据《长编》卷一五一补。
[4]三年七月乙未  原本作『二年七月』，据《长编》卷一一九改补。
[5]知大宗正事  原本脱『知』字，据《长编》卷一一九补。
[6]兼监丞  原本『监』字为墨丁，据《长编》卷一一九补。
[7]九月  原本『九』字为墨丁，据《长编》卷一○八补。
[8]章献  原本作『庄献』，据《长编》卷一四六改。
[9]曰  原本此字为墨丁，据《长编》卷一四六补。
[10]五七人  原本『七』字为墨丁，据《长编》卷一四六补。
[11]北人风俗贵亲率以  原本『亲』与『率』二字讹倒，据《长编》卷一五○乙正。
[12]所以视中国用人亦如己国  原本作『所□视中国用人□□』，据《长编》卷一五○改补。
[13]王善用兵  原本脱『王』字，据《长编》卷一五○补。
[14]畏王  原本脱『王』字，据《长编》卷一五○补。
[15]都监监押  原本脱一『监』字，据《长编》卷一五○补。
[16]供职  原本『职』字为墨丁，据《长编》卷一五○补。
[17]差遣者  原本『者』字为墨丁，据《长编》卷一五○补。
　　

皇宋通鉴长编纪事本末卷第三十六
仁宗皇帝

</div>
    <div class="pagination">
<a href="皇宋通鉴长编纪事本末_page31.html">上一页</a><span>...</span><a href="皇宋通鉴长编纪事本末_page27.html">27</a><a href="皇宋通鉴长编纪事本末_page28.html">28</a><a href="皇宋通鉴长编纪事本末_page29.html">29</a><a href="皇宋通鉴长编纪事本末_page30.html">30</a><a href="皇宋通鉴长编纪事本末_page31.html">31</a><span class="current-page">32</span><a href="皇宋通鉴长编纪事本末_page33.html">33</a><a href="皇宋通鉴长编纪事本末_page34.html">34</a><a href="皇宋通鉴长编纪事本末_page35.html">35</a><a href="皇宋通鉴长编纪事本末_page36.html">36</a><a href="皇宋通鉴长编纪事本末_page37.html">37</a><span>...</span><a href="皇宋通鉴长编纪事本末_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
