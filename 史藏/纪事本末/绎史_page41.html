<!DOCTYPE html>
<html>
<head>
    <meta charset="UTF-8">
    <title>绎史 - 第 41 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 41 页/共 76 页</h1>
    <div class="content">







　　绎史卷九十
　　钦定四库全书
　　绎史卷九十一　　　　灵壁县知县马骕撰鲁敬姜之贤
　　列女敬姜者公父穆伯之妻文伯之母也博逹知礼穆伯先死文伯出学而还归敬姜侧目而盻之见其友上堂从后降阶而却行奉劒而正履若事父兄敬姜召而数之曰昔者武王罢朝而结丝絶左右顾无可使结之者俯而自申之故能成王道桓公坐友三人谏臣五人日举过者三十人故能成霸业周公一食而三吐哺一沐而三握髪所执贽而见于穷闾隘巷者七十余人故能存周室彼二圣一贤者伯王之君也而下人如此其所与逰皆过己者也是以日益而不自知也今以子年之少而位之卑所与游者皆为服役子之不益明矣文伯乃谢罪择严师贤友而事之所与游者皆黄耄倪齿也文伯引衽攘卷而亲馈之敬姜曰子成人矣文伯相鲁敬姜谓之曰吾语汝治国之要尽在经矣夫幅者所以正曲枉也不可不彊故幅可以为将画者所以均不均服不服也故画可以为正物者所以治芜与莫也故物可以为都大夫持交而不失出入而不絶者捆也捆可以为大行人也推而徃引而来者综也综可以为开内之【阙】主多少之数者均也均可以为内史服重任行逹道正直而固者轴也轴可以为相舒而无穷者摘也摘可以为三公文伯再拜受教
　　国语季康子问于公父文伯之母曰主亦有以语肥也对曰吾能老而已何以语子康子曰虽然肥愿有闻于主对曰吾闻之先姑曰君子能劳后世有继子夏闻之曰善防商闻之曰古之嫁者不及舅姑谓之不幸夫妇学于舅姑者也　公父文伯饮南宫敬叔酒以露睹父为客羞鼈焉小睹父怒相延食鼈辞曰将使鼈长而后食之遂出文伯之母闻之怒曰吾闻之先子曰祭养尸飨养上賔鼈于何有而使夫人怒也遂逐之五日鲁大夫辞而复之　公父文伯之母如季氏康子在其朝与之言弗应从之及寑门弗应而入康子辞于朝而入见曰肥也不得闻命无乃辠乎曰子弗闻乎天子及诸侯合民事于外朝合神事于内朝自卿以下合官职于外朝合家事于内朝寑门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也　公父文伯退朝朝其母其母方绩文伯曰以歜之家而主犹绩惧干季孙之怒也其以歜为不能事主乎其母叹曰鲁其亡乎使僮子备官而未之闻邪居吾语汝昔圣王之处民也择瘠土而处之劳其民而用之故长王天下夫民劳则思思则善心生逸则淫淫则防善防善则恶心生沃土之民不材淫也瘠土之民莫不向义劳也是故天子大采朝日与三公九卿祖识地德日中考政与百官之政事师尹惟旅牧相宣序民事少采夕月与大史司载纠防天刑日入监九御使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆淫而后即安卿大夫朝考其职昼讲其庻政夕序其业夜庀其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织紞公侯之夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐防先人之业况有怠情其何以避辟吾冀而朝夕修我曰必无废先人尔今曰胡不自安以是承君之官余惧穆伯之絶祀也仲尼闻之曰弟子志之季氏之妇不淫矣　公父文伯之母季康子之从祖叔母也康子徃焉防门与之言皆不逾阈祭悼子康子与焉酢不受彻俎不宴宗不具不绎绎不尽饫则仲尼闻之以为别于男女之礼矣　公父文伯之母欲室文伯飨其宗老而为赋緑衣之三章老请守卜室之族师亥闻之曰善防男女之飨不及宗臣宗室之谋不过宗人谋而不犯微而昭矣诗所以合意歌所以咏诗也今诗以合室歌以咏之度于法矣　公父文伯防其母戒其妾曰吾闻之好内女死之好外士死之今吾子夭死吾恶以其好内闻也二三妇之辱其先祀者请无瘠色无洵涕无搯膺无忧容有降服无加服从礼而静是昭吾子也仲尼闻之曰女知莫如妇男知莫如夫公父氏之妇知也夫欲明其子之令德也
　　韩诗外鲁公甫文伯死其母不哭也季孙闻之曰公甫文伯之母贞女也子死不哭必有方矣使人问焉对曰昔是子也吾使之事仲尼仲尼去鲁送之不出鲁郊赠之不与家珍病不见士之视者死不见士之流泪者死之日宫女缞绖而从者十人此不足于士而有余于妇人也吾是以不哭也诗曰乃如之人兮德音无良【孔丛子公父文伯死室人有从死者其母怒而不哭相室諌之其母曰孔子天下之贤人也不用于鲁退而去是子素宗之而不能随今死而内人从死者二人焉若此于长者薄于妇人厚也既而夫子闻之曰季氏之妇尚贤防子路愀然对曰夫子亦好人之誉己乎夫子死而不哭是不慈也何善尔子曰怒其子之不能随贤所以为尚贤者吾何有焉其亦善此而己矣】
　　礼记文伯之丧敬姜据其牀而不哭曰昔吾有斯子也吾将以为贤人也吾未甞以就公室今及其死也朋友诸臣未有出涕者而内人皆行哭失声斯子也必多旷于礼也夫　帷殡非古也自敬姜之哭穆伯始也【○檀弓】国语公父文伯之母朝哭穆伯而莫哭文伯仲尼闻之曰季氏之妇可谓知礼矣爱而无私上下有章
　　公父文伯之母丧夫而寡勤身守义成子令名孔子屡称之惜乎其为季氏妇也使鲁有是臣安得有僭窃逾越偪君専国者乎其言必合经其动必循礼諡之曰敬不亦宜乎



　　绎史卷九十一
　　钦定四库全书
　　绎史卷九十二　　　　灵壁县知县马骕撰卫庄公出公父子争国
　　左传【定公十四年】卫侯为夫人南子召宋朝防于洮太子蒯聩献盂于齐过宋野野人歌之曰既定尔娄猪盍归吾艾豭大子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰太子则祸余大子无道使余杀其母余不许将戕于余若杀夫人将以余説余是故许而弗为以纾余死谚曰民保于信吾以信义也【诗説蝃蝀卫灵公为南子召　哀公宋朝国人讥之○此无所据　二年】初卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱夏卫灵公卒夫人曰命公子郢为大子君命也对曰郢异于他子且君没于吾手若有之郢必闻之且亡人之子辄在乃立辄六月乙酉晋赵鞅纳卫大子于戚宵迷阳虎曰右河而南必至焉使大子絻八人衰绖伪自卫逆者告于门哭而入遂居之【公羊传戚者何卫之邑也曷为不言入于卫父有子子不得有父也　谷梁传纳者内弗受也帅师而后纳者有伐也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也】　三年春齐卫围戚求援于中山【公羊传齐国夏曷为与卫石曼姑帅师围戚伯讨也此其为伯讨奈何曼姑受命乎灵公而立辄以曼姑之义为固可以拒之也辄者曷为者也蒯聩之子也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也○大义悖谬谷梁传此卫事也其先国夏何也子　十一不围父也不繋戚于卫者子不有父也　年】冬卫大
　　叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞疾臣向魋纳美珠焉与之城鉏宋公求珠魋不与由是得罪及桓氏出城鉏人攻大叔疾卫庄公复之使处巢死焉殡于郧于少禘初晋悼公子憖亡在卫使其女仆而田大叔懿子止而饮之酒遂聘之生悼子悼子即位故夏戊为大夫悼子亡卫人翦夏戊
　　孔丛子卫出公使人问孔子曰寡人之任臣无大小一一自观察之犹复失人何故答曰如君之言此即所以失之也人既难知非言问所及观察所尽且人君之虑者多多虑则意不精以不精之意察难知之人宜其有失也君未之闻乎昔者舜臣尧官才任士尧一从之左右曰人君用士当自任耳目而取信于人无乃不可乎尧曰吾之举舜已耳目之矣今舜所举人吾又耳目之是则耳目人终无已已也君茍付可付则已不劳而贤才不失矣
　　左传【十五年】卫孔圉取大子蒯聩之姊生悝孔氏之竖浑良夫长而美孔文子卒通于内大子在戚孔姬使之焉大子与之言曰茍使我入获国服冕乗轩三死无与与之盟为请于伯姬闰月良夫与大子入舎于孔氏之外圃昏二人防衣而乗寺人罗御如孔氏孔氏之老栾宁问之称姻妾以告遂入适伯姬氏既食孔伯姬杖戈而先大子与五人介舆豭从之迫孔悝于厠强盟之遂刼以登台栾宁将饮酒炙未熟闻乱使告季子召获驾乗车行爵食炙奉卫侯辄来奔季子将入遇子羔将出曰门己闭矣季子曰吾姑至焉子羔曰弗及不践其难季子曰食焉不辟其难子羔遂出子路入及门公孙敢门焉曰无入为也季子曰是公孙也求利焉而逃其难由不然利其禄必救其患有使者出乃入曰大子焉用孔悝虽杀之必或继之且曰大子无勇若燔台半必舎孔叔大子闻之惧下石乞孟黡敌子路以戈击之断缨子路曰君子死冠不免结缨而死孔子闻卫乱曰柴也其来由也死矣孔悝立庄公庄公害故政欲尽去之先谓司徒瞒成曰寡人离病于外乆矣子请亦尝之归告褚师比欲与之伐公不果　十六年春瞒成褚师比出奔宋卫侯使鄢武子告于周曰蒯聩得罪于君父君母逋窜于晋晋以王室之故不弃兄弟寘诸河上天诱其衷获嗣守封焉使下臣肸敢告执事王使单平公对曰肸以嘉命来告余一人往谓叔父余嘉乃成世复尔禄次敬之哉方天之休弗敬弗休悔其可追
　　礼记卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对扬以辟之勤大命施于烝彛鼎此卫孔悝之鼎铭也【○祭统】
　　左传六月卫侯饮孔悝酒于平阳重酬之大夫皆有纳焉醉而送之夜半而遣之载伯姬于平阳而行及西门使贰车反祏于西圃子伯季子初为孔氏臣新登于公请追之遇载祏者杀而乗其车许公为反祏遇之曰与不仁人争明无不胜必使先射射三发皆逺许为许为射之殪或以其车从得祏于橐中孔悝出奔宋　卫侯占梦嬖人求酒于大叔僖子不得与卜人比而告公曰君有大臣在西南隅弗去惧害乃逐大叔遗遗奔晋卫侯谓浑良夫曰吾继先君而不得其噐若之何良夫代执火者而言曰疾与亡君皆君之子也召之而择材焉可也若不材噐可得也竖告大子大子使五人舆豭从已刼公而强盟之且请杀良夫公曰其盟免三死曰请三之后有罪杀之公曰诺哉　十七年春卫侯为虎幄于借圃成求令名者而与之始食焉大子请使良夫良夫乗衷甸两牡紫衣狐裘至袒裘不释劔而食大子使牵以退数之以三罪而杀之　晋赵鞅使告于卫曰君之在晋也志父为主请君若大子来以免志父不然寡君其曰志父之为也卫侯辞以难大子又使防之夏六月赵鞅围卫齐国观陈瓘救卫得晋人之致师者子玉使服而见之曰国子实执齐柄而命瓘曰无辟晋师岂敢废命子又何辱简子曰我卜伐衞未卜与齐战乃还　卫侯梦于北宫见人登昆吾之观被发北面而噪曰登此昆吾之虚緜緜生之余为浑良夫呌天无辜公亲筮之胥弥赦占之曰不害与之邑寘之而逃奔宋卫侯贞卜其繇曰如鱼竀尾横流而方羊裔焉大国灭之将亡阖门塞窦乃自后逾冬十月晋复伐卫入其郛将入城简子曰止叔向有言曰怙乱灭国者无后卫人出庄公而与晋平晋立襄公之孙般师而还十一月卫侯自鄄入般师出初公登城以望见戎州问之以告公曰我姬姓也何戎之有焉翦之公使匠乆公欲逐石圃未及而难作辛巳石圃因匠氏攻公公闭门而请弗许逾于北方而队折股戎州人攻之大子疾公子青逾从公戎州人杀之公入于戎州已氏初公自城上见已氏之妻髪美使髠之以为吕姜髢既入焉而示之璧曰活我吾与女璧已氏曰杀女璧其焉往遂杀之而取其璧卫人复公孙般师而立之十二月齐人伐卫卫人请平立公子起执般师以归舎诸潞　【十八年】夏卫石圃逐其君起起奔齐卫侯辄自齐复归逐石圃而复石魋与大叔遗　二十五年夏五月庚辰卫侯出奔宋卫侯为灵台于借圃与诸大夫饮酒焉褚师声子韤而登席公怒辞曰臣有疾异于人若见之君将□之是以不敢公愈怒大夫辞之不可褚师出公防其手曰必断而足闻之褚师与司宼亥乗曰今日幸而后亡公之入也夺南氏邑而夺司宼亥政公使侍人纳公文懿子之车于池初卫人翦夏丁氏以其帑赐彭封弥子弥子饮公酒纳夏戊之女嬖以为夫人其弟期大叔疾之从孙甥也少畜于公以为司徒夫人宠衰期得罪公使三匠乆公使优狡盟拳弥而甚近信之故褚师比公孙弥牟公文要司宼亥司徒期因三匠与拳弥以作乱皆执利兵无者执斤使拳弥入于公宫而自大子疾之宫噪以攻公鄄子士请御之弥援其手曰子则勇矣将若君何不见先君乎君何所不逞欲且君尝在外矣岂必不反当今不可众怒难犯休而易闲也乃出将适蒲弥曰晋无信不可将适鄄弥曰齐晋争我不可将适泠弥曰鲁不足与请适城鉏以钩越越有君乃适城鉏弥曰卫盗不可知也请速自我始乃载宝以归公为支离之卒因祝史挥以侵卫卫人病之懿子知之见子之请逐挥文子曰无罪懿子曰彼好专利而妄夫见君之入也将先道焉若逐之必出于南门而适君所夫越新得诸侯将必请师焉挥在朝使吏遣诸其室挥出信弗纳五日乃馆诸外里遂有宠使如越请师　二十六年夏五月叔孙舒帅师会越臯如后庸宋乐茷纳卫侯文子欲纳之懿子曰君愎而虐少待之必毒于民乃睦于子矣师侵外州大获出御之大败掘褚师定子之墓焚之于平庄之上文子使王孙齐私于臯如曰子将大灭卫乎抑纳君而已乎臯如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公南氏相之以城鉏与越人公曰期则为此令茍有怨于夫人者报之司徒期聘于越公攻而夺之币期告王王命取之期以众取之公怒杀期之甥之为大子者遂卒于越　卫出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也诗曰无竞帷人四方其顺之若得其人四方以为主而国于何有
　　孔丛子孔子适卫卫将军文子问曰吾闻鲁公父氏不能听狱信乎孔子答曰不知其不能也夫公父氏之听狱有罪者惧无罪者耻文子曰有罪者惧是听之察刑之当也无罪者耻何乎孔子曰齐之以礼则民耻矣刑以止刑则民惧矣文子曰今齐之以刑刑犹弗胜何礼之齐孔子曰以礼齐民譬之于御则辔也以刑齐民譬之于御则鞭也执辔于此而动于彼御之良也无辔而用策则马失道矣文子曰以御言之左手执辔右手运策不亦速乎若徒辔无策马何惧哉孔子曰吾闻古之善御者执辔如组两骖如舞非策之助也是以先王盛于礼而薄于刑故民从命今也废礼而尚刑故民弥暴文子曰吴越之俗无礼而亦治何也孔子曰夫吴越之俗男女无别同厠而浴民轻相犯故其刑重而不胜由无礼也中国之教为外内以别男女异噐服以殊等类故其民笃而法其刑轻而胜由有礼也
　　战国策犀首伐黄过卫使人谓卫君曰敝邑之师过大国之郊曾无一介之使以存之乎敢请其罪今黄城将下矣已将移兵造大国之城下卫君惧束组三百绲黄金三百镒以随使者南文子止之曰是胜黄城必不敢来不胜亦不敢来是胜黄城则功大名美内临其伦夫在中者恶临议其事防大名挟成功坐御以待中之议犀首虽愚必不为也是不胜黄城破心而走归恐不免于罪矣彼安敢攻卫以重其不胜之罪哉果胜黄城帅师而归遂不敢过卫【○南文子相悼公知此犀首非公孙衍也盖晋国之官名】卫灵公之无道也宫中荡乱夫人宣淫桑中有狐之刺不若是其甚也大子蒯聩耻于娄猪之歌愤欲除淫败而出走其仁孝未逮于申生而受谮不假于毒胙轻动寡谋适自败耳灵公薨命传位庻子郢郢不受而立亡人之子辄为出公者暂守宗祧迎父致国可矣乃贪位犯逆称兵拒父谷梁氏曰辄不受父之命所以尊王父也呜呼天下有无父之国哉南子设絺帷以见孔子听璘车而识蘧瑗其才智类有能过人者故妇行虽薄而善惑君心朝士大夫亦交助焉蒯聩之奔坐以杀母之名锢以严君之命歴年不返国人忘之辄假王父之命众共乐从仲尼之徒且有愿为之死者迷而不反所自来也出公立十三年而庄公蒯聩入庄公立二年而出公辄又入蒯聩之入也晋赵鞅助之其再出也赵鞅伐之辄之入也齐人助之其再出也羣臣共逐之矣蒯聩之杀于己氏辄之死于越也父子相驱防身亡国孰谓非灵公之贻谋不臧乱命以胎祸者乎灵公之世公孙戍北宫结奔鲁赵阳奔齐公孟彄奔郑皆畏夫人也庄公立瞒成褚师比孔悝皆奔宋大叔遗奔晋出公复立而逐石圃其君废置不定其臣奔走弗遑卫国之乱越三世而不靖二十余年而未宁也夫子之急欲正名岂无谓与






　　绎史卷九十二
　　钦定四库全书
　　绎史卷九十三　　　　灵壁县知县马骕撰楚惠王灭陈
　　左传【哀公元年】吴之入楚也使召陈懐公怀公朝国人而问焉曰欲与楚者右欲与吴者左陈人从田无田从党逢滑当公而进曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无德亦不艾杀其民吴日敝于兵暴骨如莽而未见德焉天其或者正训楚也祸之适吴其何日之有陈侯从之及夫差克越乃修先君之怨秋八月吴侵陈修旧怨也　【六年】吴伐陈复修旧怨也楚子曰吾先君与陈有盟不可以不救乃救陈师于城父
　　礼记吴侵陈斩祀杀厉师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何大宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎【○檀弓】
　　左传秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子啓五辞而后许将战王有疾庚寅昭王攻大冥卒于城父子闾退曰君王舎其子而让羣臣敢忘君乎从君之命顺也立君之子亦顺也二顺不可失也与子西子期谋潜师闭涂逆越女之子章立之而后还是嵗也有云如众赤鸟夹日以飞三日楚子使问诸周大史周大史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不德河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由已率常可矣【说苑楚昭王之时有云如飞鸟夹日而飞三日昭王患之使人乗驿东而问诸太史州黎州黎曰将虐于王身以令尹司马说焉则可令尹司马闻之宿斋沐浴将自以身祷之焉王曰止楚国之有不谷也由身之有匃脇也其有令尹司马也由身之有股肱也匈脇有疾转之股肱庸为去是人也】列女传楚昭越姬者越王勾践之女昭王燕游蔡姬在左越姬参右王亲乗驷以驰逐遂登附社之台以望云梦之囿观士大夫逐者既驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔敝邑寡君固以众黎民之役事君王之马足故以婢子之身为苞苴玩好今乃比于妃嫔固愿生俱乐死同时王顾谓史书之蔡姬许从孤死矣乃复谓越姬越姬对曰昔者吾先君庄王淫乐三年不听政事终而能改卒霸天下妾以君王为能法吾先君将改斯乐而勤于政也今则不然而要婢子以死其可得乎且君王以束帛乗马取婢子于敝邑寡君受之太庙也不约死妾闻之诸姑妇人以死彰君之善益君之宠不闻其以茍从其闇死为荣妾不敢闻命居二十五年王救陈二姬从王病在军中有赤云夹日如飞鸟王问周史周史曰是害王身然可移移于将相将相闻之将请以身祷于神王曰将相之于孤犹股肱也今移祸焉庸为去是身乎不听越姬曰大哉君王之德以是妾愿从王矣请愿先驱狐狸于地下王曰昔日之游乐吾特戏之耳若将必死是益彰孤之不德也越姬曰昔日妾虽口不言心既许之矣妾闻之信者不负其言义者不虚设其事妾死王之义不死王之好也遂自杀王薨于军中蔡姬竟不能死王弟子闾与子西子期谋曰母信者其子必仁乃伏师闭壁迎越姬之子熊章立是为惠王然后罢兵归葬昭王【○据云前此二十五年则越姬似非勾践之女】
　　左传【九年】夏楚人伐陈陈即吴故也　【十年】冬楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还【韩非子荆令公子将伐陈丈人送之曰晋彊不可不愼也公子曰丈人奚忧吾为丈人破晋丈人曰可吾方庐陈南门之外公子曰是何也曰我笑勾践也为人之如是其易也已独何为密密十年难乎　荆伐陈吴救之军间三十里雨十日夜星左史倚相谓子期曰雨十日甲辑而兵聚吴人必至不如备之乃为陈陈未成也而吴人至见荆陈而反左史曰吴反复六十里其君子必休小人必食我行三十里击之必可败也乃从之遂破吴军】韩诗外传荆伐陈陈西门坏因其降民使修之孔子过而不式子贡执辔而问曰礼过三人则下二人则式今陈之修门者众矣夫子不为式何也孔子曰国亡而弗知不智也知而不争非忠也亡而不死非勇也修门者虽众不能行一于此吾故弗式也诗曰忧心悄悄愠于羣小小人成羣何足礼哉
　　左传【十一年】夏陈辕颇出奔郑初辕颇为司徒赋封田以嫁公女有余以为已大器国人逐之故出道渴其族辕咺进稻醴梁糗腵脯焉喜曰何其给也对曰噐成而具曰何不吾諌对曰惧先行　【十五年】夏楚子西子期伐吴及桐汭陈侯使公孙贞子吊焉及良而卒将以尸入吴子使大宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芋尹盖对曰寡君闻楚为不道荐伐吴国灭厥民人寡君使盖备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命茍我寡君之命达于君所虽陨于深渊则天命也非君与涉人之过也吴人内之
　　新序秦欲伐楚使使者往观楚之寳器楚王闻之召令尹子西而问焉曰秦欲观楚之宝器吾和氏之璧随侯之珠可以示诸令尹子西对曰不知也召昭奚恤而问焉昭奚恤对曰此欲观吾国得失而图之不在宝器在贤臣珠玉玩好之物非宝重者王遂使昭奚恤应之昭奚恤发精兵三百人陈于西门之内为东面之坛一为南面之坛四为西面之坛一秦使者至昭奚恤曰君客也请就上位东面令尹子西南面太宗子敖次之叶公子髙次之司马子反次之昭奚恤自居西面之坛称曰客欲观楚国之寳器楚国之所寳者贤臣也理百姓实仓廪使民各得其所令尹子西在此奉珪璧使诸侯解忿悁之难交两国之欢使无兵革之忧太宗子敖在此守封疆谨境界不侵邻国邻国亦不见侵叶公子髙在此理师旅整兵戎以当彊敌提枹鼓以动百万之众所使皆趋汤火蹈白刅出万死不顾一生之难司马子反在此懐霸王之余议摄治乱之遗风昭奚恤在此唯大国之所观秦使者戄然无以对昭奚恤遂揖而去秦使者反言于秦君曰楚多贤臣未可谋也遂不伐楚诗曰济济多士文王以宁斯之谓也【○子反昭奚恤前后异时人也此篇所载不可据以为信】
　　左传【十七年】楚白公之乱陈人恃其聚而侵楚楚既宁将取陈麦楚子问帅于大师子谷与叶公诸梁子谷曰右领差车与左史老皆相令尹司马以伐陈其可使也子髙曰率贱民慢之惧不用命焉子谷曰观丁父鄀俘也武王以为军率是以克州蓼服随唐大啓羣蛮彭仲爽申俘也文王以为令尹实县申息朝陈蔡封畛于汝唯其任也何贱之有子髙曰天命不謟令尹有憾于陈天若亡之其必令尹之子是与君盍舎焉臣惧右领与左史有二俘之贱而无其令德也王卜之武城尹吉使帅师取陈麦陈人御之败遂围陈秋七月己卯楚公孙朝帅师灭陈王与叶公枚卜子良以为令尹沈尹朱曰吉过于其志叶公曰王子而相国过将何为他日改卜子国而使为令尹
　　吕氏春秋陈有恶人焉曰敦洽雠糜雄颡广顔色如浃頳垂眼临鼻长肘而盭陈侯见而甚说之外使治其国内使制其身楚合诸侯陈侯病不能往使敦洽雠糜往谢焉楚王怪其名而先见之客有进状有恶其名言有恶状楚王怒合大夫而告之曰陈侯不知其不可使是不知也知而使之是侮也侮且不智不可不攻也兴师伐陈三月然后丧恶足以骇人言足以丧国而友之足于陈侯而无上也至于亡而友不衰
　　左传【十八年】巴人伐楚围鄾初右司马子国之卜也观瞻曰如志故命之及巴师至将卜帅王曰宁如志何卜焉使帅师而行请承王曰寝尹工尹勤先君者也三月楚公孙宁吴由于防固败巴师于鄾故封子国于析君子曰惠王知志夏书曰官占唯先蔽志昆命于元其是之谓乎志曰圣人不烦卜筮惠王其有焉
　　淮南子太宰子朱侍饭于令尹子国令尹子国啜羮而热投卮浆而沃之明日太宰子朱辞官而归其仆曰楚太宰未易得也辞官去之何也子朱曰令尹轻行而简礼其辱人不难明年伏郎尹而笞之三百【已下附】
　　新序楚惠王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪乎是法废而威不立也非所以使国闻也谴而行其诛乎则庖宰食监法皆当死心又不忍也故吾恐蛭之见也因遂吞之令尹避席再拜而贺曰臣闻天道无亲惟德是辅君有仁德天之所奉也病不为伤是夕也惠王之后蛭出故其久病心腹之疾皆愈天之视听不可不察也【○新书同】
　　国语惠王以梁与鲁阳文子文子辞曰梁险而在北境惧子孙之有贰者也夫事君无憾憾则惧偪偪则惧贰夫盈而不偪憾而不贰者臣能自夀也不知其它纵臣而得以其首领以没惧子孙之以梁之险而乏臣之祀也王曰子之仁不忘子孙施及楚国敢不从子与之鲁阳【淮南子鲁阳公与韩构难战酣日暮援戈而防之日为之退三舎】
　　史记惠王四十二年楚灭蔡四十四年楚灭杞与秦平是时越已灭吴而不能正江淮北楚东侵广地至泗上简王元年北伐灭莒
　　楚灵王灭陈蔡以为县平王即位而皆复之春秋以为有礼陈惠公反国以来事不多见惟鸡父之战陈夏齧从楚而见获时方德楚虽获无憾也怀公初立从防召陵晋定不竞羁縻以从事而已及吴子入郢来召怀公逢滑进曰楚未可弃吴未可从果其计利害之审与抑何其昵楚之甚与自是陈吴结怨闵公专于从楚灭顿围蔡皆从事焉夫惏德无厌吴楚一也楚防炰烋陈社为墟弃疾惩败假兴灭为名耳怨深于德夫亦有何可怀乃蔡能控吴以报已辱陈反比楚以虐同仇是诚何心楚惠既立陈乃叛楚即吴问何以叛则夫差彊盛闲嵗伐陈昭王卒而弗克救也楚人曰我昭王之卒以救陈故也今日背德不可不问于是怒而伐陈明年又伐之吴札来救不战而还夫陈既背楚楚之出师信有辞矣然楚不庇陈陈即吴岂得己哉且为陈亦难矣从楚则吴侵从吴则楚伐不自恃而恃人虽欲无亡不可得也获麟以后吴楚方争楚氛日恶吴援不至陈又多故诸大夫或奔或杀莫能克协至哀公十七年而楚灭陈矣始灵王之灭陈也禆灶曰五年陈将复封嵗五及鹑火而后陈卒亡楚克有之至今五十二年果天道邪抑人事邪灵公可亡而不亡哀公己亡而仍不亡闵公既防亡矣乃亡于陈而兴于齐犹复亡而不亡也实赖公子完之后有虞氏之胄元女大姬之所出社稷可屋而子孙不可絶舜之明德逺矣亡陈者楚亡齐者陈信乎其有天道也




　　绎史卷九十三
　　钦定四库全书
　　绎史卷九十四　　　　灵壁县知县马骕撰楚白公之乱【市南宜僚附】
　　韩非子孔子谓弟子曰孰能导子西之钓名也子贡曰赐也能乃导之不复疑也孔子曰寛哉不被于利絜哉民性有恒曲为曲直为直孔子曰子西不免白公之难子西死焉故曰直于行者曲于欲
　　说苑石乞侍坐于屈建屈建曰白公其为乱乎石乞曰是何言也白公至于室无营所下士者三人与已相若臣者五人所与同衣食者千人白公之行若此何故为乱屈建曰此建之所谓乱也以君子行则可于国家行过礼则国家疑之且茍不难下其臣必不难髙其君矣建是以知夫子将爲乱也处十月白公果为乱【淮南子屈建告石乞曰白公胜将爲乱石乞曰不然白公胜卑身下士不敢骄贤其家无筦籥之信关楗之固大斗斛以出轻斤两以内而乃论之以不宜也屈建曰此乃所以反也居三年白公胜果为乱杀令尹子椒司马子期○屈建在康王时二书相承而讹　孔丛子墨子称景公问晏子以孔子而不对又问三皆不对公曰以孔子语寡人者众矣俱以为贤人今问子而不对何也晏子曰婴闻孔子之荆知白公谋而奉之以石乞劝下乱上敎臣弑君非圣贤之行也诘之曰楚昭王之世夫子应聘如荆不用而反周旋乎陈宋齐衞楚昭王防惠王立十年令尹子西乃召王孙胜以为白公是时鲁哀公十五年也夫子自卫反鲁居五年矣白公立一年然后乃谋作乱乱作在哀公十六年秋也夫子已防十旬矣墨子虽欲谤毁圣人虚造妄言奈此年世不相値何】列子白公问孔子曰人可与微言乎孔子不应白公问曰若以石投水何如孔子曰吴之善没者能取之曰若以水投水何如孔子曰淄渑之合易牙尝而知之白公曰人固不可与微言乎孔子曰何为不可唯知言之谓者乎夫知言之谓者不以言言也争鱼者濡逐兽者趋非乐之也故至言去言至为无为夫浅知之所争者末矣白公不得己遂死于浴室
　　左传【哀公十六年】楚大子建之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使谍于子木请行而期焉子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公曰吾闻胜也诈而乱无乃害乎子西曰吾闻胜也信而勇不为不利舎诸边竟使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处吴竟为白公请伐郑子西曰楚未节也不然吾不忘也他日又请许之未起师晋人伐郑楚救之与之盟胜怒曰郑人在此雠不逺矣胜自厉劔子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说告之故辞承之以劔不动胜曰不为利谄不为威惕不泄人言以求媚者去之吴人伐愼白公败之请以战备献许之遂作乱秋七月杀子西子期于朝而劫惠王子西以袂掩面而死子期曰昔者吾以力事君不可以弗终抉豫章以杀人而后死石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在叶方城之外皆曰可以入矣子髙曰吾闻之以险徼幸者其求无餍偏重必离闻其杀齐管修也而后入白公欲以子闾为王子闾不可遂劫以兵子闾曰王孙若安靖楚国匡正王室而后庇焉啓之愿也敢不听从若将专利以倾王室不顾楚国有死不能遂杀之而以王如髙府石乞尹门圉公阳宂宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉日日以几若见君面是得艾也民知不死其亦夫有奋心犹将旌君以徇于国而又掩面以絶民望不亦甚乎乃免胄而进遇箴尹固帅其属将与白公子髙曰微二子者楚不国矣弃德从贼其可保乎乃从叶公使与国人以攻白公白公奔山而缢其徒微之生拘石乞而问白公之死焉对曰余知其死所而长者使余勿言曰不言将烹乞曰此事也克则为卿不克则烹固其所也何害乃烹石乞王孙燕奔頯黄氏沈诸梁兼二事国宁乃使宁为令尹使寛为司马而老于叶【淮南子市南宜辽弄丸而两家之难无所关其辞○注云乗之以劒不动而弄丸不辍心志不惧曰不能从子为乱亦不泄子之事谓两家虽有难不怨宜辽也　韩非子司马子期死而浮于江】
　　国语子西使人召王孙胜沈诸梁闻之见子西曰闻子召王孙胜信乎曰然子髙曰将焉用之曰吾闻之胜直而刚欲寘之境子髙曰不可其为人也展而不信爱而不仁诈而不知毅而不勇直而不衷周而不淑复言而不谋身展也爱而不谋长不仁也以谋盖人诈也彊忍犯义毅也直而不顾不衷也周言弃德不淑也是六德者皆有其华而不实者将焉用之彼其父为戮于楚其心又狷而不洁若其狷也不防旧怨而不以洁悛德思报怨而已则其爱也足以得人其展也足以复之其诈也足以谋之其直也足以帅之其周也足以盖之其不洁也足以行之而加之以不仁奉之以不义蔑不克矣夫造胜之怨者皆不在矣若来而无宠速其怒也若其宠之毅贪而无厌既而得入而曜之以大利不仁以长之思旧怨以修其心茍国有衅必不居矣非子职之其谁乎彼将思旧怨而欲大宠动而得人怨而有术若果用之害可待也余爱子与司马故不敢不言子西曰德其忘怨乎余善之夫乃其宁子髙曰不然吾闻之曰唯仁者可好也可恶也可髙也可下也好之不偪恶之不怨髙之不骄下之不惧不仁者则不然人好之则偪恶之则怨髙之则骄下之则惧骄有欲焉惧有恶焉欲恶怨偪所以生诈谋也子将若何若召而下之将戚而惧为之上者将怒而怨诈谋之心无所靖矣有一不义犹败国家今壹五六而必欲用之不亦难乎吾闻国家将败必用奸人而嗜其疾味其子之谓乎夫谁无疾眚能者蚤除之旧怨灭宗国之疾眚也为之关籥蕃篱而逺备闲之犹恐其至也是之为日惕若召而近之死无日矣人有言曰狼子野心怨贼之人其又可善乎若子不我信盇求若敖氏与子干子晳之族而近之安用胜也其能几何昔齐驺马繻以胡公入于贝水邴歜阎职戕懿公于囿竹晋长鱼蟜杀三郤于榭鲁圉人荦杀子般于次夫是谁之故也非唯旧怨乎是皆子所闻也人之求多闻善败以鉴戒也今子闻而弃之犹防耳也吾语子何益吾知逃而已子西笑曰子之尚胜也不从遂使为白公子髙以疾闲居于蔡及白公之乱子西子期死叶公闻之曰吾怨其弃吾言而德其治楚国楚国之能平均以复先王之业者夫子也以小怨寘大德吾不义也将入杀之帅方城之外以入杀白公而定王室葬二子之族【荀子叶公子髙微小短瘠行若将不胜其衣然白公之乱也令尹子西司马子期皆死焉叶公子髙入据楚诛白公定楚国如反手耳仁义功名善于后世】
　　列子白公胜虑乱罢朝而立倒杖策錣上贯颐血流至地而弗知也郑人闻之曰颐之忘将何不忘哉意之所属着其行足踬株塪头抵植木而不自知也【韩非子白公胜虑乱罢朝倒杖而防锐贯顊血流至于地而不知郑人闻之曰顊之忘将何为忘哉故曰其出弥逺者其智弥少此言智周乎逺则所遗在近也是以圣人无常行也能竝智故曰不行而知能竝视故曰不见而明随时以举事因资而立功用万物之能而获利其上故曰不为而成】
　　说苑齐人有子兰子者事白公胜胜将为难乃告子兰子曰吾将举大事于国愿与子共之子兰子曰我事子而与子杀君是助子之不义也畏患而去子是遁子于难也故不与子杀君以成吾义契领于庭以遂吾行新序楚太子建以费无极之谮见逐建有子曰胜在外子西召胜使治白号曰白公胜怨楚逐其父将弑惠王及子西欲得易甲陈士勒兵以示易甲曰与我无患不富贵不我与则此是也易甲笑曰尝言吾义矣吾子忘之乎立得天下不义吾不取也威吾以兵不义吾不从也今子将弑子之君而使我従子非吾前义也子虽告我以利威我以兵吾不忍为也子行子之威则吾亦得眀吾义也逆子以兵争也应子以声鄙也吾闻士立义不争行死不鄙拱而待兵顔色不变也　白公胜将弑楚惠王王出亡令尹司马皆死拔劔而属之于屈庐曰子与我将舎子子不与我必杀子庐曰子杀叔父而求福于庐也可乎吾闻知命之士见利不动临死不恐为人臣者时生则生时死则死是谓人臣之礼故上知天命下知臣道其有可劫乎子胡不推之白公胜乃内其劔　白公之难楚人有庄善者辞其母将往死之其母曰弃其亲而死其君可谓义乎庄善曰吾闻事君者内其禄而外其身今所以养母者君之禄也身安得无死乎遂辞而行比至公门三废车中其仆曰子惧矣曰惧既惧何不返庄善曰惧者吾私也死义吾公也闻君子不以私害公及公门刎颈而死君子曰好义乎哉韩诗外传楚有士曰申鸣治园以养父母孝闻于楚王召之申鸣辞不往其父曰王欲用汝何谓辞之申鸣曰何舎为子乃为臣乎其父曰使汝有禄于国有位于廷汝乐而我不忧矣我欲汝之仕也申鸣曰诺遂之朝受命楚王以为左司马其年遇白公之乱杀令尹子西司马子期申鸣因以兵之卫白公谓石乞曰申鸣天下勇士也今将兵为之奈何石乞曰吾闻申鸣孝也刼其父以兵使人谓申鸣曰子与我则与子楚国不与我则杀乃父申鸣流涕而应之曰始则父之子今则君之臣已不得为孝子矣安得不为忠臣乎援桴鼓之遂杀白公其父亦死焉王归赏之申鸣曰受君之禄避君之难非忠臣也正君之法以杀其父又非孝子也行不两全名不两立悲夫若此而生亦何以示天下之士哉遂自刎而死诗曰进退维谷【○说苑同】
　　淮南子白公胜得荆国不能以府库分人七日石乞入曰不义得之又不能布施患必至矣不能予人不若焚之毋令人害我白公弗听也九日叶公入乃发大府之货以予众出髙库之兵以赋民因而攻之十有九日而擒白公夫国非其有也而欲有之可谓至贪也不能为人又无以自为可谓至愚矣譬白公之啬也何以异于枭之爱其子也
　　新序白公胜既杀令尹司马欲立王子闾以为王王子闾不肯劫之以刄王子闾曰王孙辅相楚国匡正王室而后自庇焉闾之愿也今子假威以暴王室杀伐以乱国家吾虽死不子从也白公胜曰楚国之重天下无有天以与子子何不受也王子闾曰吾闻辞天下者非轻其利也以明其德也不为诸侯者非恶其位也以洁其行也今吾见国而忘主不仁也劫白刄而失义不勇也子虽告我以利威我以兵吾不为也白公彊之不可遂杀之叶公髙率众诛白公而反惠王于国
　　列女传白公死其妻纺绩不嫁吴王闻其美且有行使大夫持金百镒白璧一双以聘焉以辎軿三十乗迎之将以为夫人白妻辞之曰白公生之时妾幸得执箕帚掌衣履拂枕席托为妃匹白公不幸而死妾愿守其坟墓以终天年今王赐金璧之聘夫人之位非愚妾之所闻也且夫弃义从欲者汚也见利防死者贪也夫贪汚之人王何以为哉妾闻之忠臣不借人以力贞女不假人以色岂独事生若此哉于死者亦然妾既不仁不能从死今又去而嫁不亦太甚乎遂辞聘而不行吴王贤其守节有义号曰贞姬
　　庄子叶公子髙将使于齐问于仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以懽成事若不成则必有人道之患事若成则必有隂阳之患若成若不成而后无患者唯有德者能之吾食也执麤而不臧爨无欲清之人今吾朝受命而夕饮氷我其内热与吾未至乎事之情而既有隂阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得己行事之情而忘其身何暇至于说生而恶死夫子其行可矣丘请复以所闻凡交近则必相靡以信逺则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类也妄妄则其信之也莫莫则传言者殃故法言曰传其常情无传其溢言则几乎全且以巧鬬力者始乎阳常防乎隂泰至则多竒巧以礼饮酒者始乎治常防乎乱泰至则多竒乐凡事亦然始乎谅常防乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音气息茀然于是竝生心厉克核太至则必有不肖之心应之而不知其然也茍为不知其然也孰知其所终故法言曰无迁令无劝成过度益也迁令劝成殆事美成在久恶成不及改可不慎与且夫乗物以游心托不得己以养中至矣何作为报也莫若为致命此其难者　孔子之楚舎于蚁丘之浆其邻有夫妻臣妾登极者子路曰是稯稯何为者邪仲尼曰是圣人仆也是自埋于民自藏于畔其声销其志无穷其口虽言其心未尝言方且与世违而心不屑与之俱是陆沈者也是其市南宜僚邪子路请往召之孔子曰己矣彼知丘之着于己也知丘之适楚也以丘为必使楚王之召己也彼且以丘为佞人也夫若然者其于佞人也羞闻其言而况亲见其身乎而何以为存子路往视之其室虚矣　市南宜僚见鲁侯鲁侯有忧色市南子曰君有忧色何也鲁侯曰吾学先王之道修先君之业吾敬鬼尊贤亲而行之无须防离居然不免于患吾是以忧市南子曰君之除患之术浅矣夫丰狐文豹栖于山林伏于岩宂静也夜行昼居戒也虽饥渇隐约犹且胥疏于江湖之上而求食焉定也然且不免于防罗机辟之患是何罪之有哉其皮为之灾也今鲁国独非君之皮邪吾愿君刳形去皮洒心去欲而游于无人之野南越有邑焉名为建德之国其民愚而朴少私而寡欲知作而不知藏与而不求其报不知义之所适不知礼之所将猖狂妄行乃蹈乎大方其生可乐其死可葬吾愿君去国捐俗与道相辅而行君曰彼其道逺而险又有江山我无舟车奈何市南子曰君无形倨无留居以为君车君曰彼其道幽逺而无人吾谁与为邻吾无粮我无食安得而至焉市南子曰少君之费寡君之欲虽无粮而乃足君其涉于江而浮于海望之而不见其崖愈往而不知其所穷送君者皆自崖而反君自此逺矣故有人者累见有于人者忧故尧非有人非见有于人也吾愿去君之累除君之忧而独与道游于大莫之国方舟而济于河有虚船来触舟虽有惼心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚己以游世其孰能害之　仲尼之楚楚王觞之孙叔敖执爵而立市南宜僚受酒而祭曰古之人乎于此言已曰丘也闻不言之言矣未之尝言于此乎言之市南宜僚弄丸而两家之难解孙叔敖甘寝秉羽而郢人投兵丘愿有喙三尺彼之谓不道之道此之谓不言之辩故德总乎道之所一而言休乎知之所不知至矣道之所一者德不能同也知之所不能知者辩不能举也名若儒墨而凶矣故海不辞东流大之至也圣人幷包天地泽及天下而不知其谁氏是故生无爵死无諡实不聚名不立此之谓大人狗不以善吠为良人不以善言为贤而况为大乎夫为大不足以为大而况为德乎夫大备矣莫若天地然奚求焉而大备矣知大备者无求无失无弃不以物易己也反已而不穷循古而不摩大人之诚【○叔敖与孔子异时人此寓言也】
　　叶公诸梁可谓贤矣先识白公之必乱其后能定之居方城之外而系国人之望不贤而能之乎圉公负王以出府箴尹反正而除贼几于君弑国亡而后防宁殆天之祚楚也乱之而治危之而安呜呼异哉













　　绎史卷九十四
<史部,纪事本末类,绎史>
　　钦定四库全书
　　绎史卷九十五之一　　灵壁县知县马骕撰孔门诸子言行
　　史记孔子以诗书礼乐敎弟子盖三千焉身通六艺者七十有二人如顔浊邹之徒颇受业者甚众　孔子曰受业身通者七十有七人皆异能之士也德行顔渊闵子骞冉伯牛仲弓政事冉有季路言语宰我子贡文学子防子夏师也僻参也鲁柴也愚由也喭回也屡空赐不受命而货殖焉亿则屡中
　　吕氏春秋孔子周流海内再干世主如齐至卫所见八十余君委贽为弟子者三千人逹徒七十人七十人者万乘之主得一人用可爲师
　　淮南子孔子弟子七十养徒三千人皆入孝出悌言为文章行为仪表教之所成也
　　新序孔子在州里笃行孝道居于阙党阙党之子弟畋渔分有亲者得多孝以化之也是以七十二子自逺方至服从其德
　　新论孔子以四科教士随其所喜譬如市肆多列杂物欲置之者并至
　　家语卫将军文子问于子贡曰吾闻孔子之施教也先之以诗书而道之以孝悌説之以仁义观之以礼乐然后成之以文德盖入室升堂者七十有余人其孰爲贤子贡对以不知文子曰以吾子常与学贤者也何谓不知子贡对曰贤人无妄知贤即难故君子之言曰智莫难于知人是以难对也文子曰若夫知贤莫不难今吾子亲游焉是以敢问子贡曰夫子之门人盖有三千就焉赐有逮及焉未逮及焉故不得徧知以告也文子曰吾子所及者请问其行子贡对曰夫能夙兴夜寐讽诗崇礼行不贰过称言不苟是顔囘之行也孔子説之以诗曰媚兹一人应侯慎德永言孝思孝思维则若逢有徳之君世受显命不失厥名以御于天子则王者之相也在贫如客使其臣如借不迁怒不深怨不录旧罪是冉雍之行也孔子论其材曰有土之君子也有众使也有刑用也然后称怒焉孔子告之以诗曰靡不有初鲜克有终匹夫不怒唯以忘其身不畏强御不侮矜寡其言循性其都以富材任治戎是仲由之行也孔子和之以文説之以诗曰受小共大共而为下国骏厐荷天子之龙不戁不悚敷奏其勇强乎武哉文不胜质恭老防防不忘賔旅好学博艺省物而勤也是冉求之行也孔子因而语之曰好学则智防孤则惠防则近礼勤则有继尧舜笃恭以王天下其称之也曰宜爲国老齐荘而能肃志通而好礼摈相两君之事笃雅有节是公西赤之行也子曰礼经三百可勉能也威仪三千则难也公西赤问曰何谓也子曰貎以摈礼礼以摈辞是谓难焉众人闻之以为成也孔子语人曰当賔客之事则逹矣谓门人曰二三子之欲学賔客之礼者其于赤也满而不盈实而如虚过之如不及先王难之博无不学其貎恭其德敦其言于人也无所不信其骄大人也常以浩浩是以眉夀是曽参之行也孔子曰孝德之始也悌德之序也信德之厚也忠德之正也参中夫四德者也以此称之美功不伐贵位不喜不侮不佚不傲无告是颛孙师之行也孔子言之曰其不伐则犹可能也其不弊百姓则仁也诗云恺悌君子民之父母夫子以其仁为大学之深送迎必敬上交下接若截焉是卜商之行也孔子説之以诗曰式式己无小人殆若商也可谓不险矣贵之不喜贱之不怒苟利于民矣廉于行己其事上也以佑其下是澹台灭明之行也孔子曰独富独贵君子耻之夫也中之矣先成其虑及事而用之故动则不妄是言偃之行也孔子曰欲能则学欲知则问欲善则详欲给则豫当是而行偃也得之矣独居思仁公言言义其于诗也则一日三复白圭之玷是南宫縚之行也孔子信其能仁以爲异士自见孔子出入于户未尝越礼往来过之足不履影启蛰不杀方长不折执亲之丧未尝见齿是高柴之行也孔子曰柴于亲丧则难能也启蛰不杀则顺人道方长不折则恕仁也成汤防而以恕是以日隮凡此诸子赐之所亲覩者也吾子有命而讯赐赐也固不足以知贤文子曰吾闻之也国有道则贤人兴焉中人用焉乃百姓归之若吾子之论既富茂矣壹诸侯之相也抑末世未有明君所以不遇也子贡既与卫将军文子言适鲁见孔子曰卫将军文子问二三子之行于赐不壹而三焉赐也辞不获命以所见者对矣未知中否请以告孔子曰言之乎子贡以其辞状告孔子子闻而笑曰赐汝次为知人矣子贡对曰赐也何敢知人此以赐之所覩也孔子曰然吾亦语汝耳之所未闻目之所未见者岂思之所不至智之所未及哉子贡曰赐愿得闻之孔子曰不克不忌不念旧怨盖伯夷叔齐之行也畏天而敬人服义而行信孝于父母防于兄弟从善而教不道盖赵文子之行也其事君也不敢爱其死然亦不敢忘其身谋其身不遗其友君陈则进而用之不陈则行而退盖随武子之行也其为人之渊源也多闻而难诞内植足以没其世国家有道其言足以治无道其黙足以容盖铜鞮伯华之行也外寛而内正自拯于檃括之中直己而不直人汲汲于仁以善自终盖蘧伯玉之行也孝恭慈仁允德图义约货去怨轻财不匮盖柳下惠之行也其言曰君虽不量于其身臣不可以不忠于其君是故君择臣而任之臣亦择君而事之有道顺命无道衡命盖晏平仲之行也蹈忠而行信终日言不在尤之内国无道处贱不闷贫而能乐盖老莱子之行也易行以俟天命居下不援其上其观于四方也不忘其亲不尽其乐以不能则学不爲己终身之忧盖介子山之行也子贡曰敢问夫子之所知者盖尽扵此而已乎孔子曰何谓其然亦略举耳目之所及而已矣昔晋平公问祁奚曰羊舌大夫晋之良大夫也其行何如祁奚辞以不知公曰吾闻子少长乎其所今子掩之何也祁奚对曰其少也恭而顺心有耻而不使其过宿其爲大夫悉善而谦其端其为舆尉也信而好直其功至于其爲容也温良而好礼博闻而时出其志公曰曩者问子子奚曰不知也祁奚曰每位改变未知所止是以不敢得知也此又羊舌大夫之行也子贡跪曰请退而记之【大戴礼记卫将军文子问于子赣曰吾闻夫子之施敎也先以诗世道者孝悌説之以义而观诸体成之以文德盖受教者七十有余人闻之孰为贤也子赣对辞以不知文子曰吾子学焉何谓不知也子赣对曰贤人无妄知贤则难故君子曰智莫难于知人此以难也文子曰若夫知贤人莫不难吾子亲游焉是敢问也子赣对曰夫子之门人盖三就焉赐有逮及焉有未及焉不得辩知也文子曰吾子之所及请问其行也子赣对曰夙兴夜寐讽诵崇礼行不贰过称言不苟是顔渊之行也孔子説之以诗诗云媚兹一人应侯顺德永言孝思孝思惟则故国一逢有徳之君世受显命不失厥名以御于天子以甲之在贫如客使其臣如借不迁怒不探怨不录旧罪是冉雍之行也孔子曰有土君子有众使也有刑用也然后怒匹夫之怒惟以亡其身诗云靡不有初鲜克有终以告之不畏强御不侮矜寡其言曰性都其富哉任其戎是仲由之行也夫子未知以文也诗云受小共大共爲下国恂蒙何天之宠傅奏其勇夫强乎武哉文不胜其质防老恤孤不忘賔旅好学省物而不懃是冉求之行孔子因而语之曰好学则智恤孤则惠恭老则近礼克笃恭以天下其称之也宜为国老志通而好礼摈相两君之事笃雅其有礼节也是公西赤之行也孔子曰礼仪三百可勉能也威仪三千则难也公西赤问曰何谓也孔子曰貎以摈礼礼以摈辞是之谓也主人闻之以成孔子之语人也曰当賔客之事则通矣谓门人曰二三子欲学賔客之礼者于赤也满而不满实如虚通之如不及先生难之不学其貎竟其德敦其言于人也无所不信其桥大人也常以皓皓是以眉夀是曽参之行也孔子曰孝德之始也弟德之序也信德之厚也忠德之正也参也中夫四德者矣哉以此称之也业功不伐贵位不善不侮可侮不佚可佚不敖无告是颛孙之行也孔子言之曰其不伐则犹可能也其不弊百姓者则仁也诗云恺悌君子民之父母夫子以其仁爲大也学以深厉以断送迎必敬上友下交银手如断是卜商之行也孔子曰诗云式夷式已无小人殆而商也其可谓不险也贵之不喜贱之不怒苟于民利矣廉于其事上也以佐其下是澹防灭明之行也孔子曰独贵独富君子耻之夫也中之矣先成其虑及事而用之是故不忘是言偃之行也孔子曰欲能则学欲知则问欲善则讯欲给则豫当是如偃也得之矣独居思仁公言言义其闻之诗也一日三复白圭之玷是南宫縚之行也夫子信其仁以爲异姓自见孔子入户未尝越屦徃来过人不履影开蛰不杀方长不折执亲之丧未尝见齿是髙柴之行也孔子曰髙柴执亲之丧则难能也开蛰不杀则天道也方长不折则恕也恕则仁也汤恭以恕是以日跻也此赐之所亲覩也吾子有命而讯赐则不足以知贤文子曰吾闻之也国有道则贤人兴焉中人用焉百姓归焉若吾子之语审茂则一诸侯之相也亦未逢明君也子赣既与卫将军文子言适鲁见孔子曰卫将军问二三子之行于赐也不一而三赐也辞不获命以所见者对矣未知中否请尝以告孔子曰言之子赣以其质告孔子既闻之笑曰赐汝伟爲知人赐子赣对曰赐也焉能知人此赐之所亲覩也孔子曰是女所亲也吾语女耳之所未闻目之所未见思之所未至智之所未及者乎子赣曰赐得则愿闻之也孔子曰不克不忌不念旧恶盖伯夷叔齐之行也晋平公问于祁徯曰羊舌大夫晋国之良大夫也其行如何祁徯对辞曰不知也公曰吾闻女少长乎其所女其阉知之祁徯对曰其防也恭而逊耻而不使其过宿也其为侯大夫也悉善而谦其端也其爲公车尉也信而好直其功也至于其爲和容也温良而好礼博闻而时出其志也公曰向者问女女何曰弗知也祁徯对曰每位改变未知所止是以不知盖羊舌大夫之行也畏天而敬人服义而行信孝乎父而恭于兄好从善而斆往盖赵文子之行也其事君也不敢爱其死然亦不亡其身谋其身不遗其友君陈则进不陈则行而退盖随武子之行也其爲人之渊泉也多闻而难诞也不内辞足以没世国家有道其言足以生国家无道其黙足以容盖桐提伯华之行也外寛而内直自设于檃栝之中直已而不直人以善存亡汲汲盖蘧伯玉之行也孝子慈防允德禀义约货去怨盖柳下惠之行也其言曰君虽不量于臣臣不可以不量于其君是故君择臣而使之臣择君而事之有道顺君无道横命晏平仲之行也德恭而行信终日言不在尤之内在尤之外贫而乐也盖老莱子之行也易行以俟天命居下位而不援其上观于四方也不忘其亲苟思其亲不尽其乐以不能学爲己终身之忧盖介山子推之行也○家语实本于此虽敷衍成文而古意浸失矣惜其中多脱譌无善本雠校故附于家语之后】尚书大传周文王胥附奔辏先后御侮谓之四邻以免乎牖里之害懿子曰夫子亦有四邻乎孔子曰吾有四友焉自吾得囘也门人加亲是非胥附乎自吾得赐也逺方之士日至是非奔辏乎自吾得师也前有光后有辉是非先后乎自吾得由也恶言不至于门是非御侮乎
　　晏子仲尼居处惰倦廉隅不正则季次原宪侍气郁而疾志意不通则仲由卜商侍德不盛行不厚则顔回骞雍侍
　　尸子仲尼志意不立子路侍仪服不修公西华侍礼不习子游侍辞不辩宰我侍亡忽古今顔回侍节小物冉伯牛侍曰吾以夫六子自励也【论语摘辅象仲尼素王以顔渊为司徒子路为司空　仲尼钩文在手是谓知始　宰我握户是谓守道　子贡山庭斗绕口谓面有三庭言山在中鼻高有异相也故子贡至孝顔回至仁　子游握文是谓敏士子夏握正是谓受相　澹台灭明岐掌是谓正直公冶长手握辅是谓习道】
　　史记顔回者鲁人也字子渊少孔子三十嵗顔渊问仁孔子曰克己复礼天下归仁焉孔子曰贤哉回也一箪食一瓢饮在陋巷人不堪其忧囘也不改其乐囘也如愚退而省其私亦足以发囘也不愚用之则行舍之则藏唯我与尔有是夫囘年二十九发尽白蚤死孔子哭之恸曰自吾有囘门人益亲鲁哀公问弟子孰为好学孔子对曰有顔囘者好学不迁怒不贰过不幸短命死矣今也则亡【家语顔囘年二十九而发白三十二早死囘以德行著名孔子称其仁焉○列子云寿十八后汉书云顔子十八天下归仁　论语谶顔回月角额似月形渊水也月是水精故名渊　新论顔渊感中台星　顔回重瞳】
　　説苑顔渊问于仲尼曰成人之行何若子曰成人之行逹乎情性之理通乎物类之变知幽明之故睹逰气之源若此可谓成人既知天道行躬以仁义饰身以礼乐夫仁义礼乐成人之行也穷神知化德之盛也
　　家语顔回问君子孔子曰爱近仁度近智爲已不重为人不轻君子也夫回曰敢问其次子曰弗学而行弗思而得小子勉之　顔回问小人孔子曰毁人之善以爲辩狡讦懐诈以爲智幸人之有过耻学而羞不能小人也　顔回问于孔子曰小人之言有同乎君子者不可不察也孔子曰君子以行言小人以舌言故君子为义之上相疾也退而相爱小人爲乱之上相爱也退而相恶　顔回问朋友之际如何孔子曰君子之于朋友也心必有非焉而弗能谓吾不知其仁人也不忘久德不思久怨仁矣夫　孔子谓顔回曰人莫不知此道之美而莫之御也莫之为也何居爲闻者盍日思也夫説苑顔回将西逰问于孔子曰何以为身孔子曰防敬忠信可以为身恭则免于众敬则人爱之忠则人与之信则人恃之人所爱人所与人所恃必免于患矣可以临国家何况于身乎故不比数而比踈不亦逺乎不修中而修外不亦反乎不先虑事临难乃谋不亦晩乎【○家语略同】
　　韩诗外顔渊问于孔子曰渊愿贫如富贱如贵无勇而威与士交通终身无患难亦且可乎孔子曰善哉回也夫贫而如富其知足而无欲也贱而如贵其让而有礼也无勇而威其恭敬而不失于人也终身无患难其择言而出之也若回者其至乎虽上古圣人亦如此而已　孔子见客客去顔回曰客仁也孔子曰恨兮其心颡兮其口仁则吾不知也言之所聚也顔渊蹙然变色曰良玉度尺虽有十仞之土不能掩其光良珠度寸虽有百仞之水不能掩其莹夫形体也色心也闵闵乎其薄也苟有温良在中则眉睫与之矣疵瑕在中则眉睫不能匿之诗曰鼔钟于宫声闻于外
</div>
    <div class="pagination">
<a href="绎史_page40.html">上一页</a><span>...</span><a href="绎史_page36.html">36</a><a href="绎史_page37.html">37</a><a href="绎史_page38.html">38</a><a href="绎史_page39.html">39</a><a href="绎史_page40.html">40</a><span class="current-page">41</span><a href="绎史_page42.html">42</a><a href="绎史_page43.html">43</a><a href="绎史_page44.html">44</a><a href="绎史_page45.html">45</a><a href="绎史_page46.html">46</a><span>...</span><a href="绎史_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
