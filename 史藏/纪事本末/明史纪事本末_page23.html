<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 23 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 23 页/共 43 页</h1>
    <div class="content">五月，王守仁调兵攻何塘洞山寨，贼酋张师富等及长富村等处二十余巢，平之。其胁从余党，悉愿携带家口，出官听抚，守仁委官安插复业四千余人。复檄知府李调兵擒贼帅陈能，平其巢穴。
秋七月，王守仁请提督军务。许之。初，守仁上疏论狼兵所过，不减于盗，转输之苦，重困于民。乃请便宜行事，期于成功，不限以时，兵众既练，号令既明，事无掣肘，可以相机剿灭。众迂其议，屡不报。尚书王琼慨然曰：“朝廷有此等人，不与以柄，又将谁用？”因守仁疏复议，即奉旨改提督南赣、汀、漳等处军务。
冬十月，王守仁讨汀州左溪贼蓝天凤等，平之。天凤等与赣南下新、稳下等洞贼雷文聪、高文晖等盘据千里，守仁集从事议曰：“诸巢为患虽同，事势各异。以湖广言之，则桶冈诸巢为贼之咽喉，而横水、左溪诸巢为之腹心；以江西言之，则横水左溪诸巢为贼之腹心，而桶冈诸巢为之羽翼。今不先去腹心之患，而欲与湖广夹攻桶冈，进兵两寇之间，腹背受敌，非吾利也。况贼但闻吾檄湖广夹攻桶冈，横水、左溪必观望未备。出其不意，可以得志。横水、左溪既破，移兵桶冈，势如破竹矣。”乃遣都指挥许清率兵自南康新溪入，知府邢率兵自上犹县石人坑入，知县王天与率兵自上犹县白面峪入，皆会横水。指挥郏文率兵自大庾县义安入，知府唐淳率兵自大庾县聂都入，知府季率兵自大庾县稳下入，县丞舒富率兵自上犹县金坑入，皆会左溪。知府伍文定、知县张戢各率兵从上犹、南康分入，以遏奔轶。守仁亲率兵千余，自南康进捣横水，与诸军会。分布既定，乃以初七日分道并进。守仁至横水，谢志山等仓卒据险拒之。守仁未至贼巢三十里驻兵，夜募乡兵善登山者四百人，各执一旗，赍铳炮，由间道攀上险，分布近贼巢左右极高山顶，伏觇贼。度我兵至险，举炮火应。又预遣人夜率壮士缘上险，夺发其滚木石。十二日，守仁率兵进至十八面隘。贼方凭险迎敌，忽闻近巢诸山顶炮声如雷，烟焰涨天。守仁麾兵进逼之，贼大惊失措，谓官兵已尽得其巢穴，遂弃险走。我兵乘胜骤进，指挥谢杲、马廷瑞兵由间道先入，焚贼巢。贼退无所归，大奔溃，遂破横水大巢。邢、王天与等各破数巢，皆会于横水。郏文、唐淳等各破数寨，皆会于左溪。会天雾雨，休兵。已谍知诸溃贼收集余众，据险立栅，然仓卒无资粮。守仁乃下令各营皆分兵为奇正二哨，一前攻，一后继，用土人为乡导。自是诸营各分道破余巢，伍文定、张戢亦连破数巢，入会左溪，贼悉平。
十一月，王守仁会兵攻桶冈。初，守仁乘横水、左溪之胜，遣人谕以祸福。于是桶冈贼锺景纳款降。守仁使夜入贼巢谕之，期以初一日使人于锁匙笼出降。贼方恐，见使至，皆喜。而横水、左溪贼持不可，迟疑未决，守仁遣使于锁匙笼促降。而别遣邢率兵入茶坑，伍文定率兵入西山界，唐淳帅兵入十八磊，张戢帅兵入葫芦洞，俱冒雨入。蓝廷凤方于锁匙笼聚议，忽闻诸兵已入险，皆震愕，急奔入内隘，阻水为阵。邢麾兵渡水前击，张戢冲其右，伍文定又自张戢右悬绕出贼旁，贼败走。舒富、王天与亦由锁匙笼入。贼悉众奔十八磊，唐淳严阵迎击之，贼又败。会日暮，扼险相持。明日，诸军合势并击，邢先破桶冈大巢，诸军奋勇并进，俘斩甚众。湖广兵亦至，贼余众遁入山谷。守仁遣诸将分道捕之，于是横水、左溪、桶冈之贼略尽，贼首蓝廷凤、萧贵模等皆斩获无遗。守仁出师凡两月，平贼巢八十四处。遂议于横水等处建城，设安远县治，控御三省。捷闻，擢守仁右副都御史。
十三年春正月，王守仁讨氵利头贼，平之。先是，守仁征横水、桶冈等贼，虑氵利头贼乘虚出扰，乃使人赏以银布，谕降之。惟贼首池大鬓不从。守仁计兵力未暇羁縻之，勿深问。有金巢等率众降，守仁厚抚之，令从征。及横水破，大鬓惧，遣其弟池仲安率老弱二百，诣守仁亦降，即愿从征立功，实觇虚实为内应也。守仁知之，令从别哨，远其归路。阴使人分召近氵利头诸县被贼害者询之，得其情，各授方略，遣之归，令密集兵众，候平桶冈报师期。及桶冈平，大鬓益惧。守仁遣使至氵利头，赐诸贼牛酒，见贼严为备，诡语使者曰：“龙川新民郑志高、卢珂欲雠杀掩袭，故备，非虞官兵也。”守仁佯信其言，怒卢、郑，移檄临川，廉二人擅兵状，且令大鬓除道，候还兵讨之。大鬓假使来谢，无劳官兵，当自防御之。卢珂、郑志高、陈英者，龙川已招新民也，仍领旧部三千余众。时诸县民皆为大鬓所胁，三人者独抗贼，贼雠之。守仁还兵，三人来告变，言大鬓反状。时池仲安方领兵在守仁所，守仁乃佯怒三人，收缚，将斩之，曰：“大鬓方遣弟领兵报效，安得有此？”仲安遂叩首辨列三人罪恶，守仁佯信之，械系珂等，置之狱。守仁密使人至狱中谕以意，令三人无恐，且遣使归，集众以候。十二月二十日，守仁还至赣，张乐大享将士，下令横水、桶冈既平，氵利头归顺，境内无虞矣。民久劳苦，宜休兵为乐。遂散兵使归农，乃遣仲安归报其兄，以卢珂被系故，遣使令大鬓勿撤备，以防珂党掩袭，大鬓意乃大安。守仁别购仲安所亲，说仲安令自来投诉，云：“官意良厚，何可不亲一往谢？况使卢珂等言无所入。”大鬓信之，谓其下曰：“欲伸先屈，赣州伎俩，须自往观之。”遂帅其徒四十余人自诣赣。守仁先已檄诸郡县及龙川等，勒兵候报，至是探知大鬓就道，亟遣使发诸路兵候氵利头。然道经贼巢始达，则使别赍一檄为捕卢珂党与者，佯示贼。贼果问，见檄遂不为意。大鬓至赣，谒守仁，见军门无用兵形，又觇知珂等系狱，意益安，遣人归报其党，谓事无他。守仁乃夜释珂等，使间道归发兵，而令诸官属以次设牛酒，日宴犒大鬓等，缓其归。久之，度珂已至家，诸郡县兵当大集，守仁乃设犒于庭，先伏甲士，引大鬓等入，悉擒之。出珂状讯之，皆服，遂悉置狱，而趣诸路同抵贼巢。守仁率亲兵由龙南县冷水径直捣下氵利大巢，诸路兵皆令入三氵利。贼弛备既久，骤闻官兵四集，惊惧，乃分投出御，而悉其精锐千余，据险设伏于龙子岭。官军为三冲，犄角进，指挥余恩首击贼，战良久，贼败。王受等追之，伏发被扼。适推官危寿兵至，鼓噪前冲之。千户孟俊率兵绕其后，贼大溃，遂克三氵利大巢。余贼精锐尚八百人，聚九连山。山四面险绝，惟一面得上。贼设石滚木拒之，官兵不敢近。守仁乃令官兵衣贼衣，抵暮，诈为贼败奔者上山。贼见之，果相招呼，官兵乃得渡险，遂扼其路。贼觉，急御，则大众已阑入矣。贼不支，乃退走溃出，官兵先四路设伏待之，擒斩略尽。余徒二百人恸哭请降，守仁纳之。相视诸险隘，以和平地方控扼三省，奏设县治。下部议，从之。遂班师。捷闻，赐玺书褒赏，余功赏赉有差。南赣自此无警矣。
谷应泰曰：正德浊乱，群盗蜂起，而江西之盗有五：大帽山者号赣贼，仙女寨、鸡公岭者号华林贼，玛瑙寨、越王岭者号靖安贼，王浩八为桃源贼，乐庚二、陈邦四为东乡贼。自江西副使周宪战死华林，总督陶琰再抚浩八，而二贼称最剧矣。至巡抚周南平赣贼，知府李承勋平华林、靖安，参政胡世宁、吴廷举平桃源、东乡，当是时，陈金、俞谏实节钺，承勋、廷举功最出奇，经营九载，至正德十一年而南赣贼党略平。皇灵未畅，苞蘖旋萌，于是江西之贼复有四：蓝天凤等为左溪贼，谢志山等为横水贼，锺景等为桶冈贼，池大鬓等为氵利头贼。新建以廷推旧望，简荷新衔，规画山川，广行间谍，亲破贼巢者八十余，增设县治者二，特设南赣提督军门者一。自正德十二年受命，至十三年而江西贼悉平矣。
夫诸臣平贼，迟而变随，新建平贼，速而贼定。盖江西南临百粤，北枕大江，东连闽峤，西接荆蛮，地延千里，址交五省。又有崇山峻岭，鸟道丛篁，车骑不得长驱，米刍不得时给。王师直指，则鸟遁深林，振旅还朝，即鼠谋窃发。揆其形势，则决地之翼不能离巢，径丈之鳞终难失水。然而尉陀有七郡之计，任嚣效坐大之志，庾岭以南，举足非国家有也。当四贼再发，氵利头远在汀州，桶冈实处楚境，左溪、横水连亘其中，彼且视狡兔之窟，成率然之形，汉天子有神灵，岂能从天而下乎？而当时议者动思言抚，此何异招麋鹿于金镳，呼亡猿于朱槛？有踯躅倘徉去之惟恐不速耳。抚不就而用剿，征调狼达，兼招苗峒，劫掠性成，罕知王制，引入内地，恃为长城。贼甫兽骇，我已鸱张，贼苟帖耳求生，则我已受之恐后矣。羁縻勿绝，岂久安长治之道也哉！
新建悉罢客兵，自募乡勇，养兵数月，观衅旬时，德裕筑筹边之楼，文渊画聚米之势，犹虑贼兵四出，牵制我师，伪抚氵利头，佯委桶冈，使皆怀疑观望。徘徊之间，鼓行而进，直捣中坚，奇兵云扰，铁骑飚驰，横水覆巢，左溪失险矣。桶冈既断右臂，王师已入门庭，兼两寨逋逃自相骇触，乘其破胆，一鼓遂登，兵法所谓“出其不意“者也。氵利头愚狡，新建玩弄股掌，贼首池大鬓等皆千里诱致，缚之樽俎。渠魁已在槛车，天兵已薄贼险，而彼且鼾寝晏然。鼓角一鸣，千山声动。贼于斯时，登陴授兵则一木不支，仓皇出逸则四面楚歌，相顾解甲，恸哭请降。武侯五月渡泸，而南人不复反矣。夫江介岭表，限在天南，拊背扼吭，专支阃外。杨仆楼船，马援铜柱，比之新建，何以称焉！ 

卷四十九



○江彬奸佞(钱宁附 )武宗正德七年冬十月，内旨欲调边兵入卫京师，大学士李东阳等及府、部、科、道力谏，不听。时幸竖有献密计者，言京军不习战阵，欲调宣府官军入卫京师，而以京军充数戍边，每岁春秋更调，如班操例。上遣司礼监谷大用至阁议，东阳力持以为不可。大用谓上有先入之言，不可破，姑试之以俟再议。东阳曰：“某等职在论思，今日曲从，即有后患，百死何赎！”乃上疏曰：“宣府，京师北门，切近漠北。朝廷屯宿重兵，分地防守，尚恐不给，每年河南等处边军轮班备御。近因流盗猖獗，动调官军，乃一时权宜，甚非得已。盖京军官军，各有分地，无故而动，一不便也。京军备边，不习战阵，恐伤国威，二不便也。京军出京，骇人耳目，闻之各处，未免惊疑，三不便也。京军在外，恃势淫怙，将官护短而不可禁，边方受害而不敢言，四不便也。边军在内，狎恩恃爱，傲睨军民，蔑视官府，小则怠缓，大则违法，治之则或不能堪，纵之则愈不可制，五不便也。远违妻子，弃捐坟墓，或风俗之不相宜，或糗粮之不相续，六不便也。粮草之外，必须行粮，布花之外，必须赏赉，糜费无纪，七不便也。往来交替，日无宁息，仓卒之际，或变起于道途，厌倦之余，或患生于肘腋，八不便也。示京营之空虚，见中国之单弱，九不便也。西北诸边，见报声息，唇齿之地，正须策应，脱有疏失，咎将谁归？十不便也。”疏上，翌日竟降内旨行之。
召大同游击江彬等入京师。彬，宣府人，骁勇狡险，时从宣府副总兵张俊征流贼于山东，惟杀掠良民以邀赏。班师入京，赂钱宁，引入豹房，得见上。彬机警，善迎人意，上喜，留侍左右，升左都督，冒国姓为义儿，时时在上前讲说兵事，因请尽调辽东、宣府、大同、延绥四镇精兵，入京操练。时许泰、刘晖等皆有宠于上，号“外四家”，而彬尤甚。边卒纵横骄悍，都人苦之。上尝于西内练兵，令彬等率兵入习营阵，校骑射，或时为角抵之戏。上戎服临之，铳炮之声不绝禁中。千户周麒常叱之，彬竟陷麒死，于是左右皆畏彬。
八年冬十月，以钱宁掌锦衣卫事，赐姓朱。宁，镇安人。太监钱能镇守云南，宁幼鬻能家，能死，事刘瑾，因得见上，上甚悦之。尝醉，枕宁卧，百官候朝至晡，莫得帝起居，但伺宁。宁内侍帝，外招权纳贿，诸大臣造谒恐后，小拂意即中害。内侍武臣率重资投宁，求镇守总兵。都察院经历钱岌至拜宁为父，密伺廷臣忤宁者弹斥之。是时，内臣张锐掌东厂，威势与宁埒，中外号曰“厂卫”。
九年春二月，帝始微行黄花镇等处。近幸朱宁、张锐、张雄等日导上游畋微行，不可谏止。十年秋七月，浙江左布政方永良劾朱宁鬻钞害民，不报。时宁
黩货无厌，以钞二万发浙江，易银三万余两。良永上言：“四方群盗甫息，疮痍未瘳，边塞多虞，浙东、西雨雹为灾，嗷嗷千里，臣苟隐忍不为陛下言之，则已敛之财必入朱宁之手，而民心伤；民心伤则邦本摇，陛下宁不为之寒心乎？臣惟朱宁窃宠以来，陛下之赐与无算，四方之馈遗不赀，箧笥之中必不少此，乃苛敛无已，负恩实深。伏乞陛下割偏私之爱，下之诏狱，明正典刑。仍急行浙江巡按监察御史，将已敛钞银尽给还民，民怨可慰，臣死且甘心。倘不以臣言为然，置之不问，日复一日，尾大不掉，必蠹军食民，肆无厌之求，有出于寻常所不料者，陛下悔之晚矣。”疏入，宁颇惧，乃委过下人，遣卫卒追所发钞，而以价银还之民。时宁怙宠藉威，举朝屏息，独永良讼言攻之，憾之不置。寻永良上疏乞致仕，从之。
十一年春正月，上御豹房，与江彬等同卧起。彬、泰、晖皆赐姓朱。彬等与都督钱宁，中贵张忠、卢明、秦用、萧敬，优人臧贤表里擅权为奸，诸司章疏多阻格不上。然诸宠皆出彬下，彬时导上出宫禁，游猎近郊，群臣谏，不听。
八月，大学士杨一清上疏乞休，略言：“宫府异体，用舍违宜，官帑空虚，浮费冗食不能革，民力困弊，征求苛敛不能除。谗言可以惑圣听，匹夫得以摇国本，禁庭杂介胄之夫，京师无藩翰之托，地震天鸣，日食星变，旱干水溢，报无虚日，腼颜在位，将安用之！”疏入，忤朱宁，致仕归。
十二年夏六月，中旨革彭泽职为民。先是，彭泽经略哈密，纳币土番，颇失国体。既召回，掌都察院事，常与言官论及朱宁，辄忿曰：“吾恨不手刃丶此贼！”兵部尚书王琼数憾泽，因以语宁，且曰：“吾为公致彼来，公自察之。”遂招泽相过，匿宁屏后，故以言激之，泽复大骂。宁由是深衔之。至是，琼劾泽擅命纳币土番，致启边衅。奏上，宁营内旨除名。
八月，上出关游猎。先是，江彬等屡导上出宫，游戏近郊。彬并骑铠胄，几不可辨，因子数言宣府乐。至是遂出居庸关，至宣府临塞下。巡关御史张钦上疏谏，不报。彬为上营镇国府第于宣府，辇豹房珍玩女御其中，时时入民家益索妇女以进，帝乐之忘归。九月，上幸大同，猎阳和诸城。上时独乘一马，卤簿侍从皆不及。二十七日，方猎，天雨冰雹，军士有死者。是夜，又有星陨之异。明日，驾赴大同，北寇数万骑犯阳和，掠应州，上命诸将击之，引去。
十月，南京吏科给事中孙懋上疏言：“都督江彬以枭雄之资，怀忄佥邪之志，自缘进用以来，专事从谀导非，或游猎驰驱，或声色货利，凡可以蛊惑圣心者，无所不至。去年导陛下幸南海子，幸功德寺，又幸昌平等处，流闻四方，惊骇人听。今又导陛下出居庸关，既临宣府，又过大同，以致寇骑深入应州，使当日各镇之兵未集，强寇之众沓来，几何不蹈土木之辙哉！是彬在一日，国之安危未可知也。”不报。上还京，封江彬平卤伯，许泰安边伯，冒应州功也。
典膳李恭具疏请回銮，指切江彬罪，拟朝贺上之。彬闻，逮恭拷毙于狱。给事石天柱刺血上疏，御史叶忠言尤深切，俱不省。十三年春正月，上郊祀毕，复出关游幸。太皇太后王氏崩，乃
还京。江彬为营卒报怨，遣百户朱英执人于平谷。御史董相杖而系之，且欲奏闻。彬遽谮于上，降相徐州判官。夏四月，上以太后将葬，亲诣天寿山祭告六陵，遂幸黄花镇、
密云等处游猎。六月，宁夏塞有警，上复议北征，自称“威武大将军太师镇国公朱寿”巡边，以江彬为威武副将军扈行，令内阁草敕。大学士杨廷和、梁储、蒋冕、毛纪上疏力谏，且云：“万一宗藩中援祖训，指
此为言，陛下何以应之？又或以朝无正臣，内有奸邪为名，陛下之左右与臣等何以自解？”不听。廷和遂称疾不出。上御左顺门，召梁储，面趋令草制。储对曰：“他可将顺，此制断不可草。”上大怒，挺剑起曰：“不草制，齿此剑！”储免冠伏地泣谏曰：“臣逆命有罪，愿就死。草制则以臣名君，臣死不敢奉命。”良久，上掷剑去，乃自称之，不复草制，彬亦罢副将军。
命礼部尚书李逊学等廷议建储居守。时钱宁意在宁藩世子，江彬意别有属，梁储厉声曰：“皇上春秋鼎盛，建储未易轻言，万一有他，吾辈伏斧矣。邪谋岂可听徇！”兵部尚书王琼、吏部侍郎王鸿儒亦力言不可，议遂寝。
七月，上北巡，出居庸关。先是，上既还京，辄思宣府乐，称曰“家里”。至是，复历宣府至大同。大同巡抚都御史胡瓒乞回銮。瓒以沙漠之地，不宜久留，而扈从边将恃江彬等怙宠，大为边地害，上疏极论，且引汉袁盎谏文帝为言。不报。十月，上自偏头关渡河幸榆林。彬索金璧裘马数十万，令边吏献虎豹犬马。南京礼部右侍郎杨廉、兵部尚书乔宇上疏谏止。不报。
十四年二月，上自榆林还京。三月，上自称“总督军务威武大将军太师镇国公朱寿”，制下南巡。上欲登岱宗，历徐、扬至南京，临苏、浙，浮江、汉，祠武当，
扁观中原。时宁王宸濠久畜异谋。制下，人情汹汹。翰林修撰舒芬等约群臣上疏乞留，俱会关下。吏部尚书陆完迎谓曰：“主上闻直谏，辄引刀为刎状。”完意盖以阻言者也。于是翰林修撰舒芬等疏先入，兵部郎中黄巩、员外陆震联疏入，吏部郎中夏良胜、礼部郎中范潮、太常博士陈九川疏继入，医士徐鏊以医谏，吏部郎中张衍庆、礼部郎中姜龙、兵部郎中孙凤、陆俸等率部寮合疏入，工部郎中林大辂等、大理寺正周叙等、行人司副余廷瓒等，亦合疏先后入。上大怒，召江彬示之。以彬言下黄巩、陆震、夏良胜、万潮、陈九川、徐鏊锦衣狱。命舒芬、张衍庆、姜龙、孙凤、陆俸等百有七人，跪午门外五日。林大辂、周叙、余廷瓒等二十余人，俱下狱。明日，黄巩等六人亦跪五日。时舒芬疏最切直，而巩以事出江彬，故独劾之。芬疏略曰：“陛下之出，以镇国公为名号，苟所至亲王地，据勋臣之礼以待，陛下将朝之乎？抑受其朝乎？万一循名责实，求此悖谬之端，则左右宠幸之人无死所矣。陛下大婚十有五年，而圣嗣未育，故凡一切危亡之迹，大臣知之而不言，小臣言之而不尽，其志非恭顺，盖听陛下之自坏也。尚有痛哭泣血，不忍为陛下言者，江右有亲王之变，大臣怀冯道之心，以禄位为故物，以朝宁为市■，以陛下为奕棋，以革除年间事为故事，特左右宠幸者知术短浅，不能以此言告陛下耳。使陛下得闻此言，虽禁门之外亦警跸而出，安肯轻亵而漫游哉！”巩疏略曰：“陛下临御以来，祖宗纪纲法度，一坏于逆瑾，再坏于佞幸，又再坏于边帅之手，至是将荡然无余矣。天下知有权臣，而不知有陛下；宁忤陛下，而不敢忤权臣，陛下勿知也。乱本已生，祸变将起，窃恐陛下知之晚矣。”因陈六事：一曰崇正学，二曰通言路，三曰正名号，四曰戒游幸，五曰去小人，六曰建储贰。陆震见其疏稿，同署名以进。于是京师连日阴霾昼晦，禁中水自溢，高桥四尺许，桥下七铁柱齐折如斩，时三月二十五日也。金吾卫指挥张英者，肉袒挟两囊土数升，当跸道哭谏，不允，即拔刀自刎，血流满地。侍卫人缚送诏狱，问英囊土何为？曰：“恐污帝廷，洒土掩血耳。”殒命狱中。是日，内旨舒芬等百有七人，俱廷杖三十。疏首谪外任，余夺秩半年。黄巩等六人，俱廷杖五十。徐鏊戍边。巩、震、良胜、潮俱削籍。林大辂、周叙、余廷瓒廷杖五十，降三级外补。余杖四十，降二级外补。死杖下者，员外陆震，主事刘校、何遵，评事林公黼，行人司副余廷瓒，行人詹轼、刘、孟阳、李绍贤、李惠、王翰、刘平甫、李翰臣，刑部照磨刘珏十余人。车驾竟不出，彬等亦知朝廷有人，稍畏惮之。
六月，宁王宸濠反。初，钱宁受濠贿，左右之。太监张锐思倾宁，力言濠不法事。锐言先入，宁不知也。见帝且盛称濠贤，帝不应。宁惧，乃驰报濠，而委罪臧贤。贤谪戍边，中道使校尉伪为盗，掩杀之。帝亦执宁，下之狱。彬等欲邀功，赞上亲征。会王守仁已擒宸濠以俘献，上诏止之。
九月，上戎服至南京，令百官皆戎服迎，各官竟朝服往，上不问。十五年春正月朔，上受朝贺于南京。时江彬率边卒数万扈从，恃恩无人臣礼，公卿而下，侧足事之。魏国公徐鹏举设宴招彬，不
启中道门，又不设座中堂。彬大怒，问故。对以高皇帝曾幸其第遂为故事。彬不得已，就宴。六月，江彬遣兵官索南京各城门锁钥，兵部尚书乔宇危言止之。
宇为南京兵部，务持法守正，亦多材略。每事稍裁抑彬，人倚以为重，彬亦颇惮之。一日，彬遣使索城门钥，城中大骇。督府使问宇，宇曰：“守备者所以谨非常，城门钥有祖宗法制在，虽天子诏不能得。”督府以宇言拒之，乃止。彬每矫制，日有所求，宇承制必请面覆始行，彬计少沮。时上驻跸南京，久居旧邸，不入大内。复欲往幸苏、浙、湖、湘间，宇倡九卿台谏，三上章，伏阙请回銮。上召彬议，彬怒，欲重谴。其党劝之曰：“往岁京师已甚，何可再也！”彬意乃解，请慰谕百官各归治事。七月，扈从大学士梁储、蒋冕跪伏行宫门外泣谏，请从百官奏回銮，自未至酉。上遗中官取奏入，且谕之起。对曰：“臣未奉旨，不敢起。”乃令中官复出传旨：“不日即还。”储等出。闰八月，上至镇江。十月，上自南京班师。
十六年春正月，上还京。江彬益骄横，其所部边卒，桀骜不可制。三月十四日丙寅，上以疾崩于豹房。皇太后张氏与大学士杨廷和等定议，奉遗诏迎取兴献王长子嗣皇帝位。初，上寝疾，彬犹改
团营为威武团练，自提督军马，中外虑彬旦夕反。帝崩，彬偶不在左右，皇太后召廷和等议，恐彬为乱，秘不发丧，以上命召彬入。彬不知帝崩，并其子入，俱收之。皇太后下制暴彬罪恶，厚赏彬所部诸边卒，散遣归镇。执其党数人下诏锦衣狱论罪，磔于市。籍其家，金七十柜，银二千二百柜，金银珠玉珍宝首饰不可胜计，隐匿奏疏百余本。世宗即位，正彬党罪恶，谪戍及论死者数十人，并诛钱宁。太监窜逐者亦数十人。
谷应泰曰：江彬以边卒入侍，稔恶十年，颠越乘舆，几危社稷。然迹其所为，非有他谋，特崛强鸷悍庸材耳。方彬之起家塞上，睥睨宫闱，此何异禄山之侍玄宗乎？且其外握边兵，内交近侍，钱宁、张忠皆其羽翼。辟之莽乃依恭，卓复结让，庭凑内附守澄，沙陀通好令孜，区区之天下，一物亡商，二憾覆晋。武宗存，则挟天子以令诸侯，武宗崩，即矫遗命以擅大宝，不待智者而决矣。而乃招致边军，入演大内，君臣戎服，凶器为娱。继遂厌心万乘，屏足九重，诱导以离宫之欢，恣情于驰骋之乐，抟苍鹿，扌益玄熊，乐如是足矣。即其殄灭善类，斥谴正人，血飞犴狴，逐半朝堂，亦犹之猛虎在槛，咆哮欲出，饥鹰在鞴，忿扬思飞，初非有剪除异已之心，质劫公卿之志也。
夫彬本武人，而武宗所喜在戎服言兵。彬生沙碛，而武宗所喜在游巡天下。顺其志，则相与扬戈跃马，拂其意，则相与严威峻法。同声相应，同道相谋。《书》曰：“予有乱臣十人，同心同德。”非徒圣主，彼亦诚然。逮其震主之威已立，赤族之祸将成，虽有中庸，亦必巧营三窟，计成百足。乃至武宗弥留之际，彬犹晏然归卧私第，命一介之吏，奉尺一之诏，召之而即至，同车疾驱，父子骈首，何其愚与！
夫曹爽释兵归天子，求老私第；商鞅刑太子傅，孝公崩，欲自亡入魏。自古以来，器小而位高，威重则身危，奸邪前败，祸患后随，濒死而不之悟者也。然予以为武宗之世，逆瑾之变，十常侍、甘露之党也。河北、山东、江西、四川之寇，黄巾、黄巢之乱也。钅番、宸濠之变，七国、八王之孽也。江彬之奸，董卓、禄山之衅也。然而阴а甫合，旭日旋升。大厦欲倾，漂摇不入者，则以构祸诸人，类皆乳臭，茫茫草泽，更无英雄。至于在内如六给事、十三御史、编修舒芬等百有七人，在外如杨一清、王守仁、林俊、彭泽莫不恸哭斩奸，呼号阻驾，枕戈流涕，投袂登舟。观于水溢宫门，桥柱七折，上天告谴，似为言官。兼之明星夜陨，特劝回銮，吴、楚飓风，尽饱鱼腹，此非诸君子格天之功，抑或祖宗在天之佑与？《传》曰：“善人，国之纪也。”《诗》云：“人之云亡，邦国殄瘁。”斯之谓与！ 

卷五十



○大礼议武宗正德十六年夏四月，帝即位。帝兴献王子，宪宗纯皇帝孙也。宪宗生十皇子，长孝宗敬皇帝，次兴献王。弘治七年甲寅，兴献王之国安陆州。正德二年秋八月，帝生于兴邸。时黄河清，庆云
见，轸翼分。已而献王薨，帝受敕嗣理国事。至是，年十有五矣。武宗无子，临崩遗诏曰：“朕绍承祖宗丕业，十有七年。有孤先帝付托，惟在继统得人，宗社生民有赖。皇考孝宗敬皇帝亲弟兴献
王长子厚总，聪明仁孝，德器夙成，伦序当立。遵奉祖训‘兄终弟及’之文，告于宗庙，请于慈寿皇太后，与内外文武群臣合谋同辞。即日遣官迎取来京，嗣皇帝位。”时三月丙寅也。翼日丁卯，遣司礼监太监韦、寿宁侯张鹤龄、驸马都尉崔元、大学士梁储、礼部尚书毛澄，赍诏谕金符之安陆州。戊寅，等至兴邸，帝迎诏国门外，至承运殿开读。已，乃登座受符朝藩卫。
四月壬午，帝辞兴献王园寝。癸未，发安陆，辞帝母蒋妃，呜咽涕泗。帝母曰：“吾儿此行，荷负重任，毋轻言。”帝曰：“谨受教。”比发安陆，帝以藩卫官校不隶有司，恐为沿途扰，特命从官骆安等严敕之，所过辞谢诸王供馈，屏绝有司珍献，禁行殿毋过奢。丁卯，礼部员外郎杨应魁上礼仪状，请由东安门入，居文华殿。翼日，百官三上笺劝进，俟令旨俞允，择日即位。大学士杨廷和命仪部郎中余才所拟也。壬寅，车驾至良乡，帝览礼部状，谓长史袁宗皋曰：“遗诏以吾嗣皇帝位，此状云何？”癸卯，至京师，止城外。廷和固请如礼部所具状，帝不许。乃御行殿受笺，由大明门入，日中即位，以明年为嘉靖元年。凡正德间冒滥军功将校，夤缘监织榷税诸弊政，尽行厘革。赦死杂犯以下末减有差。丙午，遣官往迎帝母兴献妃。
戊申，命礼官集议崇祀兴献王典礼。礼部尚书毛澄请于大学士杨廷和，廷和出汉定陶王、宋濮王事授之，曰：“此篇为据，异议者即奸谀当诛。”时有待对公交车举人张璁者，为礼部侍郎王瓒同乡士，诣瓒言：“帝入继大统，非为人后，与汉哀、宋英不类。”瓒然之，宣言于众。廷和谓瓒独持异议，令言官列瓒他失，出为南京礼部侍郎，而以侍读学士汪俊代之。尚书毛澄会公卿台谏等官六十余人上议：“汉成帝立定陶王为嗣，而以楚王孙后定陶，承其王祀，师丹以为得礼。今上入继大统，宜以益王子崇仁主后兴国。其崇号则袭宋英故事，以孝宗为考，兴献王及妃为皇叔父母。祭告上笺称侄，署名。而令崇仁主考兴献王，叔益王。”帝览曰：“父母可移易乎？其再议！”于是廷和及蒋冕、毛纪等复上言：“程颐《濮议》，最得礼义之正，皇上采而行之，可为万世法。兴献祀事，今虽以崇仁主，异日仍以皇次子后兴国，而改崇仁为亲藩。天理人情，庶两无失。”尚书澄、侍郎浚等六十余人，亦复上议如廷和言。帝不听，仍命博考典礼，以求至当。已而廷和复上言：“舜不追崇瞽瞍，汉世祖不追崇南顿君。皇上取法二君，斯圣德无累。”澄等七十余人又上议：“武宗皇帝以神器授之陛下，有父道焉。特以昭穆既同，不可为世。孝庙而上，称祖、曾、高，以次加称，岂容异议！兴献王虽有罔极恩，断不可以称孝庙者称之也。”因录魏明帝诏文以上。留中不报。御史周宣、进士屈儒、侯廷训亦各奏议如礼官指，帝终不从。六月，敕修《武宗实录》，仍命礼官集议追崇大礼。
七月，观政进士张璁上《大礼疏》，曰：“朝议谓皇上入嗣大宗，宜称孝宗皇帝为皇考，改称兴献王为皇叔父，王妃为皇叔母者，不过拘执汉定陶王、宋濮王故事耳。夫汉哀、宋英皆预立为皇嗣，而养之于宫中，是明为人后者也。故师丹、司马光之论，施于彼一时犹可。今武宗皇帝已嗣孝宗十有六年，比于崩殂，而廷臣遵祖训，奉遗诏，迎取皇上，入继大统。遗诏直曰：‘兴献王长子伦序当立。’初未尝明著为孝宗后，比之预立为嗣，养之宫中者，较然不同。夫兴献王往矣，称之以皇叔父，鬼神固不能无疑也。今圣母之迎也，称皇叔母，则当以君臣礼见，恐子无臣母之义。《礼》：‘长子不得为人后。’况兴献王惟生皇上一人，利天下而为人后，恐子无自绝父母之义。故皇上为继统武宗，而得尊崇其亲则可；谓嗣孝宗，以自绝其亲则不可。或以大统不可绝为说者，则将继孝宗乎？继武宗乎？夫统与嗣不同，非必父死子立也。汉文帝承惠帝之后，则弟继；宣帝承昭帝之后，则以兄孙继。若必强夺此父子之亲，建彼父子之号，然后谓之继统，则古当有称高伯祖、皇伯考者，皆不得谓之统矣。臣窃谓今日之礼，宜别为兴献王立庙京师，使得隆尊亲之孝，且使母以子贵，尊与父同。则兴献王不失其为父，圣母不失其为母矣。”疏入，上遣司礼监官送至内阁，谕曰：“此议实遵祖训，据古礼，尔曹何得忄吴朕！”杨廷和曰：“书生焉知国体！”复持入，上熟览之，喜曰：“此论一出，吾父子必终可完也。”是日，帝御文华，召廷和、冕、纪入，谕曰：“至亲莫若父母。”因授以手敕曰：“卿等所言俱有见，第朕罔极之恩，无由报耳。今尊父为兴献皇帝，母兴献皇后，祖母为康寿皇太后。”廷和退而上言曰：“皇上圣孝，出于天性。臣等虽愚，夫岂不知礼谓所后者为父母，而以其所生者为伯叔父母。盖不惟降其服，而又异其名也。臣等不敢阿谀顺旨。”仍封还手敕。于是给事中朱鸣阳、史于光等，御史王溱、卢琼等复奏：“兴献王尊号，未蒙圣裁，大小之臣，皆疑陛下垂省张璁之说耳。陛下以兴献王长子，不得已入承大统，难拘‘长子不得为人后’之说。璁乃谓统嗣不同，岂得谓会通之宜乎？又欲别庙兴献王于京师，此大不可。昔鲁桓、僖宫灾，孔子在陈闻火，曰：‘其桓、僖乎？’以非正也。如庙兴献王于京师，在今日则有朱熹两庙争较之嫌，在他日则有鲁僖跻闵之失。乞将张璁斥罚。”奏入，俱命礼部议。八月，尚书毛澄等仍议：“给事中朱鸣阳、御史王溱等，皆欲皇上早从原议，盖有见于天理人情之公断，不容以私意为初政累也。御史卢琼、给事中史于光历数张璁建议之偏，若与仇者，岂得已哉！诚惧其上摇圣志，下起群疑，宜将张璁戒谕。”不听。
月，兴献王妃至通州。先是，礼部具议：“圣母至京，宜由东安门入。”帝不从。再议由大明左门入，复不从。帝断议由中门入，谒见太庙。朝议哗然，以妇人无谒庙礼，太庙非妇人宜入。张璁曰：“虽天子，必有母也，焉可由旁门入乎？古者妇三日庙见，孰谓无谒庙礼乎？九庙之礼后与焉，孰谓太庙非宜入乎？”上又命驾仪奉迎圣母，礼部请用王妃仪仗迓之，帝不从，命锦衣卫以母后驾仪往。又命所司制太后法服以待。至是，圣母至通州，闻朝廷欲考孝宗，恚曰：“安得以我子为人之子！”谓从官曰：“尔曹已极宠荣，献王尊称胡犹未定？”因留通州不入。帝闻之，涕泗不止，启慈圣皇太后，愿避位奉母归，群臣惶惧。
冬十月，上谕内阁杨廷和、蒋冕、毛纪曰：“朕受祖宗鸿业，为天下君长，父兴献王独生朕一人，既不得承绪，又不得徽称，朕于罔极之恩，何由得安！始终劳卿等委曲折中，俾朕得申孝情。”廷和上言：“圣谕令臣等委曲折中，以申孝情。切念大礼关系万世纲常，四方观听，议之不可不详，必上顺天理，下合人情。祖宗列圣之心安，则皇上之心始安矣。”张璁乃复为《大礼》《或问》一帙，辨析统嗣之异及尊崇墓庙之说甚悉。吏部主事彭泽录遗内阁及礼官，劝改前议，不从。璁乃赍至左顺门上之，廷和令修撰杨维璁等阻之，不得。帝览之，留中不下。廷和见势不得已，乃草敕下礼部，曰：“圣母慈寿皇太后懿旨，以朕■承大统，本生父兴献王宜称兴献帝，母宜称兴献后，宪庙贵妃邵氏称皇太后。仰承慈命，不敢固违。”帝从之。廷和意假母后示，非廷议意也。
壬午，兴献后至自通州，由大明中门入，帝迎于阙内。朝议不谒太庙，生见奉先、奉慈二殿而已。兵部主事霍韬见张璁言欲用，亦上言：“礼官持议非是。”时同
知马时中、国子监诸生何渊、巡检房浚，各上言如璁议。帝益为之心动矣。甲午，杨廷和以追崇礼成，拟上慈寿皇后及武宗皇后尊号，帝因遣司礼监谕廷和曰：“邵太后、兴献帝、后亦各拟上尊号。”廷和
等上言：“不可。宜俟明年大婚礼成，庆宫闱，加之可也。”巡抚云南都御史何孟春上言，以为兴献王不宜称考。廷和览疏，乃擢孟春吏部侍郎。给事中熊浃上言：“皇上贵为天子，圣父圣母以
诸王礼处之，安乎？臣以为当称帝、后，而祀兴献于别庙。则大统之议、所生之恩兼尽矣。”乃出为按察司佥事。浃，大学士费宏乡人也。宏虑廷和疑已，故出之。
十二月，除张璁南京刑部主事。先是，帝下《大礼》《或问》于礼部时，杨一清家居，遗书吏部尚书乔宇曰：“张生此论：圣人不易，恐终当从之。”宇不听。至是，廷和衔璁，授意吏部，除为南京主事。尚书石瑶语璁曰：“慎之！《大礼说》终当行也。”廷和寄语曰：“子不应南官，■静处之，勿复为《大礼说》难我耳。”璁怏怏而去。
都御史林俊致仕家居，廷和寓书于俊，以定国是。俊上疏曰：“孔子谓‘观过知仁’。陛下大礼未协，过于孝故耳。司马光有言：‘秦、汉而下，入继大统，或尊崇其所生，皆取讥当时，贻笑后世。’陛下纯德，何忍袭之？”疏入，留中。廷和遂奏起林俊为工部尚书。俊力辞，不听。庚寅，帝下御札，谕加兴献帝、后以“皇”字。廷和等上言：“汉宣帝继孝昭，后追谥史皇孙、王夫人曰悼考、悼后而已，光武上继元帝，巨鹿南顿君以上，立庙章陵而已，皆未尝追尊。今日兴献帝、后之加，较之前代，尊称已极。若加‘皇’字，与慈寿、孝庙并。是忘所后而重本生，任私恩而弃大义，臣等不得辞其责，愿罢归。”吏部尚书乔宇等奏曰：“皇者，正统大义。若加‘皇’字于本生之亲，则与正统溷而无别。揆之天理则不合，验之人心则不安，非所以重宗庙、正名分也。”上曰：“慈寿皇太后懿旨有谕：‘今皇帝婚礼将行，其兴献帝宜加与皇号，母兴献皇太后。’朕不敢辞，尔群臣其承后命。”廷和等见不可争，乃俱求罢归。不报。礼部尚书毛澄，侍郎贾咏、汪俊等上言：“若帝、后之上有加，则正统之亲无别。恐不可以告郊庙而布天下。内阁大臣直言规谏，宜赐谕旨。”帝不听，仍曰：“宜遵懿旨，称兴献皇帝、兴献皇太后。”于是给事中朱鸣阳等、御史程昌等、编修陈沂等百余人各上言：“加称非是。”因请斥璁。不听。
世宗嘉靖元年春正月，郊祀甫毕，清宁宫小房灾，杨廷和、蒋冕、毛纪、费宏上言：“火起风烈，此殆天意。况迫清宁后殿，岂兴献帝、后之加称，祖宗神灵容有未悦乎？”给事中邓继曾上言：“五行火主礼。今日之礼，名紊言逆，阴极变灾。臣虽愚，知为废礼之应。”主事高尚贤、郑佐相继上言：“郁攸之灾，不于他宫，而于清宁之后；不在他日，而在郊祀之余。变岂虚生，灾有由召。”帝览之心动，乃从廷和等议，称孝宗为皇考，慈寿皇太后为圣母，兴献帝、后为本生父母，而“皇”字不复加矣。
巡抚湖广都御史席书具疏曰：“迩者，廷议大臣，比之宋事。窃谓英宗入嗣，在衮衣临御之日。皇上入继，当宫车晏驾之后。比而同之，似或未安。故皇上嗣■大业，非继孝宗之统，继武宗之统也；非继武宗之统，继祖宗之统也。以皇上承继武宗，仍为兴献王子，别立庙祀，张璁、霍韬之议，未为迂也。礼本人情，皇上尊为天子，慈圣将临，设无尊称，于情难已。故追所生曰帝、后，上慰慈闱。今俞年改元，尊号未上，明诏未颁，毋乃拟议之未定乎？臣愚谓宜定号‘皇考兴献帝’，别立庙于大内，每时祭太庙毕，仍祭以天子之礼。盖别以庙祀，则大统正，而昭穆不紊；隆以殊称，则至爱笃，而本支不沦。尊尊亲亲，并行不悖。至于慈圣，应称曰皇母某后，不可以‘兴献’字加之。”吏部员外郎方献夫亦具疏曰：“陛下之继二宗，当继统而不继嗣；兴献之异群庙，在称帝而不称宗。继统者，天下之公，三王之道也；继嗣者，一人之私，后世之事也。兴献之得称帝者，以陛下为天子也；不得称宗者，以实未尝在位也。请宣示朝臣改议，布告天下。称孝宗曰皇伯，称兴献帝曰皇考，别立庙祀之。夫然后合于人情，当乎名实。”二疏俱中沮，不果上。
三月，上孝宗太后尊号曰昭圣慈寿皇太后，武宗皇后曰庄肃皇后，圣祖母邵氏曰寿安皇太后，本生父曰兴献帝，母曰兴国太后。先是，司礼监传谕《兴献帝册文》，朕宜称子。廷和等上言：“不可。”复传谕宜称孝子。廷和等言：“册文称‘长子’、‘本生’，文情自明，请勉行正礼。”从之。遣官诣安陆，上兴献帝尊号。命司礼太监温祥督礼仪，成国公朱辅上册宝，礼部侍郎贾咏题神主。咏遵廷和指，题其主曰“兴献帝神主”，不称考及叔，亦不叙子名。
冬十一月，寿安皇太后崩，杨廷和定为哭临一日，丧服十三日而除，文移两京，不以诏天下，礼官请素服御西角门。帝曰：“朕哀慕方切，岂忍遽从所请？”十二月，上寿安皇太后尊谥孝惠皇太后，群臣奏：“寿安皇太后服制已满，宜渐从吉典，御奉天门视事。”久之，乃允。仍命不鸣钟鼓，不鸣鞭。
二年春二月，太常卿汪举上言：“安陆庙宜用十二笾豆，如太庙仪。”从之。礼部请置奉祀官，又言：“乐舞末敢轻议。”帝命杨廷和集议之，礼部侍郎贾咏会公侯九卿等上言：“正统本生，义宜有间。八佾既用于太庙，安陆乐舞似当少杀，以避二统之嫌。”帝曰：“仍用八佾。”于是何孟春及给事中张、黄臣、刘最，御史唐侨仪、秦武等，南京给事中郑庆云各上言力争。不报。
冬十一月，奉孝惠皇太后主于奉慈殿，遣官告安陆庙。南京刑部主事桂萼日与张璁讨论古礼，其议符合。至是上言大礼，并献席书、方献夫《议草》，疏曰：“臣闻古者帝王事父孝，故事天明；事母孝，故事地察。未闻废父子之伦，而能事天地、主百神者也。今礼官以皇上与为人后，而强附末世故事，灭武宗之统，夺兴献之宗。夫孝宗有武宗为子矣，可复为立后乎？武宗以神器授皇上矣，可不继其统乎？今举朝之臣，未闻有所规纳者，何也？盖自张璁建议，论者指为干进。故达礼之士，不敢遽言其非。切念皇上在兴国太后之侧，慨兴献帝弗祀三年矣。而臣子乃肆然自以为是，可乎？臣愿皇上速发明诏，循名考实，称孝宗曰皇伯考，兴献帝曰皇考，而别立庙于大内。兴国太后曰圣母，武宗曰皇兄，则天下之为父子君臣者定。至于朝议之谬，有不足辨者。彼所执不过宋濮王议耳。臣按：宋臣范纯仁告英宗曰：‘陛下昨受仁宗诏，亲许为仁宗子。至于封爵，悉用皇子故事，与入继之主，事体不同。’则宋臣之论，亦自有别。今皇上奉祖训入继大统，果曾亲承孝宗诏而为之子乎？则皇上非为人后，而为入继之主明矣。然则考兴献帝、母兴国太后，可以质鬼神俟百世者也。臣久欲上请，乃者复得见席书、方献夫二臣之疏，以为皇上必为之惕然更改，有无待于臣之言者。至今未奉宸断，岂皇上偶未详览耶？抑二臣将上而中止耶？臣故不敢爱死，再申其说，并录二臣疏以闻。”疏奏，上曰：“此关系天理纲常，仍会文武群臣集议可否。”
三年春正月，杨廷和罢，礼部尚书汪俊请曰：“公去，谁与主者？”适主事侯廷训据宗法为《大礼辨》，遍示群臣，俊得之，喜曰：“违斯议者，当斩也。”于是吏部尚书乔宇率九卿上言：“必以孝宗为考，而后大宗为不绝。”俊复会公侯卿佐及翰林台谏官上言：“祖训‘兄终弟及’，以同产言也。皇上为武宗亲弟，自宜考孝宗，母昭圣。前后章奏，惟张璁、霍韬、熊浃与桂萼议同。其他八十余疏二百五十余人，皆如部议。其当从违可知矣。”帝曰：“更参众论议之。”给事中张等三十有二人，御史郑本公等三十有一人，各抗章力论，以为当从众议。上怒其朋言乱政，俱夺俸。修撰唐皋亦言：“陛下宜考所后以别正统，隆所生以备尊称。”帝谓皋模棱持两可，亦夺俸。于是汪俊等更议“于兴献帝、兴国太后止各加一‘皇’字，以备尊称。”不报。是时楚王荣诚以仪宾沈宝疏上，代府长史李锡、南京都察院经历黄绾、锦衣卫千户聂能迁各上疏议，其言与璁议合，帝益心动。乃命取督赈侍郎席书，南京刑部主事桂萼、张璁诣京集议。时霍韬居里中，亦并召之。
兴国太后千秋节。命妇各上笺觌贺，宴赉倍常。是月晦日，昭圣皇太后圣旦。先期有旨，命妇免入朝贺。朱氵制、马鸣衡上言：“暂免朝贺，在寻常固可。然当议礼纷更之时，正人心匆惶之际，忽传报罢，安得无疑？窃谓此意若出太后，其间必有因事拂抑之怀，往时存殁之感；若出自圣意，则母子至情，有隆无已。岂可以圣旦嘉节，而辍此盛礼哉？”疏入，帝怒，命逮讯。侍郎何孟春论救，不报。已而陈逅、李本，刑部员外郎林惟聪各抗言：“马鸣衡、朱氵制不知太后懿旨，辄有论列。原其本心，以为议礼之初，太后辄不受朝。人将谓陛下之心有所偏主。而奸谗之流，或从而乘间献媚，其祸有不可言尔。今乃下之诏狱，加以严刑。天下闻之，将谓陛下以宫闱之故，罪及言官。本生、正统之义，不能无所轩轾。而忠臣义士且将杜口结舌，不敢复议天下事矣。”帝怒其烦扰，并逮系考讯。大理卿郑岳论救。不报。
三月，奉兴献帝为“本生皇考恭穆献皇帝”，兴国太后为“本生母章圣皇太后”。初，帝召张璁等，都御史吴廷举恐璁至，不变初说。请敕诸生及南京大臣及耆德旧臣，各陈所见，以备采择。璁、萼乃复上疏，申明统嗣之辨。璁且曰：“今之加称，不在皇与不皇，实在考与不考。若徒争一‘皇’字，则执政必姑以此塞今日之议。臣恐天下知义礼者，仍必议之不已也。”帝嘉纳之。是日，帝御平台，召冕、纪、宏谕加尊号及议建室，冕对曰：“臣等愿陛下为尧、舜，不愿为汉哀。”帝曰：“尧、舜之道，孝弟而已矣。”冕等不能对。乃命草诏加上尊号，给事中张等、御史朱实昌等交章力谏，帝切责之。敕礼部曰：“圣母昭圣慈寿皇太后特加尊号为昭圣康惠慈寿皇太后。”又敕曰：“本生父兴献帝、本生母兴国太后今加称为‘本生皇考恭穆献皇帝’、‘本生母章圣皇太后’。”又曰：“朕本生父母，已有尊称，仍于奉先殿侧别立一室，尽朕追慕之情。”礼部尚书汪俊上议曰：“皇上入奉大宗，不得祭小宗。为本生父立庙大内，从古所无。惟汉哀帝尝为共王立庙京师，师丹以为不可。请于安陆庙增饰为献皇帝百世不迁之庙，俟他袭封兴王子孙，世世奉享。陛下岁时遣官祭祀，亦足以伸至情矣。”上曰：“朕奉太庙，岂敢间越，与汉哀帝不同，务协公论，以伸至情。”吏部尚书乔宇等复奏曰：“皇上圣睿，于宗法大小，必洞然无疑。故曰建室，以避立庙之名也。于奉先殿侧，以避大内之名也。推此，则专于大宗，必降于小宗。安陆祭祀，无庸改议矣。”时湛若水、石瑶、张、任洛、汪举等皆具奏。不听。于是汪俊求去，上切责，罢之。
户部侍郎胡瓒等上言：“大礼已定，席书督赈江、淮，实关民命，不必征取来京。”上从之。并止璁等勿来。时璁、萼已抵凤阳矣。见邸报敕加尊号，乃复上疏，极论两考之非。且曰：“臣知‘本生’二字，决非皇上之心所自裁定，特出礼官之阴术。皇上不察，以为亲之之辞也。不知礼官正以此二字为外之之辞也。必亟去二字，继统之义始明，而人心信从矣。”疏入，上命复召来京。蒋冕言于帝前，曰：“二人若来，必扑杀之。”帝不问，而遣人趋使速来。遂降中旨，以书为礼部尚书。给事中安盘等上言：“大礼之失，自霍韬、张璁欲考本生，而邪说始起。自桂萼进席书、方献夫之论，而邪说益张。乞寝书新命，治萼等奸罪。”张汉卿等亦上言：“书督赈乖方，煮粥误民，致死生民数万，宜正国法，以快人心。”南京给事中黄仁山等亦上言：“书巧诈邪佞，私蓄议藁而不自进，阴托桂萼代奏干宠。而璁、萼每造书所，必在暮夜，其为阴类忄佥人无疑。乞加罢斥，召还汪俊。”南道御史田麟等亦上言：“汪俊、席书邪正相反，进退失宜。且祖制上卿俱推举简用，今何取于书而出自内降耶？乞同璁、萼并黜，以避贤路。”俱不报。
礼部侍郎吴一鹏等会侯、伯、卿贰、翰林、台、省，力言建室之非，且曰：“臣等遵祖训本礼经，守师丹、程颐之论，以悟主心。姑停建室，仍庙安陆，岁时遣官奉祭。俟异日皇子众多，袭封兴王，世世承享。”帝曰：“朕承天命，奉宗祀，孝养圣母。皇考陵园，远在安陆，卿等安乎？今党同执奏，败父子之伦，伤君臣之义。欺朕冲年，眇忽纲常。其奉先殿西室，亟行修饰，尽朕岁时急切之情。”于是修撰吕冉、编修邹守益俱上疏争之。帝怒，俱逮赴镇抚司考讯。给事中张、章侨，御史张鹏翰等交章论救。不报。已而狱具，谪冉解州判官，守益广德州判官。
命内阁拟撰圣母昭圣皇太后与本生圣母章圣皇太后册文，帝遣司礼官传谕，欲于昭圣册内称嗣皇帝，献皇帝册内称孝长子。章圣册内加称圣母，自称长子。蒋冕等力言不可，仍以原文封进。帝览之，遂于献皇帝册内加一“孝”字，章圣册内欲去“本生母”三字。冕等复上言：“此字惟宗庙祝文用之，今称长子，已尽孝情。又加此字，有干正统。且‘本生母’三字，系敕谕拟定，亦难轻去。”仍封还。御批乃依原文，止称长子，章圣册内加一“圣”字。
帝御奉天殿受贺，布诏天下，诏曰：“朕躬膺天命，嗣承皇兄武宗毅皇帝大统，奉宗祀。惟我皇考孝宗敬皇帝神谟圣政，是继是行。仰惟圣母昭圣慈寿皇太后拥翊之功，莫罄名言。本生父、母兴献帝、兴国太后鞠育之恩，罔殚报称。尊称未极，恒用歉然。恭奉册宝，加上圣母尊号曰昭圣康惠慈寿皇太后，兴国太后曰‘本生圣母章圣皇太后’。义专隆于正统，礼兼尽夫至情。”是时张璁至东昌，读诏书叹曰：“执政忍为此欺乎？两考并称，纲常紊矣。”蒋冕求罢归，帝曰：“朕方倚任，共图治理。建室礼仪，朕自裁定。”既而冕上言：“皇上恭诣仁寿宫，加上尊号，圣母昭圣皇太后遽有懿旨，免命妇入贺，其故非臣等所知。又命书为礼部尚书，璁、萼复取来京，圣意所向，中外不能无疑。宜追寝前命。”不报。冕遂移疾乞去，帝从之。御史王泮等疏留不报。
五月，以奉先殿西室为观德殿，欲安献皇帝主也。礼部侍郎吴一鹏、朱希周，郎中江必东，员外郎翁盘，主事彭黯等上言：“献皇帝主在安陆庙中，神灵攸依。奉先殿西室，宜设神位，以便时享，如奉慈殿之仪。”不报。遣司礼监太监赖义、京山侯崔元、侍郎吴一鹏之安陆，改题神主，奉上册宝，尊号曰“本生皇考恭穆献皇帝”，迎如京师。一鹏等复上言：“历考前代，无自寝园迎入大内者。况安陆乃启封之地，献皇帝神主不宜轻动。惟永祀安陆，则本生之情尽，而正统之义得。”不报。
霍韬将赴召，复上言力辨二统之非。而席书在凤阳，亦上《大礼考议》，言：“诸臣讲学不明，固执私意。”且曰：“斯礼也，廷臣耆旧，自有知者，不敢犯众。而璁、萼等感激不平，力犯群议，举朝疾之如仇，甚可畏也。臣途穷矣，尚言此者，九庙神灵使之言耳。”
六月，璁、萼至京，复同上疏条七事，极论两考之非，以伯孝宗而考兴献为正。俱留中不下。鸿胪寺少卿胡侍上言：“唐睿宗不当兄中宗，宋太宗不当兄艺祖。不当称兄，则不当称伯明矣。”帝怒其狂率，出侍为潞州判官。初，张璁、桂萼至京师，廷臣欲捶击之，无一人与通，璁、萼称疾不出。数日后，退朝班，恐有伺者，出东华门走入武定侯郭勋家。勋喜，约为内助。台谏官交章攻击，以为当与席书并正其罪。章十余上，俱报闻。给事中张取群臣弹章奏发刑部，令拟璁等罪。尚书赵鉴私语曰：“若得俞旨，便扑杀之。”帝廉知之，遂降中旨，命桂萼、张璁为翰林学士，方献夫为侍讲学士，切责、鉴，罪之。璁、萼、献夫各上疏辞，不允。吏部尚书乔宇上言：“萼等偏执异说，摇动人心，愿赐罢黜。”帝怒，切责之。宇遂求去，从之。修撰杨慎，廷和子也。率同官姚涞，编修许成名、崔桐，简讨边宪、金皋等上言：“君子小人不并立，正论邪说不并行。臣等所执者，程颐、朱熹之绪也；萼等所言者，冷褒、段犹之余也。学术不同，议论亦异，臣等耻与萼等同列。”上罢其俸。给事中李学曾等、御史吉棠等亦争之，俱下狱外补。已而南京尚书杨旦、颜颐寿、沈冬魁、李克嗣、崔文奎及侍郎陈凤梧，都御史邹文盛、伍文定等复以为言。俱切责之。员外郎薛蕙著《为人后解》，以驳璁、萼之议，略曰：“《礼》：‘立后者，重大宗也。适子不为后，轻小宗也。’‘为人后者为之子。’言虽出《公羊》，实与《仪礼》相表里。既为之子，则当称父矣，而可仍曰伯、叔父乎？”帝览之怒，逮系诏狱。已而释之。
秋七月，璁、萼既拜新命，复列十三事以上：一曰三代以前无立后之礼，二曰祖训亦无立后，三曰孔子射于矍圃，斥为人后者，四曰武宗遗诏不言继嗣，五曰礼轻本生父母，六曰祖训侄称天子为伯、叔父，七曰汉宣帝、光武俱为其父立皇考庙，八曰朱喜尝论定陶事为坏礼，九曰古者迁国载主，十曰祖训皇后治内，外事无得干预，十一曰皇上失行寿安皇太后三年丧，十二曰新颁诏令决宜重改，十三曰台谏连名上疏，势有所迫。皆条列礼官欺罔之罪。疏入，留中。何孟春为论条辨，帝切责之。璁、萼复辞职，不许，乃就官。帝采其议，屡遣司礼监官至阁谕毛纪等，去册文“本生”字。纪等力言不可。亡何，帝御平台召，纪等责之曰：“此礼当速改。尔辈无君，欲使朕亦无父乎？”纪等惶怖退。召百官至左顺门，敕曰：“本生圣母章圣皇太后，今更定尊号曰‘圣母章圣皇太后’，后四日，恭上册宝。”何孟春退，草疏达旦，语礼部侍郎朱希周曰：“此礼复更，礼官尤当争之。”于是希周率郎中余才、江必东等上言：“皇上考孝宗、母昭圣，已越三年。今更定之谕，忽从中出，则明诏为虚文，不足取信于天下。”孟春与尚书秦金、学士丰熙等及翰林、寺、部、台谏诸臣，各上言力争“本生”二字不宜削。章十三上，俱留中不报。
戊寅，帝朝罢，齐居文华殿，金献民、徐文华倡言曰：“诸疏留中，必改孝宗为伯考，则太庙无考，正统有间矣。”何孟春曰：“宪宗朝尚书姚夔率百官伏哭文华门，争慈懿皇太后葬礼，宪宗从之，此国朝故事也。”杨慎曰：“国家养士百五十年，仗节死义，正在今日。”王元正、张等遂遮留群臣于金水桥南，曰：“万世瞻仰，在此一举。今日有不力争者，共击之！”何孟春、金献民、徐文华复相号召。于是秦金、赵鉴、赵璜、俞琳、朱希周、刘玉、王时中、张润、汪举、潘希曾、张九叙、吴琪、张瓒、陈沾、张缙、苏民、余瓒、张仲贤、葛桧、袁宗儒凡二十有三人，贾咏、丰熙、张璧、舒芬、杨继聪、姚涞、张衍庆、许成名、刘栋、张潮、崔桐、叶桂章、王三锡、余承勋、陆钅弋、王相、应良、金皋、林时、王思凡二十人，谢ナ、毛玉、曹怀、张嵩、王、张■、郑一鹏、黄重、李锡、赵汉、陈时明、郑自璧、裴绍、宗韩、楷黄、臣胡、炳凡十有六人，余翱、叶奇、郑本公、杨枢、刘颖、祁杲、杜民表、杨瑞、张英、刘谦亨、许中、陈克宅、谭■、刘、张录、郭希愈、萧一中、张恂、倪宗岳、王璜、沈教、锺卿密、胡琼、张濂、何鳌、张曰韬、蓝田、张鹏翰、林有孚凡三十有九人，余宽、党承志、刘天民、马理、徐一鸣、刘勋、应大献、李舜臣、马冕、彭泽、张、洪伊凡十有二人，黄待显、唐升、贾继之、杨易、杨淮、胡宗明、栗登、党以平、何岩、马朝卿、申良、郑漳、顾可久、娄志德、徐嵩、张庠、高圭、安玺、王尚志、朱藻、黄一道、陈儒、陈廷鸾、高登、程旦、尹嗣忠、郭日休、李录、周诏、戴亢、缪宗周、丘其仁、祖琚、张希尹、金中夫、丁律凡三十有六人，余才、汪必东、张■、张怀、翁盘、李文中、张氵粲、张镗、丰坊、仵瑜、丁汝夔、臧应奎凡十有二人，陶滋、贺缙、姚汝皋、刘淑相、葛潮、刘漳、杨仪、王德明、汪溱、黄加宾、李春芳、卢襄、华钥、郑晓、刘一正、郭持平、余祯、陈赏、李可登、刘从学凡二十人，相世芳、张{山我}、詹潮、胡琏、范禄、陈力、张大轮、叶应骏、白辙、许路、戴钦、张俭、刘士奇、祁敕、赵廷松、熊宇、何鳌、杨濂、刘仕、萧樟、顾铎、王国光、汪嘉会、殷承叙、陆铨、钱铎、方一兰凡二十有七人，赵儒、叶宽、张子衷、汪登、刘玑、江珊、金廷瑞、范钅总、庞淳、伍余福、张凤来、张羽、车纯、蒋珙、郑镏凡十有五人，毋德纯、蒋同仁、王玮、刘道、陈大纲、锺云瑞、王光济、张徽、王天民、郑重、杜鸾凡十有一人，俱赴左顺门跪伏，有大呼高皇帝、孝宗皇帝者。帝闻之，命司礼监谕退，不去。金献民曰：“辅臣尤宜力争。”朱希周乃诣内阁告毛纪，纪与石瑶遂赴左顺门跪伏。上复遣司礼太监谕之退，群臣仍伏不起，自辰迨午。帝怒，命司礼监录诸姓名，收系诸为首者丰熙、张、余宽、黄待显、陶滋、相世芳、毋德纯等八人于狱。杨慎、王元正乃撼门大哭，一时群臣皆哭，声震阙廷。上大怒，遂命逮系马理等凡一百三十有四人于狱。何孟春等二十有一人，洪伊等六十有五人，姑令待罪。
己卯，上圣母章圣皇太后册宝。庚辰，锦衣卫以在系官上请，初逮系时有奔匿者。至是，悉追系之。并待罪者，总二百有二十人。上责之，命拷讯丰熙等八人编
伍，其余四品以上者俱夺俸，五品以下者杖之。于是编修王相等一百八十余人各杖有差，王相与王思、裴绍宗、毛玉、胡琼、张曰韬、杨淮、胡琏、张灿、申良、臧应奎、牟瑜、余祯、安玺、殷承叙、李可登等十有七人俱病创，先后卒。
恭穆献皇帝主至自安陆，帝迎于阙内，奉谒奉先、奉慈二殿。已乃奉于观德殿，上册宝，尊号曰“皇考恭穆献皇帝”，不复言“本生”。是日，复趣席书来京。南京祭酒崔铣以灾异陈言：“议礼一事，
或摈斥，或下狱，非圣朝美事。”上不悦，令致仕。而陈先为给事中，言事忤旨，出为按察司佥事。至是，上言曰：“陛下察几致决，毅然去‘本生’二字，有人心者，咸谓始全父子之恩，无不感泣。乞罢乔宇、夏良胜以息邪说，复史道、于桂、曹嘉以作正气。”帝悦，复以为给事中。逮系修撰杨慎，编修王元正，给事中刘济、安盘、张汉卿，御史张原、王时柯于诏狱，复扑之。谪杨慎、王元正、刘济戌边。何孟春调南京工部。毛纪罢。
南宁伯毛良上言：“杨廷和要定策功，沮挠大礼，使陛下失天伦之正，废追崇之典。”千户聂能迁、百户陈纪、教谕王价、录事钱子威，各论奏议礼差谬，更正得宜。俱留中不报。
八月，席书至京。以孝宗考名未正，悉发诸议留中者，命礼部集议。郑岳、徐文华仍力言：“孝宗祝享、昭圣册宝，尊奉已久，不宜轻改。”帝切责之。胡世宁时居忧里中，亦上言与璁等合。帝嘉之。
九月，改称孝宗敬皇帝为皇伯考，昭圣皇太后为皇伯母。初集议时，汪伟、郑岳、徐文华等犹与璁等力辨可否，武定侯郭勋遽曰：“祖训如是，古礼如是，璁等言当。《书》曰：‘人臣事君，当将顺其美。’”于是书、萼、璁及献夫会公鹤龄、侯勋、鸾等六十有四人上言：“三代之法，父死子继，兄终弟及，人无二本。孝宗伯也，宜称曰皇伯考。昭圣伯母也，宜称曰皇伯母。献皇帝主，别立祢室，不入太庙。尊尊亲亲，两不悖矣。”议上，从之。乃改称孝宗为皇伯考，昭圣为皇伯母。祭告天地宗庙，布诏天下。安陆松陵，帝既改名显陵等诸陵矣。及大礼既定，百户随全请改迁显陵。下工部议。尚书赵璜等上言：“太祖不迁皇陵，太宗不迁孝陵，愿以为法。”帝命礼臣会多官集议，尚书席书等会公、侯、九卿诸廷臣上言：“乞治全罪。”帝曰：“先陵远在安陆，朕瞻仰哀切，其再议之。”书与璁、萼等复上言：“举大事当顺人心。今多官皆曰：‘帝魄不可轻动，地灵不可轻泄。’臣等敢不尽言。”帝乃罢议，命显陵祭如七陵。
十二月，评事韦商臣上言：“臣以廷平庶狱为职。臣自今年七月授官以来，见以大礼伏阙，触犯圣怒，大臣改任者，何孟春一人；编戍者，学士丰熙等八人；决杖死者，编修王思等十有七人；以忤使臣而逮系者，副使刘秉鉴、知府罗玉等若干人；以织造抗使臣逮系者，布政使马卿、知府查仲道等若干人；以失仪下狱者，御史叶奇、主事蔡干等五人；以京堂官为所属讦奏下狱者，御史任洛、副使任忠等二人。此皆国家大狱，上干天象，下骇民俗，所关甚巨者也。臣不敢爱死，惟陛下大奋明断，将诸臣录复其官，及其子孙，庶不失钦恤之意。”疏入，调外。巡抚江西都御史陈洪谟亦言之，留中不报。
四年春三月，诏修《献皇帝实录》。夏四月，光禄寺丞何渊请立世室，崇祀皇考于太庙。帝命礼部
集议，尚书席书等上议：“《王制》：‘天子七庙，三昭三穆。’周以文、武有大功德，乃立世室与后稷庙，皆百世不迁。我太祖立四亲庙，德祖居北，后改同堂异室。议祧则以太祖拟文世室，太宗拟武世室。今献皇帝以藩王追崇帝号，何渊乃欲比之太祖、太宗，立世室于太庙，甚无据。”不报。张璁、桂萼俱言不可。璁曰：“臣与廷臣抗论之初，即曰：‘当改为献皇帝，立庙京师。’又曰：‘别立祢庙，不干正统。’此非臣一人之私，天下万世之公议也。今渊乃以献皇帝为自出之帝，比周文、武，不经甚矣。上干九庙之威监，下骇四海之人心，臣不敢不为皇上言之。昔汉哀帝尊定陶共王为共皇，立庙京师，比孝元帝，至今非之。今渊请入献皇帝于太庙，不知序于武宗之上与？武宗之下与？昔人谓孝子之心无穷，分则有限。得为而不为与不得为而为之，均为不孝。别立祢庙，礼之得为者也。此臣昧死劝皇上为之；入于太庙，礼之不得为者也。此臣昧死劝皇上勿为。”席书会群臣复上议争之。大学士费宏、石瑶、贾咏，尚书廖纪、秦金及九卿、台谏官，各上疏力争，俱不报。璁、萼乃谓书曰：“观德殿规制未备，宜圣心未慊也。须别立庙，不干太庙。尊尊亲亲，并行不悖。”书等遂上议：“宜于皇城内择地，别立祢庙，不与太庙并列，祭用次日。尊尊亲亲，庶为两全。”从之。
六月，作世庙。初，席书上《庙议》有曰：“亲尽之期，与孝庙同。”帝问其故，书对曰：“我朝德祖比后稷，太祖、太宗比文、武，皆百世不迁。懿祖以下，随世而祧。献皇帝与孝宗同世，亲尽同祧。”帝曰：“别庙不与祖宗序列，他日奉祧，藏于何所？何以伸朕世享之情？其再议之。”书上言：“宜藏主寝殿，岁暮出祭，如太庙议。”帝曰：“皇考生朕一人，入继大统。今特立庙，世世不迁，伸朕孝思。”乃命工部相地，于太庙左环碧殿旁立庙。前殿后寝，一如太庙，而微杀其制。路由阙左门入。已而命定庙名曰世庙。礼科给事中杨言等上疏，乞罢世室，略曰：“祖宗身有天下，大宗也，君也。献皇帝旧为藩臣，小宗也，臣也。以臣并君，乱天下大分。以小宗并大宗，干天下大统，无一可者。”不听。
十二月，席书上《大礼集议》，帝命颁赐藩府及中外群臣，仍令各省刊布以传。五年夏六月，《献皇帝实录》成。秋七月，帝以观德殿在奉慈殿后，地势迫隘，欲改建于奉先殿
左。工部尚书赵璜言：“移观德殿于奉先殿左，必与奉慈殿对峙。孝肃太皇太后，献皇帝之祖母，孝惠皇太后，又圣母也。庙出其左，恐神灵有所不安。”席书亦言：“世庙之建，民劳俞年。今甫告成，力亦当节。”帝复谕大学士费宏等曰：“迁观德殿与奉慈殿无预，卿等勿蹈前日之误。”宏等乃乞敕礼、工二部卜日营度，给事中张嵩、卫道，御史郭希愈、陈察等各上言：“灾异非常，乞仍旧以宽民力。”不报。丁丑，世庙成，帝自观德殿奉献皇帝主于世庙。复自武英殿迎献皇帝神位于观德殿。礼成，群臣表贺，撰《世庙乐章》。
九月，帝奉章圣皇太后谒见世庙。先是，帝谕辅臣曰：“圣母欲谒世庙，卿谓何如？”费宏、杨一清曰：“国初礼制，皇后谒太庙。永乐时，改谒奉先殿，无至太庙者。”帝以问璁、萼，对曰：“唐《开元礼》有皇后庙见之仪。国初，皇后谒太庙，内外命妇陪侍。永乐止谒奉先。皆当时礼官失考，非祖制也。皇太后中宫，宜先见太庙，以补前礼之阙；次谒世庙，以成今礼之全。”宏、一清曰：“璁、萼所引《开元礼》，不可为法。国初礼文未定，二臣欲复庙见，是彰祖宗之阙也，不可。”席书、刘龙曰：“高皇帝准古庙见礼，为大婚册后之制，未及施行。复定册后，止谒奉先殿。璁、萼所引，俱大婚礼。今世庙告成，是大祭礼，不可附会。章圣皇太后宜于奉主之后，祗谒观德殿，则祖宗法守之益坚矣。”璁、萼曰：“周天子宗庙之祭，王服衮冕而入，立东序；后服副而入，立西序。九献各四拜，是天子与后共承宗庙也。皇上毅然举行，以复古礼，未为不可。”因自具仪以上，席书等不能难。大学士石瑶上言：“祖宗家法，凡后妃入宫，未有无故复出者。太庙尊严，乃天子对越之所，非时享祭，亦未轻出入，而况后妃乎？汉、唐之季，事不师古，女祸时作，其患不可胜言，可不虑哉！”帝怒，切责之。席书等乃上请“圣母谒庙，必得上同行，以主斯礼”。从之。
礼部议：“祭世庙用太庙次日。”太常寺谓：“时享太庙及观德殿，先三日斋戒，先一日视牲。今祭用次日，则斋戒、视牲日各不同。且岁暮之际，难于次日举行。”礼部复请“岁暮权与太庙同日”。帝曰：“俱用同日次第举行。”
六年春正月，谕修《典礼全书》。张璁纂《要略》二卷以进，上言：“此礼之失，非今日，自汉、宋诸臣争之；故皇上之改，改汉、宋诸君也；臣等之争，争汉、宋诸臣也。昔唐有《开元礼》，宋有《开宝礼》，所载皆仪文制度而已。今宜如《通鉴凡例》，以年月日为纲。事关大礼者必书，备载圣裁。乃辑为《要略》以献。”帝命付史馆纂述。
费宏等定议世庙乐舞，止用文舞随堂。何渊上言：“世庙乐舞未备。”下礼部集议，侍郎刘龙等议：“宜仍旧。”帝谕辅臣再议，大学士杨一清、贾咏、翟銮上言：“汉高帝以武功定天下，故奏武德文治舞。惠、文二帝不尚武功，故止用文治昭德。世庙止用文舞，亦此意也，不为缺典。”张璁独上言：“《王制》有曰：‘祭用生者。’皇上身为天子，尊献皇为天子父，宜以天子礼乐祀之，缺一不可。且天子八佾，为人六十有四；诸侯六佾，为人三十有六。国朝太庙文武佾各八，计百有二十八人。王国宗庙，文武佾各六，计七十有二人。献皇在藩时，固用七十有二人，今乃六十有四，可乎？以天子父不得享天子礼乐，何以式四方、法万世？”帝从之。
七年夏六月，《明伦大典》成，加张璁少傅兼太子太傅、吏部尚书、谨身殿大学士。追夺议礼诸臣官，敕曰：“大学士杨廷和谬主《濮议》。尚书毛澄不能执经据礼。蒋冕、毛纪转相附和。林俊着论迎合。乔宇为六卿之首，乃与九卿等官，交章妄执。汪俊继为礼部，仍注邪议。吏部郎中夏良胜，胁持庶官，望遂邪志。何孟春以侍郎掌吏部，鼓舞朝臣，伏阙喧呼。朕不欲已甚，姑从轻处：杨廷和为罪之魁，以定策国老自居，门生天子视朕，法当﹃市，特宽宥削籍为民。毛澄、林俊俱已病故，各夺其生前官职。蒋冕、毛纪、乔宇、江俊俱已致仕，各夺职闲住。何孟春情犯特重，夏良胜酿祸独深，俱发原籍为民。其余两京翰林、科、道部属，大小衙门各官，附名入奏，或被人代署而已不与闻者，俱从宽不究。其先已正法典或编戍为民者不问。尔礼部揭示承天门下，俾在外者咸自警省。”
秋七月，加上皇考、圣母尊号，皇考为恭睿渊仁宽穆纯圣献皇帝，圣母为章圣慈仁皇太后。诏告天下。
八年十月朔，日食。刑部员外郎邵经邦上言：“《诗十月之交》，刺无良也。意者陛下以议礼之故，亟用张璁。皇父专权，致召天变，则所议者不为公礼矣。可守也，亦可变也；可成也，亦可毁也。”疏入，帝怒其疏末有引用茅焦语，谪镇海卫，与杨慎等永远不宥。死戍所。
十五年冬十月，更世庙为献皇帝庙。帝谕礼部尚书夏言曰：“朕思皇考庙名，似大不安。太宗百世不迁，故名世室。恐皇考亦敦让太宗，宜别拟议。且‘世‘字，来者或用作宗号，今施于皇考，徒拥虚名。可会郭勋、李时议之。”既而又谕曰：“皇考庙止称献皇帝庙，庶别宗称，以见推尊之意。”于是夏言上言：“礼惟有功德者，别立庙祀，百世不迁，名之曰‘世’，周之文、武，世室是也。皇考献皇帝虽笃生皇上，比迹契、稷。而前有文皇，既称太宗，义当尊让；后有圣帝，必为世宗，理宜虚。今钦定献皇帝庙，庶几明祀正，而公议定。”帝从之，命以所议付史馆。
十二月，九庙成，献皇帝庙止修时祀，以避丰祢之嫌。十七年五月，议集明堂秋飨礼。先是，皇考献皇帝止举时祀，不祀太庙。于是扬州府同知致仕丰坊上言：“孝莫大于严父，严父莫
大于配天。宜建明堂，尊皇考为宗，以配上帝。又天下郡邑，宜各立明堂，岁时祝拜君上，以尊朝廷。勿寄位释宫，亵体统。”下礼部议。坊，熙子也。尚书严嵩上言：“诸儒论礼不一。臣惟明堂、圜丘皆以事天地。今大祀殿在圜丘之北，正应古之方位。明堂秋飨之礼，即此可行，不必更建。至于侑飨之礼，《传》以为万物成形于秋，故秋祀明堂，以父配之。自汉武迨唐、宋诸君，莫不皆然，主亲亲也。至于钱公辅、司马光、孙、程、朱诸贤所论，主祖宗之功德。今以功德则宜配文皇；以亲则宜配献皇。第揆以严父之旨，以皇考而不得配，陛下庸有所弗宁矣。至于称宗之礼，则未有帝宗而不太庙者。臣不敢妄议，以负陛下，惟圣明裁择。”帝以示夏言，言不敢议。帝曰：“明堂秋飨，宜于奉天殿行之，其配享皇考称宗，不为过情，何在为不宜也。”复命集议。户部侍郎唐胄疏争之，曰：“三代之礼，莫备于周。郊祀后稷以配天，宗祀文王于明堂以配帝。未闻成王以严父之故，废文王配天之祭，移于武王也，皇上嗣统之初，廷臣执为人后之说，于是力正大伦者，惟张孚敬、席书诸臣。及何渊有建庙之议，陛下嘉答诸臣，亦云：‘朕奉天法祖，岂敢有干太庙！’顾今日乃惑于丰坊耶？臣谓明堂之礼，诚不可废。惟当奉大宗配，于礼为宜。若献皇帝得圣人为之子，不待称宗议配，而专庙之享，百世不迁矣。”疏入，上大怒，下胄锦衣狱，出为民。尚书嵩乃上言：“考秋飨成物之旨，严父配天之文，皇考侑飨，允合周道。”帝嘉纳之。
</div>
    <div class="pagination">
<a href="明史纪事本末_page22.html">上一页</a><span>...</span><a href="明史纪事本末_page18.html">18</a><a href="明史纪事本末_page19.html">19</a><a href="明史纪事本末_page20.html">20</a><a href="明史纪事本末_page21.html">21</a><a href="明史纪事本末_page22.html">22</a><span class="current-page">23</span><a href="明史纪事本末_page24.html">24</a><a href="明史纪事本末_page25.html">25</a><a href="明史纪事本末_page26.html">26</a><a href="明史纪事本末_page27.html">27</a><a href="明史纪事本末_page28.html">28</a><span>...</span><a href="明史纪事本末_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
