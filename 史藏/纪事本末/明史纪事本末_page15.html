<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 15 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 15 页/共 43 页
  </h1>
  <div class="content">
   三年冬十二月，思任侵掠腾冲、南甸，略取孟养地，刁宾玉奔永昌，死，无嗣。思任屠腾冲，据潞江，仍自称曰“法”。“法”，滇王号也，中国遂讹为思任发云。事闻，上遣刑部主事杨宁往谕之，不服。
四年春正月，命镇守云南黔国公沐晟、左都督方政、右都督沐■率师讨思任发，太监吴诚、曹吉祥监军。兵至金齿，思任发遣其将缅简断江立栅而守，师不得渡。初，思任未叛时，刁宾玉尝遣诣晟，晟儿畜之。至是晟遣指挥车琳等谕之降，思任佯许诺，晟信之，无渡江意。刑部主事杨宁曰：“不可。兵未加，称降，此诈也。惧有后悔。”晟不从，檄宁督饷金齿。贼将缅简数挑战，政怒，造舟六十艘，欲渡江。晟不可，政不胜愤，夜独率其麾下渡击缅简，走之，破贼栅。贼奔景罕寨，指挥唐清击败之，指挥高远等又追败之高黎共山下。共斩三千余级，乘胜深入，逼思任上江。上江，贼重地也。远攻疲甚，求援于晟。晟怒其违即制渡江，不遣。久之，以少兵往，至夹象石不进。政渡江追至空泥，知晟不力援已，贼伏兵四起，出象阵冲击，乃遣其子瑛还曰：“若急归，吾死分也。”遂策马突阵死，军歼焉。晟闻败，适春暮，虑瘴发，遂焚江上积聚，仓卒奔还永昌。至楚雄，上遣使者责状，仍以四万五千人助之。晟惧罪，暴卒。思任发犯景东、孟定，杀大侯知州刁奉汉等，破孟赖诸寨，降孟达等长官司。
五月，以沐■为左都督征南将军，右都督吴亮为副将军，马翔、张荣为左右参将，进讨思任发。■上潞江之捷，升赏有差。五年春二月，沐■讨麓川，军抵陇把，去贼巢甚近，右参将都
督佥事张荣先令都指挥卢钺击贼，大败。荣弃符验军器遁，■等不能救。师还，敕责沐■等，留■镇守，右都督吴亮、左参将马翔俱逮下理。秋七月，思任发屯孟罗，大掠，据者章硬寨。沐■率都指挥方
瑛、柳英等进克之，贼宵遁。威远川土知州刁盖罕战威江，亦败之。已而思任发遣流目陶孟、忙怕等入贡，礼部议减其飨赉，上曰：“彼来虽缓我师，而朕不逆诈。”遂赉而不宴，赐敕谕之。
六年春正月，命定西伯蒋贵为征蛮将军，总兵计麓川思任发，以太监曹吉祥监督军务，兵部尚书王骥提督军务，侍郎徐督军饷。初，云南总兵沐晟等议麓川险远，攻之非十二万人不可。宜征兵湖广、川、贵，各委善战指挥，分三道，湾甸、芒布、腾冲，刻期并进。上下廷议，英国公张辅等言分兵势孤，彼或扼险邀我，非万全计，宜择大臣往云南专征。会思任发遣使谢，刑部侍郎何文渊上言：“麓川之在南陲，弹丸耳！疆里不过数百，人民不满万余，宜宽其天讨。官军于金齿，且耕且守。舜德格苗，不劳征伐，而稽首来王矣。”大学士杨士奇主其说。张辅谓思任发世职六十余年，屡抗王师，释此不诛，恐木邦、车里、八百、缅甸等觇视窥觊，示弱小夷，非策。上从之。遂命贵、骥先赴云南，复以副总兵李安、参将宫聚领川、贵兵，副总兵刘聚、参将冉保领南京、湖广兵，大发兵十五万，转饷半天下。骥荐太仆寺少卿李蒉、郎中侯、杨宁，主事蒋琳等为参谋。陛辞，上赐骥、贵等金兜鍪细铠弓矢蟒衣以行。侍读刘球上疏言：“麓川荒远偏隅，即叛服不足为中国轻重。而脱欢、也先并吞诸部，侵扰边境，议者释豺狼攻犬豕，舍门庭之近，图边徼之远，非计之得也。请罢麓川兵，专备西北。”不报。盖王振专政，欲示威荒服也。
十一月，定西伯蒋贵、兵部尚书王骥等讨麓川，大破之，思任发遁去。先是，思任发率众三万，至大侯州，欲攻景东、威远，兵部郎中侯、都指挥马让、卢钺击之，骥等遂进至金齿。镇康守陶孟、刁门俸乞降，令右参将冉保以五千人入据之，因其众破昔刺寨，移攻孟通。王骥誓师分三道进取，参将冉保自缅甸趋孟定，会木邦、车里之师；骥同蒋贵中路，至腾冲；内官曹吉祥、副总兵刘聚等自下江、夹象石合攻，径抵上江。上江者，贼砦所在也。攻二日不下，会天大风，骥命纵火焚栅，大破之，拔上江寨。贼千余犹迎战，官军奋长戈蹴之，贼将刁放戛父子俱没，刁招汉合家自焚，生擒刁门项，先后斩五万级。上江平，贼散走。大兵由夹象石、下江通高黎贡山道至腾冲，留副总兵李安戍之。王骥等取道南甸，至罗卜思庄，令指挥江洪等以八千人抵木笼山。思任发乘险以二万人列七营相救，副总兵刘聚、参将宫聚分攻之，不下。骥、贵同奉御监萧保自中路进，左右夹攻，败之，斩数百余级，乘胜至马鞍山，破其象阵，死者十余万，麓川大震。
十二月，王骥等直捣巢穴，山周三十里，深坚堑广，其东南依江壁立。以三千人探之，贼象阵伏泥沟突起，败之。贼又自永毛摩尼寨至马鞍山，伺我后。令都指挥方瑛以六千人攻拔之。瑛，方政子也。而右参将冉保从东路合木邦、车里、大侯之兵，先后斩三千三百九十余级。于是进攻麓川，积薪焚其栅，思任发挈妻子间道渡江走缅甸，焚溺数万。骥等班师，叙平麓川功，进封蒋贵定西侯，王骥靖远伯，以郎中侯、杨宁为侍郎，余升赏有差。
七年冬十月，复命定西侯蒋贵、靖远伯王骥征麓川、缅甸。先是，思任发既败走缅，大军还，复出为寇。上谓骥曰：“卿为朕再行。”遂起兵如前，复命骥等往讨之。
八年春二月，定西侯蒋贵、靖远伯王骥军至金齿，遣谕缅甸送思任发军前。缅人佯诺，不遣。骥曰：“缅甸党贼，不可不讨也。”乃至腾冲，分为五营，与蒋贵及都督沐昂分道并进。木邦宣慰使统兵万余，驻于蛮江浒，觇我军容。骥责以忠义，赐牛酒，遂感悦效死。缅人拥众大至，蒋贵率兵蔽江而下，焚其舟数百艘，大战一昼夜，贼溃，思任发复遁去，俘其妻子，班师。蒋贵起自行伍，屡立显功，与士卒同甘苦。凡出征，衣粮器械不役一人。临阵身先士卒，敌皆披靡，必手击杀数十人。不知书。然贵为大将，拱手听人指挥，无傲色，故所向成功。
九年春二月，王骥合木邦等诸部，进兵缅甸，累捷。缅人用大金缕船载思任发至江上觇我，复匿之。欲以麓川予木邦，孟养、戛里予缅甸，始献思任发，诡以思任子思机发致仇为解。骥等乃纵兵捣思机发寨，俘其妻子及从贼九十余人、象十一。事闻，上诏骥还京。然思机发尚窃据孟养，负固不服。
十年冬十二月，云南千户王政奉敕币谕缅甸宣慰使卜剌浪马哈省索思任发，未即遣。适昼晦二日，术者曰：“天兵至矣。”卜剌浪马哈省惧，以思任发及妻孥部属三十二人付政。思任发不食，垂死，政遂斩首，函献京师。
十三年春三月，初，思机发复据孟养地为乱，屡谕不从。复命靖远伯王骥提督军务，都督宫聚为总兵，张︷、田礼为左右副总兵，方瑛、张锐为左右参将，率南京、云南、湖广、四川、贵州土汉军十三万讨之。以孟养旧宣慰刁孟宾为向道，又敕木邦、缅甸、南甸、于崖、陇川宣慰使刁盖发等，各输兵饷。命户部右侍郎焦宏督饷云南。
十月，师抵金沙江，贼栅西岸以拒。骥造浮梁以渡，攻破之，乘胜进至孟养。贼敛众据鬼哭山及芒崖山等寨，皆攻拔之，斩获无算。贵州都指挥使洛宣、九溪卫指挥使翟亨皆战死。思机竟失所在，或谓死于乱兵也。王师俞孟养至孟那。孟养在金沙江西，去麓川千余里，诸部皆震怖，曰：“自古汉人无渡金沙江者，今王师至此，真天威也。”骥还兵，部落复拥思任子思禄为乱，攻银起莽，败之，复据孟养地。骥等虑师老，度贼不可灭，乃与思禄约，许以土目得部勒诸夷，居孟养如故。复与立石金沙江为界，誓曰：“石烂江枯，尔乃得渡。”思禄亦惧。听命。乃班师，以捷闻，诏增骥禄，赐铁券，子孙世袭伯爵。
谷应泰曰：麓川地接平缅，虽弹丸黑子，然固皇舆以内地也。洪武初，思氏失官，刁氏逐思，据有平缅。至正统时，刁又衰弱，思氏复振，宾玉走死，思任坐大，且争衡上国矣。蛮夷自相攻杀，赵奢所谓两鼠斗穴，天子不必问也。天使亟行，诮让数四，而尉陀箕踞，初无降意，子阳不省，乃更治兵。倔强如是，而讨逆之旗不见于金齿，问罪之旅不战于昆池，尚谓国有人乎？且宣帝即位，已弃交趾，新君践祚，又废麓川。云、贵、二广，土夷环疆，动以百计；溪蛮苗峒，列处内地，耕牧成群。麓川不逞，既有征矣，异类袭是迹而动，诛戮子弟，忧患长老，甚者屠掠郡国，并吞诸部。再复数年，■酱不见于番禺，邛杖不来于大夏，使断之北，地尽越隽之东矣。尔时而欲用兵，败固不测，胜亦大创。且高帝定云南，思氏窃发，沐英以三万骑破其三十万众，思然后俯首归命。既而刁氏又叛，沐春疾驱力战，擒斩诸刁，纳其故主。其谕傅友德曰：“云南虽平，尚烦区置，翠霭诸地，不尽服从，虽有云南，亦难守也。”盖小惩大戒，柔远之良规，一劳永逸，王师之胜算。故殷兴夏绪，必克鬼方；蜀出中原，先渡泸水。控远与绥迩不同功，讨贰与贪功不同道也。
西杨主议，舜德格苗，刘球上书，不称荒服。或亦朝多浊乱，内忧群小。北敌陆梁，外忧方大。文子不愿楚败，山涛方惧吴亡，大臣之用心固如是耶！若乃长驾远驭，则亦公孙弘之罢朔方，淮南安之谏闽、越者也。
蒋贵、王骥，初下麓川，三路分进，斩首三千，思任窜缅，仅以身遁，再攻平缅，五营并进，焚其援舟。思任父子，又窜孟养，然而缅人内惧，传首京师，勒石金沙，誓臣石烂，此亦勋著燕然，功高铜柱，岂仅唐蒙夜郎，相如邛笮者乎？然史称其起兵十五万，转饷半天下，冒躐五等，横被冕玉。嗟乎！陈汤贪黩，曹翰凶残，武臣之故态，而屯守之说不行，飞挽之繁不给，此则其智逊金城，而功比贰师者已。 


卷三十一



○平浙闽盗
英宗正统七年十二月，丽水盗陈善恭、庆元盗叶宗留合众盗福建宝峰场银冶，命浙江、福建有司捕治之。十二年春二月，叶宗留聚众盗掘少阳坑，数月，计所获微甚，
弃去。九月，率众之云山，遍掘诸坑场，无所得，还庆元。居数日，往政和掘少亭坑，亦不给用。谓其徒曰：“以吾之众，即索金于市易耳，何至自疲山谷间，常苦不给也。”众从之。时已数百人，遂掠政
和县及村落。还庆元，号召得千余人。遣召龙泉良葛山人叶七为教师，训练武艺。由浦城劫建阳，所过焚掠，从者益众。遂掠建宁，官民皆逃匿。分众截车盘岭，铅山惴恐，行旅断绝。
十三年夏四月，福建沙县邓茂七反，自称闽王。命都督刘聚为总兵，陈荣为副总兵，陈诏、刘德新为左右参将，佥都御史张楷监军，讨之。茂七，江西建昌人，初名邓云，豪侠为众所推。杀人亡命，入
闽。至宁化县，依豪民陈正景，易名茂七。聚众集会，常数百人，远近商贩至，皆依之，渐恣横，颐指杀人。先是，御史柳华按闽，檄各郡县，令村落各置隘门望楼，编乡民为什伍，茂七与弟茂八皆编为长。尝佃人田，例输粟主家，馈少物。茂七令毋馈，而田主自往受粟。田主讼之，不受缚，乃下巡检追摄之，因杀弓兵数人。闻于上官，调官军三百人与之格斗。杀伤略尽。惧讨，遂刑白马，歃血誓众，举兵反。游兵皆举金鼓器械应之，乌合至万余人，自称闽王。与正景率党劫上杭，还攻汀州，为推官王得仁所败，三战，正景被擒，送京师斩之，独茂七党盛不可制。
至是，率其党据杉关，劫商旅，遂攻光泽县，大掠。顺流下邵武，官民悉逃匿，至顺昌据之。贼去邵武，官民始复入城，顺昌官民亦入保邵武。时福建参政宋彰，交趾人，与中官多故旧，侵渔万计，贿王振得为左布政使。抵任，将责偿焉。小民苦为所迫。于是尤溪炉主蒋福成号集居民贫人无赖者悉归之，旬日有众万余，遂袭尤溪据之，与茂七声相闻，将劫沙县及延平。延平上其事，御史丁宣偕藩、臬诸使至延平，遣同知邓洪等帅兵二千，往沙县剿之。福成遂与茂七合，官军歼焉。丁宣乃遣招谕，令解散得免死。茂七笑曰：“吾岂畏死求免者！吾取延平，据建宁，塞二关，传檄南下，八闽谁敢窥焉！”杀赍书使者，据贡川及玉台馆，缔置里图甲役，遂据沙县，势益猖獗。御史张海始至延平，遣都指挥张某率兵四千往剿之，行二十里至双溪口，道隘，贼仅二十余人，伏左右村店中，俟兵过且尽。都指挥后殿至，贼伏猝起，举排栅塞道，前驱不可返，从兵不数十人，贼遂搏都指挥并其从兵，皆殪之。前驱兵觉，还御之无及，贼登山拥众喊声，官军大溃。茂七进攻延平，张海登城谕之，有绯衣贼曰：“我曹苦富民鱼肉，有司不我直耳！如朝廷宥我，且立散乞免徭三年。”都指挥范真等战于城外，众溃，真与指挥彭玺等俱死。御史上其事，请兵讨贼。上乃召都御史张楷至，面谕以闽贼猖獗状，令偕都督刘聚、陈荣等往讨之。
九月，张楷等师至南畿，分遣刘得新率兵由江西道建昌会邵武。楷率兵由浙入闽。十一月，指挥戴礼击叶宗留，斩之，礼与都督陈荣亦战死。初，张楷奉命讨邓茂七，至广信，以叶宗留道梗，留不敢进。福建遣使
促楷师，浙江藩、臬诸司请楷便宜移兵击宗留。江西御史韩雍亦言：“宗留近在咫尺，门庭之寇，皆国家事，岂可画疆而计耶？”楷不知所从。指挥戴礼愿往剿之，楷乃命率兵五百往。都督陈荣谓楷曰：“受朝命讨贼，今延平事急，而铅山不通，大军密迩二寇，逗遛不进，乃遣一步将往，朝廷知之，何所逃罪耶？”楷然之，遣荣以二千人率礼等往。礼先驱与贼遇于黄柏铺，麾兵击之，死伤相半。宗留衣绯率众前，中流矢死。官兵不知为宗留也。贼退奔入山，复拥叶希八为渠魁，劫车盘岭，悉众驻十三都，欲回浦城。会陈荣兵亦至，并戴礼军搜山。至玉山十二都中伏，荣、礼皆死。叶希八焚浦城，还龙泉，众数万人屯云和、丽水，陶得二、陈鉴胡俱率众从之。楷闻报，方益兵进，而刘得新已率江西兵败茂七于建阳，道始通。楷遂间道入闽，会刘得新等取道走建宁。
十二月，守备处州监察御史朱瑛，计擒贼党周明松等，尸于市。时叶宗留党周明松等，四出剽掠金华、武义、崇安、铅山诸县。朝廷虑其与闽寇合，命瑛及中官分守要地。瑛榜谕胁从，示以祸福，降者甚众。以计生致明松等数人，械于庆元。谍报贼首黑面大王领众三万，来劫明松等，中官大惧欲走，瑛不为动，立诛明松等，尸于市。贼闻之，逡巡遁去。
邓茂七遣别将陈敬德、吴都总等，由德化、永春、安溪寇泉州。知府熊尚初逆战于五陵坡，兵败被执，不屈死之。以建宁知府张瑛为福建右参政。邓茂七以二千余人攻建宁，瑛
率建安典史郑烈、乡兵吴保等，合都指挥徐信，分道乘雾袭斩五百余，拔其寨，故有是命。十四年春正月，上以闽师久无成功，命宁阳侯陈懋为征南将军，
保定伯梁瑶、平江伯陈豫为左右副总兵，都督范雄、董兴为左右参将，尚书金濂总督军务，太监曹吉祥、王瑾监军，御史张海、丁宣纪功，率京营及江西、浙江诸处大军讨之。未至，茂七等攻延平久，余贼至太平驿，副使邵宏誉等率兵与贼战，射死百余人，军士亡者倍之，以捷闻。
初，贼于近城五里许，断桥为守，道阻不通。刘得新既败贼，张楷乃遣使谕之，降其党黄琴等三十余人，令复业，禁诸民不许复私雠。建阳路既通，沙县贼首张繇孙至延平降。又引从贼罗汝先等诣楷，愿杀贼赎罪，且云：“贼败后，皆据险自卫。必欲取之，吾为公说令攻城，公悉大军击之，吾为内应，可覆也。”许之。贼首刘宗、罗海、郎七等，俱茂七伪将，掠财聚陈山寨。黄琴等计擒之，诣军门，械送京师。楷遂益兵趋延平，遇贼攻城，击杀千余人，贼众稍却。茂七等复移兵寇建宁，参政张瑛与贼战，死之。于是楷等还建宁，贼遂退保陈山。
二月，贼复下山攻延平，盖张繇孙、罗汝先诱之出也。楷以浙江军伏后坪，南京军伏后洋，江西军伏沙溪之南，而以福建军素为贼所易者，出城挑之。贼乘浮桥竟进，伏起，炮作，合击，大破之。官军乘胜进杀，擒数十人。茂七中流矢死，乃斩其首函之。驰露布，以捷闻。而宁阳侯陈懋等大兵亦继至。楷等至顺昌诸处，慰抚居民。余贼复拥茂七兄子邓伯孙聚后洋。或散走，各分据山砦。平江伯陈豫等分道捕之。贼据九龙山，楷遣兵二千出山后，戒之曰：“明日，贼必空寨攻我，若疾入其寨，据之。”比旦，贼视营兵少，果至溪上，无筏而还，山后兵已据其寨，惊溃。
三月，指挥王钺捕贼于高阳里，获女贼廖氏，伪号“女将军”。廖氏，瓯宁人。被掠至邓伯孙所，妖淫善幻，尤骁捷。兵败，归母家，获之。诸将各先后捕获从贼首数多，俱槛送邵武。大军至邵武，皆斩之。玺书至，褒谕诸将。以降贼黄琴为主簿，罗汝先为县丞，赏其诱贼功也。余候班师论功。令陈懋等留剿闽贼未尽者，张楷还师讨处州贼。懋等乃立赏格，能自擒杀来降者，与斩敌同。贼将张留孙者，骁勇善战，茂七起事多倚之。茂七死，仍从邓伯孙。千户龚遂荣伪贻留孙书，若素有约者，佯使谍误致之伯孙。伯孙果疑留孙，杀之，由是贼党人人自疑，弃伯孙来降。遂进兵沙县，破贡川、挂口、陈山诸砦，执伯孙送京师，斩之。左都督刘聚兵至南平、顺昌、瓯宁，擒余党六十三人，斩首无算。诸将先后擒斩，招抚略尽，八闽悉平，懋等乃班师。
张楷、刘聚等还师讨处州寇。先是，叶希八等据云和山中数月，谓其党曰：“山中出掠不便，不若由朱湖尽掠府城，乃结寨驻鲍村，取货于义乌，掠人于松杨。官军虽众，不能越冯公岭迫我矣。”众从之，遂掠处州。守臣遣使从温、台告急于杭州，御史命都指挥沈鳞、参议耿定、佥事王定帅兵四千，至处州击之。诸守臣复遣使诣省告急，御史盛琦、黄英先后以闻，朝廷命都指挥徐恭为总兵，孙镗、陶瑾为左右参将，工部尚书石璞督诸军讨之。会沈鳞、耿定、王晟率千户杨清等击贼丽水，败没。徐恭帅兵二千驰至处州，亦守城不敢出。贼攻处州，声言取金华，时楷等兵尚未至。
叶希八分犯江西广信境，永丰知县邓死之。时贼侵上饶，奉张楷檄御却之。贼大至，或劝其走，不听，遂被执，不屈，骂贼死。陈鉴胡破松阳、龙泉，屯金山岩，分劫青田、武义、义乌、东
阳，自号太平国王，改泰定元年。丽水县丞丁宁以老人王世昌等人贼巢，谕鉴胡，降之，进宁处州府同知，世昌等授巡检。鉴胡至京，锢锦衣狱。有诏鉴胡拟死，免其妻子。民兵张佑、王应参、王金礼等亦杀贼千余人，获皮甲八百，上俱授巡检。责尚书石璞、总兵徐恭玩寇。
五月，张楷入浙至衢州，佥事陶成往迎之，陈危急状。时处州城中乏食，诸将登陴而泣。楷分兵水陆并进，至兰溪，御史黄英、林廷举来会，请速进兵。至金华，令军中制竹笆数百面，笆如牌制，糊以纸，画兽形，可御贼枪，乃兼程进。至处州界，知府陆锺等来迎，至铜山寺驻师。贼阳遣人求抚，实觇之耳。遂给榜示付之去。时官兵阵于平地，贼众万人出山索战。官兵分三阵，贼攻中军，楷等令回，趋马军射之，死者三百余人。左右合击，死者又二百人。持枪者，多为竹笆所制。盖枪入竹隙，急不得出，悉被擒获。贼败溃，斩首六百余级，生擒百余人。
初，贼势甚迫，佥事陶成请招谕之。乃从仆隶四五人，径抵贼巢，谕以祸福，言词恳恻，贼党环动悚听，多率其党降。惟陶得二杀使者，引余党入山中。至是，千户沈俊谓其部下多丽水鲍村人，父子兄弟陷贼中者众，有何受等三人自言于阵前见其亲属，今欲招抚，请以此三人往可得也。楷从之，令赍榜入山，反复譬晓，词亦过徇，楷至以老母百口与誓。陶得二乃先出见，楷优赏加赉，令归山中同贼首叶希八、杨希、陶秉伦率其党十余人来见。楷纳其降，给帖令复业。始知前黄柏铺绯衣中流矢死者，即叶宗留也。明日，受等三人又招得贼首余海四、陈川十、余卞等三百余家出降，亦许令复业。
六月，上下玺书谕张楷相机剿抚之宜。楷等奏报贼前后听招抚复业者九千余家，男妇二万余人。疏既上，贼首陶得二等回山，复疑惧，拥众如故。欲以书招楷入，楷亦复书谕之。
景帝景泰元年五月，贼在庆元大社者，又出掠丽水、青田诸县，进攻武义。武义无城郭，副使陶成力御之。贼锐甚，麾下劝稍却，以避其锋，成不可，帅兵更进战。自辰至申。俄而城中火起，兵溃，成策马突阵，死之。成有威惠，屡捍海■有功。至是死，民思之不置。未几，复得玺书，谕楷等将已降贼令所司抚处，广布恩信，戒官吏勿相激扰，不听抚者，调兵剿灭。楷复遣郡邑丞ヘ等官赍入山再招之，陶得二等始听招，尽焚其砦出降。余党因陶得二降，悉解散复业，所司随在抚谕之，楷等乃班师，露布以闻。楷还京，会帝北狩，旧经事大臣多陷没，廷议楷无功，追论下于理。议上，以寇平功赎罪，得放归。
二年秋七月，镇守浙江、福建侍郎孙原贞以处州盗平，奏析丽水、青田二县，置云和、宣平、景宁三县。福建置永安、寿宁二县。从之。
谷应泰曰：浙东入闽，道险而狭，迤逦千里，山势业，灌木蓊翳，纠纷盘互，不逞之徒，往往跳穴其间。内可以聚糗粮，下可以伏弓弩，急可以远遁走，缓可以纵剽掠。以故浙、闽多寇盗，好作乱，长吏不敢问，将兵者难扑灭，地险然也。又况括苍诸坑，颇产贡金，椎埋嗜利者因缘为奸，趋之如骛，聚众益多。以故庆元叶宗留，以千余人攻政和，此乱之始也。然其由浦城，劫建阳，则自浙犯闽。攻上饶，破永丰，则自浙犯江。而叶希八又焚浦城，屯云和、丽水，则自闽还犯浙矣。其时闽地邓茂七反宁化，蒋福成反尤溪，莫不据地称王，摧锋陷敌，拥众万余，转战数郡，比之于浙为尤剧焉。
昔武帝之时，东瓯、闽越治兵相攻，辽阔阻深，尚烦汉救。而使其合兵连横，侵暴吏民，咸阳虽远，可付之度外耶？于是中丞张楷衔命督师，刘聚、陈荣分兵进讨。既而荣既败没，贼又滋蔓。宗留虽死，明松复来；希八未亡，鉴胡更作。何异淮裔煽乱，徐戎并兴，甲午祠兵，鲁师欲溃。乃始一侯二伯授钺南征，六将两协谋东伐，犹之赤眉败禹，更命冯异；卢循摧毅，还仗宋公。虽望桑榆之收，亦苦潢池之酷矣。所幸者，闽寇自闽，浙寇自浙，地虽旁掠，势不交通，取虞取虢，此成擒耳。假令浙寇北下婺州，东收广信，闽寇南驱光泽，西薄建昌，联师有犄角之形，事成有中分之约，则八闽既困，江、浙亦摇，而更待朱瑛横格铅山，中官分守要地，不已晚乎！虽其后福成、茂七，先后并歼；希八、鉴胡，同归款附，东陵渠帅，次第尽矣。而独参政宋彰者，输赂王振，责偿闾阎，民苦诛求，盗所自起。五年之间，村落为墟，赤羽征兵，青刍转饷，土木之妖，先萌内地，奸阉柄政，祸如是乎。至于陶得二屡叛而贷死，张楷捷奏而下狱。盖二以楷庇获全，楷以振党受过。刑赏失中，亦云忒矣。
若夫孙原贞条奏浙增云、宣三邑，闽置永、寿二县，犬牙相错，驭险之规也。但磴道素多槎牙，群盗易于伏莽，黄门发，虱乃不生，马援伐树，寇遂永绝。原贞之策，乃更不及此耶？ 


卷三十二



○土木之变
英宗正统八年夏四月，卫刺太师顺宁王脱欢死，子也先嗣。自脱欢杀阿鲁台，并吞诸部，势浸强盛，至也先益横，屡犯塞北，边境自此多事。
十二年春正月，巡抚宣大佥都御史罗亨信上言：“卫刺也先专候衅端，图入寇，宜预于直北要害，增置城卫土城备之。不然，恐贻大患。”奏闻，兵部尚书邝畏王振不敢主议。时参将石亨欲以大同四州七县之民，三丁籍一兵。又有敕令军余尽拨屯种，量亩起科。亨信奏言：“卫刺方骄，边民疲甚。兼以边地卤兼薄，若如所言，是绝衣食而逼其窜也。且当今事势，正宜布恩信以结人心，苟绝其衣食，未有得其心者。”诏从之。
十四年春二月，也先遣使二千余人进马，诈称三千人。王振怒其诈，减去马价，使回报，遂失和好。先是，也先遣人入贡，通事辈利其贿，告以中国虚实。也先求结婚，通事私许之，朝廷不知也。至是，贡马，曰：“此聘礼也。”答诏无许姻意，也先益鬼忿，谋寇大同。
夏六月丙辰，夜雷电大震，风雨骤作。谨身殿火起，延奉天、华盖二殿，奉天诸门皆毁。自王振擅权，灾异叠见，振略不警畏，狠恣愈甚，且讳言天变。时浙江绍兴山移于平地，官不敢闻。又地动，白毛遍生，奏入不省。陕西二处山崩，压没人家数十户，山移有声，三日不绝，移三里，不敢详奏。黄河改往东流于海，氵没人家千余户。又振宅新起，未俞时，一火而尽。南京宫殿火，是夜大雨，殿基上荆棘二尺高。始下诏赦天下。
秋七月，也先图犯边，其势甚张。侍讲徐呈语其友刘溥曰：“祸不远矣！”亟命妻子南归，皆重迁，有难色。呈怒曰：“尔不急去，不欲作中国妇耶！”乃行。八日，也先大举入寇，兵锋锐甚。大同兵失利，塞外城堡，所至陷没。边报日至，乃遣驸马都尉井源等四将，各率兵万人出御之。源等既行，太监王振劝上亲征。命下，二日即行，事出仓卒，举朝震骇。命太师英国公张辅、太师成国公朱勇率师以从，户部尚书王佐、兵部尚书邝、学士曹鼐、张益等扈征。吏部尚书王直及大小群臣，伏阙恳留，不允。十七日，命太监金英辅成阝王居守，每旦于阙左门西面受群臣谒见。遂偕王振并官军五十余万人，至龙虎台驻营。方一鼓，众军讹相惊乱，皆以为不祥。明日，出居庸关，过怀来，至宣府。连日风雨，人情汹汹，声息愈急。随驾诸臣连上章留，振怒，悉令掠阵。未至大同，兵士已乏粮，僵尸满路。寇亦佯避，诱师深入。
八月戊申朔，至大同。振又欲进兵北行，邝请回銮，振矫旨令与王佐随老营。乘马蹀躞而前，坠地几殆。王佐竟日跪伏草中请还。钦天监正彭德清斥振曰：“象纬示警，不可复前。若有疏虞，陷乘舆于草莽，谁执其咎？”学士曹鼐曰：“臣子固不足惜，主上系天下安危，岂可轻进！”振怒曰：“倘有此，亦天命也！”于是井源等报败踵至。会暮，复有黑云如伞罩营，雷雨大作，王振恶之。会前军西宁侯朱瑛、武进伯朱冕全军覆没，镇守大同中官郭敬密言于振，势决不可行，振始有还意。明日班师，大同总兵郭登告学士曹鼐等，车驾入，宜从紫荆关，庶保无虞。王振不听。振，蔚州人，因欲邀驾幸其第；既又恐损其禾稼，行四十里，复转而东。还至狼山，追骑且及。十三日庚申，遣朱勇等率三万骑御之。勇无谋，进军鹞儿岭，敌于山两翼邀阻夹攻，杀掠殆尽。是日，驾至土木，日尚未晡，去怀来仅二十里。众欲入保怀来，以王振辎重千余两未至，留待之。邝再上章请车驾疾驱入关，而严兵为殿。不报。又诣行殿力请，振怒曰：“腐儒安知兵事！再妄言必死！”曰：“我为社稷生灵，何得以死惧我！”振愈怒，叱左右扶出。遂驻土木。旁无水泉，又当敌冲。十四日辛酉，欲行，敌已逼，不敢动。人马不饮水已二日，饥渴之甚，掘井深二丈不得水。其南十五里有河，已为也先所据。也先分道自土木傍麻谷口入，守口都指挥郭懋拒战终夜，敌益增。时杨洪总兵在宣府，或劝洪急以兵冲敌围，驾可突出，竟闭城不出。十五日壬戌，敌遣使持书来，以和为言。遂召曹鼐草敕与和，遣二通事与北使偕去。振急传令移营，俞堑而行，回旋之间，行伍已乱。南行未三四里，敌复四面攻围，兵士争先奔逸，势不能止。铁骑蹂阵而入，奋长刀以砍大军，大呼解甲投刀者不杀。众裸袒相蹈藉死，蔽野塞川，宦侍、虎贲矢被体如猬。上与亲兵乘马突围不得出，被拥以去。英国公张辅，尚书邝、王佐，学士曹鼐、张益而下数百人皆死。从臣得脱者萧惟祯、杨善等数人。军士脱者俞山坠谷，连日饥饿，仅得达关。骡马二十余万，并衣甲器械辎重，尽为也先所得。太监喜宁降于也先，尽以中国虚实告之。初，师既败，上乃下马盘膝面南坐，惟喜宁随侍。有一胡索衣甲，不与，欲加害，其兄来曰：“此非凡人，举动自别。”拥出雷家站，见也先之弟赛刊王。上问曰：“子其也先乎？其伯颜帖木儿乎？赛刊王乎？大同王乎？”闻其语大惊，驰见也先，曰：“部下获一人甚异，得非大明天子乎？”也先乃召使中国二人问是否，二人见，大惊曰：“是也。”也先喜曰：“我常告天，求大元一统天下，今果有此胜。”问众何以为计？其中一人名乃公，大言曰：“天以仇赐我，不如杀之。”伯颜帖木儿大怒，呼也先为“那颜”，“那颜”者，华言大人也。“安用此人在傍！”摧其面，曰：“去！”因力言：“两军交战，人马必中刀箭，或践伤压死。今大明皇帝独不践压中刀箭，而问那颜，问我等，无惊恐怨怒。我等久受大明皇帝厚恩赏，虽天有怒，推而弃之地下，而未尝死之，我等何反天！那颜若遣使告中国，迎反天子，那颜不有万世好男子名乎？”众皆曰：“者”。胡语云“者”，然辞也。于是也先以上送伯颜帖木儿营，令护之。时惟校尉袁彬侍，命彬遣前使臣梁贵持手书，示怀来守臣，言被留状，且索金帛。城闭不可入，缒之上。守臣遣人送至京，以是夜三更从西长安门入报。十七日，百官集阙下，颇闻败报，私告语，惊惧。出朝见败卒裹创累累至，讯之，皆不知上所在。是日，皇太后遣使赍重宝文绮，载以八骑，皇后钱氏尽括宫中物佐之，诣也先营请还车驾。不报。
谷应泰曰：古者天子有道，守在四裔。及其季也，保境固圉，毋生戎心。是故马邑之诱，加罪王恢；郅支之诛，靳封延寿。盖以勤兵远略，轻开边衅，非细故也。况乃撑犁之帐，甫逼关门，而黄屋之尊，自为锁钥。晋明帝深窥姑孰，赵武灵突入咸阳，谁实谋国，而乃身试不测之渊，轻入虎狼之穴哉。
若夫英宗践祚，王振擅权，也先桀黠，狡焉启疆。其时如罗亨信之议备土城，石亨之拨军屯种，则先事之防也。王直之伏阙恳留，邝之坚请回銮，王佐之草间跪伏，则临事之救也。而王振威福自擅，从来日久，锐意亲征，有进无退，岂真楚国联师，灭此朝食，骠姚报汉，无以家为者乎？乃从来笑窃弄者，必须假御侮以固主恩，而势焰炙手者，易于幸边功以邀富贵。此振之所以据鞍顾盼，走死地如骛耳！至于千金之子，坐不垂堂。十室之邑，可以免难。而英宗是时劝驾之言易入，断鞅之议不行者，毋亦文皇自征瓦刺，狃于易与；而宣宗自将待边，又所亲见者耶！以故追戎济上，专目鲁公；北伐令支，群推小白。然而天时人事，则有异焉。
方其天变见于上，地变见于下，南宫荆棘，北殿尘灰，比于梅福之金铁皆飞，宗周之三川告亡，此何景也？至龙台而一军皆乱，出居庸而连宵风雨，薄大同而尸满路，比于苻坚之犬嗥宫门，管子之鼙鼓皆浊，此何兆也？逮夫井源败衄踵至，朱冕全军覆没，而振始还屯左次，定议班师，呜呼晚矣！荡阴之血，酷于染衣；平阳之辱，几于执盖。徒使师武臣封尸俱死，诸大夫茇舍无从。楚三户之众，见怀王以何期；锐司徒之妻，叹吾君之不免。幸而共和行政，叔武入守；适来那颜之怒，不用乃公之谋，则货匪居秦，璧还入赵矣。不然而皇太后遣赍重宝，钱皇后尽括宫中，币与地同尽，人与币俱往，徽、钦之祸，复见于兹，雪窖冰天，魂终漠北矣。
然予尝论之，寇准饶学术，可以战而真宗受盟；王振少方略，不可以战而英宗骤举。是则澶渊之会，以重发而丧功；土木之变，又以轻为而至败耳。彼王振倡谋，喜宁反噬，虽一死沙场，一膏斧，而罪浮罄竹，报不蔽辜。宜乎靖康诛童贯，而贾生之书必欲缚中行说而笞其背也。 


卷三十三



○景帝登极守御
英宗正统十四年秋八月，上北狩，太后召百官入集阙下，谕曰：
“皇帝率六军亲征，已命成阝王临百官。然庶务久旷，今特敕成阝王总其事，群臣其悉启王听令。”辛未，太后诏立皇长子见深为皇太子，时年二岁，命成阝王辅之。诏天下曰：“迩者寇贼肆虐，毒害生灵。皇帝惧忧宗社，不遑宁处，躬率六师问罪。师徒不戒，被留王庭。神器不可无主，兹于皇庶子三人，选贤与长，立见深为皇太子，正位东宫。仍命成阝王为辅，代总国政，抚安万姓。布告天下，咸使闻知。”癸酉，成阝王临午门，言官大臣次第宣读弹劾王振启章，言：“振倾危宗社，请灭族以安人心。若不奉诏，群臣死不敢退。”因哭，声彻中外。王起入，内使将阖门，众随拥入。有令旨籍没振，遣指挥马顺往。众曰：“顺，振党也。宜遣都御史陈镒。”时太监金英传旨，令百官退。众欲ㄏ殴英，英脱身入。马顺从旁叱百官去，给事中王愤起ㄏ顺首，曰：“马顺往时助振恶，今日至此，尚不知惧！”众争殴之，或就脱顺华，捶击ε踏，立毙顺。众又索振党内使毛、王二人，英ㄏ令出，亦击杀之，曳三尸陈东安门，军士犹争击不已。逾时，执振侄锦衣卫指挥王山，反接跪于廷，众唾骂之。于是众竞喧哗，班行杂乱，无复朝仪。百官既殴杀顺，益忄匈惧不自安。王亦屡起，欲退还宫。兵部侍郎于谦直前揽王衣，曰：“殿下止。振罪首，不籍无以泄众愤。且群臣心为社稷耳，无他。”王从之，降令旨奖谕百官归■事，马顺罪应死，勿论。众拜谢出。是日，事起仓卒，赖谦镇定。谦排众翊王入，袍袖为裂。既出，吏部尚书王直者，笃老臣，执谦手而叹曰：“朝廷正藉公耳！今日虽百王直，何能为！”丙子，移王座入奉天门左受朝。陈镒奉令旨，籍振并其党彭德清等家。振第宅数处，壮丽拟宸居，器服珍玩，尚方不及，玉盘径尺者十面，珊瑚高者七八尺，金银十余库，马万余匹，皆没官。脔山于市，族属无少长皆斩。振暨山弟林等皆从驾，死于兵。太后命以于谦为兵部尚书。
二十三日，也先拥上至大同城下，索金币，约赂至即归上。都督郭登闭门不纳。上传旨曰：“朕与登有姻连，何外朕若此！”登遣人传奏曰：“臣奉命守城，不敢擅启闭。”随侍校尉袁彬以头触门大呼，于是广宁伯刘安、给事中孙祥、知府霍宣同出见，献蟒龙袍。上以赐伯颜帖木儿及也先弟大通汉英王。上曰：“秋稼未收，军士久饥，可令刈以入城。”又曰：“也先声言归我，情伪难测，且严为备。”从骑叩城下索犒军资，并内官郭敬等金银共万余两来迎驾。既献，复不应。
初，也先来索赂，郭登曰：“此绐我耳！莫若以计伐其谋，劫营夺驾入城，此为上策。”乃谋以壮士七十余人，饷之食，令奋前执其弓刀，因拥上还。召壮士与之盟，激以忠义，约事成高爵厚禄。士皆奋跃用命，已书券给之。会有沮者，既淹久，寇觉，惊扰而去。时登练兵振武，誓以死守大同。将士咸感奋，屡出奇挫敌，故以孤城得全。
也先拥上道宣府，总兵杨洪闭城门不出。事闻，逮洪系诏狱。上出塞，过猫儿庄、九十海子，历苏武庙、李陵碑。二十八日，至黑松林，也先营在焉。上始入也先营，也先拜稽首，侍坐设宴，令妻妾出上寿，歌舞为乐。仍奉上居伯颜帖木儿营，去也先营十余里，伯颜帖木儿与其妻见上，亦如也先礼。也先屡欲谋害，会夜大雷雨，震死也先所乘马，谋乃沮，且加礼焉。袁彬侍左右，颇知书，性警铭。又有哈铭者，先随使臣吴良羁留在北，至是亦与彬同侍。又有卫沙狐狸者，亦随上至漠北，供薪水，劳苦备至。
二十九日，太后遣太监金英传旨：“皇太子幼冲，成阝王宜早正大位，以安国家。”时议者以时方多故，人心危疑，思得长君以弭祸乱。于是文武群臣交章劝进，王再辞让。众请遵太后命，允之，遂择日行礼。
九月戊寅朔，上在迤北，也先遣使来言，欲送上还京师。使还，以金百两、银二百两、彩币二百匹赐也先。癸未，成阝王即皇帝位，遥尊上为太上皇，诏赦天下，改明年为
景泰元年。也先复遣使致书，辞悖慢。兵部尚书于谦见帝泣言曰：“寇贼不道，势将长驱深入，不可不预为计。迩者各营精锐，尽遣随征，军资器械，十不存一。宜急遣官分设，召募官舍余丁义勇，起集附近
民夫，更替沿河漕运官军。令其悉隶神机等营，操练听用。仍令工部齐集物料，内外局厂昼夜并工，成造攻战器具。京师九门，宜用都督孙镗、卫颖等给领兵士，出城守护，列营操练，以振军威。选给事中御史如王等，分出巡视，勿致疏虞。徙郭外居民于城内，随地安插，毋为寇掠。通州坝上仓粮，不可捐弃以资寇，令在官者，悉诣关支准为月粮之数，庶几两得。”帝嘉纳之。以兵部郎中罗通、给事中孙祥并为副都御史，分守居庸、紫荆等关。以薛为大理寺丞，分守北门。命侍讲徐呈、杨鼎，检讨王询等行监察御史事，分镇河南、山东等处要地，抚安军民。令各处招募民壮，就令本地官司率领操练，遇警调用。起杨洪、石亨于诏狱，命洪仍守宣府，亨总京师兵马。亨有威望，方面巨躯，须垂至膝。先协守万全，坐不救乘舆，械系诏狱。至是，以于谦言赦出之，使总京营兵马赎罪。
十月，也先以送上皇还京为名，与其汗脱脱不花寇紫荆关，京师戒严。先是，太监喜宁，故鞑靼也。土木之败，降于也先，尽以中国虚实告之，为彼向道，奉上皇入寇。七日，至大同城下，守臣郭登
曰：“赖天地祖宗之灵，国有君矣。”也先知有备，不攻去。九日，至广昌，破紫荆关，杀指挥韩清等，都御史孙祥走死。朝野汹汹，人无固志。赦交址败绩论死成山侯王通为都督，升鸿胪寺卿杨善为副都御史，协守京城。太监兴安问王通计将安出，通以挑筑京师外城濠为对，兴安鄙之。侍讲徐呈方有时名，亦锐意功业。太监金英召徐呈问计，呈曰：“验之星象历数，天命已去，请幸南京。”英叱之，令人扶出。明日，于谦上疏抗言：“京师天下根本，宗庙、社稷、陵寝、百官、万姓、帑藏、仓储咸在，若一动则大势尽去，宋南渡之事可鉴也。呈妄言当斩。”太监金英宣言于众曰：“死则君臣同死。有以迁都为言者，上命必诛之。”乃出榜告谕，固守之议始决。谦闻寇迫关，思各处刍粟数万计，恐为敌资，急遣使焚之，然后奏闻。或请姑待报，谦曰：“寇在目前，若少缓，彼将据之，适以赍盗粮耳！独不见宋牟驼岗事乎？”众皆是之。
己卯，也先长驱至京城西北关外。命石亨等军于城北，兵部尚书于谦督其军；都督孙镗军于城西，刑部侍郎江渊参其军，皆背城而阵。以交址旧将王通为都督，与御史杨善守城。时众论战守不一，主将石亨欲尽闭九门，坚壁以避贼锋。谦曰：“不可。贼张甚矣，而我又先弱，是愈张也。”乃率先士卒，躬擐甲胄，出营德胜门，以示必死。泣以忠义谕三军，人人感奋，勇气百倍。尚宝司丞夏陈四策：一谓寇多骑，长于野战，短于攻城，且坚壁勿战，使之气沮，然后出奇设伏，诸道奋击。一谓寇深入，宜令死士夜袭其营，设伏内地，以待追者。一谓寇既举国入犯，边无所御，宜分边兵内外夹攻，彼将自溃。一谓我军依城为营，退有所归，宜以三队为法，前队战退，令中队悉斩以徇，不斩者同罪，使士知畏法。诏趋行之。喜宁嗾也先遣使来议和，索大臣出迎驾。众莫敢出，乃以通政参议王复为礼部侍郎，中书舍人赵荣为鸿胪寺卿，出朝上皇于土城庙。也先、伯颜帖木儿擐甲持弓矢侍上皇。复等见上皇，进书敕。上皇视汉字书，也先视番字敕。也先曰：“尔皆小官，急令王直、胡氵荧、于谦、石亨来。”上皇谕复、荣曰：“彼无善意，汝等宜急去。”二人辞归。寇益四出剽掠，焚三陵殿寝祭器，逼宣武门，南逾卢沟桥，散掠下邑，攻城益急。石亨折弓厉声曰：“宰臣不出计，莫能支矣。”大学士陈循等疏请敕宣府、辽东总兵杨洪、曹义各选劲骑与官军夹击。又请旨募斩也先者，赏万金，封国公。复伪作喜宁与太监兴安书云：约诱也先入寇，欲乘其孤军取之。书为也先逻卒所获，也先颇疑喜宁。既而宣府、辽东兵至，军大振。时诸军二十二万列城下，寇见大军盛而严，不敢轻犯。以数骑来尝，谦设伏空屋，遣骑诱之。遂以万骑来薄，伏发败之。石亨出安定门，与其从子彪持巨斧突入中坚，所向披靡，敌却而西。亨追战城西，复却而南。彪率精兵千人诱寇至彰义门，寇见彪兵少，逼之，亨率众乘之，寇败走。神机营都督范广以飞枪火箭杀伤甚众。都督孙镗御寇西直门失利，诸将不相援。镗急叩门求入，给事中程信监军西城，言镗小失利，即开门纳镗。贼益张，人心益危。乃闭城趋镗战，寇逼城，镗兵走死地，亦附城战。信与都督王通、都御史杨善城上鼓噪，枪炮佐镗。毛福寿、高礼往援，礼中流矢。石亨兵亦至，乃引退。于是也先知我有备，气稍沮。于谦使谍，谍知上皇移驾远，命石亨等夜举火，大炮击其营，死者万人。也先以上皇北遁，脱脱不花闻之，遂不敢入关，亦遁。也先出居庸关，伯颜帖木儿奉上皇出紫荆关。诸将分兵蹑其后，石亨与从子彪复破寇于清风店，孙镗、杨洪、范广逐寇至固安，又捷，夺回人口万余。时寇骑散掠各郡，不过百余骑，驱人畜以自卫，望之若万众，然犹杀官军数百人，洪子俊几为所获。上皇出紫荆关，连日雨雪，乘马踏雪而行，上下艰难，遇险则袁彬执控，哈铭亦随之。既入寇营，也先来见，宰马，拔刀割肉，燎以进，云：“勿忧，终当送还。”食讫辞去。
脱脱不花遣使来献马，议和，朝廷却之。胡氵荧、王直曰：“脱脱不花、也先君臣素不睦，宜受其献以间之。”从其言，使人入见，赐衣服酒馔金帛。
协守大同都督郭登议率所部，并纠集义勇，从雁门入援。先以蜡书驰奏，大略谓：“戎马南驱，三关失险，留连内地，为患非轻。欲悉起各处官军民壮，入护内廷。京兵击于内，臣兵击于外，使贼有腹背受敌之虞，首尾不救之患。”且曰：“忠臣切已，敢忘报国之心；成败在天，不负为臣之节。”以贼退，优诏褒答之。时我师屡衄，边陲无完地。大同兵士战没之余，城门昼闭，人心土崩。有爱登者，泣谓之曰：“事已至此，奈何？”登曰：“天若祚国，必无他忧。若敌势莫遏，吾与此城誓相存亡，当不使诸君独死也。”大同孤危，登气益壮。吊死问伤，亲为痛恤。昼夜筹虑，修城缮兵，以图后举。寻京师围解，登上疏言：“寇骑虽回，离边不远。传报有云，黄河已冻，且向延绥。青草复生，再侵京阙。事虽未信，备必先修。乞推诚待下，侧席求贤；明理克欲，以成圣学；亲贤远佞，以收人望。”既又传也先将复犯京师，登以京兵新选，不可轻战，又疏曰：“今日之计，可以养锐，不可浪战；可以用智，不可斗勇。兵法知彼知己，可守则守。其涞水、易州、真定、保定一带，皆坚壁清野，京兵分据，犄角安营。以逸待劳，以主待客，勿求侥幸，务在万全。此谓不战而屈人兵，善之善者也。”
命都指挥董宽率兵督河间、沈阳等卫，缉捕盗贼。时降人安置畿内者，乘时并起为盗。十一月，以寇退，京城解严，降诏抚安天下。杨洪等班师还京。
论功封杨洪昌平侯，石亨武清侯。加于谦少保，总督军务。谦固辞，不许。有颂谦功者，辄谢曰：“四郊多垒，卿大夫之耻。今但不城下盟，何功也。”学士陈循疏言：“守居庸副都御史罗通晓畅军事，宜召还。守宣府总兵杨洪及子俊皆善战，宜留之京师。”于谦曰：“宣府，京师之藩篱，居庸，京师之门户，边备既虚，万一也先乘虚据宣府为巢窟，京师能安枕乎！”兵科给事中叶盛亦上言：“今日之事，边关为急。往者马营、独石不弃，则六师何以陷土木；紫荆、白羊不破，则寇骑何以薄都城！即此而观，边关不固，则京城虽守，不过仅保九门，其如寝陵何？其如郊社坛何？其如四郊生灵荼毒何？宜急令固守为便。”
先是，土木既败，边城多陷，宣府孤危。既而复召宣府总兵入卫京师，人心益惧。或欲遂弃宣府，纷然就道。都御史罗亨信不可，仗剑坐当门拒之，下令曰：“敢有出城者必斩。”众始定。城中老稚欢呼曰：“吾属生矣！”因设策捍御，督将士誓死守。寇知有备，不敢攻。至是，上从于谦、叶盛言，乃以左都督朱谦佩印镇宣府，纪广、杨俊副之。佥都王镇居庸。
上皇北至小黄河苏武庙，伯颜帖木儿妻阿挞刺阿哈刺令侍女设帐迎驾，宰羊递杯进膳。寻值圣节，也先上寿，进蟒衣貂裘，筵宴。哈铭、袁彬常宿御寝傍，天寒甚，每夜上皇令彬以两胁温足。一日晨起，谓铭曰：“汝知乎？汝夜手压我胸，我俟汝醒乃下手。”因言光武与子陵共卧事。铭顿首。上皇夜出账房，仰观天象，指示二人曰：“天意有在，我终当归也。”上皇使哈铭致意伯颜妻，令劝伯颜送还朝。妻曰：“我妇人何能为！然官人洗濯，我侍巾脱，亦当进一言。”伯颜尝因猎得一雉，并酒一卣来献。铭时时设喻慰上皇勿忧，或成疾。
时也先声言欲送上皇还，众遂多主和。于谦独排众议曰：“社稷为重，君为轻。”遣人申戒各边将，毋堕贼计。命尚书石璞镇守宣府，都御史沈固镇守大同，都督王通守天寿山，佥都御史王城昌平，都御史邹来学提督京都军务，平江伯陈豫守临清，副都御史罗通守山西。
景帝景泰元年春正月，上皇书至，索大臣来迎。命公卿集议，廷臣因奏请遣官使北，贺节进冬衣。上谓必能识太上皇帝者始可行。群臣惧，谢罪。事遂寝。
大同总兵郭登败寇于栲栳山。寇入大同境，登率兵蹑之。行七十里，至水头，日暮休兵。夜二鼓，有报云：“东西沙窝贼营十二，皆自朔州掠回。”登召诸将问计，或言：“贼众我寡，莫若全军而还。”登曰：“我军去城百里，一思退避，人马疲倦，贼以铁骑来追，即欲自全得乎？”按剑起曰：“敢言退者斩。”径薄贼营。天渐明，贼以数百骑迎战，登奋勇先登，诸军继进，呼声震山谷。登射中二人，手刃一人，遂大破其众。追奔四十余里，至栲栳山，斩首二百余，夺还人马器械万计。进封定襄伯，食禄千一百石，与世券。是役也，登以八百骑破寇数千，为一时战功第一。登为将智勇，善抚士卒，纪律严明，料敌制胜，动合机宜。在大同与贼相拒一年，大小数十战，未曾挫衄。常恨马少，步卒追贼不及。乃以己意设为夹地龙、飞天网，凿为深堑，覆以土木，人马通行，如履实地。贼入围中，令人发机，自相击撞，顷刻十余里皆陷。又用炮石击贼，一发五十余步，人马死者数十，贼传以为神云。时也先分调各部扰边，朱谦败之于宣府，杜忠败之于偏头关，王翱败之于辽东，马昂败之于甘州。修城堡，简精锐，各边皆有备。石亨佩大将军印巡边，石彪、杨俊亦间出，中国势遂振。
闰正月，叛人小田儿伏诛。小田儿为也先乡导，杂使中来间虚实，于谦授计侍郎王，就大同道诛之。二月，叛臣喜宁伏诛。宁怀二心，教也先扰边。且不欲送上皇还，上皇深恶之。宁又忌袁彬，诱彬出营，将杀之，上皇急救之，乃免。彬与上皇谋，遣宁传命入京，令军士高盘与俱。密书系盘髀间，令至宣府，与总兵等官计擒之。既至宣府，参将杨俊出，与宁饮城下，盘抱宁大呼，俊纵兵，遂缚宁送京，诛之。也先闻宁诛，与赛刊王等分道入犯。
三月，也先、赛刊王寇大同、阳和，大同王寇偏头关，答儿不花王寇乱柴沟，铁哥不花王寇大同八里店，铁哥平章寇天城，脱脱不花王寇野狐岭，并万全。
夏四月甲戌，户部尚书金濂等议寇骑犯边，大军失利，遗有马营、独石、龙门、雕鹗等处刍粮，宜令督储侍郎刘琏、提督军务副都御史罗通及宣府总兵朱谦、游击杨能会计徙运宣府。从之。
都督杨俊请大举出塞，大同、宣府列营坚守为正兵，独石、偏头乘间设伏为奇兵，悉发京营与诸镇兵，出塞逐北，而犁其王庭，可以得志。于谦曰：“报仇雪耻，臣等职也。顾兴兵举事，系社稷安危。即如俊所言，万一我军出塞，贼以偏师缀我，而别遣部落间道乘虚入寇，是自撤藩篱，非万全计，臣愚未见其可。”上从谦议。
大同参将许贵请遣使腆币，以款寇兵，而徐为讨伐计。于谦曰：“前者固非不遣使。都指挥季铎、指挥岳谦遣，而寇骑已至关口。通政王复、少卿赵荣遣，而不获征太上一信。其狡焉侮我而我，何似而可言和？况也先不共戴天仇也，理固不可和。万一和而彼遂肆无厌之求，从之则坐弊，不从则生变，势亦不可和。贵介胄之臣，而委靡退怯，法当诛。”是时上任谦方专，疏既入，于是边将人人言战守。也先不得挟重相恫喝，抱空名不义之质，始谋归太上矣。
  </div>
  <div class="pagination">
   <a href="明史纪事本末_page14.html">
    上一页
   </a>
   <span>
    ...
   </span>
   <a href="明史纪事本末_page10.html">
    10
   </a>
   <a href="明史纪事本末_page11.html">
    11
   </a>
   <a href="明史纪事本末_page12.html">
    12
   </a>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <span class="current-page">
    15
   </span>
   <a href="明史纪事本末_page16.html">
    16
   </a>
   <a href="明史纪事本末_page17.html">
    17
   </a>
   <a href="明史纪事本末_page18.html">
    18
   </a>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <span>
    ...
   </span>
   <a href="明史纪事本末_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
