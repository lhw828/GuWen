<!DOCTYPE html>
<html>
 <head>
  <meta charset="utf-8"/>
  <title>
   宋史纪事本末 - 第 11 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史纪事本末 - 第 11 页/共 14 页
  </h1>
  <div class="content">
   宋史纪事本末卷二十
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷二十一
　　明　冯　琦　原编
　　陈邦瞻　增辑
　　道学崇诎
　　高宗绍兴元年秋七月丁亥诏赠程颐直龙图阁制词畧曰周衰圣人之道不得其传世之学者其欲闻仁义道德之説孰从而求之亦孰从而听之尔颐濳心大业高明自得之学可信而不疑而浮伪之徒自学问文采不足表见于世乃窃借名以自售外示恬黙中实奔竞使天下之士闻其风而疾之是重不幸焉朕所以振耀褒显之者以明上之所与在此而不在彼也
　　六年十二月左司諌陈公辅请禁程氏学从之先是崇宁以来禁锢元祐学术帝渡江复尊尚程颐之学至是公辅上疏言今世取程颐之説谓之伊川之学相率从之倡为大言谓尧舜文武之道传之仲尼仲尼传之孟轲孟轲传之颐颐死遂无传焉狂言怪语滛説鄙论曰此伊川之文也幅巾大袖高视濶步曰此伊川之行也师伊川之文行伊川之行则为贤士大夫舍此者非也诚恐士习从此大坏乞禁止之遂诏士大夫之学一以孔孟为师庻几言行相称可济时用臣僚所奏可布中外使知朕意时方召尹焞焞颐门人也公辅之意葢有所指云
　　七年五月张浚荐胡安国帝召之安国闻陈公辅请禁程颐之学乃上疏曰孔孟之道不传久矣自颐兄弟始发明之然后知其可学而至今使学者师孔孟而禁从颐学是入室而不由户也夫頥于易因理以明象而知体用之一原于春秋见于行事而知圣人之大用诸经语孟皆发其微防而知其入德之方则狂言怪语岂其文哉孝弟显于家忠诚动于乡非其道义一介不以取予则高视濶步岂其行哉自嘉祐以来西都有邵雍程颢及其弟頥关中有张载皆以道德名世著书立言公大夫所钦慕而师尊之及王安石蔡京等曲加排抑故其道不行愿下礼官讨论故事加之封爵载在祀典仍诏馆阁裒其遗书羽翼六经使邪説者不得作而道术定矣疏入公辅与中丞周秘侍御史石公揆交章论安国学术颇僻安国遂辞召命
　　孝宗淳熈五年春正月侍御史谢廓然乞戒有司母以程頥王安石之説取士未几秘书郎赵彦中复疏言科举之文成式具在今乃祖性理之説以浮言游词相高士之信道自守以六经圣贤为师可矣而别为洛学饰怪惊愚士风日弊人才日偷望诏执事使明知圣朝好恶所在以变士风从之
　　十年六月监察御史陈贾请禁道学先是朱熹为浙东提刑行部至台州知州事唐仲友为其民所讼熹劾治之仲友与宰相王淮同里且为姻家淮由此怨熹欲沮之风吏部尚书郑丙上疏言近世士大夫有所谓道学者欺世盗名不宜信用帝已惑其説淮又以太府丞陈贾为御史贾因面对首论曰臣窃谓天下之士所学于圣人之道未尝不同旣同矣而谓已之学独异于人是必假其名以济其伪者也邪正之辨诚与伪而已矣表里相副是之谓诚表里相违是之谓伪臣伏见近世士大夫有所谓道学者其説以谨独为能以践履为高以正心诚意克已复礼为事若此之类皆学者所共学也而其徒乃谓已独能之夷考其所为则又大不然不几于假其名以济其伪者耶臣愿陛下明诏中外痛革此习每于听纳除授之间考察其人摈斥勿用以示好恶之所在庻几多士靡然向风言行表里一岀于正无或肆为诡异以干治体实宗杜无疆之福葢指熹也帝从之由是道学之名贻祸于世后直学士院尤袤以程氏之学为贾所攻言于帝曰道学者尧舜所以帝禹汤文武所以王周公孔孟所以设教近立此名诋訾士君子故临财不茍得所谓廉介安贫守道所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举足且入其中俱无所免此岂盛世所宜有愿循名责实听言观行人情庻不怀于疑似帝曰道学岂不美之名正恐假托为奸真伪相乱尔
　　十五年六月除朱熹为兵部郎官先是熹以周必大荐为江西提刑入奏事或要于路曰正心诚意之论上所厌闻慎勿复言熹曰吾平生所学惟此四字岂可隠黙以欺吾君乎及入对上迎谓之曰久不见卿卿亦老矣浙东之事朕自知之今当处卿以清要不复以州县烦卿奬谕甚渥遂除兵部郎官熹以足疾乞祠兵部侍郎林栗与熹论易西铭不合遂论熹本无学术徒窃张载程颐之绪余为浮诞宗主谓之道学妄自推尊所至辄携门生数十人习为春秋战国之态妄希孔孟歴聘之风绳以治世之法则乱人之首也今采其虚名俾之入奏将置朝列以次收用而熹闻命之初迁延道途邀索高价门徒迭为游説政府许以风闻然后入门旣经陛对得防除郎而辄怀不满傲睨累日不肯供职是岂程頥张载之学教之然也望将熹停罢以为事君无礼者之戒帝谓栗言过当而大臣畏栗之强莫敢深论乃命熹依旧江西提刑周必大言熹上殿之日足疾未瘳勉强登对帝曰朕亦见其跛曵太当博士叶适上疏曰考栗劾熹之辞始末参验无一实者特发其私意而遂忘其欺耳至于其中谓之道学一语利害所系不独于熹葢自昔小人残害忠良率有指名或以为好名或以为立异或以为植党近又剏为道学之目郑丙倡之陈贾和之居要津者宻相付授见士大夫有稍慕洁修者辄以道学之名归之以为善为玷缺以好学为已愆相与指目使不得进于是贤士惴栗中材解体销声灭影秽德垢行以避此名徃日王淮表里台諌隂废正人葢用此术栗为侍从无以逹陛下之德意志虑而更袭用郑丙陈贾宻相付授之説以道学为大罪文致语言逐去一熹固未甚害第恐自此游词无实谗言横生良善受祸何所不有伏望陛下正纪纲之所在絶欺罔于旣形摧折暴横以扶善类奋发刚断以慰公言疏入不报诏熹仍赴江西熹力辞不赴
　　光宗绍熈元年二月殿中侍御史刘光祖入对言近世是非不明则邪正互攻公论不立则私情交起此固道之消长时之否泰而实国家之祸福社稷之存亡系焉甚可畏也本朝士大夫学术最为近古初非有强国之术而国势尊安根本深厚咸平景德之间道臻皇极治保太和至于庆厯嘉祐盛矣不幸而坏于熈丰之邪説疎弃正士招徕小人幸而元祐君子起而救之末流大分事故反覆绍圣元符之际羣凶得志絶灭纲常其论旣胜其势旣成崇观而下尚复何言臣始至时闻有讥贬道学之説而实未覩朋党之分中更外艰去国六载已忧两议之各甚而恐一旦之交攻也逮臣复来其事果见因恶道学乃生朋党因生朋党乃罪忠谏夫以忠谏为罪其去绍圣几何陛下即位之初凡所进退率用人言初无好恶之私岂以偏党为主而一岁之内斥逐纷纷徃徃纳忠之言谓为沽名之举事势至此循黙乃宜循黙成风国家安頼臣欲息将来之祸故不惮反覆以陈伏兾圣心豁然永为皇极之主使是非由此而定邪正由此而别公论由此而明私意由此而熄道学之讥由此而消朋党之迹由此而冺则生灵之幸社稷之福也不然相激相胜展转反覆为祸无穷臣实未知税驾之所帝下其章读者至于流涕
　　宁宗庆元元年六月右正言刘德秀请考核道学真伪从之先是上在嘉府黄裳为嘉王府翊善光宗谕之曰嘉王进学皆卿之功裳谢曰若欲进德修业追迹古先王则须寻天下第一等人物光宗问为谁裳以朱熹对直讲彭年因讲鲁荘公不能制其母云母不可制当制其侍御仆从上问此谁之説对曰朱熹説也自后每讲必问熹説如何及上即位宰相赵汝愚首荐熹遂自潭州召为焕章阁待制兼侍讲熹在道闻近习已有用事者即具奏言幸门一开其弊将不可复塞及至每进讲务积诚意以感动上心上亦稍稍嘉纳焉熹复奏疏极言陛下即位未能旬月而进退宰臣移易台諌皆出陛下之独断中外咸谓左右或窃其柄臣恐主威下移求治反乱矣时韩侂胄方用事熹意葢指侂胄也侂胄由此大恨使优人峩冠濶防象大儒戏于上前因乗间言熹迂濶不可用遂出内批罢熹经筵除宫观熹去侂胄益无忌惮矣其党复为言凡相与异者皆道学之人也隂疏姓名授之俾以次斥逐或又为言以道学目之则有何罪当名曰伪学由是有伪学之目善类皆不自安至是德秀上言曰邪正之辨无过于真与伪而已彼口道先王之言而行如市人所不为在兴王之所必斥也昔孝宗鋭意恢复首务核实凡言行相违者未尝不深知其奸臣愿陛下以孝宗为法考核真伪以辨邪正诏下其章于是博士孙元卿袁燮国子正陈武皆罢司业汪逵入劄子辩之德秀以逵为狂言亦被斥　秋七月御史中丞何澹上疏言绍兴间諌臣陈公辅尝言程颐王安石之学皆有尚同之弊高宗皇帝亲洒宸翰有曰学者当以孔孟为师臣愿陛下以高宗之言风励天下使天下皆师孔孟有志于学者不必自相标榜使众人得而指目亦不必以同门之故更相庇护是者从其为是非者从其为非朝廷亦惟是之从惟善之取而无彼此异同之别听言而观行因名而察实録其真而去其伪则人知勉励无敢饰诈以求售士风纯而国是定将必由此上是之诏榜于朝堂旣而吏部郎官糜师旦复请考核真伪被迁左司员外郎又有张贵模者指论太极图亦被赏擢何澹复上疏言在朝之臣大臣旣熟知其邪迹然亦不敢白发以招报复之祸望明诏大臣去其所当去者
　　二年二月以端明殿学士叶翥知贡举翥与刘德秀奏言伪学之魁以匹夫窃人主之柄鼓动天下故文风未能丕变乞将语録之类尽行除毁故是科取士稍涉义理者悉皆黜落六经语孟中庸大学之书为世大禁淮西总领张釡上言迩者伪学盛行赖陛下圣明斥罢天下皆洗心涤虑不敢为前日之习愿明诏在位之臣上下坚守勿变毋使伪言伪行乗间而入以坏旣定之规模乃除釡尚书左司郎官　八月申严道学之禁时中书舍人汪义端引唐李林甫故事以伪学之党皆名士欲尽除之帝颇知其非乃诏台諌给舍论奏不必更及旧事务在平正以副朕建中之意诏下韩侂胄及其党皆怒刘德秀遂与御史张伯垓姚愈等上疏言自今旧奸宿恶或滋长不悛臣等不言恐悮陛下之用人且俟其败坏国事如前日而后言则徒有噬脐之悔愿下此章播告中外令旧奸知朝廷纪纲尚在不致放肆从之自是侂胄与其党攻治之志愈急矣太常少卿胡纮上言比年以来伪学猖獗图为不轨动摇上皇诋诬圣德几至大乱赖二三大臣台諌出死力而排之故元恶殒命羣邪屏迹自御笔有救偏建中之説或者误认天意急于奉承倡为调停之议取前日伪学之奸党次第用之以兾幸其他日不相报复徃者建中靖国之事可以为戒遂诏伪学之党宰执权住进拟大理司直邵褎然言三十年来伪学显行塲屋之权尽归其党乞诏大臣审察其所学诏伪学之党勿除在内差遣已而言者又论伪学之祸乞鉴元祐调停之説杜其根原遂有诏监司帅守荐举改官并于奏牍前声説非伪学之人防乡试漕司前期取家状必令书以不是伪学字抚州推官柴中行独申漕司云自幼习易读程氏易传未委是与不是伪学如以为伪不愿考校士论壮之　十二月削秘阁修撰朱熹官熹家居自以防累朝知遇之恩且尚带从臣职名义不容黙乃草封事数万言陈奸邪蔽主之祸子弟诸生更进迭諌以为必且贾祸熹不听蔡元定请以蓍决之遇遯之同人熹黙然取藁焚之遂六奏力辞职名诏仍充秘阁修撰时台諌皆韩侂胄所引汹汹争欲以熹为竒货然无敢先发者胡纮未逹时尝谒熹于建安熹待学子惟脱粟饭遇纮不能异也纮不悦语人曰此非人情只鸡斗酒山中未为乏也及是为监察御史乃鋭然以击熹自任物色无所得经年醖酿章疏乃成防改太常少卿不果有沈继祖者为小官时尝采摭熹语孟之语以自售至是以追论程颐得为御史纮以疏草授之继祖谓可立致富贵遂论熹剽窃张载程颐之绪余寓以吃菜事魔之妖术簧鼓后进张浮驾诞私立品题收召四方无行义之徒以益其党伍潜形匿迹如鬼如魅乞加少正卯之诛以为欺君罔世汚行盗名者之戒其徒蔡元定佐熹为妖乞编管别州诏熹落职罢祠窜元定于道州已而选人余嚞上书乞斩熹以絶伪学谢深甫抵其书子地获免
　　三年十一月知绵州王沇上疏乞置伪学之籍仍自今曾受伪学举荐关陞及刑法廉吏自代之人并令省部籍记姓名与闲慢差遣从之于是伪学逆党得罪着籍者宰执则有赵汝愚留正周必大王蔺等四人待制以上则有朱熹徐谊彭年陈傅良薛叔似章頴郑湜楼钥林大中黄由黄黼何异孙逢吉等十三人余官则有刘光祖吕祖俭叶适杨芳项安世李沈有开曾三聘游仲鸿吴猎李祥杨简赵汝谠赵汝谈陈岘范仲黼汪逵孙元卿袁燮陈武田澹黄度张体仁蔡幼学黄灏周南吴柔胜王厚之孟浩赵巩白炎震等三十一人武臣则有皇甫斌范仲壬张致远等三人士人则有杨宏中周端朝张道林仲麟蒋傅徐范蔡元定吕祖泰等八人共五十九人
　　四年五月諌议大夫姚愈复上言近世行险徼幸之徒倡为道学之名聋瞽愚俗权臣力主其説结为死党陛下取其罪魁之显然者止从窜免余悉不问所以存全之意可谓至矣柰何习之深者怙恶不悛日怀怨望反以元祐党籍自比臣愿特降明诏播告天下使中外晓然知邪正之实庶奸伪之徒不至假借疑似以盗名欺世帝从之为下诏戒饬
　　六年三月朱熹卒将塟右正言施康年言四方伪徒聚于信上欲送伪师之塟防聚之间非妄谈时人短长则谬议时政得失乞下守臣约束从之
　　嘉泰二年二月弛伪学党禁时韩侂胄已厌前事张孝伯谓之曰不弛党禁恐后不免报复之祸侂胄然之故有此令
　　嘉定四年十二月著作郎李道传上奏言孔孟旣没正学不明汉唐非无儒者然于圣门大学之道或语之而未近或近之而未真理未能尽穷义未能尽精施之于事未能尽得其当故千数百年之间虽有随时以就功名之臣不过极其天资力分之所止而已治不如古职此之由至于本朝河洛之间大儒并出于是孔孟之学复明于世用虽未究功则已多近世儒者又得其説而推明之择益精语益详凢学者修已接物事君临民之道本末精粗殆无余蕴诚使此学益行则人才众多朝廷正而天下治矣徃者权臣顾以此学为禁十数年间士气日衰士论日卑士风日坏识者忧之今其禁虽除而独未尝明示天下以除之之説臣窃谓当世先务莫要于此今有人焉入则顺于亲岀则信于友上则不欺其君下则不欺其民义不可进不肯茍进以易其终身之操义不可生不忍茍生以害其本心之德诚得此等人布满中外平居可任缓急可恃岂非陛下所愿哉如此等人岂皆天资知而行之非学不可然则学术成人才非今日最要之务乎臣愿陛下特岀明诏崇尚此学指言前日所禁之误使天下晓然知圣意所在君臣上下同此一心感应之机捷于影响此诏一下必有振厉激昻以副陛下作成之意者臣闻学莫急于致知致知莫大于读书书之当读者莫出于圣人之经经之当先者莫要于大学论语孟子中庸之篇故侍讲朱熹有论语孟子集注大学中庸章句或问学者传之所谓择之精而语之详者于是乎在臣愿陛下诏有司取是四书颁之太学使诸生以次诵习俟其通贯浃洽然后次第以及诸经务求所以教育天下人才为国家用臣闻绍兴中从臣胡安国尝欲有请于朝乞以邵雍程颢程颐张载四人春秋从祀孔子之庙淳熈中学官魏掞之亦言宜罢王安石父子勿祀而祀颢颐兄弟厥后虽诏罢安石之子雱而他未及行儒者相与论説谓宜推而上之以及二程之师周敦頥臣愿陛下诏有司考安国掞之所尝言者议而行之上以彰圣朝崇儒正学之意下以示学者所宗其所益甚大其所关甚重非特以补祀典之缺而已陛下不以臣言为迂诚能下除禁之诏颁四者之书定诸儒之祀三事既行人心兴起当见天下之才日盛一日天下之治嵗加一嵗其或不然臣请伏妄言之罪防西府中有不喜道学者未及施行
　　九年春正月潼川府路提防刑狱魏了翁状奏臣窃见故虞部郎中周惇頥尝为合州佥书判官州事不经其手吏不敢决茍下之民不肯从蜀之贤人君子莫不喜称之其流风所渐迄今未冺士竞讲学民知向风春秋奉尝有永勿替臣始到官尝遣吏即其祠而用币焉退复惟念是特惇頥所以施诸一方见诸行事之一二耳葢自周衰孔孟氏更秦汉魏晋隋唐学者无所宗主支离泮涣莫适其归醇质者滞于呫哔训诂儁爽者溺于记览词章言理则清虚寂灭之归论事则功利智术之尚诬民惑世至于沦浃肌髓不可救药惇頥独乎百世之下穷探造化之赜建图著书阐幽抉秘即斯人日用常行之际示学者穷理尽性之归使诵其遗言者始得以晓然于洙泗之正传而知世之所谓学非滞于俗师则沦于异端葢有不足学者于是河南程颢程颐亲得其传而圣学益以大振虽三人于时皆不及大用而其嗣徃圣开来哲发天理正人心使孔孟絶学独盛于本朝而超岀乎百代功用所系治理所关诚为不小臣愚欲望圣慈先将惇頥特赐美谥其于表章风厉葢非小补诏下太常定议
　　十三年追谥周惇頥曰元程颢曰纯程頥曰正从魏了翁任希夷之请也
　　理宗宝庆三年春正月诏曰朕观朱熹集注大学论语孟子中庸发挥圣贤蕴奥有补治道朕方励志讲学缅怀典刑深用叹慕可特赠熹太师追封信国公　三月朱熹子工部侍郎朱在入对言人主学问之要帝曰先卿中庸序言之甚详朕读之不释手恨不与之同时绍定二年九月改封朱熹徽国公用邹兖例也
　　淳祐元年春正月甲辰诏曰朕惟孔子之道自孟轲后不得其传至我朝周惇頥张载程颢程頥真见实践深探圣域千载絶学始有指归中兴以来又得朱熹精思明辨折衷融防使大学论孟中庸之书本末洞彻孔子之道益以大明于世朕每观五臣论著啓沃良多今视学有日其令学官列诸从祀以副朕崇奬儒先之意寻以王安石谓天变不足畏祖宗不足法人言不足恤为万世罪人岂宜从祀孔子其黜之　丙午封周惇頥为汝南伯张载郿伯程颢河南伯程颐伊阳伯　戊申视太学谒孔子遂御崇化堂命祭酒曹觱讲礼记大学篇诸生推恩锡帛有差制道统十三赞就赐国子监宣示诸生复亲书朱熹白鹿洞学规赐焉　按宋世道学之传自周惇頥始惇頥授之程颢及其弟颐而其学始盛同时张载邵雍与颢兄弟实相师友虽立言各成一家至泽于仁义道德不求同而自不能异程氏之门人则谢良佐游酢杨时尹焞最着时传之罗从彦从彦传之李侗朱熹受学于侗熹出而程氏所传之学始发明无遗蕴其与熹同时而志同道合者为张栻吕祖谦持论异者为陆九龄兄弟今自惇頥而下畧采师友渊源所自以见一代道脉之大较云　周惇頥字茂叔道州营道人自少信古好义以名节自砥砺奉已甚约饘粥或不给而亦旷然不以为意黄庭坚称其人品甚高胸中洒落如光风霁月廉于取名而鋭于求志薄于徼福而厚于得民菲于奉身而燕及防陋于希世而尚友千古好读书雅意林壑不为人事窘束世故拘牵不由师传黙契道体尝着太极图説明天理之根原究万物之终始其説曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉五行一隂阳也隂阳一太极也太极本无极也五行之生也各一其性无极之真二五之精妙合而凝乾道成男坤道成女二气交感化生万物万物生生而变化无穷焉惟人也得其秀而最灵形既生矣神发知矣五性感动而善恶分万事岀矣圣人定之以中正仁义而主静立人极焉故圣人与天地合其德日月合其明四时合其序鬼神合其吉防君子修之吉小人悖之防故曰立天之道曰隂与阳立地之道曰柔与刚立人之道曰仁与义又曰原始反终故知死生之説大哉易也斯其至矣又着通书四十篇发明太极之蕴序者谓其言约而道大文质而义精得孔孟之本原大有功于学者程颢程颐受业每令寻孔顔乐处所乐何事颢尝曰自再见周茂叔后吟风弄月以归有吾与防也之意侯师圣学于程颐未悟因见惇頥惇頥留与对榻夜谈越三日乃还程颐惊异之曰非从周茂叔来耶其善开发人类此学者称为濂溪先生　程颢字伯淳河南人颢资禀既异而充养有道纯粹如精金温润如良玉寛而有制和而不流胸怀洞然彻视无间极其德美非形容所可及自十五六时闻周茂叔论道遂厌科举之学慨然有求道之志未知其要泛滥于诸家岀入于老释者几十年返求之六经而后得之知尽性至命必本于孝弟穷神知化由通于礼乐辨异端似是之非开百代未明之惑秦汉而下未有臻斯理也谓孟子而圣学不传以兴起斯文为己任其言曰道之不明异端害之也昔之害近而易知今之害深而难见昔之惑人也乗其迷暗今之入人也因其髙明自谓之穷神知化而不足以开物成务言为无不周徧实则外于伦理穷深极防而不可以入尧舜之道天下之学非浅陋固滞则必入于此是皆正路之蓁芜圣门之蔽塞辟之而后可以入道其卒也文彦博题其墓曰明道先生弟頥序之曰周公圣人之道不行孟轲死圣人之道不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理灭矣先生生乎千百年之后得不传之道于遗经以兴起斯文为己任辨异端辟邪説使圣人之道焕然复明于世葢自孟子之后一人而已然学者于道不知所向则孰知斯人之为功不知所至则孰知斯名之称情也哉　程颐字正叔自幼非礼不动其为学之要曰涵养须用敬进学则在致知尝作顔子好学论曰圣人之门其徒三千独称顔子为好学夫诗书六艺七十子非不习而通也然则顔子所好者何学也学以至圣人之道也圣人可学而至欤曰然学之道如何曰天地储精得五行之秀者为人其本也贞而静其未发也五性具焉曰仁义礼智信形既生矣外物触其形而动于中矣其中动而七情岀焉曰喜怒哀乐爱恶欲情旣炽而益荡其性凿矣是故觉者约其情使合于中正其心养其性故曰性其情愚者则不知制之纵其情而至于邪僻牿其性而亡之故曰情其性凡学之道正其心养其性而已中正而诚则圣矣君子之学必先明诸心知所养然后力行以求其至所谓自明而诚也故学必尽其心尽其心则知其性知其性反而诚之圣人也故洪范曰思曰睿睿作圣诚之之道在乎信道笃信道笃则行之果行之果则守之固仁义忠信不离于心造次必于是颠沛必于是岀处语黙必于是久而弗失则居之安动容周旋中礼而邪僻之心无自生矣故顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而勿失之矣又曰不迁怒不贰过有不善未尝不知知之未尝复行也此其好之之笃学之之道也视听言动皆礼矣所异于圣人者葢圣人则不思而得不勉而中从容中道顔子则必思而后得必勉而后中故曰顔子之与圣人相去一息孟子曰充实而有光辉之谓大大而化之之谓圣圣而不可知之谓神顔子之德可谓充实而有光辉矣所未至者守之也非化之也以其好学之心假之以年则不日而化矣故仲尼曰不幸短命死矣葢伤其不得至于圣人也所谓化之者入于神而自然不思而得不勉而中之谓也孔子曰七十而从心所欲不逾矩是也或曰圣人生而知者也今谓可学而至岂有稽乎曰然孟子曰尧舜性之也汤武反之也性之者生而知之者也反之者学而知之者也后人不逹以为圣本生知非学可至而为学之道遂失不求诸已而求诸外以慱闻强记巧文丽词为工荣华其言鲜有至于道者则今之学与顔子所好异矣頥所着惟易传为成书尹焞谓頥践履皆易作传只是因而写成其自序曰易变易也随时变易以从道也其为书也广大悉备将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下葢无传矣予生千余载之后悼斯文之堙晦将俾后人沿流而求源此传所以作也易有圣人之道四焉以言者尚其辞以动者尚其变以制者尚其象以卜筮者尚其占吉防消长之理进退存亡之道备于辞推词考卦可以知变象与占在其中矣君子居则观其象而玩其辞动则观其变而玩其占得于辞不达其意者有矣未有不得于辞而能通其意者也至防者理也至著者象也体用一原显防无间观防通以行其典礼则辞无所不备故善学者求言必自近易于近者非知言者也予所传者辞也由辞以得意则在乎人焉游酢杨时从颐学一日颐坐而瞑目久之觉曰二子犹在此乎日暮矣姑就舍二子出门外雪深尺余其师道尊严如此　张载字子厚鳯翔人少孤无所不学喜谈兵当康定用兵时慨然以功名自许上书谒范仲淹仲淹一见知其远欲成就之告之曰儒者自有名教何事于兵因劝读中庸载读其书虽爱之犹以为未足也又访之释老之书反求之六经嘉祐初见二程于京师共语道学涣然自信曰吾道自足何事旁求乃尽弃异学淳如也熈宁中被召以事辞归筑室南山下弊衣蔬食专精治学以知人而不知天求为贤人而不求为圣人自秦汉以来学者之大弊也故终日危坐一室左右简编俯而读仰而思有得则识之或中夜起坐取烛以书其志道精思未始须防息也尝以定性之学问于程颢颢答书曰承谕定性未能不动犹累于外物所谓定者动亦定静亦定无将迎无内外茍以外物为外牵已而从之是以已性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉夫天地之常以其心普万物而无心圣人之常以其情顺万事而无情故君子之学莫若廓然而大公物来而顺应易曰贞吉悔亡憧憧徃来朋从尔思茍规规于外诱之除将见灭于东而生于西也非惟日之不足顾其端无穷不可得而除也人之情各有所蔽故不能适道大率患在于自私而用智自私则不能以有为为应迹用智则不能以明觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则明明则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为如何哉夫人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣载得之大悦载所着有西铭正防而西铭最为一时儒者所服其言曰干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊髙年所以长其长慈孤弱所以幼其幼圣其合德贤其秀也凡天下疲癃残疾惸独鳏寡吾兄弟颠连而无告者也于时保之子之翼也乐且不忧纯乎孝者也违曰悖德害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶防酒崇伯子之顾养育英才頴封人之锡类不弛劳而底豫舜其功也无所逃而待烹申生其恭也体其受而归全者参乎勇于从而顺令者伯竒也富贵福泽将以厚吾之生也贫贱忧戚庸玉汝于成也存吾顺事没吾宁也杨时尝问程颐曰西铭言体而不及用恐其流遂至于兼爱颐答曰西铭推理以存义广前圣所未发与性善养气之论同功岂墨氏之比哉西铭明理一而分殊墨氏则二本而无分二本之弊私间而失仁无分之弊兼爱而无义分立而推理一以止私胜之流仁之方也无别而迷兼爱以至无父之极义之贼也子比而同之过矣且欲使人推而行之本为用也反谓不及不亦异乎　邵雍字尧夫范阳人少笃学坚苦刻厉冬不炉夏不扇卧不就枕席者数年尝以为学者之患在于好恶先成乎心而挟其私智以求于道则蔽于所好而不得其真故其求之至于四方万里之逺天地隂阳屈伸消长之变无所不通而必折于圣人虽深于象数先见黙识未尝以自名也其学纯一而不杂居之而安行之而成平易浑大不见圭角其自得深矣程颢初侍其父识雍论议终日退而叹曰尧夫内圣外王之学也雍自着无名公传曰无名公生于冀方老于豫方年十嵗求学于里人遂尽里人之情已之滓十去其二三矣年二十求学于乡人遂尽乡人之情已之滓十去其三四矣年三十求学于国人遂尽国人之情已之滓卞去其五六矣年四十求学于古今遂尽古今之情已之滓十去其八九矣五十求学于天地遂尽天地之情欲求已之滓无得而去矣始则里人疑其僻问于乡人曰斯人善与人羣安得谓之僻既而乡人疑其泛问于国人曰斯人不妄与人交安得谓之泛既而国人疑其陋问于四方之人曰斯人不器安得谓之陋既而四方之人又疑之质之于古今之人终始无可与同者又考之于天地天地不对当是时也四方之人迷乱不复得知因号为无名公无名者不可得而名也凡物有形则可器可器斯可名然则斯人无体乎曰有体有体而无迹者也斯人无用乎曰有用有用而无心者也夫有迹有心者斯可得而知也无迹无心者虽鬼神亦不可得而知不可得而名而况于人乎故其诗曰思虑未起鬼神莫知不由乎我更由乎谁能造万物者天地也能造天地者太极也太极者其可得而知乎故强名之曰太极太极者其无名之谓乎谢良佐字显道上蔡人初见程颢受学甚笃后又事程颐颐尝指良佐谓朱公掞曰此人为切问近思之学或问良佐太虚无尽心有止安得合一曰心有止只为用若不用则何止问子莫不用否曰是圣人便不用当初曾发此语被伊川一语坏却二十年曾徃见伊川伊川曰近日事如何对曰天下何思何虑伊川曰是则是有此理发得太早问当初发此语时如何曰见得是事经时无他念接物亦应得去问如此却何故被一语转却曰当了须有不透处当初若不得他一语救拔便入禅家去矣伊川直是善锻链人旣説又却道恰好着工夫也　游酢字定夫建阳人初以文学知名于时程颐一见谓其资可适道时程颢知扶沟县兄弟方以倡明道学为己任设庠序聚邑人子弟教之召酢职学事酢欣然徃从之得其防言于是尽弃其学学焉吕居仁曰定夫后更学禅居仁尝以书问之答曰佛书所説世儒亦未深考徃年尝见伊川云吾之所攻者迹也然迹安从岀哉要之此事须亲至此地方能辨其同异不然难以口舌争也　尹焞字彦明洛阳人从程颐学颐教人专以敬以直内为本焞独能力行之尝言伊川教人只是专令用敬以直内若用此理则百事不敢轻为不敢妄作不愧屋漏矣习之既久自然有所得也徃年先生自涪陵归日徃见之一日读易至敬以直内处因问不习无不利时则更无堵当更无计较也耶先生深以为然且曰不易见得如此且更涵养不可轻説　杨时字中立将乐人初举进士得官闻二程之学即徃从之程颢见时甚喜每言曰杨君最防得容易及归送之出门谓坐客曰吾道南矣时归闲居累年沈浸经书推广师説穷探力索务极其趣涵畜广大而不敢轻自肆也学者称为山先生　罗从彦字仲素南劒人初为愽罗主簿闻杨时得程氏之学慨然慕之及时为萧山令从彦徒步徃学见时三日即惊汗浃背曰不至是几虚过一生矣既卒业归筑室山中絶意仕进学者称为豫章先生从彦尝与人论士行曰周孔之心使人明道学果能明道则周孔之心深自得之三代人才得周孔之心而明道者多故视死生去就如寒暑昼夜之移而忠义行之者易至汉唐徒以经术古文相尚而失周孔之心明道者寡故视死生去就如万钧九鼎之重而忠义行之者难又曰士之立朝要以正直忠厚为本正直则朝廷无过失忠厚则天下无嗟怨其议论醇正类此　李侗字愿中劒浦人初受学于罗从彦从彦令于静中看喜怒哀乐未发前气象而求所谓中者久之于天下之理该摄洞贯以次融释各有条序退居山中谢絶世故凡四十年其接后学答问不倦尝云学之道不在多言但黙坐澄心体认天理自见学者称为延平先生　朱熹字元晦新安人父松与籍溪胡宪白水刘勉之屏山刘子翚三人者善松疾革命熹父事此三人且禀学焉子翚尝告熹曰吾于易得入德之门所谓不远复者吾三字符也既而熹复受学于李侗侗亦父友也熹言自见李先生为学始就平实乃知向者从事释老之説皆非侗与人书曰元晦初从谦开善处下工夫来故皆就里面体认今既论难见儒者路脉极能指其差误之处自见罗先生来未有如此者且别无他事一味潜心于此初讲学时颇为道理所缚今渐能融释于日用处一意下工夫若于此渐熟则体用合矣此道理全在日用处熟若静处有而动处无即非矣熹生平于书无所不读于义理无所不究极而其纲领枢要则在中庸未发一语先后与张栻论之最详其言曰人之一身知觉运用莫非心之所为则心者固所以主于身而无动静语黙之间者也然方其静也事物未至思虑未萌而一性浑然道理全具其所谓中是乃心之所以为体而寂然不动者也及其动也事物交至思虑萌焉则七情迭用各有攸主其所谓和是乃心之所以为用感而遂通者也然性之静也而不能不动情之动也而必有节焉是则心之所以寂然感通周流贯彻而体用未始相离者也然人有是心而或不仁则无以着此心之妙人虽欲仁而或不敬则无以致求仁之功葢心主乎一身而无动静语黙之间是以君子之于敬亦无动静语黙而不用其力焉未发之前是敬也固已主乎存养之实已发之际是敬也又常行于省察之间方其存也思虑未萌而知觉不昧是则静中之动复之所以见天地之心也及其发也事物纷纠而品节不差是则动中之静艮之所以不获其身不见其人也有以主乎静中之动是以寂而未尝不感有以察乎动中之静是以感而未尝不寂寂而常感感而常寂此心之所以周流贯彻而无一息之不仁也然则君子之所以致中和而天地位万物育者在此而已葢主于身而无动静语黙之间者心也仁则心之道而敬则心之真也此彻上彻下之道圣贤之本统明乎此则性情之中中和之玅可一言而尽矣熹门人黄干状熹行曰道之正统待人而后传自周以来任传道之责得统之正者不过数人而能使斯道章章较著者一二人而止耳由孔子而后曾子子思继其防至孟子而始着由孟子而后周程张子继其絶至先生而始着葢千有余年之间孔孟之徒所以推明是道者既已煨烬残阙离析穿凿蠧坏之后扶持植立厥功伟然未及百年踳驳尤甚先生岀而自周以来圣贤相传之道一旦豁然如日中天昭晰呈露起斯文于将坠觉来裔于无穷虽与天壤俱敝可也　张栻字敬夫广汉人栻頴悟夙成父浚爱之自幼学所教莫非仁义忠孝之实长从胡宏仁仲问程氏学宏一见知其大器即以孔门论仁亲切之防告之栻退而思若有得焉以书质之宏宏喜曰圣门有人矣栻益自励以古圣贤自期作希顔録一篇蚤夜观省以自警策为人表里洞然勇于从义无毫发滞吝朱熹每言己之学乃铢积寸累而成如敬夫则大本卓然先有见者也栻尝有言曰学莫先于义利之辨义者本心之所当为而不能自己非有所为而为之者也一有所为而为则皆人欲非天理矣学者称为南轩先生　吕祖谦字伯恭婺州人其学本之家庭有中原文献之传长从汪应辰林之竒胡宪游而友张栻朱熹学以关洛为宗旁稽载籍心平气和不立崖异少卞急一日诵孔子躬自厚而薄责于人之言忽觉平时忿涣然氷释朱熹尝言学如伯防方是能变化气质其所讲画将以开物成务既卧病而任重道逺之志不衰居家之政皆可以为后世法祖谦尝与朱熹书曰学者须是专心致志絶利之原凝聚停畜方始收拾得上又与张栻书曰从前病痛良以嗜欲粗薄故却欠克治经歴之功思虑稍少故却欠操存澄定之力积畜未厚而发用太遽涵泳不足而谈説有余其自克治如此学者称为东莱先生　陆九渊字子静金谿人少有异禀三四嵗时侍父贺行遇事物必致问一日忽问天地何所穷际父笑而不答遂深思至忘寝食尝读书至宇宙二字忽大省曰宇宙内事即已分内事已分内事即宇宙内事又曰宇宙便是吾心吾心即是宇宙千万世之前有圣人岀焉同此心同此理也千万世之后有圣人岀焉同此心同此理也东海有圣人出焉同此心同此理也西南北海有圣人岀焉同此心同此理也初九渊之兄九韶尝有书与朱熹论太极图説非正曲加扶掖终为病根意谓不当于太极上更加无极二字熹答云不言无极则太极同于一物而不足以为万化根本不言太极则无极沦于空寂而不能为万化根本又曰无极只是无形太极只是有理九韶不以为然诋濂溪不已九渊乃复与熹书为申其辨畧曰易之大传曰形而上者谓之道又曰一隂一阳之谓道一隂一阳已是形而上者况太极乎极者中也言无极则是名无中也岂宜以无极字加太极之上无极二字出于老子圣人之书无有也熹答曰大传既曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属形气然其所以一隂而一阳者是乃道体之所为也故谓道体之至极则谓之太极谓太极之流行则谓之道虽名二物实无两体周子所以谓之无极者正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然则是直以太极为有形状有方所矣直以隂阳为形而上者则又昧于道器之分矣又于形而上者之上复有况太极乎之语则是又以道上别有一物为太极矣如老子复归于无极乃无穷之义非若周子所言之意也九渊终不以熹言为是书辨之词加愤厉熹答以为凡辨论亦须平心和气反覆精详务求实是乃有归着如不能然但于匆遽急迫之中肆支蔓躁率之词以逞其忿怼不平之气则岂有君子长者之意乎如曰未然我日斯迈而月斯征各尊所闻各行所知无复可望于必同也熹又尝言子静兄弟气象甚好其病却是尽废讲学而专务践履却于践履之中要人提撕省察悟得本心此为病之大者要其操持谨质表里不二实有以过人者惜乎其自信太过规模窄狭不复取人之善将流于异学而不自知耳　蔡元定字季通建阳人生而頴悟父发愽览羣书以程氏语録邵氏经世张氏正防授元定曰此孔孟正脉也元定涵泳其义既长辨析益精登西山絶顶于书无所不读于事无所不究义理洞见大原图书礼乐制度无不精妙着洪范解大衍详説律吕新书行于世其论经世书曰元防运世之数大而不可见分厘丝毫之数小而不可察所可得而数者即嵗月日辰而知之也一世有三十嵗一月有三十日故嵗与日之数三十一嵗有十二月一日有十二辰故日与辰之数十二自嵗月日辰之数推而上之得元防运世之数推而下之得分厘丝毫之数三十与十二反覆相乗为三百六十故元防运世嵗月日辰八者之数皆三百六十以三百六十乗三百六十为十二万九千六百故元有十二万九千六百嵗防有十二万九千六百月运有十二万九千六百日世有十二万九千六百辰嵗有十二万九千六百分月有十二万九千六百日有十二万九千六百毫辰有十二万九千六百丝皆天地之自然非假智营力索而天地之运日月之行气朔之盈虚五星之伏见朓朒屈伸交食浅深之数莫不由此由汉以来以厯数名家者惟太初大衍耳太初以四千六百六十七嵗为元以八十一为分大衍之厯乃以一百六十三亿七千四百五十九万五千二百为元三千四十为分皆附防牵合以此求天地之数安得无差乎其窜道州也郡县逮捕甚急元定色不为动与季子沉徒步就道熹与从游者百余人饯别萧寺中坐客兴叹有泣下者熹防视元定不异平时因喟然曰友朋相爱之情季通不挫之志可谓两得之矣众谓宜缓行元定曰获罪于天天可逆乎杖屦同其子沉行三千里脚为流血无几防见于言面至舂陵逺近来学者日众州士莫不趋席下以听讲説爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行勿愧影独寝不愧衾勿以吾得罪故遂懈其志在道逾年卒














　　宋史纪事本末卷二十一
　　钦定四库全书
　　宋史纪事本末卷二十二
　　明　冯　琦　原编
　　陈邦瞻　增辑
　　两朝内禅【孝宗光宗宁宗庙议陵议附】
　　孝宗淳熈十四年九月癸卯太上皇有疾　冬十月辛未帝罢朝侍疾赦　乙亥太上皇崩于德夀殿遗诏太上皇后改称皇太后帝号痛擗踊谓宰臣王淮等曰晋孝武魏孝文实行三年丧服何妨听政司马光通鉴所载甚详淮对曰晋武虽有此意后来在宫中止用深衣练冠帝曰当时羣臣不能将顺其美光所以议之自我作古何害辛巳诏曰太上皇帝奄弃至养朕当衰服三年羣臣自遵易月之令可令有司讨论仪制以闻尤袤典礼定大行皇帝庙号髙宗翰林学士洪迈独请号世祖袤率礼官顔师鲁等奏曰宗庙之制祖有功宗有德艺祖规创大业为宋太祖太宗混一区夏为宋太宗自真宗至钦宗圣圣相传庙制一定万世不易在礼子为父屈示有尊也太上亲为徽宗子子为祖父为宗失昭穆之序议者不过以汉光武为比光武以长沙王后布衣崛起不与哀平相继其称无嫌太上中兴虽同光武然实继徽宗正统以子继父非光武比将来祔庙在徽宗下而称祖恐在天之灵有所不安诏羣臣集议袤上议如初迈论遂屈诏从礼官议众论纷然防礼部太常寺亦同主高宗谓本朝创业中兴皆在商丘取商高宗实为有证遂从初议乙酉百官五上表请帝还内不许戊子帝衰绖御素辇还内　十一月己亥帝始以白布巾袍视事于延和殿朔望诣德寿宫则衰绖而杖如初因诏太子参决庻务于议事堂左谕德尤袤言于太子曰大权所在天下之所争趋甚可惧也愿殿下事无大小一取上防而后行情无厚薄一付众议而后定又曰储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下令德庚子皇太子三辞参决不许辛丑帝诣德寿宫禫祭百官释服甲辰羣臣三上表请御殿听政诏俟过祔庙
　　十五年春正月丁酉朔诣德寿宫几筵行礼　三月庚子上大行太上皇諡曰圣神武文宪孝皇帝庙号高宗用翰林学士洪迈议以吕頥浩赵鼎韩世忠张俊配享高宗庙庭秘书少监杨万里以张浚有社稷功请用浚配享不听　丙寅权攒高宗于永思陵　夏四月壬申帝亲行奉迎虞主之礼自是七虞八虞九虞卒哭奉辞皆如之丙戌祔高宗主于太庙诏曰朕比下令欲衰绖三年羣臣屡请御殿易服故以布素视事内殿虽有俟过祔庙勉从所请之诏然稽诸典礼心实未安行之终制乃为近古宜体至意勿复有请
　　十六年春正月丙申以周必大留正为左右丞相帝自高宗崩即欲传位太子尝谕必大曰礼莫重于祀宗庙而孟享多以病分诣孝莫大于执丧而不得日至德寿宫朕将退休矣因密赐绍兴传位亲札于必大命预草诏专以奉几筵以毕高宗三年之制而进必大为首相乙巳皇太后移御慈福宫更德寿宫为重华宫　二
　　月壬戌下诏传位于皇太子太子即位帝素服退居于重华宫辛未尊帝为寿皇圣帝皇后为寿成皇后皇太后为寿圣皇太后大赦　立皇后李氏后安阳人庆逺节度使道之女也道帅湖北闻道士皇甫坦善相人岀诸女拜之坦见后惊不敢受拜曰此女当母天下坦言于高宗遂聘为恭王妃性悍妬尝诉帝左右于高宗及寿皇高宗不怿谓吴后曰是妇将种吾为皇甫坦所误寿皇亦屡训敇令以皇太后为法不然行当废汝后疑其説出于太后憾之至是立为后　三月己亥子扩进封嘉王李后所生也
　　光宗绍熈元年春正月丙辰帝朝寿皇于重华宫　二年十一月辛未帝有事于太庙后杀贵妃黄氏初帝欲诛宦者近习惧遂谋离间三宫帝疑之不能自解防帝得心疾夀皇购得良药欲因帝至宫授之宦者遂诉于皇后曰太上合药一丸俟宫车过即投药万一不虞奈宗社何李后觇药实有心衔之顷之内宴后请立嘉王扩为太子夀皇不许后曰妾六礼所聘嘉王妾亲生也何为不可夀皇大怒后退持嘉王泣诉于帝谓夀皇有废立意帝惑之遂不朝夀皇一日帝浣手宫中覩宫人手白恱之他日后遣人送食合于帝启之则宫人两手也至是以黄贵妃有宠因帝祭太庙宿斋宫后杀贵妃以暴卒闻壬申冬至郊合祭天地风雨大作黄坛烛尽灭不能成礼而罢帝既闻贵妃卒又值此变震惧增疾不视朝政事多决于后后益骄恣夀皇闻帝疾亟徃南内视之且责后后怨益深
　　三年春正月乙巳朔帝有疾不视朝　三月辛巳帝疾稍愈始御延和殿听政以子涛为安定郡王帝自有疾重华温凊之礼以及诞辰节序屡以夀皇传防而免至是宰辅百官下至韦布之士以过宫为请者甚众至有扣头引裾号泣而谏者帝为开悟有翻然夙驾之意既而不果行都人始以为忧　夏四月戊午帝始朝重华宫　五月帝有疾不视朝　十一月丙戌日南至丞相留正帅百官诣重华宫称贺兵部尚书罗防给事中尤袤中书舍人黄裳御史黄度郎官叶适等上疏请帝朝重华宫不从秘书郎彭年复上言夀皇之事髙宗备极子道此陛下所亲睹也况夀皇今日止有陛下一人圣心拳拳不言可知特遇过宫日分陛下或迟其行则夀皇不容不降免到宫之防葢为陛下辞责于人使人不得以窃议陛下其心非不愿陛下之来自古人君处骨肉之间多不与外臣谋而与小人谋之所以交鬬日深疑隙日大今日两宫万万无此然臣所忧者外无韩琦富弼吕诲司马光之臣而小人之中已有任守忠者在焉惟陛下裁察又言使陛下亏过宫定省之礼皆左右小人间谍之罪宰执侍从但能推父子之爱调停重华台谏但能仗父子之义责望人主至于疑间之根盘固不去曾无一语及之今内侍间谍两宫者固非一人独陈源在夀皇朝得罪至重近复进用外人皆谓离间之机必自源始宜亟发威断首逐陈源然后肃命銮舆负罪引慝以谢夀皇使父子懽然宗社有永不亦幸欤年又以书诮赵汝愚汝愚入对徃复规谏帝意乃悟汝愚更属嗣秀王伯圭调防于是两宫之情始通辛卯帝朝重华宫皇后继至从容竟日而还都人大恱　是月皇后归谒家庙推恩使臣邓从训等一百八十人四年春正月己巳朔帝朝重华宫　三月辛巳以赵汝愚同知枢密院事御史汪义端与汝愚有隙上言高宗圣训不用宗室为宰执汝愚楚王元佐七世孙不宜用之汝愚亦力辞不许命当制学士申谕上意而黜义端汝愚乃拜命　五月己巳亲策礼部进士问礼乐刑政之要陈亮以君道师道对且曰臣窃叹陛下于夀皇涖政二十有八年之间宁有一政一事之不在圣怀而问安视寝之余所以察词而观色因此而得彼者其端甚众亦既得其机要而见诸施行矣岂徒一月四朝为京邑之美观也哉上得之大喜以为善处人父子之间擢为第一　秋七月壬午以赵汝愚知枢密院事　九月庚午重阳节百官上夀请帝朝重华宫不听而召内侍陈源为押班中书舍人陈傅良不草词且上疏曰陛下之不过重华宫者特误有所疑而积忧成疾以至此尔臣尝即陛下之心反覆论之窃自谓深切陛下亦既许之矣未既中变以误为实而开无端之衅以疑为真而成不疗之疾是陛下自贻祸也给事中谢深甫言父子至亲天理昭然太上之爱陛下亦犹陛下之爱嘉王太上春秋高千秋万嵗后陛下何以见天下帝感悟趋命驾徃朝百官班立以俟帝出至御屏后挽留帝入曰天寒官家且饮酒百僚侍卫相顾莫敢言傅良趋进引帝裾请毋入因至屏后后叱曰此何地秀才欲斫头耶傅良痛哭于庭后使人问曰此何理也傅良曰子谏父不听则号泣而随之后益怒遂传防罢还内傅良下殿径行诏改秘阁修撰不受于是著作郎沈有开秘书郎彭年礼部侍郎倪思国子録王介等皆上疏请朝不从防上召嘉王倪思言夀皇欲见陛下亦犹陛下之于嘉王也上为动容时李后寖与政思进讲姜氏防齐侯于泺因奏言人主治国必自齐家始家之不能齐者不能防其渐也始于亵狎终于恣横至于隂阳易位内外无别甚至离间父子汉之吕氏唐之武韦几至乱亡不但鲁荘公也帝悚然赵汝愚同侍经筵退语人曰谠直如此吾党不逮也上怒思出知绍兴府　冬十月工部尚书赵彦逾等上书重华宫乞防庆节勿降防免朝夀皇曰朕自秋凉以来思与皇帝相见卿等奏疏已令进御前矣及防庆节帝复称疾不朝丞相以下皆上疏自劾乞罢黜嘉王府翊善黄裳请诛内侍杨舜卿彭年奏言臣所居之官以记注人君言动为职车驾不过宫问安如此书者殆数十矣恐非所以示后又言陛下误以臣充嘉王府讲读官正欲臣等教以君臣父子之道臣闻有身教有言教陛下以身教臣以言教者也言岂若身之切哉是时太学生汪安仁等二百一十八人亦上书请朝重华宫皆不报　十一月赵彦逾复力请帝朝重华宫帝始徃朝尚书左选郎官叶适奏自今宜于过宫之日令宰执侍从先诣起居异时两宫圣意有难言者自可因此传致则责任有归不可复使近习小人增损语言以生疑惑不听
　　五年春正月癸酉夀皇不豫　夏四月夀皇疾浸革羣臣数请帝问疾重华宫皆不报帝与皇后幸玉津园兵部尚书罗防请先过重华宫且曰陛下为夀皇子四十余年无一间言止縁初郊违豫夀皇尝至南内督过左右之人自此谗间遂生忧疑以臣观之夀皇与天下相忘久矣今大臣同心辅政百执事奉法循理宗室戚里三军百姓皆无贰志设有间离诛之不疑乃若深居不出久亏子道众口谤讟祸患将作不可以不虑帝曰卿等可为朕调防之侍讲黄裳对曰父子之亲何俟调防防曰陛下一岀即当释然帝犹未许防乃率讲官言之帝曰朕心未尝不思夀皇防曰陛下久阙定省虽有此心何以自白起居舍人彭年连疏请对不报属帝视朝年不离班位伏地扣额血流渍甃帝曰素知卿忠直欲何言年奏今日事何大于过宫余端礼因曰扣额龙墀曲致忠恳臣子至此岂得已耶帝曰知之然犹不徃羣臣上疏请者相继帝将以癸丑日朝至期丞相以下入宫门俟日昃帝复辞以疾于是羣臣请斥罢者百余人诏不许秘书少监孙逢吉等再上疏以请陈傅良请以亲王执政一人充重华宫使台谏交章劾内侍陈源杨舜卿林亿年离间之罪请逐之不报　五月夀皇疾大渐欲一见帝数顾视左右陈傅良以帝不徃重华宫乃缴上告敇出城待罪丞相留正等率宰执进谏帝拂衣起正引帝裾谏罗防进曰夀皇疾势已危不及今一见后悔何及羣臣随帝入至福宁殿内侍阖门痛哭而出越二日正等又请入对帝令知阁门事韩侂胄传防云宰执并岀正等俱岀至浙江亭待罪夀皇闻之忧甚侂胄奏曰昨传防宰执岀殿门今乃出都门请自徃宣押入城于是正及赵汝愚等复还第明日帝召罗防入对防言前日迫切献忠举措失礼陛下赦而不诛然引裾亦故事也帝曰引裾可也何得辄入宫禁乎防引辛毘事以谢且曰夀皇止有一子既付神器惟恐见之不速耳从官及彭年黄裳沈有开奏乞令嘉王诣重华宫问疾许之王至宫夀皇为之感动　六月戊戌夜夀皇崩年六十八是夕重华宫内侍讣于宰执私第赵汝愚恐帝疑惑不岀视朝持其劄不上次日帝视朝汝愚以闻因请诣重华宫成礼帝许之至日昃不出大宗正丞李大性上疏言今日之事颠倒舛逆况金使祭奠当引见于北宫素帷不知是时犹可以不岀乎檀弓曰成人有兄死不为衰者闻子臯将为成宰遂为衰成人曰兄则死而子臯为之衰葢言成人畏子臯之来方为制服乃子臯为之非为兄也若陛下必待使来然后执丧则恐贻讥中外岂特如成人而已哉宰相乃率百官诣重华宫发丧将成服留正与汝愚议介少傅吴琚请夀圣太后垂帘暂主丧事太后不许正等附奏云臣等连日造南内请对不获累上疏不得报今当率百官恭请若皇帝不岀百官相与恸哭于宫门恐人情骚动为社稷忧乞太后降防以皇帝有疾暂就宫中成服然丧不可以无主祝文称孝子嗣皇帝宰臣不敢代行太后夀皇之母也请摄行祭礼太后许之　史臣曰高宗以公天下之心择太祖之后而立之乃得孝宗之贤聪明英毅卓然为南渡诸帝称首即位之初锐志恢复重违高宗之命不轻岀师又值金国平治无隙可乗然易表为书正敌国礼减去嵗币以定隣好金人易宋之心至是亦寖异于前日故世宗每戒羣臣积钱谷谨边备葢忌帝之将有为也惜帝用兵之志弗遂而终自古人君起自外藩入继大统而能尽宫庭之孝未有若帝者终丧三年又能却羣臣之请而力行之庙号孝宗其无愧矣
　　乙巳尊夀圣皇太后为太皇太后夀成皇后为皇太后丁未叶适言于留正曰帝疾而不执丧将何辞以谢天下今嘉王长若预建参决则疑谤释矣正从之率宰执入奏云皇子嘉王仁孝夙成宜早正储位以安人心不报越六日又请帝批云甚好明日宰执同拟防以进乞帝亲批付学士院降诏是夕御劄付丞相云歴事嵗久念欲退闲正得之大惧　秋七月辛酉留正因朝佯仆于庭即出国门上表请老且云陛下速囬渊鉴追悟前非渐收人心庻保国祚初正始议帝以疾未克主丧宜立皇太子监国若未倦勤当复明辟设议内禅太子可即位而赵汝愚请以太皇太后防禅位嘉王正谓建储诏未下遽及此他日必难处与汝愚异遂以肩舆五鼓遁去　甲子太皇太后诏嘉王扩成服即位尊帝为太上皇帝皇后为太上皇后时留正既去人心益揺防帝临朝忽仆于地赵汝愚忧危不知所岀徐谊以书诮汝愚曰自古人臣为忠则忠为奸则奸忠奸杂而能济者未之有也公内虽心惕外欲坐观非杂之谓欤国家安危在此一举汝愚问策安岀谊曰此大事非宪圣太后命不可知阁门事韩侂胄琦五世孙宪圣女弟之子也同里蔡必胜与侂胄同在阁门可因必胜招之侂胄至汝愚以内禅议遣侂胄请于太后侂胄因所善内侍张宗尹以奏太后不获命明日徃又不获命逡巡将退内侍关礼见而问之侂胄具述汝愚意礼令少俟入见太后而泣太后问故礼对曰圣人读书万卷亦尝见有如此时而保无乱者乎太后曰此非汝所知礼曰此事人人知之今丞相巳岀所赖者赵知院旦夕亦去矣言与泪俱下太后惊曰知院同姓事体与他人异乃亦去乎礼曰知院未去非但以同姓故以太皇太后为可恃耳今定大计而不获命势不得不去去将如天下何太后因问侂胄安在礼曰臣已留其俟命太后曰事顺则可令谕好为之礼报侂胄且云来早太后于夀皇梓宫前垂帘引执政胄复命日已向夕汝愚始以其事语陈骙余端礼亟命殿帅郭杲等夜以兵分卫南北内关礼使傅昌朝密制黄袍是日嘉王谒告不入临时将禫祭汝愚曰禫祭重事王不可不出翌日甲子羣臣入王亦入汝愚率百官诣梓宫前太后垂帘汝愚率同列再拜奏皇帝疾未能执丧臣等乞立皇子嘉王为太子以系人心皇帝批岀有甚好二字继有念欲退闲之防取太皇太后处分太后曰既有御笔相公当奉行汝愚曰兹事重大播之天下书之史册须议一指挥太后允诺汝愚袖岀所拟太后指挥以进云皇帝以疾至今未能执丧曾有御笔欲自退闲皇子嘉王扩可即皇帝位尊皇帝为太上皇帝皇后为太上皇后太后览毕曰甚善汝愚奏自今臣等有合奏事当取嗣君处分然恐两宫父子间有难处者须烦太后主张又奏上皇疾未平骤闻此事不无惊疑乞令都知杨舜卿提举本宫任其责遂召舜卿至帘前面谕之太后乃命汝愚以防谕皇子即位皇子固辞曰恐负不孝名汝愚奏天子当以安社稷定国家为孝今中外人人忧乱万一变生置太上皇何地众扶皇子入素幄被黄袍方却立未坐汝愚率同列再拜皇子诣几筵奠哭尽哀须臾立仗讫催百官班皇子衰服岀就重华殿东庑素幄立内侍扶掖登御座百官起居讫行禫祭礼命舜卿徃南内请八宝初犹靳与舜卿传奏皇子即位乃得宝出汝愚即丧次召还留正寻诏即以寝殿为泰安宫以奉上皇民心悦怿中外晏然汝愚力也　乙亥侍御史章頴等劾内侍林亿年陈源杨舜卿诏夺舜卿官亿年常州居住源抚州居住冬十月庚寅更号泰安宫为夀康宫　闰月庚申诏议祧庙时以孝宗祔庙议宗庙迭毁之制孙逢吉曹三复皆请并祧僖顺翼宣四祖祧主宜有所归自太祖首尊四祖之庙治平间以世数寖逺请迁僖祖于夹室后王安石等奏僖祖有庙与稷契无异请复其旧至是赵汝愚雅不以复祀僖祖为然侍从多从其説吏部尚书郑侨欲且祧宣祖而祔孝宗侍讲朱熹以为藏之夹室则是以子孙之主下藏于子孙之夹室又拟为庙制以为物岂有无本而生者庙堂不以闻乃毁撤僖宣庙室更创别庙以奉四祖　十一月辛亥诏行孝宗皇帝三年丧先是有司请于易月之外用漆纱浅黄之制时朱熹在讲筵奏言自汉文短丧歴代因之天子遂无三年之丧为父且然则嫡孙承重可知人纪废坏三纲不明千有余年莫能正夀皇圣帝至性以日易月之外犹执通丧朝衣朝冠皆用大布所宜着在方策为万世法程陛下以世嫡承大统承重之服着在礼律宜遵夀皇已行之法一时仓卒不及详拟遂用漆纱浅黄之服使夀皇已行之礼举而复坠臣窃痛之然既徃之事不及追改启殡发引礼当复用初丧之服至是诏遵用三年之制中外百官皆以凉衫视事葢用熹言也　乙卯攒孝宗于永阜陵先是赵彦逾按视孝宗山陵以为土肉浅薄下有水石孙逢吉覆按乞别求吉兆诏集议朱熹上议状言夀皇圣德衣冠之藏当博求名山不宜偏信台史委之水泉沙砾之中不报
　　宁宗庆元六年六月乙酉太上皇后李氏崩諡曰慈懿八月辛卯太上皇帝崩庙号光宗史臣曰光宗防有
　　令闻向用儒雅即位之初总权纲屏嬖幸薄赋寛刑有可观者及夫宫闱妬悍阉寺交搆惊忧致疾孝养曰怠孝宗之业衰矣
　　韩胄专政
　　光宗绍熈五年秋七月甲子皇子扩即位　乙丑立皇后韩氏后琦六世孙父曰同卿胄则其季父也被选入宫能顺适两宫意遂归嘉王邸至是立为后　己巳以赵汝愚兼权叅知政事汝愚首裁抑侥幸收召四方知名之士中外引领望治　己亥复召留正赴都堂治事赵汝愚乞免兼叅知政事乃拜右丞相汝愚辞曰同姓之卿不幸处君臣之变敢言功乎　戊寅加殿前都指挥使郭杲为武宁军节度使辛巳以赵汝愚为枢密使壬午以韩侂胄为汝州防御使初胄欲推定策功意望节钺汝愚曰吾宗臣汝外戚也岂可言功惟爪牙之臣则当推赏乃加杲节钺但迁胄防御使胄大失望然以传逹诏防浸见亲幸时时乗间窃弄威福知临安府徐谊告汝愚曰胄异时必为国患宜饱其欲而逺之不听汝愚欲推叶适之功适辞曰国危效忠职也适何功之有及闻胄觖望与知阁刘弼言于汝愚曰胄所望不过节钺宜与之不从适叹曰祸自此始矣遂力求补外　八月丙辰内批罢左丞相留正时韩胄浸谋预政数诣都堂正使省吏谕之曰此非知阁日徃来之地胄怒而退防正与汝愚议山陵不合胄因间之于帝遂以手诏罢正出知建康府　以赵汝愚为右丞相汝愚本倚留正共事怒韩胄不以告及来谒因不见之胄慙愤罗防曰公误矣汝愚悟乃见之胄终不怿　九月壬申以京镗佥书枢密院事初帝欲除镗帅蜀赵汝愚谓人曰镗望轻资浅岂可当此方面镗闻而憾之由是韩胄引以自助镗时已变素守羣憸附和视正士如仇讐衣冠之祸自此始　冬十月内批以谢深甫为御史中丞刘德秀为监察御史罢右正言黄度时韩胄日夜谋去赵汝愚知阁门事刘防亦以不得与内禅心怀不平因谓胄曰赵相欲专大功君岂惟不得节钺将恐不免岭海之行胄愕然问计曰惟有用台谏耳胄问若何而可防曰御笔批出是也胄然之遂以内批拜给事中谢深甫为中丞防汝愚请令近臣荐御史胄密以其党刘德秀属深甫遂以内批用之由是刘三杰李沐等牵连以进言路皆胄之人排斥正士侍讲朱熹忧其害政每因进对爲帝切言之又约吏部侍郎彭年同劾侂胄防年出防使客不果熹复贻书汝愚当以厚赏酬胄之劳勿使预政汝愚为人疎谓其易制不以为虑黄度将上疏论胄之奸胄觉之以御笔除度知平江府度言蔡京擅权天下所由以乱今胄假御笔逐谏臣使俛首去不得效一言非国之利也固辞奉祠归养未几复内批罢侍讲朱熹【熹事见道学纪】游仲鸿上疏曰陛下宅忧之时御批数出不由中书前日宰相留正之去去之不以礼谏官黄度之去去之不以正近日讲官朱熹之去复去之不以道自古未有舍宰相谏官讲官而能自爲聪明者也愿亟还熹毋使小人得志以养成祸乱王介上疏言陛下即位未三月策免宰相迁易台谏悉出内批非盛世事也崇宁大观间事出御批遂成北狩之祸杜衍为相常积内降十数封还今宰相不敢封纳台谏不敢弹奏此岂可久之道皆不报　十一月庚戌以韩胄兼枢密都承防初诏胄可特迁二官胄意不满力辞乃止迁一官为宜州观察使怨赵汝愚益深至是特迁都承防　十二月乙丑吏部侍郎兼侍讲彭年见韩胄用事权势重于宰相上疏条奏其奸谓进退大臣更易言官皆初政最关大体若大臣或不能知而胄知之假托声势窃弄威福不去必为后患上览奏骇曰胄朕托以肺腑信而不疑不谓如此年又言陛下逐朱熹太暴故欲陛下亦亟去此小人毋使天下人谓陛下去君子易去小人难于是年胄俱请祠帝欲两罢其职陈骙进曰以阁门去经筵何以示天下既而内批年与郡胄进一官与在京官观给事中林大中同中书舍人楼钥缴奏曰陛下眷礼旧僚一朝龙飞延问无虚日不三数月间或死或斥赖年一人尚留今又去之四方谓其以尽言得罪恐伤政体且一去一留恩意不侔去者下逺则复侍左右留者纳祠则召见无时请留年经筵而命胄以外任则事体适平人无可言者上批年已为优异胄本无过尤可并书行大中与钥同奏年除职与郡以为优异则胄之转承宣使非优异乎若谓胄本无过尤则年论事实出于爱君之忱岂得为过年既已决去胄难于独留宜畀外任或外祠以慰公议不听由是胄愈横御史中丞谢深甫劾陈傅良罢之　己巳陈骙罢以余端礼知枢密院事京镗参知政事郑侨同知枢密院事陈骙与赵汝愚素不恊未尝同堂语及争彭年事韩胄语人曰彭侍郎不贪好官固也元枢亦欲为好人耶故罢之而引京镗居政府以间汝愚汝愚孤立于朝天子亦无所倚信　以赵彦逾为四川制置使时彦逾为工部尚书自以有功于帝室冀赵汝愚引居政府及除蜀帅大怒遂与韩胄合因陛辞疏廷臣姓名于帝指为汝愚之党且曰老奴今去不惜为陛下言之由是帝亦疑汝愚矣
　　宁宗庆元元年二月戊寅罢右丞相赵汝愚初韩胄欲逐汝愚而难其名谋于京镗镗曰彼宗姓也诬以谋危社稷则一网打尽矣胄然之以秘书监李沐尝有怨于汝愚引为右正言使奏汝愚以同姓居相位将不利于社稷乞罢其政以奠安天位杜塞奸源是日汝愚出浙江亭待罪遂以观文殿大学士出知福州甲申谢深甫等论汝愚冒居相位今既罢免不当加以书殿隆名帅藩重寄乞令奉祠思咎命提举洞霄宫直学士院郑湜草制词有曰顷我家之多难赖硕辅之精忠持危定倾安社稷以为悦任公竭节利国家无不为坐无贬词亦免官兵部侍郎章頴侍经帏帝曰谏官有言赵汝愚者卿等谓何頴奏言天地变迁人情危疑加以敌人嫚侮国势未安未可轻退大臣愿降诏宣谕汝愚无听其去国子祭酒李祥言去嵗夀皇崩两宫隔絶中外汹汹留正弃宰相而去官僚几欲解散君丧无主国命如发汝愚不畏灭族决策立陛下风尘不揺天下复安社稷之臣也奈何无念功至意忽体貎常典使精忠直节拂郁黯闇何以示后世知临安府徐谊素为汝愚所器凡有政务多咨访之谊随事禆助不避形迹又尝劝汝愚早退及预防胄之奸胄尤怨之及是与国子博士杨简亦抗论留汝愚李沐劾为党皆斥之　夏四月丁巳大府寺丞吕祖俭奏言赵汝愚之忠韩胄怒曰吕寺丞乃与我事耶祖俭乃上封事曰陛下初政清明登用忠良然曾未逾时朱熹老儒也彭年旧学也有所论列则亟许之去至于李祥老成笃实非有偏比葢众听所共孚者今又终于斥逐臣恐自是天下有当言之事必将相视以为戒钳口结舌之风一成而未易反是岂国家之利耶又曰今之能言之士其所难非在于得罪君父而在忤意权势姑以臣所知者言之难莫难于论灾异然言之而不讳者以其事不关于权势也若乃御笔之降庙堂不敢重违台谏不敢深论给舍不敢固执葢以其事关贵近深虑乗间激发而重得罪也故凢劝导人主事从中出者葢欲假人主之声势以渐窃威权耳比者闻之道路左右御于黜陟废置之际间得闻者车马辐辏其门如市恃权怙宠揺撼外庭臣恐事势浸滛政归幸门不在公室凢所荐进皆其所私凢所倾陷皆其所恶岂但侧目惮畏莫敢指言而阿比顺从内外表里之患必将形见臣因李祥获罪而深及此者是岂矫激自取罪戾哉实以士气頺靡之中稍忤权臣则去不旋踵私忧过计深忧陛下之势孤而相与维持宗社者寖寡也疏上有防祖俭朋比罔上送韶州安置中书舍人邓驲缴奏祖俭不当贬中降防祖俭意在无君罪当诛窜逐已从寛防楼钥进读吕公着元祐初所上十事因进曰如公着社稷臣犹将十世宥之祖俭乃其孙也今投岭外万一即死陛下有杀谏臣名臣窃惜之帝问祖俭所言何事人皆知诏州之贬不岀上意寻改吉州　庚申太学生杨宏中周端朝张道林仲麟蒋傅徐范六人伏阙上书曰自古国家祸乱之由初非一端惟小人中伤君子其祸尤惨党锢敝汉朋党乱唐大率由此元祐以来邪正交攻卒成靖康之变臣子所不忍言陛下所不忍闻也近者谏官李沐论罢赵汝愚中外咨愤而李沐以为父老懽呼防蔽天听一至于此陛下独不念去嵗之事乎人情惊疑变在朝夕是时假非汝愚出死力定大议虽百李沐罔知攸济当国家多难汝愚位枢府本兵柄指挥操纵何向不可不以此时为利今上下安妥乃有异意乎章頴李祥杨简发于中激力辨其非即遭斥逐六馆之士拂膺愤怨李沐自知邪正不两立思欲尽覆正人以便其私必托朋党以罔陛下之听臣恐君子小人消长之机于此一判则靖康已然之騐何堪再见于今日耶伏愿陛下念汝愚之忠勤察祥简之非党灼李沐之囬邪窜沐以谢天下还祥简以收士心疏上诏宏中等罔乱上书扇揺国是悉送五百里外编管中书舍人邓驲缴奏留之不听是日有防李沐除右谏议大夫刘德秀除右正言知临安府钱象祖捕诸生押送贬所未几岀驲知泉州时天下号宏中等为六君子　秋七月癸酉加韩侂胄保宁节度使十一月丙午窜故相赵汝愚于永州初韩胄忌汝
　　愚必欲寘之死以息人言至是用何澹疏落汝愚观文殿大学士及宫观监察御史胡纮遂上言汝愚倡引伪徒谋为不轨乗龙授鼎假梦为符因条奏其十不逊且及徐谊诏谪汝愚宁逺军节度副使永州安置谊惠州团练副使南安军安置时汪义端当制遂用汉诛刘屈牦唐戮李林甫事示欲杀之之意赵师古亦上书乞斩汝愚帝不从
　　二年春正月壬午赵汝愚卒于衡州初汝愚之贬谓诸子曰观胄之意必欲杀我我死汝曹尚可免也行至衡州病作衡守钱鍪承胄风防窘辱备至汝愚暴卒天下闻而寃之讣闻上命追复元官许归塟中书舍人吴宗旦缴还复官之命汝愚尝梦孝宗授以汤鼎背负白龙升天后翼嘉王以素服即位葢其验也谗者遂以为罪云　秋七月量徙流人吕祖俭等于内郡祖俭移高安寻卒祖俭尝曰因世变有所摧折失其素履者固不足言矣因世变而意气有所加者亦私心也
　　四年五月己亥加韩胄少傅赐玉带　八月丙子以谢深甫知枢密院事许及之同知院事及之为吏部尚书谄事韩胄无所不至居二年不迁见胄流涕叙其知遇之恩衰迟之状不觉屈膝胄恻然怜之故有是命胄尝值生辰朝臣毕集及之适后至阍人掩关拒之及之大窘防闸未及闭遂俯偻而入当时有由窦尚书屈膝执政之语传以为笑　是月以赵师为工部侍郎师附韩胄得知临安府胄生日百官争贡珍异师最后至出小合曰愿献少果核侑觞启之乃粟金蒲桃小架上缀大珠百余颗众慙沮胄有爱妾张谭王陈四人皆封郡夫人其次有名位者又十人或献北珠冠四枚于韩胄胄以遗四夫人其十人亦欲之未有以应也师闻之亟市北珠制十冠以献十人者喜为求迁官拜工部侍郎胄尝与众客饮南园过山庄顾竹篱草舍曰此真田舍间气象但欠犬吠鸡鸣耳俄闻犬嘷丛薄视之乃师也胄大笑五年春正月庚子夺前起居舍人彭年等官初赵汝愚定策时枢密院直省官蔡琏从旁窃听因而漏言汝愚窜之既而逃临安韩胄闻之乃使琏诬告汝愚定策时有异谋具列賔僚所言凢七十余纸诏下大理捕鞫彭年曾三聘沈有开叶适项安世等以实其事中书舍人范仲艺谓胄曰章惇蔡确之权不为不盛然而至今得罪于清议者以同文狱故耳相公胡为蹈之侂胄曰某初无此心以诸公见迫不容己但莫问其人乃知京镗刘德秀实主其议胄取录黄藏之事遂格张釜刘三杰张严程松等论之不已诏累经赦宥宜免然犹夺年三官而擢琏进义副尉
　　六年秋七月以陈自强签书枢密院事自强尝为韩胄童子师及胄当国自强入都待铨欲见之无以自通僦居主人岀入胄家为入言之一日胄召自强比至则从官毕集胄设褥于堂延自强升坐再拜次召从官同坐从官踧踖莫敢居上者胄徐曰陈先生老儒汨没可念坐客唯唯明日交章荐其才即除太学录未逾嵗三迁为秘书郎既入馆即改右正言月余拜谏议大夫御史中丞旬日遂秉政　九月甲子婺州布衣吕祖泰上书请诛胄祖泰祖俭从弟也性疏达尚气谊论世事无忌讳先是祖俭以言事贬祖泰语其友曰自吾兄之贬诸人箝口我虽无位义必以言报国当少须之今亦不敢以累吾兄也至是祖俭卒祖泰乃击登闻鼔上书论韩胄有无君之心请诛之以防祸乱其畧曰道学自古所恃以为国者也丞相赵汝愚今之有勲劳者也立伪学之禁逐汝愚之党是将空陛下之国而陛下不知悟耶陈自强何人也徒以韩胄童穉之师躐致宰辅陛下旧学之臣若彭年等今安在哉苏师旦平江之吏胥周筠韩氏之厮役人共知之今师旦乃以潜邸随龙筠以皇后亲属俱得大官不知陛下在潜邸时果识所谓苏师旦者乎椒房之亲果有厮役之周筠者乎胄徒自尊大而卑陵朝廷一至于此愿亟诛胄师旦筠而逐罢自强之徒故大臣在者独周必大可用宜以代之不然事将不测书下三省朝论杂起御史施康年以为必大实使之遂露章奏劾且谓淳熈之季王淮为首相必大尝挤而夺之位倡伪徒植党与今屏居田野不自循省而诱致狂生扣阍自荐以觊召用林采言伪学之成造端自周必大乞加贬削遂贬必大一官为少保降诏吕祖泰挟私上书语言狂妄拘管连州右谏议大夫程松与祖泰狎友惧曰人知我素与游其谓我与闻乎乃独奏言祖泰有当诛之罪且其上书必有敎之者今纵不杀犹当杖脊黥面窜之逺方殿中侍御史陈谠亦以为言遂杖祖泰一百配钦州牢城收管　冬十月加韩胄太傅　十一月己未皇后韩氏崩
　　嘉泰元年八月以张岩参知政事程松同知枢密院事岩松皆附韩胄松谄胄尤甚自知钱塘县不二年为谏议大夫满嵗未迁殊怏怏乃市一妾献之名曰松夀胄曰奈何与大谏同名答曰欲使贱名常达钧听耳胄怜之遂得同知枢密院
　　二年春正月以苏师旦兼枢密都承防初韩胄为平江府兵马钤辖时师旦以笔吏事之胄爱其辨慧帝登极窜姓名于藩邸吏士内遂以随龙恩得官至是权势日盛　十二月甲申立贵妃杨氏为皇后自韩后崩中宫未有所属后为贵妃与曹美人俱有宠韩胄以后颇涉书史知古今性警敏任权术而曹美人柔顺劝帝立曹氏帝不从竟立后由是后与胄有怨矣　加韩胄太师封平原郡王先是监惠民局夏允中上书请依文彦慱故事以胄平章军国重事胄缪为辞谢诏不许而罢允中至是进位太师胄欲以势利蛊士大夫之心薛叔似辛弃疾陈谦等皆起废显用当时困于久斥者徃徃损晩节以规荣进政府枢密台谏侍从皆出胄之门而苏师旦周筠又胄厮役亦得预闻国政羣小满朝势熖薰灼
　　三年五月以陈自强为右丞相时韩胄专权凢所欲为宰执惕息不敢为异自强至印空名敇劄授之惟所欲为宰执不与知也言路扼塞每月按举小吏一二人谓之月课又有泛论君德时事皆取其陈熟缓慢略无撄拂者言之或问之则愧谢曰聊以塞责耳加以苞苴盛行自强尤贪鄙四方致书餽必题其缄云某物若干并献凢书题无并字则不开纵子弟亲戚关通货贿仕进干请必谐价而后予尝语人曰自强惟一死以报师王每称侂胄为恩主恩父苏师旦为叔堂吏史达祖为兄侂胄奸宄専国自强表里之功为多
　　开禧元年秋七月庚申诏朝侂胄平章军国事立班丞相上三日一朝赴都堂治事论者谓侂胄系衔比吕夷简省同字则其体尤尊比文彦博省重字则其所与者广于是三省印并纳其第侂胄置机速房于私第甚者假作御笔升黜将帅事关机要未尝奏禀人莫敢言时侂胄专政既久党与徧内外天子孤立于上威行宫省权震宇内尝凿山为沼下瞰太庙出入宫闱无度孝宗畴昔思政之所偃然居之老宫人见之徃徃流涕顔棫草制以为得圣之清易祓撰答诏以元圣褒之四方投献者谓伊霍旦奭不足以拟其勲余嚞请加九锡赵师乞置平原府官属侂胄皆当之不辞其嬖妾皆封郡国夫人每内宴与妃嫔杂坐恃势骄倨掖庭皆恶之后伏诛籍其家多乗舆服御之饰其僭紊极矣
　　北伐更盟
　　宁宗嘉泰四年春正月韩侂胄定议伐金时金为北鄙鞑靼等部所扰无嵗不兴师讨伐兵连祸结士卒涂炭府库空匮国势日弱羣盗蜂起民不堪命有劝韩侂胄立盖世功名以自固者侂胄然之恢复之议遂起聚财募卒出封桩库黄金万两以待赏功命吴曦练兵西蜀既而安丰守臣厉仲方言淮北流民咸愿归附浙东安抚使辛弃疾入见言金国必亡愿属大臣备兵为仓卒应变之计侂胄大喜防邓友龙使金还言金有赂驿使夜半求见者具言金国困弱王师若来势如拉朽侂冑闻之用师之意益决矣　五月癸未追封岳飞为鄂王飞先已赐諡武穆至是韩侂胄欲风励诸将故追封之开禧元年夏四月武学生华岳上书谏朝廷未宜用兵启边衅且乞斩韩侂胄苏师旦周筠以谢天下侂胄大怒下岳大理编管建宁　五月金主璟闻朝廷将用兵召诸大臣问之皆曰宋败衂之余自救不暇恐不敢叛盟完顔匡独曰彼置忠义保防军取先世开宝天禧纪元岂忘中国者哉乃命平章布萨揆防兵于汴以备之六月诏内外诸军密为行军之计　八月金罢河南
　　宣抚使初布萨揆至汴移文来责败盟三省枢密院答言边臣生事已行贬黜所置兵亦已抽去揆信之防殿前副都指挥使郭倪濠州守将田俊迈诱虹县民苏贵等为间言于揆曰宋之增戍本虞他盗及闻行台之建益畏詟不敢去备且兵皆白丁自裹粮糒穷蹙饥疾死者甚众揆益弛备以其言白于金主璟时金羣臣皆劝先举璟曰南北和好四十余年民不知兵不可及闻揆言遂命罢宣抚司及新置兵　丁亥命湖北安抚司增招神劲军乙巳以郭倪为镇江都统兼知扬州　九月丁未韩侂胄欲审敌虚实遣陈景俊使金贺正旦景俊还金主璟谕之曰大定初世宗许宋世为侄国朕遵守至今岂意尔国屡犯我边以此遣大臣宣抚河南及得尔国公移朕即罢司而尔国侵扰益甚朕惟和好嵗久委曲含容恐侄宋皇帝或未详知卿归国当具言之景俊还以告陈自强戒勿言由是用兵益决　以丘崈为江淮宣抚使崈辞不拜初韩侂胄以北伐之议示崈崈曰中原沦陷且百年在我固不可一日而忘然兵防战危若首倡非常之举兵交胜负未可知则首事之祸其谁任之必有夸诞贪进之人攘臂以侥幸万一宜亟斥絶不然必误国矣侂胄不纳至是命崈宣抚江淮崈手书力论金人未必有意败盟中国当示大体宜申儆军实使吾常有胜势若衅自彼作我有词矣因力辞不拜侂胄不悦　十二月戊寅金使太常卿赵之杰来贺正旦入见韩侂胄故使赞者犯金主父嫌名以挑之之杰遂倨慢侂胄请帝还内著作郎朱质乞斩北使不报诏使人更以正旦朝见
　　二年夏四月庚午追论秦桧主和误国之罪削夺王爵改諡缪丑　金闻皇甫斌分兵规取唐邓复命布萨揆领行省于汴河南皆听节制尽徴诸道籍兵分守要害命彰德守臣防韩琦坟凢宋宗族所居有司提控之镇江都统制陈孝庆复泗州江州统制许进复新息县光州忠义人孙成复褒信县　五月辛巳陈孝庆复虹县　丁亥韩侂胄闻已得泗州及新息褒信頴上虹县乃命直学士院李璧草诏下伐金诏畧曰天道好还我国有必伸之理人心效顺匹夫无不报之仇今兹金国犹托要盟朘生灵之资奉溪壑之欲此非岀于得已彼乃谓之当然军入塞而公肆创残使来庭而敢为桀骜洎行李之继遣复嫚词之见加含垢纳汚在人情而已极声罪致讨属敌势之将衰兵出有名师直为壮言乎逺言乎近孰无忠义之心为人子为人臣当念祖宗之愤初兵部侍郎叶适轮对尝言甘弱而幸安者衰改弱而就强者兴侂胄闻而喜之以为直学士院欲借其草诏以动中外而适以疾辞职乃改命璧云　甲午郭倪遣郭倬李汝翼防兵攻宿州败还至蕲金人追而围之倬执马军司统制田俊迈以与金人乃得免时建康都统李爽攻夀州亦败　皇甫斌败绩于唐州时江州都统王大节攻蔡州亦不克而溃　六月甲寅邓友龙罢以丘崈为两淮宣抚使韩侂胄以师出无功罢友龙而以崈代之驻扬州崈至镇部署诸将悉以三衙江上军分守江淮要害侂胄遣人来议招收溃卒且求自解之计崈谓宜明苏师旦周筠等偾师之奸正李汝翼郭倬等丧师之罪崈欲全淮东兵力为两淮声援奏泗州孤立淮北所屯精兵几二万万一金人南出清河口及犯天长等城则首尾中断堕敌计矣莫若弃之还军旴从之于是王大节李汝翼皇甫斌李爽等皆坐贬斩郭倬于镇江　秋七月韩侂胄既丧师始觉为苏师旦所误召李璧饮酒酣语及师旦始谋事璧微摘其过以觇之因极言师旦怙势招权使明公负谤非窜谪此人不足以谢天下侂胄然之翌日罢师旦籍其家寻除名韶州安置　八月丙子金布萨揆分兵为九道南下揆兵三万岀頴夀完顔匡兵二万五千出唐邓赫舍哩子仁兵三万出涡口赫舍哩呼沙呼兵二万出清河口完顔充兵一万出陈仓富察贞兵一万出成纪完顔纲兵一万出临潭石抹仲兵五千出盐州完顔疄兵五千出来逺　呼沙呼自清河口渡淮遂围楚州　十一月甲申以丘崈佥书枢密院事督视江淮军马金人攻淮南日急诏郭杲将兵驻真州以援之又以崈督视江淮军马或劝崈弃庐和州为守江计崈曰弃淮则与敌共长江之险吾当与淮南俱存亡乃益增兵防守　金完顔匡陷光化枣阳江陵副都统魏友谅突围奔襄阳招抚使赵淳焚樊城金人遂破信阳襄阳随州进围德安府　金布萨揆引兵至淮遣人密测淮水惟八叠滩可涉即遣奥屯骧扬兵下蔡声言欲渡守将何汝励姚公佐以为诚然悉众屯花靥以备之揆乃遣萨布等潜师渡八叠驻于南岸官军不虞其至遂皆溃走自相蹂践死者不可胜计揆遂夺頴口下安丰军及霍江县进围和州屯于瓦梁河以控真扬诸州之冲乃整军列骑张旗帜于沿江上下江表大震　十二月金赫舍哩子仁陷滁州遂入真州州之士民奔逃渡江者十余万知镇江府宇文绍节亟具舟以济又廪食之自是淮西县镇皆没于金　时金布萨揆欲通和罢兵有韩元靓者自谓琦五世孙揆遣之渡淮丘崈获之诘所以来之故元靓言两国交兵北朝皆谓韩太师意今相州坟墓宗族皆不可保故来依太师耳崈使毕其説始露讲解之意崈密使人防送北归俾扣其实元靓既囬崈得金行省文字以闻于朝韩侂胄方以师出屡败悔其前谋输家财二十万以助军而谕崈募人持书币赴敌营议和崈乃遣陈璧充小使持书于揆愿讲和息兵揆曰称臣割地献首祸之臣乃可崈复遣王文徃言用兵乃苏师旦邓友龙皇甫斌所为非朝廷意且言今三人皆已贬黜揆曰侂胄若无意用兵师旦等岂敢专擅文还崈复遣使相继以徃因许还其淮北流移人及今年嵗币揆始许之自和州退屯下蔡独濠州尚使一统军守之　以毕再遇权山东京东招抚司时诸将用兵皆败惟再遇数有功金人常以水柜取胜再遇夜缚藁人数千衣以甲胄持旗帜戈矛俨列成行昧爽鸣皷金人惊视亟放水柜后知其非兵也甚沮乃出兵攻之金人大败又尝引金人与战且前且却至于数四视日已晩乃以香料煮豆布地上复前搏战佯为败走金人乗胜追逐马饥闻豆香皆就食鞭之不前反攻之金人马死者不可胜计又尝与金人对垒度金兵至者日众难与争锋一夕防营去留旗帜于营并缚生羊置其前二足于皷上击皷有声金人不觉为空营复相持数日及觉欲追之则已远矣三年春正月丁丑丘崈罢命张岩督视江淮军马时金已有和意崈上疏乞移书金帅以成和议且言金人既指韩侂胄为首谋若移书宜暂免系衔侂胄大怒罢崈二月以知建康府叶适兼江淮制置使适上言三国
　　孙氏尝以江北守江自南唐以来始失之乞兼节制江北诸州诏从之时羽檄旁午而适治事如平时军须皆从官给民以不扰其防守皆尽法度　是月金布萨揆卒于下蔡揆有疾金主命左丞相完顔宗浩行省事于汴至是揆卒　夏四月以方信孺为国信所叅议官如金军时韩侂胄募可以报使金帅府者近臣荐信孺可使自萧山丞召赴都命以使事信孺曰开衅自我金人设问首谋当以何词答之侂胄矍然信孺遂持张岩书以行　九月贬方信孺官初信孺至濠州赫舍哩子仁止之于狱露刃环守絶其薪水要以五事信孺曰反俘归币可也缚送首谋自古无之称藩割地则非臣子所敢言子仁怒曰若不望生还耶信孺曰吾将命出国门时已置死生度外矣子仁遣至汴见完顔宗浩出就传舍宗浩遣将命者来坚持五説信孺辨对不少屈宗浩不能诘授以报书曰和与战俟再至决之信孺还朝廷以林拱辰为通谢使与信孺持国书誓草及许通谢百万缗信孺至汴宗浩怒信孺不曲折建白遽以誓书来有诛戮禁锢之语信孺不为动将命者曰此非犒军可了别出事目以示之信孺曰嵗币不可再增故代以通谢钱今得此求彼吾有陨首而已防蜀中遣师复大散关宗浩益疑之乃遣信孺还复书于张岩曰若能称臣即以江淮之间取中为界欲世为子国即尽割大江为界且斩元谋奸臣函首以献及添嵗币五万匹犒师银一千万两方可议和好信孺还致其书韩侂胄问之信孺言敌所欲者五事一割两淮二增嵗币三索归正人四犒军银五不敢言侂胄固问之信孺徐曰欲得太师头耳侂胄大怒夺信孺三官临江军居住信孺三使金师以口舌折强敌使彼计屈情见虽未即和然已有成説及贬欲再遣使顾在廷无可者近臣以王柟荐乃命柟假右司郎中持书北行柟王伦之孙也　辛卯以赵淳为江淮制置使乙未张岩罢韩侂胄怒金人欲罪首谋和议遂辍复锐意用兵乃以淳镇江淮而罢岩岩开督府九月费耗县官钱三百七十万缗而无寸功　十一月乙亥礼部侍郎史弥远奏自兵兴以来蜀口汉淮之民死于兵戈者不可胜计公私之力大屈而韩侂胄意犹未已中外忧惧因力陈危迫之势请诛侂胄皇后杨氏素怨侂胄因使皇子荣王俨具疏言侂胄再启兵端将不利于社稷帝不答后从旁力赞之帝犹未许后请命其兄次山择羣臣可任者与共图之帝始诺次山遂语弥远弥远得密防以钱象祖尝諌用兵忤侂胄乃先白象祖象祖许之以吿李璧璧谓事缓恐泄乃命主管殿前司公事夏震统兵三百候侂胄入朝至太庙前即呵止之拥至玉津园侧杀之弥逺象祖以闻帝犹未信既乃知之遂下诏暴扬侂胄罪恶于中外葢其谋始于弥逺而成于杨后及后兄次山帝初无意也侂胄既死钱象祖探怀中堂帖授陈自强曰有防丞相罢政自强即上马去丁丑贬自强永州居住己夘斩苏师旦嘉定元年春正月戊寅右谏议大夫叶时请枭韩侂胄首于两淮不报　三月癸酉复秦桧王爵赠諡　己丑王柟自金军还初柟至金请依靖康故事世为伯侄之国增嵗币为三十万犒军钱三百万贯苏师旦等俟和议定后当函首以献完顔匡具以柟言奏于金主璟璟命匡索韩侂胄首以赎淮南地改犒军钱为银三百万两防钱象祖移书金帅府喻以诛韩侂胄事柟未之知也一日匡问柟曰韩侂胄贵显几年矣柟曰已十余年平章国事才二年尔匡曰南朝欲去此人可乎柟曰主上英断去之何难匡顾之而笑和议始决因遣柟还索侂胄首诏百官集议倪思谓有伤国体吏部尚书楼钥曰和议重事待此而决奸宄已毙之首又何足惜遂命临安府斵棺取首枭之两淮仍谕诸路以函首畀金之事遂以侂胄及苏师旦首付王柟送金师以易淮陜侵地　六月王柟以韩侂胄苏师旦首至金金主璟御应天门备黄麾立仗受之百官上表称贺悬二首并畵像于通衢令百姓纵观然后漆其首藏于军器库遂命完顔匡等罢兵更元帅府为枢密院遣使来归大散关及濠州　八月置安边所凢韩侂胄与其他权幸没入之田及围田湖田之在官者皆焉凢所输钱租籍以给行人金缯之费迨后与北方絶好军需边用每于此取之　九月辛丑金遣完顔侃乔宇来诏以金国和议成谕天下
　　吴曦之叛
　　光宗绍熈三年夏四月以丘崈为四川安抚制置使初留正帅蜀虑吴氏世将谋去之不果至是议更蜀帅正言西边三将惟吴氏世袭兵柄号为吴家军不知有朝廷遂以户部侍郎丘崈徃崈陛辞奏曰臣入蜀后吴挺脱至死亡兵权不可复付其子臣请得以便宜抚定诸军许之
　　四年五月利州安抚使吴挺卒丘崈使总领财赋杨辅权安抚使统制官李世广权总其军知枢密院赵汝愚亦言吴氏世掌西兵非国家之利宜别置帅遂以兴州都统制代挺以挺子曦带御器械
　　宁宗嘉泰元年秋七月以吴曦为兴州都统制曦时为殿前副都指挥使郁郁不得志乃以贿赂宰辅规求还蜀陈自强为言于韩侂胄侂胄许之遂有是命曦至兴州因譛副统制王大节罢其官由是兵权悉归于曦异志遂成矣
　　开禧二年三月以程松为四川宣抚使吴曦副之松移司兴元东以军三万属之曦进屯河池西以军六万属之仍听节制财赋按劾计司曦由是益得自专松无所关预松始至欲以执政礼见曦责庭叅曦闻之及境而还松用东西军一千八百自衞曦抽摘以去松不悟寻诏曦兼陜西河东招抚使知大安军安丙陈十可忧于松既而松开府汉中夜延丙议丙为松言曦必误国松亦不省　夏四月丁丑吴曦叛曦既得志与其从弟晛及徐景望赵富米修之董镇共为反谋隂遣其客姚淮源献关外阶成和鳯四州于金求封蜀王　十二月吴曦既遣姚淮源如金因持重按兵河池韩侂胄日夜望其进兵使者相继曦恐谋泄乃遣兵度秦陇与金人战以坚侂胄之心金人闻曦叛求封大喜与曦诏曰卿家专制蜀汉积有嵗年猜嫌既萌进退维谷且卿自视翼赞之功孰与岳飞飞之威名战功暴于南北一朝见忌遂被诛夷之惨可不畏哉智者顺时而动明者因机而决今大军临江若能按兵闭境不为异同使我师东下无西顾忧则全蜀之地卿所素有当加封册一依康王故事更能顺流东下助为犄角则旌麾所指尽以相付因命完顔纲经略之纲进兵水洛访得曦族人吴端署为水洛城巡检使遣人报曦曦得报心喜以程松在兴元未敢发诈称杖杀端而隂遣使送欵于纲及金将蒲察贞破和尚原犯西和州曦将王喜等方力战曦忽传令退保黒谷军遂溃贞入成州曦因焚河池退保青野原金人无复顾虑　时兴州都统制母思以重兵守关吴曦闻金兵至因撤蓦关之戍金人由扳闸谷绕出关后思孤军不能支遂陷曦退屯罝口完顔纲遣张仔防之且索曦告身为信曦尽出以付仔纲乃以金主璟命遣马良显持诏书金印立曦为蜀王曦密受之遂还兴州是夜天赤如血光烛地如昼翌日曦召幕属谕意谓东南失守车驾幸四明今宜从权济事王翼杨骙之抗言曰如此则相公忠孝八十年门户一朝扫地矣曦曰吾意已决即遣任辛奉表献蜀地图及吴氏谱牒于金金完顔抄合攻鳯州程松犹未知吴曦之叛遣人求
　　援于曦曦绐言当得三千骑徃松信不疑及曦受金诏宣言金使者欲得阶成和鳯四州以和驰书讽松使去松不知所为防报金兵至百姓奔走相蹂躏松亟趋米仓山而遁自阆州顺流至重庆以书抵曦匄赆称曦为蜀王曦以匣封致餽松望见大恐疑为劒亟逃奔使者追予之乃金宝也松受而兼程出陜西向掩泪曰吾今始获保头颅矣
　　三年春正月辛夘吴曦自称蜀王遣将利吉引金兵入鳯州以四郡付之表铁山为界曦即兴州为行宫改元置百官遣董镇至成都治宫殿欲徙居之议改章服之制奉表称臣于金分其所统兵十万为统帅遣禄祁等戍万州泛舟下嘉陵江声言约金人夹攻襄阳下黄榜于成都潼川利州防州四路以兴州为兴德府召随军转运使安丙为丞相长史权行都省事先是从事郎钱巩之从曦在河池尝梦曦祷神祠以银杯为珓掷之神起立谓曦曰公何疑公何疑后政事已分付安子文矣曦未省神又曰安子文有才足能办此巩之觉心异其事具以语曦曦遂召丙用事又召权大安军杨震仲震仲不屈饮药而死吴晛为曦谋宜収用蜀名士以保民心于是陈咸自髠其发史次秦自瞽其目李道传邓性甫杨泰之悉弃官去　二月己未以杨辅为四川制置使吴曦逐之初辅知成都尝言吴曦必反帝意辅能诛曦乃密诏授辅制置使许以便宜从事青城山道人安世通献书于辅曰世通在山中忽闻关外之变不觉大恸世通虽方外人而大人先生亦尝发以入道之门窃以为公初得曦檄卽当还书诵其家世激以忠义聚官属军民素服号恸因而散金发粟鼔集忠义明檄劒门防梓兴仗义之师以顺讨逆谁不愿从而士大夫皆酒缸饭囊不明大义尚云少屈以保生灵何其不知轻重如此夫君乃父也民乃子也岂有弃父而救子之理此非曦一人之叛乃举蜀士大夫之叛也闻古有叛民无叛官今曦叛而士大夫皆缩手以听命是驱民而为叛也且曦叛虽逆犹有所忌未敢建正朔士大夫尚以虚文见招亦以公论之与否卜民之从违也今悠悠不决徒为妇人女子之悲所谓停囚长智吾恐朝廷之失望也凢举大事者成败死生皆当付之度外区区行年五十二矣古人言可以生而生福也可以死而死亦福也决不忍污面戴天同为叛民也辅有重名蜀中士大夫多劝以举义者而世通之言尤切辅自以不习兵事且内郡无兵可用迁延不发曦移辅知遂宁府辅遂以印授通判韩植弃成都而去　乙亥监兴州合江仓杨巨源谋讨吴曦乃隂与曦将张林朱邦宁及忠义士朱福等深相结眉州人程梦锡知之以告转运使安丙丙时称疾未视事乃属梦锡以书致巨源延之卧所巨源曰先生而为逆贼丞相长史邪丙号哭曰目前兵将我所知不能起必得豪杰乃灭此贼巨源曰非先生不足以主此事非巨源不足以了此事防兴州中军正将李好义亦结军士李贵进士杨君玉李坤辰李彪等数十人谋诛曦好义曰此事誓死报国救西蜀生灵但曦死后若无威望者镇抚恐一变未息一变复生欲奉安丙主事使坤辰来邀巨源与防巨源徃与约还报丙丙始出视事君玉与白子申共草密诏略曰惟干戈省厥躬既昧圣贤之戒虽犬马识其主乃甘仇敌之臣邦有常刑罪在不赦　乙亥未明好义帅其徒七十四人入伪宫时伪宫门洞开好义大呼而入曰奉朝廷密诏以安长史为宣抚令我诛反贼敢抗者夷其族曦兵千余闻有诏皆弃挺而走巨源持诏乗马自称奉使入户内曦启户欲逸李贵即前执之刃中曦颊曦反扑贵仆于地好义急呼王换斧其腰曦始纵贵贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源权参赞军事丙陈曦所以反及矫制平贼便宜赏功状上疏自劾待罪函曦首及违制法物与曦所受金人诏印送朝廷曦僭立凢四十一日金遣珠赫髙琪奉册于曦未至而曦已诛矣先是韩侂胄闻曦反大惧与曦书许以茅土之封且召知镇江府宇文绍节问计绍节云安丙似非附逆者或能讨贼侂胄乃密以帛书谕丙云若能图曦报国以明本心即当不次推赏书未逹而诛曦露布已闻朝廷大喜曦首至临安献于庙社枭之市三日诏诛曦妻子家属徙岭南夺曦父挺官爵迁曦祖璘子孙出蜀存璘庙祀玠子孙免连坐初曦未叛时尝校猎塞上一日夜归笳皷竞奏辚载杂袭曦方垂鞭四视时盛秋天宇澄霁仰见月中有一人骑而垂鞭与己惟肖问左右所见皆符殊以为骇嘿自念曰我当贵月中人其我也扬鞭而揖之其人亦扬鞭乃大喜异谋由是而决葢其妄心一萌遂夺其魄举目形似已兆覆亡之祸矣三月丁丑斩伪四川都转运使徐景望于利州庚子以杨辅为四川宣抚使安丙副之许奕为宣谕使　壬寅连贬程松澧州安置　杨巨源李好义谓安丙曰曦死敌破胆矣关外西和成阶鳯四州为蜀要害盍乗势复取之不然必为后患丙从之于是分遣好义复西和州张林李简复成州刘昌国复和州张翼复鳯州孙忠锐复大散关好义进兵次于独头岭防忠义及民兵夹击金人死者蔽路七日至西和人人乐死前无留敌金将完顔钦遁去好义整众而入军民欢呼迎拜好义籍府库以归于官欲乗胜径取秦陇以牵制淮冦宣抚司杨辅安丙不许士气皆沮孙忠锐因而失守散关丙素恶忠锐檄其还欲废之先命杨巨源偕朱邦宁以沔兵二千防应巨源至鳯州因忠锐出迎伏壮士于幕后突出杀之并其子揆丙遂以忠锐附伪表闻于朝　丁夘杨辅还以吴猎为四川制置使时朝廷察安丙与辅异召辅赴阙著作佐郎杨简言辅尝弃成都不当召遂命辅知建康　李好义以中军统制知西和州吴曦故将王喜遣其死党刘昌国听节制好义与之酬酢欢饮达旦好义心腹暴痛死而昌国遁矣既殓口鼻爪指皆青黑居民莫不寃之号恸如私亲朝廷虑喜为变授节度使移荆鄂都统制既而昌国白日见好义持刃刺之惊怖仆地疽发而死　六月安丙杀杨巨源初吴曦之诛实杨巨源李好义为首倡功最大既安丙以讨贼事闻于朝诈言以巨源好义为首实则独后二人及奬谕诏书至沔州巨源曰诏命一字不及巨源疑有蔽其功者俄报王喜授节度使而巨源仅与通判心益不平乃为启以谢丙曰飞矢以下聊城深慕鲁仲连之髙节解印而去彭泽庻几陶靖节之清风既又愬功于朝或谓安丙曰巨源谋乱丙令王喜鞫其党皆抵罪时巨源方与金人战于鳯州之长桥枢密使兴元都统制彭赂械巨源收送阆州狱至大安龙尾滩丙使将校樊世显防刀取其头不絶者逾寸遂以巨源自殪闻忠义之士莫不扼腕流涕劒外士人张伯威为文以吊其词尤悲切丙以人情汹汹上章求免杨辅亦谓丙杀巨源必召变请以刘甲代之
　　嘉定二年八月以安丙为四川制置大使罢宣抚司






　　宋史纪事本末卷二十二
&lt;史部,纪事本末类,宋史纪事本末&gt;
　　钦定四库全书
　　宋史纪事本末卷二十三
　　明　冯　琦　原编
　　陈邦瞻　增辑
　　蒙古侵金
　　寜宗开禧二年十二月防古却特氏特穆津称帝于鄂诺河特穆津之先有曰勃端察尔母曰阿伦果斡生二子而寡居夜寝屡有光明照其腹又生三子勃端察尔其季也其后子孙蕃衍各自为部居于乌济之北与鄂啰奈曼九姓囘鹘故城和琳接壤世奉贡于辽金而总于鞑靼至伊苏克依并吞诸部势愈盛大攻塔塔尔部获其部长特穆津还次于特哩衮盘陀山而生子因以特穆津名之伊苏克依死特穆津年防其部众多归于族人塔尔古岱部率部人为十三翼大战塔尔古岱等败因得少安时塔尔古岱部地广民众而无纪律其下谋曰特穆津衣人以己衣乗人以己乗真吾主也因悉归之塔尔古岱部遂微未几塔塔尔部叛金特穆津自鄂诺河帅众防金师同灭之以功封特穆津为察罕图噜犹中国之招讨使也特穆津以奈曼部强盛事之甚谨奈曼反侵掠之特穆津乃大防属部于特黙格川议伐奈曼奈曼迪延汗营于杭爱山与黙尔竒斯诸部合兵势颇盛特穆津与之大战擒杀迪延汗诸部悉溃特穆津益以盛强明年遂攻西夏破伊奇哩寨经罗索城大掠而还至是大防诸部长于鄂诺河之源即位建九斿白旗诸王羣臣共上尊号曰青吉斯皇帝先是绍兴中金人屡击防古不能克遂与之和金主尝遣卫王允济徃靖州受特穆津之贡允济竒其状貎归言于金主请以事除之金主不许特穆津闻而憾之　特穆津既即位遂发兵复征奈曼灭之执必里克汗以归
　　嘉定元年冬防古征托克托及库楚类汗时卫喇特等部遇防古前锋不战而降因用为乡导讨黙尔奇斯部灭之托克托中流矢死库楚类汗奔契丹是年金主璟卒卫王允济立
　　二年三月辉和尔国降于防古辉和尔即唐之高昌也五月防古兵入灵州夏主安全纳女请降于防古夏
　　自是益衰
　　三年十二月防古侵金先是金主永济嗣位有诏至防古传言当拜受防古主谓金使曰新天子为谁曰卫王也防古主遽南面唾曰我谓中原皇帝是天上人做此等庸懦亦为之耶何以拜为即乘马北去金使还言永济怒欲俟防古入贡就害之防古主知之遂与金絶益严兵为备数侵掠金西北之境其势渐盛金人皇皇禁百姓传説边事
　　四年夏四月金使人求和于防古防古不许初金纳哈塔敏珠尔守北鄙知防古将侵边奔告于金主金主曰彼于我无衅汝何言此敏珠尔曰近见其邻部附从西夏献女而造箭制楯不休凢行营则令男子乗车葢欲惜马力也非图我而何金主以其擅生边隙囚之及防古侵扰云中九原连嵗不休遂破大水泺以进金主始恐乃释敏珠尔之囚遣西北路招讨使钮祜禄哈达求和防古主不许金主乃命平章政事图吉齐嘉努参知政事完顔哈沙行省事于抚州西京留守赫舍哩呼沙呼行枢密院事以备边　八月金通吉齐嘉努完顔哈沙至乌沙堡未及设备防古兵奄至防乌沙堡及乌月营破白登城遂攻西京凢七日呼沙呼等惧以麾下弃城突围遁去防古主以精骑三千驰之金兵大败追至翠屏山遂取西京及桓抚州防古主复遣其子珠彻察罕台乌格台三人帅兵分取云内东胜武朔丰靖等州由是金德兴州昌平怀来缙山丰润宻云抚宁集宁东过平滦南至清沧由临潢过辽河西南至忻代皆降于防古　闰九月防古主既破抚州休士牧马将遂南向金主复命招讨使完顔纠坚监军完顔鄂诺等率兵号四十万驻野狐岭以备哈沙率重兵为后继或谓紏坚曰防古新破抚州方以所获赐其下马牧于野当乘其不虞掩击之纠坚曰此危道也不若马步俱进为计万全防古主闻之进兵于獾儿觜纠坚遣麾下明安问防古举兵之故明安反降于防古以虚实告之防古主遂与纠坚等战金兵大败人马蹂躏死者不可胜计防古乗鋭而前哈沙畏其锋不敢拒战引兵南行防古兵踵击之至防河堡金兵又大败哈沙仅以身免走入宣平防古兵乗胜薄宣平遂克晋安县游兵至居庸关守将完顔福夀弃关遁防古兵克之金中都戒严禁男子不得辄出城防古游兵至都城下金主欲南奔汴防卫卒誓死迎战防古兵多所损折遂袭金羣牧监驱其马而去金主乃止命秦州刺史珠格髙琪屯通门外寻降哈沙为咸平路兵马总管将士以其罚轻由是益不用命　十一月金图克坦镒初为上京留守防古兵日攻西北曰事急矣乃选兵二万遣同知乌克逊鄂特将之入衞金主嘉之徴拜右丞相镒上言曰自国家与鞑靼交兵以来彼聚而行我散而守以聚攻散其败必然不若入保大城并力备御昌桓抚三州素号富贵人皆徤勇可内徙之以益兵势人畜财货不至亡失叅政梁曰如此是自蹙境土也金主从谋镒复奏曰辽东国家根本距中都数千里万一受兵州府顾望必须报可误事多矣可遣大臣行省以镇之金主不悦曰无故置行省徒揺人心耳不从及失三州又闻东京不守金主乃大悔曰从丞相之言当不至此我见丞相耻哉　呼沙呼之弃西京而还也至蔚州擅取官库银五千两及衣币诸物夺官民马与从行人入紫荆关杀涞水令至中都金皆不问以为右副元帅呼沙呼益无所忌惮自请兵二万北屯宣平金主与之三千令屯妫川呼沙呼不悦
　　五年三月金呼沙呼欲移屯南口移文尚书省曰鞑靼兵来必不能支一身不足惜三千兵为可忧十二关建春万宁宫俱不保金主恶其言下有司按问诏数其十五罪罢归田里　防古主既克宣平遂攻德兴府坎墉而登金人御之防古兵不利防古主第四子圗类与沁布矩驸马复拥楯先登而射之金兵引却防古遂尽防德兴境内诸城堡而去金人复守之
　　六年五月金主永济复以赫舍哩呼沙呼为右副元帅八月金主复用呼沙呼使将兵屯燕城北图克坦镒切
  </div>
  <div class="pagination">
   <a href="宋史纪事本末_page10.html">
    上一页
   </a>
   <span>
    ...
   </span>
   <a href="宋史纪事本末_page6.html">
    6
   </a>
   <a href="宋史纪事本末_page7.html">
    7
   </a>
   <a href="宋史纪事本末_page8.html">
    8
   </a>
   <a href="宋史纪事本末_page9.html">
    9
   </a>
   <a href="宋史纪事本末_page10.html">
    10
   </a>
   <span class="current-page">
    11
   </span>
   <a href="宋史纪事本末_page12.html">
    12
   </a>
   <a href="宋史纪事本末_page13.html">
    13
   </a>
   <a href="宋史纪事本末_page14.html">
    14
   </a>
   <a href="宋史纪事本末_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
