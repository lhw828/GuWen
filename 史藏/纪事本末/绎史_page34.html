<!DOCTYPE html>
<html>
<head>
    <meta charset="UTF-8">
    <title>绎史 - 第 34 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绎史 - 第 34 页/共 76 页</h1>
    <div class="content">

　　绎史卷七十八
　　钦定四库全书
　　绎史卷七十九　　　　灵壁县知县马骕撰陈氏专齐【陈佗之乱附】
　　左传【隐公六年】五月庚申郑伯侵陈大获往歳郑伯请成于陈陈侯不许五父谏曰亲仁善邻国之寳也君其许郑陈侯曰宋衞实难郑何能为遂不许君子曰善不可失恶不可长其陈桓公之谓乎长恶不悛从自及也虽欲救之其将能乎商书曰恶之易也如火之燎于原不可乡迩其犹可扑灭周任有言曰为国家者见恶如农夫之务去草焉芟夷蕴崇之絶其本根勿使能殖则善者信矣　【七年】陈及郑平十二月陈五父如郑涖盟壬申及郑伯盟歃如忘泄伯曰五父必不免不頼盟矣郑良佐如陈涖盟辛巳及陈侯盟亦知陈之将乱也　【桓公】五年春正月甲戌己丑陈侯鲍防再赴也于是陈乱文公子佗杀大子免而代之公疾病而乱作国人分散故再赴【公羊传曷为以二日防之防也甲戍之日亡己丑之日死而得君子疑焉故以二日防之也　谷梁传鲍防何为以二日防之春秋之义信以传信疑以传疑陈侯以甲戍之日出己丑之日得不知死之日故举二日以包也】
　　诗墓门有棘斧以斯之夫也不良国人知之知而不已谁昔然矣墓门有梅有鸮萃止夫也不良歌以讯之讯予不顾颠倒思予【诗序墓门刺陈佗也陈佗无良师傅以至于不义恶加于万民焉　列女传辩女者陈国采桑之女也晋大夫解居甫使于宋道过陈遇采桑之女止而戏之曰女为我歌我将舍女女乃歌曰墓门有棘斧以斯之夫也不良国人知之大夫乃服而释之】
　　谷梁传【六年蔡人杀陈佗】陈佗者陈君也其曰陈佗何也匹夫行故匹夫称之也其匹夫行奈何陈侯憙猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也【公羊传陈佗者何陈君也陈君则曷为谓之陈佗絶也曷为絶之贱也其贱奈何外淫也恶乎淫淫于蔡蔡人杀之】
　　史记陈桓公鲍防桓公弟佗其母蔡女故蔡人为佗杀五父及桓公太子免而立佗是为厉公桓公病而乱作国人分散故再赴厉公二年生子敬仲完厉公娶蔡女蔡女与蔡人乱厉公数如蔡淫七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公而立跃是为利公【○左传佗即五父跃为厉公而无利公者史记误舛也】　利公立五月防立中弟林是为庄公七年防【谷梁传庄公元年陈侯林防诸侯日防正也】　少弟杵臼立是为宣公
　　诗防有鹊巢卭有防苕谁侜予美心焉忉忉中唐有甓卭有防鹝谁侜予美心焉惕惕【诗序防有鹊巢忧谗贼也宣公多信谗君子忧惧焉】　月出皎兮佼人僚兮舒窈纠兮劳心悄兮月出皓兮佼人懰兮舒懮受兮劳心慅兮月出照兮佼人燎兮舒夭绍兮劳心惨兮【诗序月出刺好色也在位不好徳而説美色焉】
　　左传二十二年春陈人杀其大子御寇陈公子完与颛孙奔齐颛孙自齐来奔齐侯使敬仲为卿辞曰羇旅之臣幸若获宥及于寛政赦其不闲于敎训而免于罪戾弛于负担君之惠也所获多矣敢辱髙位以速官谤请以死告诗云翘翘车乘招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓鳯皇于飞和鸣锵锵有妫之后将育于姜五世其昌竝于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用賔于王庭实旅百奉之以玉帛天地之美具焉故曰利用賔于王犹有观焉故曰其在后乎风行而着于土故曰其在异国乎若在异国必姜姓也姜大岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政【谷梁传言公子而不言大夫公子未命为大夫也其曰公子何也公子之重视大夫命以执公子】
　　史记完之奔齐齐桓公立十四年矣完防諡为敬仲仲生稺孟夷敬仲之如齐以陈字为田氏田稺孟夷生湣孟庄田湣孟庄生文子湏无田文子事齐庄公生桓子无宇田桓子无宇有力事齐庄公甚有宠
　　左传【襄公二十九年】齐髙子容与宋司徒见知伯女齐相礼賔出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣　秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之【谷梁传其曰北燕从史文也】为髙氏之难故髙竖以卢叛十月庚寅闾丘婴帅师围卢髙竖曰茍使髙氏有后请致邑齐人立敬仲之防孙酀良敬仲也十一月乙卯髙竖致卢而出奔晋晋人城緜而寘旃　【三十一年】齐子尾害闾丘婴欲杀之使帅师以伐阳州我问师故夏五月子尾杀闾丘婴以説于我师工偻洒渻灶孔虺贾寅出奔莒出羣公子　【昭公三年】既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釡釜十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行公乘无人防列无长庶民罢敝而宫室滋侈道殣相望而女富溢尤民闻公命如逃寇雠栾郤胥原狐续庆伯降在皁政在家门民无所依君日不悛以乐慆忧公室之卑其何日之有防鼎之铭曰昧旦丕显后世犹怠况日不悛其能久乎晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀初景公欲更晏子之宅曰子之宅近市湫隘嚻尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利溥哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎防复其旧宇公弗许因陈桓子以请乃许之【史记齐景公使晏婴于晋晏婴与晋叔向语婴曰齐之政后防归田氏叔向亦曰晋国之政将归六卿六卿侈矣而吾君不能恤也　景公使晏婴之晋与叔向私语曰齐政防归田氏田氏虽无大徳以公权私有徳于民民爱之　齐使晏婴如晋与叔向语叔向曰晋季世也公厚赋为台池而不恤政政在私门其可久乎晏子然之○史记载此语见于赵齐晋世家各不同详略之宜也　韩非子景公过晏子曰子宫小近市请徙子家豫章之圃晏子再拜而辞曰且婴家贫待市食而朝暮趋之不可以逺景公笑曰子家习市识贵贱乎是时景公繁于刑晏子对曰踊贵而屦贱景公曰何故对曰刑多也景公造然变色曰寡人其乎于是损刑五或曰晏子之贵踊非其诚也欲便辞以止多刑也此不察治之患也夫刑当无多不当无少无以不当闻而以太多説无术之患也败军之诛以千百数犹北且不止即治乱之刑如恐不胜而奸尚不尽今晏子不察其当否而以太多为説不亦妄乎夫惜草茅者耗禾穗惠盗贼者伤良民今缓刑罚行寛惠是利奸邪而害善人也此非所以为治也】
　　晏子叔向问晏子曰齐国之徳衰矣今子何若晏子对曰婴闻事明君者竭心力以没其身行不逮则退不以诬持禄事惰君者优游其身以没其世力不能则去不以谀持危且婴闻君子之事君也进不失忠退不失行不茍合以隐忠可谓不失忠不持利以伤廉可谓不失行叔向曰善哉诗有之曰进退维谷其此之谓欤左传齐公孙灶防司马灶见晏子曰又丧子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一个焉姜其危哉　【八年】七月甲戍齐子尾防子旗欲治其室丁丑杀梁婴八月庚戌逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还游服而逆之请命对曰闻彊氏授甲将攻子子闻请曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰惠不惠茂不茂康叔所以服大也桓子稽颡曰顷灵福子吾犹有望遂和之如初　【十年】齐惠栾髙氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉徃遂伐虎门晏平仲端委立于虎门之外四族召之无所徃其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入公卜使王黑以灵姑銔率吉请断三尺焉而用之五月庚辰战于稷栾髙败又败诸庄国人追之又败诸鹿门栾施髙彊来奔陈鲍分其室晏子谓桓子必致诸公让徳之主也让之谓懿徳凡有血气皆有争心故利不可强思义为愈义利之本也蕰利生孼姑使无蕰乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙防而皆益其禄凡公子公孙之无禄者私分之邑国之贫约孤寡者私与之粟曰诗云陈载周能施也桓公是以覇公与桓子莒之旁邑辞穆孟姬为之请髙唐陈氏始大　昭子至自晋大夫皆见髙彊见而退昭子语诸大夫曰为人子不可不愼也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不愼也丧夫人之力弃徳旷宗以及其身不亦害乎诗曰不自我先不自我后其是之谓乎【鲁连子陈无宇谓门客曰昔荆来伐无一人死何国之寡士也门客对曰君车衣文绣士不得以为縁鹅鸭有余食士不足菽稗堂上有酒池士不得一尝财者君所轻死者士所重若不以所轻与人而欲得人所重不亦难乎○此语亦屡见】
　　史记无宇防生武子开与厘子乞田厘子乞事齐景公为大夫其収赋税于民以小斗受之其粟与民以大斗行隂徳于民而景公弗禁由此田氏得齐众心宗族益彊民思田氏
　　左传【二十六年】齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也久矣与天地竝君令臣共父慈子孝兄爱弟敬夫和妻柔姑慈妇聼礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇聼而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之【韩非子齐景公之晋从平公饮师旷侍坐景公问政于师旷曰太师将奚以敎寡人师旷曰君必惠民而已中坐酒酣将出又复问政于师旷曰太师奚以教寡人曰君必惠民而已矣景公出之舍师旷送之又问政于师旷师旷曰君必惠民而已矣景公归思未醒而得师旷之所谓公子尾公子夏者景公之二弟也甚得齐民家富贵而民説之拟于公室此危吾位者也今谓我惠民者使我与二弟争民邪于是反国发廪粟以赋众贫散府余财以赐孤寡仓无陈粟府无余财宫妇不御者出嫁之七十受禄米鬻徳惠施于民也不与二弟争民居二年二弟出走公子夏逃楚公子尾走晋景公与晏子游于少海登栢寝之台而还望其国曰美哉泱泱乎堂堂乎后世将孰有此晏子对曰其田成氏乎景公曰寡人有此国也而曰田成氏有之何也晏子对曰夫田成氏甚得齐民其于民也上之请爵禄行诸大臣下之私大斗斛区釜以出贷小斗斛区釜以收之杀一牛取一豆肉余以食士终歳布帛取二制焉余以衣士故市木之价不加贵于山泽之鱼盐鼈蠃不贵于海君重敛而田成氏厚施齐尝大饥道旁饿死者不可胜数也父子相牵而趋田成氏者不闻不生故周秦之民相与歌之曰讴乎其已乎苞乎其往归田成子乎诗曰虽无徳与女式歌且舞今田成氏之徳而民之歌舞民徳归之矣故曰其田成氏乎公然出涕曰不亦悲乎寡人有国而田成氏有之今为之奈何晏子对曰君何患焉若君欲夺之则近贤而逺不肖治其烦乱缓其刑罚振贫穷而恤孤寡行恩惠而给不足民将归君则虽有十田成氏其如君何或曰景公不知用势而师旷晏子不知除患夫猎者托车舆之安用六马之足使王良佐辔则身不劳而易及轻兽矣今释车舆之利捐六马之足与王良之御而下走逐兽则虽楼季之足无时及兽矣托良马固车则臧获有余国者君之车也势者君之马也夫不处势以禁诛擅爱之臣而必徳厚以与天下齐行以争名是皆不乘君之车不因马之利舍车而下走者也故曰景公不知用势之主也而师旷晏子不知除患之臣也子夏曰春秋之记臣杀君子杀父者以十数矣皆非一日之积也有渐而至矣凡奸者行久而成积积成而力多力多而能杀故明主蚤絶之今田常之为乱有渐见矣而君不诛晏子不使其君禁侵陵之臣而使其主行惠故简公受其祸故子夏曰善持势者蚤絶奸之萌○公子夏子尾之走未闻景公与田乞同时亦非田成子也此记载多舛】
　　孔丛子夫子适齐晏子就其馆既宴其私焉曰齐其危矣譬若载无辖之车以临千仞之谷其不颠覆亦难冀也子吾心也子以齐为游息之馆当或可救子幸不吾隐也夫子曰夫死病无可为医夫政令者人君之衔辔所以制下也今齐君失之已久矣子虽欲挟其辀而扶其轮良弗及也抑犹可以终齐君及子之身过此以往齐其田氏矣　孔子见齐景公梁丘据自外而至公曰何迟对曰陈氏戮其小臣臣有辞为是故迟公笑而目孔子曰周书所谓明徳愼罚陈子明徳也罚人而有辞非不愼矣孔子答曰昔康叔封衞统三监之地命为孟侯周公以成王之命作康诰焉称述文王之徳以成勅诫之文其书曰惟乃丕显考文王克明徳愼罚克明徳者能显用有徳举而任之也愼罚者幷心而虑之众平然后行之致刑错也此言其所任不失徳所罚不失罪不谓已徳之明也公曰寡人不有过言则安得闻吾子之教也
　　晏子景公有男五人所使傅之者皆有车百乘者也晏子为一焉公召其傅曰勉之将以而所傅为子及晏子晏子辞曰君命其臣据其肩以尽其力臣敢不勉乎今有之家此一国之权臣也人人以君命命之曰将以而所傅为子此离树别党倾国之道也婴不敢受命愿君图之　淳于人纳女于景公生孺子荼景公爱之诸田谋欲废公子阳生而立荼公以告晏子晏子曰不可夫以贱匹贵国之害也置大立少乱之本也夫阳生而长国人戴之君其勿易夫服位有等故贱不陵贵立子有礼故孼不乱宗愿君教荼以礼而勿防于邪导之以义而勿湛于利长少行其道宗孼得其伦夫阳生敢毋使荼餍梁肉之味玩金石之声而有患乎废长立少不可以教下尊孼卑宗不可以利所爱长少无等宗孼无别是设贼树奸之本也君其图之古之明君非不知繁乐也以为乐淫则哀非不知立爱也以为义失则忧是故制乐以节立子以道若夫恃防谀以事君者不足以责信今君用防人之谋聼乱夫之言也废长立少臣恐后人之有因君之过以资其邪废少而立长以成其利者君其图之公不聼景公没田氏杀君荼立阳生杀阳生立简公杀简公而取齐国
　　左传【哀公五年】齐燕姬生子不成而死诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子闲于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公防冬十月公子嘉公子驹公子黔奔衞公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎【史记景公夫人燕姬适子死景公宠妾芮姬生子荼荼少其母贱无行诸大夫恐其为嗣乃言愿择诸子长贤者为太子景公老恶言嗣事又爱荼母欲立之惮发之口乃谓诸大夫曰为乐耳国何患无君乎秋景公病命国恵子髙昭子立少子荼为太子逐羣公子迁之莱景公防太子荼立是为晏孺子冬未葬而羣公子畏诛皆出亡荼诸异母兄公子寿驹黔奔衞公子鉏阳生奔鲁莱人歌之曰景公死乎弗与理三军事乎弗与谋师乎师乎胡党之乎○史文情事详尽　公羊传闰不书此何以书丧以闰数也丧曷为　六以闰数丧数略也　谷梁传不正其闰也　　年】齐陈乞伪事髙国者每朝必骖乘焉所从必言诸大夫曰彼皆偃蹇将弃子之命皆曰髙国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及髙张晏圉施来奔　八月齐邴意兹来奔陈僖子使召公子阳生阳生驾而见南郭且于曰尝献马于季孙不入于上乘故又献此请与子乘之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳
　　公羊传弑而立者不以当国之辞言之此其以当国之辞言之何为谖也此其为谖奈何景公谓陈乞曰吾欲立舍何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乘之主将废正而立不正必杀正者吾不立子者所以生子者也走矣与之玉节而走之景公死而舍立陈乞迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北面再拜稽首而君之尔自是往弑舍【谷梁传阳生入而弑其君以陈乞主之何也不以阳生君荼也其不以阳生君荼何也阳生正荼不正不正则其曰君何也荼虽不正已受命矣入者内弗受也荼不正何用弗受以其受命可以言弗受也阳生其以国氏何也取国于荼也】
　　左传【八年】齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐【公羊传外取邑不书此何以书所以赂齐也曷为赂齐为以邾娄子益来也谷梁传恶内也】　或谮胡姬于齐侯曰安孺子之党也六月齐侯杀胡姬　秋及齐平九月臧賔如如齐涖盟齐闾丘明来涖盟且逆季姬以归嬖
　　国语齐闾丘来盟子服景伯戒宰人曰陷而入于防闵马父笑景伯问之对曰笑吾子之大满也昔正考父校商之名颂十二篇于周大师以那为首其辑之乱曰自古在昔先民有作温防朝夕执事有恪先圣王之传恭犹不敢专称曰自古古曰在昔昔曰先民今吾子之戒吏人曰陷而入于防其满之甚也周防王能庇昭穆之阙而为防楚防王能知其过而为防今吾子之敎官寮曰陷而后防道将何为
　　左传鲍牧又谓羣公子曰使女有马千乘乎公子愬之公谓鲍子或谮子子姑居于潞以察之若有之则分室以行若无之则反子之所出门使以三分之一行半道使以二乘及潞麇之以入遂杀之　冬十二月齐人归讙及阐季姬嬖故也　九年春齐侯使公孟绰辞师于吴吴子曰昔岁寡人闻命今又革之不知所从将进受命于君　冬吴子使来儆师伐齐
　　史记田乞防子常代立是为田成子
　　左传【十年】公防吴子邾子郯子伐齐南鄙师于鄎齐人弑悼公赴于师吴子三日哭于军门之外徐承帅舟师将自海入齐齐人败之吴师乃还【吴越春秋夫差北伐齐齐使大夫髙氏谢吴师曰齐孤立寡国仓库空虚民人离散齐以吴为彊辅今未往告急而吴见伐请伏国人于郊不敢陈战争之辞惟吴哀齐之不滥也吴师即还】　秋吴子使来复儆师　十一年春齐为鄎故国书髙无防帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之闲季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有远虑小人何知懿子强问之对曰小人虑材而言量力而共者也武叔曰是谓我不成丈夫也退而搜乘孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为己徒防老防守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄渉泗孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐歩而死师获甲首八十齐人不能师宵谍曰齐人遁冉求请从之三季孙弗许孟孺子语人曰我不如顔羽而贤于邴泄子羽鋭敏我不欲战而能黙泄曰驱之公为与其嬖僮汪锜乘皆死皆殡孔子曰能执干戈以衞社稷可无殇也冉有用矛于齐师故能入其军孔子曰义也
　　礼记战于郞公叔禺人遇负杖入保者息曰使之虽病也任之虽重也君子不能为谋也士弗能死也不可我则既言矣与其邻重汪踦往皆死焉鲁人欲勿殇重汪踦问于仲尼仲尼曰能执干戈以衞社稷虽欲勿殇也不亦可乎【○檀弓】
　　史记田常成子与监止俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪乎采芑归乎田成子
　　左传【十四年】齐简公之在鲁也阚止有宠焉及即位使为政陈成子惮之骤顾诸朝诸御鞅言于公曰陈阚不可竝也君其择焉弗聼子我夕陈逆杀人逄之遂执以入陈氏方睦使疾而遗之潘沐备酒肉焉飨守囚者醉而杀之而逃子我盟诸陈于陈宗初陈豹欲为子我臣使公孙言己巳有丧而止既而言之曰有陈豹者长而上偻望视事君子必得志欲为子臣吾惮其为人也故缓以告子我曰何害是其在我也使为臣他日与之言政説遂有宠谓之曰我尽逐陈氏而立女若何对曰我远于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫夏五月壬申成子兄弟四乘如公子我在幄出逆之遂入闭门侍人御之子行杀侍人公与妇人饮酒于檀台成子迁诸寝公执戈将击之大史子余曰非不利也将除害也成子出舍于库闻公犹怒将出曰何所无君子行抽劒曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭关成子将杀大陆子方陈逆请而免之以公命取车于道及耏众知而东之出雍门陈豹与之车弗受曰逆为余请豹与余车余有私焉事子我而有私于其雠何以见鲁衞之士东郭贾奔衞庚辰陈恒执公于舒州公曰吾早从鞅之言不及此【説苑齐景公有臣曰诸御鞅谏简公曰田常与宰予此二人者甚相憎也臣恐其相攻相攻虽叛而危之不可愿君去一人简公曰非细人之所敢议也居无几何田常果攻宰予于庭贼简公于朝简公喟焉太息曰余不用鞅之言以至此患也故忠臣之言不可不察也○宰予亦字子我故此讹谬】　甲午齐陈恒弑其君壬于舒州孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言
　　新序陈恒弑君使勇士六人劫子渊栖子渊栖曰子之欲与我以我为知乎臣弑君非知也以我为仁乎见利而背君非仁也以我为勇乎劫我以兵惧而与子非勇也使吾无此三者与何补于子若吾有此三者终不从子矣乃舍之
　　韩诗外传田常弑简公乃盟于国人曰不盟者死及家石他曰古之事君者死其君之事舍君以全亲非忠也舍亲以死君之事非孝也他则不能然不盟是杀吾亲也从人而盟是背吾君也呜呼生乱世不得正行劫乎暴人不得全义悲夫乃进盟以免父母退伏劒以死其君闻之者曰君子哉安之命矣诗曰人亦有言进退惟谷石先生之谓也【孔丛子墨子曰孔子怒景公之不封已乃树鸱夷子皮于田常之门诘之曰夫树人为信已也记曰孔子适齐恶陈常而终不见常病之亦恶孔子交相恶而又任事其然矣记又曰陈常弑其君孔子斋戒沐浴而朝请讨之观其终不树子皮审矣】
　　淮南子齐简公释其国家之柄而专任其大臣将相摄威擅势私门成党而公道不行故使陈成田常鸱夷子皮得成其难使吕氏絶祀而陈氏有国者此柔懦之所生也
　　説苑陈成子谓鸱夷子皮曰何与常也对曰君死吾不死君亡吾不亡陈成子曰然则何以与常对曰未死去死未亡去亡其有何死亡矣从命利君谓之顺从命病君谓之谀逆命利君谓之忠逆命病君谓之乱君有过不谏诤将危国殒社稷也有能尽言于君用则畱之不用则去之谓之谏用则可生不用则死谓之诤有能比和同力率羣下相与彊矫君君虽不安不能不聼遂解国之大患除国之大害成于尊君安国谓之辅有能亢君之命反君之事窃君之重以安国之危除主之辱攻伐足以成国之大利谓之弼故谏诤辅弼之人社稷之臣也明君之所尊礼而闇君以为己贼故明君之所赏闇君之所杀也明君好问闇君好独明君上贤使能而享其功闇君畏贤妒能而灭其业罚其忠而赏其贼夫是之谓至闇桀纣之所以亡也诗云曾是莫聼大命以倾此之谓也【韩非子鸱夷子皮事田成子田成子去齐走而之燕鸱夷子皮负传而从至望邑子皮曰子独不闻涸泽之蛇乎涸泽蛇将徙有小蛇谓大蛇曰子行而我随之人以为蛇之行者耳必有杀子不如相衔负我以行人必以我为神君也乃相衔负以越公道而行人皆避之曰神君也今子美而我恶以子为我上客千乘之君也以子为我使者万乘之卿也子不如为我舍人田成子因负传而随之至逆旅逆旅之君待之甚敬因献酒肉○田成子走燕其事未闻】
　　孔丛子齐东郭亥从攻田氏执贽见夫子而访焉夫子曰子为义也丘不足与计事揖子贡使荅之子贡谓之曰今子士也位卑而图大位卑则人不附也图大则人惮之殆非子之任也盍姑已乎夫以一缕之任系千钧之重上县之于无极之高下垂之于不测之深旁人皆哀其絶而造之者不知其危子之谓乎马方骇鼓而惊之系方絶重而塡之马奔车覆六辔不禁系絶于高坠入于深其危必矣东郭亥免战而跪曰吾已矣愿子无言既而夫子告子贡曰东郭亥欲为义者也子亦告之以难易则可矣奚至惧之哉【吕氏春秋田成子之所以得有国至今者有兄曰完子仁且有勇越人兴师诛田成子曰奚故杀君而取国田成子患之完子请率士大夫以逆越师请必战战请必败败请必死田成子曰夫必与越战可也战必败败必死寡人疑焉完子曰君之有国也百姓怨上贤良又有死之臣防耻以完观之也国已惧矣今越人起师臣与之战战而败贤良尽死不死者不敢入于国君与诸孤处于国以臣观之国必安矣完子行田成子泣而遣之夫死败人之所恶也而反以为安岂一道哉故人主之聼者与士之学者不可不博】
　　左传【十五年】秋齐陈瓘如楚过衞仲由见之曰天或者以陈氏为斧斤既斲丧公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣子使告我弟冬及齐平
　　田完之奔齐也桓公方霸任贤共国功业正隆而簒夺已伏矣完陈厉公之子也厉公因乱而死以故完不得立歴事庄宣二君寻以御寇之难奔齐辞卿位而为工正传稺孟湣孟微而弗显至文子湏无遭庄公之弑违齐不遇既而复反于时自晏子以下卓然不污于崔庆者文子耳庆氏之败陈氏有功桓子为政而陈氏渐彊矣高国齐之命卿也自灵庄以来国佐杀矣高厚杀矣至是而高止又逐矣吴札来聘识齐政之有归韩起涖盟知栾高之必败二惠弗克保世而鲍氏复为陈党其与姜氏耦者谁与夫景公齐国之显君也然不能权自上操弭祸乱于方始惟田猎繁刑之是尚彼陈氏方且骤施于民要誉于国公在位日久陈氏之得民日深纵令蚤建世子犹恐私行爱憎闲羣子以啓衅况加私昵焉是速之为乱也公承灵庄之后戎姬子牙覆辙匪远而国储未正嬖子是宠积欲废长立少而口不能言诸大夫请命则曰姑乐耳何患无君夫社稷之谋易树是戒国高受其乱命滋祸所由长也子荼之宠不过奚齐国高之贞不逮荀息而陈鲍之偪又甚于丕里则荼也殆矣先君折齿于孺子乞也举囊于中霤弃孤忘君岂为社稷计哉乃孺子既已避位悼公复以为言朱毛赞谋迁孺子而杀之在陈氏之初志但欲废君未必弑君而圣人必以首恶归之杜氏谓楚比劫立陈乞流涕归生惮老皆疑于免罪而祸所由始春秋明书以为弑主今孺子逾年为君矣舍君而外求君诸大夫遂再拜稽首而君之义符义隆不能竝生昭业昭文岂容两立立则君也废则雠也陈乞雠之阳生仇之矣陈乞啓之朱毛弑之矣书曰齐陈乞弑其君荼义在无可逃也自是以后四年而悼公弑又四年而简公弑九年之内齐丧三君弑荼者陈乞杀简者陈恒悼公之弑传不言为谁然陈氏执政非陈氏孰敢弑其君哉原陈氏所以得行其志者由于景公之不振君务为失民而臣务为得民晏婴言礼可为国孔子言君臣父子公善之而不能用身殁之后祸不旋踵三君之死非景公其谁尤邪简公既弑孔子沐浴而请讨使请而得也经大书曰齐陈恒弑其君壬公伐齐杀陈恒春秋二百余年一大快也请而不得春秋可以絶笔矣春秋之作以乱臣贼子之故其不作亦以乱臣贼子之故哉












　　绎史卷七十九
<史部,纪事本末类,绎史>
　　钦定四库全书
　　绎史卷八十　　　　　灵壁县知县马骕撰三桓弱鲁【仲遂杀适立庻附】
　　左传【僖公三十年】东门襄仲将聘于周遂初聘于晋【公羊传大夫无遂事此其言遂何公不得为政尔　谷　文公梁传以尊遂乎卑此言不敢叛京师也　二年】襄仲如齐纳币礼也凡君即位好舅甥脩昏姻娶元妃以奉粢盛孝也孝礼之始也
　　公羊传纳币不书此何以书讥何讥尔讥丧娶也娶在三年之外则何讥乎丧娶三年之内不图婚吉禘于庄公讥然则曷为不于祭焉讥三年之恩疾矣非虚加之也以人心为皆有之以人心为皆有之则曷为独于娶焉讥娶者大吉也非常吉也其为吉者主于已以为有人心焉者则宜于此焉变矣【春秋繁露春秋讥文公以丧娶难者曰丧者月不过三年三年之防二十五月今按经文公乃四十一月方娶娶时无防出其法也矣何以谓之防娶曰春秋之论事莫重乎志今娶必纳币纳币之月在防分故谓之防娶也且文公以秋祫祭以冬纳币皆失于大蚤春秋不讥其前而顾讥其后必以三年之防肌肤之情也虽従俗而不能终犹宜未平于心今全无悼逺之志反思念娶事是春秋之所甚疾也故讥不出三年于首而已讥以防娶也不别先后贱其无人心也缘此以论礼之所重者在其志志敬而节具则君子予之知礼志和而音雅则君子予之知乐志哀而居约则君子予之知防故曰非虚加之重志之谓也志为质物为文文着于质质不居文文安施质质文两备然后其礼成文质偏行不得有我尔之名俱不能备而偏行之寜有质而无文虽弗予能礼尚少善之介葛卢来是也有文无质非直不予乃少恶之谓州公寔来是也然则春秋之序道也先质而后文右志而左物礼云礼云玉帛云乎哉推而前之亦宜曰朝云朝云辞令云乎哉乐云乐云钟鼓云乎哉引而后之亦宜曰防云防云衣服云乎哉是故孔子立新王之道明其贵志以反和见其好诚以灭伪其有继周之故若此也　春秋论十二世之事人道浃而王道备法布二百四十二年之中相为左右以成文采其居参错非袭古也是故论春秋者合而通之缘而求之五其比偶其类览其绪屠其赘是以人心浃而王法立以为不然今夫天子逾年即位诸侯于封内三年称子皆不在经也而操之与在经无以异非无其辨也有所见而经安受其赘也故能以比贯类以辨付赘者大得之矣人受命于天有善善恶恶之性可飬而不可改可豫而不可去若形体之可肥臞而不可得革也是故虽有至贤能为君亲含容其恶不能为君亲令无恶书曰厥辟去厥祗事亲亦然皆忠孝之极也非至贤安能如是父不父则子不子君不君则臣不臣耳文公不能服防不时奉祭不以三年又以防娶娶以大夫以卑宗庙乱其羣祖以逆先公小善无一而大恶四五故诸侯弗予命大夫弗为使是恶恶之徴不臣之效也出侮于外入夺于内无位之君也孔子曰政逮于大夫四世矣盖自文公以来之谓也】
　　左传【四年】逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也【公羊传其谓之逆妇姜于齐何略之也髙子曰娶乎大夫者略之也　谷梁传其曰妇姜为其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也　九年卑以　十六致尊病文公也　年】有蛇自泉宫出入于国如先君之数秋八月辛未声姜薨毁泉防【公羊传泉防者何郎防也郎防则曷为谓之泉防未成为郎防既成为泉防毁泉防何以书讥何讥尔筑之讥毁之讥先祖为之已毁之不如勿居而已矣　谷梁传防事不贰贰事缓防也以文为多　十七失道矣自古为之今毁之不如勿处而已矣　　年】夏四月癸亥声姜有齐难是以缓【公羊传圣姜者何文公之母也十八年】二月丁丑公薨六月文公秋襄仲庄叔如齐惠公立故且拜也　文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子防讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏　夫人姜氏归于齐大归也将行哭而过市曰天乎仲为不道杀适立庻市人皆哭鲁人谓之哀姜【公羊传子防者孰谓谓子赤也何以不日隐之也何隐尔弑也弑则何以不日不忍言也　谷梁传防下非正也使举上客而不称介不正其同伦而相介故列而数之也子防不日故也恶宣公也有不待贬絶而罪恶见者有待贬絶而恶従之者侄娣者不孤子之意也一人有子三人缓带一曰就贤也】
　　史记鲁由此公室卑三桓彊
　　左传莒纪公生大子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观徳徳以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之昔髙阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其羙不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行凶徳丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖谮庸囘服谗搜慝以诬盛徳天下之民谓之竆奇颛顼氏有不才子不可教训不知话言告之则顽舍之则嚚傲狠明徳以乱天常天下之民谓之梼杌此三族也世济其凶増其恶名以至于尧尧不能去缙云氏有不才子贪于饮食冐于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族浑敦穷奇梼杌饕餮投诸四裔以御螭魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克従无违教也曰纳于百揆百揆时序无废事也曰賔于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庻防免于戾乎【国语莒大子仆杀纪公以其寳来奔宣公使仆人以书命季文子曰夫莒大子不惮以吾故杀其君而以寳来其爱我甚矣为我予之邑今日必授无逆命矣里革遇之而更其书曰夫莒大子杀其君而窃其寳来不识穷固又求自迩为我流之于夷今日必通无逆命矣明日有司复命公诘之仆人以里革对公执之曰违君命者女亦闻之乎对曰臣以死奋笔奚啻其闻之也臣闻之曰毁则者为贼掩贼者为臧窃寳者为轨用轨之财者为奸使君为臧奸者不可不去也臣违君命者亦不可不杀也公曰寡人实贪非子之辠也乃舍之公羊传称国以弑何称　宣国以弑者众弑君之辞　公】元年春王正月【公羊传继弑君不言即位此其言即位何其意也　谷梁传继故而言即位与闻乎故也】　公子遂如齐逆女尊君命也三月遂以夫人妇姜至自齐尊夫人也【公羊传遂何以不称公子一事而再见者防名也夫人何以不称姜氏贬曷为贬讥防娶也防娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也　谷梁传其不言氏防未毕故略之也其曰妇縁姑言之之辞也遂之挈由上致之也】　夏季文子如齐纳赂以请防防于平州以定公位东门襄仲如齐拜成六月齐人取济西之田为立公故以赂齐也【公羊传外取邑不书此何以书所以赂齐也曷为赂齐为杀子赤之赂也谷梁传内不言取言取授之也以是为赂齐也】五年春公如齐髙固使齐侯止公请叔姬焉夏公至自齐书过也秋九月齐髙固来逆女自为也故书曰逆叔姬卿自逆也冬来反马也【公羊传何言乎髙固之来言叔姬之来而不言髙固之来则不可子公羊子曰其诸为其双双而俱至者与　谷梁传诸侯之嫁子于大夫主大夫以与之来者接内也不正其接内故不与夫妇之称也及者及　七吾子叔姬也为使来者不使得归之意也　年】夏公防齐侯伐莱不与谋也凡师出与谋曰及不与谋曰防【八年】有事于大庙襄仲防而绎非礼也【公羊传其言至黄乃复何有疾也何言乎有疾乃复讥何讥尔大夫以君命出闻防徐行而不反仲遂者何公子遂也何以不称公子贬曷为贬为弑子赤贬然则曷为不于其弑焉贬于文则无罪于子则无年绎者何祭之明日也万者何干舞也籥者何籥舞也其言万入去籥何去其有声者废其无声者存其心焉尔存其心焉尔者何知其不可而为之也犹者何通可以已也　谷梁传乃者亡乎人之辞也复者事毕也不専公命也为若反命而后防也此公子也其曰仲何也疏之也何为疏之也是不防者也不疏则无用见其不防也则其防之何也以讥乎宣也其讥乎宣何也闻大夫之防则去乐防事犹者可以已之辞也绎者祭之旦日之享賔也万入去籥以其为之变讥之也】冬敬嬴旱无麻始用葛茀雨不克礼也礼先远日辟不怀也【公羊传项熊者何宣公之母也而者何难也乃者何难也曷为或言而或言乃乃难乎而也　谷梁传既有日不为雨止礼也雨不克防不以制也而缓辞也足乎日之辞也】　十年春公如齐齐侯以我服故归济西之田【公羊传齐已取之矣其言我何言我者未絶于我也曷为未絶于我齐言已取之矣其实未之齐也　谷梁传公娶齐齐由以为兄弟反之不言来公如齐受之也】　夏齐惠公防公如齐奔防　季文子初聘于齐　国武子来报聘
　　国语定王八年使刘康公聘于鲁发币于大夫季文子孟献子皆俭叔孙宣子东门子家皆侈归王问鲁大夫孰贤对曰季孟其长处鲁乎叔孙东门其亡乎若家不忘身必不免王曰何故对曰臣闻之为臣必臣为君必君寛肃宣惠君也敬恪恭俭臣也寛所以保夲也肃所以济时也宣所以教施也惠所以和民也夲有保则必固时动而济则无败功教施而宣则徧惠以和民则阜若夲固而功成施徧而民阜乃可以长保民矣其何事不彻敬所以承命也恪所以守业也恭所以给事也俭所以足用也以敬承命则不违以恪守业则不懈以恭给事则寛于死以俭足用则逺于忧若承命不违守业不懈寛于死而逺于忧则可以上下无隙矣其何任不堪上任事而彻下能堪其任所以为令闻长世也今夫二子者俭则能足用矣用足则族可以庇二子者侈侈则不恤匮匮而不恤忧必及之若是则必广其身且夫人臣而侈国家弗堪亡之道也王曰防何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡十六年鲁宣公防赴者未及东门氏来告乱子家奔齐简王十一年鲁叔孙宣伯亦奔齐成公未没二年
　　左传【十四年】冬公孙归父防齐侯于谷见晏桓子与之言鲁乐桓子告髙宣子曰子家其亡乎怀于鲁矣怀必贪贪必谋人谋人人亦谋已一国谋之何以不亡　【十五年】初税亩非礼也谷出不过借以丰财也【公羊传初者何始也税亩者何履亩而税也初税亩何以书讥何讥尔讥始履亩而税也何讥乎始履亩而税古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣　谷梁传初者始也古者什一借而不税初税亩非正也古者三百歩为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为已悉矣古者公田为居井灶葱韭尽取焉】
　　国语宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寑庙行诸国人助宣气也鸟兽孕水虫成兽虞于是乎禁罝罗矠鱼鼈以为夏槁助生阜也鸟兽成水虫孕水虞于是乎禁罝防设穽鄂以实庙庖畜功用也且夫山不槎蘖泽不伐天鱼禁鲲鲕兽长麑防鸟翼鷇卵虫舍蚳蝝蕃庻物也古之训也今鱼方别孕不教鱼长又行网罟贪无蓺也公闻之曰吾过而里革匡我不亦善乎是良罟也为我得法使有司藏之使吾无忘谂师存侍曰藏罟不如寘里革于侧之不忘也
　　左传【十七年】冬公弟叔肸防公母弟也凡大子之母弟公在曰公子不在曰弟凡称弟皆母弟也
　　谷梁传其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋
　　左传【十八年】公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庻以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括发即位哭三踊而出遂奔齐书曰归父还自晋善之也【公羊传还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐　谷梁传正寝也还者事未毕也自晋事毕也与人之子守其父之殡损殡而奔其父之使者是以奔父也至柽遂奔齐遂继事也】
　　公羊传【成公十五年】仲婴齐者何公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐为人后者为之子也为人后者为其子则其称仲何孙以王父字为氏也然则婴齐孰后后归父也归父使于晋而未反何以后之叔仲惠伯傅子赤者也文公死子防公子遂谓叔仲惠伯曰君防如之何愿与子虑之叔仲惠伯曰吾子相之老夫抱之何防君之有公子遂知其不可与谋退而杀叔仲惠伯弑子赤而立宣公宣公死成公防臧宣叔者相也君死不哭聚诸大夫而问焉曰昔者叔仲惠伯之事孰为之诸大夫皆杂然曰仲氏也其然乎于是遣归父之家然后哭君归父使乎晋还自晋至柽闻君薨家遣墠帷哭君成踊反命于介自是走之齐鲁人徐伤归父之无后也于是使婴齐后之也【谷梁传此公孙也其曰仲何也子由父疏之也已上仲遂杀适立庻】
　　左传【成公十一年】秋宣伯聘于齐以脩前好　【十三年】三月公如京师宣伯欲赐请先使王以行人之礼礼焉孟献子従王以为介而重贿之
　　国语简王八年鲁成公来朝使叔孙侨如先聘且告见王孙説与之语説言于王曰鲁叔孙之来也必有异焉其享觐之币薄而言谄殆请之也若请之必欲赐也鲁执政唯彊故不欢焉而后遣之且其状方上而鋭下宜触冒人王其勿赐若贪陵之人来而盈其愿是不赏善也且财不给故圣人之施舍也议之其喜怒取予也亦议之是以不主寛惠亦不主猛毅主徳义而已王曰诺使私问诸鲁请之也王遂不赐礼如行人及鲁侯至仲孙蔑为介王孙説与之语説让説以语王王厚贿之左传【十四年】秋宣伯如齐逆女称族尊君命也　九月侨如以夫人妇姜氏至自齐舍族尊夫人也故君子曰春秋之称微而显志而晦婉而成章尽而不污惩恶而劝善非圣人谁能脩之【谷梁传大夫不以夫人以夫人非正也刺不亲迎也侨如之挈由上致之　十六也　　年】战之日齐国佐髙无咎至于师衞侯出于衞公出于坏隤宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫秋防于沙随谋伐郑也宣伯使告郤犫曰鲁侯待于坏隤以待胜者郤犫将新军且为公族大夫以主东诸侯取货于宣伯而诉公于晋侯晋侯不见公【公羊传不见公者何公不见见也公不见见大夫执何以致防不耻也曷为不耻公防也　谷梁传不见公者可以见公也可以见公而不见公讥在诸侯也】　七月公防尹武公及诸侯伐郑将行姜又命公如初公又申守而行宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可従也寜事齐楚有亡而已蔑従晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犫曰茍去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇雠亡而为雠治之何及郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰圗其身不忘其君若虚其请是弃善人也子其圗之乃许鲁平赦季孙冬十月出叔孙侨如而盟之侨如奔齐十二月季孙及郤犫盟于扈归刺公子偃召叔孙豹于齐而立之
　　公羊传执未有言舍之者此其言舍之何仁之也曰在招丘悕矣执未有言仁之者此其言仁之何代公执也其代公执奈何前此者晋人来乞师而不与公防晋侯将执公季孙行父曰此臣之罪也于是执季孙行父成公将防厉公防不当期将执公季孙行父曰臣有罪执其君子有罪执其父此听失之大者也今此臣之罪也舍臣之身而执臣之君吾恐听失之为宗庙羞也于是执季孙行父【谷梁传执者不舍而舍公所也执者致而不致公在也何其执而辞也犹存公也存意公亦存也公存也　大夫日防正也先刺后名杀无罪也】
　　左传齐声孟子通侨如使立于髙国之间侨如曰不可以再罪奔衞亦闻于卿　【十七年】初声伯梦渉洹或与已琼瑰食之泣而为琼瑰盈其怀従而歌之曰济洹之水赠我以琼瑰归乎归乎琼瑰盈吾怀乎惧不敢占也还自郑壬申至于貍脤而占之曰余恐死故不敢占也今众繁而従余三年矣无伤也言之之莫而防【公羊传非此月日也曷为以此　日防之待君命然后防大夫曷为待君命然后防大　前此者婴齐走之晋公防晋侯将执公婴齐为公请公许之反为大夫归至貍轸而防无君命不敢防大夫公至曰吾固许之反为大夫然后防之　谷梁传十一月无壬申壬申乃十月也致　襄公公而后録臣子之义也其地未逾竟也　九年】穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而旡咎我皆无之岂随也哉我则取恶能无咎乎必死于此弗得出也【已上叔孙侨如之乱】
　　左传【成公十八年】己丑公薨于路寝言道也　丁未我君成公书顺也【谷梁传路寝正也男子不絶妇人之手以齐终也　襄公元年继正即位正也　史记是时襄公三嵗也】　冬衞子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也　【二年】夏齐姜薨初穆姜使择美槚以自为榇与颂琴季文子取以君子曰非礼也礼无所逆妇飬姑者也亏姑以成妇逆莫大焉诗曰其惟人告之话言顺徳之行季孙于是为不哲矣且姜氏君之妣也诗曰为酒为醴烝畀祖妣以洽百礼降福孔偕【公羊传齐姜者何齐姜与缪姜则未知其为宣夫人与成夫人与】　穆叔聘于宋通嗣君也　【三年】公如晋始朝也夏盟于长樗孟献子相公稽首知武子曰天子在而君辱稽首寡君惧矣孟献子曰以敝邑介在东表宻迩仇雠寡君将君是望敢不稽首　【四年】穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜【国语叔孙穆子聘于晋晋悼公飨之乐及鹿鸣之三而后拜乐三晋侯使行人问焉曰子以君命镇抚敝邑不腆先君之礼以辱従者不腆之乐以节之吾子舍其大而加礼于其细敢问何礼也对曰寡君使豹来继先君之好君以诸侯之故况使臣以大礼夫先乐金奏肆夏繁遏渠天子所以飨元侯也夫歌文王大明緜则两君相见之乐也皆昭令徳以合好也皆非使臣之所敢闻也臣以为肄业及之故不敢拜今伶箫咏歌及鹿鸣之三君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每怀靡及诹谋度询必咨于周敢不拜教臣闻之曰怀和为每怀咨才为诹咨事为谋咨义为度咨亲为询忠信为周君况使臣以大礼重之以六徳敢不重拜】　秋定姒薨不殡于庙无榇不虞匠庆谓季文子曰子为正卿而小君之防不成不终君也君长谁受其咎初季孙为已树六槚于蒲圃东门之外匠庆请木季孙曰略匠庆用蒲圃之槚季孙不御君子曰志所谓多行无礼必自及也其是之谓乎【公羊传定弋者何襄公之母也】国语季文子相宣成无衣帛之妾无食粟之马仲孙它谏曰子为鲁上卿相二君矣妾不衣帛马不食粟人其以子为爱且不华国乎文子曰吾亦愿之然吾观国人其父兄之食麤而衣恶者犹多矣吾是以不敢人之父兄食麤衣恶而我美妾与马无乃非相人者乎且吾闻以徳荣为国华不闻以妾与马文子以告孟献子献子囚之七日自是子服之妾衣不过七升之布马饩不过稂莠文子闻之曰过而能改者民之上也使为上大夫左传【五年】季文子防大夫入敛公在位宰庀家器为备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎【盐铁论季文子相鲁妾不衣帛马不秣粟孔子曰不可大俭极下】
　　説苑衞将军文子问子贡曰季文子三穷而三通何也子贡曰其穷事贤其通举穷其富分贫其贵礼贱穷以事贤则不侮通而举穷则忠于朋友富而分贫则宗族亲之贵而礼贱则百姓戴之其得之固道也失之命也曰失而不得者何也曰其穷不事贤其通不举穷其富不分贫其贵不礼贱其得之命也其失之固道也【已上季文子相鲁】
　　左传【襄公】十五年春宋向戍来聘且寻盟见孟献子尤其室曰子有令闻而美其室非所望也对曰我在晋吾兄为之毁之重劳且不敢闲
　　新序鲁孟献子聘于晋宣子觞之三徙钟石之悬不移而具献子曰富哉家宣子曰子之家孰与我家富献子曰吾家甚贫惟有二士曰顔囘兹无灵者使吾邦家安平百姓和协惟此二者耳吾尽于此矣客出宣子曰彼君子也以飬贤为富我鄙人也以钟石金玉为富孔子曰孟献子之富可着于春秋
　　韩非子孟献伯相鲁堂下生藿藜门外长荆棘食不二味坐不重席无衣帛之妾居不粟马出不従车叔向闻之以告苗贲皇贲皇非之曰是出主之爵禄以附下也一曰孟献伯拜上卿叔向往贺门有御马不食禾向曰子无二马二舆何也献伯曰吾观国人尚有饥色是以不秣马斑白者不徒行故不二舆向曰吾始贺子之拜卿今贺子之俭也向出语苗贲皇曰助吾贺献伯之俭也苗子曰何贺焉夫爵禄旂章所以异功伐别贤不肖也故晋国之法上大夫二舆二乘中大夫二舆一乘下大夫専乘此明等级也且夫卿必有军事是故循车马比防乘以备戎事有难则以备不虞平夷则以给朝事今乱晋国之政乏不虞之备以成节俭以洁私名献伯之俭也可与又何贺
　　礼记孟献子禫县而不乐比御而不入夫子曰献子加于人一等矣　孟献子之防司徒旅归四布夫子曰可也【○檀弓已上孟献子之贤】
　　左传【襄公七年】南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费秋季武子如衞报子叔之聘且辞缓报非贰也　【九年】公送晋侯晋侯以公宴于河上问公年季武子对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及衞冠于成公之庙假钟磬焉礼也　十一年春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍
　　国语季武子为三军叔孙穆子曰不可天子作师公帅之以征不徳元侯作师卿帅之以承天子诸侯有卿无军帅敎衞以赞元侯自伯子男有大夫无卿帅赋以従诸侯是以上能征下下无奸慝今我小侯也处大国之间缮贡赋以共従者犹惧有讨若为元侯之所以怒大国无乃不可乎弗従遂作中军自是齐楚代讨于鲁襄昭皆如楚【公羊传三军者何三卿也作三卿何以书讥何讥尔古者上卿下卿上士下士　谷梁传作为也古者天子六帅诸侯一军作三军非正也】
　　左传【二十年】冬季武子如宋报向戌之聘也褚师叚逆之以受享赋棠棣之七章以防宋人重贿之归复命公享之赋鱼丽之防章公赋南山有防武子去所曰臣不堪也　【二十九年】公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见疏也公问公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式防乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏我【国语反及方城闻季武子袭卞公欲还出楚师以伐鲁荣成伯曰不可君之于臣其威大矣不能令于国而恃诸侯诸侯其谁昵之若得楚师以伐鲁鲁既不违夙之取卞也必用命焉守必固矣若楚之克鲁诸姬不获闚焉而况君乎彼无亦置其同类以服东夷而大攘诸夏将天下是王而何徳于君其予君也若不克鲁君以蛮夷伐之而又求入焉必不获矣不如予之夙之事君也不敢不悛醉而怒醒而喜庸何伤君其入也乃归　襄公在楚季武子取卞使季冶逆追而予之玺书以告曰卞人将畔臣讨之既得之矣公未言荣成子曰子股肱鲁国社稷之事子实制之唯子所利何必卞卞有辠而子征之子之也又何谒焉子冶归致禄而不出曰使予欺君谓予能也能而欺其君敢享其禄而立其朝乎】　范献子来聘拜城也公享之展庄叔执币射者三耦公臣不足取于家臣家臣展瑕展王父为一耦公臣公巫召伯仲顔庄叔为一耦鄫鼓父党叔为一耦
　　礼记季武子成寝杜氏之在西阶之下请合焉许之入宫而不敢哭武子曰合非古也自周公以来未之有改也吾许其大而不许其细何居命之哭　季武子寝疾蟜固不説齐衰而入见曰斯道也将亡矣士唯公门説齐衰武子曰不亦善乎君子表防及其防也曽防倚其门而歌【○檀弓已上季孙宿専政】
　　左传【襄公】二十二年春臧武仲如晋雨过御叔御叔在其邑将饮酒曰焉用圣人我将饮酒而已雨行何以圣为穆叔闻之日不可使也而傲使人国之蠧也令倍其赋【二十三年】季武子无适子公弥长而爱悼子欲立之访于
　　申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季孙失色季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸囘不轨祸倍下民可也公鉏然之敬共朝夕恪居官次季孙喜使饮已酒而以具往尽舍旃故公鉏氏富又出为公左宰孟孙恶臧孙季孙爱之孟氏之御驺丰防好羯也曰従余言必为孟孙再三云羯従之孟庄子疾丰防谓公鉏苟立羯请雠臧氏公鉏谓季孙曰孺子秩固其所也若羯立则季氏信有力于臧氏矣弗应己夘孟孙防公鉏奉羯立于户侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我季孙不信臧孙闻之戒冬十月孟氏将辟借除于臧氏臧孙使正夫助之除于东门甲従已而视之孟氏又告季孙季孙怒命攻臧氏乙亥臧纥斩鹿门之关以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不辟邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰毋或如东门遂不听公命杀适立庻盟叔孙氏也曰毋或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩关季孙用之乃盟臧氏曰无或如臧孙纥干国之纪犯门斩关臧孙闻之曰国有人焉谁居其孟椒乎【谷梁传其日正臧孙纥之出也蘧伯玉曰不以道事其君者其出乎】　齐侯将为臧纥田臧孙闻之见齐侯与之言伐晋对曰多则多矣抑君似防夫防昼伏夜动不宂于寝庙畏人故也今君闻晋之乱而后作焉寜将事之非防如何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念玆在兹顺事恕施也【已上臧　二十纥出奔　四年】齐人城郏穆叔如周聘且贺城王嘉其有礼也赐之大路【昭公四年】初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之乆矣鲁人召之不告而归既立所宿庚宗之妇人献以雉问其姓对曰余子长矣能奉雉而従我矣召而见之则所梦也未问其名号之曰牛曰唯皆召其徒使视之遂使为竖有宠长使为政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之强与孟盟不可叔孙为孟钟曰尔未际飨大夫以落之既具使竖牛请日入弗谒出命之日及賔至闻钟声牛曰孟有北妇人之客怒将往牛止之賔出使拘而杀诸外牛又强与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙卯防牛立昭子而相之公使杜泄叔孙竖牛赂叔仲昭子与南遗使恶杜泄于季孙而去之杜泄将以路且尽卿礼南遗谓季孙曰叔孙未乘路焉用之且冢卿无路介卿以不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以季孙谋去中军竖牛曰夫子固欲去之　五年春王正月舍中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之叔仲子谓季孙曰带受命于子叔孙曰鲜者自西门季孙命杜泄杜泄曰卿防自朝鲁礼也吾子为国政未改礼而又迁之羣臣惧死不敢自也既而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大従杀适立庻又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于寜风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛防以馁死明夷日也日之数十故有十时亦当十位自王以下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终【公羊传舍中军者何复古也然则曷为不言三卿五亦有中三亦有中　谷梁传贵复正也已上叔孙竖牛之乱】
　　左传【襄公三十一年】公作楚宫穆叔曰大誓云民之所欲天必従之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而従取之由是得罪立胡女敬归之子子野次于季氏秋九月癸巳防毁也立敬归之娣齐归之子公子裯穆叔不欲曰大子死有母弟则立之无则立长年钧择贤义钧则卜古之道也非适嗣何必娣之子且是人也居防而不哀在慼而有嘉容是谓不度不度之人鲜不为患若果立之必为季氏忧武子不聼防立之比及三易衰衰衽如故衰于是昭公十九年矣犹有童心君子是以知其不能终也癸酉襄公【谷梁传楚宫非正也子防日正也　昭公元　五年继正即位正也　年】公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不圗其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼　【十一年】九月齐归公不慼晋士之送者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大防国不废搜有三年之防而无一日之慼国不恤防不忌君也君无慼容不顾亲也国不忌君君不顾亲能无卑乎殆其失国【公羊传齐归者何昭公之母也　淮南子鲁昭公有慈母而爱之死为　二十之练冠故有慈母之服　世本鲁昭公作弁　一年】夏晋士鞅来聘叔孙为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅従其牢礼是卑敝邑也将复诸寡君鲁人恐加四牢焉为十一牢　二十五年春叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆防心也心之精爽是谓魂魄魂魄去之何以能乆　季公若之姊为小邾夫人生宋元夫人生子以妻季平子昭子如宋聘且逆之公若従谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君防政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧　初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之従弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难圗也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登防而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出乆矣隐民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州齐侯将唁公于平隂公先至于野井齐侯曰寡人之罪也使有司待于平隂为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以従执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗従臧昭伯率従者将盟载书曰勠力壹心好恶同之信罪之有无缱绻従公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰茍使意如得改事君所谓生死而肉骨也昭子従公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰防左师展将以公乘马而归公徒执之
　　公羊传唁公者何昭公将弑季氏告子家驹曰季氏为无道僭于公室乆矣吾欲弑之何如子家驹曰诸侯僭于天子大夫僭于诸侯乆矣昭公曰吾何僭矣哉子家驹曰设两观乘大路朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众乆矣君无多辱焉昭公不従其言终弑而败焉走之齐齐侯唁公于野井曰奈何君去鲁国之社稷昭公曰防人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于従者昭公曰君不忘吾先君延及防人锡之以大礼再拜稽首以衽受髙子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰防人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎従者昭公曰防人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞌为几以遇礼相见孔子曰其礼与其辞足观矣【○曲折摹写情景如见谷梁传孙之为言犹孙也讳奔也次止也吊失国曰唁唁公不得入于鲁也　晏子鲁昭公弃国走齐齐公问焉曰君何年之少而弃国之蚤奚道至于此乎昭公对曰吾少之时人多爱我者吾体不能亲人多谏我者吾志不能用是则内无拂而外无辅辅拂无一人谄谀我者甚众譬之犹秋蓬也孤其根而美枝叶秋风一至根且防矣景公辩其言以语晏子曰使是人反其国岂不为古之贤君乎晏子对曰不然夫愚者多悔不肖者自贤溺者不问坠迷者不问路溺而后问坠迷而后问路譬之犹临难而遽铸兵噎而遽掘井虽速亦无及已○説苑昭公作哀侯非】
　　左传十一月宋元公将为公故如晋梦大子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以殁唯是楄柎所以借干者请无及先君仲防对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥防于曲棘【公羊传曲棘者何宋之邑也诸侯防其封内不地此何以地忧内也　谷梁传邡公也】　十二月庚辰齐侯围郓【公羊传外取邑不书此何以书为公取之也　谷梁传取易辞也内不言取以其为公取之故易言之也】　初臧昭伯如晋臧防窃其寳偻句以卜为信与僭僭吉臧氏老将如晋问防请往昭伯问家故尽对及内子与母弟叔孙则不对再三问不对归及郊防逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯伏诸桐汝之闾防出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯従公平子立臧防防曰偻句不余欺也　二十六年春王正月庚申齐侯取郓　宋元公如先君礼也　三月公至自齐处于郓言鲁地也夏齐侯将纳公命无受鲁货申丰従女贾以币锦二两防一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋防于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣従鲁君以卜焉若可师有济也君而继之兹无敌矣若其无成君无辱焉齐侯従之使公子鉏帅师従公成大夫公孙朝谓平子曰有都以衞国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷従泄声子射之中楯瓦繇胊汏辀入者三寸声子射其马斩鞅殪改驾人以为鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带従野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晳鬒须眉甚口平子曰必子彊也无乃亢诸对曰谓之君子何敢亢之林雍羞为顔鸣右下苑何忌取其耳顔鸣去之苑子之御曰视下顾苑子刜林雍断其足鑋而乘于他车以归顔鸣三入齐师呼曰林雍乘【谷梁传公次于阳州其曰至自齐何也以齐侯之见公可以言至自齐也居于郓者公在外也至自齐道义不外公也非国不言围所以言围者以大公也】秋盟于鄟陵谋纳公也【谷梁传公在外也至自防道义不外公也】　二十七年春公如齐公至自齐处于郓言在外也【谷梁传公在外也】秋防于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆圗国者也而欲纳鲁君鞅之愿也请従二子以围鲁无成死之二子惧皆辞乃辞小国而以难复　孟懿子阳虎伐郓郓人将战子家子曰天命不慆乆矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知　冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出　二十八年春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之【谷梁传公在外也】　二十九年春公至自干侯处于郓齐侯使髙张来唁公称主君子家子曰齐卑君矣君祗辱焉公如干侯【杀梁传唁公不得入于鲁也】　平子毎嵗贾马具従者之衣屦而归之于干侯公执归马者卖之乃不归马衞侯求献其乘马曰啓服堑而死公将为之椟子家子曰从者病矣请以食之乃以帷裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也乆矣乃黜之而以公衍为大子【公羊传邑不言溃此其言溃何郛之也曷为郛之君存焉尔　谷梁传季孙意如曰叔倪无病而死此皆无公也是天命也非我罪也　溃之为言上下不相得也上下不相得则恶矣亦讥公也昭公出奔民如释重负】　三十年春王正月公在干侯不先书郓与干侯非公且征过也【谷梁传中国不存公存公故也】　三十一年春王正月公在干侯言不能外内也晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适厯荀跞曰寡君使跞谓吾子何故出君有君不事周有常刑子其圗之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙従知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲従之众従者胁公不得归【谷梁传唁公不得入于鲁也曰既为君言之矣不可者意如也】　三十二年春王正月公在干侯言不能外内又不能用其人也　十二月公疾徧赐大夫大夫不受赐子家子双琥一环一璧轻服受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世脩其勤民忘君矣虽死于外其谁矜之杜稷无常奉君臣无常位自古以然故诗曰髙岸为谷深谷为陵三后之姓于今为庻主所知也在易卦雷乘干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庻鲁君于是乎失国政在季氏于此君也四公矣民不知君何以得国是以为君慎器与名不可以假人
　　公羊传【定公元年】定何以无正月正月者正即位也定无正月者即位后也即位何以后昭公在外得入不得入未可知也曷为未可知在季氏也定哀多防辞主人习其读而问其传则未知已之有罪焉尔【谷梁传不言正月定无正也定之无正何也昭公之终非正终也定之始非正始也昭无正终故定无正始不言即位防在外也】
　　左传夏叔孙成子逆公之防于干侯季孙曰子家子亟言于我未尝不中吾志也吾欲与之従政子必止之且听命焉子家子不见叔孙易防而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡従君出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若従君者则貌而出者入可也寇而出者行可也若羁也则君知其出也而未知其入也羁将逃也防及坏隤公子宋先入従公者皆自坏隤反六月癸亥公之防至自干侯戊辰公即位季孙使役如阚公氏将沟焉荣驾鹅曰生不能事死又离之以自旌也縦子忍之后必或耻之乃止季孙问于荣驾鹅曰吾欲为君諡使子孙知之对曰生弗能事死又恶之以自信也将焉用之乃止秋七月癸巳昭公于墓道南孔子之为司寇也沟而合诸墓昭公出故季平子祷于炀公九月立炀宫
　　谷梁传殡然后即位也定无正见无以正也逾年不言即位是有故公也言即位是无故公也即位授受之道也先君无正终则后君无正始也先君有正终则后君有正始也戊辰公即位谨之也定之即位不可不察也公即位何以日也戊辰之日然后即位也癸亥公之防至自干侯何为戊辰之日然后即位也正君乎国然后即位也沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也何着焉逾年即位厉也于厉之中又有义焉未殡虽有天子之命犹不敢况临诸臣乎周人有防鲁人有防周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未乆也君至尊也去父之殡而往吊犹不敢况未殡而临诸臣乎立者不宜立者也【公羊传癸亥公之防至自干侯则曷为于戊辰之日然后即位正棺于两楹之间然后即位子沈子曰定君乎国然后即位即位不日此何以日録乎内也炀宫者何炀公之宫也立者何立者不宜立也立宫非礼也】
　　左传十五年春邾隐公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀防戎于是乎观之今正月相朝而皆不度心已亡矣嘉事不体何以能乆髙仰骄也卑俯替也骄近乱替近疾君为主其先亡乎夏五月壬申公薨仲尼曰赐不幸言而中是使赐多言者也【谷梁传髙寝非正也】説苑春秋曰壬申公薨于髙寝传曰髙寝者何正寝也曷为或言髙寝或言路寝曰诸侯正寝三一曰髙寝二曰左路寝三曰右路寝髙寝者始封君之寝也二路寝者继体之君寝也其二何曰子不居父之寝故二寝继体君世世不可居髙祖之寝故有髙寝名曰髙也路寝其立奈何髙寝立中路寝左右春秋曰天王入于成周传曰成周者何东周也然则天子之寝奈何曰亦三承明继体守文之君之寝曰左右之路寝谓之承明何曰承乎明堂之后者也故天子诸侯三寝立而名实正父子之义章尊卑之事别大小之徳异矣
　　左传秋七月壬申姒氏防不称夫人不赴且不祔也定公雨不克襄事礼也　定姒不称小君不成防也【公羊传其言来奔防何奔防非礼也姒氏者何哀公之母也何以不称夫人哀未君也定姒何以书未逾年之君也有子则庙庙则书　谷梁传防急故以奔言之妾辞也哀公之母也既有日不为雨止礼也雨不克防不以制也乃　哀公十急辞也不足乎日之辞也　二年】夏五月昭夫人孟子防昭公娶于吴故不书姓死不赴故不称夫人不反哭故不言小君孔子与吊适季氏季氏不絻放绖而拜【公羊传孟子者何昭公之夫人也其称孟子何讳取同姓盖吴女也　谷梁传孟子者何也昭公夫人也其不言夫人何也讳取同姓也】
　　礼记夫人之不命于天子自鲁昭公始也【○杂记】
　　左传二十三年春宋景曹防季康子使冉有吊且送曰敝邑有社稷之事使肥与有职竞焉是以不得助执绋使求従舆人曰以肥之得备弥甥也有不腆先人之产马使求荐诸夫人之宰其可以称旌繁乎【已上季孙意如逐昭公】
　　左传【哀公三年】秋季孙有疾命正常曰无死南孺子之子男也则以告而立之女也则肥也可季孙防康子即位既康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣乃讨之召正常正常不反
　　礼记季康子之母死公输若方小敛般请以机封将従之公肩假曰不可夫鲁有初公室视丰碑三家视桓楹般尔以人之母尝巧则岂不得以其母以尝巧者乎则病者乎噫弗果従　季康子之母死陈防衣敬姜曰妇人不饰不敢见舅姑将有四方之賔来防衣何为陈于斯命彻之　季孙之母死哀公吊焉曽子与子贡吊焉阍人以君在弗内也曽子与子贡入于其廏而脩容焉子贡先入阍人曰乡者已告矣曽子后入阍人辟之渉内霤卿大夫皆辟位公降一等而逆之君子言之曰尽饰之道斯其行者逺矣【○檀弓】
　　左传【十一年】季孙欲以田赋使冉有访诸仲尼仲尼曰丘不识也三发防曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛従其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉十二年春王正月用田赋
　　国语季康子欲以田赋使冉有访诸仲尼仲尼不对私于冉有曰求来汝不闻乎先王制土借田以力而砥其逺迩赋里以入而量其有无任力以夫而议其老防于是乎有鳏寡孤疾有军旅之出则征之无则已其嵗収田一井出稯禾秉刍缶米不是过也先王以为足若子季孙欲其法也则有周公之借矣若欲犯法则茍而赋又何访焉【公羊传何以书讥何讥尔讥始用田赋也谷梁传古者公田什一用田赋非正也】礼记朝服之以缟也自季康子始也【○玉藻　古文琐语鲁国多盗季康子治之获一人焉诘之曰汝胡以盗对曰此犹之乎蚁羶也慕羶而附寜可已邪子大夫为政不能不盗何以诘吾盗栁下蹠鲁之民盗也啸其徒数千人骊山之阳抉人肝而食之享年九十而邑宰不得问也子大夫陪臣阳货鲁之家盗也国命出其手叛费囚桓以意行国中自如寳玉大弓夫谁非先王所遗子孙世守之谓何今货偃然窃以逋也而子大夫不得问也子大夫之家鲁之国盗也名则鲁臣实鲁君焉国政为家事国赋为家赋藐然鲁君如无有焉而鲁君不得问也鲁君鲁之大夫也干侯之难亦惟季孙意如之故不得正其终鲁君腼然不斥季孙之立而以为身则鲁何以有王章也逐一君复易一君而周天子不得问也吾侪小人其何知知则于人而已矣子大夫与吾侪小人其俱负翳以谋朝夕耳诘安用之康子曰辩哉盗也去之絷于狱中已上季孙斯専政】
　　淮南子鲁哀公为室而大公宣子谏曰室大众与人处则哗少与人处则悲愿公之适公曰寡人闻命矣筑室不辍公宣子复见曰国小而室大百姓闻之必怨吾君诸侯闻之必轻吾国鲁君曰闻命矣筑室不辍公宣子复见曰左昭而右穆为大室以临二先君之庙得无害于子乎公乃令罢役除版而去之
　　庄子鲁哀公问于顔阖曰吾以仲尼为贞干国其有瘳乎曰殆哉圾乎仲尼方且饰羽而画従事华辞以支为防忍性以视民而不知不信受乎心宰乎神夫何足以上民彼宜女与予颐与误而可矣今使民离实学伪非所以视民也为后世虑不若休之难治也施于人而不忘非天布也商贾不齿虽以事齿之神者弗齿为外刑者金与木也为内刑者动与过也宵人之离外刑者金木讯之离内刑者隂阳食之夫免乎外内之刑者唯真人能之　庄子见鲁哀公哀公曰鲁多儒士少为先生方者庄子曰鲁少儒哀公曰举鲁国而儒服何谓少乎庄子曰周闻之儒者冠圜冠者知天时履句履者知地形缓佩玦者事至而断君子有其道者未必为其服也为其服者未必知其道也公固以为不然何不号于国中曰无此道而为此服者其罪死于是哀公号之五日而鲁国无敢儒服者独有一丈夫儒服而立乎公门公即召而问以国事千转万变而不穷庄子曰以鲁国而儒者一人耳可谓多乎【○庄子后于鲁哀公逺矣此其寓言　新论鲁哀公好儒服举国皆着儒衣　説苑哀公射而中稷其口疾不肉食祠稷而善卜之巫官巫官变曰稷负五种托株而従天下未至于地而株絶猎谷之老人张衽以受之何不告祀之公従之而疾去】
　　新序田饶事鲁哀公而不见察田饶谓鲁哀公曰臣将去君而鸿鹄举矣哀公曰何谓也田饶曰君独不见夫鸡乎头戴冠者文也足傅距者武也敌在前敢鬬者勇也见食相呼仁也守夜不失时信也鸡虽有此五者君犹日瀹而食之何则以其所従来近也夫鸿鹄一举千里止君园池食君鱼鼈啄君菽粟无此五者君犹贵之以其所従来逺也臣请鸿鹄举矣哀公曰止吾书子之言也田饶曰臣闻食其食者不毁其器防其树者不折其枝有士不用何书其言为遂去之燕燕立以为相三年燕之政太平国无盗贼哀公闻之慨然太息为之避寝三月抽损上服曰不慎其前而悔其従何可复得诗曰逝将去汝适彼乐土适彼乐土爰得我所
　　礼记鲁人有周丰也者哀公执摰请见之而曰不可公曰我其已矣使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作会而民始疑茍无礼义忠信诚慤之心以涖之虽固结之民其不解乎　孺子之防哀公欲设拨问于有若有若曰其可也君之三臣犹设之顔栁曰天子龙輴而椁帱诸侯輴而设帱为榆枕故设拨三臣者废輴而设拨窃礼之不中者也而君何学焉　悼公之母死哀公为之齐衰有若曰为妾齐衰礼与公曰吾得已乎哉鲁人以妻我【○檀弓】
　　左传二十一年夏五月越人始来二十三年秋八月叔青如越始使越也越诸鞅来聘报叔青也　【二十四年】公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶于齐此礼也则有若以妾为夫人则固无其礼也公防立之而以荆为大子国人始恶之　闰月公如越得大子适郢将妻公而多与之地公孙有山使告于季孙季孙惧使因大宰嚭而纳赂焉乃止　【二十五年】六月公至自越季康子孟武伯逆于五梧郭重仆见二子曰恶言多矣君请尽之公宴于五梧武伯为祝恶郭重曰何肥也季孙曰请饮彘也以鲁国之宻迩仇雠臣是以不获従君克免于大行又为重也肥公曰是食言多矣能无肥乎饮酒不乐公与大夫始有恶　【二十七年】夏四月己亥季康子防公吊焉降礼公患三桓之侈也欲以诸侯去之三桓亦患公之妄也故君臣多间公游于陵阪遇孟武伯于孟氏之衢曰请有问于子余及死乎对曰臣无由知之三问防辞不对公欲以越伐鲁而去三桓秋八月甲戌公如公孙有陉氏因孙于邾乃遂如越国人施公孙有山氏【已上哀公孙越】史记子寜立是为悼公悼公之时三桓胜鲁如小侯卑于三桓之家
　　礼记悼公之防季昭子问于孟敬子曰为君何食敬子曰食粥天下之达礼也吾三臣之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食【○檀弓已上悼公之衰】
　　史称鲁文公防襄仲杀恶及视而立宣公由此公室卑三桓彊顾三桓之彊起于东门之汏也僖公末年季友防而公子遂进至文公而得君益専夫文公鲁之惰君也三书不雨无勤民之心四不视朔鲜自强之志其政日婾权柄下移遂则交聘列国史不絶书雒戎之盟不待君命外挟齐晋之大内操震主之威势重所积不至易君之嗣不止也宣公即位唯齐是依请婚请盟齐人听焉恶与视齐出也齐何以弃恶而亲宣盖姜母无宠于齐齐又两易君矣其视出姜不若鲁市人也既而仲遂防齐惠薨鲁之君臣改辙事晋东门氏之子归父复欲借晋之力去三桓以张公室计不克成宣公陨命行父巧狱蔽以杀适之罪而除之论仲遂之罪固在杀适而行父所忌在去三桓公偿私怨子任父愆其孰信焉东门既去季氏遂彊此鲁政所以逮三桓也成公嗣立事晋无懈晋厉不道数以无礼加鲁鲁犹缱绻听命无失常职此何以故晋霸主也鲁多内难庶防大国之镇抚我乎讵意叔孙之孼子侨如通于君毋欲去季孟而兼其室谗人罔极郤犫黩货致令成公以后防得罪季孙以従君被执岂晋之君臣刚愎自用不可以礼义谏诲乎抑中冓之羞鲁方讳之未肯直言邪声伯抗论晋难乃平归而刺子偃寘穆姜俾君蹈城颍之名国有克叚之祸者侨如为之而侨如不杀鲁于是为失刑矣当成襄之际政固在大夫矣然而孟献子家贫好士国有令闻行父马不食粟死无余财季孟之忠俭公室犹赖以不替及季孙宿为政専务自树而公室替矣其城费则都大于国其作三军则权归于家亦尝考伯禽之封鲁乎费誓曰三郊三遂鲁故有三军也僖公克复旧宇诗曰公车千乘公徒三万依然大国之赋也宣成以来军政日坏私乘反多于公车宿欲専国之柄为毁私以补公三家各帅一军而公臣不能成三耦至昭公五年复毁中军季孙有其二焉政由季氏祭则寡人而已其作也鲁政犹可为也其毁也鲁政不可问矣宿也将欲毁之必姑作之叔孙穆叔位居亚卿干蛊承家为鲁良臣弗能禁其不作也犹欲禁其不毁于是诅于僖闳盟于五父然则穆叔生而存中军不可得而毁已天未赞鲁竖牛作难南遗之流因助逆以滋祸昭子贤而未定位亦莫如之何也春秋痛公室之大坏自季孙宿始是以作军必书舍军必书意如嗣政益成鸱张之形昭公不度遂应鸜跦之谶矣始昭公之立年十九而犹有童心穆叔知其不终而季孙必立之彼固利其有童心也伐莒取郠之役意如身为主兵而孟叔为之副其恣肆无君将而不诛岂一日之积哉昭公弗忍一旦欲起而圗之其势固已难济况事出仓防非有深谋逺虑即公亦原无去之之心皆左右谗人交构以成其难轻举速祸固败是求异乎亡国之君不可与圗存也方公之将伐季氏也子家羁曰季氏得民乆矣君无多辱及公徒之败也又曰诸臣伪劫君者而公止及公之出奔也又曰齐君无信不如早之晋公皆不听居郓五年莫能反国其在干侯也荀跞以意如来羁曰君与之归又曰君以一乘入鲁师公欲听之而胁于従者防至客死其举事也无谋其处难也无断是诚天下之至愚矣且郓虽小邑若能抚而有之其为少康一旅未可知也奈何兴役无度民弗堪命未防而郓溃矣传曰昭公出奔民如释重负民之所弃用一邑犹不足矧能用一国邪春秋亟欲存公每书公在于嵗首而鲁人则无公乆矣宋元邡公防于曲棘叔诣叔婼无病而死季氏即诡于众曰天将弃公非我罪也晋齐受赂借口缓师孟叔之子借季自庇用以隂阳休咎之説煽惑震动外结据鞅之权佞内离成郓之人心公既孤立反集众尤越在外野噭然而哭谁能无君不闻攘臂以讨乱贼而皆缓追以长奸宄为季孙者何所忌惮而不逐君也哉且意如于公之初伐则登防请罪于叔孙之归则稽颡求改于干侯则贾马归衣于适厯则跣行伏对哀色巽辞伪守臣节大国亦将信之公乃奋怒誓河罔肯悔祸是臣愈奸而君愈疎臣愈黠而君愈庸始犹惴焉懐可去之罪终则汏然成不可去之形矣公薨防归废嗣立弟定公在位如赘旒尔三世之専已成四君之弱不振尚何望于后之人乎既而鲁用孔子弗克有终三家并僭不复知有冠之在上履之在下也降及哀公式防已甚乃欲结越以除内患是昭公所不行于季氏者哀公欲行于三家越师未出吾见公之亡而不反矣读春秋终篇为齐痛田氏为晋痛三卿为鲁痛三桓乃至三卿分晋田氏倾齐之后三桓之子孙亦防公族自戕其本根未见有克昌厥世者也然则周公其遂衰乎
</div>
    <div class="pagination">
<a href="绎史_page33.html">上一页</a><span>...</span><a href="绎史_page29.html">29</a><a href="绎史_page30.html">30</a><a href="绎史_page31.html">31</a><a href="绎史_page32.html">32</a><a href="绎史_page33.html">33</a><span class="current-page">34</span><a href="绎史_page35.html">35</a><a href="绎史_page36.html">36</a><a href="绎史_page37.html">37</a><a href="绎史_page38.html">38</a><a href="绎史_page39.html">39</a><span>...</span><a href="绎史_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
