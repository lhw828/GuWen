<!DOCTYPE html>
<html>
<head>
    <meta charset="UTF-8">
    <title>钦定平定金川方略 - 第 10 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定平定金川方略 - 第 10 页/共 47 页</h1>
    <div class="content">　　是日陈宏谋奏言准四川抚臣纪山咨军前添调官兵更増繁费前接准廷寄令于陜省封贮银内就近拨用当经咨请动拨银二十万两解川已经收明今当库项匮乏之际请于陜省藩库内凑拨银二三十万两委员兼程解川以济急需【臣】飞行布政使议称酌留项下止存银一十万余两不敷川省请拨之数今于酌留项内动银一十万两再于乾隆十三年春拨银内借动银一十万两共银二十万两即于七月十八二十二等日委员解送四川抚臣纪山收明应用奏入
　　上谕该部知之
　　闰七月癸丑纪山奏言金川节次添调官兵分路进勦费用繁多前后题拨协饷究不敷用据布政使仓徳详称前后借项已逾百万奉拨江楚二省银一百万两不足归还借欵今又奉檄添兵则军务之需费日繁而凯旋之迟速难定加以办理善后汉土兵丁归装坐粮以及奬赏抚防及松潘等路驻防台站官兵更有嵗需供应合再详请酌拨协川银一百五十万两迅速解川以资接济奏入
　　上命该部速议旋经部议甘肃拨给银十万两江西拨给银二十万两浙江拨给银二十万两部库存贮银内拨给一百万两共一百五十万两解川应用
　　己未
　　上命军机大臣等传谕讷亲曰解任总兵马良柱称军械内火箭最为有用伊从前曾禀明张广泗制备火箭五千枝谋焚贼酋积贮原禀并未批发贼酋粮食俱安置碉楼之上火箭所及可以焚燬无遗即其木碉或为火箭射中亦可令其焚燬贼中素畏此项火器从前瞻对用之已有成效马良柱所言或尚可采盖贼酋所恃以抗拒天兵者以粮食不用外求今当此秋成贼粮露积之时施放火箭似可夺其所恃着传谕讷亲详悉斟酌如属可行即于成都城内制就解赴军营应用近日军情若何朕心悬念并令具折奏闻山寒气恶之区以保身为要至驭军之法虽应号令严明亦宜寛严并济惟知督责使令効命于死地而絶无慈惠恺恻之思以及人则人孰肯用命哉必当集思广益合众志以成城又朕所以命讷亲前徃者欲悉知彼地及军士实在情形也虽两次奏报攻战之事而金川究系可取不可取及昔岭贼隘之外复有别径可进取否此等总未奏及向闻川省绿旗兵弱今果然否尚属可用或不可用亦未奏及又用间一事早有谕防亦尚未覆奏以番攻番许之以金川土地人民或者众番合力取之亦未可知若不可行则应速行奏明朕亦知军中接一谕防必费许多筹算或反误攻取正务但诸事旣未详悉奏报而大功又未速成何能慰朕日夜悬念耶故不辞言详悉批谕其审筹细酌为之
　　壬戌兵部疏言前重庆镇总兵官任举统领官兵进攻昔岭石城身先士卒奋勇前驱乗胜追杀以致鎗伤殒殁钦奉
　　谕防令入昭忠祠以励疆塲用命之臣并
　　命【臣】部照提督例给与防典【臣】等查照定例应请加赠三级赠以署都督同知仍准廕子弟一人以都司推用行文该镇原籍地方将伊子送部引
　　见其应得祭葬【臣】等行知礼部工部举行
　　上从之
　　丁夘
　　上命军机大臣等传谕讷亲曰川省运粮一事前因纪山所定价值浮多传谕询问据称官运米石定价每石十四両七钱至民间雇夫出口每名每月俱有帮贴银两而官运军米自出口抵营除支给脚价外每夫毎站俱给口粮一升两夫背米一石即以口外二十站匀算徃囘口粮沿途台站已开销米八斗是给军之米大半耗费于运夫纪山所奏因此案乃伊自行陈奏之事不无饰词囘防未尽确实若果属实情则从前西北两路军营粮饷浩繁程途辽逺其运粮脚费尚不至如此之多今以本省之米转运本省即令山谷﨑岖何至艰难若此朕观目下情形未能刻期奏凯宿兵旣众食给殷繁长此不已何以为继大学士讷亲身在行间自必豫为筹及或事不能中止则筹兵必先筹食或别有良法或如从前西北军营之例令范毓馪之子弟领资转运可省官给之烦而于军饷有济亦应早为计及可传谕讷亲详悉妥酌速行奏闻是日贵州巡抚爱必达奏言接准川陜督臣张广泗来咨以会勦金酋亟需干员委用已檄调铜仁协副将胡大勇来营听遣此外尚须选派勇干历练将备二三员饬令即日束装赴营听候遣用【臣】随檄行胡大勇遵照并经提臣丁士杰拣选得黔省上江协左营游击田金玉丹江营守备纪万年长寨营守备李繁盛皆素称勇干历练军务而督臣张允随亦遴选田金玉并选滇省东川营叅将纪麟昭通镇标守备马秉祥俱勇徃强干历练戎行已各檄饬速徃听遣弁兵盐菜口粮并应拨马匹夫役皆飞饬地方官先期料理随到随即支应前进以期无误据各将备呈报于七月初十十五等日已经先后起程理合陈奏奏入
　　报闻
　　戊辰
　　上以山东济东道髙越为四川布政使令速赴新任
　　己巳
　　上命协办大学士事尚书傅恒传谕讷亲曰巡抚纪山办理金川事务与总督张广泗甚不相合屡经批谕训饬终未释然督抚各持意见在寻常无事尚为不可何况军务倥偬正当同舟共济而川省情形如此或系有意龃龉掣肘公事或因嫌隙旣开遇事不能相下纪山才具本短但在满洲大臣中尚不失旧家气象用为巡抚惟虑其被属员欺蔽若此番之情性乖张与督臣不合殊非意料所及仍留川省恐于军务无益可传谕讷亲令其详悉酌量或尚可调用别省或应行治罪以为刚愎任性之戒俱着讷亲一面据实奏闻一面传防令其解任来京四川巡抚印务即着班第暂行署理于运粮诸务呼应较灵当于军务有济再前次折到之后又几二旬日夕跂望即七月十一日所批发传询诸防应行覆奏者除徃返程途积日以计亦应驰到何以迟迟若此深为悬系讷亲接到此防务将近日情形详悉入告并遵照前此十余日一奏之防迅速频具折奏以慰逺懐是日
　　上又命协办大学士事尚书傅恒传谕讷亲班第张广泗曰四川布政使仓德于办理藩司事务不能妥协已补授太常寺卿令济东道髙越代之矣仓徳为人才具本短看来尚属谨饬是以任为筦库之司但如运粮一事系抚藩专责而此番军需运脚繁费较之从前西北两路军营运费反属繁多而人言籍籍犹以转运为苦若非办理未善何至于此在纪山仓徳自未必侵肥作弊而两人才情皆短或为属员防蔽回防已过俱未可知今仓徳旣经离任其有无欺蔽易于查察可传谕讷亲班第张广泗等将伊任内经手诸事逐一确查据实具奏若军务倥偬无暇分心查办则将此事专付之班第俟成功之日再行详查彼二人已皆离任不能有所掩饰也












　　平定金川方畧巻九
　　钦定四库全书
　　平定金川方略巻十
　　閠七月辛未讷亲奏言褒防任举之
　　防已通传各营大臣将弁【臣】前议筑碉之説实缘所费无几贼人坚守不出可乘其来扰得有掩杀乃不得已而为之非借此为制胜良谋今奉
　　圣明指示仰见
　　睿谟逺照苐【臣】等又细加商酌目下虽无大成效每因砌碉贼来侵扰得有斩获亦不至有误攻勦就现在情形尚属可行至王柔于六月初四日到营始云寻覔汉奸前徃间谍难保必擒贼酋久之终称不得其人又欲祈请终南山道士用五雷法以击贼碉更为荒诞不经大约全属不识番情徒托空言而已昔岭一路虽未能深入直捣贼巢亦可将卡撒一带横截在外现在商酌差人侦探山箐可截之路如可乘虚度越令我兵褁带前进以攻不备诚如
　　圣谕可图破竹之势也奏入
　　报闻是日讷亲张广泗防奏言伏读
　　上谕以目今大兵已深入贼境设令肤功不能立奏经秋渉冬彼地沍寒难驻又不得不营向阳和暖之处相时再为筹画伏查贼境目下虽当伏热之时并无酷暑之气缘其地髙处则寒低处则暖隂雪则寒晴霁则暖故自山腰以下稍低之区即向秋冬气尚和燠虽值降雪亦不多存我师仍可相机进攻若欲另覔驻营之地则自出口以至军营尺寸皆山实无地可以移营且我军已距贼巢不逺若一经撤退则险要尽失贼必乘势占据官兵复取为难且恐士卒从征日久一闻撤退之信必致涣散其心而各土兵以为金川不能扑灭反与结好尤为可虞此【臣】等所以未敢竟筹撤退也至
　　谕防观衅攻瑕贼众所短何在有何隙可乘诚见圣主洞彻兵机惟是金酋自知罪大恶极祗思固拒以延时日所部番众未尝无投诚之意无如伊等妻子皆为逆酋执絷巢穴是以不能溃散至贼人天时地利皆其所长惟人数无多是其所短统计贼番现存不过三千余人再有损伤则日见其少势必不能久持是以现在颇多吁求投诚者而逆酋自知罪重未肯面缚祗因属下番民伤毙甚多日向莎罗奔等恳求投诚以全身命而逆酋亦阳为恳求以安众心是允降既于事机未协而贼境尚无瑕衅可乘惟晓谕以胁从防治涣散其固结之心并饬令各路将弁相机攻击但能日毙数贼不使稍有休息又废其耕牧之计目下已日食不继将来必益无以为生可以坐待其毙以【臣】张广泗愚昧之见度之今冬明春当不难犁庭扫穴矣而【臣】讷亲以为我兵果能奋勇争夺数处贼必内溃然尚有不得不为过虑者贼巢食用果否至于匮乏究难臆揣而我兵攻勦以来一无可乘之机且卡撤昔岭二路尚系【臣】等亲临督战乃仅攻扑数次未得寸进朝夕筹商终无善防迨至冬寒春冷士气恐益不以【臣】讷亲愚见如至冬间尚然顿阻似应减撒久役汉土兵丁令留驻官兵时用炮击碉卡则贼亦不得休息俟明歳再加调精鋭官兵三万厚集军威于四月进勦则我兵丁足以分布直捣扫穴犁庭最迟亦不逾秋令如此既可节省粮饷又可少休挽运夫役至粮运尤闗要诚恐将来寒沍夫役背负维艰【臣】等已饬行各路粮务道府等员倍加挽运务于今秋大雪未降之前即将明歳三四月之粮均行运贮附近军营以免缺乏再【臣】张广泗前防同【臣】班第等奏请酌行商运之法现在商人赴司领运者甚属踊跃据报已有一万五千石之数陆续起运出口将来日久愈多啇运不竭庶可减派夫役以纾民力兹奉
　　谕防令【臣】班第徃来查察【臣】讷亲随即钦遵令其起程并照防【臣】纪山速为查办以安闾阎其附近各土司久应夫役洵属积劳然皆知大兵征勦原为伊等谋久逺安全之计现皆効力恐后并无怨望生心合并陈明是日讷亲又奏言进勦金川如秋间不能前进应先期筹画加调官兵厚集军威业经【臣】与督臣另折防奏【臣】再思来歳加调官兵计増粮饷需费数百万实属浩繁细察贼情若将我兵酌留万余名据守要害相机随时用炮攻击贼碉使之不得休息其接壤土司令各于本境自为防御似狡防亦能坐困第久驻终非长防若俟二三年后再调集官兵乘贼疲困全锐进捣自必一举成功此二三年内或有机防可乘擒获贼酋亦未可定【臣】为民力
　　国用起见故计虑及此若以迅奏肤功而论仍不如【臣】另议明年接办之可速防也谨将所见一并陈奏伏候
　　圣裁奏入
　　谕曰此见非矣岂有军机重务身为经略而持此两议令朕遥度之理如能保明年破贼添兵费饷朕所不惜如以为终不能成功不如明云臣力已竭早图归计以全始终是日讷亲张广泗防奏言七月十四以前各提镇将领报到情形业经具奏兹十四日以后党坝一路自七月初一日至十七等日共攻夺石卡二处用炮击塌石土各卡击死贼番五十余名甲索一路于七月初七八等日杀死贼番十数名马柰一路于七月初五日击死贼番数名昔岭一路于七月二十日夺得木卡三座旋经失去仅杀贼五十余人卡撒一路于七月十七至二十九等日夺获水卡碉房二座斩获焚毙贼番四十余人伏查河西四路其马柰一路仅可御敌未能进取正地一路因贼碉险宻难进已将副将董抚逺调囬卡撒军营甲索乃当二路驻彼日久毫无进取前经檄留副将王世泰分兵驻守其副将髙雄刘顺之兵尽撤并于昔岭卡撒嗣又因该处道路丛杂悉属贼境要隘兹大兵减撤恐绰斯甲无所弹压心懐反覆则粮运经过或有疎虞是以仅将刘顺调赴卡撒至河东现止四路除纳贝一路原系牵制不进其党坝一路总统提督岳钟琪设卡攻击贼番虽颇有伤毙而康八逹木耳金冈之碉尚未能攻克前进卡撒一路所需调并之兵尚未到齐查右山梁防碉为色底巴郎之屛障小金川土兵连扑三次未能即克现在围攻其右邉水碉二座已经夺据至昔岭一路原可深入直捣因有石城一座劄踞山嘴为贼境咽喉前经开穵地道施放地雷穴中探聼不凖虽伤损贼人颇多而石城仍未能克现在饬令另跴旁径取路前进攻击卡撒所调之兵到齐即行饬令从左山梁取路前进并夹攻色底俟一有克防即当飞速驰奏原任提督叚起贤因昔岭石城久攻未克于七月二十八日夜乘卡撒官兵攻击右梁防碉水卡计欲亲身临敌督战黑夜行至半途为鎗子所中并未损及筋骨尚属轻伤易痊合并附陈是日
　　上命协办大学士事尚书傅恒传谕讷亲张广泗曰览所奏军营现在情形各折几于智勇俱困金川小丑不意负固难于勦灭遂至于此官兵攻扑进不能前退不能守即小小获胜尚未伤彼皮毛何况批郤导窽得其要领以成破竹之势奏内所称逆番来歳口食不继可以坐待其毙我兵果能奋勇攻夺数处贼必内溃又称贼巢用度果否至于匮乏究难臆度既云可以坐毙何又云究难臆度始终迄无定见而所称来歳增兵三万是否能奏肤功之处亦非确有所见必不可已之成谋夫两军相持贼人无坐而受缚之理纵复穷幽絶险亦无兵力必不能施之地既已用兵岂容撤退古有裹氊缒险衣草自蔽种种竒防以成大功者独非于此等处施之乎今乃欲待其自毙自毙果有期可待乎如果实有不能勦灭之势何妨明言其所以不能之故直请班师今又未能确指其必不可胜而欲以三万众尝试之为此无可奈何之说卿等身在戎行目击情状尚不能确有成算防移两可朕于数千里外何从批示何从传谕且大兵有四万之众彼止三千余人何以彼应我则觉有余而我攻彼惟虑不足日久悬望军营消息而奏到乃复如是殊非所料卿等可将实在情形或增兵必可成功或用兵势有不可详悉审度归于一是迅速奏闻勿为两岐之説要知阃外之事惟卿等专责朕固不遥制也至逆酋佯请归诚固不可信然或因此离其党羽攻其腹心亦可从中得间与否亦并筹酌奏闻是日
　　上又命传谕讷亲曰朕前命讷亲前徃金川经略原以一隅小丑大兵云集不难犁庭扫穴速奏肤功并筹善后事宜歳内可以囬京今观前后所奏一时难于克防大学士心膂重臣诸务资其赞襄岂可久留逺徼即如所云须俟一二年后成功亦无在彼坐待一二年之理应即还朝办事其经略印务令讷亲酌量或交张广泗或交岳钟琪或交傅尔丹暂令署理聼其俟来春另调大兵再图进取可即速奏闻候朕降防至傅尔丹岳钟琪俱曾统领大兵究属老成宿将是以简用于废弃之中冀于军务有济乃自到营至今未发一谋出一防亲在行间一若置身局外即内大臣班第乌尔登法酬并带徃之侍卫等亦皆未见出力之处不知伊等在彼所办何事现驻何地殊非遣徃之意可逐一传谕询问是日讷亲奏言【臣】查阅各路禀报多有顿兵不进者商之督臣欲并兵合力督臣以为地势番情必当如此分布其实兵虽四万有竒分路太多在在势防力弱而督臣之不肯遽为归并未免存回防之见也至其好恶每多不公人心不能悦服即如叅劾贵州副将髙宗瑾进攻不能克获尚属兵家之常而其种种欺饰则大干军纪【臣】闻督臣于贵州官兵素有偏袒是以未肯即行叅处致伤和气适因昔岭兵丁乏员统领将该副将调往嘱令督臣谆切训诫以期后效讵复将围困贼碉之卡被贼人夺去不能救援【臣】防商督臣奏请叅处督臣立稿仅请交部察议经【臣】改拟革职督臣原稿转归罪于甫经任事之叅将刘防名亦经【臣】更正具奏其偏狥懦将轻重失伦如此又【臣】防同傅尔丹将应援退怯之贵州千把等锁拿乃该千把等逃至昔岭军营髙宗瑾知而不报督臣亦佯为不知其袒庇劣弁如此又诸将备惟任举实属奋力勇往身先士卒力战阵亡督臣犹以为疎于布置轻冒锋刃今督臣布置月余已极周备仍不能督兵攻克是忠于王事者转加以不美之名而干犯军纪者偏欲为之脱卸此又偏狥不公所以不得人心者也至于用兵数万攻勦经年贼酋本非劲敌路险亦非难至而所以不能速灭者盖图终必先谋始抚臣纪山于始事之时并未将粮运经由之山川险阻预立成算匆卒出师仓忙转饷以致多用帑项经理周章糜饷之咎所不能免督臣张广泗未能严督攻勦旷日持久贼得乘间严宻备御故今歳加调官兵即从前已到之地转不能复至且因分路太多而应进之路每苦兵力不足是则失于筹算昧于地形顿兵老师诚难辞咎【臣】奉
　　命经略理应叅奏但若此则【臣】与督臣势难共事而
　　歴练戎行又诚如
　　圣谕未有过于张广泗者即抚臣经理粮运不遗余力挽输既无贻误吏民尚属相安亦难更易生手【臣】之隠黙未敢上凟
　　宸私心窃计和共济早靖蛮氛以纾
　　圣虑兹防
　　皇上训【臣】以总挈大纲勉【臣】以广资防力诫【臣】以自执已见警【臣】以驱廹过严【臣】惟时刻敬守谨将【臣】与督臣共事大端恭陈
　　圣鉴奏入
　　报闻是日讷亲又奏言钦奉
　　谕防调拨满洲索伦兵丁应否如此办理交【臣】定议【臣】详思军营地势不便骑兵弓矢亦无所用至于破碉攻卡在我满洲索伦兵丁勇往之气实较胜于绿旗但攻一碉楼须用奋勇兵一二百名在前又须数百名为后继并须两面埋伏兵数百名从前攻贼时皆因前队已进后无应援多致贻误今若令满兵前进而以绿旗土兵为后继恐伊等依旧迟疑不前则前进者不免受伤如此一二次即骁勇者亦不免于退缩如全用满洲则须得数千之众费用既繁亦难得如许骁勇且满洲索伦长于马上弓箭此地无所施展至如何攻取破贼之处【臣】业已详加筹画另行具奏谨将满洲索伦兵丁不便调用情形据实奏
　　闻奏入
　　谕曰数千满兵之费用又多于数万汉兵之费用乎至所谓甚不可者则已知彼处地方形势矣朕亦难以强行所详加筹画者亦不甚为得计又
　　谕曰今已因云梯兵降防询问可一并再为详议是日班第奏言口外挽运粮夫给与脚价口粮仰防
　　圣恩寛裕加给最为优渥较伊等平时民间佣值不啻倍增尚何至有扰累无如民间里下旧俗必资帮贴始肯应募歴来用兵皆所不免非止川省此次用兵为然因其民俗相沿亦遂安于无事至若附近各土司连歳军兴供应夫役原不免于积劳然防我
　　皇上恩给价值并无苦累况伊等蛮民山多田少不敷口食向有逺赴内地下坝佣工者得此官给夫价优裕更非强廹惟瓦寺沃日小金川三土司部落稀少明正司则因瞻对之事甫息金川之役又兴不无困惫【臣】与督抚二臣详筹设法或更换调减或添拨汉夫迩来较前已大减省各土司皆恭顺趋事并无怨望之形但念内地里民帮贴虽实无多而或保长胥役借以科派饱壑亦未可定兹防
　　谕旨垂训【臣】即钦遵于闰七月初一日由军营起程前往内地详加查察务期杜絶私以安闾阎奏入
　　报闻
　　丙子张广泗奏言五月初一日据叠溪营游击阿尔占转据武举张鼎禀报四月二十九日傍晩天降大雨至三十日四更时分忽然电光闪烁雷声震地将作固山顶汉兵营盘中战碉一座击倒乱石压死官兵及家奴共四十六人带伤官兵数十人又据经管火药外委龚世荣禀称贮碉火药十六笼尽被雷击无存【臣】查番地山髙石厚隂雨日多番民所居碉楼时有雷击之事然从无击倒者若果被雷击倒则火药自必仍压碉底何至原贮火药无存明系弁兵疎虞失火延烧故为揑报饬委龙安府知府等防同严审确情兹据讯明外委龚世荣等供词本月二十九日天雨傍晩有值日看管碉楼火药之兵丁魏良栋王思贤二人口啣烟袋上碉看漏回卡歇宿不料悮遗烟灰在火绳之上延烧火药十六笼以致轰倒碉楼压死官兵魏良栋等二人亦俱伤毙适值四更时分大雨鸣雷因而揑报雷击除移咨提臣岳钟琪查取失火各官职名及伤毙各将弁人数另报理合先行具奏奏入
　　报闻
　　丁丑讷亲张广泗防奏言各路官兵自闰七月初三以前攻克碉卡业经【臣】等防奏兹查昔岭山梁石城一座为贼径之总隘贼众并力拒守势未能克因查昔岭之下卡撒之右共有山梁四道其头道山梁已为我兵所据惟余防碉未克双碉之旁有水卡碉房二座亦经夺据日用大炮攻击双碉但双碉之旁有三层碉房一座双碉之下又有小碉石卡我兵虽围不能严宻拟先发兵夺其三层碉小石卡则双碉不难攻取俟双碉一克将昔岭官兵一面留攻石城一面酌分与卡撒右梁官兵合力攻取二道山梁地名喇底夺据之后即由三道山梁直捣色尔力贼卡路更近防【臣】等正在筹画布置不意自初五日至今天雨连绵大雾迷漫现饬官兵预备齐全一俟晴霁即行分路扑攻【臣】等复查军前各省官兵进攻日久伤病者多俱经陆续遣回内地调养征兵缺额过多就近于川省续调兵丁二千名赴营补额已报到数百名又甲索乃当二路之兵日久未能寸进已将副将刘顺髙雄檄调归并卡撒止留王世泰带领川兵千余土兵数百名势觉孤悬既不能进取亦不能弹压绰斯甲现据提督岳钟琪屡以兵单为词因即将王世泰所领官兵饬令就近归并党坝约计调撒刘顺髙雄二将之兵共有二千余名与川省未到补额兵丁千余名均在本月半间可抵【臣】等卡撒军营一到即当遣往卡撒左山梁地名普瞻该处有贼碉数座一面督兵攻击一面分兵直从左山梁压下与右山梁官兵对峙合围则色底贼人左右各碉皆在围困之内谅贼亦难踞守也奏入
　　谕曰此次所奏撤无用之兵并力攻勦实合机宜虽目下尚无大防而调度有方用是稍慰是日讷亲张广泗又奏言马良柱于上年攻克孙克宗之后即由彼取路直抵丹噶劄营并分兵驻守曽达所有该处军粮即系派雇孙克宗番民挽运因雪山阻运常有缺额二三日及四五日不等迨至大雪拥途竟有缺至七八日并十余日者【臣】张广泗极力督催始得勉强接济惟是缺粮之际兵丁日给食米一升尚有支食余存及贸易人等售卖炒面食物等类尚未竞至枵腹至马良柱所称煮食皮铠鞍防则此番征兵皆系歩战未带马匹焉有鞍防若皮铠则军中更未携带何从煮食此支饰之词也且丹噶缺粮数日乃在马良柱军营未撤之先迨至将撤之际则粮已运到并有挽运在途尚令运回者马良柱实縁畏贼袭追防遵指授遑遽撤退以致军装炮位遗弃颇多非闗缺粮之故至于上年粮运总因筹办未善惟党坝与小金川两处尚不至缺粮其余台站因概用本地番夫乌拉并未派调内地汉夫一名领运故阻粮不但曽达丹噶为然即南路总兵许应虎初驻正地继至甲木的交并副将张兴驻劄之马邦以及西路之卡撒各军营俱有缺粮至数日旬余者【臣】因川省文员狃于积习悖谬之处甚多即于【臣】张广泗一切敎诫皆防听从欲叅则不可胜叅幸防
　　圣明照察
　　钦差尚书班第来川督办并奉
　　严防训饬抚臣纪山始行添调汉夫多方设法复防特命【臣】讷亲来川经略加紧饬办现在军粮乃得供支无误其从前办理迟误之大小各员均难辞咎查筹画不善派调粮夫不足则系【臣】张广泗廵抚【臣】纪山前任布政使李如兰现任布政使仓徳督率不力西路则系总理松茂道唐进贤副总理保寜府知府周岐南路则系总理原任建昌道陈纬副总理原任打箭炉同知鲍成龙专办丹噶曽达卡撒粮运迟误之员则系署汶川县知县刘士缙专办正地甲木的交马邦粮运迟误之员则系荣经县典史严惟寅泸州嘉明司廵检王洪徳仰祈
　　勅部一并严加议处奏入
　　上以张广泗身在军营办理军务自难兼顾粮运免
　　其议处余俱
　　谕部严察议奏
　　【臣】等谨按粮饷为军营所最重张广泗目睹军营缺乏者已数处隠忍者几一年并不据
　　实叅劾以肃军纪乃至
　　皇上特命班第前徃督办又
　　命讷亲前往经略查察既周
　　严防屡降自知无可掩饰然后具折纠叅其前此之办理疎忽固难辞咎而有意狥隠更为罪无可寛矣我
　　皇上以军旅重大寛其罪正所以责其成既已格外
　　承
　　恩自应竭诚报
　　国而玩愒因循惟事欺诈其能逃于
　　圣明之鉴察乎
　　是日讷亲奏言马良柱移营缺粮一案【臣】遵查巻宗本年正月初八日马良柱报称丹噶兵丁缺粮八九日随营支放把总李明杰呈报自正月初一日起至十二日止缺少官兵口粮六七日不等又十一十四等日马良柱报称曽达缺粮四五日至七八日二月二十日马良柱禀称撤兵时夫役兵丁缺粮一十五日俱有卷案可查又前随马良柱在营之弁兵有现在【臣】营驻劄之把总李玉资外委廖云询据伊等称上年十二月十三四日前往领米因粮运雪阻未得领回此后各营俱不能按期领米将所余之米众人分食或得一碗或得半升惟撤兵前营中缺粮二三日别营尚有多缺几日者或刨圆根或穵野菜根疗饥或卖衣买食后到孙克宗地方始补给半月口粮【臣】细核呈禀及询问弁兵情词缺粮日期叅差不一然大约缺乏属实理合陈明至云梯兵数百名不敷攻扑之用若至数千名则糜费繁多今拟于卡撒一路将可以围攻之处用兵围守夺其粮水可通之路又贼番人少其与我兵相拒之碉卡既已悉众拒守则其内必虚应伺其不备乘虚袭取或从林箐抄出其后庶使贼首尾不能相顾量度汉兵派遣围攻尚堪驱防至于侦探路径于林宻箐深之处若选长于歩履熟习鸟鎗之侍卫官员兵丁数百名分队率领相机跴探自能攀越前进冬春积雪深厚势属难行倘来歳夏间尚须增兵继进则于明春陆续遣发来营令率汉兵同进似属有益其马良柱所称断絶粮水围困贼众年余之功贼必立毙【臣】查金酋地势有可围困者有必须攻取者亦有应抄前截后断其声援者并有应声东击西避实攻虚者种种情形不一若必并金酋之境而全围之则自去歳至今已有年余曽未见有成绩贼人食用有资何由使之立毙又据称此时若行撤兵则已得之地必复被贼侵占此固早已虑及但体察各处情形尚非要路径若至冬间原属可守可撤惟卡撒昔岭党坝三路则系进攻要隘不可撤兵让地又据称瓦寺颇有二心【臣】查瓦寺地方与汶川县聮界【臣】莅军营经过其地该土司谒见极为恭顺现派兵夫应役亦未见别有二心惟闻上年马良柱初进兵时调伊番兵随征与金酋对阵有止放空鎗之语今瓦寺之兵即在【臣】现驻之卡撒劄营细察别无他故奏入
　　报闻是日
　　上命协办大学士事尚书傅恒传谕讷亲曰据奏选择长于歩履习熟鸟鎗之侍卫官员兵丁数百名令其分队领兵侦择路径朕现在特派大臣拣选精壮满兵三百名演习云梯即令伊等兼习鸟鎗俟其熟练之时再选择侍卫等于明春带领前往以备率领官兵进攻之用傅尔丹及班第乌尔登等现在军前何以并未见伊等督战出力即成都派往之满兵一百名亦未见其作何赴战以理揆之或由任举之变恐冐险直前有意外疎失不令伊等对敌亦未可定夫兵以克敌为勇若防惜而不令其摧锋陷阵则命伊等前往之意谓何我满洲旧习不应有此傅尔丹身经百战何未受伤此亦有命耳如果能奋勇先登正伊等见长之地岂肯瞻顾不前如此可知并非伊等退缩必系讷亲过虑而不令前进也可将此防传谕伊等又革什咱与金酋世雠或许以重赏令其设计擒献但须确有斩获凭据毋稍留疑窦贻后来之患朕观讷亲等及军士皆不无畏难之意则今歳断不能成功矣其应添兵再举或应缓期待衅此时或另已筹有长防可画一定议速行具奏
　　庚辰
　　上谕内阁曰原任重庆总兵官马良柱虽经获罪但朕观其人材与庸懦无能者有间在绿旗将弁中犹为强干之员伊获罪情节尚可原宥且在川年久于番地情形颇为熟悉着仍发往金川军营交经略大学士讷亲总督张广泗以副叅等官酌量委用効力赎罪是日
　　上又谕内阁曰据纪山奏称泸州士民周其睿等连名具呈以伊等荷防皇恩休养生息连年丰稔前歳又逢蠲免条粮无由报称伊等十乡士民情愿办米五千石交仓以资积贮川省连年用兵一切挽运粮糈虽寛裕给与价值未免有资民力朕心方切轸念断无复听其捐输军米之理纪山之为此奏其见益鄙但士民既已争先交纳若仍令领回转需运费且阻子来乐输之情着将此项捐办米石抵为下年应完正项钱粮是日纪山以钦奉
　　谕防申饬办理粮运不能觉察科派具折请
　　防严加议处
　　上谕该部严察议奏






</div>
    <div class="pagination">
<a href="钦定平定金川方略_page9.html">上一页</a><span>...</span><a href="钦定平定金川方略_page5.html">5</a><a href="钦定平定金川方略_page6.html">6</a><a href="钦定平定金川方略_page7.html">7</a><a href="钦定平定金川方略_page8.html">8</a><a href="钦定平定金川方略_page9.html">9</a><span class="current-page">10</span><a href="钦定平定金川方略_page11.html">11</a><a href="钦定平定金川方略_page12.html">12</a><a href="钦定平定金川方略_page13.html">13</a><a href="钦定平定金川方略_page14.html">14</a><a href="钦定平定金川方略_page15.html">15</a><span>...</span><a href="钦定平定金川方略_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
