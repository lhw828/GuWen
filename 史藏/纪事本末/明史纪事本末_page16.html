<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 16 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 16 页/共 43 页
  </h1>
  <div class="content">
   谍报也先逼总兵朱谦于关子口。明日复报追石亨于雁门关。烽火连属，众皆恐，请大发兵援之。于谦策也先大队尚远塞，必张疑兵以胁我。乃上方略，授石亨，使皆坚壁，而令各营秣马厉士，若将大举者。仍遣延绥总兵帅骑渡河，于保德州设伏截杀。从之。已而贼果不至。
于谦以畿辅诸州郡兵力单甚，乃皆宿兵。奏遣都指挥陈旺、石端、王信、王等分屯涿鹿、真定、保定、易州诸处，而以右都督杨俊帅焉。久之，皆屹然重镇。
五月乙已，巡抚山西都御史朱鉴奏：“也先分道入寇，请令关隘守将画地救援。寇犯河曲、保德、岢岚，宜令偏头关策应；犯宁化、静乐、忻州、定襄、太原、清源、交城、文水，宜令山西策应；犯五台、繁峙、崞县，宜令雁门关策应。其石州、宁乡，宜令汾州守备分兵协守。”从之。武清侯石亨奏：“寇骑六万围代州，官军出战有斩获。又分营雁门关一路，恐侵京师。”下廷臣议，“黄花镇、鞍口，外卫西北边境，内护陵寝京师，宜益兵守备。”从之。仍令兵部稽在京军马数以闻。寇骑犯宣府，总兵都督朱谦等率兵力战，却之，官军阵亡者百四十人。都督江福等兵应援不利，杀伤百余人。
兵部言：“通事马云、马青先奉使迤北，许也先细乐伎女，又许与中国结婚，皆出自指挥吴良，致开边衅，请诸法。”诏下锦衣卫鞫之。立京团营操法。初，太宗以北伐故，宿重兵燕中。会承平久，
不能无老弱，公侯中贵人往往役占。土木之难，精锐略尽，虽有五军、神机、三千诸营，然不相统一，每遇调遣，号令纷更，兵将不相识。于谦上言：“兵冗不练，遇敌辄败。额四十余万，非尽可用者，徒费大家米。”于是即诸营选马步骁悍者十五万，分为十营。每营各以都督领之。五千人为一小营，营以都指挥领之。团操以备警急，是为团营，而以谦总督。列侯石亨、杨洪、柳溥为总兵，太监曹吉祥、刘永诚等监之。余步骑仍归三大营，曰老营。自是兵将相识，每出征即令原管都督领之，故号令归一。洪、亨皆老将宿猾，而亨尤贪纵。谦威令严密，目视指屈口奏，悉合机宜。亨等虽为大帅，进止赏罚一由谦，相顾■首而已。
戮左都督杨俊。俊，杨洪子也，恃勇桀骜不可驯。先备独石、马营等。土木之变，弃城逃归，马营、龙门等入城皆不守。既而命为参将，帅兵巡哨怀来等处，复辄调永宁守备官军于怀来，将永宁城西门砌塞。于谦劾其“方命专权，擅作威福”。诏宥不问。俊又以私怒都指挥陶忠，杖挞死。父洪惧祸，奏取俊还京，随营操练。既至谦并劾其独石弃城，丧师辱国，及怀来私仇，捶死边将之罪，谓：“非诛俊，无以惩戒将来。”兵科给事中叶盛等亦劾之。于是逮系法司，议罪，斩于市。
阿刺遣使贡马请和，边臣留之怀来，以闻。是时，鞑靼政事，也先专之，兵最多。脱脱不花虽为汗，兵少。知院阿刺兵又少。君臣鼎立，外亲内忌。其合兵南侵，利多归也先，而弊则均受。及也先欲和，耻屈意，阴使阿刺等来言。于是礼部会议，请遣太常少卿许彬、锦衣都指挥同知马政译来使情伪。彬等言：“也先果欲议和罢兵，且奉还上皇。”奏至，帝问尚书学士陈循曰：“也先可和耶？”循曰：“遣而备之。”上曰：“然。”乃降玺书厚赐阿刺，数“也先挟诈，义不可从。即阿刺必欲和好，待卫刺诸部落北归，议和未晚。不然，朕不惜战也。”
六月，吏部尚书王直等言：“也先遣使请上皇还京，盖上下神阴诱其衷，使之悔悟。伏望皇上许其自新，遣使臣前去审察诚伪。如果至诚，特赐俯纳，奉迎上皇以归，不复事天临民。陛下但当尽崇奉之礼，庶天伦厚而天眷益隆。”上曰：“卿言甚当。然此大位非我所欲，盖天地祖宗宗室文武群臣之所为也。自大兄蒙尘，朕累遣内外官员赍金帛迎请，也先挟诈不肯听。若又使人往，恐假以送驾为名，羁留我使，率众来犯京畿，愈加苍生之患。卿等更加详之，勿遗后患。”
上皇驾至大同。先是，也先入寇，声言选战马奉上皇南归。是日至大同，定襄伯郭登设计于城月门里，具朝服以候。潜令人伏城上，俟上皇入，即下城闸板。既及门，寇觉之，遂拥上皇退去。
武清侯石亨言：“雁门关一带山口，虽已筑塞，贼犹漫山径过，须断其半山可行之处。京城四面，宜筑墩台以便望。”署都督佥事刘鉴言：“京师与怀来止隔一山，请自怀来筑烟墩，直至京师土城。遇事，举火以报。”从之。
秋七月，也先屡以和议不成，复俾其知枢密院阿刺为书，遣参政完者脱欢等五人至京师请和。礼部议。尚书胡氵荧等奏奉迎上皇，帝不允。次日，帝御文华殿，召文武群臣谕曰：“朝廷因通和坏事，欲与寇绝，而卿等屡以为言，何也？”吏部尚书王直对曰：“上皇蒙尘，理宜迎复。乞必遣使，勿使有他日悔。”帝不怿曰：“我非贪此位，而卿等强树焉，今复作纷纭何！”众不知所对。于谦从容曰：“天位已定，孰敢他议！答使者，冀以舒边患，得为备耳！”帝意始释，曰：“从汝，从汝。”言已，即退。群臣出文华门，太监兴安传呼曰：“孰堪使者？有文天祥、富弼乎”众未答，王直面赤，厉声曰：“是何言！臣等惟皇上使，谁敢勿行者！”安语塞，入复。时李实任礼科都给事中，帝命兴安传旨欲遣之，对曰：“实不才。然朝廷多事，安敢辞。”兴安入复命，遂以李实为礼部右侍郎，充正使，罗绮为大理寺少卿，充副使，马显授指挥使，为通事。上御左顺门召实等面谕曰：“尔等见脱脱不花、也先，立言有体。”上遗书脱脱不花可汗曰：“我国家与可汗，自祖宗来，和好往来，意甚厚。往年奸臣减使臣赏，遂失大义，遮留朕兄。今各边奏报，言汗尚留塞上，杀掠人民。朕欲命将出师，念彼此人民，上天赤子，可汗杀朕之，朕亦杀可汗人，与自杀何异？朕不敢恃中国之大，人民之众，轻于战斗，恐逆天也。近得阿刺使奏言已将各路军马约束回营，是有畏天之意，深合朕心。特遣使赍书币达可汗，其益体朕意，副天心。”复降玺书谕也先及阿刺，并遗可汗、也先、阿刺白金文绮。时阁臣及抚部诸臣承上意，止言息兵讲和，不及迎复上皇意。实等遂偕完者脱欢行。以十七日至也先营，地名失八秃儿。既见也先，读玺书毕，乃引见上皇。上皇居伯颜帖木儿营，所居毡义帐服，食饮皆膻酪，牛车一乘，为移营之具。左右惟校尉袁彬暨哈铭侍。实等见上皇泣，上皇亦泣。上皇曰：“朕非为游畋而出，所以陷此者，王振也。”因问太后、皇上、皇后俱无恙，又问二三大臣。上皇曰：“曾将有衣服否？”实等对曰：“往使至，皆不得见天颜，故此行但拟通问，未将有也。”实等乃私以所有糗饵常服献。上皇曰：“此亦细故，但与我图大事。也先欲归我，卿归报朝廷，善图之。傥得归，愿为黔首，守祖宗陵墓足矣。”言已，俱泣下。实等因问：“上居此，亦思旧所享锦衣玉食否？”又问：“何以宠王振至此，致亡国？”上皇曰：“朕不能烛奸。然振未败时，群臣无肯言者。今日皆归罪于我。”日暮，实等归宿也先营，酌酒相待。也先、伯颜貂裘胡帽，其妻珠绯覆面垂肩。碗酪盂肉，更互弹琵琶，吹{爻}儿，按拍歌劝酒。也先曰：“南朝我之世仇。今天使皇帝入我国，我不敢慢。南朝若获我，肯留至今日乎？”又言：“皇上在此，吾辈无所用之。每遣使南朝令来迎，竟不至，何也？”实等反复譬晓，欲奉迎上皇意。也先曰：“南朝遣汝通问，非奉迎也。若归，亟遣大臣来。”实等遂辞归。上皇出三书授实，其一上皇太后，其一达于上，其一谕群臣。伯颜帖木儿约实速来成和好，且指也先幼子曰：“此与朝廷议姻者。”实不敢对。实未至京，会脱脱不花亦遣使皮儿马黑麻请和，右都御史杨善慨然请行。人皆危善，善曰：“上皇在沙漠，此为臣者效命之秋也。”中书舍人赵荣亦请往，乃遣善、荣及指挥王息、千户汤胤绩，同皮儿马黑麻往。道遇实，实告以故。善曰：“得之矣，即敕书所无，可权以集事也。”实既还朝，具述也先情，及上皇起居状。诸文武大臣合疏言：“李实出塞，道中行，北骑闻欲议和，皆举首加额，及见也先，殊喜，言迎使夕来，大驾朝发。”实又具道也先悔过，宜迎复。上曰：“也先诈。杨善已去。第以迎复意书敕付也先。”使还，大臣言：“也先非诈也，臣等询李实详矣。彼使来和，当遣使答。今请迎复，乃不与偕，是轻迎驾重讲和也。不迎驾归何以和为？”帝令再议。李实言：“也先约臣迎驾，毋出八月五日。臣言须得旨，不敢擅为期。也先言期必不可失，遂令渠长偕罗绮往大同，调还扰边人马。臣还过怀来、宣府，见军民始敢出郊刍牧，诚非空言。伏望陛下俯从群请，脱有虞诈，亦可塞之。若过所期，更欲使臣，亦不敢往。”帝竟付迎复于敕书而已，不遣使，曰：“待杨善归。”监察御史毕銮复言：“群臣之情切矣。陛下必待善归。夫中国所恃者信义也，不迎不义，失期非信。就令彼诈，我备在也。”翰林邢让亦以为言。帝曰：“上皇朕兄，岂有不迎？彼情叵测，正欲探之。情诚而迎，又何暮焉。”杨善既出境，也先使所善田民者，为馆伴来迎，且有所探，饮帐中，谓善曰：“我亦中国人，被留于此。前者土木之役，六师抑何弱也？”善曰：“当是时，六师之劲悉南征，而中贵人振欲邀太上幸故里，止扈从，一不为备，故溃。虽然，彼幸而胜，未见为福。今者南征之士悉归，可二十万。又募中外材官技击，得三十万。悉教以神枪、火炮、药弩，射命中，百步之外洞人马，复穿七札。又用言者计，沿边要害，皆隐金椎三尺，所值蹄立穿。刺客林立，夜度营幕若猿猱。而皆已矣，置之无用矣。”问：“何以言无用？”曰：“和议成，方且欢饮若兄弟，而又何用也！”其人悉以语也先。二十九日，至也先营，值其出猎。八月初二日丁卯，与也先相见，也先问减马价故。善曰：“往时外使，不过三十人。今多至三千余人，即稚子亡弗赉者，金帛器服络绎载道，而岂得言薄。”也先曰：“然则奈何留我使？予我帛，时剪裂幅不足者？”善曰：“帛有剪裂不足者，通事为之也，事露而诛矣。即所进马有劣弱，而貂皮敝，岂太师意耶？至使臣所从人，为奸盗他所，或遇害，中国留之何用！”也先又问市■事，善言：“此小民市易，朝廷岂知。”善因历述累朝恩遇之厚不可忘。且言天道好生，今纵兵杀掠，上干天怒，反复辨论，数千百言。也先喜。也先问：“上皇还，更临御否？”善言：“天位已定，不得再易。”也先问：“古尧、舜事如何？”善言：“尧让位于舜，今日兄让位于弟。”也先悦服。平章■吉尔问善：“欲迎复，来何操？”善言：“若操贿来迎，后人以尔贪贿归上皇。今无所操而归，书之史册，后世皆称述。”也先然其言，曰：史中好为书也。“伯颜帖木儿请留使臣，遣使欲南朝更请上皇临御。也先曰：”曩令遣大臣来迎，大臣至矣，不可无信。”引善见上皇。明日，也先设宴饯上皇于其营，善侍。也先与妻妾以次起为寿。酒中，令善坐。上皇亦曰：“从太师言，坐。”善曰：“虽草野，不敢失君臣礼。”也先顾羡曰：“中国有礼。”罢酒，送上皇出。明日，宴使臣。又明日，伯颜帖木儿设宴饯上皇。又明日，亦宴使臣。又明日，癸酉，上皇驾行，也先与渠帅送车驾可半日许，下马，解弓箭战裾以进，诸渠帅罗拜哭而去。伯颜帖木儿独送上皇至野狐岭，进酒账房。既毕，屏人语哈铭曰：“我也先顺天意，敬事皇帝一年矣。皇帝此来，为天下也，归时还当作皇帝，即我主人，有缓急我可得告。”众皆道傍送驾，进牛羊。善口呼：“皇帝行矣！”伯颜帖木儿再送驾出野狐岭口，上皇揽辔，慰藉而与之别，伯颜帖木儿大哭归，仍命渠帅率五百骑送至京师。既别去，行数里，复有追骑至，上皇失色。既至，乃其平章昂克出猎得一獐，驰使来献。受之，乃去。驾入关。丁丑，上皇至宣府南城。上遣太常少卿许彬奉迎。工部尚书高谷、给事中刘福等言：“奉迎上皇，礼不宜薄。”礼部连日会议未定。壬午，上皇至宣府。癸未，千户龚遂荣投书于高谷所。谷袖入，传示文武大臣。王直、胡氵荧谓：“礼失而求诸野。”欲以上闻，中止。给事中叶盛、程信、于太上疏言：“诸大臣持一帖，群立午门傍聚观，议论藉藉，乞宣问之。”书言上皇之出，以宗社故，非游猎也。都人闻上皇且还，无不喜跃，迎复礼宜厚，上亦当避位恳辞，然后复位，否则贻讥后世。上诘诸大臣，已而知书出谷所。上曰：“朕未尝塞言路，谷大臣，胡不告朕，为匿名书耶？”遂荣恐累谷，乃发愤自白。陈循、王文见之恚甚，请治其罪，下锦衣卫狱。然上不深罪也，寻释之。己卯，上皇至怀来。将抵居庸，礼部始得旨，群臣同礼部议迎复仪注，兵部总戎议防变方略，百官集会议所，都御史王文忽厉声曰：“孰以为来耶？黠寇不索金帛，必索土地耳！”众素畏文，相顾莫敢言。给事中叶盛等造礼部问，时胡氵荧已具仪注送内阁矣。略谓：“天宝之乱，玄宗幸蜀，肃宗即位灵武，尊玄宗为太上皇帝。肃宗收复两京，迎还上皇。至咸阳，备法驾望颜楼。上皇在宫南楼，肃宗着紫袍，望楼上，拜舞楼下。上皇降楼，抚肃宗而泣，辞黄袍，自为肃宗著之。肃宗伏地，顿首固辞。上皇曰：‘天下人心皆归于汝，使朕得保余龄，汝之孝也。’肃宗乃受。今备法驾安定门外，诚为太简。”帝曰：“虑堕狡寇计，故简其礼。大兄入城，朕知尊亲。”遂备法驾候安定门外。庚辰，上皇至唐家岭，遣使回京，诏谕避位，免群臣迎。丙戌，百官迎上皇于安定门。上皇自东安门入，上迎拜，上皇答拜，各述授受意，逊让良久。乃送上皇至南宫，群臣就见而退，大赦天下。
命保定伯梁瑶征苗寇，以河间等降丁从征。先是，永乐间，塞北部落来降者，多安置河间、东昌等处，生养蕃息，强悍不可制。方也先入寇，乘机骚动。至是，大发兵征两广、湖、贵苗寇，兵部尚书于谦奏遣之。其有名号者厚赏犒，随军有功则官之。已而更遣其妻子往，自是肘腋无他患。
二年秋九月，也先遣使求通好，固邀我使往报。上从言官议，诏绝之。三年夏四月，命都督同知孙安镇守独石、马营，以兵科都给事中叶盛为山西右参政，协赞军务。
先是，杨洪镇独石、马营等八城。已已失守，残毁未复，议者欲弃之。于谦曰：“弃之则不但宣府、怀来难守，京师不免动摇。”乃荐安，授以方略，仍命盛赞其军务。盛至，列利害八条以进，次第行之。率兵度龙门关，且战且守，八城完复如旧。盛又请帑金五千两，买牛犊，简戍卒不任战者，俾事耕稼，岁课余粮于官，凡军中买马、修器、劳功、恤孤诸费皆取之。盛在独石五年，军民赖之，边境得安。时土木北狩，浙、闽、三楚、贵、竹盗贼蜂起，前后命将将兵，皆出谦独运，号令明审，动合机宜。虽宿旧勋臣，少不中程律，即请旨切责不贷。片纸行万里，电耀霆击，靡不惴惴效力，毋敢饰虚辞以抵者。以故天下咸服谦，而归上能用人。
谷应泰曰：英宗北狩，战士兵甲死亡略尽，边关守隘望风奔溃，摇足之间，黄河以北非国家有矣。幸而迁都议格，钟ね不惊。然而君父叩关，臣子拒敌，彼出有名，我负不义。狐疑既生，上下瓦解，讲使亟行，责问无已。长安必不可守，英宗必不能归，徒使有贞之辈操星象而笑其后也。嗟乎！南迁不行，然后国存；和议不行，然后君存。两议俱息，君国皆存，而少保之祸不得旋踵矣。当夫北兵四合，守御单寒，虎穴故君，已置度外，围城新主，亦危孤注，身先矢石，义激三军，家置环寺之薪，人守州兵之哭。傲如石亨，怯如孙镗，懦如王通，无不斩将搴旗，缘城血战，追奔逐北，所向披靡。此一役也，军声复振，君臣固守，陵阙盘石矣。然而遣使入朝，动请迎驾，悬师剽掠，辄托回銮。彼直我曲，彼壮我老。也先者，方且挟此奇货，羁制中原。以战不败，以和可成，输币不还，进而割地，割地不归，诱之称臣，中原生灵，自此无安枕矣。而乃兄终弟及，父子之情既割；社稷为重，君臣之义亦轻。至则龙衣糗食，敬输橐饣之忱；归亦别院闲宫，不过汉家之老。然则挟天子者，挟一匹夫耳！邀利之心懈，而好义之心萌，郭登之言决，而杨善之说行，英皇自此生入玉门矣。
昔太公置鼎，汉祖分羹；徽、钦被执，宋高哀请。一则新丰鸡犬，还老阙庭；一则泪洒冰天，终于舆榇。盖相如碎璧而璧存，贾胡藏珠而珠去，拥空名者视同虚器，居必争者势难瓦全也。夫昭王沈汉，穆满难归；楚怀入秦，顷襄不反。彼此得失，危不间。故汉高分羹之语，乃孝子之变声；郭登有君之谢，实忠臣之苦节。英宗不感生还，反疑予敌。谦死东曹，登贬南都，忠臣义士所以仰天椎心而泣血也。景帝外倚少保，内信兴安，狡寇危城，不动声色。当时朝右，岂乏汪、黄；建炎践祚，亦有宗、李。相提而论，景诚英主。而乃恋恋神器，则又未闻乎大道者也。 


卷三十四



○河决之患
英宗正统十三年秋七月，河决荥阳，经曹、濮，冲张秋，溃沙湾东堤，夺济、汶入海。寻东过开封城西南，经陈留，自亳入涡口，又经蒙城至淮远界入淮。命工部尚书石璞治之，弗就。寻复以侍郎
王永和代璞。旧黄河在开封城北四十里。洪武二十四年，河决原武，东经开封城北五里，又南行至项城，经颍州颍上县，东至寿州正阳镇，全入于淮，而元会通河遂淤。永乐九年，尚书宋礼浚会通河，开新河，
自汶上县袁家口左徙二十里，至寿张之沙湾接旧河，九阅月而绩成。侍郎金纯，从汴城金龙口，下达塌坞口，经二洪，南入淮，漕事定，为罢海运。至是，又决荥阳，过开封城西南，而城北之新河又淤，自是汴城在河北矣。隋、唐以前，河与淮分，自入海。宋中叶以后，河合于淮以趋海。然前代河决，不过坏民田庐，至明则妨漕矣，故视古尤急。
十四年春三月，工部右侍郎王永和奏治河事宜。先是，沙湾之役，永和以冬寒，遽停工。又以决自河南，敕彼共事，上切责之。至是言黑阳山西湾已通，水从泰通寺资运河，东昌则置分水闸，设三空泄水，入大清河归于海。八柳树工犹未可用，沙湾堤宜时启，分水二空泄上流，庶可亡后患。从之。
景帝景泰三年春二月，河决沙湾堤，命左都御史王文巡视河道。四年冬十月，以左谕德徐有贞为右佥都御史，遣治张秋决河。先是，河溢荥阳，自开封城北，经曹、濮以入运河。至兖州沙湾之
东堤大洪口而决，济、汶诸水皆从之入海，会通河遂淤，漕运艰阻。工部尚书石璞、侍郎王永和、都御史王文相继治之，凡七年，皆绩弗成。乃集廷臣议于文渊阁，举可治水者，以有贞名上。乃进有贞都察院右佥都御史，治之。河以决故涸，而有贞至，方冬月，水暴涨，公私之艘毕达，治河卒俞数万人，悉与之期而遣之，乃乘轻航究河源，遂俞济、汶至卫、沁，循大河道濮、范还。上疏曰：“臣闻平水土，要在知天时地利人事而已。盖河自雍而豫，出险之平，水势既肆，又由豫而兖，土益疏，水益肆，沙湾之东所谓大洪口者，适当其冲，于是决而夺济、汶入海之路以去；诸水从之而泄，堤溃渠淤，涝则溢，旱则涸，此漕途所由阻。然欲骤湮，则溃者益溃，淤者益淤。今请先疏上流，水势平，乃治决，决止，乃浚淤。多为之方，以时节宣，俾无溢涸。必如是，而后有成。”上从之。
七年夏四月，佥都御史徐有贞治河功成。先是，有贞疏上，既报可，乃鸠工。而前所遣卒，亦依期至。乃为渠以疏之，中置闸以节宣之。渠起金堤、张秋之首，西南行九
里，至濮阳泺；又九里，至博陵坡；又六里，至寿张沙河；又八里，至东西影塘；又十有五里，至白岭湾；又三里，至李■。由李■而上，又二十里至莲花池；又三十里，至大潴潭，乃俞范暨濮。又上而西，凡数百里，经澶渊，以接河、沁。有贞曰：“河、沁之水，过则害，微则利。”乃节其过而导其微，用平水势。既成，渠名广济，闸名通源，渠有分合，而闸有上平。凡河流之旁出而不顺者，则堰之。堰有九，长各万丈。九堰既设，水遂不东冲沙湾，而更北出济漕渠。阿西、鄄东、曹南、郓北，出沮洳而资灌溉者为田百数十万顷。凡堰，楗以水门，缭以虹堤，堰之崇，三十余尺，其厚什之，长百之；门之广三十六丈，厚倍之；堤之厚如门，崇如堰，长倍之。架涛截流，栅木络竹，实之石而键以铁，盖合五行，用平水性。而导汶、泗之源出诸山，汇澶、濮之流纳诸泽。又浚漕渠，由沙湾北至临清，凡二百四十里；南至济宁，凡三百一十里；复建闸于东昌之龙湾、魏湾者八，积水过丈，则开而泄之，皆道古河以入于海，用平水道。
初，议者欲弃渠勿治，而由河、沁及海以漕，又欲出京军疏河。有贞因奏蠲濒河民马牧庸役，专力河防，以省军费，纾民力。工部请如有贞言，不中制，以是得有功，盖三年而告成。是役也，聚而间役者四万五千人，分而常役者万三千人，用木大小十万，竹倍之，铁斤十有二万，锭三千，ㄌ八百，■二千八百，麻百万角力，荆倍之，藁秸又倍之，而用石若土不可算，然用粮于官仅五万石。功成，进副都御史。
初，有贞方鸠功，有言沮者，上使中使问之。有贞示以二壶，一壶之窍一，一壶之窍五，注水二壶，五窍先涸。中使还报上。上惟有贞之所为。有贞常欲筑一决口，下木石则若无者，心怪之。闻僧居山中有道，有贞往卟焉。僧无所答，徐曰：“圣人无欲。”有贞沈思竟日，悟曰：“僧言龙有欲也，此其下有龙穴。吾闻之，龙惜珠，吾有以制之矣。铁能融珠。”乃铁数万斤，沸而下之，龙一夕徙，而决口塞。
孝宗弘治二年夏五月，河决开封，入淮。复决黄陵冈，入海。三年夏四月，河决原武。命户部左侍郎白昂往治之。河决支流为三：其一决封丘金龙口，漫于祥符、长垣，下曹、濮，冲张秋长
堤；一出中牟，下尉氏；一汜溢于兰阳、仪封、考城、归德，以至于宿。弥漫四出，不由故道，禾尽没，民溺死者众。议者奏迁河南藩省，以避其害。左布政使徐恪力陈不可，乃止。命昂往治之，昂举南京兵部郎中娄性协治。乃筑阳武长堤，以防张秋，引中牟之决以入淮，浚宿州古睢河以达泗，自小河西抵归德饮马池，中径符离桥而南，皆浚而深广之。又疏月河十余，以杀其势，塞决口三十六，由河入汴，汴入睢，睢入泗，泗入淮，以达于海，水患稍息。昂又以河南入淮，非正道，恐不能容，乃复自鱼台历德州至吴桥，修古河堤，又自东平北至兴济凿小河十二道，引水入大清河及古黄河以入海。河口各作石堰，相水盈缩，以时启闭。盖东北分治，而东南主疏云。
五年秋七月，张秋河决，命工部侍郎陈政督治之。时河溢沛、梁之东，兰阳、郓城诸县皆被其患。复决杨家、金龙等口东注，溃黄陵冈，下张秋堤，入漕河与汶水合而北，行张秋堤，乃遣政往，政寻卒。
六年春正月，命浙江左布政司刘大夏为右佥都御史，督治张秋决河。七年春二月，河复决张秋，命平江伯陈锐、太监李兴协同都御史刘大夏督治之。
先是，大夏既受命，循河上下千余里，相度形势。乃集山东、河南二省守臣议之。上言：“河流湍悍，张秋乃下流襟喉，未可辄治。治于上流，分道南行，复筑长堤，以御横波，且防大名、山东之患，候其循轨，而后决河可塞也。”疏上，报可。
工方兴，而张秋东堤复决九十余丈，夺运河水，尽东流，由东阿旧盐河以入于海。决口阔至九十余丈，讹言沸腾，谓河不可治，宜复元海运，或谓陆挽虽劳无虞。乃复命锐等协治之。河南巡抚都御史徐恪上言：“臣按地志，黄河旧在汴城北四十里，东经虞城，下达济宁。洪武二十四年，决武原县黑洋山，东经汴城北五里，又南至项城入淮，而故道遂淤。正统十三年，决于张秋之沙湾，东流入海。又决荥泽县，东经汴城，历睢阳，自亳入淮。景泰七年，始塞沙湾之决，而张秋运道复完。以后河势南趋，而汴城之新河又淤。弘治二年以来，渐徙而北，又决金龙口诸处，直趋张秋，横冲会通河，长奔入海，而汴南之新河又淤。百余年间，迁徙数四，千里之内，散逸弥漫。乃者上廑圣衷，特命都御史刘大夏经理，而伏流横溢，功力未竟。议者以黄陵冈之塞口不合，张秋之护堤复坏，遂谓河不可治，至有为海运之说者，得毋以噎而废食哉。夫黄陵冈口不可塞者，非终不可塞也，顾以修筑堤防之功多，疏浚分杀之功少，故湍悍之势不可遽回。今自荥泽县孙家渡口旧河，东经朱仙镇，下至项城县南顿，犹有涓涓之流，计其淤浅，仅二百余年，若疏而浚之，使之由泗入淮，以杀上流之势；又以黄陵冈贾鲁旧河，南经曹县梁进口，下通归德丁家道口，且可以分水势；今梁进口以南，则滔滔无阻，以北则淤塞将平，计其功力之施，仅八十余里，若疏而浚之，使之由徐入淮，以杀下流之势，水势既杀，则决口可塞，运道可完。毋求近功，毋惜小费，毋以小偾败辄阻，幸而成功，则万世之利也。”命下部议行之。山东按察司副使杨茂仁上言：“官多则民扰，治河既委刘大夏，又命李兴、陈锐，事权分而财力匮。且水阴也，其应为宫闱，为四彝，宜戒饬后戚，防御边患。”疏上，兴等切齿之，诬茂仁为妖言，逮系狱。科道交章论救，乃谪同知。茂仁，守陈子也。
夏四月，塞张秋堤，更名安平镇。先，是刘大夏发民丁数万于上流西岸，凿月河三里许，属之旧河，使漕通，不与河争道。乃浚孙家渡口，别开新河一道，导水南行，由中牟至颍州东，入于淮。又浚祥符四府，营县淤河，由陈留至归德，分为二道，一由宿迁小河口，一由亳州涡河会于淮。又于黄陵冈南浚贾鲁旧河四十里，由曹县出徐州，支流既分，水势渐杀，乃筑西长堤，起河南胙城，经滑、长垣、东明、曹、单诸县，尽徐州，长三百六十里，五旬而事竣，费轻功重逾于徐有贞云。玺书褒赏，入为户部右侍郎。始河自清河隙入淮，大夏治之，自宿迁小河入淮，则北三百里矣，已又北三百里，至徐州小浮桥入淮。
九月，加山东参政张缙秩为通政使，代刘大夏理河道。初，大夏治决河委缙调度，及成功，遂升为通政司右通政。时冲决之余，沟防不治，缙相其缓急，以渐修浚。无所遗。又于决口之东，砌石岸数里，以固旧防。又新筑南旺东堤，树柳其上，每岁夏秋水溢，挽卒得分行无阻，至今便之。
武宗正德四年，河决曹、单趋沛，出飞云桥，命工部侍郎崔岩往治。岩发丁夫四万余人，塞垂成，涨溃。代以右侍郎李镗，四月弗成，盗起而罢。七年秋九月，以右都御史刘恺总理河道。恺筑大堤，起魏家湾，
亘八十余里，至双固集，都御史赵璜又堤三十里续之，曹、单以宁。世宗嘉靖七年春正月，凿新漕，不成。先是，河决曹、单、城武、阳家口、梁靖口、吴士举庄，冲鸡鸣台，沛北皆为巨浸。东溢
逾漕，入昭阳湖，沙泥聚壅，运道大阻。刑部尚书胡世宁上言：“运道之塞，河流致之也。请先述治河之说。河自经汴以来，南分二道：其一出荥泽，经中牟、陈、颍，至寿州入淮；其一出祥符，经陈留、睢、亳，至怀远入淮。其东南一道，自归德、宿、虹出宿迁。其北分新旧五道：一自长垣、曹、郓出阳■，一自曹州双河口出鱼台塌场，一自仪封出徐州小浮桥，一出沛县飞云桥，一出徐沛之间，境山之北溜沟。此六者皆入漕渠而南汇于淮，而今且湮塞矣。止存沛县一河，势合岸狭，不得不溢，所以丰、沛、徐州漫为巨浸，溢入沛北之昭阳，以致运道壅淤。然壅淤既久，势必复决。决而东南，有山限隔，其祸小。决而东北，前宋澶州之决，郡县数十皆灌，祸不可言矣。故今治河，当因故道而分其势也。其阳谷、鱼台二道，势近东北，不可复开。而汴西荥泽孙家渡至寿州一道，决宜常浚，以分上流之势。自汴东南，原出怀远、宿迁、小浮桥、溜沟四道，宜择其便利者，开浚一道，以分下流之势。或恐丰、沛漫流久而北徙，欲修城武以南废堤，至于沛县之北庙道口，以塞新决，而防其北流，此亦一计也。至于运道，臣与李承勋同行拟议，莫若于昭阳湖左，滕、沛、鱼台之中，地名独山、新安社诸处，别开一河，南接留城，北接沙口，阔五六丈，以通二舟之交；来冬冰结船止，更加浚阔，以为运道，此其上策也。”至是，河道都御史盛应期上言：“宜于昭阳湖左，别开新渠，北起姜家口，南至留城一百四十余里，以通漕舟。”其说与世宁合。工部尚书童瑞复议，从之。乃集民夫万人，分标开凿，已而其地居河上流，土皆沙淤，功弗就。应期日夜止宿水次，益卒数万治之，百姓滋怨，言者谓糜财用，劳民力，功必不可成。上怒，夺应期官，归田里，而新渠之议寝焉。以侍郎潘希曾往代，俞年，丰、沛、单三县堤成。
十三年，初，飞云桥之水，北徙鱼台、谷亭，舟行闸面，丰、沛以北，稍远水患。久之，复决赵皮寨，谷亭流绝，而庙道口复淤。议者欲引沁凿卫，置敖仓卫辉，由涡经汴达阳武，陆挽之，始由卫北运，言人人殊。时治河者工部侍郎刘天和，专修复故道，未几河忽自夏邑、太丘等集冲数隙，转东北流，经萧县出小浮桥，下济二洪，赵皮寨寻塞，盖河势南徙。
十九年，河决睢州野鸡冈，经涡入淮，二洪大涸。上命兵部左侍郎王以旗督理。以旗役丁夫七万，开李景高支河一道，引水出徐济洪，八月而成，粮运无阻，上悦，加以旗秩。寻复淤。是时河益南徙，颇便漕。然五河、蒙城、临淮诸州邑，凤、泗之北，祖陵在焉，议者以为忧。
三十一年秋八月，河决房村，至曲头集，凡决四处，淤四十余里，都御史曾钧役丁夫五万六千有奇，浚之，三阅月而成。三十七年，河北徙新集淤而为陆二百五十余里，视故道高三丈
有奇，河分流弱，离为十一，河南、山东、徐、邳皆苦之。四十四年秋七月，河尽北徙，决沛之飞云桥，横截逆流，东行俞漕，入昭阳湖，泛滥而东，平地水丈余，散漫徐促沙河至二洪，
浩渺无际，而河变极矣。初，漕渠左视昭湖，其地沮洳，去河不数十里，识者危之。嘉靖初，盛应期督漕，议凿渠湖左以避河患，朝廷从之。鸠工未半，为异议所阻，至是漕湮，以吏部侍郎朱衡出督浚凿。衡与佥都御史潘季驯寻应期所开故道，以为运道之利，无逾于此，疏请凿之，开新河，自南阳达留城百四十一里，浚旧河自留城达境五十三里，役丁夫九万余，八阅月而成，而水始南趋秦沟。
穆宗隆庆元年春正月，开广秦沟以通运道。先是，河决沛县，议者请复故道，乃议新集、郭贯楼诸处上源。尚书朱衡言：“古之治河，惟欲避害，今之治河，兼欲资利，河流出境山之北，则闸河淤；出徐州之南，则二洪涸。惟出自境山至徐州小浮桥四十余里间，乃两利而无害。自黄河横流，碣山、郭贯楼支河皆已淤塞，改从华山，分为南北二支，南出秦沟，正在境山以南五里许，此诚运河之利也。惟北出沛，西及飞云桥，逆上鱼台，为患甚大。陛下不忍沛、鱼之民横罹昏垫，欲开故道，臣考之地形，参之舆论，其不可者有五：自新集至两河口，背平原高阜，无尺寸故道可因，郭贯楼至龙沟一带，颇有河形，又系新淤，无可驻足，其不可一也。河流由新集，则商、虞、夏邑受之，由郭贯楼，则萧、砀受之，今改复故道，则鱼、沛之祸复移萧、砀，其不可二也。黄河西注华山，势若建瓴，欲从中凿渠，挽水南向，必当筑坝，为力甚难，其不可三也。旷日持久，役夫三十万，骚动三省，其不可四也。工费数百万，司农告匮，其不可五也。臣以为上源之议可罢，惟广开秦沟，使下流通行，修筑长堤，以防奔溃。”上从之。乃凿旧渠深广之，引鲇鱼诸泉、薛沙诸河，注其中，灞三河口，疏旧河，筑马家桥堤，道之出飞云桥者使尽入秦沟。自留城至赤龙潭，又五十三里，凡为闸八，减水闸二十。为坝十有二，堤三万五千二百八十丈，石堤三十里。已而凿王家口导薛河入赤山湖，凿黄甫导沙河入独山湖，凡为支河八，旱则资以济漕，潦则泄之昭■湖，运道尽通，是名夏镇河。工成，加衡太子少保，于是河专由秦沟入洪，而河南北诸支河悉并流秦沟。
三年秋七月，河水溢，自清河抵淮安城西，淤者三十余里。决方、信二坝出海，平地水深丈余，宝应湖堤崩坏，山东莒、郯诸处水溢，从沂河、直河入邳州，人民溺焉。
四年秋九月，河决邳州，自睢宁白浪浅至宿迁小河口，淤百八十里，溺死漕卒千人，失米二十余万石。总督河道侍郎翁大立言：“迩来黄河之患，不在河南、山东、丰、沛，而专在徐、邳，故欲先开氵加河以远河势，开萧县河以杀河流者，正谓浮沙壅聚，河面增高，为异日虑耳！今秋水氵存至，横溢为灾，臣以为权宜之计在弃故道而就新冲，经久之策在开氵加河以避洪水。”疏下部。
五年河决双沟。先是，河涨徐州上下，茶城至吕梁两东山，不得下，又不得决；至是乃自双沟而下，北决油房、曹家、青羊诸口，南决关家、曲头集、马家浅、阎家、张摆渡、王家、房家、白粮浅诸口，凡十一，支流既散，干流遂微。乃淤自匙头湾八十里，而河变又极矣。赵孔昭、翁大立前后治之无功。议者欲弃干河，而行舟于曲头集、大枝间。冬初水落，则干已平沙，而枝复阻浅。又议弃黄河运，而胶河、氵加河、海运纷沓莫可归一。于是即家起都御史潘季驯治之。
季驯之治水，惟求复故道而已。乃上言：“老河故道，自新集历赵家圈出小浮桥，安流无患。后因河南水患，别开一道，出小河口本河渐被沙浅。嘉靖间，河北徙，故道遂成陆地。臣奉命由夏镇历丰、沛，至崔家口；由崔家口历河南归德、虞城、夏邑、商丘诸县至新集，则见黄河大势，已直趋潘家口矣。父老言去此十余里，自丁家道口以下二百二十里，旧河形迹见在，可开。臣即自潘家口历丁家道口、马牧集、韩家道口、司家道口、牛黄固、赵家圈，至萧县一带，皆有河形，中间淤平者四分之一，河底皆滂沙，见水即可冲刷。臣以为莫若修而复之。河之复，其利有五：从潘家口出小浮桥，则新集迤东，河道俱为平陆，曹、单、丰、沛永无昏垫，一利也。河身深广，每岁免泛溢之患，虞、夏、丰、沛得以安居，二利也。河从南行，去会通河甚远，闸渠无虞，三利也。来流既深，建瓴之势，导涤自易，则徐州以下，河身亦因而深刷，四利也。小浮桥来流既远，则秦沟可免复冲，而茶城永无淤塞之患，五利也。”既报可，乃役丁夫五万，开匙头湾，塞十一口，大疏八十里，故道渐复。已而以漕舟坏，季驯闲住。
六年春，河决邳州，运道阻。总河侍郎翁大立复议开氵加河，以远其势。潘季驯言：“氵加与黄河相首尾，今河南决淮、扬北，决丰、沛，漕渠不相属，氵加处中，将焉用之？”已而以漕舟坏，季驯被劾归。给事中雒遵言治河有效，无如工部尚书朱衡者。乃诏衡与总河都御史万恭覆视，则氵加口限岭阻石，竟报罢，而一意事徐、邳河。衡上言：“茶城以北，防黄河之决而入；茶城以南，防黄河之决而出。故自茶城至邳州、宿迁，高筑两堤，宿迁至清河，尽塞决口，盖防黄河之出，则正河必淤，昨岁徐、邳之患是也。自茶城、秦沟口至丰、沛、曹、单，以接缕水旧堤，盖防黄河之入，则正河必淤，往年曹、沛之患是也。二处告竣，沛县窑子头至秦沟口，应筑堤御之。”命万恭总理其事，役丁夫五万有奇，分工画地而筑之。
夏四月，两堤成。北堤起磨脐沟，迄邳州之直河；南堤起离林铺，迄宿迁之小河口。各延袤三百七十里，运艘束于河流，睢、邳之间可以稼，建铺立舍，设军民守之，如河南、山东黄河例。河乃安运道，嘉、隆之间，治河者以衡、恭、季驯为能。
神宗万历五年秋八月，河决崔镇，淮决高家堰，横流四溢，连年不治。诏复以潘季驯为右都御史总理河漕。时有议当疏海口者。季驯言：“海口不能以人力疏治，而可以水势冲决，计莫如筑高家堰塞崔镇东，河、淮正流，使并趋入海。”上可其奏。季驯为之三年，而高家堰成。一夕黄浦涸，得龙首以献，其大专车，时以比龙首渠云。
十五年冬十月，命工科给事中韦居敬相度黄河，议修治之策。时黄河漫流，自开封、封丘、偃师，及东明、长垣，多冲决，大学士申时行言失今不治，河将北徙上流，不下徐、淮，则运道可忧，故有是命。已而督河杨一魁议，因决济运，导沁入卫。居敬言：“卫辉城卑于河，恐一决有冲溃之患，沁水多沙，善淤，入漕未便，不如坚筑决口，开河身，加浚卫河，民得灌田，尤为完计。”上从之。
十六年春三月，礼科给事中王士性上言：“黄河自徐而下，河身高而束以堤，行堤与徐州城平。委全力于淮，而淮不任。黄水乘运河如建瓴，淮安、高、宝、兴、盐诸生民，托之一丸泥，决则尽化鱼鳖。而议者如蚁穴漏卮，补救无宁岁，总不如复故道，为一劳永逸之计也。河故道，由桃源三义镇达叶家冲与淮合，在清河县北。别有济运一河在县南，盖支河耳。河强夺支河，直趋县南，而自弃北流之道，久且断，河形固在也。自桃源至瓦子滩九十里，地下不耕，无庐墓之碍。至开河费视诸说稍倍，而河道一复，为利无穷。”章下所司，韦居敬言故道难复。不行。复议开訾家营支河，寻诸决口皆塞，淤者复疏。
夏六月，总理河道潘季驯上言：“河水浊而强，汶、泗清而弱，交处则茶城也。每至秋，黄水发入淮，沙停而淤，势也。黄水减，漕水从之，沙随水流，河道自通，纵有浅阻，不过旬日。往者立石洪、内华二闸，遇水发，即闭之，以遏其横；黄水落，则启之，以出泉水。但建闸易，守闸难，贡使之驰行，势要之开放，急不能待，而运道阻矣。乞禁启闭之法。”报可。
十七年，河决双沟单家口，于是专议筑赵皮寨至李景高口遥堤，筑将军庙至塔山长堤，筑羊山至土山横堤，河防幸无事。十九年秋九月，泗州大水，淮水泛溢，高于城，溺人无算，浸
及祖陵。总督河道潘季驯上言：“水性不可拂，河防不可弛，地形不可强，治理不可凿。人欲弃旧以为新，而臣谓故道必不可失；人欲支分以杀势，而臣谓浊流必不可分。霖霪水涨，久当自消。”
时季驯凡四治河，河皆治。季驯之议，以为河性湍悍善徙者，水漫而沙壅也。法莫若以堤束水，以水攻沙，循河故道，束而湍之，使水疾沙刷，无留行，而又近为缕堤；缕堤之外复为遥堤，故水益浅远，不至旁决。
二十三年夏四月，命工科给事中张企程勘淮、泗工。先是，邳州、高邮、宝应大雨水，湖决坏堤，泗州水，浸祖陵。巡按御史牛应元言：“治河在辟清口浮沙，次疏草湾下流，达伍港、灌口，广其途入海。次开周家桥达芒稻河入江，而鲍、王诸口，决为巨浸，难以施工，或分其水筑黄固、戎口之坝，疏符离集、睢水之浅，浚宿迁小河入黄之口。”故有是命。已而企程覆奏：“隆庆末，高、宝、淮、扬告急，当事狃于目前，清口既淤，又高筑堰，堤张福以束之，障全淮以角黄，举七十二溪之水汇于泗者仅口数丈出之。出之十一，潴之十九，河身日高，安得不倒溢以灌泗乎？今高家堰费巨，未可议废，且并高、宝、淮、扬亦不可少，周家桥北去高堰五十里，其支河接革子湖，若浚三十余里，一自金家河入芒稻河注之江，一自子婴沟入广洋湖注之海，则淮水泄矣。武家墩南距高堰十五里，Τ永济河，引水自窑湾闸出口，直达泾河，自昭阳湖入海，则淮之下流有归，此急救祖陵之议也。”
九月，总督漕运礻者铁议导淮。总理河道杨一魁议先分黄，次导淮。御史牛应元议合行之，又为祖陵计，黄固口决当制，小林口淤当挑，归仁堤当培。上从之。括帑五十万，役夫二十万，分黄导淮。自黄江嘴导河，分趋五港、灌口径入海，以杀黄势，毋尽入淮。导淮则自清口，辟积沙数十里，又于高堰旁，若周家桥、武家墩，稍引淮支流入于湖，为预浚入江入海路以泄之，祖陵水渐退，而水患息。
二十四年九月戊戌，河工成。总理河道杨一魁、总督漕运褚铁等赏赉有差。
二十五年春正月壬寅，河决黄固口。总督漕运尚书褚铁言：“黄口宜塞，否则全河南徙，害将立见。”三月，浚小浮桥沂河口，小河口工成。自河南徙徐、邳，复见
清泗，议者谓全河水微，妨运，决口不塞，恐下咬归仁，为二陵患。独总河尚书杨一魁谓黄固口深渊难塞，议浚小浮、沂、泗，筑小河口。工成，果利运。寻久旱，运河涩，而河又决义安东坝。一魁议浚黄固口及上归湾活嘴，以受黄水，救小浮桥、泗上之涸。因绘河图上言：“黄河自古为患，近自分黄道淮，工成，凤、泗、淮、扬免昏垫之灾，又自黄固一决，全河南徙，兖、豫、徐、邳得免河患，而其余波出于义安者，又导之入小浮桥足以济二洪之涸，则今日之河既有合于决堤放水之议矣。而议者犹曰：运道有浅涩之虞，祖陵有意外之患，地方有淹没之苦。不知国家运道，原不资于河。全河初出亳、寿之郊，以不治治之。故岁无治河之费，其后全河渐决入运，因遂资其灌输，五十余年，久假不归，又日筑垣而居之，涓滴不容外泄，于是浊沙日淀，河身日高。上遏汶、泗，则镇口受淤，鱼、滕被侵；下壅清、淮，则退而内潴，盱、泗为鱼；以至濒河没溺，岁运飘流，甚至浸及祖陵。而当事者猥以运道所资，势不能却之他徙。臣奉明命，改弦易辙，首开武墩经河，次疏具坝、固庄，又挑小浮桥、小河口、沂河口故道，幸小浮桥股引之水，李吉口未断之流，已足济运矣。以汶、泗、沂、兖之水，建闸节宣，运道自在，固不必殚力决塞，以回全河。盖决河所经，有山西、阜子诸坡湖以为之汇，有小河、白洋、固朱等河沟以为之委。祖陵雄据上游，崇冈迭嶂，谅无可虑。即归仁一堤，见为险要，亦非水冲，万一失守，亦不过下浸桃清，由洪泽诸湖以下清口，势不能逆流倒灌上及于、泗也。至南流泛滥，虽不免为下邑民生之害，碣山水道当冲，南流北流俱不得免，必须迁城以避河患。其以涸口被灾者，惟有萧、宿、灵、睢。往者，全河未徙之时，丰、沛、鱼、滕、徐、邳不被淹没乎？近庚寅、癸巳之秋，徐、邳二州不几为鱼鳖乎？较之今日，孰重孰轻？故臣始终自信，以为止就已成之功，稍终未完之绪，则自不至为运道之虞，亦不能为陵寝生民之患。抑臣又有说焉，禹之导河，析二渠，播九河，随水之所向，不与争利。今河南、山东、江北州县，棋列星布，在在堤防，水不及汴梁矣，则恐决张秋；不及张秋矣，又恐淤镇口；不及镇口矣，又恐淹宿州。凡禹之所空以与水者，今皆为我所占，无容水之地，固宜其有冲决也。今若空碣山一邑之地，北导李吉口，下浊河；南存徐溪口，下符离；中存盘岔河，下小浮桥。三河并存，南北相去五十里，任水游荡，以不治治之。量蠲一邑千金之赋，岁省修河万金之费，此亦一时之省事，万世之良图也。”
二十六年春三月，工部给事中杨应文请开氵加河。氵加河在滕、峄、沂、洙下流，南通淮海。隆庆以来，翁大立数议未决。舒应龙尝凿韩庄，中辍。时河决黄固口，请终其功。报可。
夏六月，以工部侍郎兼右佥都御史刘东星总理河道漕运。东星循行河堤，谓阻漕治在标，决河治在本，两利而并存之。议开赵渠，盖商城、虞城以下，至于徐州，元贾鲁故道也。嘉靖末，北徙，潘季驯议开之，计费四百万而止，及河决单县黄固口稍通成渠，惟曲里馆至三仙台四十里如故。东星因欲浚之，又自三仙台至泗州小浮桥开支河，又浚漕河，起徐、邳至宿，费可十万缗。
二十九年秋九月，河决萧家口。先是，开封归德大水，商城、蒙城等处，河冲萧家口百余丈，全河南徙，淮、泗贾舟不及去，置于沙上。总督河漕工部尚书刘东星卒于济宁。东星浚赵渠，开氵加河，工
未竟而卒。十一月，河南道御史高举言：“胶、莱海运，嘉靖间，山东副使王宪议开胶莱河，河之南口，起麻湾，北口至海沧，相距三百三十里，其地河形至今尚在。两口皆贮潮水，不假浚者二百余里，浚者
一百三十里。但其下多石，水微细，使极力开凿，止三十里远耳。如河成，我江漕由淮安清江浦，历新坝马家濠而来，计良便。国初罢海运者，以马家濠未通，舟出大洋故也；马家濠通，舟行小海中，自不险。从麻湾、海沧二口径抵天津直沽。”至是举循其议上，格于守臣而止。
先是，张居正柄国，即有议开氵加河者，山东参政冯敏功曰：“氵加口穿葛墟诸山，皆砂石，不可凿，南北大湖相连，不易堤，甚非计也。”事遂寝。又欲由海疲乏开胶河。敏功奏议曰：“胶河仅衣带水，余悉高岭大阜，且地皆冈石，山水奔瀑，工难竟。即竟矣，海水挟淖沙而入必复淤，不若舍胶、氵加而专治河，河漕合治则国储民命两利，分治则两败矣。”然居正竟促抚、按开浚，才及数尺，果皆冈石黑沙难施畚锸，费币金十三万，迄无成功乃止。
三十一年春正月，山东巡抚黄克■言：“开王家口为蒙墙上流，上流既达，则下流不宜旁泄，宜塞。”从之。夏四月，总理河道侍郎曾如春卒。如春治河，力主开黄家口。
领六十万金，竭智毕虑，既开新河，虽深广，其南反浅隘，故水不行。所决河广八十余丈，而新河仅三十丈，不任受。或告如春曰：“若河流既回，势如雷霆，藉其自然之势冲之，何患浅者之不深。”如春遂令放水，河流浊，下皆泥沙，流势稍缓，下已淤半矣。一夕水涨，冲鱼台、单县、丰、沛间，如春闻之，惊悸暴卒。以工部右侍郎李化龙总理河道。
三十二年春正月，总理河道侍郎李化龙请开氵加河。曰：“河自开封、归德而下，合运入海，其路有三：由兰阳出茶城，向徐、邳，名浊河，为中路；由曹、单、丰、沛出飞云桥，向徐沟，名银河，为北路；由潘家口入宿迁，出小河口，名符离河，为南路。南路近陵，北路近运，惟中路既远于陵，亦济于运。前督臣排群议，兴兹役，竟以资用乏绝，不得竣事。然自坚城以至镇口，河形宛然，故为今计，惟守行堤，开氵加河为便。”上从之。
秋八月，河决苏家庄，淹丰、沛，黄水逆流，灌济宁、鱼台、单县，而鱼台尤甚。九月壬申，分水河成。三十三年秋七月壬午，吕梁河涩。给事中宋一韩论前总督李化
龙氵加河之误。不报。三十四年夏四月癸亥，河工成。自朱旺口至小浮桥袤百七十里，河归故道，役五十万人，费八十万金，五阅月而竣。愍帝崇祯六年夏五月，运河浅阻，降总理河道尚书朱光祚一级。
七年冬十一月，漕运总督杨一鹏议浚氵加河。从之。八年秋九月，逮总理河道尚书刘荣嗣。初，荣嗣以骆马湖阻运，自宿迁至德州开河注之，既凿，黄水朝暮迁徙，不可以舟。给事中
曹景参劾之，被逮。九年夏四月，氵加河重浚成。十五年秋九月，李自成围开封，河决城陷。先是，开封城北十里枕黄河，至是贼围城久，人相食。壬午夜，河决开封之朱家寨，
溢城北。越数日，水大至，灌城，周王恭楞走磁州，以巡按御史王汉舟迎之也。巡抚高名衡、推官黄澍等俱北渡，吏卒仓猝各奔避，士民湮溺死者数十万人，城俱圯。贼屯高地独全。开封古都会，富庶甲于中原，竟成臣浸。水大半入浊，入泗，入淮，与故河分流，邳、亳皆灾。
谷应泰曰：河自龙门下浮，束于万山，南至豫州，地平势怒，而河无安流矣。故河之决，必在河南，而既决之后，不南侵全淮，即北冲齐、鲁。侵全淮者，溃散于颍、亳、徐、宿，而害在田庐民业。冲齐、鲁者，横激于曹、濮、单、郓，而患兼在堤防运道。然淮近而身大，决入淮者患小而治速；漕远而身小，决入漕者患大而治难也。洪武初，河决原武，自颍、寿入淮。正统十三年秋，河决荥阳入漕，溃沙湾入海。景泰三年春，河又决沙湾。弘治二年夏，河决开封入淮。三年夏，河决原武支流三：一自封丘下冲张秋；一出中牟尉氏；一溢兰阳及归德，弥漫至宿。五年秋，河决张秋。七年春，河又决张秋。世宗十九年，河决睢州野鸡岗。四十四年，河决沛之飞云桥。神宗五年，河决崔镇。二十五年，河决黄固口。怀宗十五年，河决汴城。大抵决口必在开封南北百里，而被害之地，淮三漕七。后乃数病漕河焉。
盖合大河以归一淮，物不能两大，况水又泥淖多滓，驱二渎之水，行阏遏之途，其必溃也明甚。而兖州卑下，齐、鲁濒海，黄河所向，并牵漕河诸水，尽泻入海。故河决之世，陆则病水，水则病涸，发则病水，去则病涸，齐、鲁病水，漕河病涸，一隅病水，全河病涸。而说者谓河既欲自豫决兖，入漕达海，何不尽浚豫、兖诸决地，听河北流，过济宁，下临清，出直沽，漕与河合，漕不病竭，淮与河分，淮不病溢，策至便也。不知淮河浩瀚，千里一泻，犹不能泄，怒时思沸涌，漕水千步百折，委纡盘曲，河岂能按辔徐行乎？若必废漕制以伸河体，取咽喉之地为尾闾之冲，必无幸矣。
故治河之道，古无上策，史册所载，不过三说：曰疏，曰浚，曰塞。塞在上流，堙谷截流是也。疏在下流，分支洒泽是也。浚在河身，筑堤固岸，使之安行是也。疏近上策，神禹北播九河，贾让北放渤海，弃地迁民，费以巨万，效已难言之。近世以来，浚塞兼施，徐有贞谓水平后可治决，决止乃可浚淤，此先塞继浚之法也。故力筑张秋、金堤，坚塞决口，而徐浚漕河之淤，水道乃平。刘大夏言河道不治，乃修筑堤防之功多，疏浚分杀之功少，此先浚后塞之法也。故力浚贾鲁河、孙家渡，杀水入淮。又浚淤河，出宿迁、亳州入淮。后筑长堤，起豫达徐，冲决遂止。他如潘季驯之不失故道，不分浊流。杨一魁之首开武墩，次疏具坝，皆良策也。
夫殷都带河，嚣、耿屡迁；武帝刑牲，宣瓠时决。终明之世，河患时警，未尝一岁沮运者，浚塞之力也。九河故道，已不能修，漕河一线，势不能废。然则塞浚之功，与河终始，尚其借鉴于兹。 


卷三十五



○南宫复辟(易储附 )
景帝景泰元年八月丙戌，上皇至自迤北，入居南宫。群臣朝见而退，大赦天下。冬十月，命靖远伯王骥守备南宫。
十一月，上皇在南宫。万寿圣节，礼部尚书胡氵荧请群臣朝贺，不许。既又请明年正旦百官朝上皇于延安门，亦不许。荆王瞻冈表请朝上皇，有诏止之。
三年五月甲戌，废上皇长子皇太子见深为沂王，出就沂邸。立皇子见济为皇太子。先是，上欲易储，语太监金英曰：“七月初二日，东宫生日也。”英顿首对曰：“东宫生日是十一月初二日。”上默然。至是，上意既定，恐文武大臣不从，乃分赐内阁诸学士金五十两，银倍之，陈循、王文等遂以太子为可易。
时有广西浔州守备都指挥黄■者，思明土知府■庶兄也。■老，子钧袭知府。■欲谋夺之，与其子矫军门令征兵思明，率骁悍数千人，夜驰入■家，支解■父子，纳瓮中，瘗后圃。■仆福童潜走宪司，诉■父子杀■父子状。总兵武毅知之，疏闻于朝。■惧，乃谋为逃死计，遣千户袁洪走京师，上疏请易太子。上大喜曰：“万里外有此忠臣。”亟下廷臣集议，且令释■罪，予官都督。尚书胡氵荧、侍郎薛琦、邹干会廷议，王直、于谦相顾眙愕。久之，司礼监太监兴安厉声曰：“此事不可已，即以为不可者勿署名，无得首鼠持两端。”群臣皆唯唯署议。
于是礼部尚书胡氵荧等上言：“陛下膺明命，中兴邦家，统绪之传，宜归圣子。黄■奏是。”诏从之。王直得所赐金，扣案顿足曰：“此何等事，吾辈愧死矣！”
秋七月，杀太监阮浪、王尧。时浪侍上皇南宫，浪门下内竖王尧者，往监卢沟桥，浪以上皇所赐镀金绣袋及束刀贻之。尧偶饮锦衣卫指挥卢忠家，解衣蹴リ。忠见刀袋非常制，命妻进酒醉之，解其袋刀入告变，谓“南宫谋复皇储，遗刀求外应”。上怒杀浪、尧，犹欲穷治不已。
忠屏人诣卜者仝寅筮之，寅以大义叱之曰：“是大凶兆，死不足赎。”忠惧，乃佯狂。学士商辂与司礼监太监王诚言：“卢忠狂言不可信，坏大体，伤至性，所关不小。”事得寝。后英宗复辟，忠果伏诛。
  </div>
  <div class="pagination">
   <a href="明史纪事本末_page15.html">
    上一页
   </a>
   <span>
    ...
   </span>
   <a href="明史纪事本末_page11.html">
    11
   </a>
   <a href="明史纪事本末_page12.html">
    12
   </a>
   <a href="明史纪事本末_page13.html">
    13
   </a>
   <a href="明史纪事本末_page14.html">
    14
   </a>
   <a href="明史纪事本末_page15.html">
    15
   </a>
   <span class="current-page">
    16
   </span>
   <a href="明史纪事本末_page17.html">
    17
   </a>
   <a href="明史纪事本末_page18.html">
    18
   </a>
   <a href="明史纪事本末_page19.html">
    19
   </a>
   <a href="明史纪事本末_page20.html">
    20
   </a>
   <a href="明史纪事本末_page21.html">
    21
   </a>
   <span>
    ...
   </span>
   <a href="明史纪事本末_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
