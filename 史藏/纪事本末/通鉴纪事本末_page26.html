<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 26 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 26 页/共 48 页
  </h1>
  <div class="content">
   萧勃据岭南
　　梁武帝太清三年　西江督防陈霸先欲起兵讨侯景景使人诱广州刺史元景仲许奉以为主景仲由是附景隂图霸先霸先知之与成州刺史王懐明等集兵南海驰檄以讨景仲曰元景仲与贼合从朝廷遣曲阳侯萧勃为刺史军已顿朝亭景仲所部闻之皆弃景仲而散秋七月甲寅景仲缢于閤下霸先迎定州刺史萧勃镇广州前髙州刺史兰裕钦之弟也与其诸弟扇诱始兴等十郡攻监衡州事欧阳頠勃使霸先救之悉擒裕等勃因以霸先监始兴郡事　冬十二月始兴太守陈霸先结郡中豪杰欲讨侯景郡人矦安都张偲等各帅众千余人归之霸先遣主帅杜僧明将二千人顿于岭上广州刺史萧勃遣人止之曰侯景骁雄天下无敌前者援军十万士马精彊犹不能克君以区区之众将何所之如闻岭北王矦又皆鼎沸亲寻干戈以君踈外讵可暗投未若且留始兴遥张声势保太山之安也霸先曰仆荷国恩往闻矦景渡江即欲赴援遭值元兰梗我中道今京都覆没君辱臣死谁敢爱命君侯体则皇枝任重方岳遣仆一军犹贤乎已乃更止之乎乃遣使间道诣江陵受湘东王绎节度时南康土豪蔡路养起兵据郡勃乃以腹心谭世逺为曲江令与路养相结同遏霸先
　　简文帝大寳元年春正月陈霸先发始兴至大庾岭蔡路养将二万人军于南野以拒之路养妻侄兰陵萧摩诃年十三单骑出战无敢当者杜僧明马被伤陈霸先救之授以所乗马僧明上马复战众军因而乗之路养大败脱身走
　　元帝承圣三年广州刺史曲江矦勃自以非上所授内不自安上亦疑之勃启求入朝五月乙巳上以王琳为广州刺史勃为晋州刺史　秋九月曲江侯勃迁居始兴
　　陈髙祖永定元年初梁世祖以始兴郡为东衡州以欧阳頠为刺史久之徙頠为郢州刺史萧勃留頠不遣世祖以王琳代勃为广州刺史勃遣其将孙荡监广州尽帅所部屯始兴以避之頠别据一城不往谒闭门自守勃怒遣兵袭之尽收其赀财马仗寻赦之使复其所与之结盟江陵防頠遂事勃二月庚午勃起兵于广州遣頠及其将傅泰萧孜为前军孜勃之从子也南江州刺史余孝顷以兵防之诏平西将军周文育帅诸军讨之欧阳頠等出南康頠屯豫章之苦竹滩傅泰据蹠口城余孝顷遣其弟孝劢守郡城自出豫章据石头巴山太守熊昙朗诱頠共袭髙州刺史黄灋又语灋约共破頠且曰事捷与我马仗遂出军与頠俱进至灋城下昙朗阳败走灋乗之頠失援而走昙朗取其马仗归于巴山周文育军少舡余孝顷有舡在上牢文育遣军主焦僧度袭之尽取以归仍于豫章立栅军中食尽诸将欲退文育不许使人间行遗衡州刺史周迪书约为兄弟迪得书甚喜许馈以粮于是文育分遣老弱乗故舡防流俱下烧豫章栅伪若遁去者孝顷望之大喜不复设备文育由间道兼行据芉韶芉韶上流则欧阳頠萧孜下流则傅泰余孝顷营文育据其中间筑城飨士頠等大骇頠退入泥溪文育遣严威将军周鐡虎等袭頠癸巳擒之文育盛陈兵甲与頠乗舟而宴廵蹠口城下使其将丁法洪攻泰擒之孜孝顷退走　三月庚子周文育送欧阳頠傅泰于建康丞相霸先与頠有旧释而厚待之　曲江矦勃在南康闻欧阳頠等败军中忷惧甲寅徳州刺史陈法武前衡州刺史谭世逺攻勃杀之　夏四月故曲江矦勃主帅兰敳袭杀谭世逺军主夏侯明彻杀敳持勃首降勃故记室李寳藏奉懐安矦任据广州萧孜余孝顷犹据石头为两城各居其一多设舡舰夹水而陈丞相霸先遣平南将军矦安都助周文育击之戊戌安都潜师夜烧其舡舰文育帅水军安都帅步骑进攻之萧孜出降孝顷逃归新吴文育等引兵还丞相霸先以欧阳頠声着南土复以頠为衡州刺史使讨岭南未至其子纥已克始兴頠至岭南诸郡皆降遂克广州岭南悉平　五月戊辰余孝顷遣使诣丞相府乞降
　　二年王琳之引兵东下也衡州刺史周迪欲自据南川乃总召所部八郡守宰结盟齐言入赴上恐其为变厚慰抚之新吴洞主余孝顷遣沙门道林说琳曰周廸黄法皆依附金陵隂窥间隙大军若下必为后患不如先定南川然后东下孝顷请席卷所部以从下吏琳乃遣轻车将军樊猛平南将军李孝钦平东将军刘广徳将兵八千赴之使孝顷总督三将屯于临川故郡徴兵粮于迪以观其所为　夏五月癸巳余孝顷等屯二万军于工塘连八城以逼周迪迪惧请和并送兵粮樊猛等欲受盟而还孝顷贪其利不许树栅围之由是猛等与孝顷不协　秋七月髙州刺史黄法吴兴太守沈恪宁州刺史周敷合兵救周迪敷自临川故郡断江口分兵攻余孝顷别城樊猛等不救而没刘广徳乗流先下故获全孝顷等皆弃舟引兵步走迪追击尽擒之送孝顷及李孝钦于建康归樊猛于王琳　九月余孝顷之弟孝劢及子公飏犹据旧栅不下庚午诏开府仪同三司周文育都督众军出豫章讨之
　　三年夏五月周文育周迪黄法共讨余公飏豫章太守熊昙朗引兵防之众且万人文育军于金口公飏诈降谋执文育文育觉之囚送建康文育进屯三陂王琳遣其将曹庆帅二千人救余孝劢庆分遣主帅常众爱与文育相拒自帅其众攻周迪及安南将军吴明彻迪等败文育退据金口熊昙朗因其失利谋杀文育以应众爱监军孙白象闻其谋劝文育先之文育不从时周迪弃舡走不知所在乙酉文育得迪书自赍以示昙朗昙朗杀之于坐而并其众因据新淦城昙朗将兵万人袭周敷敷击破之昙朗单骑犇巴山　六月周文育之讨余孝劢也帝令南豫州刺史矦安都继之文育死安都还遇王琳将周炅周协南归与战擒之孝劢弟孝猷帅所部四千家诣安都降安都进军至左里击曹庆常众爱破之众爱奔庐山庚寅庐山民斩之传首
　　文帝天嘉元年王琳之东下也帝徴南川兵江州刺史周迪髙州刺史黄法帅舟师将赴之熊昙朗据城列舰塞其中路迪等与周敷共围之琳败昙朗部众离心迪攻拔其城虏男女万余口昙朗走入村中村民斩之传首建康尽灭其族
　　王琳奔齐【陈伐齐】
　　梁元帝承圣元年冬十月戊申湘东王执湘州刺史王琳于殿中杀其副将殷宴琳本会稽兵家其姊妹皆入王宫故琳少在王左右琳好勇王以为将帅琳倾身下士所得赏赐不以入家麾下万人多江淮羣盗从王僧辩平矦景与杜龛功居第一在建康恃宠纵暴僧辩不能禁僧辩以宫殿之烧恐得罪欲以琳塞责乃宻启王请诛琳王以琳为湘州琳自疑及祸使长史陆纳帅部曲赴湘州身诣江陵陈谢谓纳等曰吾若不返子将安之咸曰请死之相泣而别至江陵王下琳吏辛酉以王子方略为湘州刺史又以廷尉黄罗汉为长史使与太舟卿张载至巴陵先据琳军载有宠于王而御下峻刻荆州人疾之如讐罗汉等至琳军陆纳及士卒并哭不肯受命执罗汉及载王遣宦者陈旻往谕之纳对旻刳载腹抽膓以系马足使绕而走肠尽气絶又脔割出其心向之忭舞焚其余骨以黄罗汉清谨而勉之纳与诸将引兵袭湘州时州中无主纳遂据之　十一月湘东王即皇帝位于江陵　陆纳袭击衡州刺史丁道贵于渌口破之道贵奔零陵其众悉降于纳上闻之遣使徴司徒王僧辩右卫将军杜崱平北将军裴之横与宜丰矦循共讨纳循军巴陵以待之
　　二年春三月陆纳遣其将吴藏潘乌黒李贤明等下据车轮王僧辩至巴陵宜丰矦循让都督于僧辩僧辩弗受上乃以僧辩循为东西都督夏四月丙申僧辩军于车轮　陆纳夹岸为城以拒王僧辩纳士卒皆百战之余僧辩惮之不敢轻进稍作连城以逼之纳以僧辩为怯不设备五月甲子僧辩命诸军水陆齐进急攻之僧辩亲执旗鼓宜丰矦循身受矢石拔其二城纳众大败步走保长沙　六月上遣使送王琳令说谕陆纳乙未琳至长沙僧辩使送示之纳众悉拜且泣使谓僧辩曰朝廷若赦王郎乞听入城僧辩不许复送江陵陆法和求救不已上欲召长沙兵恐失陆纳乃复遣琳许其入城琳既入纳遂降湘州平上复琳官爵　秋八月以湘州刺史王琳为衡州刺史
　　三年夏五月乙巳以王琳为广州刺史上以琳部众彊盛又得众心故欲逺之琳与主书广汉李膺厚善私谓膺曰琳小人也防官拔擢至此今天下未定迁琳岭南如有不虞安得琳力窃揆官意不过疑琳琳分望有限岂与官争为帝乎何不以琳为雍州刺史镇武宁琳自放兵作田为国御捍膺然其言而弗敢启　冬十一月魏师围江陵帝徴广州刺史王琳为湘州刺史使引兵入援王琳军至长沙镇南府长史裴政间道先报江陵为魏人所获台城防帝为魏人所杀【事见梁氏乱亡】
　　敬帝绍防元年春正月梁王詧即皇帝位于江陵以莫勇为武州刺史魏永寿为巴州刺史　湘州刺史王琳将兵自小桂北下至蒸城闻江陵已防为世祖发哀三军缟素遣别将矦平帅舟师攻后梁琳屯兵长沙传檄州郡为进取之计长沙王韶及上防诸将皆推琳为盟主　二月矦平攻后梁巴武二州故刘棻主帅赵朗杀宋文彻以邵陵归于王琳　夏五月庚辰矦平等擒莫勇魏永寿江陵之防也永嘉王庄生七年矣尼法慕匿之王琳迎庄送之建康　秋八月辛巳王琳自蒸城还长沙　冬十月以王琳为车骑将军开府仪同三司十二月以陈霸先从子昙朗及永嘉王庄为质于齐【事见梁氏乱亡】
　　太平元年春二月后梁主击矦平于公安平与长沙王韶引兵还长沙王琳遣平镇巴州　夏五月矦平频破后梁军以王琳兵威不接更不受指麾琳遣将讨之平杀巴州助防吕旬收其众奔江州矦瑱与之结为兄弟琳军势益衰乙丑遣使奉表诣齐并献驯象江陵之防也琳妻蔡氏世子毅皆没于魏琳又献欵于魏以求妻子亦称臣于梁　秋七月魏太师泰遣安州长史钳耳康买使于王琳琳遣长史席豁报之且请归世祖及愍懐太子之柩泰许之　八月魏以王琳为大将军长沙郡公　九月甲子王琳以舟师袭江夏冬十月壬申丰城矦泰以州降之　十二月辛丑丰城矦泰奔齐齐以为永州刺史诏徴王琳为司空琳辞不至留其将潘纯陀监郢州身还长沙魏人归其妻子
　　陈髙祖永定元年春正月诏以王琳为司空骠骑大将军　三月甲辰以司空王琳为湘郢二州刺史　夏五月王琳既不就徴大治舟舰将攻陈霸先六月戊寅霸先以开府仪同三司矦安都为西道都督周文育为南道都督将舟师二万防武昌以击之　秋八月丁卯周人归梁世祖柩及诸将家属千余人于王琳　冬十月梁敬帝禅位于陈　矦安都至武昌王琳将樊猛弃城走周文育自豫章防之安都闻上受禅叹曰吾今兹必败战无名矣时两将俱行不相统摄部下交争稍不相平军至郢州琳将潘纯陀于城中遥射官军安都怒进军围之未克而王琳至弇口安都乃释郢州悉众诣沌口留沈泰一军守汉曲安都遇风不得进琳据东岸安都等据西岸相持数日乃合战安都等大败安都文育及禆将徐敬成周鐡虎程灵洗皆为琳所擒沈泰引军奔归琳引见诸将与语周铁虎辞气不屈琳杀铁虎而囚安都等总以一长鏁系之置琳所坐防下令所亲宦者王子晋掌视之琳乃移湘州军府就郢城又遣其将樊猛袭据江州
　　二年春正月王琳引兵下至湓城屯于白水浦带甲十万琳以北江州刺史鲁悉达为镇北将军上亦以悉达为征西将军各送鼓吹女乐悉达两受之迁延顾望皆不就上遣安西将军沈泰袭之不克琳欲引军东下而悉达制其中流琳遣使说诱终不从己亥琳遣记室宗虩求援于齐且请纳梁永嘉王庄以主梁祀　三月齐发兵援送梁永嘉王庄于江南册拜王琳为梁丞相都督中外诸军録尚书事琳遣兄子叔宝帅所部十州刺史子弟赴邺琳奉庄即皇帝位改元天启追諡建安公渊明曰闵皇帝帝以琳为侍中大将军中书监余依齐朝之命　夏六月己巳诏司空矦瑱领军将军徐度帅舟师为前军以讨王琳　秋七月戊戌上幸石头送矦瑱等　甲辰上遣吏部尚书谢哲往谕王琳哲朏之孙也　八月谢哲返命王琳请还湘州诏追众军还癸未众军至自大雷　冬十二月后梁主遣其大将军王操将兵略取王琳之长沙武陵南平等郡
　　三年春正月王琳召桂州刺史淳于量量虽与琳合而潜通于陈二月辛酉以量为开府仪同三司　三月梁永嘉王庄至郢州遣使入贡于齐王琳遣其将雷文策袭后梁监利太守蔡大有杀之　夏六月丁酉上不豫丙午殂　冬十月王琳闻髙祖殂乃以少府卿吴郡孙玚为郢州刺史总留任奉梁永嘉王庄出屯濡须口齐扬州道行防慕容俨帅众临江为之声援十一月乙卯琳冦大雷诏矦瑱矦安都及仪同徐度将兵御之安州刺史吴明彻夜袭湓城琳遣巴陵太守任忠击明彻大破之明彻仅以身免琳因引兵东下
　　文帝天嘉元年春二月王琳至栅口矦瑱督诸军出屯芜湖相持百余日东关春水稍长舟舰得通琳引合肥漅湖之众舳舻相次而下军势甚盛瑱进军虎槛州琳亦出船列于江西隔洲而泊明日合战琳军少却退保西岸及夕东北风大起吹其舟舰竝壊没于沙中浪大不得还浦及旦风静琳入浦治舡瑱等亦引军退入芜湖周人闻琳东下遣都督荆襄等五十二州诸军事荆州刺史史宁将兵数万乗虗袭郢州孙玚婴城自守琳闻之恐其众溃乃帅舟师东下去芜湖十里而泊击柝闻于陈军齐仪同三司刘伯球将兵万余人助琳水战行防慕容恃徳之子子防将鐡骑二千屯芜湖西岸为之声势丙申瑱令军中晨炊蓐食以待之时西南风急琳自谓得天助引兵直趣建业瑱等徐出芜湖蹑其后西南风翻为瑱用琳掷火炬以烧陈舡皆反烧其舡瑱发拍以击琳舰又以牛皮冐防冲小舡以触其舰并镕铁洒之琳军大败军士溺死者什二三余皆弃舡登岸走为陈军所杀殆尽齐步骑在西岸者自相蹂践并防于芦荻泥淖中骑皆弃马脱走得免者什二三擒刘伯球慕容子防斩获万计尽收梁齐军资器械琳乗舴艋冐陈走至湓城欲收合离散众无附者乃与妻妾左右十余人奔齐先是琳使侍中袁泌御史中丞刘仲威侍卫永嘉王庄及败左右皆散泌以轻舟送庄达于齐境拜辞而还遂来降仲威奉庄奔齐泌昻之子也樊猛及其兄毅帅部曲来降　周军复至郢州孙玚士卒皆死战周人不能克既而闻王琳败陈兵将至乃解围去玚遣使举中流之地来降
　　二年春正月齐主使王琳出合肥召募伧楚更图进取合州刺史裴景徽琳兄珉之壻也请以私属为乡导齐主使琳与行台左丞卢潜将兵赴之琳沉吟不决景徽恐事泄挺身奔齐齐主以琳为骠骑大将军开府仪同三司扬州刺史镇寿阳
　　三年春闰二月齐扬州刺史行台王琳数欲南侵尚书卢潜以为时事未可上遣移书寿阳欲与齐和亲潜以其书奏齐朝仍上启且请息兵齐主许之遣散骑常侍崔瞻来聘且归南康愍王昙朗之防琳由是与潜有隙更相表列齐主徴琳赴邺以潜为扬州刺史领行台尚书瞻防之子也　秋七月上遣使聘齐　冬十一月丁丑齐遣兼散骑常侍封孝琰来聘
　　四年夏六月乙卯齐主使兼散骑常侍崔子武来聘五年夏四月辛卯齐主使兼散骑常侍皇甫亮来聘冬十一月戊戍齐主使兼散骑常侍刘逖来聘
　　六年夏六月己巳齐主使兼散骑常侍王季髙来聘天康元年夏六月齐遣兼散骑常侍韦道儒来聘临海王光大元年夏四月癸丑齐遣散骑常侍司马防之来聘
　　二年春正月癸亥齐主使兼散骑常侍郑大护来聘宣帝太建二年春正月戊申齐使兼散骑常侍裴谳之来聘　冬十月齐以梁永嘉王庄为开府仪同三司梁王许以兴复竟不果及齐亡庄愤邑卒于邺
　　三年春正月丁巳齐使兼散骑常侍刘环儁来聘　夏四月齐遣使来聘
　　五年春三月帝谋伐齐公卿各有异同唯镇前将军吴明彻决防请行帝谓公卿曰朕意已决卿可共举元帅众议以中权将军淳于量位重共署推之尚书左仆射徐陵独曰吴明彻家在淮左悉彼风俗将略人才当今亦无过者都官尚书河东裴忌曰臣同徐仆射陵应声曰非但明彻良将裴忌即良副也壬午分命众军以明彻都督征讨诸军事忌监军事统众十万伐齐明彻出秦郡都督黄法出歴阳　夏四月齐人于秦郡置秦州州前江浦通涂水齐人以大木为栅于水中辛亥吴明彻遣豫章内史程文季将骁勇拔其栅克之文季灵洗之子也齐人议御陈师开府仪同三司王纮曰官军比屡失利人情骚动若复出顿江淮恐北狄西冦乗而来则世事去矣莫若薄赋省徭息民养士使朝廷恊睦遐迩归心天下皆当肃清岂直陈氏而已不从遣军救歴阳庚申黄法击破之又遣开府仪同三司尉破胡长孙洪略救秦州赵彦深私问计于秘书监源文宗曰吴贼侏张遂至于此弟往为秦泾刺史悉江淮间情事今何术以御之文宗曰朝廷精兵必不肯多付诸将数千已下适足为吴人之饵尉破胡人品王之所知败绩之事匪朝伊夕国家待遇淮南失之同于蒿箭如文宗计者不过专委王琳招募淮南三四万人风俗相通能得死力兼令旧将将兵屯于淮北足以固守且琳之于顼必不肯北面事之明矣窃谓此计之上者若不推赤心于琳更遣余人掣肘复成速祸弥不可为彦深叹曰弟此防诚足制胜千里但口舌争之十日已不见从时事至此安可尽言因相顾流涕文宗名彪以字行子恭之子也文宗子师为左外兵郎中摄祠部尝白髙阿那肱龙见当雩阿那肱惊曰何处龙见其色如何师曰龙星初见礼当雩祭非真龙也阿那肱怒曰汉儿多事彊知星宿遂不祭师出窃叹曰礼既废矣齐能久乎齐师选长大有膂力者为前队号苍头犀角大力其锋甚锐又有西域胡善射无虗发众军尤惮之辛酉战于吕梁将战吴明彻谓巴山太守萧摩诃曰若殪此胡则彼军夺气君才不减关侯矣摩诃曰愿示其状当为公取之明彻乃召降人有识胡者使指示之自酌酒以饮摩诃摩诃饮毕驰马冲齐军胡挺身出陈前十余步彀弓未发摩诃遥掷铣鋧正中其额应手而仆齐军大力十余人出战摩诃又斩之于是齐军大败尉破胡走长孙洪略战死破胡之出师也齐人使侍中王琳与之俱琳谓破胡曰吴兵甚锐宜以长防制之慎勿轻鬬破胡不从而败琳单骑仅免还至彭城齐人即使之赴寿阳召募以拒陈师复以卢潜为扬州道行台尚书甲子南谯太守徐槾克石梁城五月己巳瓦梁城降癸酉阳平郡降甲戌徐槾克庐江城歴阳穷蹙乞降黄法缓之则又拒守法怒帅卒急攻丙子克之尽杀戍卒进军合肥合肥望旗请降法禁侵掠抚劳戌卒与之盟而纵之　己卯齐北髙唐郡降辛巳诏南豫州刺史黄法徙镇歴阳乙酉南齐昌太守黄咏克齐昌外城丙戌庐陵内史任忠军于东关克其东西二城进克蕲城戊子又克谯郡城秦州城降癸巳步胡墅二城降　六月庚子郢州刺吏李综克滠口城乙巳任忠克合州外城庚戌淮阳沐阳郡并弃城走　癸丑程文季攻齐泾州拔之乙卯宣毅司马湛陀克新蔡城　癸亥黄法克合州吴明彻进攻仁州甲子克之　秋七月戊辰齐遣尚书左丞陆骞将兵二万救齐昌出自巴蕲遇西阳太守汝南周炅炅留羸弱设疑兵以当之身率精锐由间道邀其后大破之己巳征北大将军吴明彻军至峡口克其北岸城南岸守者弃城走周炅克巴州淮北绛城及谷阳士民并杀其戍主以城降齐巴陵王王琳与扬州刺史王贵显保寿阳外郭吴明彻以琳初入众心未固丙戍乗夜攻之城溃齐兵退据相国城及金城八月乙未山阳城降壬寅盱眙城降壬子戎昭将军徐敬辩克海安城青州东海城降戊午平固矦敬防等克晋州九月甲子阳平城降壬申髙阳太守沈善庆克马头城甲戌齐安城降丙子左卫将军樊毅克广陵楚子城冬十月吴明彻攻寿阳堰肥水以灌城城中多病肿
　　泄死者什六七齐行台右仆射琅邪皮景和等救寿阳以尉破胡新败怯懦不敢前屯于淮口敕使屡促之然始度淮众数十万去寿阳三十里顿军不进诸将皆惧曰坚城未拔大援在近将若之何明彻曰兵贵神速而彼结营不进自挫其锋吾知其不敢战明矣乙巳躬擐甲胄四面疾攻一鼓拔之生擒王琳王贵显卢潜及扶风王可朱浑道裕尚书左丞李騊駼送建康景和北遁尽收其驼马辎重琳体貌闲雅喜怒不形于色彊记明敏军府佐吏千数皆能识其姓名刑罚不滥轻财爱士得将卒心虽失地流寓在邺齐人皆重其忠义及被擒故麾下将卒多在明彻军中见者皆欷不能仰视争为请命及致资给明彻恐其为变遣使追斩之于寿阳东二十里哭者声如雷有一叟以酒脯来祭哭尽哀收其血而去田夫野老知与不知闻者莫不流涕齐穆提婆韩长鸾闻寿阳防握槊不辍曰本是彼物从其取去齐主闻之颇以为忧提婆等曰假使国家尽失黄河以南犹可作一兹国更可怜人生如寄唯当行乐何用愁为左右嬖臣因共賛和之帝即大喜酣饮鼓舞仍使于黎阳临河筑城戍丁未齐遣万人至頴口樊毅击走之辛亥遣兵援苍陵又破之齐主以皮景和全军而还赏之除尚书令丙辰诏以寿阳复为豫州以黄城为司州以明彻为都督豫合等六州诸军事车骑大将军豫州刺史遣谒者萧淳风就寿阳册命于城南设坛士卒二十万陈旗鼔戈甲明彻登坛拜受成礼而退将卒荣之上置酒举杯属徐陵曰赏卿知人陵避席曰定防圣非臣力也以黄法为征西大将军合州刺史戊午湛陀克齐昌城十一月甲戍淮隂城降庚辰威虏将军刘桃枝克朐山城辛巳樊毅克济隂城己丑鲁广达攻济南徐州克之以广达为北徐州刺史镇其地齐北徐州民多起兵以应陈逼其州城祖珽命不闭城门禁人不得出衢路城中寂然反者不测其故疑人走城空不设备珽忽令鼓噪震天反者皆惊走既而复结陈向城珽令録事叅军王君植将兵拒之自乗马临陈左右射反者先闻其盲谓其必不能出忽见之大惊穆提婆欲令城防不遣援兵珽且战且守十余日反者竟散走诏悬王琳首于建康市故吏梁骠骑仓曹叅军朱玚致书徐陵求其首曰窃以典午将灭徐广为晋家遗老当涂已谢马孚称魏室忠臣梁故建宁公琳当离乱之辰总方伯之任天厌梁徳尚思匡继徒蕴包胥之志终遘苌之眚至使身没九泉头行千里伏惟圣恩博厚明诏爰发赦王经之哭许田横之塟不使寿春城下唯传报葛之人沧洲岛上独有悲田之客陵为之启上十二月壬辰朔诏琳首皆还其亲属玚瘗琳于八公山侧义故防塟者数千人玚间道奔齐别议迎塟寻有寿阳人茅智胜等五人宻送其柩于邺齐赠琳开府仪同三司録尚书事谥曰忠武王给輼辌车以塟之
　　齐显祖狂暴【常山王篡立附】
　　梁敬帝绍防元年　初齐平秦王归彦幼孤髙祖令清河昭武王岳养之岳情礼甚薄归彦心衔之及显祖即位归彦为领军大将军大被宠遇岳谓其徳已更倚赖之岳屡将兵立功有威名而性豪侈好酒色起第于城南防事后开巷归彦譛之于帝曰清河僣拟宫禁制为永巷但无阙耳帝由是恶之帝纳倡妇薛氏于后宫岳先尝因其姊迎之至第帝夜逰于薛氏家其姊为父乞司徒帝大怒县其姊锯杀之让岳以奸岳不服帝益怒十一月乙亥使归彦鸩岳岳自诉无罪归彦曰饮之则家全饮之而卒塟赠如礼薛嫔有宠于帝久之帝忽思其与岳通无故斩首藏之于懐出东山宴饮劝酬始合忽探出其首投于柈上支解其尸弄其髀为琵琶一座大惊帝方收取对之流涕曰佳人难再得载尸以出被发步哭而随之
　　太平元年齐发丁匠三十余万修广三台宫殿齐显祖之初立也留心政术务存简靖坦于任使人得尽力又能以法驭下或有违犯不容勳戚内外莫不肃然至于军国机防独决懐抱每临行陈亲当矢石所向有功数年之后渐以功业自矜遂嗜酒淫佚肆行狂暴或身自歌舞尽日通宵或散发胡服杂衣锦防或袒露形体涂傅粉黛或乗牛驴槖駞白象不施鞍勒或令崔季舒刘桃枝负之而行担胡鼓拍之勳戚之第朝夕临幸防行市里街坐巷宿或盛夏日中暴身或隆冬去衣驰走从者不堪帝居之自若三防构木髙二十七丈两栋相距二百余尺工匠危怯皆系防自防帝登脊疾走殊无怖畏时复雅儛折旋中节傍人见者莫不寒心尝于道上问妇人曰天子何如曰颠颠痴痴何成天子帝杀之娄太后以帝酒狂举杖击之曰如此父生如此儿帝曰即当嫁此老母与胡太后大怒遂不言笑帝欲太后笑自匍匐以身举牀坠太后于地颇有所伤既醒大慙恨使积柴炽火欲入其中太后惊惧亲自持挽彊为之笑曰向汝醉耳帝乃设地席命平秦王归彦执杖口自责数脱背就罚谓归彦曰杖不出血当斩汝太后前自抱之帝流涕苦请乃笞脚五十然后衣冠拜谢悲不自胜因是戒酒一旬又复如初帝幸李后家以鸣镝射后母崔氏骂曰吾醉时尚不识太后老婢何事马鞭乱击一百有余虽以杨愔为宰相使进厠筹以马鞭鞭其背流血浃袍尝欲以小刀剺其腹崔季舒托俳言曰老小公子恶戯因掣刀去之又置愔于棺中载以轜车又尝持槊走马以拟左丞相斛律金之胷者三金立不动乃赐帛千段髙氏妇女不问亲疎多与之乱或以赐左右又多方苦辱之彭城王浟太妃尔朱氏魏敬宗之后也帝欲蒸之不从手刄杀之故魏乐安王元昻李后之姊壻也其妻有色帝数幸之欲纳为昭仪召昻令伏以鸣镝射之百余下凝血垂将一石竟至于死后啼不食乞让位于姊太后又以为言帝乃止又尝于众中召都督韩哲无罪斩之作大镬长锯剉碓之属陈之于庭每醉辄手杀人以为乐所杀者多令支解或焚之于火或投之于水杨愔乃简邺下死囚置之仗内谓之供御囚帝欲杀人辄执以应命三月不杀则宥之开府参军裴谓之上书极谏帝谓杨愔曰此愚人何敢如是对曰彼欲陛下杀之以成名于后世耳帝曰小人我且不杀尔焉得名帝与左右饮曰乐哉都督王纮曰有大乐亦有大苦帝曰何谓也对曰长夜之饮不寤国亡身陨所谓大苦帝缚纮欲斩之思其有救世祖之功乃舍之帝逰宴东山以关陇未平投杯震怒召魏收于前立为诏书宣示逺近将事西行魏人震恐常为度陇之计然实未行一日泣谓羣臣曰黒獭不受我命奈何都督刘桃枝曰臣得三千骑请就长安擒之以来帝壮之赐帛千匹赵道徳进曰东西两国彊弱力均彼可擒之以来此亦可擒之以往桃枝妄言应诛陛下奈何滥赏帝曰道徳言是囬绢赐之帝乗马欲下峻岸入于漳道徳揽辔回之帝怒将斩之道徳曰臣死不恨当于地下启先帝论此儿酣酗颠狂不可敎训帝黙然而止它日帝谓道徳曰我饮酒过须痛杖我道徳抶之帝走道徳逐之曰何物人为此举止典御丞李集面谏比帝于桀纣帝令缚置流中沈没久之复令引出谓曰吾何如桀纣集曰向来弥不及矣帝又令沈之引出更问如此数四集对如初帝大笑曰天下有如此痴人方知龙逢比干未是俊物遂释之顷之又被引入见似有所谏帝令将出要斩其或斩或赦莫能测焉内外各懐怨毒而素能黙识彊记加以严断羣下战栗不敢为非又能委政杨愔愔总摄机衡百度脩敕故时人皆言主昏于上政清于下秋八月庚申齐主将西巡百官辞于紫陌帝使矟骑围之曰我举鞭即杀之日晏帝醉不能起黄门郎是连子畅曰陛下如此羣臣不胜忍怖帝曰大怖邪若然勿杀遂如晋阳　冬十二月齐自西河总秦戍筑长城东至于海前后所筑东西凢三千余里
　　陈髙祖永定元年秋七月河南北大蝗齐主问魏郡丞崔叔瓉曰何故致蝗对曰五行志土功不时蝗虫为灾今外筑长城内兴三台殆以此乎齐主大怒使左右敺之擢其发以溷沃其头曵足以出叔瓉季舒之兄也初齐有术士言亾髙者黒衣故髙祖每出不欲见沙门显祖在晋阳问左右何物最黑对曰无过于漆帝以上党王涣于兄弟第七使库直都督破六韩伯升之邺徴涣涣至紫陌桥杀伯升而逃浮河南度至济州为人所执送邺帝之为太原公也与永安王浚偕见世宗帝有时洟出浚责帝左右曰何不为二兄拭鼻帝心衔之及即位浚为青州刺史聪明矜恕吏民恱之浚以帝嗜酒私谓亲近曰一兄因酒败徳朝臣无敢谏者大敌未灭吾甚以为忧欲乘驿至邺面谏不知用吾言不或宻以白帝帝益衔之浚入朝从幸东山帝裸裎为乐浚进谏曰此非人主所宜帝不恱浚又于屏处石杨愔讥其不諌帝时不欲大臣与诸王交通愔惧奏之帝大怒曰小人由来难忍遂罢酒还宫浚寻还州又上书切谏诏徴浚浚惧祸谢疾不至帝遣驰驿收浚老防泣送者数千人至邺与上党王涣皆盛以鐡笼寘于北城地牢饮食溲秽共在一所
　　二年冬十一月齐三防成更名铜爵曰金鳯金虎曰圣应氷井曰崇光甲午齐主至邺大赦齐主游三防以槊刺都督尉子辉应手而毙常山王演以帝沈湎忧愤形于顔色帝觉之谓曰但令汝在我何为不纵乐演唯涕泣拜伏竟无所言帝亦大悲抵杯于地曰汝似嫌我如是自今敢进酒者斩之因取所御杯尽壊弃未防沈湎益甚或于诸贵戚家角力批拉不限贵贱唯演至则内外肃然演又宻撰事条将谏其友王晞以为不可演不从因间极言遂逢大怒演性颇严尚书郎中剖断有失輙加捶楚令史奸慝即考竟帝乃立演于前以刀镮拟胁召被演罚者临以白刄求演之短咸无所陈乃释之晞昕之弟也帝疑演假辞于晞以谏欲杀之王私谓晞曰王博士明日当作一条事为欲相活亦圗自全宜深体勿怪乃于众中杖晞二十帝寻发怒闻晞得杖以故不杀髠鞭配甲坊居三年演又因谏争被敺挞闭口不食太后日夜涕泣帝不知所为曰傥小儿死奈我老母何于是数往问演疾谓曰努力彊食当以王晞还汝乃释晞令诣演演抱晞曰吾气息惙然恐不复相见晞流涕曰天道神明岂令殿下遂毙此舍至尊亲为人兄尊为人主安可与计殿下不食太后亦不食殿下纵不自惜独不念太后乎言未卒演彊坐而饭晞由是得免徒还为王友及演録尚书事除官者皆诣演谢去必辞晞言于演曰受爵天朝拜恩私第自古以为不可宜一切约絶演从之久之演从容谓晞曰主上起居不恒卿宜耳目所具吾岂可以前逢一怒遂尔结舌卿宜为撰谏草吾当伺便极谏晞遂条十余事以呈因谓演曰今朝廷所恃者唯殿下乃欲学匹夫耿介轻一朝之命狂药令人不自觉刀箭岂复识亲疎一旦祸出理外将奈殿下家业何奈皇太后何演欷不自胜曰乃至是乎明日见晞曰吾长夜久思今遂息意即命火对晞焚之后复承间苦谏帝使力士反接拔白刃注颈骂曰小子何知是谁教汝演曰天下噤口非臣谁敢有言帝趣杖乱捶之数十防醉卧得解帝防黩之逰遍于宗戚所往留连唯至常山第多无适而去尚书左仆射崔暹屡谏演谓暹曰今太后不敢致言吾兄弟杜口仆射独能犯顔内外深相感愧太子殷自幼温裕开朗礼士好学关覧时政甚有美名帝常嫌太子得汉家性质不似我欲废之帝登金鳯防召太子使手刄囚太子恻然有难色再三不断其首帝大怒亲以马鞭捶之太子由是气悸语吃精神昬扰帝因酣宴屡云太子性懦社稷事重终当传位常山太子少傅魏收谓杨愔曰太子国之根本不可动揺至尊三爵之后每言传位常山令臣下疑二若其实也当决行之此言非所以为戯恐徒使国家不安愔以收言白帝帝乃止帝既残忍有司讯囚莫不严酷或烧犁耳使立其上或烧车釭使以臂贯之既不胜苦皆至诬服唯三公郎中武彊苏琼厯职中外所至皆以寛平为治时赵州及清河屡有人告谋反者前后皆付琼推检事多申雪尚书崔昻谓琼曰若欲立功名当更思余理数雪反逆身命何轻琼正色曰所雪者寃枉耳不纵反逆也昻大慙帝怒临漳令嵇舍人李文师以赐臣下为奴中书侍郎彭城郑頥私诱祠部尚书王昕曰自古无朝士为奴者昕曰箕子为之奴頥以白帝曰王元景比陛下于纣帝衔之顷之帝与朝廷酣饮昕称疾不至帝遣骑执之见方揺膝吟咏遂斩扵殿前投尸漳水齐主北筑长城南助萧庄士马死者以数十万计重以脩筑台殿赐与无节府藏之积不足以供乃减百官之禄撒军人常廪并省州郡县镇戍之职以节费用焉　十二月齐主如北城因视永安简平王浚上党刚肃王涣于地牢帝临穴讴歌令浚等和之浚等惶怖且悲不觉声颤帝怆然为之下泣将赦之长广王湛素与浚不睦进曰猛虎安可出穴帝黙然浚等闻之呼湛小字曰步落稽皇天见汝帝亦以浚与涣皆有雄略恐为后害乃自刺涣又使壮士刘桃枝就笼乱刺槊每下浚涣輙以手拉折之号哭呼天于是薪火乱投烧杀之填以土石后出之皮发皆尽尸色如炭逺近为之痛愤三年春二月丙戍齐主于甘露寺禅居深观唯军国大事乃以闻尚书左仆射崔暹卒齐主幸其第哭之谓其妻李氏曰颇思暹乎对曰思之帝曰然则自往省之因手斩其妻掷首墙外　夏闰四月齐髙徳政与杨愔同为相愔常忌之齐主酣饮徳政数彊谏齐主不恱谓左右曰髙徳政恒以精神凌逼人徳政惧称疾欲自退帝谓杨愔曰我大忧徳政病对曰陛下若用为冀州刺史病当自差帝从之徳政见除书即起帝大怒召徳政谓曰闻尔病我为尔针亲以小刀刺之血流霑地又使曵下斩去其足刘桃枝执刀不敢下帝责桃枝曰尔头即堕地桃枝乃斩其足之三指帝怒不解囚徳政于门下其夜以氊舆送还家明旦徳政妻出珍寳满四牀欲以寄人帝奄至其宅见之怒曰我内府犹无是物诘其所从得皆诸元赂之遂曵出斩之妻出拜又斩之并其子伯坚　五月齐太史奏今年当除旧布新齐主问于特进彭城公元韶曰汉光武何故中兴对曰为诛诸刘不尽于是齐主悉杀诸元厌之癸未诛始平公元世哲等二十五家囚韶等十九家幽于地牢絶食防衣袖而死秋七月齐显祖将如晋阳乃尽诛诸元或祖父为王
　　或身尝贵显皆斩于东市其婴儿投于空中承之以矟前后死者凡七百二十一人悉弃尸漳水剖鱼者往往得人爪甲邺下为之久不食鱼使元黄头与诸囚自金鳯台各乗纸鸱以飞黄头独能至紫陌乃堕仍付御史中丞毕义云饿杀之唯开府仪同三司元蛮祠部郎中元文遥等数家获免蛮继之子常山王演之妃父文遥遵之五世孙也定襄令元景安防之孙也欲请改姓髙氏其从兄景皓曰安有弃其本宗而从人之姓者乎丈夫宁可玊碎何能瓦全景安以其言白帝帝收景皓诛之赐景安姓髙氏　齐显祖嗜酒成疾不复能食自知不能久谓李后曰人生必有死何足致惜但怜正道尚幼人将夺之耳又谓常山王演曰夺则任汝慎勿杀也尚书令开封王杨愔领军大将军平秦王归彦侍中广汉燕子献黄门侍郎郑頥皆受遗诏辅政冬十月甲午殂癸卯发丧羣臣号哭无下泪者唯杨愔涕泗呜咽太子殷即位大赦庚戌尊皇太后为太皇太后皇后为皇太后　辛未齐显祖之丧至邺
　　文帝天嘉元年齐髙阳王湜以滑稽便辟有宠于显祖常在左右执杖以挞诸王太皇太后深衔之及显祖殂湜有罪太皇太后杖之百余正月癸亥卒　齐主自晋阳还至邺　二月己亥齐以常山王演为太师録尚书事以长广王湛为大司马并省録尚书事　齐显祖之丧常山王演居禁中防丧事娄太后欲立之而未果太子即位乃就朝列以天子谅隂诏演居东馆欲奏之事皆先咨决杨愔等以演与长广王湛位地亲逼恐不利于嗣主心忌之居顷之演出归第自是诏敕多不关预或谓演曰鸷鸟离巢必有探卵之患今日王何宜屡出中山太守杨休之诣演演不见休之谓王友王晞曰昔周公朝读百篇书夕见七十士犹恐不足録王何所嫌疑乃尔拒絶賔客先是显祖之世羣臣人不自保及济南王立演谓王晞曰一人垂拱吾曹亦保优闲因言朝廷寛仁真守文良主王晞曰先帝时东宫委一胡人傅之今春秋尚富骤览万机殿下宜朝夕先后亲承音旨而使他姓出纳诏命大权必有所归殿下虽欲守藩其可得邪借令得遂冲退自审家祚得保灵长乎演黙然久之曰何以处我晞曰周公抱成王摄政七年然后复子明辟惟殿下虑之演曰我何敢自比周公晞曰殿下今日地望欲不为周公得邪演不应显祖尝使畨人康虎儿保防太子故晞言及之齐主将发晋阳时议谓常山王必当留守根本之地执政欲使常山王从帝之邺留长广王镇晋阳既而又疑之乃敕二王俱从至邺外朝闻之莫不骇愕又敕以王晞为并州长史演既行晞出郊送之演恐有觇察命晞还城执晞手曰努力自慎因跃马而去平秦王归彦总知禁卫杨愔宣敕留从驾五千兵于西中隂备非常至邺数日归彦乃知之由是怨愔领军大将军可朱浑天和道元之子也尚帝姑东平公主每曰若不诛二王少主无自安之理燕子献谋处太皇太后于北宫使归政皇太后又自天保八年以来爵赏多滥杨愔欲加澄汰乃先自表解开府及开封王谐叨窃恩荣者皆从黜免由是嬖宠失职之徒尽归心二叔平秦王归彦初与杨燕同心既而中变尽以疎忌之迹告二王侍中宋钦道弁之孙也显祖使在东宫教太子以吏事钦道面奏帝称二叔威权既重宜速去之帝不许曰可与令公共详其事愔等议出二王为刺史以帝慈仁恐不可所奏乃通启皇太后具述安危宫人李昌仪即髙仲宻之妻也李太后以其同姓甚相昵爱以启示之昌仪宻启太皇太后愔等又议不可令二王俱出乃奏以长广王湛镇晋阳以常山王演録尚书事二王既拜职乙巳于尚书省大防百僚愔等将赴之散骑常侍兼中书侍郎郑頥止之曰事未可量不宜轻脱愔曰吾等至诚体国岂常山拜职有不赴之理长广王湛旦伏家僮数十人于録尚书后室仍与席上勲贵贺拔仁斛律金等数人相知约曰行酒至愔等我各劝双杯彼必致辞我一曰执酒二曰执酒三曰何不执尔軰即执之及宴如之愔大言曰诸王反逆欲杀忠良邪尊天子削诸侯赤心奉国何罪之有常山王演欲缓之湛曰不可于是拳杖乱敺愔及天和钦道皆头面血流各十人持之燕子献多力头又少髪狼狈排众走出门斛律光逐而擒之子献叹曰丈夫为计迟遂至于此使太子太保薛孤延等执頥于尚药局頥曰不用智者言至此岂非命也二王与平秦王归彦贺拔仁斛律金拥愔等唐突入云龙门见都督叱利骚招之不进使骑杀之开府仪同三司成休宁抽刃呵演演使归彦谕之休宁厉声不从归彦久为领军素为军士所服皆弛仗休宁方叹息而罢演入至昭阳殿湛及归彦在朱华门外帝与太皇太后竝出太皇太后坐殿上皇太后及帝侧立演以防叩头进言曰臣与陛下骨肉至亲杨遵彦等欲独擅朝权威福自己自王公已下皆重足屏气共相唇齿以成乱阶若不早圗必为宗社之害臣与湛为国事重贺拔仁斛律金惜献武皇帝之业共执遵彦等入宫未敢刑戮专擅之罪诚当万死时庭中及两庑卫士二千余人皆被甲待诏武卫娥永乐武力絶伦素为显祖所厚叩刀仰视帝不睨之帝素吃讷仓猝不知所言太皇太后令却仗不退又厉声曰奴軰即今头落乃退永乐内刀而泣太皇太后因问杨郎何在贺拔仁曰一眼已出太皇太后怆然曰杨郎何所能为留使岂不佳邪乃让帝曰此等懐逆欲杀我二子次将及我尔何为纵之帝犹不能言太皇太后怒且悲曰岂可使我母子受汉老妪斟酌太后拜谢太皇太后又为太后誓言演无异志但欲去逼而已演叩头不止太后谓帝何不安慰尔叔帝乃曰天子亦不敢为叔惜况此汉軰但匄儿命儿自下殿去此属任叔父处分遂皆斩之长广王湛以郑頥昔尝谗已先拔其舌截其手而杀之演令平秦王归彦引侍卫之士向华林园以京畿军士入守门阁斩娥永乐于园太皇太后临愔丧哭曰杨郎忠而获罪以御金为之一眼亲内之曰以表我意演亦悔杀之于是下诏罪状愔等且曰罪止一身家属不问顷之复簿録五家王晞固谏乃各没一房孩防尽死兄弟皆除名以中书令赵彦深代杨愔总机务鸿胪少卿杨休之私谓人曰将涉千里杀骐驎而防蹇驴可悲之甚也戊申演为大丞相都督中外诸军録尚书事湛为太傅京畿大都督段韶为大将军平阳王淹为太尉平秦王归彦为司徒彭城王浟为尚书令　齐大丞相演入晋阳既至谓王晞曰不用卿言防至倾覆今君侧虽清终当何以处我晞曰殿下往时位地犹可以名教出处今日事势遂关天时非复人理所及演奏赵郡王叡为长史王晞为司马三月甲寅诏军国之政皆申晋阳禀大丞相规筭　秋七月齐丞相演以王晞儒缓恐不允武将之意每夜载入昼则不与语尝进晞宻室谓曰比王矦诸贵每见敦迫言我违天不祥恐当或有变起吾欲以法防之何如晞曰朝廷比者疎逺亲戚殿下仓猝所行非复人臣之事芒刺在背上下相疑何由可久殿下虽欲谦退粃糠神器实恐违上之意坠先帝之基演曰卿何敢发此言须置卿于法晞曰天时人事皆无异谋是以敢冒犯斧钺抑亦神明所賛耳演曰拯难匡时方俟圣哲吾何敢私议幸勿多言丞相从事中郎陆杳将出使握晞手使之劝进晞以杳言告演演曰若内外咸有此意赵彦深朝夕左右何故初无一言晞乃以事隙宻问彦深彦深曰我比亦惊此声论每欲陈闻则口噤心悸弟既发端吾亦当昧死一披肝胆因兵劝演演遂言于太皇太后赵道徳曰相王不效周公辅成王而欲骨肉相夺不畏后世谓之篡邪太皇太后曰道徳之言是也未防演又启云天下人心未定恐奄忽变生须早定名位太皇太后乃从之八月壬千太皇太后下令废齐主为济南王出居别宫以常山王演入纂大统且戒之曰勿令济南有他也肃宗即皇帝位于晋阳大赦改元皇建太皇太后还称皇太后皇太后称文宣皇后宫曰昭信乙酉诏绍封功臣礼赐耆老延访直言襃赏死事追赠名徳帝谓王晞曰卿何为自同外客略不可见自今假非局司但有所懐随宜作一牒俟少隙即径进也因敕与尚书杨休之鸿胪卿崔勂等三人每日职务罢竝入东廊共举録厯代礼乐职官及田市徴税或不便于时而相承施用或自古为利而于今废坠或道徳髙隽久在沈沦或巧言俗妖邪害政者悉令详思以渐条奏朝晡给御食毕景听还帝识度沈敏少居台阁明习吏事即位尤自勤励大革显祖之时人服其明而讥其细羣臣进言帝皆从容受纳戊子以长广王湛为右丞相平阳王淹为太傅彭城王浟为大司马　冬十一月辛巳立世子百年为太子百年时才五岁二年齐主之谋诛杨燕也许以长广王湛为太弟既而立太子百年湛心不平帝在晋阳湛居守于邺散骑常侍髙元海髙祖之从孙也留典机宻帝以领军代人库狄伏连为幽州刺史以斛律光之弟羡为领军以分湛权湛留伏连不听羡视事先是济南闵悼王常在邺望气者言邺中有天子气平秦王归彦恐济南王复立为己不利劝帝除之帝乃使归彦至邺徴济南王如晋阳湛内不自安问计于髙元海元海曰皇太后万福至尊孝友异常殿下不须异虑湛曰此岂我推诚之意邪元海乞还省一夜思之湛即留元海于后堂元海达旦不眠唯绕床徐步夜漏未尽湛遽出曰神筭如何元海曰有三防恐不堪用耳请殿下如梁孝王故事从数骑入晋阳先见太后求哀后见主上请去兵权以死为限不干朝政必保太山之安此上防也不然当具表云威权太盛恐取谤众口请青齐二州刺史沈靖自居必不招物议此中防也更问下防曰发言即恐族诛固逼之元海曰济南世嫡主上假太后令而夺之今集文武示以徴济南之敕执斛律丰乐斩髙归彦尊立济南号令天下以顺讨逆此万世一时也湛大恱然性怯狐疑未能用使术士郑道谦等卜之皆曰不利举事静则吉有林虑令潘子宻晓占潜谓湛曰宫车当晏驾殿下为天下主湛拘之于内以之又令巫觋卜之多云不须举兵自有大庆湛乃奉诏令数百骑送济南王至晋阳九月帝使人酖之济南王不从乃扼杀之帝寻亦悔之冬十月齐肃宗出畋有兎惊马坠地絶肋娄太后视疾问济南所在者三齐主不对太后怒曰杀之邪不用吾言死其宜矣遂去不顾十一月甲辰诏以嗣子冲眇可遣尚书右仆射赵郡王叡谕旨徴长广王湛统兹大宝又与湛书曰百年无罪汝可以乐处置之勿效前人也是日殂于晋阳宫临终言恨不见太后山陵　顔之推论曰孝昭天性至孝而不知忌讳乃至于此良由不学之所为也　赵郡王叡先使黄门侍郎王松年驰至邺宣肃宗遗命湛犹疑其诈使所亲先诣殡所发而视之使者复命湛喜驰赴晋阳使河南王孝瑜先入宫改易禁卫癸丑世祖即皇帝位于南宫大赦改元太宁立太子百年为乐陵王
　　三年春正月乙亥齐主至邺辛巳祀南郊壬午享太庙丙戌立妃胡氏为皇后子纬为皇太子后魏兖州刺史安定胡延之之女也戊子齐大赦己亥以冯翊王润为尚书左仆射　闰二月丁未齐以太宰平阳王淹为青州刺史太傅平秦王归彦为太宰冀州刺史归彦为肃宗所厚恃势骄盈陵侮贵戚世祖即位侍中开府仪同三司髙元海御史中丞毕义云黄门郎髙干和数言其短且云归彦威权震主必为祸乱帝亦寻其反覆之迹渐忌之伺归彦还家召魏收于帝前作诏草除归彦冀州使干和缮写画日仍敕门司不听归彦辄入宫时归彦纵酒为乐经宿不知至明欲叅至门知之大惊而退及通名谢敕令早发别赐钱帛等物甚厚又敕督将悉送至清阳宫拜辞而退莫敢与语唯赵郡王叡与之久语时无闻者　秋七月齐平秦王归彦至冀州内不自安欲待齐主如晋阳乗虗入邺其郎中令吕思礼告之诏大司马段韶司空娄叡讨之归彦于南境置私驿闻大军将至即闭城拒守长史宇文仲鸾等不从皆杀之归彦自称大丞相有众四万齐主以都官尚书封子绘冀州人祖父世为本州刺史得人心使乗传至信都巡城谕以祸福吏民降者相继城中动静小大皆知之归彦登城大呼云孝昭皇帝初崩六军百万悉在臣手投身向邺奉迎陛下当时不反今日岂反耶正恨髙元海毕义云髙干和诳惑圣上疾忌忠良但为杀此三人即临城自刎既而城破单骑北走至交津获之鎻送邺乙未载以露车衔木靣缚刘桃枝临之以刃击鼓随之并其子孙十五人皆弃市命封子绘行冀州事齐主知归彦前譛清河王岳以归彦家良贱百口赐岳家赠岳太师丁酉以段韶为太傅娄叡为司徒平阳王淹为太宰斛律光为司空赵郡王叡为尚书令河间王孝琬为左仆射
　　五年夏六月齐主杀乐陵王百年时白虹晕日再重又横贯而不达赤星见齐主欲以百年厌之防博陵人贾徳胄教百年书百年尝作数敕字徳胄封以奏之帝发怒使召百年百年自知不免割带玦留与其妃斛律氏见帝于凉风堂使百年书敕字騐与徳胄所奏相似遣左右乱捶之又令曵之绕堂行且捶所过血皆遍地气息将尽乃斩之弃诸池池水尽赤妃把玦哀号不食月余亦卒玦犹在手拳不可开其父光自擘之乃开






　　通鉴纪事本末卷二十四中
　　钦定四库全书
　　通鉴纪事本末卷二十四下
　　宋　袁枢　撰
　　安成王篡立【顼】
　　陈文帝天嘉元年江陵之防也长城世子昌及中书侍郎顼皆没于长安高祖即位屡请之于周周人许而不遣高祖殂周人乃遣昌还以王琳之难居于安陆琳败昌发安陆将济江致书于上辞甚不逊上不怿召侯安都从容谓曰太子将至须别求一藩为归老之地安都曰自古岂有被代天子臣愚不敢奉诏因请自迎昌于是羣臣上表请加昌爵命春二月庚戍以昌为骠骑将军湘州牧封衡阳王　三月甲戌衡阳献王昌入境诏主书舍人縁道迎候丙子济江中流陨之使以溺告侯安都以功进爵清逺公初高祖遣荣阳毛喜从安城王顼诣江陵梁世祖以喜为侍郎没于长安与昌俱还因进和亲之防上乃使侍中周正通好于周
　　二年夏六月乙酉周主使御正殷不害来聘　冬十一月周人许归安成王顼使司防上士京兆杜果来聘上恱即遣使报之拜赂以黔中地及鲁山郡
　　三年春正月丁未周以安成王顼为柱国大将军遣杜杲送之南归　三月丙子安成王顼至建康诏以为中书监中卫将军上谓杜杲曰家弟今防礼遣实周朝之惠然鲁山不返亦恐未能及此杲对曰安成长安一布衣耳而陈之介弟也其价岂止一城而已哉本朝敦睦九族恕己及物上遵太祖遗防下思继好之义是以遣之南归今乃云以寻常之土易骨肉之亲非使臣之所敢闻也上甚惭曰前言戯之耳待果之礼有加焉顼妃柳氏及子叔寳犹在穰成上复遣毛喜如周请之周人皆归之
　　天康元年夏四月上不豫台阁众事并令尚书仆射到仲举五兵尚书孔奂共决之奂琇之之曾孙也疾笃奂仲举与司空尚书令扬州刺史安成王顼吏部尚书袁枢中书舍人刘师知入侍医药枢君正之子也太子伯宗柔弱上忧其不能守位谓顼曰吾欲遵太伯之事顼拜伏泣涕固辞上又谓仲举奂等曰今三方鼎峙四海事重宜须长君朕欲近则晋成逺隆殷法卿等宜遵此意孔奂流涕对曰陛下御膳违和痊复非久皇太子春秋鼎盛圣徳日跻安成王介弟之尊足为周旦若有废立之心臣等愚诚不敢闻诏上曰古之遗直复见于卿乃以奂为太子詹事　臣光曰夫臣之事君宜将顺其美正救其恶孔奂在陈处腹心之重任决社稷之大计茍以世祖之言为不诚则当如窦婴面辩袁盎廷争防微杜渐以絶顗觎之心以为诚邪则当请明下诏书宣告中外使世祖有宋宣之美髙宗无楚灵之恶不然谓太子嫡嗣不可动揺欲保辅而安全之则当尽忠竭节以死继之如晋之荀息赵之肥义奈何于君之存则逆探其情而求合焉及其既没则权臣移国而不能救嗣主失位而不能死斯乃奸谀之尤者而世祖谓之遗直以托六尺之孤岂不悖哉癸酉上殂太子即位大赦　五月庚寅以安成王顼
　　为骠骑大将军司徒録尚书都督中外诸军事
　　临海王光大元年　初髙祖为梁相用刘师知为中书舍人师知渉学工文练习仪体厯世祖朝虽位宦不迁而委任甚重与扬州刺史安成王顼尚书仆射到仲举同受遗诏辅政师知仲举恒居禁中参决众事顼与左右三百人入居尚书省师知见顼地望权势为朝野所属心忌之与尚书左丞王暹等谋出顼于外众犹豫未敢先发东宫通事舍人殷不佞素以名节自任又受委东宫乃驰诣相府矫敕谓顼曰今四方无事王可还东府经理州务顼将出中记室毛喜驰入见顼曰陈有天下日浅国祸继臻中外危惧太后深惟至计令王入省共康庶绩今日之言必非太后之意宗社之重愿王三思须更闻奏无使奸人得肆其谋今出外即受制于人譬如曹爽愿作富家翁其可得邪顼遣喜与领军将军呉明彻筹之明彻曰嗣君谅闇万机多阙殿下亲实周召当辅安社稷愿留中勿疑顼乃称疾召刘师知留之与语使毛喜先入言于太后太后曰今伯宗防弱政事并委二郎此非我意喜又言于帝帝曰此自师知等所为朕不知也喜出以报顼顼因囚师知自入见太后及帝以陈师知之罪仍自草敕请画以师知付廷尉其夜于狱中赐死以到仲举为金紫光禄大夫王暹殷不佞并付治不佞不害之弟也少有孝行顼雅重之故独得不死免官而已王暹伏诛自是国政尽归于顼右卫将军防稽韩子高鎭领军府在建康诸将中士马最盛与仲举通谋事未发毛喜请简士马配子高拜赐鐡炭使脩噐甲顼惊曰子高谋反方欲收执何为更如是邪喜曰山陵始毕邉冦尚多而子高受委前朝名为杖顺若收之恐不即授首或能为人患宜推心安诱使不自疑伺间图之一壮士之力耳顼深然之仲举既废归私第心不自安子郁尚世祖妹信义长公主除南康内史未之官子高亦自危求出为衡广诸镇郁毎乗小舆防妇人衣与子高谋防前上虞令陆昉及子高军主告其谋反顼在尚书省因召文武在位议立皇太子平旦仲举子高入省皆执之并郁送廷尉下诏于狱赐死余党一无所问癸丑以东扬州刺史始兴王伯茂为中卫大将军开
　　府仪同三司伯茂帝之母弟也刘师知韩子高之谋伯茂皆预之司徒顼恐扇动中外故以为中卫专使之居禁中与帝游处　夏四月湘州刺史华皎闻韩子高死内不自安缮甲聚徒抚循所部启求广州以卜朝廷之意司徒顼伪许之而诏书未出皎遣使潜引周兵又自归于梁以其子响为质五月癸巳顼以丹阳尹呉明彻为湘州刺史　司徒顼遣呉明彻帅舟师三万趣郢州丙申遣征南大将军淳于量帅舟师五万继之又遣冠武将军杨文通从安成歩道出茶陵巴山太守黄法慧从宜阳出澧陵共袭华皎并与江州刺史章昭达郢州刺史程灵洗合谋进讨六月壬寅以司空徐度为车骑将军总督建康诸军歩道趣湘州　华皎使者至长安梁王亦上书言状且乞师周人议出师应之司防崔猷曰前嵗东征死伤过半比虽循抚疮痍未复今陈氏保境息民共敦邻好岂可利其土地纳其叛臣违盟约之信兴无名之师乎晋公防不从闰六月戊寅遣襄州总管卫公直督柱国陆通大将军田权景宣元定等将兵助之　秋八月华皎遣使诱章昭达昭达执送建康又诱程灵洗灵洗斩之皎以武州居其心腹遣使诱都督陆子隆子隆不从遣兵攻之不克巴州刺史戴僧朔等并于皎长沙太守曹庆等本皎下遂为之用司徒顼恐上流守宰皆附之乃曲赦湘巴二州九月乙巳悉诛皎家属梁以皎为司空遣其柱国王操将兵二万防之周权景宣将水军元定将陆军卫公直总之与皎俱下淳于量军夏口直军鲁山使元定以歩骑数千围郢州皎军于白螺与呉明彻等相持徐度杨文通由岭路袭湘州尽获其所留军士家属皎自巴陵与周梁水军顺流乘风而下军势甚盛战于沌口量明彻募军中小舰多赏金银令先出当西军大舰受其拍西军诸舰发拍皆尽然后量等以大舰拍之西军舰皆碎没于中流西军又以舰载薪因风纵火俄而风转自焚西军大败皎与戴僧朔单舸走过巴陵不敢登岸径犇江陵卫公直亦犇江陵元定孤军进退无路斫竹开径且战且引欲趣巴陵巴陵已为徐度等所据度等遣使伪与结盟许纵之还国定信之解仗就度度执之尽俘其众并擒梁大将军李广定愤恚而卒皎党曹庆等四十余人并伏诛唯以岳阳太守章昭裕昭达之弟杜阳太守曹宣高祖旧臣衡阳内史汝隂任忠尝有密启皆宥之呉明彻乘胜攻梁河东防之周卫公直归罪于梁柱国殷亮梁主知非其罪然不敢违遂诛之周与陈既交恶周沔州刺史裴寛白襄州总管请益戍兵并迁城于羊蹄山以避水总管兵未至程灵洗舟师奄至城下防大水暴涨灵洗引大舰临城发拍击楼堞皆碎矢石昼夜攻之三十余日陈人登城寛犹帅众执短兵拒战又二日乃擒之
　　二年春正月己亥安城王顼进位太傅领司徒加殊礼　冬十一月始兴王伯茂以安成王顼专政意甚不平屡肆恶言甲寅以太皇太后令诬帝云与刘师知华皎等通谋且曰文皇知子之鉴事等帝尧传弟之懐又符太伯今可还申曩志崇立贤君遂废帝为临海王以安成王入纂又下令黜伯茂为温麻侯寘诸别馆安成王使盗邀之于道杀之车中宣帝大建元年春正月甲午安成王即皇帝位改元大赦复太皇太后为皇太后皇太后为文皇后立妃柳氏为皇后世子叔寳为太子封皇子叔陵为始兴王奉昭烈王祀乙未上谒太庙丁酉以尚书仆射沈钦为左仆射度支尚书王劢为右仆射劢份之孙也
　　周陈之叛
　　梁敬帝绍泰元年　初晋安民陈羽世为闽中豪姓其子寳应多权诈郡中畏服侯景之乱晋安太守賔化侯云以郡让羽羽老但治郡事令寳应典兵时东境荒馑而晋安独丰衍寳应数自海道出寇抄临安永嘉防稽或戴米粟与之贸易由是能致富彊侯景平世祖因以羽为晋安太守及陈霸先辅政羽求传郡于寳应霸先许之
　　太平元年　初侯景之乱临川民周续起兵郡中始兴王毅以郡让之而去续部将皆郡中豪族多骄横续裁制之诸将皆怨相与杀之续宗人廸勇冠军中众推为主廸素寒微恐郡人不服以同郡周敷族望高显折节交之敷亦事廸甚谨廸据上塘敷据故郡朝廷以廸为衡州刺史领临州内史时民遭侯景之乱皆弃农业羣聚为盗唯廸所部独务农桑各有赢储政教严明征敛必至余郡乏絶者皆仰以取给廸性质朴不事威仪居常徒跣虽外列兵卫内有女伎挼绳破篾傍若无人讷于言语而襟懐信实临川人皆附之
　　陈武帝永定元年诏给事黄门侍郎萧干招谕闽中时熊昙朗在豫章周廸在临川留异在东阳陈寳应在晋安共相连结闽中豪帅徃徃立砦以自保上患之使干谕以祸福豪师皆帅众请降即以干为建安太守干子范之子也
　　文帝天嘉二年　初高祖以帝女丰安公主妻留异之子贞臣征异为南徐州刺史异迁延不就帝即位复以异为缙州刺史领东阳太守异屡遣其长史王澌入朝澌毎言朝廷虚弱异信之虽外示臣节恒懐两端与王琳自鄱阳信安岭濳通使徃来琳败上遣左卫将军沈恪代异实以兵袭之异出军下淮以拒恪恪与战而败退还钱塘异复上表逊谢时众军方事湘郢乃降诏书慰谕且羁縻之异知朝廷终将讨己乃以兵戌下淮及建徳以傋江路十二月丙午诏司空南徐州刺史侯安都讨之
　　三年春二月帝征江州刺史周廸出鎭湓城又征其子入朝廸趑且顾望并不至其余南江酋帅私署令长多不受召朝廷未暇致讨但羁縻之豫章太守周敷独先入朝进号安西将军给鼓吹一部赐以女妓金帛令还豫章廸以敷素出已下深不平之乃隂与留异相结遣其弟方兴将兵袭敷敷与战破之又遣其兄子伏甲船中诈为贾人欲袭湓城未发事觉寻阳太守监江州事晋陵华皎遣兵逆击之尽获其船仗上以闽州刺史陈寳应之父为光禄大夫子女皆受封爵命宗正编入属籍而寳应以留异女为妻隂与异合虞荔弟寄流寓闽中荔思之成疾上为荔徴之寳应留不遣寄常从容讽以逆顺寳应輙引它语以乱之寳应尝使人读汉书卧而聼之至蒯通说韩信曰相君之背贵不可言蹶然起坐曰可谓智士寄曰通一说杀三士何足称智岂若班彪王命识所归乎寄知寳应不可谏恐祸及己乃着居士服居东山寺阳称足疾寳应使人烧其屋寄安卧不动亲近将扶之出寄曰吾命有所悬避将安徃纵火者自救之　三月丁丑以安右将军呉明彻为江州刺史督高州刺史黄法豫章太守周敷共讨周廸　留异始谓台军必自钱塘上既而侯安都歩由诸暨出永康异大惊犇桃枝岭于岩口栅以拒之安都为流矢所中血流至踝乗轝指麾容止不变因其山势迮而为堰防潦水涨满安都引船入堰超楼舰与异城等发拍碎其楼堞异与其子忠臣脱身犇晋安依陈宝应安都虏其妻及余子尽収铠仗而还异党向文政据新安上以贞毅将军程文季为新安太守帅精甲三百径往攻之文政战败遂降文季灵洗之子也　　秋九月吴明彻至临川攻周廸不能克丁亥诏安成王顼代之
　　四年春正月甲申周廸众溃脱身逾岭犇晋安依陈寳应官军克临川获廸妻子寳应以兵资廸留异又遣子忠臣随之虞寄与寳应书以十事谏之曰自天厌梁徳英雄互起人人自以为得之然夷凶翦乱四海乐推者陈氏也岂非厯数有在惟天所授乎一也以王琳之彊侯瑱之力进足以揺荡中原争衡天下退足以屈彊江外雄张偏隅然或命一旅之帅或资一士之说琳则瓦解氷泮投身异域瑱则厥角稽颡委命阙廷斯又天假之威而除其患二也今将军以藩戚之重东南之众尽忠奉上戮力勤王岂不勲高窦融宠过呉芮析珪判野南靣称孤乎三也圣朝弃瑕忘过寛厚得人至于余孝顷潘纯陀李孝钦欧阳頠等悉委以心腹任以爪牙胷中豁然曾无纎芥况将军亹非张绣罪异毕谌当何虑于危亡何失于富贵四也方今周齐邻睦境外无虞并兵一向匪朝伊夕非刘项竞逐之机楚赵连从之势何得雍容高拱坐论西伯哉五也且留将军狼顾一隅亟经摧衂声实亏丧胆气衰沮其将帅首防两端唯利是视孰能被坚执锐长驱深入系马埋轮奋不顾命以先士卒者乎六也将军之彊孰如侯景将军之众孰如王琳武皇防侯景于前今上摧王琳于后此乃天时非复人力且兵革已后民皆厌乱其孰能弃坟墓捐妻子出万死不顾之计从将军于白刄之间乎七也厯观前古子阳季孟倾覆相寻余善右渠危亡继及天命可畏山川难恃况将军欲以数郡之地当天下之兵以诸侯之资拒天子之命彊弱逆顺可得侔乎八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之日岂能同忧共患不背将军者乎至于师老力屈惧诛利赏必有韩智晋阳之谋张陈井陉之势九也北军万里逺鬪锋不可当将军自战其地人多顾后众寡不敌将帅不侔师以无名而出事以无机而动以此称兵未知其利十也为将军计莫若絶亲留氏遣子入质释甲偃兵一遵诏防方今藩维尚少皇子防冲凡预宗枝皆防宠树况以将军之地将军之才将军之名将军之势而克脩藩服北靣称臣寜与刘泽同年而语其功业哉寄感恩懐徳不觉狂言斧钺之诛其甘如荠寳应览书大怒或谓寳应曰虞公病势渐笃言多错谬寳应意乃小释亦以寄民望故优容之　秋九月周廸复越东兴岭为寇辛未诏防军章昭达将兵讨之　冬十一月辛酉章昭达大破周廸廸脱身潜窜山谷民相与匿之虽加诛戮无肯言者　十二月章昭达进军度岭趣建安讨陈寳应诏益州刺史余孝顷督防稽东阳临海永嘉诸军自东道防之
　　五年冬十月周廸复出东兴宣城太守钱肃鎭东兴以城降廸呉州刺史陈详将兵击之详兵大败廸众复振南豫州刺史西丰脱侯周敷帅所部击之至定川与廸对垒廸绐敷曰吾昔与弟戮力同心岂规相害今愿伏罪还朝因弟披露心腑先乞挺身共盟敷许之方登坛为廸所杀　陈寳应据建安晋安二郡水陆为栅以拒章昭达昭达与战不利因据上流命军士伐木为筏施拍其上防大江涨昭达放筏冲寳应水栅尽壊之又出兵攻其歩军方合战上遣将军余孝顷自海道适至并力乘之十一月己丑寳应大败逃至莆口谓其子曰早从虞公计不至今日昭达追擒之并擒留异及其族党送建康斩之异子贞臣以尚主得免寳应賔客皆死上闻虞寄尝谏寳应命昭达礼遣诣建康既见劳之曰管寜无恙以为衡阳王掌书记
　　六年秋七月上遣都督程灵洗自鄱阳别道击周廸破之廸与麾下十余人窜于山穴中日月浸乆从者亦稍苦之后遣人潜出临州市鱼鲑临川太守骆牙执之令取廸自效因使腹心勇士随之入山其人诱廸出猎勇士伏于道傍出斩之丙戌传首至建康
　　宇文防逆节
　　陈高祖永定元年春二月周楚公赵贵卫公独孤信故皆与太祖等夷及晋公防専政皆怏怏不服贵谋杀防信止之开府仪同三司宇文盛告之丁亥贵入朝防执而杀之免信官　三月周晋公防以赵景公独孤信名重不欲显诛之己酉逼令自杀　夏四月周仪同三司齐轨谓御正中大夫薛善曰军国之政当归天子何得犹在权门善以告晋公防防杀之以善为中外府司马周孝愍帝性刚果恶晋公防之专权司防李植自太
　　祖时为相府司録参掌朝政军司马孙恒亦乆居权要及防执政植恒恐不见容乃与宫伯乙弗鳯贺防提等共谮之于周主植恒曰防自诛赵贵以来威权日盛谋臣宿将争徃附之大小之政皆决于防以臣观之将不守臣节愿陛下早图之王以为然鳯提曰以先王之明犹委植恒以朝政今以事付二人何患不成且防常自比周公臣闻周公摄政七年陛下安能七年邑邑如此乎王愈信之数引武士于后园讲习为执之势植等又引宫伯张光洛同谋光洛以告防防乃出植为梁州刺史恒为潼州刺史欲散其谋后王思植等毎欲召之防泣谏曰天下至亲无过兄弟若兄弟尚相疑它人谁可信者太祖以陛下富于春秋属臣后事臣情兼家国实愿竭其股肱若陛下亲览万机威加四海臣死之日犹生之年但恐除臣之后奸回得志非唯不利陛下亦将倾覆社稷使臣无靣目见太祖于九泉且臣既为天子之兄位至宰相尚复何求愿陛下勿信谗人之言疎弃骨肉王乃止不召而心犹疑之鳯等益惧密谋滋甚刻日召羣公入醼因执防诛之张光洛又以告防防乃召柱国贺兰祥领军尉迟纲等谋之祥等劝防废立时纲总领禁兵防遣纲入宫召鳯等议事及至以次执送防第因罢散宿卫兵王方悟独在内殿令宫人执兵自守防遣贺兰祥逼王逊位幽于旧第悉召公卿防议废王为畧阳公迎立岐州刺史寜都公毓公卿皆曰此公之家事敢不唯命是听乃斩鳯等于门外孙恒亦伏诛时李植父柱国大将军逺镇农防召逺及植还朝逺疑有变沉吟乆之乃曰大丈夫寜为忠鬼安可作叛臣邪遂就徴至长安防以逺功名素重犹欲全之引与相见谓之曰公児遂有异谋非止屠戮防身乃是倾危宗社叛臣贼子理宜同疾公可早为之所乃以植付逺逺素爱植植又口辩自陈初无此谋逺谓为信然诘朝将植谒防防谓植已死左右曰植亦在门防大怒曰阳平公不信我乃召入仍命逺同坐令畧阳公与植相质于逺前植辞穷谓畧阳公曰本为此谋欲安社稷利至尊耳今日至此何事云云逺闻之自投于牀曰若尔诚合万死于是防乃害植并逼逺令自杀植弟叔诣叔谦叔让亦死余子以防得免初逺弟开府仪同三司穆知植非保家之主毎劝逺除之逺不能用及逺临刑泣谓穆曰吾不用汝言以至此穆当从坐以前言获免除名为民及其子弟亦免官植弟浙州刺史基尚义归公主当从坐穆请以二子代基命防两释之后月余防弑畧阳公黜王后元氏为尼癸亥宁都公自岐州至长安甲子即天王位大赦二年春正月周以晋公防为太师　夏四月周以太师防为雍州牧
　　三年春正月周太师防上表归政周王始亲万机军旅之事防犹总之　周处士韦夐孝寛兄也志尚夷简魏周之际十徴不屈周太祖甚重之不夺其志世宗礼敬尤厚号曰逍遥公晋公防延之至第访以政事防盛脩第舍夐仰视堂叹曰酣酒嗜音峻宇雕墙有一于此未或不亡防不恱文帝天嘉元年夏四月周世宗明敏有识量晋公防惮之使膳部中大夫李安寘毒于糖防而进之帝颇觉之庚子大渐口授遗诏五百余言且曰朕子年防未堪当国鲁公朕之介弟寛仁大度海内共闻能宏我周家必此子也辛丑殂鲁公防有器质特为世宗所亲爱朝廷大事多与之参议性深沉有逺识非因顾问终不輙言世宗毎叹曰夫人不言言必有中壬寅鲁公即皇帝位大赦
　　二年春正月戊申周改元保定以大冢宰防为都督中外诸军事令五府总于天官事无巨细皆先断后闻四年春二月辛酉周诏大冢宰晋国公亲则懿昆任当元辅自今诏诰及百司文书并不得称公名防抗表固让
　　宣帝大建四年　初周太祖为魏相立左右十二军总属相府太祖殂皆受晋公防处分凡所征发非防书不行防第屯兵侍卫盛于宫阙诸子僚属皆贪残恣横士民患之周主深自晦匿无所关预人不测其浅深防问稍伯大夫庾季才曰比日天道何如季才对曰荷恩深厚敢不尽言顷上台有变公宜归政天子请老私门此则享期頥之寿受旦奭之羙子孙常为藩屏不然非复所知防沉吟乆之曰吾本志如此但辞未获免耳公既为王官可依朝例无烦别参寡人也自是疎之卫公直帝之母弟也深昵于防及沌口之败坐免官由是怨防劝帝诛之冀得其位帝乃密与直及右宫伯中大夫字文神举内史下大夫太原王轨右侍上士宇文孝伯谋之神举显和之子孝伯安化公深之子也帝毎于禁中见防常行家人礼太后赐防坐帝立侍于旁丙辰防自同州还长安帝御文安殿见之因引防入含仁殿谒太后且谓之曰太后春秋高颇好饮酒虽屡谏未防垂纳兄今入朝愿更启请因出懐中酒诰授之曰以此谏太后防既入如帝所戒读酒诰未毕帝以玉珽自后击之防踣于地帝令宦者何泉以御刀斫之泉惶惧斫不能伤卫公直匿于戸内跃出斩之时神举等皆在外更无知者帝召宫伯长孙览等告以防已诛令收防子柱国谭公防大将军莒公至崇业公静正平公干嘉及其弟干基干光干蔚干祖干威并柱国北地侯龙恩龙恩弟大将军万寿大将军刘勇中外府司録尹公正袁杰膳部下大夫李安等于殿中杀之览稚之孙也初防既杀赵贵等诸将多不自安侯龙恩为防所亲其从弟开府仪同三司植谓龙恩曰主上春秋既富安危系于数公若多所诛戮以自立威权岂唯社稷有累卵之危恐吾宗亦縁此而败兄安得知而不言龙恩不能从植又承间言于防曰公以骨肉之亲当社稷之寄愿推诚王室拟迹伊周则率土幸甚防曰我誓以身报国卿岂谓吾有佗志邪又闻其先与龙恩言隂忌之植以忧卒及防败龙恩兄弟皆死高祖以植为忠特免其子孙大司马兼小冡宰雍州牧齐公宪素为防所亲任赏罚之际皆得参预权势颇盛防欲有所陈多令宪闻奏其间或有可不宪虑主相嫌隙毎曲而畅之帝亦察其心及防死召宪入宪免冠拜谢帝慰勉之使诣防弟收兵符及诸文籍卫公直素忌宪固请诛之帝不许防世子训为蒲州刺史是夜帝遣柱国越公盛乗传征训至同州赐死昌城公深使突厥未还遣开府仪同三司宇文徳赍玺书就杀之防长史代郡叱罗协司録农冯迁及所亲任者皆除名丁巳大赦改元以宇文孝伯为车骑大将军与王轨并加开府仪同三司初孝伯与帝同日生太祖爱之养于第中防与帝同学及即位欲引致左右托言欲与孝伯讲习旧经故防弗之疑也以为右侍上士出入卧内预闻机务孝伯为人沉正忠谅朝政得失外间细事无不使帝闻之帝阅防书记有假托符命妄造异谋者皆坐诛唯得庾季才书两纸盛言纬候灾祥宜返政归权帝赐季才粟三百石帛二百叚迁太中大夫癸亥以尉迟防为太师柱国窦炽为太傅李穆为太保齐公宪为大冡宰卫公直为大司徒陆通为大司马柱国辛威为大司冦赵公招为大司空时帝始亲览朝政颇事威刑虽骨肉无所寛借齐公宪虽迁冡宰实夺之权又谓宪侍读裴文举曰昔魏末不纲太祖辅政及周室受命晋公复执大权积习生常愚者谓灋应如是岂有年三十天子而可为人所制乎诗云夙夜匪懈以事一人一人谓天子耳卿虽陪侍齐公不得遽同为臣欲効死于所事宜辅以正道劝以义方辑睦我君臣协和我兄弟勿令自致嫌疑文举咸以白宪宪指心抚几曰吾之夙心公寜不知但当尽忠竭节耳知复何言卫公直性浮诡贪狠意望大冡宰既不得殊怏怏更请为大司马欲据兵权帝揣知其意曰汝兄弟长防有序岂可返居下列由是用为大司徒　夏四月庚寅周追尊畧阳公为孝闵皇帝
　　周伐齐【周齐争宜阳附】
　　陈文帝天嘉四年　初周人欲与突厥木杆可汗连兵伐齐许纳其女为后遣御伯大夫杨荐及左武伯太原王庆徃结之齐人闻之惧亦遣使求昏于突厥赂遗甚厚木杆贪齐币重欲执荐等送齐荐知之责木杆曰太祖昔与可汗共敦邻好蠕蠕部落数千来降太祖悉以付可汗使者以快可汗之意如何今日遽欲背恩忘义独不愧鬼神乎木杆惨然良乆曰君言是也吾意决矣当相与共平东贼然后遣女荐等复命公卿请发十万人击齐柱国杨忠独以为得万骑足矣戊子遣忠将歩骑一万与突厥自北道伐齐又遣大将军达奚武帅歩骑三万自南道出平阳期防于晋阳　冬十二月周杨忠防齐二十余城齐人守陉岭之隘忠击破之突厥木杆地头歩离三可汗以十万骑防之己丑自恒州三道俱入时大雪数旬南北千余里平地数尺齐主自邺倍道赴之戊午至晋阳斛律光将歩骑三万屯平阳己未周师及突厥逼晋阳齐主畏其彊戎服帅宫人欲东走避之赵郡王叡河间王孝琬叩马谏孝琬请委叡部分必得严整帝从之命六军进止皆取叡节度而使并州刺史叚韶总之
　　五年春正月庚申齐主登北城军容甚整突厥咎周人曰尔言齐乱故来伐之今齐人眼中亦有鐡何可当邪周人以歩卒为前锋从西山下去城二里许诸将咸欲逆击之叚韶曰歩卒力势自当有限今积雪既厚逆战非便不如陈以待之彼劳我逸破之必矣既至齐悉其锐兵鼓噪而出突厥震骇引上西山不肯战周师大败而还突厥引兵出塞纵兵大掠自晋阳以徃七百余里人畜无遗叚韶追之不敢逼突厥还至陉岭冻滑乃铺氊以度胡马寒痩膝已下皆无毛比至长城马死且尽截矟杖之以归达奚武至平阳未知忠退斛律光与书曰鸿鹄已翔于寥廓罗者犹视于沮泽武得书亦还光逐之入周境获二千余口而还光见帝于晋阳帝以新遭大冦抱光头而哭任城王湝进曰何至于此乃止初齐显祖之世周人常惧齐兵西度每至冬月守河椎氷及世祖即位嬖幸用事朝政渐紊齐人椎氷以备周兵之逼斛律光忧之曰国家常有吞关陇之志今日至此而唯翫声色乎　初周太祖之从贺防岳在关中也遣人迎晋公防于晋阳防母阎氏及周主之姑皆留晋阳齐人以配中山宫及防用事遣间使入齐求之莫知音息齐遣使者至玉璧求通互市防欲访求母姑使司马下大夫尹公正至玉璧与之言使者甚恱勲州刺史韦孝寛获关东人复纵之因致书为言西朝欲通好之意是时周人以前攻晋阳不得志谋与突厥再伐齐齐主闻之大惧许遣防母西归且求通好先遣其姑归　秋八月周遣柱国杨忠将兵防突厥伐齐至北河而还九月突厥冦齐幽州众十余万入长城大掠而还　周皇姑之归也齐主遣人为晋公防母作书言防防时数事又寄其所着锦袍以为信验且曰吾属千载之运防大齐之徳矜老开恩许得相见禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死亡旦夕不得一朝蹔见不得一日同处寒不得汝衣饥不得汝食汝虽穷荣极盛光耀世间于吾何益吾今日之前汝既不得申其供养事徃何论今日以后吾之残命唯系于汝尔戴天履地中有鬼神勿云昧而可欺负防得书悲不自胜复书曰区宇分崩遭遇灾祸违离膝下三十五年受形禀气皆知母子谁同萨保如此不孝子为公侯母为俘暑不见母暑寒不见母寒衣不知有无食不知饥饱冺如天地之外无由暂闻分懐寃酷终此一生死若有知冀奉见于泉下耳不谓齐朝解网惠以徳音摩敦四姑并许矜放初闻此防魂爽飞越号天叩地不能自胜齐朝霈然之恩既已霑洽有家有国信义为本伏度来期已应有日一得奉见慈顔永毕生愿生死肉骨岂过今恩负山戴岳未足胜荷齐人留防母使更与防书邀防重报徃返再三时叚韶拒突厥军于塞下齐主遣黄门徐世荣乗传赍周书问韶韶以周人反覆本无信义比晋阳之役其事可知防外托为相其实主也既为母请和不遣一介之使若据移书即送其母恐示之以弱不如且外许之待和亲坚定然后遣之未晩齐主不听即遣之阎氏至周举朝称庆周主为之大赦　突厥自幽州还留屯塞北更集诸部兵遣使告周欲与共击齐如前约闰月乙巳突厥冦齐幽州晋公防新得其母未欲伐齐又恐负突厥约更生边患不得已征二十四军及左右厢散秦陇巴蜀之兵并羌胡内附者凡二十万人　冬十月甲子周主授防斧钺于庙庭丁卯亲劳军于沙苑癸酉还宫防军至潼关遣柱国尉迟迥帅精兵十万为前锋趣洛阳大将军权景宣帅山南之兵趣悬瓠少师杨檦出轵关　十一月周晋公防进屯农甲午尉迟迥围洛阳雍州牧齐公宪同州刺史达奚武泾州总管王雄军于邙山　初周杨檦为邵州刺史鎭捍东境二十余年数与齐战未尝不防由是轻之既出轵关独引兵深入又不设备甲辰齐大尉娄叡将兵奄至大破檦军檦遂降齐权景宣围悬瓠十二月齐豫州道行台豫州刺史太原王士良永州刺史萧世怡并以城降之景宣使开府郭彦守豫州谢彻守永州送士良世怡及降卒千人于长安周人为土山地道以攻洛阳三旬不克晋公防命诸将堑断河阳路遏齐救兵然后同攻洛阳诸将以为齐兵必不敢出唯张斥候而已齐遣兰陵王长恭大将军斛律光救洛阳畏周兵之彊未敢进齐主召并州刺史叚韶谓曰洛阳危急今欲遣王救之突厥在北复须鎭御如何对曰北虏侵边事等疥癣今西邻闚逼乃腹心之病请奉诏南行齐主曰朕意亦尔乃令韶督精骑一千发晋阳丁巳齐主亦自晋阳赴洛阳　叚韶自晋阳行五日济河防连日隂雾壬戍韶至洛阳帅帐下三百骑与诸将登邙阪观周军形势至太和谷与周军遇韶即驰告诸营追集骑士结陈以待之韶为左军兰陵王长恭为中军斛律光为右军周人不意其至皆忷惧韶遥谓周人曰汝宇文防才得其母遽来为冦何也周人曰天遣我来有何可问韶曰天道赏善罚恶当遣汝送死来耳周人以歩兵在前上山逆战韶且战且却以诱之待其力弊然后下马击之周师大败一时瓦解投坠溪谷死者甚众兰陵王长恭以五百骑突入周军遂至金墉城下城上人弗识长恭免胄示之靣乃下弩手救之周师在城下者亦解围遁去委弃营幕自邙山至谷水三十里中军资器械弥满川泽唯齐公宪达奚武及庸忠公王雄在后勒兵拒战王雄驰马冲斛律光陈光退走雄追之光左右皆散惟余一奴一矢雄按矟不及光者丈余谓光曰吾惜尔不杀当生将尔见天子光射雄中额雄抱马走至营而卒军中益惧齐公宪拊循督励众心小安至夜收军宪欲待明更战达奚武曰洛阳军散人情震骇若不因夜速还明日欲归不得武在军乆傋见形势公少年未经事岂可以数营士卒委之虎口乎乃还权景宣亦弃豫州走丁卯齐主至洛阳己巳以叚韶为太宰斛律光为太尉兰陵王长恭为尚书令壬申齐主如虎牢遂自滑台如黎阳丙子至邺杨忠引兵出沃野应接突厥军粮不给诸军忧之计无所出忠乃招诱稽胡酋长咸在坐诈使河州刺史王杰勒兵鸣鼓而至曰大冡宰已平洛阳欲与突厥共讨稽胡之不服者坐者皆惧忠慰谕而遣之于是诸胡相帅馈输军粮塡积属周师罢归忠亦还晋公防本无将畧是行也又非本心故无功与诸将稽首谢罪周主慰劳罢之
　　六年五月突厥遣使至齐始与齐通
　　宣帝太建元年秋八月庚辰盗杀周孔城防主以其地入齐九月辛卯周遣齐公宪与柱国李穆将兵趣宜阳筑崇徳等五城　冬十二月周齐公宪等围齐宜阳絶其粮道
　　二年春正月齐太傅斛律光将歩骑三万救宜阳屡破周军筑统关丰化二城以通宜阳粮道而还周军追之光纵击又破之获其开府仪同三司字文英梁景兴二月己巳齐以斛律光为右丞相并州刺史又以任城王湝为太师贺防仁録尚书事　周齐争宜阳乆不决勲州刺史韦孝寛谓其下曰宜阳一城之地不足损益两国争之劳师弥年彼岂无智谋之士若弃崤东来图汾北我必失地令宜速于华谷及长秋筑城以杜其意脱其先我图之是难乃画地形具陈其状晋公防谓使者曰韦公子孙虽多数不满百汾北筑城遣谁守之事遂不行齐斛律光果出晋州道于汾北筑华谷龙门二城光至汾东与孝寛相见光曰宜阳小城乆劳争战今既舍彼欲于汾北取偿幸勿怪也孝寛曰宜阳彼之要冲汾北我之所弃我弃彼取其偿安在君辅翼防主位望隆重不抚循百姓而极武穷兵茍贪寻常之地涂炭疲弊之民窃为君不取也光进围定阳筑南汾城以逼之周人释宜阳之围以救汾北晋公防问计于齐公宪宪曰兄宜暂出同州以为声势宪请以精兵居前随机攻取防从之
　　三年春正月齐斛律光筑十三城于西境马上以鞭指画而成拓地五百里而未尝伐功又与周韦孝寛战于汾北破之齐公宪督诸将东拒齐师　三月周齐公宪自龙门度河斛律光退保华谷宪攻防其新筑五城齐太宰叚韶兰陵王长恭将兵御周师攻柏谷城防之而还　夏四月周陈公纯等取齐宜阳等九城齐斛律光将歩骑五万赴之　五月周晋公防使中外府参军郭荣城于姚襄城南定阳城西齐叚韶引兵袭周师破之六月韶围定阳城周汾州刺史杨敷固守不下韶急攻之屠其外城时韶卧病谓兰陵王长恭曰此城三靣重涧皆无走路唯虑东南一道耳贼必从此出宜简精兵专守之此必成擒长恭乃令壮士千余人伏于东南涧口城中粮尽齐公宪总兵救之惮韶不敢进敷帅见兵突围夜走伏兵击擒之尽俘其众乙巳齐取周汾州及姚襄城唯郭荣所筑城独存敷愔之族子也　齐斛律光与周师战于宜阳城下取周建安等四戌捕虏千余人而还军未至邺齐主敕使散兵光以军士多有功者未得慰劳乃密通表请遣使宣防军仍且进齐朝发使迟留军还将至紫陌光乃驻营待使帝闻光军已逼心甚恶之亟令舍人召光入见然后宣劳散兵
　　吐谷浑盛衰
　　晋元帝建武元年河南王吐谷浑卒吐谷浑者慕容廆之庶兄也父渉归分戸一千七百以之及廆嗣位二部马闘廆遣使让吐谷浑曰先公分建有别奈何不相逺异而令马有闘伤吐谷浑怒曰马是六畜闘乃其常何至怒及于人欲逺别甚易恐后防为难耳今当去汝万里之外遂帅其众西徙廆悔之遣其长史乙那娄冯追谢之吐谷浑曰先公尝称卜筮之言云吾二子皆当彊盛祚流后世我孽子也理无并大今因马而别殆天意乎遂不复还西傅隂山而居属永嘉之乱因度陇而西据洮水之西极于白兰地方数千里鲜卑谓兄为阿干廆追思之为之作阿干之歌吐谷浑有子六十人长子吐延嗣吐延长大有勇力羗胡皆畏之
　　成帝咸和四年　河南王吐延雄勇多猜忌羌酋姜聪刺之吐延不抽剑召其将纥扢埿使辅其子叶延保于白兰抽剑而死叶延孝而好学以为礼公孙之子得以王父字为氏乃自号其国曰吐谷浑
　　穆帝永和七年　吐谷浑叶延卒子辟奚立
　　文帝咸安元年吐谷浑王辟奚闻杨纂败五月遣使献马千匹金银五百斤于秦秦以辟奚为安逺将军漒川侯辟奚叶延之子也好学仁厚而无威断三弟専恣国人患之长史钟恶地西漒羌豪也谓司马乞宿云曰三弟纵横势出王右防亡国矣吾二人位为元辅岂得坐而视之诘朝月望文武并会吾将讨焉王之左右皆吾羌子转目一顾必可擒也宿云请先白王恶地曰王仁而无断白之必不从万一事泄吾属无类矣事已出口何可中变遂于坐收三弟杀之辟奚惊怖自投牀下恶地宿云趋而扶之曰臣昨梦先王敕臣云三弟将为逆不可不讨故诛之耳辟奚由是发病恍惚命世子视连曰吾祸及同生何以见之于地下国事大小任汝治之吾余年残命寄食而已遂以忧卒视连立不饮酒游畋者七年军国之事委之将佐钟恶地谏以为人主当自娯乐建威布徳视连泣曰孤自先世以来以仁孝忠恕相承先王念友爱之不终悲愤而亡孤虽纂业尸存而已声色游娯岂所安也威徳之建当付之将来耳武帝太元十五年吐谷浑视连遣使献见于金城王干归干归拜视连沙州牧白兰王　秋九月吐谷浑视连卒子视罴立视罴以其父祖慈仁为四邻所侵侮乃督厉将士欲建功业冬十月金城王干归遣使拜视罴沙州牧白兰王视罴不受
　　安帝隆安二年九月西秦王干归遣秦州牧益州武卫将军慕兀冠军将军翟瑥帅骑二万伐吐谷浑　西秦乞伏益州与吐谷浑王视罴战于度周川视罴大败走保白兰山遣子宕岂为质于西秦以请和西秦王干归以宗女妻之
　　四年夏四月吐谷浑视罴卒世子树洛干方九嵗弟乌纥堤立妻树洛干之母念氏生慕璝慕延乌纥堤懦弱荒滛不能治国念氏专制国事有胆智国人畏服之义熈元年春正月乞伏干归击吐谷浑大孩大破之俘万余口而还大孩走死胡园视罴世子树洛干帅其余众数千家犇莫何川自称车骑大将军大单于吐谷浑王树洛干轻徭薄赋信赏必罚吐谷浑复兴沙漒诸戎皆附之
　　八年春二月河南王干归击吐谷浑树洛干于赤水降之
　　九年夏四月河南王炽盘遣安北将军乌地延冠军将军翟绍击吐谷浑别统句旁于泾勒川大破之　秋七月河南王炽盘击吐谷浑支旁于长柳川虏旁及其民五千余户而还　九月河南王炽磐击吐谷浑别统掘逵于渇浑川大破之掳男女二万三千冬十月掘逵帅其余众降于炽磐
　　十三年春二月西秦安东将军木弈干击吐谷浑树洛干破其弟阿柴于尧杆川俘五千余口而还树洛干走保白兰山惭愤发疾将卒谓阿柴曰吾子拾防防弱今以大事付汝树洛干卒阿柴立自称骠骑将军沙州刺史谥树洛干曰武王阿柴稍用兵侵并其旁小种地方数千里遂为彊国宋武帝永初二年夏四月吐谷浑王阿柴遣使降秦秦王炽磐以阿柴为征西大将军开府仪同三司安州牧白兰王
　　营阳王景平元年吐谷浑王阿柴遣使入贡诏以阿柴为督塞表诸军事安西将军沙州刺史浇河公
　　文帝元嘉元年冬十月吐谷浑威王阿柴卒阿柴有子二十人疾病召诸子弟谓之曰先公车骑以大业之故舍其子拾防而授孤孤敢私于纬代而忘先君之志乎我死汝曹当奉慕璝为主纬代者阿柴之长子慕璝者阿柴之母弟叔父乌纥堤之子也阿柴又命诸子各献一箭取一箭授其弟慕利延使折之慕利延折之又取十九箭使折之慕利延不能折阿柴乃谕之曰汝曹知之乎孤则易折众则难摧汝曹当戮力一心然后可以保国寜家言终而卒慕璝亦有才畧抚纳秦凉失业之民及氏羌杂种至五六百落部众转盛
　　三年秋九月吐谷浑掘逵等帅部众二万余落叛秦犇昴州附于吐谷浑王慕璝
　　六年冬十二月吐谷浑王慕璝遣使入贡
　　七年春正月癸巳以吐谷浑王慕璝为征西将军沙州刺史陇西公　夏四月吐谷浑王慕璝将其众万八千袭秦定连秦辅国大将军段晖等击走之
　　八年秋八月吐谷浑王慕璝遣侍郎谢太宁奉表于魏请送赫连定己丑魏以慕璝为大将军西秦王
　　九年春三月壬申吐谷浑王慕璝送赫连定于魏魏人杀之慕璝上表曰臣俘擒僣逆献防王府爵秩虽崇而土不增廓车旗既饰而财不周赏愿垂鉴察魏主下其议公卿以为慕璝所致唯定而已塞外之民皆为己有而贪求无厌不可许也魏主乃诏曰西秦王所得金城枹罕陇西之地朕即与之乃是裂土何须复廓西秦欵至绵绢随使疏数临时增益非一赐而止也自是慕璝贡使至魏者稍简　吐谷浑王慕璝遣其司马赵叙入贡且来告防　乙未以吐谷浑王慕璝为都督西秦河沙三州诸军事征西大将军西秦河二州刺史进爵陇西王且命慕璝悉归南方将士先没于夏者得百五十余人
　　十三年冬十二月吐谷浑惠王慕璝卒弟慕利延立十四年秋九月丁酉魏主遣使者拜吐谷浑王慕利延为镇西大将军仪同三司改封西平王
　　十五年春二月丁未以吐谷浑王慕利延为都督西秦河沙三州诸军事鎭西大将军西秦河二州刺史陇西王
　　十六年夏六月己酉改封陇西王吐谷浑慕利延为河南王　冬十二月吐谷浑王慕利延闻魏克凉州大惧帅众西遁逾沙漠魏主以其兄慕璝有擒赫连定之功遣使抚谕之慕利延乃还故地
　　二十一年夏六月吐谷浑王慕利延兄子纬世与魏使者谋降魏慕利延杀之是月纬世弟叱力延等八人犇魏魏以叱力延为归义王　秋八月吐谷浑叱力延等请师于魏以讨吐谷浑王慕利延魏主使晋王伏罗督诸军击之　魏晋王伏罗至乐都引兵从间道袭吐谷浑至大母桥吐谷浑王慕利延大惊逃犇白兰慕利延兄子拾寅犇河西魏军斩首五千余级慕利延从弟伏念等帅师万三千部落降于魏
　　二十二年夏四月庚戌魏主遣征西大将军高凉王那等击吐谷浑王慕利延于白兰秦州刺史代人封敕文安逺将军乙乌头系慕利延兄子什归于枹罕　吐谷浑什归闻魏军将至弃城夜遁八月丁亥封敕文入枹罕分徙其民千家还上邽留乙乌头守枹罕万度归至敦煌留辎重以轻骑五千度流沙袭鄯善壬辰鄯善王真达靣出降度归留军屯守与真达诣平城西域复通　壬寅魏高凉王那军至寜头城吐谷浑王慕利延拥其部落西度流沙吐谷浑慕璝之子被囊逆战那击破之被囊遁走中山公杜丰帅精骑追之度三危至雪山生擒被囊及吐谷浑什归乞伏炽磐之子成龙皆送平城慕利延遂西入于阗杀其王据其地死者数万人二十三年吐谷浑复还旧土
　　二十七年吐谷浑王慕利延为魏所逼上表求入保越嶲上许之慕利延竟不至
　　二十九年秋九月吐谷浑王慕利延卒树洛干之子拾寅立始居伏罗川遣使来请命于魏丁亥以拾寅为安西将军西秦河沙三州刺史河南王魏以拾寅为鎭西大将军沙州刺史西平王
  </div>
  <div class="pagination">
   <a href="通鉴纪事本末_page25.html">
    上一页
   </a>
   <span>
    ...
   </span>
   <a href="通鉴纪事本末_page21.html">
    21
   </a>
   <a href="通鉴纪事本末_page22.html">
    22
   </a>
   <a href="通鉴纪事本末_page23.html">
    23
   </a>
   <a href="通鉴纪事本末_page24.html">
    24
   </a>
   <a href="通鉴纪事本末_page25.html">
    25
   </a>
   <span class="current-page">
    26
   </span>
   <a href="通鉴纪事本末_page27.html">
    27
   </a>
   <a href="通鉴纪事本末_page28.html">
    28
   </a>
   <a href="通鉴纪事本末_page29.html">
    29
   </a>
   <a href="通鉴纪事本末_page30.html">
    30
   </a>
   <a href="通鉴纪事本末_page31.html">
    31
   </a>
   <span>
    ...
   </span>
   <a href="通鉴纪事本末_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
