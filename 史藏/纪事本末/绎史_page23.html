<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 23 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 23 页/共 76 页
  </h1>
  <div class="content">
   绎史卷四十
　　钦定四库全书
　　绎史卷四十一　　　　灵壁县知县马骕撰王子克子頽之乱
　　诗丘中有麻彼防子嗟彼防子嗟将其来施施丘中有麦彼防子国彼防子国将其来食丘中有李彼防之子彼防之子贻我佩玖【诗序丘中有麻思贤也荘王不明贤人放逐国人思之而作是诗也】左传【桓公十八年】周公欲弑荘王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯諌曰并后匹嫡两政耦国乱之本也周公弗从故及【已上子克之乱】
　　左传【荘公十六年】初晋武公伐夷执夷诡诸蒍国请而免之既而弗报故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢恵王立而复之　【十九年】初王姚嬖于荘王生子頽子頽有宠蒍国为之师及恵王即位取蒍国之圃以为囿边伯之宫近于王宫王取之王夺子禽祝诡与詹父田而收膳夫之秩故蒍国边伯石速詹父子禽祝诡作乱因苏氏秋五大夫奉子頽以伐王不克出奔温苏子奉子頽以奔衞衞师燕师伐周冬立子頽【纪年晋献公元年王如成周周有白舞于市　二年王子頽乱王居于郑郑入王府多取玉玉化为蜮射人○水经注引事最竒】　二十年春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其寳器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司寇行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也【国语恵王三年边伯石遬蒍国出王而立王子穨王处于郑三年子穨饮三大夫酒子国为客乐及徧儛郑厉公见虢叔曰吾间之司寇行戮君为之不举而况敢乐祸乎今吾闻子頽歌舞不思忧夫出王而代其位祸孰大焉临祸忘忧是谓乐祸祸必及之盍纳王乎虢叔许诺郑伯将王自圉门入虢叔自北门入杀子頽及三大夫王乃入】　二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之略自虎牢以东原伯曰郑伯效尤其亦将有咎五月郑厉公卒王巡虢守虢公为王宫于玤王与之酒泉郑伯之享王也王以后之鞶鉴予之虢公请器王予之爵郑伯由是始恶于王冬王归自虢　【二十七年】王使召伯廖赐齐侯命且请伐衞以其立子頽也　二十八年春齐侯伐衞战败衞师数之以王命取赂而还【公羊传伐不日此何以日至之日也战不言伐此其言伐何至之日也春秋伐者为客受伐者为主故使衞主之也曷为使衞主之衞未有罪尔败者称师衞何以不称师未得乎师也　谷梁传于伐与战安战也战衞战则是师也其曰人何也防之也何为防之也今授之诸侯而后有侵伐之事故防之也其人衞何也以其人齐不可不人衞也衞小齐大其以衞及之何也以其防之可以言及也其称人以败何也不以　僖师败于人也　公】十年春狄灭温苏子无信也苏子叛王即狄又不能于狄狄人伐之王不救故灭苏子奔衞【已上子頽之乱】
　　周室之乱起于并后匹嫡而奸人乘之以为利在昔携王干位王室播迁周防不祀乃犹不鉴子克之谋起于桓王之宠也子頽之僭始于王姚之嬖也辛伯先识乱本而蚤除其害是以荘王之时国无大患恵王取囿夺田咸不以礼五大夫奉子頽以伐之所谓多行不义必自及也子頽乐祸郑伯知其不终辄复效尤昔人所由致论于目睫乎恵王以私行赏没郑之功内难甫平又宠叔带而周室自此多事矣暗主殆不可与言哉










　　绎史卷四十一
　　钦定四库全书
　　绎史卷四十二　　　　灵壁县知县马骕撰楚子伐灭诸国
　　左传【桓公二年】蔡侯郑伯会于邓始惧楚也【公羊传离不言会此其言会何盖邓与　六会尔　　年】楚武王侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难闲也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬬伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉徳而无违心也所谓馨香无谗慝也故务其三时脩其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐　【八年】随少师有宠楚鬭伯比曰可矣雠有衅不可失也夏楚子合诸侯于沈鹿黄随不会使防章譲黄楚子伐随军于汉淮之闲季梁请下之弗许而后战所以怒我而怠寇也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速杞随师败绩随侯逸鬬丹获其戎车与其戎右少师秋随及楚平楚子将不许鬬伯比曰天去其疾矣随未可克也乃盟而还
　　史记三十五年楚伐随随曰我无罪楚曰我蛮夷也今诸侯皆为叛相侵或相杀我有敝甲欲以观中国之政请王室尊吾号随人为之周请尊楚王室不聼还报楚三十七年楚熊通怒曰吾先鬻熊文王之师也蚤终成王举我先公乃以子男田令居楚蛮夷皆率服而王不加位我自尊耳乃自立为武王与随人盟而去于是始开濮地而有之
　　左传【九年】巴子使韩服告于楚请与邓为好楚子使道朔将巴客以聘于邓邓南鄙鄾人攻而夺之币杀道朔及巴行人楚子使防章譲于邓邓人弗受夏楚使鬭廉帅师及巴师围鄾邓养甥耼甥帅师救鄾三逐巴师不克鬬廉衡陈其师于巴师之中以战而北邓人逐之背巴师而夹攻之邓师大败鄾人宵溃　【十一年】楚屈瑕将盟贰轸郧人军于蒲骚将与随绞州蓼伐楚师莫敖患之鬭廉曰郧人军其郊必不诫且日虞四邑之至也君次于郊郢以御四邑我以鋭师宵加于郧郧有虞心而恃其城莫有鬬志若败郧师四邑必离莫敖曰盍请济师于王对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还　【十二年】楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之为城下之盟而还伐绞之役楚师分渉于彭罗人欲伐之使伯嘉谍之三巡数之　十三年春楚屈瑕伐罗鬬伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也楚子使頼人追之不及莫敖使徇于师曰谏者有刑及鄢乱次以济遂无次且不设备及罗罗与卢戎两军之大败之莫敖缢于荒谷羣帅囚于冶父以聼刑楚子曰孤之罪也皆免之　【荘公】四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬬祁莫敖屈重除道梁溠营军临随随人惧行成莫敖以王命入盟随侯且请为会于汉汭而还济汉而后发丧【○左氏叙楚事文竒而法其图事谋国料敌制胜居然如见】
　　史记周召随侯数以立楚为王楚怒以随背已伐随武王卒师中而兵罢子文王熊赀立始都郢【已上武王侵伐诸国】左传【荘公六年】楚文王伐申过邓邓祁侯曰吾甥也止而享之骓甥耼甥养甥请杀楚子邓侯弗许三甥曰亡邓国者必此人也若不早图后君噬齐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之
　　左传楚文王伐邓使王子革王子灵共捃菜二子出采见老人载畚乞焉不与而夺之王闻之令皆拘二子将杀之大夫辞曰取畚信有罪然杀之非其罪也君若何杀之言卒文人造军而言曰邓为无道故伐之今君公之子之而夺吾畚无道甚于邓呼天而号君闻之羣臣恐君见之曰讨有罪而横夺非所以禁暴也恃力虐老非所以教防也爱子弃法非所以保国也私二子灭三行非所以从政也丈人舍之矣谢之军门之外耳【已上文王灭邓】
　　【公羊传隐公八年蔡侯考父卒葬蔡宣公卒何以名而不名卒从正而从主人卒何以日而不日卒赴而不告　谷梁传诸侯日卒正也月故也】
　　左传【十一年】郑息有违言息侯伐郑郑伯与战于竟息师大败而还君子是以知息之将亡也不度徳不量力不亲亲不征辞不察有罪犯五不韪而以伐人其丧师也不亦宜乎　【桓公十七年】蔡桓侯卒蔡人召蔡季于陈秋蔡季自陈归于蔡蔡人嘉之也【谷梁传蔡季蔡之贵者　荘也自陈陈有奉焉尔　　公十年】蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归
　　公羊传荆者何州名也州不若国国不若氏氏不若人人不若名名不若字字不若子蔡侯献舞何以名絶曷为絶之获也曷为不言其获不与夷狄之获中国也谷梁传荆者楚也何为谓之荆狄之也何为狄之圣人立必后至天子弱必先叛故曰荆狄之也蔡侯何以名也絶之也何为絶之获也中国不言败此其言败何也中国不言败蔡侯其见获乎其言败何也释蔡侯之获也以归犹愈乎执也
　　左传【十四年】蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎【谷梁传荆者楚也其曰荆何也州举之也州不如国国不如名名不如字吕氏春秋楚王欲取息与蔡乃先佯言善蔡侯而与之谋曰吾欲得息奈何蔡侯曰息夫人吾妻之姨也吾】
　　【请为飨息侯与其妻者而与王俱因而袭之楚王曰诺于是与蔡侯以飨礼入于息因与俱遂取息旋舍于蔡又取蔡○按此与左氏小异】
　　列女传楚伐息破之虏其君使守门将妻其夫人而纳之于宫楚王出游夫人遂出见息君谓之曰人生要一死而已何至自苦生离于地上岂如死归于地下哉乃作诗曰谷则异室死则同穴谓予不信有如皦日息君止之不聼遂自杀息君亦自杀楚王贤其守节有义乃以诸侯之礼合而葬之君子谓夫人説于行义故序之于诗【○据左传息妫不死岂别有夫人邪然大车今亦不云息夫人所作　谷梁传僖公十四年蔡侯肸卒诸侯时卒恶之也已上文王灭息入蔡】
　　史记楚彊陵江汉闲小国小国皆畏之十一年齐桓公始霸楚亦始大
　　淮南子楚文王好服獬冠楚国效之　文王汚膺鲍申伛背以成楚国之治
　　説苑荆文王得如黄之狗箘簬之矰以畋于云梦三月不反得舟之姬淫朞年不聼朝保申谏曰先王卜以臣为保吉今王得如黄之狗箘簬之矰畋于云泽三月不反及得舟之姬淫朞年不聼朝王之罪当笞匍伏将笞王王曰不谷免于襁褓托于诸侯矣愿请变更而无笞保申曰臣承先王之命不敢废王不受笞是废先王之命也臣宁得罪于王无负于先王王曰敬诺乃席王王伏保申束细箭五十跪而加之王背如此者谓王起矣王曰有笞之名一也遂致之保申曰臣闻之君子耻之小人痛之耻之不变痛之何益保申趋出欲自流乃请罪于王王曰此不谷之过保将何罪王乃变行从保申杀如黄之狗折箘簬之矰逐舟之姬务治乎荆兼国三十令荆国广大至于此者保申敢极言之功也　【吕览舟作丹】
　　左传【荘公十八年】初楚武王克权使鬬缗尹之以叛围而杀之迁权于那处使阎敖尹之及文王即位与巴人伐申而惊其师巴人叛楚而伐那处取之遂门于楚阎敖游涌而逸楚子杀之其族为乱冬巴人因之以伐楚　十九年春楚子御之大败于津还鬻拳弗纳遂伐黄败黄师于踖陵还及湫有疾夏六月庚申卒鬻拳葬诸夕室亦自杀也而葬于绖皇初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之大伯使其后掌之君子曰鬻拳可谓爱君矣諌以自纳于刑刑犹不忘纳君于善【○申以笞争拳以兵諌而王能受之王亦贤矣已上文王之贤】
　　史记杜敖五年欲杀其弟熊恽恽奔随与随袭杀杜敖代立是为成王成王恽元年初即位布徳施恵结旧好于诸侯使人献天子天子赐胙曰镇尔南方夷越之乱无侵中国于是楚地千里【公羊传二十三年荆人来聘荆何以称人始能聘也　谷梁传善累而后进之其曰人何也举道不待】
　　左传【二十八年】楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎御人以告子元子元曰妇人不忘袭雠我反忘之秋子元以车六百乘伐郑入于桔柣之门子元鬬御疆鬬梧耿之不比为旆鬬班王孙游王孙喜殿众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止【谷梁传荆者楚也其曰荆州举之也　三十善救郑也　年】楚公子元归自伐郑而处王宫鬬射师谏则执而梏之秋申公鬬班杀子元鬬谷于菟为令尹自毁其家以纾楚国之难
　　説苑楚令尹子文之族有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士恃法柔而不挠刚而不折今弃法而背令而释犯法者是为理不端懐心不公也岂吾营私之意也何廷理之駮于法也吾在上位以率士民士民或怨而吾不能免之于法今吾族犯法甚明而使廷理因縁吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人防少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不聼恤顾怨萌方正公平
　　潜夫论楚鬬文子三为令尹而有饥色妻子冻馁朝不及夕
　　韩诗外传楚成王读书于殿上而轮扁在下作而问曰未审主君所读何书也成王曰先圣之书轮扁曰此真先圣王之糟粕耳非美者也成王曰子何以言之轮扁曰以臣轮言之夫以规为圆矩为方此其可付乎子孙者也若夫合三木而为一应乎心动乎体其不可得而传者也以为所传真糟粕耳故唐虞之法可得而改也其喻人心不可及矣诗曰上天之载无声无臭其孰能及之【○荘子作齐桓公事彼文尤佳】
　　説苑楚成王赞诸属诸侯使鲁君为仆鲁君致大夫而谋曰我虽小亦周之建国也今成王以我为仆可乎大夫皆曰不可公仪休曰不可不聼楚王身死国亡君之臣乃君之有也为民君也鲁君遂为仆【○公仪休相鲁穆公与楚成王异时人也此疑有误已上成王之彊】
　　左传【僖公五年】楚鬬谷于菟灭子奔黄于是江黄道柏方睦于齐皆姻也子恃之而不事楚又不设备故亡【谷梁传国也其不日防国也】
　　【十一年】黄人不归楚贡冬楚人伐黄　【十二年】黄人恃诸侯之睦于齐也不共楚职曰自郢及我九百里焉能害我夏楚灭黄【谷梁传贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聼遂与之盟管仲死楚伐　二十江灭黄桓公不能救故君子闵之也　年】随以汉东诸侯叛楚冬楚鬬谷于菟帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露【谷梁传　二十随国也　六年】夔子不祀祝融与鬻熊楚人让之对曰我先王熊摰有疾鬼神弗赦而自窜于夔吾是以失楚又何祀焉秋楚成得臣鬭宜申帅师灭夔以夔子归【谷梁传夔国也不日防国也以归犹愈乎执也已上成　文公王灭黄夔　三年】楚师围江晋先仆伐楚以救江冬晋以江故告于周王叔桓公晋阳处父伐楚以救江门于方城遇息公子朱而还【公羊传此伐楚也其言救江何为谖也其为谖奈何伐楚为救江也　谷梁传此伐楚其言救　四江何也江逺楚近伐楚所以救江也　年】楚人灭江秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣　【五年】六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰臯陶庭坚不祀忽诸徳之不建民之无援哀哉【已上穆王灭江六蓼】
　　邓之会传曰始惧楚也曷言乎始惧也中国之患楚也自此始矣前此夷王之世熊渠僭王然而寻去其号焉犹知畏天子也及平王末蚡冒啓濮犹未尝蚕食诸夏也武王之立当王室益衰诸侯多故曲沃庶也而偪晋郑伯臣也而抗王鲁衞陈宋臣弑其君邻国构怨兵革不息自是荆蛮之主以为诸侯自顾不遑安能御我于是始有轻视中国之心矣蔡郑与邓宻迩长蛇邓尤偪处愿为地主三国震动协谋春秋伤之曰此东迁以来荆蛮猾夏之始乎越六年楚人伐随告随曰我有敝甲欲以观中国之政请王室尊吾号既而曰吾先鬻熊文王之师也蛮夷皆率服而王不加位我自尊耳然则会邓之日楚人尚未称王而诸姬震惧奔走恐后焉未防而随黄绞罗之地骚然不宁假令武王不死方城之外非中国有矣文王嗣立荐食上国春秋书之曰荆成王享国长乆身歴二霸春秋书之曰楚楚之渐进为彊大也齐桓公盟于贯管仲欲舍江黄晋文战胜城濮以为得臣不死忧尚未艾中国有霸主犹且避楚况桓文没而穆王弑立复能奋其诈力残灭与国秦伯降服臧孙兴叹卒莫能救楚始日有图霸之志北方之诸侯咸重足而莫敢侧视矣彼随一汉东小诸侯耳能惕于季梁之言退而修政楚不敢伐至成王之时子文帅师仅以取成春秋之国小而能自彊未有如随者也若夫蔡郑与邓不思所以自立而为会以求安其后邓灭蔡入郑伐曾不闻其相救君子曰政之不修会何益焉姬之衰也王室之不竞也小国之无依也疆索之闲无岁不有楚师灭人之国而攘人之地如取如携如或掇之幅员广则甲兵日彊天方授楚中国亦何能支也哉

　　绎史卷四十二
　　钦定四库全书
　　绎史卷四十三　　　　灵壁县知县马骕撰衞懿公亡国【文公灭邢附】
　　诗芄兰之支童子佩觿虽则佩觿能不我知容兮遂兮垂带悸兮芄兰之叶童子佩韘虽则佩韘能不我甲容兮遂兮垂带悸兮　墙有茨不可埽也中冓之言不可道也所可道也言之丑也墙有茨不可防也中冓之言不可详也所可详也言之长也墙有茨不可束也中冓之言不可读也所可读也言之辱也　君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒髪如云不屑髢也玉之瑱也象之揥也且之晳也胡然而天也胡然而帝也瑳兮瑳兮其之展也防彼绉絺是绁袢也子之清且之顔也展如之人兮邦之媛也　爰采唐矣沬之乡矣云谁之思美孟姜矣期我乎桑中要我乎上宫送我乎淇之上矣爰采麦矣沬之北矣云谁之思美孟弋矣期我乎桑中要我乎上宫送我乎淇之上矣爰采葑矣沬之东矣云谁之思美孟庸矣期我乎桑中要我乎上宫送我乎淇之上矣　鹑之奔奔鹊之彊彊人之无良我以为兄鹊之彊彊鹑之奔奔人之无良我以为君【诗序芄兰刺恵公也骄而无礼大夫刺之　墙有茨衞人刺其上也公子顽通乎君母国人疾之而不可道也　君子偕老刺衞夫人也夫人淫乱失事君子之道故陈人君之徳服饰之盛宜与君子偕老也　桑中刺奔也衞之公室淫乱男女相奔至于公族在位相窃妻妾期于幽逺政散民流而不可止　鹑之奔奔刺衞宣姜也衞人以为宣姜鹑鹊之不若也】
　　礼记石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以为有知也【○檀弓】
　　左传【闵公二年】冬十二月狄人伐衞衞懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与甯荘子矢使守曰以此賛国择利而为之与夫人绣衣曰聼于二子渠孔御戎子伯为右黄夷前驱孔婴齐殿及狄人战于荧泽衞师败绩遂灭衞衞侯不去其旗是以甚败狄人囚史华龙滑与礼孔以逐衞人二人曰我大史也实掌其祭不先国不可得也乃先之至则告守曰不可待也夜与国人出狄入衞遂徔之又败诸河初恵公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为衞之多患也先适齐及败宋桓公逆诸河宵济衞之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曺归公乘马祭服五称牛羊豕鸡狗皆三百与门材归夫人鱼轩重锦三十两【纪年晋献公十七年衞懿公及赤狄战于洞泽　杜云泂当为泂】
　　新书衞懿公喜鹤鹤有饰以文绣而乘轩者赋敛繁多而不顾其民贵优而轻大臣羣臣或谏则面叱之及翟伐衞寇挟城堞矣衞君垂泣而拜其臣民曰寇迫矣士民其勉之士民曰君亦使君之贵优将君之爱鹤以为君战矣我侪小人也安能守战乃溃门而出走翟寇遂入衞君奔死遂丧其国
　　吕氏春秋衞懿公有臣曰演有所于使翟人攻衞其民曰君之所予位禄者鹤也所贵富者宫人也君使宫人与鹤战余焉能战遂溃而去翟人至及懿公于荥泽杀之尽食其肉独舍其肝演至报使于肝毕呼天而啼尽哀而止曰臣请为襮因自杀先出其腹实内懿公之肝桓公闻之曰衞之亡也以为无道也今有臣若此不可不存于是复立衞于楚丘演可谓忠矣杀身出生以徇其君非徒徇其君也又令衞之宗庙复立祭祀不絶可谓有功矣
　　诗载驰载驱归唁衞侯驱马悠悠言至于漕大夫跋渉我心则忧既不我嘉不能旋反视尔不臧我思不逺既不我嘉不能旋济视尔不臧我思不閟陟彼阿丘言采其蝱女子善懐亦各有行许人尤之众穉且狂我行其野芃芃其麦控于大邦谁因谁极大夫君子无我有尤百尔所思不如我所之【诗序载驰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也　列女传许穆夫人者衞懿公之女初许求之齐亦求之懿公将与许女因其傅母而言曰古者诸侯之有女子也所以系援于大国也今许小而逺齐大而近如使邉境有寇戎之事控告大国妾在不犹愈乎衞侯不聼其后翟人攻衞大破之而许不能救许夫人驰驱而吊唁衞侯因疾之而作诗君子善其慈恵而逺识也○许穆夫人非懿公女】
　　左传郑人恶髙克使帅师次于河上乆而弗召师溃而归髙克奔陈郑人为之赋清人【公羊传郑弃其师者何恶其将也郑伯恶髙克使之将逐而不纳弃师之道也谷梁传恶其长也兼不反其众则是弃其师也】
　　诗清人在彭驷介旁旁二矛重英河上乎翺翔清人在消驷介麃麃二矛重乔河上乎逍遥清人在轴驷介陶陶左旋右抽中军作好【诗序清人刺文公也髙克好利而不顾其君文公恶而欲逺之不能使髙克将兵而御狄于竟陈其师旅翺翔河上乆而不召众散而归髙克奔陈公子素恶髙克进之不以礼文公退之不以道危国亡师之本故作是诗也】
　　左传僖之元年齐桓公迁邢于夷仪二年封衞于楚丘邢迁如归衞国忘亡衞文公大布之衣大帛之冠务材训农通商恵工敬教劝学授方任能元年革车三十乘季年乃三百乘
　　诗投我以木报之以琼琚匪报也永以为好也投我以木桃报之以琼瑶匪报也永以为好也投我以木李报之以琼玖匪报也永以为好也　定之方中作于楚宫揆之以日作于楚室树之榛栗椅桐梓漆爰伐琴瑟升彼虚矣以望楚矣望楚与堂景山与京降观于桑卜云其吉终焉允臧灵雨既零命彼倌人星言夙驾説于桑田匪直也人秉心塞渊騋牝三千【诗序木瓜美齐桓公也衞国有狄人之败出处于漕齐桓公救而封之遗之车马器服焉衞人思之欲厚报之而作是诗也　定之方中美衞文公也衞为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉】
　　史记初翟杀懿公也衞人怜之思复立宣公前死太子伋之后伋子又死而代伋死者子夀又无子太子伋同母弟二人其一曰黔牟黔牟尝代恵公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公初立轻赋平罪身自劳与百姓同苦以收衞民
　　诗蝃蝀在东莫之敢指女子有行逺父母兄弟朝隮于西崇朝其雨女子有行逺兄弟父母乃如之人也懐昏姻也大无信也不知命也　相防有皮人而无仪人而无仪不死何为相防有齿人而无止人而无止不死何俟相防有体人而无礼人而无礼胡不遄死　孑孑干旄在浚之郊素丝纰之良马四之彼姝者子何以畀之孑孑干旟在浚之都素丝组之良马五之彼姝者子何以予之孑孑干旌在浚之城素丝祝之良马六之彼姝者子何以告之【诗序蝃蝀止奔也衞文公能以道化其民淫奔之耻国人不齿也　相防刺无礼也衞文公能正其羣臣而刺在位承先君之化无礼仪也　干旄美好善也衞文公臣子多好善贤者乐告以善道也】
　　左传【僖公】十二年春诸侯城衞楚丘之郛惧狄难也　【十八年】冬邢人狄人伐衞围菟圃衞侯以国譲父兄子弟及朝众曰茍能治之燬请徔焉众不可而后师于訾娄狄师还【谷梁传狄其称人何也善累而后进　十九之伐衞所以救齐也功近而徳逺矣　年】秋衞人伐邢以报菟圃之役于是衞大旱卜有事于山川不吉甯荘子曰昔周饥克殷而年丰今邢方无道诸侯无伯天岂或者欲使衞讨邢乎徔之师兴而雨　【二十年】秋齐狄盟于邢为邢谋衞难也于是衞方病邢【谷梁传邢为主焉尔邢小其为主何也　二十其为主乎救齐　　四年】衞人将伐邢礼至曰不得其守国不可得也我请昆弟仕焉乃往得仕　二十五年春衞人伐邢二礼徔国子巡城掖以赴外杀之正月丙午衞侯燬灭邢同姓也故名礼至为铭曰余掖杀国子莫余敢止【韩非子衞君入朝于周周行人问其号对曰诸侯辟疆周行人却之曰诸侯不得与天子同号衞君乃自更曰诸侯燬而后内之仲尼闻之曰逺哉禁偪虚名不以借人况实事乎　新书周行还之曰啓疆辟疆天子之号也诸侯弗得用衞侯更其名曰然后受之】
　　衞宣公纳妇而授国于恵则是淫乱者之可以享国也恵公夺适而传位于懿则是窃立者之可以长世也福善祸淫之道不防爽乎是不然为恶者不必有近刑懿公见杀于翟人灭国殄世犹是宣恵之余殃也夫好鹤宜若为小失耳遂使百姓散离敌未至而奔溃恐后华礼夜与国人出臣民皆叛寇来使麋鹿触之懿必不能食肉舍肝曷为视死弗救也此无他衞人之恶恵公而怜伋夀乆矣恶恵公则不愿懿公之有国伋夀无后则凡可以立为君者无不可以代懿公也矧懿公拒諌贵优复无干蛊之徳而昭伯实伋子之母弟有子而立足以慰民望焉齐桓公因民所欲益之民而封其国于是存亡继絶之义昭然于天下矣方翟人之入衞也亦复病邢齐人既迁邢又复封衞然则邢衞之国同病也夷仪与楚丘其相依犹唇齿也衞与邢之相救非相为赐势不得不然尔奈何桓公既没而邢衞交恶衞且昧恩而伐齐邢乃助翟人以攻衞邢固不道衞亦不仁譲国众徔兴师雨降史氏之辞不无溢美二礼委质以济其谋张仪事楚事魏之智实权舆焉夫邢为姬姓周公之也衞之视邢则为同姓鲁之视邢则为同宗灭同姓春秋恶之灭同宗鲁之春秋恶之此生而书名春秋所由仅见与且衞自宣恵以来文公则诚贤君矣定之方中诗人专美布衣帛冠国用富强养余力以报翟邢可亲而不可伐也胡为计不出此矜张奋怒终成贪徳亦思控大邦而叹谁极衞难方殷邢实共之忘同患而长寇雠生名之贬所由来乎









　　绎史卷四十三
&lt;史部,纪事本末类,绎史&gt;
　　钦定四库全书
　　绎史卷四十四之一　　灵壁县知县马骕撰齐桓公霸业【一】
　　管子齐僖公生公子诸儿公子糺公子小白使鲍叔傅小白鲍叔辞称疾不岀管仲与召忽徃见之曰何故不岀鲍叔曰先人有言曰知子莫若父知臣莫若君今君知臣不肖也是以使贱臣传小白也贱臣知弃矣召忽曰子固辞无出吾权任子以死亡必免子鲍叔曰子如是何不免之有乎管仲曰不可持社稷宗庙者不让事不广闲将有国者未可知也子其出乎召忽曰不可吾三人者之于齐国也譬之犹鼎之有足也去一焉则必不立矣吾观小白必不为后矣管仲曰不然也夫国人憎恶糺之母以及糺之身而怜小白之无母也诸儿长而贱事未可知也夫所以定齐国者非此二公子者将无已也小白之为人无小智惕而有大虑非夷吾莫容小白天不幸降祸加殃于齐糺虽得立事将不济非子定社稷其将谁也召忽曰百嵗之后吾君卜世犯吾君命而废吾所立夺吾糺也虽得天下吾不生也兄与我齐国之政也受君令而不改奉所立而不济是吾义也【兄古字况通】管仲曰夷吾之为君臣也将承君命奉社稷以持宗庙岂死一糺哉夷吾之所死者社稷破宗庙灭祭祀絶则夷吾死之非此三者则夷吾生夷吾生则齐国利夷吾死则齐国不利鲍叔曰然则奈何管子曰子出奉令则可鲍叔许诺乃出奉令遂傅小白鲍叔谓管仲曰何行管仲曰为人臣者不尽力于君则不亲信不亲信则言不聼言不聼则社稷不定夫事君者无二心鲍叔许诺
　　诗卢令令其人美且仁卢重环其人美且鬈卢重鋂其人美且偲　无田甫田维莠骄骄无思逺人劳心忉忉无田甫田维莠桀桀无思逺人劳心怛怛婉兮娈兮总角丱兮未几见兮突而弁兮【诗序卢令刺荒也襄公好田猎毕弋而不修民事百姓苦之故陈古以风焉　甫田大夫刺襄公也无礼义而求大功不修徳而求诸侯志大心劳所以求者非其道也】
　　左传【庄公八年】齐侯使连称管至父戍葵丘瓜时而徃曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使闲公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于戸下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔【谷梁传大夫弑其君以国氏者嫌也弑而代之也】初公孙无知虐于雍廪　九年春雍廪杀无知【谷梁传无知之挈失嫌也称人以杀大夫杀有罪也】公及齐大夫盟于蔇齐无君也【公羊传公曷为与大夫盟齐无君也然则何以不名为其讳与大夫盟也使若众然　谷梁传公不及大夫大夫不名无君也盟纳子纠也不日其盟渝也当齐无君制在公矣当可纳而不纳故恶内也】夏公伐齐纳子纠桓公自莒先入【公羊传纳者何入辞也其言伐之何伐而言纳者犹不能纳也纠者何公子纠也何以不称公子君前臣名也曷为以国氏当国也其言入何簒辞也　谷梁传当可纳而不纳齐变而后伐故干时之战不讳败恶内也大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也】　秋师及齐师战于干时我师败绩公丧戎路乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之【公羊传内不言败此其言败何伐败也曷为伐败复雠也此复雠乎大国曷为使微者公也公则曷为不言公不与公复雠也曷为不与公复雠复雠者在下也】
　　谷梁传外不言取言取病内也取易辞也犹曰取其子纠而杀之云尔十室之邑可以逃难百室之邑可以隠死以千乘之鲁而不能存子纠以公为病矣【公羊传其取之何内辞也胁我使我杀之也其称子纠何贵也其贵奈何宜为君者也】
　　史记齐君无知游于雍林雍林人甞有怨无知及其徃游雍林人袭杀无知告齐大夫曰无知弑襄公自立臣谨行诛唯大夫更立公子之当立者唯命是聼初襄公之醉杀鲁桓公通其夫人杀诛数不当滛于妇人数欺大臣羣弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫髙傒及雍林人杀无知议立君髙国先隂召小白于莒鲁闻无知死亦发兵送公子纠而使管仲别将兵遮莒道射中小白带钩小白佯死管仲使人驰报鲁鲁送纠者行益迟六日至齐则小白已入髙傒立之是为桓公桓公之中钩佯死以误管仲已而载温车中驰行亦有髙国内应故得先入立【左传以雍廪为人名此以雍林为地名矣】
　　吕氏春秋公子纠与公子小白皆归俱至争先入公家管仲扞弓射公子小白中钩鲍叔御公子小白僵管子以为小白死告公子纠曰安之公子小白已死矣鲍叔因疾驱先入故公子小白得以为君鲍叔之智应射而令公子小白僵也其智若镞矢也
　　韩非子公子纠将为乱桓公使使者视之使者报曰笑不乐视不见必为乱乃使鲁人杀之
　　管子或曰明年襄公逐小白小白走莒三年襄公薨公子糺践位国人召小白鲍叔曰胡不行矣小白曰不可夫管仲知召忽彊武虽国人召我我犹不得入也鲍叔曰管仲得行其知于国国可谓乱乎召忽彊武岂能独图我哉小白曰夫虽不得行其知岂且不有焉乎召忽虽不得众其及岂不足以图我哉鲍叔对曰夫国之乱也智人不得作内事朋友不能相合摎而国乃可图也乃命车驾鲍叔御小白乘而出于莒小白曰夫二人者奉君令吾不可以试也乃将下鲍叔履其足曰事之济也在此时事若不济老臣死之公子犹之免也乃行至于邑郊鲍叔令车二十乘先十乘后鲍叔乃告小白曰夫国之疑二三子莫忍老臣事之未济也老臣是以塞道鲍叔乃誓曰事之济也聼我令事之不济也免公子者为上死者为下吾以五乘之实距路鲍叔乃为前驱遂入国逐公子糺管仲射小白中钩管仲与公子糺召忽遂走鲁桓公践位鲁伐齐纳公子糺而不能　【管子大匡篇记叙駮异其云子糺既立复出尤舛谬已上桓公得国】
　　国语桓公自莒反于齐使鲍叔为宰辞曰臣君之庸臣也君加恵于臣使不冻餧则是君之赐也若必治国家者则非臣之所能也若必治国家者则管夷吾乎臣之所不若夷吾者五寛恵柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以滨于死鲍叔对曰夫为其君动也君若宥而反之夫犹是也桓公曰若何鲍子对曰请诸鲁桓公曰施伯鲁君之谋臣也夫知吾将用之必不予我矣若之何鲍子对曰使人请诸鲁曰寡君有不令之臣在君之国欲以戮于羣臣故请之则予我矣桓公使请诸鲁如鲍叔之言严公以问施伯施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣严公曰若何施伯对曰杀而以其尸授之严公将杀管仲齐使者请曰寡君欲亲以为戮若不生得以戮于羣臣犹未得请也请生之于是严公使束缚以予齐使齐使受而以退
　　史记桓公之立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即髙傒与叔牙足也君且欲覇王非管夷吾不可夷吾所居国国重不可失也于是桓公从之乃诈为召管仲欲甘心实欲用之管仲知之故请徃鲍叔牙迎受管仲及堂阜而脱桎梏斋祓而见桓公桓公厚礼以为大夫任政管子桓公自莒反于齐使鲍叔牙为宰鲍叔辞曰夫管仲民之父母也将欲治其子不可弃其父母君使人请之君诏使者曰寡君有不令之臣在君之国愿请之以戮羣臣鲁君必诺且施伯之知夷吾之才必将致鲁之政夷吾受之则鲁能弱齐矣夷吾不受彼知其将反于齐必杀之公曰然则夷吾受乎鲍叔曰不受也夷吾事君无二心公曰其于寡人犹如是乎对曰非为君也为先君与社稷之故君若欲定宗庙则亟请之不然无及也公乃使鲍叔行成曰公子糺亲也请君讨之鲁人为杀公子糺又曰管仲雠也请受而甘心焉鲁君许诺施伯谓鲁侯曰勿予非戮之也将用其政也管仲者天下之贤人也大器也在楚则楚得志于天下在晋则晋得志于天下在狄则狄得志于天下今齐求而得之则必长为鲁国忧君何不杀而授之其尸鲁君曰诺将杀管仲鲍叔进曰杀之齐是戮齐也杀之鲁是戮鲁也敝邑寡君愿生得之以徇于国为羣臣僇若不生得是君与寡君贼比也非敝邑之所请也使臣不能受命于是鲁君乃不杀遂生束缚而柙以予齐鲍叔受而哭之三举施伯从而笑之谓大夫曰管仲必不死夫鲍叔之忍不僇贤人其智称贤以自成也鲍叔相公子小白先入得国管仲召忽奉公子糺后入与鲁以战能使鲁败功足以得天与失天其人事一也今鲁惧杀公子糺召忽囚管仲以予齐鲍叔知无后事必将勤管仲以劳其君愿以显其功众必予之有得力死之功犹尚可加也显生之功将何如是昭徳以贰君也鲍叔之智不是失也至于堂阜之上鲍叔祓而浴之三桓公亲迎之郊管仲诎缨插衽使人操斧而立其后公辞斧三然后退之公曰垂缨下衽寡人将见管仲再拜稽首曰应公之赐杀之黄泉死且不朽公遂与归礼之于庙三酌而问为政焉桓公问于鲍叔曰将何以定社稷鲍叔曰得管仲与
　　召忽则社稷定矣公曰夷吾与召忽吾贼也鲍叔乃告公其故图公曰然则可得乎鲍叔曰若亟召则可得也不亟不可得也公曰恐不及奈何鲍叔曰夫施伯之为人也敏而多畏公若先反恐注怨焉必不杀也公曰诺施伯进对鲁君曰管仲有急其事不济今在鲁君其致鲁之政焉若受之则齐可弱也若不受则杀之杀之以説于齐也与同怒尚贤于已君曰诺鲁未及致政而齐之使至鲁君问施伯施伯曰君与之臣闻齐君惕而亟骄虽得贤庸必能用之乎及齐君之能用之也管子之事济也夫管仲天下之大圣也今彼反齐天下皆乡之岂独鲁乎今若杀之此鲍叔之友也鲍叔因此以作难君必不能待也不如与之鲁君乃遂束缚管仲与召忽管仲谓召忽曰子惧乎召忽曰何惧乎吾不蚤死将胥有所定也今既定矣令子相齐之左必令忽相齐之右虽然杀君而用吾身是再辱我也子为生臣忽为死臣忽也知得万乘之政而死公子糺可谓有死臣矣子生而霸诸侯公子糺可谓有生臣矣死者成行生者成名名不两立行不虚至子其勉之死生有分矣乃行入齐境自刎而死管仲遂入君子闻之曰召忽之死也贤其生也管仲之生也贤其死也【○生臣死臣管召定论】
　　吕氏春秋管子束缚在鲁桓公欲相鲍叔鲍叔曰吾君欲霸王则管夷吾在彼臣弗若也桓公曰夷吾寡人之贼也射我者也不可鲍叔曰夷吾为其君射人者也君若得而臣之则彼亦将为君射人于是乎使人告鲁曰管夷吾寡人之雠也愿得之而亲加手焉鲁君许诺乃使吏鞹其拳胶其目盛之以鸱夷置之车中至齐境桓公使人以朝车迎之祓以爟火衅以牺猳焉生与之如国命有司除庙筵几而荐之曰自孤之闻夷吾之言也目益明耳益聪孤弗敢専敢以告于先君因顾而命管子曰夷吾佐予管仲还走再拜稽首受令而出管子治齐国举事有功桓公必先赏鲍叔曰使齐国得管子者鲍叔也
　　韩非子管仲鲍叔相谓曰君乱甚矣必失国齐国之诸公子其可辅者非公子纠则小白也与子各事一人焉先达者相收管仲乃从公子纠鲍叔从小白国人果杀君小白先入为君鲁人拘管仲而效之鲍叔言而相之故谚曰巫咸虽善祝不能自祓也秦医虽善除不能自弹也以管仲之圣而待鲍叔之助此鄙谚所谓虏自卖裘而不售士自誉辩而不信者也
　　史记管仲夷吾者颍上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时甞与鲍叔贾分财利多自与鲍叔不以我为贪知我贫也吾甞与鲍叔谋事而更穷困鲍叔不以我为愚知时有利不利也吾甞三仕三见逐于君鲍叔不以我为不肖知我不遭时也吾甞三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也【韩诗外传昔鲍叔有疾管仲为之不食不纳浆甯戚患之管仲曰生我者父母知我者鲍子士为知己者死马为知己者良鲍子死天下莫吾知安用水浆虽为之死亦何伤哉○初学记引今本无　説苑鲍叔死管仲举上袵而哭之泣下如雨从者曰非君父子也此亦有説乎管仲曰非夫子所知也吾甞与鲍子负贩于南阳吾三辱于市鲍子不以我为怯知我之欲有所明也鲍子甞与我有所説王者而三不见聼鲍子不以我为不肖知我之不遇明君也鲍子甞与我临财分货吾自取多者三鲍子不以我为贪知我之不足于财也生我者父母知我者鲍子也士为知己者死而况为之哀乎○按管仲病将死言鲍叔不可相是鲍叔不先管仲死矣】吕氏春秋管子得于鲁鲁束缚而槛之使役人载而送之齐其讴歌而引管子恐鲁之止而杀己也欲速至齐因谓役人曰我为汝唱汝为我和其所唱适宜走役人不倦而取道甚速【鹖冠子管仲作革立为世师】
　　韩非子管仲束缚自鲁之齐道而饥渴过绮乌封人而乞食乌封人跪而食之甚敬封人因窃谓仲曰适幸及齐不死而用齐将何报我曰如子之言我且贤之用能之使劳之论我何以报子封人怨之【已上管仲归齐】
　　説苑齐桓公使管仲治国管仲对曰贱不能临贵桓公以为上卿而国不治桓公曰何故管仲对曰贫不能使富桓公赐之齐国市租一年而国不治桓公曰何故对曰疏不能制亲桓公立以为仲父齐国大安而遂霸天下孔子曰管仲之贤不得此三权者亦不能使其君南面而霸矣
　　韩非子桓公解管仲之束缚而相之管仲曰臣有宠矣然而臣卑公曰使子立髙国之上管仲曰臣贵矣然而臣贫公曰使子有三归之家管仲曰臣富矣然而臣疏于是立以为仲父霄略曰管仲以贱为不可以治贵故请髙国之上以贫为不可以治富故请三归以疏为不可以治亲故处仲父管仲非贪以便治也或曰今使臧获奉君令诏卿相莫敢不聼非卿相卑而臧获尊也主令所加莫敢不从也今使管仲之治不縁桓公是无君也国无君不可以为治若负桓公之威下桓公之令是臧获之所以信也奚待髙国仲父之尊而后行哉当世之行事都丞之下征令者不辟尊贵不就卑贱故行之而法者虽巷伯信乎卿相行之而非法者虽大吏诎乎民萌今管仲不务尊主明法而事增宠益爵是非管仲贪欲富贵必闇而不知术也故曰管仲有失行霄略有过誉　管仲父出朱盖青衣置鼓而归庭有陈鼎家有三归孔子曰良大夫也其侈偪上
　　管子桓公谓管仲曰请致仲父公与管仲父而将饮之掘新井而柴焉十日斋戒召管仲管仲至公执爵夫人执尊觞三行管仲趋出公怒曰寡人斋戒十日而饮仲父寡人自以为修矣仲父不告寡人而出其故何也鲍叔隰朋趋而出及管仲于途曰公怒管仲反入倍屏而立公不与言少进中庭公不与言少进傅堂公曰寡人斋戒十日而饮仲父自以为脱于罪矣仲父不告寡人而出未知其故也对曰臣闻之沈于乐者洽于忧厚于味者薄于行慢于朝者缓于政害于国家者危于社稷臣是以敢出也公遽下堂曰寡人非敢自为修也仲父年长虽寡人亦衰矣吾愿一朝安仲父也对曰臣闻壮者无怠老者无偷顺天之道必以善终者也三王失之也非一朝之萃君奈何其偷乎管仲走出君以宾客之礼再拜送之
　　説苑桓公立仲父致大夫曰善吾者入门而右不善吾者入门而左有中门而立者桓公问焉对曰管子之知可与谋天下其强可与取天下君恃其信乎内政委焉外事断焉驱民而归之是亦可夺也桓公曰善乃谓管仲政则卒归于子矣政之所不及唯子是匡管仲故筑三归之台以自伤于民【韩非子齐桓公将立管仲令羣臣曰寡人将立管仲为仲父善者入门而左不善者入门而右东郭牙中门而立曰以管仲之智为能谋天下乎公曰能以断为敢行大事乎公曰敢牙曰智能谋天下断敢行大事君因専属之国柄焉以管仲之能乘公之势以治齐国得无危乎公曰善乃令隰朋治内管仲治外以相参○据此则是君臣猜忌难以成霸矣此诬防之言】
　　韩非子齐桓公之时晋客至有司请礼桓公曰告仲父者三而优笑曰易哉为君一曰仲父二曰仲父桓公曰吾闻君人者劳于索人佚于使人吾得仲父已难矣得仲父之后何为不易乎哉或曰桓公之所应优非君人者之言也桓公以君人为劳于索人何索人为劳哉伊尹自以为宰干汤百里奚自以为虏干穆公虏所辱也宰所羞也防羞辱而接君上贤者之忧世急也然则君人者无逆贤而已矣索贤不为人主难且官职所以任贤也爵禄所以赏功也设官职陈爵禄而士自至君人者奚其劳哉使人又非所佚也人主虽使人必以度量准之以刑名参之以事遇于法则行不遇于法则止功当其言则赏不当则诛以刑名收臣以度量准下此不可释也君人者焉佚哉索人不劳使人不佚而桓公曰劳于索人佚于使人者不然且桓公得管仲又不难管仲不死其君而归桓公鲍叔轻官让能而任之桓公得管仲又不难明矣已得管仲之后奚遽易哉管仲非周公旦周公旦假为天子七年成王壮授之以政非为天下计也为其职也夫不难夺子而行天下者必不背死君而事其雠背死君而事其雠者必不难夺子而行天下不难夺子而行天下者必不难夺其君国矣管仲公子纠之臣也谋杀桓公而不能其君死而臣桓公管仲之取舍非周公旦未可知也若使管仲大贤也且为汤武汤武桀纣之臣也桀纣作乱汤武夺之今桓公以易居其上是以桀纣之行居汤武之上桓公危矣若使管仲不肖人也且为田常田常简公之臣也而弑其君今桓公以易居其上是以简公之易居田常之上也桓公又危矣管仲非周公旦亦以明矣然为汤武与田常未可知也为汤武有桀纣之危为田常有简公之乱也已得仲父之后桓公奚遽易哉若使桓公之任管仲必知不欺己也是知不欺主之臣也然虽知不欺主之臣今桓公以任管仲之専借竖刁易牙虫流出尸而不葬桓公不知臣欺主与不欺主已明矣而任臣如彼其専也故曰桓公闇主【○议论不竭已上桓公用管仲】
　　吕氏春秋戚欲干齐桓公穷困无以自进于是为商旅将任车以至齐暮宿于郭门之外桓公郊迎客夜开门辟任车爝火甚盛从者甚众戚饭牛居车下望桓公而悲击牛角疾歌桓公闻之抚其仆之手曰异哉之歌者非常人也命后车载之桓公反至从者以请桓公赐之衣冠将见之戚见説桓公以治境内明日复见説桓公以为天下桓公大説将任之羣臣争之曰客卫人也卫之去齐不逺君不若使人问之而固贤者也用之未晚也桓公曰不然问之患其有小恶以人之小恶亡人之大美此人主之所以失天下之士也已【戚饭牛歌南山矸白石烂生不逢尧与舜禅短布单衣适至骭从昏饭牛薄夜半长夜漫漫何时旦　沧浪之水白石粲中有鲤鱼长尺半布单衣裁至骭清朝饭牛至夜半黄犊上阪且休息吾将舍汝相齐国　出东门兮厉石斑上有松柏青且防麤布衣兮緼缕时不遇兮尧舜主牛兮努力食细草大臣在尔侧吾当与尔适楚国○此歌不类春秋人语必后人所拟也后汉书注引説苑云戚饭牛于庸衢击牛角而歌硕防髙诱注吕览亦云歌硕防也】
　　列女传戚欲见桓公乃为人仆将车宿齐东门之外桓公因出戚击牛角而商歌甚悲桓公异之使管仲迎之戚称曰浩浩乎白水管仲不知所谓不朝五日而有忧色其妾婧进曰君不朝五日而有忧色敢问国家之事邪君之谋也管仲曰非汝所知也婧曰妾闻之也毋老老毋贱贱毋少少毋弱弱管仲曰何谓也昔者太公望年七十屠牛于朝歌市八十为天子师九十而封于齐老可老邪夫伊尹有防氏之媵臣也汤立以为三公天下之治太平贱可贱邪睾子生五嵗而赞禹少可少邪駃騠生七日而超其母弱可弱邪于是管仲乃下席而谢曰昔公使我迎戚戚曰浩浩乎白水吾不知其所谓是故忧之其妾笑曰人已语君矣古有白水之诗云浩浩白水鯈鯈之鱼君来召我我将安居国家未定从我焉如此戚之欲得仕国家也管仲大説以报桓公公乃修官府斋戒五日因以为相齐国以治管子桓公使管仲求戚戚应之曰浩浩乎管仲不知至中食而虑之婢子曰公何虑管仲曰非婢子之所知也婢子曰公其毋少少毋贱贱昔者吴干战未齓不得入军门国子擿其齿遂入为于国多百里徯秦国之饭牛者也穆公举而相之遂霸诸侯由是观之贱岂可贱少岂可少哉管子曰然公使我求戚戚应我曰浩浩乎吾不识婢子曰诗有之浩浩者水育育者鱼未有室家而安召我居子其欲室乎【○秦穆公之霸在此后】韩非子桓公问置吏于管仲管仲曰辩察于辞清洁于货习人情夷吾不如弦商请立以为大理登降肃让以明礼待賔臣不如隰朋请立以为大行垦草仞邑辟地生粟臣不如武请以为大田三军既成陈使士视死如归臣不如公子成父请以为大司马犯顔极谏臣不如东郭牙请立以为谏臣治齐此五子足矣将欲霸王夷吾在此【吕氏春秋桓公曰善令五子皆任其事以受令于管子管子人臣也不任己之不能而以尽五子之能况于人主乎】
　　管子桓公管仲鲍叔牙武四人饮饮酣桓公谓鲍叔牙曰盍不起为寡人夀乎鲍叔牙奉杯而起曰使公毋忘出如莒时也使管子毋忘束缚在鲁也使戚毋忘饭牛车下也桓公辟席再拜曰寡人与二大夫能无忘夫子之言则国之社稷必不危矣【尸子戚为桓公祝曰使公无忘在莒管子无忘在鲁臣无忘车下○管子书以为鲍叔言此谓戚言不同也已上桓公用诸臣】
　　国语比至三衅三浴之桓公亲逆之于郊而与之坐问焉曰昔吾先君襄公筑台以为髙位田狩毕弋不聼国政卑圣侮士而唯女是崇九妃六嫔陈妾数百食必粱肉衣必文绣戎士冻餧戎车待游车之戎士待陈妾之余优笑在前贤才在后是以国家不日引不月长恐宗庙之不埽除社稷之不血食敢问为此若何管子对曰昔吾先王昭王穆王世法文武逺绩以成名合羣比校民之有道者设象以为民纪式权以相应比缀以度竱本肇末劝之以赏赐纠之以刑罚班序颠毛以为民纪统桓公曰为之若何管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何管子对曰四民者勿使杂处杂处则其言哤其事易公曰处士农工商若何管子对曰昔圣王之处士也使就闲燕处工就官府处商就市井处农就田野令夫士羣萃而州处闲燕则父与父言义子与子言孝其事君者言敬其防者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工羣萃而州处审其四时辨其功苦权节其用论比协材以旦莫从事施于四方以饬其子弟相语以事相示以巧相陈以功少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商羣萃而州处察其四时而监其乡之资以知其市之贾负任儋何服牛轺马以周四方以其所有易其所无市贱鬻贵旦莫从事于此以饬其子弟相语以利相示以赖相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商令夫农羣萃而州处察其四时权节其用耒耜枷芟及寒击菒除田以待时耕及耕深耕而疾耰之以待时雨时雨既至挟其枪刈耨镈以旦莫从事于田野脱衣就功首戴茅蒲身衣袯襫霑体涂足暴其发肤尽其四支之敏以从事于田野少而习焉其心安焉不见异物而迁焉是故其父兄之教不肃而成其子弟之学不劳而能夫是故农之子恒为农野处而不昵其秀民之能为士者必足赖也有司见而不以告其辠五有司已于事而竣桓公曰定民之居若何管子对曰制国以为二十一乡桓公曰善管子于是制国以为二十一乡工商之乡六士乡十五公帅五乡焉国子帅五乡焉髙子帅五乡焉参国起案以为三官臣立三宰工立三族市立三乡泽立三虞山立三衡桓公曰吾欲从事于诸侯其可乎管子对曰未可国未安桓公曰安国若何管子对曰修旧法择其善者而业用之遂滋民与无财而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隠令可以寄政桓公曰为之若何管子对曰作内政而寄军令焉桓公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有髙子之鼓春以□振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死丧同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同龢死同哀是故守则同固战则同彊君有此士也三万人以方行于天下以诛无道以屏周室天下大国之君莫之能御也正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其辠五有司已于事而竣桓公又问焉曰于子之乡有拳勇股肱之力秀出于众者有则以告有而不以告谓之蔽贤其辠五有司已于事而竣桓公又问焉曰于子之乡有不慈孝于父母不长弟于乡里骄躁淫暴不用上令者有则以告有而不以告谓之下比其辠五有司已于事而竣是故乡长退而修徳进贤桓公亲见之遂使役官桓公令官长期而书伐以告且选选其官之贤者而复用之曰有人居我官有功休徳惟慎端慤以待时使民以劝绥谤言足以补官之不善政桓公召而与之语訾相其质足以比成事诚可立而授之设之以国家之患而不疚退问其乡以观其所能而无大厉升以为上卿之赞谓之三选国子髙子退而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终嵗之计莫敢以终嵗之议皆有终身之功桓公曰伍鄙若何管子对曰相地而衰征则民不移政不旅旧则民不偷山泽各致其时则民不茍陆阜陵墐井田畴均则民不憾无夺民时则百姓富牺牲不略则牛羊遂桓公曰定民之居若何管子对曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉立五正各使聼一属焉是故正之政聼属牧政聼县下政聼乡桓公曰各保治尔所无或淫怠而不聼治者　正月之朝五属大夫复事桓公择是寡功者而讁之曰制地分民如一何故独寡功教不善而政不治一再则宥三则不赦桓公又亲问焉曰于子之属有居处为义好学慈孝于父母聪慧质仁发闻于乡里者有则以告有而不以告谓之蔽明其辠五有司已于事而竣桓公又问焉曰于子之属有拳勇股肱之力秀出于众者有则以告有而不以告谓之蔽贤其辠五有司已于事而竣桓公又问焉曰于子之属有不慈孝于父母不长弟于乡里骄躁淫暴不用上令者有则以告有而不以告谓之下比其辠五有司已于事而竣五属大夫于是而修属属而修县县而修乡乡而修卒卒而修邑邑而修家是故匹夫有善可得而举也匹夫有不善可得而诛也政既成以守则固以征则彊
  </div>
  <div class="pagination">
   <a href="绎史_page22.html">
    上一页
   </a>
   <span>
    ...
   </span>
   <a href="绎史_page18.html">
    18
   </a>
   <a href="绎史_page19.html">
    19
   </a>
   <a href="绎史_page20.html">
    20
   </a>
   <a href="绎史_page21.html">
    21
   </a>
   <a href="绎史_page22.html">
    22
   </a>
   <span class="current-page">
    23
   </span>
   <a href="绎史_page24.html">
    24
   </a>
   <a href="绎史_page25.html">
    25
   </a>
   <a href="绎史_page26.html">
    26
   </a>
   <a href="绎史_page27.html">
    27
   </a>
   <a href="绎史_page28.html">
    28
   </a>
   <span>
    ...
   </span>
   <a href="绎史_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
