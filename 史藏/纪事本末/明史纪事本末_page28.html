<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 28 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 28 页/共 43 页</h1>
    <div class="content">
卷五十九


○庚戌之变嘉靖二十九年夏六月，俺答寇大同境，溃墙入。悉精兵伏沟壑中，而以老弱百骑往来为饵。侦骑信之，报总兵张达。达素以果锐敢入至大将，意轻之。合兵，兵未合，而遽率麾下驰击之。伏发，
围达数匝。马蹶，遂见杀。副帅林椿闻达被围，不介马而驰，救达不克，亦死之。达、椿皆骁勇善战，俺答得二将首，辄引去。事闻，逮总督侍郎郭宗皋、巡抚都御史陈耀下狱。耀杖死，宗皋谪戍辽左。赠达左都督，椿都督同知，赐祀立祠，春秋祀之。
八月，俺答入蓟州塞。初，张达败没，乃起复翁万达代郭宗皋总督，赵锦代陈耀巡抚。以仇鸾为宣大总兵。万达家居未至，命侍郎苏佑摄其事。佑抵镇，即上疏请益兵食，未报。而俺答、狼台吉复拥众窥大同。初，仇鸾坐废，居京师邸，以贿严世蕃得总兵宣大。至是，惶惧无策，厮养时义、侯荣者，说鸾曰：“主勿忧，吾为主解之。”乃为鸾持重赂赂俺答，令移寇他塞，勿犯大同。俺答受货币，遗之箭纛以为信，而与之盟，遂东去。谍者复白敌中语，欲寇宣府东，辽左西。兵部尚书丁汝夔谓帝厌警报，不悉以闻，但申饬蓟州抚、镇，使严备。己而警报渐甚，乃发诸边兵万二千骑、京营兵二万四千骑，分布宣、蓟诸关隘。边兵取符验期会，未即至。而京兵悉市井佣保子，识者知其必败。
秋八月乙亥，俺答帅部下至古北口，以数千骑攻墙。都御史王汝孝悉众出，火炮矢石下攻之。俺答乃佯督兵缀蓟师，而别遣精骑从间道黄榆沟溃墙出师后。京兵大惊溃，争弃甲及马，窜山林林莽中。寇遂大杀掠怀柔、顺义吏士无算，长驱入内地。巡按顺天御史王忄予闻报，度兵弱无能御者，夜草疏言：“敌兵悍若风雨，而古北口距京师仅七舍，漫衍无卫戍望。神京陵寝，万一荡摇，事系非小。请速集廷臣，议战守策。”而身出驻通州，召吏民给仗，听约束。收漕舟舣潞河西，勿使为敌用。甫毕，而夜半敌兵果至，营河东二十里孤山、汝口诸处。忄予复为疏，缒城使使来京师请援。京师震恐，急集诸营兵城守。少壮者已悉出边堠败丧，仅余四五万人，而老弱半之。又半役总兵、提督、太监家，不令归伍。仓卒从武库索甲仗，武库阉又援例需价，不时发，久之不能军。丁汝夔乃以闻，帝大惊，诏吏部左侍郎王邦瑞、定西侯蒋傅提督九门文武大臣，各十三人守一门。又别遣都御史商大节督科、道官，募民间材力者，苍头、义军垂四万，及坊甲保伍，分置诸门睥睨间。集天下应武试者千余人，分从诸大臣策应。檄召诸镇兵勤王。时寇骑逼通州数日，前阻水未能渡。王忄予日夜乘城守，不能支，连告急，诏遣都御史王仪往援。
己卯，咸宁侯仇鸾得勤王檄，以大同兵二万入援。先是，寇既东行，时义、侯荣谓鸾曰：“贼骑东，公宜自请入，可以为功，而上结于天子。”鸾悦，即佯奏：“臣侦贼东犯蓟镇，诚恐京师震惊，请以便宜应援，或随贼搏战，或径趋居庸为防守。”帝壮之，诏留驻居庸关，闻警入援。而俺答果由蓟镇攻古北口，入犯京师，帝益信鸾，诏入援。鸾与副总兵徐珏、游击张腾等率兵驰至，陈通州河西，帝大喜。时保定都御史杨守谦以五千骑至，延绥副将朱楫以三千骑至，人心稍安。己而河间、宣府、山西、辽阳诸将各以兵先后至，凡七镇五万余人。帝内视稍强，各赐玺书褒奖，予金帛，令蹑贼。而拜咸宁侯仇鸾为平虏大将军，诸道兵悉属焉。赐袭衣玉带上尊及千金，又赐《封记》，文曰：“朕所重唯卿一人，得密启奏进。”以杨守谦为兵部左侍郎，总督各路戎务，卫京师。都督陆炳提督皇城诸门，讥察不虞。都御史商大节督巡五城，防内衅。太子太保、礼部尚书徐阶奏释故参将戴纶、欧阳安等系，令从军自效。分遣京营诸将，营于城内外各巷陌间。京营兵素未见敌，驱之出，不敢前。城外及近地居民拥入，连日夜不绝，多被血淋漓至者。都督陆炳请出太仓米，减直济流徙老弱。俱报可。时变起仓卒，诸务未备。勤王师各轻骑驰至，未赍糗粮。制下犒师牛酒诸费，皆不知所出。户部文移往复越二三日，军士始得数饼饵。开庾发粟，则囊■■甑皆无所需索，故士卒饥疲。都督陆炳言：“户部臣失预计。军兴，粮馈不支，士多馁死。”帝怒，夺尚书李士翱以下诸官职，戴罪办事。
俺答兵自白河东渡潞水西北行，大掠村落居民，焚烧庐舍，火日夜不绝。郊民扶伤集门下，门闭不得入，号痛之声彻于西内，帝命启而纳之。是日，俺答掠妇女，大饮演武堂上，游骑往返六门外。仇鸾率勤王诸兵不敢击，时时遣义、荣与之通，许贡市以自安。辛巳，至东直门，执御厩内八人以去。不杀，缚之见俺答，踞坐毡帐中，谓曰：“若归见天子，好为我致书。”自解送归见帝，启书多语，求入贡。壬午，帝召大学士严嵩、李本，尚书徐阶对于西苑，出书示之，曰：“何以应之？”嵩曰：“此礼部事。”阶曰：“事虽在臣，唯上主之。”帝曰：“正宜商议。”阶曰：“寇驻兵近郊，而我战守之策一无所有，宜权许以款，第恐将来要求无厌耳。”帝曰：“苟利社稷，皮币珠玉皆非所爱。”阶曰：“止于皮币珠玉则可，万一有不能从，将奈何？”帝竦然曰：“卿可谓远虑。”阶因请以计款之，言：“其书皆汉文难信，且无临城胁贡之礼。可令退出大边外，别遣使赍番文，因大同守臣为奏，事乃可从。往返间四方援兵计皆可至，我之战守有备矣。”帝曰：“卿言是。”命出集廷臣议。日午，群臣毕集，阶出俺答书，言欲以三千人入贡，许之则缓兵，否则益兵破京师。群臣相顾莫敢发，因陈笔札，令各书所见，奏请上裁。国子司业赵贞吉抗言曰：“此不必问，问则奸邪之臣必有以和说进者。万一许贡，则彼必入城。三千之众，恐乌蛮驿中莫之容也。且彼肆深入，内外夹攻，何以御之，不几震惊宫阙乎？不务驱遂，而畏其恐喝，迫而许之，何异城下盟！”检讨毛起谓：“时事孔棘，宜暂许之。邀使出塞，而后拒之。”贞吉力叱起，群臣俱难之，奏入乃止。是夕，火光烛天，德胜、安定门北，人居皆毁。上在西内，大震惧。闻中官稍稍道贞吉语，乃驰使召入对。给笔扎，命疏所欲言。贞吉上言：“陛下宜御奉天门，下诏罪已。追奖故都督周尚文之功，以励边帅；释给事沈束于狱，以开言路。轻损军之令，重赏功之格。饬文武百司，共为城守。遣官宣谕诸营兵，使力战。且士不力战，以主将多冒首功，今诚得首功一，即予金百，捐金不十万，贼且尽矣。”帝壮之，擢贞吉为左春坊左谕德兼河南道监察御史，称诏赍五万金，宣谕行营将士。通政使樊深条御寇七事，中言：“仇鸾未闻一战，非士不用命，即主将养寇要功，乞密遣近侍诘状。”书奏，上大怒，黜为民。
癸未，寇由巩华城犯诸陵，转掠西山、良乡以西，保定皆震。时帝久不视朝，吏部尚书夏邦谟疏言：“人情汹汹，非上躬御正朝，廷见廷臣，不足以塞天下望，振威武。”许之。是日，文武大臣具服，待命阙下。晡时，帝始出御奉天殿，降敕切责诸大臣，还宫。群臣就午门跪听宣敕，皆惴栗，计有处分。迨散，门且下键矣。乃敕遣官校，逮系驻守通州都御史王仪、巡抚蓟辽都御史王汝孝及蓟州总兵罗希韩，诣京即讯。己而仪至，下狱，以畏惧不战，削籍去。汝孝以道梗不及逮。
初，仪至通州，命营兵屯戍城外，而身闭阁卧城中。会仇鸾引兵至，敌少却。鸾兵往掠食诸村落，仪发兵捕执下狱，死者十数人。鸾兵大哗，欲甘心仪。时巡廒御史上其状，帝恐，故逮治之。寻以巡按御史王忄予为佥都御史，代仪守通州。
甲午，执兵部尚书丁汝夔及左侍郎杨守谦下诏狱。初，寇逼通州，汝夔闻警，束手无措。遣募哨敌虚实者，出城不十数里，道遇扶伤者，辄奔还，妄言见敌某所，城中辄震。己而言不信，汝夔不加罚，复募他卒侦之如故，城中数震。而成国公朱希忠理京营兵，多役占，行伍不足。恐兵少见且获罪，乃东西调掣为掩饰计，士疲不得息，多出恚语。而莫晓谁调，争詈汝夔，欲鱼肉之。语稍闻禁中。时宣府、延绥、辽阳、山西援兵悉集，廪饷不能给，兵饥怨望。仇鸾大同军尤无律，往往推髻劫掠村落中，时被逋获，或自诡为辽阳军。辽阳军者，朵颜诸部也。先是，有传贼中语“辽阳实导我来者”，故京师讹言辽阳军叛。而鸾方被宠遇，虽获大同行掠者，有司不敢置之理，必以闻。帝谓大同军首入援，行掠亦出饥疲，令付鸾自处，鸾复置不闻。汝夔不得已，乃下令勿捕大同军。大同军益无忌，民苦之甚于贼。大同军既自诡为辽阳军，民间不知，遂谓汝夔山东人，以乡曲故庇辽阳叛军。及寇薄城下，汝夔益惶急，恐丧师，令诸将勿轻战。诸军故忄匡怯不敢战，皆诱言汝夔禁不发，民间益归罪汝夔。而鸾机谲，谋于大学士嵩，嵩谓“败于边可隐，败于郊不可隐。饱将自去，惟坚壁为上策”。鸾数称率兵往击贼，贼实在城下，顾远屯郊垧外不敢近，城中莫知鸾击与否。鸾得死贼首六级，夺马十余，诈谓战得之。守谦被命屯城下，又以兵少，故不敢一击贼。帝闻之，益谓鸾远出御敌，而守谦畏懦不出师，与汝夔并，切责之。诸中贵园墅在城外，又多所残毁，争泣诉帝前，谓守谦、汝夔贰于贼。帝时从高望城外火，已心恚诸治兵者。闻是益奋怒，不诛一大臣亡以惩，乃捕汝夔下诏狱，就廷讯。使使自军前逮守谦入，下法司议罪以闻。命王邦瑞摄兵部，艾希淳代将守谦兵。于是刑部侍郎彭黯、左都御史屠乔、大理寺少卿沈良才等论汝夔、守谦罪当斩，而爰书冗长，录不速竟。帝坐斋宫趣狱具不得，谓黯等比周，将有所规免，俱逮系狱，各廷杖有差。汝辨、守谦俱弃市，流其妻三千里外，子戍铁岭卫。
谪左谕德赵贞吉荔蒲县典史。初，贞吉廷议罢，盛气谒严嵩于西苑直房。嵩不见，贞吉怒叱门者。通政赵文华趋入，顾曰：“公休矣，天下事当徐议之。”贞吉怒曰：“权门犬何知天下事！”嵩闻大恨，乃佯荐贞吉出城赍银劳军。方北骑充斥，征发旁午，户、工二部官皆得罪，犒银不时发。诸军分屯城外，贞吉僦民车致银仇鸾所，鸾不受。敌骑已稍远，贞吉计无所出，赍敕巡城外，扁给诸营而还复命。嵩谓贞吉狂诞，追论其申理周尚文、沈束非是，下狱，杖九十，有是谪。
己卯，俺答引而西，前后所掠男女畜金帛财物既满志，捆载去。欲西夺白羊口出塞，而留余众京师外，以为疑兵。诸道兵悉属平虏大将军，凡十余万骑，相视莫敢前发一矢。俺答至白羊口，守将厄险御，不得出，稍弃牛羊妇女等。复拥众东南行，至昌平北，猝与鸾兵遇。鸾出不意，仓卒几不能军。敌纵骑蹂阵而入，杀伤千余人，几获鸾。以礻卑将戴纶、徐仁力救，仅以身免。乃更取平民首上之，自以为功。寇骑遂长驱至天寿山，总兵赵国忠列阵红门前，不敢入，夺道循潮河川由古北口故道出，京师解严。
九月辛卯朔，俺答悉众出塞，疲甚。又顾恋辎重，不能军。诸将故怯，兼白羊之败，愈不敢逼，徐尾其后，至石匣城及张家、古北等口外而还。其前后御敌有功者：大同游击王禄战怀来，斩十七级，获马十二匹；山西游击战昌平，夺还男妇二百四十二人；都督仇鸾战海店，生擒四人。既而鸾报功八十余级，以捷闻，帝优诏慰鸾，加太保，赐金币。
遣户部侍郎骆颗赈抚被寇诸郡县，掩骼埋，慰集疮痍。罢京营提督太监高忠、成国公朱希忠、遂安伯陈钅惠。改十二团营为三大营：曰五军，曰神枢，曰神机。总三营曰戎政府，以咸宁
侯仇鸾入理之，为制印章重其任。以王邦瑞协理戎政，为鸾副。邦瑞奏用兵部主事二人，给事中、御史各一人，议论多牾鸾。主事申燧复持法不为屈，疏京营弊政，乞厘革之。鸾怒，密陷燧出补外，乃言京营用给事中、御史不便，皆革之。
置蓟辽总督大臣，以蓟州、保定、辽东三镇隶焉。改孙礻会为兵部侍郎，总督蓟辽。未几，以何栋代之。冬十月，募诸道兵入卫京师，山东、山西、河南诸府岁集京师，
练备秋防，秋后复散去，以是为常，如践更卒例。复选各边镇锐卒入卫京师，以京营将分练边兵，从咸宁侯鸾之请也。兵部覆言：“二镇京师之门户。御寇者不于门户，而与之格斗于堂奥之间，鲜不危矣。”帝不听，第免二镇卒不预征。于是各边共选六万八千余人班上京师，与京营兵杂练之。塞上有警，边将不得征集，而京师在边者，不任边责，恣意削自营，人人自危矣。
仇鸾请驻师宣、大间，整饬兵甲。俟冬月大举，以纾华夏之气。乃班师入卫，以备秋防。帝嘉之，命兵部会官集议。兵部左侍郎史道、户部尚书孙应奎、工部尚书胡松等上议曰：“俺答犯顺，深入郊圻，震惊陵寝，荼毒元元，罪在不赦。皇上深怀大计，欲兴问罪之师。而复有敌忾御侮如鸾者，身任其事。臣等佥谋，俱如鸾议。即今整齐士马，臣道等之职；预储军饷，臣应奎等之职；利精器械，臣松等之职。”帝悦，从之。
十一月，仇鸾请易置三辅重臣，以大同总兵徐珏驻易州，以徐仁代守大同，而宣府、蓟镇总兵李凤鸣、成勋互易其地。帝命兵部从之，于是王邦瑞上言：“予夺者，朝廷之大权；命将者，天子之重柄。祖宗时，总兵正副官，皆兵部会同府部大臣集议。每上一人，恭候裁定。所以慎重，防杜其渐，示臣下不敢专也。今鸾坐名拟任，更易四将，则九边握兵柄者，有不目属心向，妄生觊觎者乎？皇上圣明，推心贤帅，何所不可。臣愚以为国家典制，关系非轻。圣人举动，万世作则。臣待罪本兵，不敢不言。”帝曰：“戎政初修，忠贤是托。况朕有密咨，非鸾专权。尔兵部若随事效忠，用无不当，不待更易，矧劳朕心耶！一筹未发而攻毁之，谋国之忠，固若是乎？”复谕廷臣曰：“昔吾太祖兵柄，多委任诸大将，未有作谤者。邦瑞以敌退未受加擢，故为是言，是翟鹏之怨上也。夫破格举事，而尽忠者乃不能容，倘敌再至，其效汝夔之误国乎？”邦瑞闻谕，莫知所措。仇鸾帅诸镇兵出宣、大，声言捣巢，历久不击。乃稍出近塞，夜袭敌营，斩老弱数级而还。鸾自劾无功，上不问。乃复请广集兵粮，以明年大举北征。命户部遣使尽括南都及各省布政司贮积，且督历年逋赋。时鸾恃宠作威福，所上疏，既自内批行之，不下兵部议。王邦瑞屡疏辩之，鸾挤之，遂落职去。礼部尚书徐阶极言北征事难以成功，且后患有不可测，议乃稍寝。
谷应泰曰：明制内立京营，外列边戍。边卒屯守要害，蕃卫神京；京营羽翼王室，填抚中夏。有事不相征调，无事不忘训习，制甚周也。嘉靖时，坐营大帅，半出勋臣。敖以耳贵，括读奢书。兼以勃制阃，鱼朝观军。戎伍貔貅，入侯门之厮养；羽林组练，参中贵之苍头。游手市■，不操寸刃；厕身兵籍，滥食数丁。于是京营一制，几同赘疣矣。
庚戌之事，主边兵者仇鸾，主京兵者丁汝夔也。逆鸾私盟俺答，贿路避兵。郑牛私犒，用伐秦谋；晋马入陈，故假虞道。弦高、荀息，果如是乎？汝夔选懦，素不知兵，骤闻边警，悉遣禁卒，仓皇就道，莫知适从。而敌骑已蹂躏内地，王师外溃于潼关，烽火内达于甘泉矣。然后索虎旅于空营，求兵仗于武库。楚军不战，皆化虫沙；晋国先声，愈摇风鹤。传檄召募，命曰“义军”。编列市人，驱之城堡。京营至此，尚可问乎？至于边军云集九门，敌骑长驱都下，便当四面合击，只轮不反。而乃怀光便桥，屯兵不进；宏渊灵璧，摇扇清凉。楚兵皆属冠军，邯郸全恃晋鄙。长戟不施，长铩不刺。边军亦复至此，国家武备，真无可恃矣。
乃始亲御午门，召问百官。时无樊哙，仅有终生。急散陈平之金，亲叩亚夫之垒。宋义坚不渡河，魏将虚名救赵。惟有亟斩丁公，先除元振。奈何守谦无兵而使战，仇鸾不战而陈俘。赏加元恶，戮出无名。当时俺答实无志中国，纵掠而归。不然，幸则奉天、梁州，变且晋愍、宋钦矣。前车既覆，后轸方遒。汝夔出京兵以防边，仇鸾召边卒以实京。扬水之卒，圻父以卒召当诛；泾阳之兵，德宗又以未雨失算。殛罪酬功，国是全非；焦头曲突，人谋两误。嗟乎！已无澶渊之贺，尚思卫、霍之功，上表出师，鸾欲谁欺乎？百官明知其诈，谬为陈请，以逭上谴。盖世宗所恶者直言，而不必其忠；所喜者杀戮，而不必其当。朝有直言，则损其明；朝有杀戮，则损其武。究之嵩本贿败当褫，鸾已家居失职，必欲强予将相之位，成其乱贼之名，身诛族灭，为世指笑。吾故曰：严嵩、仇鸾亦无死道，其死也，世宗杀之也。 

卷六十



○俺答封贡世宗嘉靖八年冬十月，吉囊、俺答寇榆林、宁夏塞，总督王琼率兵御却之。初，小王子有三子：长阿尔伦，次阿著，次满官嗔。阿尔伦既
死，二子皆幼，阿著称小王子。未几死，众立阿尔伦子卜赤。而阿著子二：曰吉囊，曰俺答，强甚。小王子虽称君长，不相统摄也。吉囊分地河套，当关中，地肥饶。俺答分开原、上都，最贫，以故最喜为寇。其后渐强盛，有骑十余万，遂雄于诸部，满官嗔等八营皆服属之，时时入寇。琼乃请修沿边垣墉，起兰、洮，尽榆林，三千余里。
十月，俺答寇大同，掠井坪、应、朔。九年夏五月，俺答犯宁夏。时俺答与小王子、吉囊诸部，或合或分，时时犯塞。至是，入宁夏，六月，入宣府。
十年春三月，入大同塞。秋九月，犯陕西。冬十月，犯大同。旋出松潘，犯西川西境。自是无岁不入寇，前后杀略吏民剽人畜以亿万计。十九年七月，俺答诸部大举犯宣府。先是，大同归正人王九子
言：“北部哈刺嗔纠俺答、几禄、吉囊、青台吉、赤台吉等共十余部，祷旗晾马，负十日糗备入塞。”比报至，俺答已过圣顺川抵蔚州。所过尽破关隘，杀人盈野。总兵白爵御之，战于水儿亭，败绩。总兵云冒又败绩于连云堡。俺答留宣府境内两月始出塞。
八月，朵颜革兰台结吉囊、俺答分道入大同，大掠太原诸处。初，大同之变，诸叛卒多亡出塞，北走俺答诸部。俺答择其黠桀者，多与牛羊帐幕，令为僧道丐人侦诸边，或入京师，凡中国虚
实，尽走告俺答。其有材智者李天章、高怀智等皆署为长。至是，俺答率诸部入塞，大同镇卒阴遣人与约，“勿掠我人畜，我亦不阑汝”。俺答诸部喜，与折箭而去。乃竟越大同，由井坪、朔
州抵雁门，破灵武关，入岢岚、兴县、交城、汾州、文水、清源诸处，杀掠人畜万计。遇大同卒，以所掠辎重遗之，求假道焉。巡抚大同史道总兵王升若不闻。宣府总兵白爵调赴应援，亦观望不战。巡抚山西都御史陈讲告急，事下兵部，尚书张瓒曰：“寇且退矣，何事张皇？”俺答、吉囊纵掠既饱，乃旋出塞。
十二月，俺答、吉囊寇大同。二十年九月，吉囊入大同塞，大掠太原等处。又越而南，杀掠人畜数万，京师戒严。己而吉囊出关，未及塞，俺答复入，又越太
原而南至石州，杀掠甚众。上命宣大总督樊继祖发兵应援，继祖竟不应援，俺答纵掠而去。二十一年夏六月，俺答入大同，大掠太原而南。时吉囊掠忻、
代倡伎，纵淫乐不休，病髓竭死。诸子不相属，分居套中。而俺答日强盛，有子曰黄台吉，臂偏短，善用兵，其众畏之，用命过于父。俺答乃纠青台吉、■刺哈、哈刺汉及叛人高怀智、李天章等各拥众数万入大同塞。其精兵戴铁浮图，马具铠，刀矢利，望之若冰雪。然不轻与我战，即余骑足扼我矣。至是，经朔州破雁门关，掠太原而南，京师戒严。
秋七月，廷议悬赏格，斩俺答头与千金，官不次。其下偏礻卑三百金，官三级。无有应者。俺答乃拥众越太原，列营汾水东西。掠潞安、平阳诸州县。上命翟鹏提督宣、大、偏、保、山东、河南诸军务，未至，诸军连营处不相统摄，皆观望不战，纵寇深入。俺答大众驻平遥、介休间，散骑入山落中，杀掠人畜，辎重迤逦就大营，诸将竟无肯乘险邀击者。己而俺答大得利，整众且归。副总兵张世忠自侯城村起营，约誓诸将，蹑寇力战。诸将皆闭营不救。俺答见世忠军壮，战又力，呼集精骑三千，蹙世宗围之。世忠伤矢，裹创下马■战。俺答众亦窘。会矢及火药俱尽，俺答益众蹙之，世忠愤呼曰：“我军被围苦战，诸将竟不相援，国宪天刑宁汝逭耶！”复上马督短兵接战，自已至酉，兵死伤殆尽，诸军卒无援者。世忠力竭，脑中二矢，坠马死。部将张宣、张臣痛世忠死，亦力战死之。俺答既胜，复分掠定襄、五台、孟县。又自代州出繁峙、灵丘、广昌，杀掠人畜十余万。乃从广武出关，安行出大同左卫及阳和塞而去。俺答自六月丁酉入塞，至七月庚午始出。凡掠十卫、三十八州县，杀﹃男女二十余万，牛马羊豕二百万，衣幞金钱称是。焚公私庐舍八万区，蹂田禾数十万顷。诏赠世忠右都督，立祠祀之。
二十三年秋九月，俺答入大同塞，总督尚书翟鹏御却之。冬十月，俺答破宣府塞，入紫荆关。时以巡抚朱方请撤防秋兵太早，致俺答深入，翟鹏不能御，俱逮系下狱。鹏削籍，方杖死关
下。二十四年，加总兵咸宁侯仇鸾太子太保。鸾，宁夏人。祖钺，以袭钅番功封伯。已，平河北盗，进封侯。鸾粗悍敢大言，朝臣俱荐之，袭封守宁夏。先是，吉囊寇甘肃，鸾与总督侍郎张珩、巡抚
张锦御却之。遂上言：“督兵御寇，追至朵兰地及之。大战一日，凡五捷。斩首百余级，及斩吉囊子朗台吉。”而窜其昆季厮养卒姓名于籍中，称有功。疏上，兵科劾鸾奏捷，“辞多虚构，意涉夸张。往岁黑山墩之捷，谓馘吉囊子太不孩，竟成空言。今复以衣铠鲜华，谓为朗台吉。滥引勤王之语，妄觊封侯之勋，宜行勘核。”帝曰：“剿获既多，厥功可嘉。其加鸾宫保，任一子所镇抚。”
二十六年夏四月，总督宣大侍郎翁万达上言：“俺答请求入贡，乞参酌其可否。”巡按御史黄汝桂奏：“北边自火筛为梗，贡礼寝废，迄今四十余年。自嘉靖辛丑，北边诸部怀叵测之谋，石天爵倡入贡之请。去岁至今，又复踵行前诈，岂可轻信，堕其计中。盖诸寇自庚子以来，连年蹂大同，深入潞、泽、宣府，抵紫荆，西掠延绥，东寇辽阳，涂炭我疆宇，杀掠我人民。凡我臣工，皆思剪此以雪愤。但时未可乘，势当徐图耳。故贡亦寇，不贡亦寇者，外寇之故习也；贡亦备，不贡亦备者，边臣之本计也。事机贵乎先图，军令重于申命。乞严敕总督、镇、巡等官，加防御。”上曰：“逆寇连岁为患，诡言求贡，勿得听从。其各严边兵防御，如有执异，处以极典。”
二十七年春正月，俺答入河套。
三月，总督宣大翁万达上言：“俺答复投译书求贡。”帝命拒之。五月，俺答寇偏头关。七月，寇大同。
九月，俺答入宣府塞，寇居庸诸处。严嵩言于帝曰：“俺答诸部，以夏言、曾铣收河套，故报复至此。”帝于是益怒，言不可解，铣与言先后皆弃市。
二十八年春二月，俺答大举入寇，略大同，直抵怀来。指挥江瀚、董迎击之，斩获颇多，力竭无援，死之。总兵周尚文师兵万人，追至曹家庄。及俺答兵大战，总督翁万达亲率锐卒继之，俺答败走，斩首五十五，获其器铠无算。俺答兵伤痍甚众，乃驰出塞，议者谓数十年间无此战功。捷闻，诸臣升赏有差。
八月，俺答入宣府、大同塞，备御官张景福、百户成策、李松力战死之。二十九年秋八月，俺答越宣府走蓟州塞，入古北口，围顺义，长驱直入。戊寅，逼通州，大掠密云、三河、昌平诸处。辛巳，进
犯京师。壬午，俺答求入贡，命廷臣集议之。癸未，俺答犯诸陵，转掠西山、良乡以西，遂东去，京师解严。三十年春三月，与俺答通马市。初，咸宁侯仇鸾倡大举北伐之
议，内实畏怯，乃密遣时义结俺答义子脱脱，使俺答以贡马互市为请。俺答利中国货币，投译书宣大总督苏佑，求通市。佑以闻，帝命群臣集议，鸾力主之。群臣弗敢异，上从之。乃以兵部侍郎史道往大同，总理互市。兵部员外杨继盛上疏，力言不可，略曰：“互市市马者，和亲别名。俺答蹂躏我陵寝，虔刘我赤子，而先之曰和，忘天下之大雠，其不可一。北伐之诏下，天下晓然知圣意，日夜输兵食以助京师，而忽更之曰和，失天下之大信，其不可二。以堂堂天朝而下与边臣互市，冠履倒置，损国家之重威，其不可三。天下豪杰，日夜磨砺其长技以待试，而甘心于和款，谓国家厌兵，无所用之，隳豪杰效用之心，其不可四。庚戌之变，颇讲兵事，无故言和，使边镇美衣偷食而自肆，懈天下饬武之志，其不可五。往者，边臣私通外寇，吏犹得以法裁之，今导之使通，其不勾结而危社稷者几希，开边方交通之门，其不可六。伏莽之羌，在在有之。往者厌国威不敢肆，今谓县官慑而议和，启内地不靖之渐，其不可七。俺答深入时，我虽不敢逆一矢，然彼知我有备也。备之已半岁，而互市终之，彼谓我尚有人乎？长俺答轻中国之心，其不可八。俺答狡诈，出没叵测。我竭财力而辇之边，彼负约不至，未可知也；或因互市而伏兵，若吐番清水之盟，未可知也；或互市毕，即入寇。入寇矣，而驾诿他部，未可知也；或以下马索上价，或责我以他赏，或望我以苛礼，未可知也。堕俺答狡诈之谋，其不可九。大约岁帛数十万，得马数万匹。十年之后，彼马少而我帛亦不继，将何以善其后？不为国家深长之策，其不可十。凡为谬说者有五：不过曰：‘吾外假马市以羁縻之，而内宽吾以修武备。’夫俺答至无厌也，至无耻也，吾安能一一而应之，是终兆衅也。且吾果欲修武备，而何所藉于羁縻！此一谬也。曰：‘互市之马，吾藉此以资吾军。’则又非也。既和矣，无事战矣，得马将用之？且彼亦安肯捐其壮马而予我。此二谬也。曰：‘互市不已，彼且朝贡。’夫至于朝贡，而中国之损资以奉寇益大矣。此三谬也。曰：‘彼既利我，必不失信。’又非也。夫中国之所开市者，能尽给其众乎？不给，则不能无入掠。此四谬也。曰：‘兵，危道也。佳兵不祥。’夫敌加于己而应之，胡佳也？人身四肢皆痈疽，毒日内攻，而惮用药石，可乎？此五谬也。夫此十不可、五谬，匪唯公卿大臣知之，三尺童子皆知之，而敢有为陛下主其事者。盖其人内迫于国家之深恩，则图幸目前之安以见效；外慑俺答之重势，则务中彼之欲以求宽。然公卿大臣皆知，而莫为一言止之者，止则身任其责而危，开则人任其责而安。陛下宜振独断，发明诏，悉按言开市者，选将练兵，声罪致讨。不出十年，臣请得为陛下勒燕然之绩，悬俺答之首于藁街，以示天下后世。”疏奏，帝连阅，颇然之。下内阁及礼、兵部大臣集议，严嵩等唯唯莫敢以为是，鸾愤然曰：“竖子目不识兵，宜其易之！”乃密疏构之，而帝意遂中变，下锦衣狱拷讯，继盛持论不变。狱具，谪狄道典史。
夏四月，宣、大马市成。史道主市事，每一马偿币若干。俺答驱马至城下，计直取偿。事竣，俺答贡良马九，乞再为市。仇鸾请敕厚赉之，赐衣币甚渥。遣官宣谕朝廷恩威，仍敕严饬部落，勿得生事，开边衅。
秋七月，俺答献叛人萧芹等。初，华人萧芹、张攀隆、王得道、乔源、丘富等六十余人，潜出塞降俺答，俺答任用之。丘富每教以火食屋居，俺答竟不敢屋居也，为筑板升处之。至是，马市通，俺答颇利之。芹等弗肯，请仍谋入塞剽掠。俺答不悦，仇鸾遣时义啖俺答以利，讽令缚献芹等。俺答以为然，遂擒芹及攀隆、得道等三十余人，械至大同塞下，纳译书于总督史道所，道以闻。其丘富、乔源等三十五人俱走免。芹等伏诛。诏进仇鸾、史道官爵，余各升赏有差。
十二月，俺答寇大同。初，史道主宣、大市事，俺答以羸马多索价直。弗予，辄大哗入。大同市，寇宣府；宣府市，寇大同。甚者朝市暮寇，币未出境，而警报随至，并所得羸马掠之去。俺答众日往来大同城外，讯之，辄以贡市为言，将士不敢拒。各边垣及诸营堡俱坏，戍卒尽散，俺答游骑可长驱至城下矣。史道上言：“俺答无马者，许以牛羊入市，酬粟豆。”科、道交章阻之。俺答又请开市于辽东，巡抚辽东许宗鲁移书兵部，反复陈不可状，事得寝。俺答知市利不博，是月三寇大同。巡按御史李逢时上言：“数日之内，俺答三入寇，似与通市情实相左。乞敕边臣，多方备御。仍遣使俺答，宣示恩威，令其约束部落，勿启边衅。每岁六、九月通市外，不许频复求请。倘若服从，与通市如故；若面从心违，据实奏报，一意战守可也。”兵部尚书赵锦言：“自古御寇之道，战守为上，羁縻终非长策。乃开市甫毕，而旋三入寇，防微杜渐，诚宜审处。”上命督臣侦探备御，并严私通之禁。
三十一年春正月，俺答寇大同，巡按御史李逢时上言：“俺答敢于岁初拥众入犯，可见马市之羁縻难恃。今日之计，惟大集兵马，一意讨伐。宜行各边臣，合兵征剿。仍敕京营大将仇鸾，训练甲兵，专事征进。勿得隐忍顾忌，酿成大患。”帝曰：“俺答非时扰攘，边兵不能防御，皆因平日端恃马市，全不设备故尔。今后一意战守，如仍前观望，重惩不贷。”
二月，俺答复入大同塞。时仇鸾佩大将军印，偃蹇畏懦，不敢发兵征进，又恃通市，亦不严饬边将防御。而大同总兵徐仁复骄纵，声言马市既通，无庸戍守，恣意克。巡抚都御史何思亦以通市故，即有警，辄匿不以闻，有拒杀零骑者，抵死。以故俺答众出入关隘，无复顾忌，动以贡市为名，往来官寺。有司廪饩惟谨，稍拂意，辄大。甚至直入堡城，奸辱妇女，莫敢谁何。至是，俺答众万余入塞，直抵怀仁大掠。徐仁等各拥兵观望不击，游击刘潭阴遣人结俺答鬻路。独中军指挥王恭率所部御之，战于管家堡，力屈死之，俺答得利遁去。代府饶阳王上言其事，上命逮徐仁、刘潭等诣京，即讯议处。何思削籍。王恭赠都督佥事，任一子祠祀。
三月，罢马市。时边防久废，言官屡以为言。仇鸾亦虑祸及，密疏请止，乃罢市，召史道还。帝命复言开马市者论死，著为令。于是兵部上言：“往岁宣、大戍卒，自足战守，自简锐卒入卫京师，众分势散，致调各镇兵赴援，奔命罢劳，馈饣襄繁费，数年以来，费百余万，后将何继！不若以本镇土著壮夫，补足原额，庶供亿可省而战守足恃。”从之。初，总督翁万达修筑宣、大边垣千余里，烽堠三百六十三所，颇完固，后以通市故，大半为俺答众所毁。兵部请敕边臣修补，给事中李幼孜上言：“敌垒卑小，宜于垣上增筑高台，营建房庐，以栖火器。”俱从之。
夏四月，大将军仇鸾帅师出塞，袭俺答于威宁海，败绩而还。朵颜三卫导俺答众数万，由辽东前屯卫撤去边垣七十余里，掠至宁远。备御官王相力战死之，诏赠相都督同知。时俺答数寇辽、
蓟，皆朵颜导之，为患益剧。秋七月，俺答寇蓟州塞。先是，辽东报至，仇鸾请行边，己而中止。至是，蓟州报愈急，鸾当出御，适疽发背，不能出师。然顾
恋大将军印，不肯辞。又无有敢言易将者。兵部尚书赵锦曰：“事迫矣。”乃上言：“大将军病，不能御敌。而印在大将军所，诸偏礻卑令不行。请暂假大将军印，自将兵御之。”帝谓“本兵不可出师”。令收大将军印绶上之，别遣将将兵。锦乃夜驰至鸾第，收鸾印绶，以总兵陈时代鸾佩大将军印。鸾闻大恚，疾益剧，遂死。
时上已心知鸾奸逆未发，命都督陆炳密访之。炳素恶鸾，常伺察其动静，得其诸奸事，欲即发，尚恐无案验。会时义、侯荣、姚江皆冒功授锦衣卫指挥等官，知鸾死，事必败，遂以八月十一日出奔居庸关、巩华城诸处，欲叛出塞。炳知之，使关吏及逻者执之，以闻，诏下狱。炳乃尽发其前后交通纳贿诸乱政状。帝大怒，令诸司会鞫之。下制暴鸾罪恶，剖棺戮其尸。父母妻子及时义、侯荣等皆斩，籍其家，下诏布告天下。俺答闻之，引去。赵锦亦以初附鸾，谪戍。于是帝谕更戎政，悉改鸾措置约束。
冬十月，宣大总督苏佑与巡抚侯钺、总兵吴瑛奉诏出师北代。钺率数万人出塞，袭击俺答幕。俺答知之，会兵逆击，杀把总刘钦等七人，士卒死者无算。瑛等急敛众归塞内。巡按御史蔡朴上言其状，因劾佑、钺。诏不问，仍命恤刘钦等。
三十二年闰三月，俺答寇大同，副总兵郭都出战死之。诏逮巡抚侯钺为民，予都恤典。夏四月，巡抚宣府都御史刘玺上言：“修筑边垣，须用砖灰，以
图永久。山西一镇，须六十余万，请给发。”御史秦朴亦言：“土沙易圮，费当不赀。”俱下兵部议。尚书聂豹言：“奏乞之数六十余万，则经营必须十年。财力既不办，况旷日持久，无救目前。可姑为旦夕防御之计，日后别图永世之利。”从之。
冬十月，朵颜纠俺答率众二十万薄古北口，烽火达京师。帝惩庚戌事，忧日旰忘食，遣使侦诸军战守状。总督蓟辽侍郎杨博躬擐甲乘城，督将士防御甚力。俺答百道攻塞垣，博随方拒击，终不能入。使者以状闻，帝大悦，即军中赐博衣一袭，发帑金万两犒将士。博承命宣朝廷威德，诸将士人人喜，勇气益倍。与俺答守八日，俺答不得利，乃引退。犹徘徊数舍外，不即去。博募敢死士持火械，夜数入其营扰之，寇众仓皇宵遁去。
三十三年秋七月，俺答众数万入大同塞，官军败绩。逮总督尚书苏佑、巡抚齐宗道于狱。十二月，俺答寇大同，总督侍郎许论、巡抚都御史王忄予征兵击
走之。三十六年秋八月，俺答众二十万入雁门塞，破应州四十余堡。总督杨顺纵兵杀避难兵民，上首功以自解。己而辛爱妾桃松寨私部目，惧诛，来降。顺上其状以为功。辛爱，俺答子，士马雄诸部，
且入寇。顺惧，上言“俺答叵测”，欲胁朝廷归之。敌故薄顺等无能，且黠甚，诈言以叛人丘富来易，顺信其言，予之。辛爱戮桃松寨，丘富竟不可得。顺惧罪，赂巡按御史路楷隐其事。给事中吴时来闻之，上言：“桃松寨来降，不过寇中一亡妇耳。苟明于启衅之媒，拒之勿纳可也。始则张皇已功，既而轻堕敌计。乃行赂按臣，相为欺蔽。然则朝廷边饷之用，氐借顺等润家之资耳。”疏入，上怒，逮顺、楷下狱，削籍。以兵部尚书许论比顺、楷，亦罢之。
三十七年春正月，俺答围大同右卫，不克。四月，命兵部尚书杨博出督宣大军务。时右卫围久不解，议者以为非博往不可，遂有是命，仍虚部中位以待之。博乃征诸镇兵，
声言出塞北伐，羽檄日数十下。俺答闻博至，乃引去。守将尚表拒守四阅月，誓志励众，死守不屈。博上其功，优叙之。王德战死，奏立祠加■。参将周现潜通俺答，奏礻之。自是边人俱砥砺，思自奋。博因陈善后二十余事，筑牛心诸堡，为烽堠二千八百余所，浚濠千余里，五旬讫功。帝大悦，加博太子太保。
四十五年春正月，俺答寇宣府塞西阳河。先是，朵颜革兰台影克每岁引小王子诸部寇蓟、辽。四十二年，由墙子岭直犯通州，京师震动，而宣、大诸边颇安靖。至是，复入寇宣府，旋引去。
穆宗隆庆元年夏五月，俺答犯大同，参将刘国引兵御却之。九月，俺答子黄台吉拥众窥伺陵后南山。上命总督刘焘率兵防护陵寝。俺达陷山西石州，陷之，杀知州王亮。留壁石州，剽掠交、
汾等处，山西骚动。会有蓟镇之警，京师戒严。上命群臣议防御策，大学士徐阶条十三事。时俺答入边已二十余日，势甚横。已，雨潦连旬，马多死，皆杖马棰徒■归。所剽获不能尽载，往往遗于道甚众，十余日始尽出边，而官军无一人邀击者。大同总兵申维岳、孙吴等觇俺答既去汾、石，始约兵进战。及俺答出岢岚东北，孙吴以非己信地，引还大同。维岳等终不敢战而还。十四日，俺答始悉去，诸将乃稍稍出，获奸细明海等及他老幼疲弱，掩袭得之以为功。诸将独方振一与俺答遇，尤月逐俺答于岚县，稍称敢战而已。事闻，诏夺督、抚、镇诸臣官，听勘。而逮诸将至京鞫之，议功罪赏罚有差。时边臣巽忄耍怠玩，掩罪冒功，积弊已久，故恣寇出入，动得利去。至是议罚，将士始知畏法焉。
二年夏五月，兵部言：“山西一镇，旧以大同为藩篱，警备差少。自嘉靖壬寅失事之后，大同弃墙不守，遂与俺答为邻。三关边隘，皆俺答必犯之地矣。然镇臣尚在内地，俺答必纠合诸部，乃敢深入。故在关内，则忧大举。偏、老一带，逼近寇巢，居常则有游骑出入之苦，遇冬则有套骑履冰之备。故在关外，则虑零寇。今宁武在忻、代、偏、岢之中，既以总兵驻师，便于东西策应。而关外一带，宜增设防御，请发太仆金，益募军买马以备之。”上令施行。
四年冬十月癸卯，俺答孙把汉那吉率其属阿力哥等十人来降。把汉那吉者，俺答第三子铁皆台吉之子也。幼孤，育于俺答妻一刻哈屯所，命仆阿力哥之妻乳焉。及长，那吉多智，有口辩，俺答娶胥比吉女为之妇；不相能，复聘兔■金的之女。适俺答长女哑不害有所生三娘子者，貌甚艳丽，已受袄儿都司聘。俺答夺取之，袄儿恚甚，将攻俺答。俺答无以解，即以那吉所聘兔■金的女偿之。那吉怒，谓阿力哥曰：“我祖妻外孙，又夺孙妇与人。吾不能为若孙，吾行矣。”遂与阿力哥同妻比吉女等十人南走，叩关请降。总督王崇古留之，边吏哗曰：“此孤竖无足重轻，宜勿留。”崇古曰：“此奇货可居。俺答即急，因而为市。谕以执送叛人赵全等还我，乃优遣以慰其舐犊之爱，而制其命。若其弗急，则我因而抚纳，如汉质子法，使招其故部居近塞。俺答老且死，其子黄台吉势不能尽有其众，然后以居耆、谷蠡失置塞外。其与黄台吉构，则两利而俱存之；弗构，则以师助之，外以博兴灭扶危之名而实收其力。”廷臣哗然以为不可，御史叶梦熊争尤力。上曰：“寇慕义来降，宜加优抚。其以把汉那吉为指挥，使阿力哥为正千户，各赏大红丝衣一袭。”俺答妇恐中国戕其孙，日夜尤俺答。俺答寻亦悔，遂拥十万众压境。崇古命百户鲍崇德谕以存恤恩，而要其缚叛示信。俺答颇衔之，乃留崇德，随遣骑觇之，则那吉方蟒衣貂帽，驰马从容。归报俺答与妇，感且愧曰：“汉乃肯全吾孙，吾且咬臂盟，世服属无贰，奚有于叛人！”遂定盟，通贡市马。而诸部亦贪中国财物，咸从臾无间言。
十二月，俺答执叛人赵全等九人求献，索那吉，许之。先是，山西妖人吕明镇以白莲妖术谋不轨，全与丘富等从之。事觉，明镇伏诛，富与全率党李自馨、刘四、赵龙、吕老十、猛谷王之属，叛归俺答，驻边外古丰州地，名曰拜升。己而我百户张彦文、游击家丁刘天祺、边民马西川等二十八人悉往从之，众至数万，因尊俺答为帝。富犯边死。全等治第如王者，署其门曰开化府。至是，诱执之，至云石堡待命。总督王崇古受其献，悉送阙下诛之。遣使送归那吉，那吉犹恋恋不欲行。崇古谕以朝廷恩意，许奉表通贡不绝。那吉感泣，誓不敢贰中国，携其妻以归。崇古以款俺答功，加少保、尚书，巡抚方逢年、兵部尚书郭干、侍郎谷中虚、王遴各升赏有差，又加恩辅臣李春芳、高拱、张居正、殷士儋及原任大学士赵贞吉等五人。
五年三月己丑，封俺答为顺义王，及其子弟部落为都督等官。俺答得孙后，遣使来谢，且乞表式请封。王崇古疑吉囊、大把都未与盟，恐有诈，未许。盖吉囊者，俺答兄，老把都儿昆都力哈，俺答亲弟也。吉囊死，子四，长曰吉能，皆为俺答侄。而兀慎、摆腰、永邵卜、哆、土蛮等部，又多其支属。俺答于诸部为尊行，力能合之。必同心内附，始可假以王封，得比三卫例。崇古以此胁俺答，俺答以土蛮故主，力不能致为辞。而崇古独自计老把都与土蛮善，且内亲黄台吉。会黄台吉使来，乃令其约老把都，以招土蛮，与俺答会同请封，因可以破三卫交构之私。至是，俺答始与老把都、吉能、永邵卜诸部各遣使十八人，请通贡开市，以息边氓。诏下群臣廷议，定国公文璧、吏部侍郎张罗等二十二人为可，英国公溶、户部尚书张守直等十七人为不可，工部尚书朱衡等五人以为封贡便，互市不便。独都御史李崇极言宜许状。上卒如崇古议，封俺答王号。贡期听于三四月后一行，互市之数，先定马数。其贡使不得至京，铁锅诸物不得阑出。赏大红五彩丝蟒衣一袭，彩缎八表里。
五月，总督王崇古为俺答陈乞四事：一、请给王印，如先朝忠顺王例。二、请许贡入京，比于三卫各贡使，贡马三十匹。三、请给铁锅。议广锅十斤，炼铁五斤，尚未可为兵器，洛锅生粗每十斤，炼铁三斤，宜可给与，以敝易新。四、请抚赏部中亲属布段米豆，散所部穷丁，塞上仍许不时小市。
六月，顺义王俺答使恰台吉、打儿汉执赵全余党赵崇山、穆教清、张永保、孙大臣及妖人李梦阳等来献。上嘉其诚顺，赏白金三十两，彩币四表里；恰台吉等各十两，一表里。御史刘良弼以封贡事毕，上疏陈六渐：一曰封疆弛守之渐，二曰属部疑叛之渐，三曰将领推诿之渐，四曰塞下虚耗之渐，五曰勇士散逸之渐，六曰市地增加之渐。又言：“黄台吉向化不醇，他日必为边患。”大学士高拱言：“嘉靖十九年北寇求贡，当事惮于主计，斩使绝之。三十余年，边民肝脑涂地，此往岁之明失。今其感恩慕义，直受而封锡之，犹非要领之图，本意之所在也。及此闲暇，积我金，修我险，练我士，整我械，开我屯田，理我盐法，皆得次第行之。彼若背约，遂兴问罪之师，进退各有余地。苟见一时，遂尔偷怠，良时不再得，边备寝弛难振矣。”上嘉纳施行。
六年九月，俺答贡马二百五十匹。时穆宗已崩，神宗即位。十月，授俺答兄子永邵卜大成都督同知。十二月，遣俺答旧使火力赤奴谋赤北还。嘉靖间，奉使六人，
以俺答内犯下狱，二十年余俱物故，至是释之。神宗万历元年三月，颁顺义王俺答番经，并给镀金银印。二年十二月，顺义王俺答子宾兔求河西互市，邀索刀仗，朝议
绝之。兵部言：“以一部启各镇拒绝之心，非计也。宜谕俺答，令其子改图。”遂令督、抚臣谕之。三年夏四月，宾兔驻牧西海，役属儿革、白利等番，屡扰边境。
诏陕西总督谕俺答，严戢宾兔。俺答言：“宾兔因甘肃不许开市，苦宁远途远。”巡抚甘肃都御史侯东莱上言：“宾兔屡侵诸番，以报其掠马，因图请市。河西雕敝，开市为难，苟可安边，何惜甘肃一垣，而不以縻之也。”上从之，遂立大市于甘州，小市于庄浪。
十月，俺答乞佛像蟒段。且城市成，求赐名。赐城名福化，量给其请。是年，黄台吉改贡市于新平堡。四年十二月，银定台吉所属尝盗边，绝其贡。俺答闻之，从彼
法罚羊千、马二百、驼二。诏宥之，已服罪，马驼等不必进。五年二月，顺义王俺答执叛盟献鹤等四人，上赐俺答币，论叛者如法。
三月，俺答请开市茶马，又求都督金印。朝议以请属部，并无金印，宜谕遣。上从之。九月，俺答上书甘肃巡抚复求茶市。初，西番善■请纳马保塞，
廷议勿受。巡茶御史李时成上言：“善■生西番中，族极远，未尝通贡市。一朝率众来降，彼实畏我威灵。第以洮西极边地，更得此族，不益厚固藩篱耶？矧今急须马，何为拒之？”上从之。俺答以番人入汉，久且慢我，遣大都巴石虎启幕府，请得比番开茶市。廷议且许之，李时成得奏言：“俺答今求茶市，意不在茶，在得番人耳。夫洮西一带，抵嘉峪、金城，绵亘数千里，番族星罗。西寇之不敢长驱而南，以番为之蔽也。顾番人须茶最急，一日无茶则病且死，是番人之命悬于中国，俾世受约束，藩我西土。脱以茶市假之，俺答逐利，而专意于番。番求生，而制命于俺答，彼此合一，其遗患可胜道哉！”上是之。兵部谓茶市不可许，但俺答称迎佛，僧寺必须用茶，量给数十篦示恩。报可。俺答复求开洮州茶市，进马五百匹。谕止之。
七年秋，俺答请寺额，诏名其寺曰弘慈。八年秋八月，加顺义王俺答次子不他失骠骑将军，常汉我、不艮台吉等百户。九年秋八月，顺义王俺答上表贡马。
十二月，顺义王俺答死，赐祭七坛，采币十二双，布百匹。其妻三娘子率其子黄台吉上谢表，贡马。黄台吉者，俺答长子也。嘉靖时，有精骑万余，庶弟曰青台吉，精骑半之。俺答老矣，娶二妾，弃其妻，黄台吉怨之。妾各子一人，俺答予万骑自备，以故中自疑，不敢深入。黄台吉日夜扼腕曰：“老婢子有此兵，而老死沙漠，可笑也。”及俺答归款，益老而厌兵，且佞佛，听番僧言，戒杀掠，而朝廷威信亦足以服之，以故十余年终保塞不敢南犯。先，是王崇古入为大司马，继崇古者方逢时、吴兑代为总督，各部俱贡市无失期。而三娘子切切慕华，不时款塞。常诘兑，兑儿女畜之，情甚昵。或三娘子致手书索金珠翠钿，兑随市给与，以敦和好。部落中间有梗化者，三娘子时时报闻，督府得预为备。
十年，总督郑洛遣通事马应时佯为趣贡事，阴以讠之。三娘子遣土骨赤请宽假，辞以无嗣王，表文空其印。十一年闰二月，黄台吉袭封顺义王，更名乞庆哈黄台吉。先配
五兰比妓，后受西僧绐，纳妇一百八人，以象数珠。俺答死，黄台吉将收三娘子。三娘子嫌其老病，将别属。督臣郑洛计曰：“若三娘子别属，我封此黄台吉何用？”乃命人说三娘子曰：“汝归王，天朝以夫人封汝；不归，一妇耳。”于是三娘子逼于利害，乃归之。黄台吉袭封仅四年，三娘子佐之，贡市推谨。
十四年二月，顺义王黄台吉死，子扯力克袭位。初，把汉那吉归，俺答命主板升，号曰大成台吉，妻曰大成比妓，兵马雄诸部。癸未年死，三娘子欲令己子不他失礼妻比妓。而
俺答用事臣恰台吉勿从，阴主扯力克，以兵收比妓为妻。三娘子名哈屯，别筑城居，朝廷赐名归化。至是，黄台吉死，扯力克当嗣。督臣郑洛复谕扯力克曰：“娘子
三世归顺，汝能与娘子聚，则封；不亟聚，封别有属也。”扯力克尽逐诸妾，乃以十月入三娘子帐中合婚。其部落牙答汉盗掠助马堡，洪卖盗掠偏头关，三娘子俱罚治如法。
十五年秋七月，封扯力克为顺义王，三娘子为忠顺夫人。十八年，大学士王锡爵上言：“古谋国之臣，无事则深忧，有事则不惧。自封款十九年，顺义王扯力克以助火落赤，故罢市赏，两
年未与。忠顺夫人三娘子捕叛人史二致塞上，请复市赏。诏复二年，以三娘子儿不他失礼为都督。史二，即扯力克兄、安兔胥也。仍宽假其罪，分列于龙门滴水崖，史二亦款服。二十年来，吏恬卒玩，一旦封豕生心，举朝惶怖，止办呶呶，追尤首事，此一反也。武官爨下求安，专藉款关之利；文吏隙中观斗，争谈出塞之功。此二反也。诸边以彼此支吾为熟套，以日月玩忄曷为良谋。一遇缓急重难之事，则隔垣内外，便分尔我，逃责于己而嫁祸于人。此三反也。臣谬为三反之论，而约以经营镇定之一言。盖欲少省议论，使当事可以措手；暂宽文法，使文武贵于同心。”上是之。
四十一年春二月，扯力克既没，卜失兔以长孙嗣封。而索囊阻之，越冬，讲乃成。于是总督涂宗浚以爵礼请诏卜失兔袭封顺义王，把汉比妓封忠义夫人，西僧哀乞盖授都纲。遣官赍封敕至边，各散去不受。御史李若星疏论卜失兔抗旨回巢。俞年，告款塞上，乃始受封，其部落多散失，遂不竞。 

</div>
    <div class="pagination">
<a href="明史纪事本末_page27.html">上一页</a><span>...</span><a href="明史纪事本末_page23.html">23</a><a href="明史纪事本末_page24.html">24</a><a href="明史纪事本末_page25.html">25</a><a href="明史纪事本末_page26.html">26</a><a href="明史纪事本末_page27.html">27</a><span class="current-page">28</span><a href="明史纪事本末_page29.html">29</a><a href="明史纪事本末_page30.html">30</a><a href="明史纪事本末_page31.html">31</a><a href="明史纪事本末_page32.html">32</a><a href="明史纪事本末_page33.html">33</a><span>...</span><a href="明史纪事本末_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
