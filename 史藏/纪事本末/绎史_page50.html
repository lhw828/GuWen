<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 50 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 50 页/共 76 页
  </h1>
  <div class="content">
   钦定四库全书
　　绎史卷一百八　　　　灵壁县知县马骕撰齐威王彊国
　　史记齐威王元年三晋因齐丧来伐我灵丘六年鲁伐我入阳关晋伐我至博陵七年卫伐我取薛陵九年赵伐我取甄
　　説苑楚魏会于晋阳将以伐齐齐王患之使人召淳于髠曰楚魏谋欲伐齐愿先生与寡人共忧之淳于髠大笑而不应王复问之又复大笑而不应三问而不应王怫然作色曰先生以寡人国为戏乎淳于髠对曰臣不敢以王国为戏也臣笑臣隣之祠田也以奁饭与一鲋鱼其祝曰下田洿邪得谷百车蟹堁者宜禾臣笑其所以祠者少而所求者多王曰善赐之千金革车百乗立为上卿　诸侯举兵以伐齐齐王闻之惕然而恐召其羣臣大夫告曰有智为寡人用之于是博士淳于髠仰天大笑而不应王复问之又大笑不应三笑不应王艴然作色不説曰先生以寡人语为戏乎对曰臣非敢以大王语为戏也臣笑臣隣之祠田也以一奁饭一壶酒三鲋鱼祝曰蟹堁者宜禾洿邪者百车传之后世洋洋有余臣笑其赐鬼薄而请之厚也于是王乃立淳于髠为上卿赐之千金革车百乗与平诸侯之事诸侯闻之立罢其兵休其士卒遂不敢攻齐此非淳于髠之力乎【○此一事而再记之著书者以备异同】　齐遣淳于髠到楚为人短小楚人甚薄之谓曰齐无人邪而使子来子何长也对曰臣无长腰中七尺之劒欲斩无状王王曰止吾但戏子耳即与髠共饮酒谓髠曰吾有仇在呉国子定能为报之乎对曰来见道旁郢民持一豆而上田祝曰上得万木下得千斛臣窃笑之以为礼薄而愿多际轻而望重王今与吾半日之乐而委以呉王非其计楚王黙然【○此段御览引今本无亦前事之讹也】
　　史记威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有説乎髠曰今者臣从东方来见道旁有穰田者操一豚蹄酒一盂而祝曰瓯窭满篝污邪满车五谷蕃熟穰穣满家臣见其所持者狭而所欲者奢故笑之于是齐威王乃益赍黄金千镒白璧十双车马百驷髠辞而行至赵赵王与之精兵十万革车千乗楚闻之夜引兵而去威王大説置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉其説可得闻乎髠曰赐酒大王之前执法在旁御史在后髠恐惧俯伏而饮不过一斗径醉矣若亲有严客髠帣韝鞠侍酒于前时赐余沥奉觞上夀数起饮不过二斗径醉矣若朋友交逰久不相见卒然相覩欢然道故私情相语饮可五六斗径醉矣若乃州闾之会男女杂坐行酒稽畱六博投壶相引为曹握手无罚目眙不禁前有堕珥后有遗簮髠窃乐此饮可八斗而醉二参日暮酒阑合尊促坐男女同席履舄交错杯盘狼籍堂上烛灭主人畱髠而送客罗襦襟觧微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠为诸侯主客宗室置酒髠尝在侧　淳于髠者齐之赘壻也长不满七尺滑稽多辩数使诸侯未尝屈辱齐威王之时喜隐好为淫乐长夜之饮沈湎不治委政卿大夫百官荒乱诸侯竝侵国且危亡在于旦暮左右莫敢谏淳于髠説之以隐曰国中有大鸟止王之庭三年不蜚又不鸣王知此鸟何也王曰此鸟不蜚则已一蜚冲天不鸣则已一鸣惊人于是乃朝诸县令长七十二人赏一人诛一人奋兵而出诸侯振惊皆还齐侵地威行三十六年　威王初即位以来不治委政卿大夫九年之间诸侯竝伐国人不治于是威王召即墨大夫而语之曰自子之居即墨也毁言日至然吾使人视即墨田野辟民人给官无畱事东方以寜是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆幷烹之遂起兵西撃赵衞败魏于浊泽而围惠王惠王请献观以和觧赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐【记年魏惠王二年齐田夀帅师伐我围观观降】
　　列女传虞姬名娟之齐威王之姬也威王即位九年不治委政大臣佞臣周破胡専权擅势即墨大夫贤而日毁之阿大夫不肖反日誉之虞姬谓王曰破胡谗谀之臣也不可不退齐有北郭先生者贤明有道可置左右破胡闻之乃恶虞姬曰其幼在闾卷之时尝与北郭先生通王疑之乃闭虞姬于九层之台而使有司验问破胡赂执事者诬其词而上之王视其词不合于意乃召虞姬而自问焉虞姬对曰妾娟之幸去蓬庐之下侍明王之防昵附王着荐牀蔽席供执埽除掌奉汤沐至今十余年矣惓惓之心冀幸补一言而为邪臣所挤湮于百重之下不意大王乃复见与语妾闻寡妇哭城城为之崩亡臣叹市市为之罢妾之寃明于白日虽独号于九层之内而众人莫为毫厘既有污名义固不可以生愿戒大王羣臣为邪破胡最甚王不执政国殆危矣于是王大悟出虞姬显之于朝市封即墨大夫以万户烹阿大夫与周破胡遂起兵收故侵地齐国震惧人不敢饰非务尽其职齐国大治【邹阳书齐用越人防而彊威宣纪年魏惠王八年雨黍于齐】
　　史记齐威王用兵行威大放穣苴之法而诸侯朝齐齐威王使大夫追论古者司马兵法而附穰苴于其中因号曰司马穣苴兵法
　　司马法【仁本】古者以仁为本以义治之之谓正正不获意则权权出于战不出于中人是故杀人安人杀之可也攻其国爱其民攻之可也以战止战虽战可也故仁见亲义见説智见恃勇见方信见信内得爱焉所以守也外得威焉所以战也战道不违时不歴民病所以爱吾民也不加丧不因凶所以爱夫其民也冬夏不兴师所以兼爱民也故国虽大好战必亡天下虽安忘战必危天下既平天子大恺春搜秋狝诸侯春振旅秋治兵所以不忘战也古者逐奔不过百歩纵绥不过三舍是以明其礼也不竆不能而哀怜伤病是以明其仁也成列而鼓是以明其信也争义不争利是以明其义也又能舍服是以明其勇也知终知始是以明其智也六徳以时合教以为民纪之道也自古之政也先王之治顺天之道设地之宜官民之徳而正名治物立国辨职以爵分禄诸侯説懐海外来服狱弭而兵寝圣徳之至也其次贤王制礼乐法度乃作五刑兴甲兵以讨不义廵狩省方会诸侯考不同其有失命乱常背徳逆天之时而危有功之君徧告于诸侯彰明有罪乃告于皇天上帝日月星辰祷于后土四海神祗山川冡社乃造于先王然后冡宰徴师于诸侯曰某国为不道征之以某年月日师至于某国会天子正刑冡宰与百官布令于军曰入罪人之地无防神祗无行田猎无毁土功无燔墙屋无伐林木无取六畜禾黍器械见其老幼奉归勿伤虽遇壮者不校勿敌敌若伤之医药归之既诛有罪王及诸侯修正其国举贤立明正复厥职王霸之所以治诸侯者六以土地形诸侯以政令平诸侯以礼信亲诸侯以材力説诸侯以谋人维诸侯以兵革服诸侯同患同利以合诸侯比小事大以和诸侯会之以发禁者九凭弱犯寡则眚之贼贤害民则伐之防内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱禽兽行则灭之　【天子之义】天子之义必纯取法天地而观于先圣士庶之义必奉于父母而正于君长故虽有明君士不先教不可用也古之教民必立贵贱之伦经使不相陵徳义不相逾材技不相掩勇力不相犯故方同而意和也古者国容不入军军容不入国故徳义不相逾上贵不伐之士不伐之士上之器也茍不伐则无求无求则不争国中之聼必得其情军旅之聼必得其宜故材技不相掩从命为士上赏犯命为士上戮故勇力不相犯既致教其民然后谨选而使之事极修则百官给矣教极省则民兴良矣习贯成则民体俗矣教化之至也古者逐奔不逺縦绥不及不逺则难诱不及则难陷以礼为固以仁为胜既胜之后其教可复是以君子贵之也有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刃而誓之以致民志也夏后氏正其徳也未用兵之刃故其兵不杂殷义也始用兵之刃矣周力也尽用兵之刃矣夏赏于朝贵善也殷戮于市威不善也周赏于朝戮于市劝君子惧小人也三王彰其徳一也兵不杂则不利长兵以卫短兵以守太长则难犯太短则不及太轻则鋭鋭则易乱太重则钝钝则不济戎车夏后氏曰钩车先正也殷曰寅车先疾也周曰元戎先良也旂夏后氏首人之埶也殷白天之义也周黄地之道也章夏后氏以日月尚明也殷以虎尚威也周以龙尚文也师多务威则民绌少威则民不胜上使民不得其义百姓不得其叙技用不得其利牛马不得其任有司陵之此谓多威多威则民绌上不尊徳而任诈慝下不尊道而任勇力不贵用命而贵犯命不贵善行而贵暴行陵之有司此谓少威少威则民不胜军旅以舒为主舒则民力足虽交兵致刃徒不趋车不驰逐奔不逾列是以不乱军旅之固不失行列之政不絶人马之力迟速不过诫命古者国容不入军军容不入国军容入国则民徳废国容入军则民徳弱故在国言文而语温在朝恭以逊修已以待人不召不至不问不言难进易退在军抗而立在行逐而果介者不拜兵车不式城上不趋危事不齿故礼与法表里也文与武左右也古者贤王明民之徳尽民之善故无废徳无简民赏无所生罚无所试有虞氏不赏不罚而民可用至徳也夏赏而不罚至教也殷罚而不赏至威也周以赏罚徳衰也赏不逾时欲民速得为善之利也罚不迁列欲民速覩为不善之害也大捷不赏上下皆不伐善上茍不伐善则不骄矣下茍不伐善必亡等矣上下不伐善若此让之至也大败不诛上下皆以不善在已上茍以不善在己必悔其过下茍以不善在已必逺其罪上下分恶若此譲之至也古者戍兵三年不典覩民之劳也上下相报若此和之至也得意则恺歌示喜也偃伯灵台答民之劳示休也　【定爵】凡战定爵位着功罪收逰士申教诏讯厥众求厥技方虑极物变嫌推疑养力索巧因心之动凡战固众相利治乱进止服正成耻约法省罚小罪乃杀小罪胜大罪因顺天阜财怿众利地右兵是谓五虑顺天奉时阜财因敌怿众勉若利地守隘险阻右兵弓矢御殳矛守戈防助凡五兵五当长以卫短短以救长迭战则久皆战则强见物与侔是谓两之主固勉若视敌而举将心心也众心心也马牛车兵佚饱力也教惟豫战惟节将军身也卒支也伍指拇也凡战权也鬭勇也陈巧也用其所欲行其所能废其不欲不能于敌反是凡战有天有财有善时日不迁胜微行是谓有天众有有因生美是谓有财人习陈利极物以豫是谓有善人勉及任是谓乐人大军以固多力以烦堪物简治见物应卒是谓行豫轻车轻徒弓矢固御是谓大军宻静多内力是谓固陈因是进退是谓多力上暇人教是谓烦陈然有以职是谓堪物因是堪物是谓简治称众因地因敌令陈攻战守进退止前后序车徒因是谓战参不服不信不和怠疑厌慑枝柱诎烦肆崩缓是谓战患骄骄慑慑吟嚝虞惧事悔是谓毁折大小坚柔参伍众寡凡两是谓战权凡战闲逺观迩因时因财贵信恶疑作兵义作事时使人惠见敌静见乱暇见危难无忘其众居国惠以信在军广以武刃上果以敏居国和在军法刃上察居国见好在军见方刃上见信凡陈行惟疏战惟宻兵惟杂人教厚静乃治威利章相守义则人勉虑多成则人服时中服厥次治物既章目乃明虑既定心乃强进退无疑见敌无谋聼诛无诳其名无变其旗凡事善则长因古则行誓作章人乃强灭厉祥灭厉之道一曰义被之以信临之以强成基一天下之形人莫不説是谓兼用其人一曰权成其溢夺其好我自其外使自其内一曰人二曰正三曰辞四曰巧五曰火六曰水七曰兵是谓七政荣利耻死是谓四守容色积威不过改意凡此道也唯仁有亲有仁无信反败厥身人人正正辞辞火火凡战之道既作其气因发其政假之以色道之以辞因惧而戒因欲而事蹈敌制地以职命之是谓战法凡人之形由众之求试以名行必善行之若行不行身以将之若行而行因使勿忘三乃成章人生之宜谓之法凡治乱之道一曰仁二曰信三曰直四曰一五曰义六曰变七曰专立法一曰受二曰法三曰立四曰疾五曰御其服六曰等其色七曰百官宜无淫服凡军使法在已曰专与下畏法曰法军无小聼战无小利日成行微曰道凡战正不行则事専不服则法不相信则一若怠则动之若疑则变之若人不信上则行其不反自古之政也
　　战国防齐欲伐魏淳于髠谓齐王曰韩子卢者天下之疾犬也东郭逡者海内之狡也韩子卢逐东郭逡环山者三腾山者五极于前犬废于后犬俱罢各死其处田父见之无劳勌之苦而擅其功今齐魏久相持以顿其兵敝其众臣恐彊秦大楚承其后有田父之功齐王惧谢将休士　齐欲伐魏魏使人谓淳于髠曰齐欲伐魏能觧魏患唯先生也敝邑有寳璧二双文马二驷请致之先生淳于髠曰诺入説齐王曰楚齐之仇敌也魏齐之与国也夫伐与国使仇敌制其余敝名丑而实危为王弗取也齐王曰善乃不伐魏客谓齐王曰淳于髠言不伐魏者受魏之璧马也王以谓淳于髠曰闻先生受魏之璧马有诸曰有之然则先生之为寡人计者何如淳于髠曰伐魏之事不便魏虽刺髠于王何益若诚不便魏虽封髠于王何损且夫王无伐与国之诽魏无见亡之危百姓无被兵之患髠有璧马之寳于王何伤乎　秦假道韩魏以攻齐齐威王使章子将而应之与秦交合而舍使者数相徃来章子为变其徽章以杂秦军者言章子以齐入秦威王不应顷之闲者复言章子以齐兵降秦威王不应而此者三有司请曰言章子之败者异人而同辞王何不废将而击之王曰此不叛寡人明矣曷为而击之顷闲言齐兵大胜秦兵大败于是秦王称西藩之臣而谢于齐左右曰何以知之曰章子之母啓得罪其父其父杀之而埋马栈之下吾使章子将也勉之曰夫子之强全兵而还必更将军之母对曰臣非不能更先妾也臣之母啓得罪臣之父臣之父未教而死夫不得父之教而更母是欺死父也故不敢夫为人子而不欺死父岂为人臣欺生君哉
　　史记三十余年驺忌子以鼓琴见威王威王説而舍之右室须臾王鼓琴驺忌子推户入曰善哉鼓琴王勃然不説去琴按劒曰夫子见容未察何以知其善也驺忌子曰夫大浊以春温者君也小廉折以清者相也攫之深醳之愉者政令也钧谐以鸣大小相益囘邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不説曰若夫语五音之纪信未有如夫子者也若夫治国家而弭人民又何为乎丝桐之闲驺忌子曰夫大浊以春温者君也小亷折以清者相也攫之深而醳之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相印淳于髠见之曰善説哉髠有愚志愿陈诸前驺忌子曰谨受教淳于髠曰得全全昌失全全亡驺忌子曰谨受令请谨毋离前淳于髠曰狶膏棘轴所以为滑也然而不能运方穿驺忌子曰谨受令请谨事左右淳于髠曰弓胶昔干所以为合也然而不能傅合疏罅驺忌子曰谨受令请谨自附于万民淳于髠曰狐裘虽弊不可补以黄狗之皮驺忌子曰谨受令请谨择君子毋杂小人其间淳于髠曰大车不较不能载其常任琴瑟不较不能成其五音驺忌子曰谨受令请谨修法律而督奸吏淳于髠説毕趋出至门而面其仆曰是人者吾语之微言五其应我若响之应声是人必封不久矣居朞年封以下邳号曰成侯
　　新序昔者邹忌以鼓琴见齐宣王宣王善之邹忌曰夫琴所以象政也遂为王言琴之象政状及霸王之事宣王大説与语三日遂拜以为相齐有稷下先生喜议政事邹忌既为齐相稷下先生淳于髠之属七十二人皆轻忌以谓设以辞邹忌不能及乃相与俱徃见邹忌淳于髠之徒礼倨邹忌之礼卑淳于髠等曰狐白之裘补之以弊羊皮何如邹忌曰敬诺请不敢杂贤以不肖淳于髠曰方内而员釭何如邹忌曰敬诺请谨门内不敢留賔客淳于髠等曰三人共牧一羊羊不得食人亦不得息何如邹忌曰敬诺请减吏省员使无扰民也淳于髠等三称邹忌三知之如应响淳于髠等辞屈而去邹忌之礼倨淳于髠等之礼卑故所以尚干将莫邪者贵其立断也所以贵骐骥者为其立致也必且歴日旷久乎丝牦犹能挈石驽马亦能致逺是以聪明防敏人之美材也【○宣王宜作威王】
　　战国防邹忌脩八尺有余而形防眣丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来孰视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤讥于市朝闻寡人之耳者受下赏令初下羣臣进諌门庭若市数月之后时时而闲进暮年之后虽欲言无可进者燕赵韩魏闻之皆朝于齐此所谓战胜于朝廷
　　説苑齐威王逰于瑶台成侯卿来奏事从车罗绮甚众王望之谓左右曰来者何为者也左右曰成侯卿也王曰国至贫也何出之盛也左右曰与人者有以责之也受人者有以易之也王试问其説成侯卿至上谒曰忌也王不应又曰忌也王不应又曰忌也王曰国至贫也何出之盛也成侯卿曰赦其死罪使臣得言其説王曰诺对曰忌举田居子为西河而秦梁弱忌举田觧子为南城而楚人抱罗绮而朝忌举黔涿子为防州而燕人给牲赵人给盛忌举田种首子为即墨而于齐足防忌举北郭刁勃子为大士而九族益亲民益富举此数良人者王枕而卧耳何患国之贫哉
　　史记威王二十三年与赵王防平陆二十四年与魏王会田于郊魏王问曰王亦有寳乎威王曰无有梁王曰若寡人国小也尚有径寸之珠照车前后各十二乗者十枚柰何以万乗之国而无寳乎威王曰寡人之所以为寳与王异吾臣有檀子者使守南城则楚人不敢为寇东取泗上十二诸侯皆来朝吾臣有朌子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗将以照千里岂特十二乗哉梁惠王慙不怿而去【○韩诗作宣王】

　　绎史卷一百八
&lt;史部,纪事本末类,绎史&gt;
　　钦定四库全书
　　绎史卷一百九　　　　灵壁县知县马骕撰魏惠王治国谈兵【惠施相魏附】
　　史记武侯卒子防立是为惠王初武侯卒也子防与公中缓争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错挟上党固半国也因而除之破魏必矣不可失也懿侯説乃与赵成侯合军幷兵以伐魏战于浊泽魏氏大败魏君围赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不彊于宋卫则我终无魏之患矣赵不聼韩不说以其少卒夜去惠王之所以身不死国不分者二家谋不和也若从一家之谋则魏必分矣故曰君终无适子其国可破也　二年魏败韩于马陵败赵于懐三年齐败我观五年与韩会宅阳城武堵为秦所败【纪年梁惠成王元年赵成侯偃韩懿侯若伐我葵二年我师伐赵围蜀阳魏大夫王错出奔韩四年河氷赤于龙门三日六年夏四月甲寅徙邦于大梁王发逄忌之薮以赐民七年公子缓如邯郸以作难八年我师伐邯郸取列人我师伐邯郸取肥】　九年伐败韩于浍与秦战少梁虏我将公孙痤取厐
　　战国防魏公叔痤为魏将而与韩赵战浍北禽乐祚魏王説郊迎以赏田百万禄之公叔痤反走再拜辞曰夫使士卒不崩直而不倚栋桡而不避者此呉起余教也臣不能为也前脉地形之险阻决利害之备使三军之士不迷惑者巴寜爨防之力也县赏罚于前使民昭然信之于后者王之明法也见敌之可也鼓之不敢怠倦者臣也王特为臣之右手不倦赏臣可也若以臣之有功臣何力之有乎王曰善于是索呉起之后赐之田二十万巴寜爨防田各十万王曰公叔岂非长者哉既为寡人胜强敌矣又不遗贤者之后不掩能士之迹公叔何可无益乎故又与田四十万加之百万之上使百四十万故老子曰圣人无积尽以为人己愈有既以与人已愈多公叔当之矣
　　史记十年伐赵取皮牢彗星见十二年星昼坠有声十四年与赵会鄗十五年鲁卫宋郑君来朝【纪年十年入河水于圃田又为大沟而引圃水瑕阳人自秦导岷山青衣水来归十一年城殷十四年鲁恭侯宋桓侯卫成侯郑厘侯来朝○郑厘侯即韩昭侯也】
　　战国防梁王魏婴觞诸侯于范台酒酣请鲁君举觞鲁君兴避席择言曰昔者帝女令仪狄作酒而美进之禹禹饮而甘之遂疏仪狄絶防酒曰后世必有以酒亡其国者齐桓公夜半不嗛易牙乃煎熬燔炙和调五味而进之桓公食之而饱至旦不觉曰后世必有以味亡其国者晋文公得南之威三日不聼朝遂推南之威而逺之曰后世必有以色亡其国者楚王登强台而望崩山左江而右湖以临彷徨其乐忘死遂盟强台而弗登曰后世必有以髙台陂池亡其国者今主君之尊仪狄之酒也主君之味易牙之调也左白台而右闾须南威之美也前夹林而后兰台强台之乐也有一于此足以亡其国今主君兼此四者可无戒与梁王称善相属吕氏春秋魏惠王使人谓韩昭侯曰夫郑乃韩氏亡之也愿君之封其后也此所谓存亡继絶之义君若封之则大名昭侯患之公子食我曰臣请徃对之公子食我至于魏见魏王曰大国命弊邑封郑之后弊邑不敢当也弊邑为大国所患昔出公之后声氏为晋公拘于铜鞮大国弗怜也而使弊邑存亡继絶弊邑不敢当也魏王慙曰固非寡人之志也客请勿复言是举不义以行不义也魏王虽无以应韩之为不义愈益厚也公子食我之辩适足以饰非遂过
　　韩非子魏王谓郑王曰始郑梁一国也已而别今愿得郑而合之梁郑君患之召羣臣而与之谋所以对魏郑公子谓郑君曰此甚易对也君对魏曰以郑为故魏而可合也则弊邑亦愿得梁而合之郑魏王乃止【○此郑亦谓韩也　纪年十七年郑厘侯来朝中阳】　魏惠王为臼里之盟将复立于天子彭喜谓郑君曰君勿聼大国恶有天子小国利之君与大不聼魏焉能与小立之【○国防臼作九彭喜作房喜郑君作韩王】史记十九年筑长城塞固阳
　　尉缭子【天官】梁惠王问尉缭子曰黄帝刑徳可以百胜有之乎尉缭子对曰刑以伐之徳以守之非所谓天官时日隂阳向背也黄帝者人事而已矣何者今有城东西攻不能取南北攻不能取四方岂无顺时乗之者邪然不能取者城髙池深兵器具备财谷多积豪士一谋者也若城下池浅守弱则取之矣由是观之天官时日不若人事也按天官曰背水陈为絶纪向阪陈为废军武王伐纣背济水向山阪而陈以二万二千五百人击纣之亿万而灭商岂纣不得天官之陈哉楚将公子心与齐人战时有彗星出柄在齐柄所在胜不可击公子心曰彗星何知以彗鬭者固倒而胜焉明日与齐战大破之黄帝曰先神先鬼先稽我智谓之天官人事而已【兵谈】量土地肥硗而立邑建城称地以城称人以人称粟三相称则内可以固守外可以战胜战胜于外备主于内胜备相应犹合符节无异故也治兵者若秘于地若邃于天生于无故开之大不窕小不恢明乎禁舍开塞民流者亲之地不任者任之夫土广而任则国富民众而制则国治富治者民不发轫甲不出暴而威制天下故曰兵胜于朝廷不暴甲而胜者主胜也陈而胜者将胜也兵起非可以忿也见胜则兴不见胜则止患在百里之内不起一日之师患在千里之内不起一月之师患在四海之内不起一嵗之师将者上不制于天下不制于地中不制于人寛不可而怒清不可事以财夫心狂耳聋目盲以三悖率人者难矣兵之所及羊肠亦胜锯齿亦胜縁山亦胜入谷亦胜方亦胜圆亦胜重者如山如林如江如河轻者如炮如燔如垣压之如云覆之令人聚不得以散散不得以聚左不得以右右不得以左兵如总木弩如羊角人人无不腾陵张胆絶乎疑虑堂堂决而去　【兵议】凡兵不攻无过之城不杀无罪之人夫杀人之父兄利人之财货臣妾人之子女此皆盗也故兵者所以诛暴乱禁不义也兵之所加者农不离其田业贾不离其肆宅士大夫不离官府由其武议在于一人故兵不血刃而天下亲焉万乗农战千乗救守百乗事养农战不外索权救守不外索助事养不外索资夫出不足战入不足守者治之以市市者所以给战守也万乗无千乗之助必有百乗之市凡诛者所以明武也杀一人而三军震者杀之杀一人而万人喜者杀之杀之贵大赏之贵小当杀而虽贵重必杀之是刑上究也赏及牛童马圉者是赏下流也夫能刑上究赏下流此将之武也故人主重将夫将提鼓挥枹临难决战接兵角刃鼓之而当则赏功立名鼓之而不当则身死国亡是存亡安危在于枹端柰何无重将也夫提鼓挥枹接兵角刃君以武事成功者臣以为非难也古人曰无防冲而攻无渠答而守是谓无善之军视无见聼无闻由国无市也夫市也者百货之官也市贱卖贵以限士人人食粟一斗马食菽三斗人有饥色马有瘠形何也市有所出而官无主也夫提天下之节制而无百货之官无谓其能战也起兵直使甲胄生虮虱必为吾所效用也鸷鸟逐雀有袭人之懐入人之室者非出生也后有惮也太公望年七十屠牛朝歌卖食盟津过七十余而主不聼人人谓之狂夫也及遇文王则提三万之众一战而天下定非武议安得此合也故曰良马有防逺道可致贤士有合大道可明　夫将者上不制于天下不制于地中不制于人故兵者凶器也争者逆徳也将者死官也故不得已而用之无天于上无地于下无主于后无敌于前一人之兵如狼如虎如风如雨如雷如霆震震冥冥天下皆惊胜兵似水夫水至柔弱者也然所触丘陵必为之崩无异也性専而触诚也今以莫邪之利犀兕之坚三军之众有所竒正则天下莫当其战矣故曰举贤用能不时日而事利明法勑令不筮而获吉贵功养劳不祷祠而得福又曰天时不如地利地利不如人和古之圣人谨人事而已呉起与秦战舍不平陇畆朴簌盖之以蔽霜露如此何也不自髙人故也乞人之死不索尊竭人之力不责礼故古者甲胄之士不拜示人无已以烦也夫烦人而欲乞其死竭其力自古至今未尝闻矣将受命之日忘其家张军宿野忘其亲援枹而鼓忘其身　【将理】凡将理官也万物之主也不私于一人夫能无私于一人故万物至而制之万物制而命之君子不救囚于五歩之外虽钩矢射之弗追也故善审囚之情不待棰楚而囚之情可毕矣笞人之背灼人之脇束人之指而讯囚之情虽国士有不胜其酷而自诬矣今世谚云千金不死百金不刑试聼臣之言行臣之术虽有尧舜之智不能关一言虽有万金不能用一铢今夫决狱小圄不下十数中圄不下百数大圄不下千数十人聨百人之事百人聨千人之事千人聨万人之事所聨之者亲戚弟兄也其次婚姻也其次知识故人也是农无不离田业贾无不离肆宅士大夫无不离官府如此关聨良民皆囚之情也兵法曰十万之师出日费千金今良民十万而聨于囹圄上不能一臣以为危也　【治本】凡治人者何曰非五谷无以充腹非丝麻无以葢形故充腹有粒葢形有缕夫在耘耨妻在机杼民无二事则有储蓄夫无雕文刻镂之事女无绣饰纂组之作木器液金噐腥圣人饮于土食于土故诞埴以为器天下无费今也金木之性不寒而衣绣饰马牛之性食草饮水而给菽粟是治失其本而宜设之制也春夏夫出于南畆秋冬女练于布帛则民不困今短褐不蔽形糟糠不充腹失其治也古者土无肥墝人无勤惰古人何得而今人何失邪耕有不终畆织有日断机而柰何寒饥葢古治之行今治之止也夫谓治者使民无私也民无私则天下为一家而无私耕私织共寒其寒共饥其饥故如有子十人不加一饭有子一人不损一饭焉有喧呼酖酒以败善类乎民相轻佻则欲心兴争夺之患起矣横生于一夫则民私饭有储食私用有储财民一犯禁而拘以刑治乌有以为人上也善政执其制使民无私为下不敢私则无为非者矣反本縁理出乎一道则欲心去争夺止囹圄空野充粟多安民懐逺外无天下之难内无暴乱之事治之至也苍苍之天莫知其极帝王之君谁为法则徃世不可及来世不可待求已者也所谓天子者四焉一曰神明二曰垂光三曰洪叙四曰无敌此天子之事也野物不为牺牲杂学不为通儒今説者曰百里之海不能饮一夫三尺之泉足止三军渇臣谓欲生于无度邪生于无禁太上神化其次因物其下在于无夺民时无损民财夫禁必以武而成赏必以文而成　【兵令】军之利害在国之名实全民在官而实在家官不得其实家不得其名聚卒为军有空名而无实外不足以御敌内不足以守国此军之所以不给将之所以夺威也臣以谓卒逃归者同舍伍人及吏罚入粮为饶名为军实是有一军之名而有二实之出国内空虚自竭民嵗曷以免奔北之祸乎今以法止逃归禁亡军是兵之一胜也什伍相连及战鬬则卒吏相救是兵之二胜也将能立威卒能节制号令明信攻守皆得是兵之三胜也臣闻古之善用兵者能杀卒之半其次杀其十三其次杀其十一能杀其半者威加海内杀十三者力加诸侯杀十一者令行士卒故曰百万之众不用命不如万人之鬬也万人之鬬不如百人之奋也赏如日月信如四时令如斧钺制如干将士卒不用命者未之闻也【汉书兵形埶尉缭三十一篇】
　　韩非子魏惠王谓皮曰子闻寡人之声闻亦何如焉对曰臣闻王之慈惠也王欣然喜曰然则功且安至对曰王之功至于亡王曰慈惠行善也行之而亡何也皮对曰夫慈者不忍而惠者好与也不忍则不诛有过好与则不待有功而赏有过不罪无功受赏虽亡不亦可乎　皮为县令其御吏汚秽而有爱妾皮乃使少庶子佯爱之以知御吏隂情
　　説苑梁相死惠子欲之梁渡河而遽堕水中船人救之船人曰子欲何之而遽也曰梁无相吾欲徃相之船人曰子居船檝之间而困无我则子死矣子何能相梁乎惠子曰子居艘楫之闲则吾不如子至于安国家全社稷子之比我防防如未视之狗耳　西闾过东渡河中流而溺船人接而出之问曰今者子欲安之西闾过曰欲东説诸侯王船人掩口而笑曰子渡河中流而溺不能自救安能説诸侯乎西闾过曰无以子之所能相伤为也子独不闻和氏之璧乎价重千金然以之闲纺曾不如瓦塼随侯之珠国之寳也然用之弹曾不如泥丸骐骥騄駬倚衡负轭而趋一日千里此至疾也然使捕防曾不如百钱之狸干将镆鎁拂钟不铮试物不知刃离金斩羽契铁斧此至利也然以之补履曾不如两钱之锥今子持楫乗扁舟处广水之中当阳侯之波而临渊流适子所能耳若试与子东説诸侯王见一国之主子之防防无异夫未视之狗耳【○事既相似故著书者连类言之　符子惠子家穷饿数日不举火乃见梁王王曰夏麦方熟请以割子可乎惠子曰施方来遇羣川之水长有一人溺流而下呼施救之施应曰吾不善防方将为子告急于东越之王简其善防者以救子可乎溺人曰我得一瓢之力则活矣子方告急于东越之王简其善防者以救我是不如求我于重渊之下鱼龙之腹矣○类荘子西江之説】
　　吕氏春秋惠子为魏惠王为法为法已成以示诸民人民人皆善之献之惠王惠王善之以示翟翦翟翦曰善也惠王曰可行邪翟翦曰不可惠王曰善而不可行何故翟翦对曰今举大木者前呼舆謣后亦应之此其于举大木者善矣岂无郑卫之音哉然不若此其宜也夫国亦木之大者也【○淮南子略同】
　　战国策惠施为齐魏交令太子鸣为质于齐王欲见之朱仓谓王曰何不称病臣请説婴子曰魏王之年长矣今有疾公不如归太子以徳之不然公子髙在楚楚将内而立之是齐抱空质而行不义也　魏王令惠施之楚令犀首之齐钧二子者将测交也楚王闻之施因令人先之楚言曰魏王令犀首之齐惠施之楚钧二子者将测交也楚王闻之因郊迎惠施【韩非子惠子曰羿执鞅持扞操弓关机越人争为持的弱子扞弓慈母入室闭户故曰可必则越人不疑羿不可必则慈母逃弱子汉书名家惠子一篇】説苑客谓梁王曰惠子之言事也善譬王使无譬则不能言矣王曰诺明日见谓惠子曰愿先生言事则直言耳无譬也惠子曰今有人于此而不知弹者曰弹之状何若应曰弹之状如弹则谕乎王曰未谕也于是更应曰弹之状如弓而以竹为则知乎王曰可知矣惠子曰夫説者固以其所知谕其所不知而使人知之今王曰无譬则不可矣王曰善
　　吕氏春秋白圭新与惠子相见也惠子説之以彊白圭无以应惠子出白圭告人曰人有新取妇者妇至宜安矜烟视媚行竖子操蕉火而钜新妇曰蕉火大钜入于门门中有敛陷新妇曰塞之将伤人之足此非不便之家氏也然而有大甚者今惠子之遇我尚新其説我有大甚者惠子闻之曰不然诗曰恺悌君子民之父母恺者大也悌者长也君子之徳长且大者则为民父母父母之教子也岂待乆哉何事比我于新妇乎诗岂曰恺悌新妇哉诽污因污诽辟因辟是诽者与所非同也白圭曰惠子之遇我尚新其説我有大甚者惠子闻而诽之因自以为为之父母其非有甚于白圭亦有大甚者【战国防卫人迎新妇妇上车问骖马谁马也御曰借之新妇谓仆曰拊骖无笞服车至门扶教送母曰灭灶将失火入室见臼曰徙之牖下妨徃来者主人笑之此三言者皆至言也然而不免为笑者蚤晚之时失也○此或前语之脱误也不然防于义何取】　白圭谓魏王曰市丘之鼎以烹鸡多洎之则淡而不可食少洎之则焦而不熟然而视之蝺焉美无所可用惠子之言有似于此惠子闻之曰不然使三军饥而居鼎旁适为之甑则莫宜之此鼎矣白圭闻之曰无所可用者意者徒加其甑邪白圭之论自悖其少魏王大甚以惠子之言蝺焉美无所可用是魏王以言无所可用者为仲父也是以言无所用者为美也　匡章谓惠子于魏王之前曰蝗螟农夫得而杀之奚故为其害稼也今公行多者数百乗歩者数百人少者数十乗歩者数十人此无耕而食者其害稼亦甚矣惠王曰惠子施也难以辞与公相应虽然请言其志惠子曰今之城者或者操大筑乎城上或负畚而赴乎城下或操表掇以善晞望若施者其操表掇者也使工女化而为丝不能治丝使大匠化而为木不能治木使圣人化而为农夫不能治农夫施而治农夫者也公何事比施于螣螟乎惠子之治魏为本其治不治当惠王之时五十战而二十败所杀者不可胜数大将爱子有禽者也大术之愚为天下笑得举其讳乃请令周太史更着其名围邯郸三年而弗能取士民罢潞国家空虚天下之兵四至众庶诽谤诸侯不誉谢于翟翦而更聼其谋社稷乃存名寳散出土地四削魏国从此衰矣仲父大名也譲国大实也説以不聼不信聼而若此不可谓工矣不工而治贼天下莫大焉幸而独聼于魏也以贼天下为实以治之为名匡章非之不亦可乎　匡章谓惠子曰公之学去尊今又王齐王何其到也惠子曰今有人于此欲必撃其爱子之头石可以代之匡章曰公取之代乎其不与施取代之子头所重也石所轻也击其所轻以免其所重岂不可哉匡章曰齐王之所以用兵而不休攻击人而不止者其故何也惠子曰大者可以王其次可以霸也今可以王齐王而夀黔首之命免民之死是以石代爱子头也何为不为　魏惠王谓惠子曰上世之有国必贤者也今寡人实不若先生愿得传国惠子辞王又固请曰寡人莫有之国于此者也而传之贤者民之贪争之心止矣欲先生之以此聼寡人也惠子曰若王之言则施不可而聼矣王固万乗之主也以国与人犹尚可今施布衣也可以有万乗之国而辞之此其止贪之心愈甚也惠王谓惠子曰古之有国者必贤者也夫受而贤者舜也是欲惠子之为舜也夫辞而贤者许由也是惠子欲为许由也传而贤者尧也是惠王欲为尧也尧舜许由之作非独传舜而由辞也他行称此今无其他而欲为尧舜许由故惠王布冠而拘于鄄齐威王几弗受惠王易衣变冠乗舆而走几不出乎魏境凡自行不可以幸为必诚【○惠王战败譲国史不具载此等可补阙遗】
　　战国防厐葱与太子质于邯郸谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣厐葱曰夫市之无虎明矣然而三人言而成虎今邯郸去大梁也逺于市而议臣者过于三人矣愿王察之也王曰寡人自为知于是辞行而谗言先至后太子罢质果不得见【○史无太子质事今以旧次属惠王】
　　庄子魏莹与田侯牟约田侯牟背之魏莹怒将使人刺之犀首闻而耻之曰君为万乗之君也而以匹夫从雠衍请受甲二十万为君攻之虏其人民系其牛马使其君内热发于背然后防其国忌也出走然后抶其背折其脊季子闻而耻之曰筑十仞之城城者既十仞矣则又壊之此胥靡之所苦也今兵不起七年矣此王之基也衍乱人不可聼也华子闻而丑之曰善言伐齐者乱人也善言勿伐者亦乱人也谓伐与不伐乱人也者又乱人也君曰然则若何曰君求其道而已矣惠子闻之而见戴晋人戴晋人曰有所谓蜗者君知之乎曰然有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反君曰噫其虚言与曰臣请为君实之君以意在四方上下有竆乎君曰无竆曰知逰心于无竆而反在通逹之国若存若亡乎君曰然曰通逹之中有魏于魏中有梁于梁中有王王与蛮氏有辩乎君曰无辩客出而君惝然若有亡也客出惠子见君曰客大人也圣人不足以当之惠子曰夫吹筦也犹有嗃也吹劒首者吷而已矣尧舜人之所誉也道尧舜于戴晋人之前譬犹一吷也韩诗外传戴晋生敝衣冠而徃见梁王梁王曰前日寡人以上大夫之禄要先生先生不留今过寡人邪戴晋生欣然而笑仰而永叹曰嗟乎由此观之君曾不足与逰也君不见大泽中雉乎五歩一噣终日乃饱羽毛説泽光照于日月奋翼争鸣声响于陵泽者何彼乐其志也援置之囷仓中常噣粱粟不旦时而饱然犹羽毛憔悴志气益下低头不鸣夫食岂不善哉彼不得其志故也今臣不逺千里而从君逰者岂食不足窃慕君之道耳臣始以君为好士天下无双乃今见君不好士明矣辞而去终不复徃
　　史记三十一年秦用商君东地至河而齐赵数破我安邑近秦于是徙治大梁【纪年三十一年三月为大沟于北郛以行圃田之水三十六年改元称一年○史注纪年梁惠成王九年徙都大梁今本在六年纪年称惠成王改元称一年史记以为防王之元年二説不同】
　　战国防魏惠王死有日矣天大雨雪至于牛目壊城郭且为栈道而羣臣多諌太子者曰雪甚如此而丧行民必甚病之官费又恐不给请弛期更日太子曰为人子而以民劳与官费用之故而不行先王之防不义也子勿复言羣臣皆不敢言而以告犀首犀首曰吾未有以言之也是其唯惠公乎请告惠公惠公曰诺驾而见太子曰有日矣太子曰然惠公曰昔王季歴于楚山之尾灓水齧其墓见棺之前和文王曰嘻先君必欲一见羣臣百姓也夫故使灓水见之于是出而为之张朝百姓皆见之三日而后更此文王之义也今有日矣而雪甚及牛目难以行太子为及日之故得毋嫌于欲亟乎愿太子更日先王必欲少留而扶社稷安黔首也故使雪甚因弛期而更为日此文王之义也若此而弗为意者羞法文王乎太子曰甚善敬弛期更择日惠子非徒行其説也又令太子未其先王而又甚説文王之义説文王之义以示天下岂小功也哉








　　绎史卷一百九
　　钦定四库全书
　　绎史卷一百十　　　　灵壁县知县马骕撰楚子发用兵
　　淮南子子发辩撃剧而劳佚齐楚国知其可以为兵主也　盖闻子发之战进如激矢合如雷电觧如风雨员之中规方之中矩破敌陷陈莫能壅御泽战必克攻城必下彼非轻身而乐死务在于前遗利于后故名立而不堕此自强而成功者也
　　列女传子发攻秦絶粮使人请于王因归问其母母问使者曰士卒得无恙乎对曰士卒幷分菽粒而食之又问将军得无恙乎对曰将军朝夕刍豢黍梁子发破秦而归其母闭门而不内使人数之曰子不闻越王句践之伐呉客有献醇酒一器王使人注江之上流使士卒饮其下流味不及加美而士卒战自五也异日有献一嚢糗糒者王又以赐军士分而食之甘不逾嗌而战自十也今子为将士卒幷分菽粒而食之子独朝夕刍豢黍梁何也夫使人入于死地而自康乐于其上虽有以得胜非其术也子非吾子也无入吾门子发谢其母然后内之
　　淮南子楚将子发好求技道之士楚有善为偷者往见曰闻君求技道之士臣偷也愿以技赍一卒子发闻之衣不给带冠不暇正出见而礼之左右谏曰偷者天下之盗也何为之礼君曰此非左右之所得与后无几何齐兴兵伐楚子发将师以当之兵三却楚贤良大夫皆尽其计而悉其诚齐师愈强于是市偷进请曰臣有薄技愿为君行之子发曰诺不问其辞而遣之偷则夜觧齐将军之帱帐而献之子发因使人归之曰卒有出薪者得将军之帷使归之于执事明日又复往取其枕子发又使人归之明日又复往取其簮子发又使归之齐师闻之大骇将军与军吏谋曰今日不去楚君恐取吾头乃还师而去故曰无细而能薄在人君用之耳故老子曰不善人善人之资也　子发攻蔡逾之宣王郊迎列田百顷而封之执圭子发辞不受曰治国立政诸侯入賔此君之徳也发号施令师未合而敌遁此将军之威也兵陈战而胜敌者此庶民之力也夫乗民之功劳而取其爵禄者非仁义之道也故辞而弗受
　　荀子公孙子曰子发将西伐蔡克蔡获蔡侯归致命曰蔡侯奉其社稷而归之楚舍属二三子而理其地既楚发其赏子发辞曰发诫布令而敌退是主威也徒举相攻而敌退是将威也合战用力而敌退是众威也臣舍不宜以众威受赏讥之曰子发之致命也恭其辞赏也固夫尚贤使能赏有功罚有罪非独一人为之也彼先王之道也一人之本也善善恶恶之应也治必由之古今一也古者明王之举大事立大功也大事已博大功已立则君享其成羣臣享其功士大夫益爵官人益秩庶人益禄是以为善者劝为不善者沮上下一心三军同力是以百事成而功名大也今子发独不然反先王之道乱楚国之法堕兴功之臣耻受赏之属无僇乎族党而抑卑其后世按独以为私靡岂不过甚矣哉故曰子发之致命也恭其辞赏也固
　　説苑蔡使师强王坚使于楚楚王闻之曰人名多章章者独为师强王坚乎趣见之无以次视其人状疑其名而丑其声又恶其形楚王大怒曰今蔡无人乎国可伐也有人不遣乎国可伐也端以此人诫寡人乎国可伐也故发二使见三谋伐者蔡也【○与陈使敦洽讐麋事最相类】　下蔡威公闭门而哭三日三夜泣尽而继以血旁隣窥墙而问之曰子何故而哭悲若此乎对曰吾国且亡曰何以知也应之曰吾闻病之将死也不可为良医国之将亡也不可为计谋吾数谏吾君吾君不用是以知国之将亡也于是窥墙者闻其言则举宗而去之于楚居数年楚王果举兵伐蔡窥墙者为司马将兵而徃来虏甚众问曰得无有昆弟故人乎见威公缚在虏中问曰若何以至于此应曰吾何以不至于此且吾闻之也言之者行之役也行之者言之主也汝能行我能言汝为主我为役吾亦何以不至于此哉窥墙者乃言之于楚王遂觧其缚与俱之楚故曰能言者未必能行能行者未必能言
　　淮南子子发为上蔡令民有罪当刑狱断论定决于令尹前子发喟然有凄怆之心罪人己刑而不忘其恩此其后子发盘罪威王而出奔刑者遂袭恩者恩者逃之于地下之庐追者至踹足而怒曰子发视决吾罪而被吾刑怨之憯于骨髓使我得其肉而食之其知厌乎追者以为然而不索其内果活子发【○类子羔事】






　　绎史卷一百十
　　钦定四库全书
　　绎史卷一百十一　　　灵壁县知县马骕撰申不害相韩
　　战国防魏之围邯郸也申不害始合于韩王然未知王之所欲也恐言而未必中于王也王问申子曰吾谁与而可对曰此安危之要国家之大事也臣请深惟而苦思之乃微谓赵卓韩鼂曰子皆国之辩士也夫为人臣者言可必用尽忠而已矣二人因进议于王以事申子微视王之所説以言于王王大説之
　　韩非子赵令人因申子于韩请兵将以攻魏申子欲言之君而恐君之疑已外市也不则恐恶于赵乃令赵绍韩沓尝试君之动貌而后言之内则知昭侯之意外则有得赵之功
　　史记申不害者京人也故郑之贱臣学术以干韩昭侯昭侯用为相内修政教外应诸侯十五年终申子之身国治兵彊无侵韩者申子之学本于黄老而主刑名著书二篇号曰申子　昭侯八年申不害相韩修术行道国内以治诸侯不来侵伐
　　淮南子申子者韩昭厘之佐韩晋别国也地墽民险而介于大国之间晋国之故礼未灭韩国之新法重出先君之令未收后君之令又下新故相反前后相缪百官背乱不知所用故刑名之书生焉【汉书法家申子六篇】
　　申子天道无私是谓恒正天道恒正是以清明　地道不作是以常静帝以是正方举事为之乃有恒常之道符信受令必行也　君子之所以尊者令令不行是无君也故明君慎令　一言正天下定一言倚天下靡君必有明法正义若悬权衡以称轻重所以一羣臣也尧之治也善明法察令而已圣君任法而不任智任
　　数而不任说黄帝之治天下置法而不变使民安泰昔七十九代之君法制不一号令不同然而俱王天
　　下何也必当国富而粟多也　四海之内六合之间谁贵曰贵土土食之本也　妒妻不难破家乱臣不难破国一妻擅夫众妻皆乱一臣専君众臣皆蔽　智均不相使力均不相胜鼓不预五音而为五音主　百世有圣人犹随踵千里有贤者是比肩【○申子书已亡此诸书所引者】韩非子申子曰上明见人备之其不明见人惑之其知见人饰之不知见人匿之其无欲见人司之其有欲见人饵之故曰吾无从知之惟无为可以规之一曰申子曰慎而言也人且知女慎而行也人且随女而有知见也人且匿女而无知见也人且意女女有知也人且臧女女无知也人且行女故曰惟无为可以规之　韩昭侯谓申子曰法度甚易行也申子曰法者见功而与赏因能而受官今君设法度而聼左右之请此所以难行也昭侯曰吾自今以来知行法矣寡人奚聼矣
　　战国防申子请仕其从兄官昭侯不许也申子有怨色昭侯曰非所谓学于子者也聼子之谒而废子之道乎又亡其行子之术而废子之请乎子尝教寡人循功劳视次第今有所求此我将奚聼乎申子乃避舍请罪曰君真其人也　成午从赵来谓申不害于韩曰子以韩重我于赵请以赵重子于韩是子有两韩而我有两赵也
　　吕氏春秋韩昭厘侯视所以祠庙之牲其豕小昭厘侯令官更之官以是豕来也昭厘侯曰是非向者之豕邪官无以对命吏罪之从者曰君王何以知之君曰吾以其耳也申不害闻之曰何以知其聋以其耳之聼也何以知其盲以其目之明也何以知其狂以其言之当也故曰去聼无以闻则聪去视无以见则明去智无以知则公去三者不任则治三者任则乱以此言耳目心智之不足恃也耳目心智其所以知识甚阙其所以闻见甚浅以浅阙博居天下安殊俗治万民其说固不行十里之间而耳不能闻帷墙之外而目不能见三亩之宫而心不能知其以东至开梧南抚多西服夀靡北懐儋耳若之何哉故君人者不可不察此言也治乱安危存亡其道固无二也故至智弃智至仁忘仁至徳不徳无言无思静以待时时至而应心暇者胜凡应之理清浄公素而正始卒焉此治纪无唱有和无先有随古之王者其所为少其所因多因者君术也为者臣道也为则扰矣因则静矣因冬为寒因夏为暑君奚事哉故曰君道无知无为而贤于有知有为则得之矣
　　韩非子堂谿公谓昭侯曰今有千金之玉巵通而无当可以盛水乎昭侯曰不可有瓦器而不漏可以盛酒乎昭侯曰可对曰夫瓦器至贱也不漏可以盛酒虽有千金之玉巵至贵而无当漏不可盛水则人孰注浆哉今为人之主而漏其羣臣之语是犹无当之玉巵也虽有圣智莫尽其术为其漏也昭侯曰然昭侯闻堂谿公之言自此之后欲发天下之大事未尝不独寝恐梦言而使人知其谋也一曰堂谿公见昭侯曰今有白玉之巵而无当有瓦巵而有当君渇将何以饮君曰以瓦巵堂谿公曰白玊之巵美而君不以饮者以其无当邪君曰然堂谿公曰为人主而漏泄其羣臣之语譬犹玊巵之无当堂谿公每见而出昭侯必独卧惟恐梦言泄于妻妾申子曰独视者谓明独聼者谓聪能独断者故可以为天下主　韩昭侯使骑于县使者报昭侯问曰何见也对曰无所见也昭侯曰虽然何见曰南门之外有黄犊食苖道左者昭侯谓使者毋敢泄吾所问于女乃下令曰当苗时禁牛马入人田中国有令而吏不以为事牛马甚多入人田中亟举其数上之不得将重其罪于是三乡举而上之昭侯曰未尽也复徃审之乃得南门之外黄犊吏以昭侯为明察皆悚惧其所而不敢为非昭僖侯之时宰人上食而羮中有生肝焉昭侯召宰
　　人之次而诮之曰若何为置生肝寡人羮中宰人顿首服死罪曰窃欲去尚宰人也一曰僖侯浴汤中有砾僖侯曰尚浴免则有当代者乎左右对曰有僖侯曰召而来谯之曰何为置砾汤中对曰尚浴免则臣得代之是以置砾汤中　韩昭侯之时黍种常贵甚昭侯令人覆廪吏果窃黍种而粜之甚多　韩昭侯握爪而佯亡一爪求之甚急左右或割其爪而效之昭侯以此察左右之臣不诚　韩昭侯曰吹竽者众吾无以知其善者田严对曰一一而聼之　韩昭侯使人藏弊袴侍者曰君亦不仁矣弊袴不以赐左右而藏之昭侯曰非子之所知也吾闻明主之爱一嚬一笑嚬有为嚬而笑有为笑今夫袴岂特嚬笑哉袴之与嚬笑逺矣吾必待有功者故收藏之未有予也
　　吕氏春秋韩昭厘侯出弋靷偏缓昭厘侯居车上谓其仆靷不偏缓乎其仆曰然至舍昭厘侯射鸟其右摄其一靷适之昭厘侯已射驾而归上车选闲曰乡者靷偏缓今适何也其右从后对曰今者臣适之昭厘侯至诘库令各避舍故擅为妄意之道虽当贤主不由也韩非子昔者韩昭侯醉而寝典冠者见君之寒也故加衣于君之上觉寝而说问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒
　　庄子韩魏相与争侵地子华子见昭僖侯昭僖侯有忧色子华子曰今使天下书铭于君之前书之言曰左手攫之则右手废右手攫之则左手废然而攫之者必有天下君能攫之乎昭僖侯曰寡人不攫也子华子曰甚善自是观之两臂重于天下也身亦重于两臂韩之轻于天下亦逺矣今之所争者其轻于韩又远君固愁身伤生以忧戚不得也昭僖侯曰善哉教寡人者众矣未尝得闻此言也子华子可谓知轻重矣
　　説苑韩昭侯造作髙门屈宜咎曰昭侯不出此门曰何也曰不时吾所谓不时者非时日也人固有利不利昭侯尝利矣不作髙门徃年秦防宜阳明年大旱民饥不以此时恤民之急也而顾反益奢此所谓福不重至祸必重来者也髙门成昭侯卒竟不出此门
　　论衡韩用申不害行其三符兵不侵境盖十五年其后不能用之又不察其书兵挫军破国幷于秦















　　绎史卷一百十一
　　钦定四库全书
　　绎史卷一百十二上　　灵壁县知县马骕撰列庄之学【上】
　　刘向别録列子者郑人也与郑缪公同时盖有道者也其学本于黄帝老子号曰道家【○宜为繻公　汉书道家列子八篇名御寇】列子【天瑞】子列子居郑圃四十年人无识者国君卿大夫眎之犹众庶也国不足将嫁于卫弟子曰先生往无反期弟子敢有所谒先生将何以教先生不闻壶丘子林之言乎子列子笑曰壶子何言哉虽然夫子尝语伯昏瞀人吾侧闻之试以告女其言曰有生不生有化不化不生者能生生不化者能化化生者不能不生化者不能不化故常生常化常生常化者无时不生无时不化阴阳尔四时尔不生者疑独不化者往复往复其际不可终疑独其道不可穷黄帝书曰谷神不死是谓牝牝之门是谓天地之根緜緜若存用之不勤故生物者不生化物者不化自生自化自形自色自智自力自消自息谓之生化形色智力消息者非也　子列子曰天地无全功圣人无全能万物无全用故天职生覆地职形载圣职教化物职所宜然则天有所短地有所长圣有所否物有所通何则生覆者不能形载形载者不能教化敎化者不能违所宜宜定者不出所位故天地之道非阴则阳圣人之教非仁则义万物之宜非柔则刚此皆随所宜而不能出所位者也故有生者有生生者有形者有形形者有声者有声声者有色者有色色者有味者有味味者生之所生者死矣而生生者未尝终形之所形者实矣而形形者未尝有声之所声者闻矣而声声者未尝发色之所色者彰矣而色色者未尝显味之所味者尝矣而味味者未尝呈皆无为之职也能阴能阳能柔能刚能短能长能圆能方能生能死能暑能凉能浮能沈能宫能商能出能没能能黄能甘能苦能羶能香无知也无能也而无不知也而无不能也　子列子适卫食于道从者见百歳髑髅攓蓬而指顾谓弟子百丰曰唯予与彼知而未尝生未尝死也此过养乎此过欢乎种有几若防为鹑得水为防得水土之际则为防蠙之衣生于陵屯则为陵舄陵舄得郁栖则为乌足乌足之根为蛴螬其叶为胡蝶胡蝶胥也化而为虫生灶下其状若脱其名曰鸲掇鸲掇千日化而为鸟其名曰干余骨干余骨之沫为斯弥斯弥为食醯颐辂食醯颐辂生乎食醯黄軦食醯黄軦生乎九猷九猷生乎瞀芮瞀芮生乎腐蠸羊肝化为地皋马血之为转燐也人血之为野火也鹞之为鹯鹯之为布谷布谷久复为鹞也燕之为蛤也田鼠之为鹑也朽瓜之为鱼也老韭之为苋也老羭之为猨也鱼卵之为蛊亶爰之兽自孕而生曰类河泽之鸟视而生曰鶂纯雌其名大腰纯雄其名稺蜂思士不妻而感思女不夫而孕后稷生乎巨迹伊尹生乎空桑厥昭生乎湿醯鸡生乎酒羊奚比乎不荀久竹生青宁青宁生程程生马马生人人久入于机万物皆出于机皆入于机　国有人忧天地崩坠身亡所寄废寝食者又有忧彼之所忧者因往晓之曰天积气耳亡处亡气若屈伸呼吸终日在天中行止奈何忧崩坠乎其人曰天果积气日月星宿不当坠邪晓之者曰日月星宿亦积气中之有光耀者只使坠亦不能有所中伤其人曰奈地壊何晓者曰地积块耳充塞四虚亡处亡块若躇步跐蹈终日在地上行止奈何忧其壊其人舍然大喜晓之者亦舍然大喜长庐子闻而笑之曰虹蜺也云雾也风雨也四时也此积气之成乎天者也山岳也河海也金石也火木也此积形之成乎地者也知积气也知积块也奚谓不壊夫天地空中之一细物有中之最巨者难终难穷此固然矣难测难识此固然矣忧其壊者诚为大逺言其不壊者亦为未是天地不得不壊则防归于壊遇其壊时奚为不忧哉子列子闻而笑曰言天地壊者亦谬言天地不壊者亦谬壊与不壊吾所不能知也虽然彼一也此一也故生不知死死不知生来不知去去不知来壊与不壊吾何容心哉　齐之国氏大富宋之向氏大贫自宋之齐请其术国氏告之曰吾善为盗始吾为盗也一年而给二年而足三年大穰自此以往施及州闾向氏大喜喻其为盗之言而不喻其为盗之道遂逾垣凿室手目所及亡不探也未及时以获罪没其先居之财向氏以国氏之谬已也往而怨之国氏曰若为盗若何向氏言其状国氏曰嘻若失为盗之道至乎此今将告若矣吾闻天有时地有利吾盗天地之时利云雨之滂润山泽之产育以生吾禾植吾稼筑吾垣建吾舍陆盗禽兽水盗鱼鼈亡非盗也夫禾稼土木禽兽鱼鼈皆天之所生岂吾之所有然吾盗天而亡殃夫金玉珍寳谷帛财货人之所聚岂天之所与若盗之而获罪孰怨哉向氏大惑以为国氏之重罔已也过东郭先生问焉东郭先生曰若一身庸非盗乎盗阴阳之和以成若生载若形况外物而非盗哉诚然天地万物不相离也认而有之皆惑也国氏之盗公道也故亡殃若之盗私心也故得罪有公私者亦盗也亡公私者亦盗也公公私私天地之徳知天地之徳者孰为盗邪孰为不盗邪　【黄帝】列子师老商氏友伯髙子进二子之道乗风而归尹生闻之从列子居数月不省舍因闲请蕲其术者十反而十不告尹生怼而请辞列子又不命尹生退数月意不已又往从之列子曰汝何去来之频尹生曰曩章戴有请于子子不我告固有憾于子今复脱然是以又来列子曰曩吾以汝为达今汝之鄙至此乎姬将告汝所学于夫子者矣自吾之事夫子友若人也三年之后心不敢念是非口不敢言利害始得夫子一眄而已五年之后心庚念是非口庚言利害夫子始一解顔而笑七年之后从心之所念庚无是非从口之所言庚无利害夫子始一引吾竝席而坐九年之后横心之所念横口之所言亦不知我之是非利害欤亦不知彼之是非利害欤亦不知夫子之为我师若人之为我友内外进矣而后眼如耳耳如鼻鼻如口无不同也心凝形释骨肉都融不觉形之所倚足之所履随风东西犹木叶榦殻竟不知风乗我邪我乗风乎今汝居先生之门曽未浃时而怼憾者再三汝之片体将气所不受汝之一节将地所不载履虚乗风其可几乎尹生甚怍屏息良久不敢复言【述异记列御寇郑人御风而行常以立春日归乎八荒立秋日游于风穴是风至即草木皆生去则草木皆落谓之离合风】　列御寇为伯昏无人射引之盈贯措杯水其肘上发之镝矢复沓方矢复寓当是时也犹象人也伯昏无人曰是射之射非不射之射也当与汝登髙山履危石临百仞之渊若能射乎于是无人遂登髙山履危石临百仞之渊背逡廵足二分垂在外揖御寇而进之御寇伏地汗流至踵伯昏无人曰夫至人者上闚青天下潜黄泉挥斥八极神气不变今汝怵然有恂目之志尔于中也殆矣夫　有神巫自齐来处于郑命曰季咸知人死生存亡祸福夀夭期以歳月旬日如神郑人见之皆避而走列子见之而心醉而归以告壶丘子曰始吾以夫子之道为至矣则又有至焉者矣壶子曰吾与汝既其文未既其实而固得道欤众雌而无雄而又奚卵焉而以道与世抗必信矣夫故使人得而相汝尝试与来以予示之明日列子与之见壶子出而谓列子曰譆子之先生死矣弗活矣不可以旬数矣吾见怪焉见湿灰焉列子入涕泣沾衾以告壶子壶子曰向吾示之以地文罪乎不誫不止是殆见吾杜徳几也尝又与来明日又与之见壶子出而谓列子曰幸矣子之先生遇我也有瘳矣灰然有生矣吾见杜权矣列子入告壶子壶子曰向吾示之以天壤名实不入而机发于踵此为杜权是殆见吾善者几也尝又与来明日又与之见壶子出而谓列子曰子之先生坐不齐吾无得而相焉试齐将且复相之列子入告壶子壶子曰向吾示之以太冲莫朕是殆见吾衡气几也鲵旋之潘为渊止水之潘为渊流水之潘为渊滥水之潘为渊沃水之潘为渊氿水之潘为渊雍水之潘为渊汧水之潘为渊肥水之潘为渊是为九渊焉尝又与来明日又与之见壶子立未定自失而走壶子曰追之列子追之而不及反以报壶子曰已灭矣已失矣吾不及也壶子曰向吾示之以未始出吾宗吾与之虚而猗移不知其谁何因以为茅靡因以为波流故逃也然后列子自以为未始学而归三年不出为其妻爨食狶如食人于事无亲雕琢复朴块然独以其形立防然而封戎壹以是终　子列子之齐中道而反遇伯昏瞀人伯昏瞀人曰奚方而反曰吾惊焉恶乎惊吾食于十浆而五浆先馈伯昏瞀人曰若是则汝何为惊己曰夫内诚不解形谍成光以外镇人心使人轻乎贵老而其所患夫浆人特为食羮之货无多余之赢其为利也薄其为权也轻而犹若是而况万乗之主身劳于国而智尽于事彼将任我以事而效我以功吾是以惊伯昏瞀人曰善哉观乎汝处已人将保汝矣无几何而往则户外之屦满矣伯昏瞀人北面而立敦杖蹙之乎颐立有间不言而出賔者以告列子列子提履徒跣而走暨乎门问曰先生既来曽不废药乎曰已矣吾固告汝曰人将保汝果保汝矣非汝能使人保汝而汝不能使人无汝保也而焉用之感也感豫出异且必有感也揺而本身又无谓也与汝游者莫汝告也彼所小言尽人毒也莫觉莫悟何相孰也　状不必童而智童智不必童而状童圣人取童智而遗童状众人近童状而疏童智状与我童者近而爱之状与我异者疏而畏之有七尺之骸手足之异戴发含齿倚而趣者谓之人而人未必无兽心虽有兽心以状而见亲矣傅翼戴角分牙布爪仰飞伏走谓之禽兽而禽兽未必无人心虽有人心以状而见疏矣庖牺氏女娲氏神农氏夏后氏蛇身人面牛首虎鼻此有非人之状而有大圣之徳夏桀殷纣鲁桓楚穆状貌七窍皆同于人而有禽兽之心而众人守一状以求至智未可几也黄帝与炎帝战于阪泉之野帅熊罴狼豹防虎为前驱雕鹖鹰鸢为旗帜此以力使禽兽者也尧使防典乐击石拊石百兽率舞箫韶九成鳯皇来仪此以声致禽兽者也然则禽兽之心奚为异人形音与人异而不知接之之道尔圣人无所不知无所不通故得引而使之焉禽兽之智有自然与人童者其齐欲摄生亦不假智于人也牝牡相偶母子相亲避平依险违寒就温居则有羣行则有列小者居内壮者居外饮则相携食则鸣羣太古之时则与人同处与人竝行帝王之时始惊骇散乱矣逮于末世隠伏逃窜以避患害今东方介氏之国其国人数数解六畜之语者盖偏知之所得太古神圣之人备知万物情态悉解异类音声防而聚之训而受之同于人民故先防鬼神魑魅次达八方人民末聚禽兽虫蛾言血气之类心智不殊逺也神圣知其如此故其所教训者无所遗逸焉　【周穆王】子列子曰善为化者其道宻庸其功同人五帝之徳三王之功未必尽智勇之力或由化而成孰测之哉觉有八征梦有六奚谓八征一曰故二曰为三曰得四曰丧五曰哀六曰乐七曰生八曰死此八征者形所接也奚谓六一曰正梦二曰蘁梦三曰思梦四曰寤梦五曰喜梦六曰惧梦此六者神所交也不识感变之所起者事至则惑其所由然识感变之所起者事至则知其所由然知其所由然则无所怛一体之盈虚消息皆通于天地应于物类故阴气壮则梦涉大水而恐惧阳气壮则梦涉大火而燔焫阴阳俱壮则梦生杀甚饱则梦与甚饥则梦取是以以浮虚为疾者则梦以沈实为疾者则梦溺借带而寝则梦蛇飞鸟衔发则梦飞将隂梦火将疾梦食饮酒者忧歌舞者哭子列子曰神遇为梦形接为事故昼想夜梦神形所遇故神凝者梦想自消信觉不语信梦不达物化之往来者也古之真人其觉自忘其寝不梦防虚语哉西极之南隅有国焉不知境界之所接名古莽之国阴阳之气所不交故寒暑亡辨日月之光所不照故昼夜亡辨其民不食不衣而多眠五旬一觉以梦中所为者实觉之所见者妄四海之齐谓中央之国跨河南北越岱东西万有余里其阴阳之审度故一寒一暑昏明之分察故一昼一夜其民有智有愚万物滋殖才艺多方有君臣相临礼法相持其所云为不可称计一觉一寐以为觉之所为者实梦之所见者妄东极之北隅有国曰阜落之国其土气常燠日月余光之照其土不生嘉苖其民食草根木实不知火食性刚悍彊弱相借贵胜而不尚义多驰步少休息常觉而不眠　周之尹氏大治产其下趣役者侵晨昏而弗息有老役夫筋力竭矣而使之弥勤昼则呻呼而即事夜则昏惫而熟寐精神荒散昔昔梦为国君居人民之上总一国之事游燕宫观恣意所欲其乐无比觉则复役人有慰谕其懃者役夫曰人生百年昼夜各分吾昼为仆虏苦则苦矣夜为人君其乐无比何所怨哉尹氏心营世事虑钟家业心形俱疲夜亦昏惫而寐昔昔梦为人仆趋走作役无不为也数骂杖挞无不至也眠中啽呓呻呼彻旦息焉尹氏病之以访其友友曰若位足荣身资财有余胜人逺矣夜梦为仆苦逸之复数之常也若欲觉梦兼之岂可得邪尹氏闻其友言寛其役夫之程减已思虑之事疾竝少间　郑人有薪于野者遇骇鹿御而击之毙之恐人见之也遽而蔵诸隍中覆之以蕉不胜其喜俄而遗其所蔵之处遂以为梦焉顺途而咏其事傍人有闻者用其言而取之既归告其室人曰向薪者梦得鹿而不知其处吾今得之彼直眞梦者矣室人曰若将是梦见薪者之得鹿邪讵有薪者邪今真得鹿是若之梦眞邪夫曰吾据得鹿何用知彼梦我梦邪薪者之归不厌失鹿其夜真梦蔵之之处又梦得之之主爽旦案所梦而寻得之遂讼而争之归之士师士师曰若初眞得鹿妄谓之梦真梦得鹿妄谓之实彼真取若鹿而与若争鹿室人又谓梦认人鹿无人得鹿今据有此鹿请二分之以闻郑君郑君曰嘻士师将复梦分人鹿乎访之国相国相曰梦与不梦臣所不能辨也欲辨觉梦唯黄帝孔丘今亡黄帝孔丘孰辨之哉且恂士师之言可也　宋阳里华子中年病忘朝取而夕忘夕与而朝忘在涂则忘行在室则忘坐今不识先后不识今阖室毒之谒史而卜之弗占谒巫而祷之弗禁谒医而攻之弗已鲁有儒生自媒能治之华子之妻子以居产之半请其方儒生曰此固非卦兆之所占非祈请之所祷非药石之所攻吾试化其心变其虑庶几其瘳乎于是试露之而求衣饥之而求食幽之而求明儒生欣然告其子曰疾可已也然吾之方宻世不以告人试屏左右独与居室七日从之莫知其所施为也而积年之疾一朝都除华子既悟乃大怒黜妻罚子操戈逐儒生宋人执而问其以华子曰曩吾忘也荡荡然不觉天地之有无今顿识既往数十年来存亡得失哀乐好恶扰扰万绪起矣吾恐将来之存亡得失哀乐好恶之乱吾心如此也须臾之忘可复得乎子贡闻而怪之以告孔子孔子曰此非汝所及乎顾谓顔囘纪之　燕人生于燕长于楚及老而还本国过晋国同行者诳之指城曰此燕国之城其人愀然变容指社曰此若里之社乃喟然而叹指舍曰此若先人之庐乃涓然而泣指垅曰此若先人之冢其人哭不自禁同行者哑然大笑曰予昔绐若此晋国耳其人大慙及至燕真见燕国之城社眞见先人之庐冢悲心更微　【仲尼】子列子既师壶丘子林友伯昏瞀人乃居南郭从之处者日数而不及虽然子列子亦微焉朝朝相与辨无不闻而与南郭子连墙二十年不相谒请相遇于道目若不相见者门之徒役以为子列子与南郭子有敌不疑有自楚来者问子列子曰先生与南郭子奚敌子列子曰南郭子貌充心虚耳无闻目无见口无言心无知形无惕往将奚为虽然试与汝偕往阅弟子四十人同行见南郭子果若欺魄焉而不可与接顾视子列子形神不相偶而不可与羣南郭子俄而指子列子之弟子末行者与言衎衎然若専直而在雄者子列子之徒骇之反舍咸有疑色子列子曰得意者无言进知者亦无言用无言为言亦言无知为知亦知无言与不言无知与不知亦言亦知亦无所不言亦无所不知亦无所言亦无所知如斯而已汝奚妄骇哉　初子列子好游壶丘子曰御寇好游游何所好列子曰游之乐所玩无故人之游也观其所见我之游也观其所变游乎游乎未有能辨其游者壶丘子曰御寇之游固与人同欤而曰固与人异欤凡所见亦恒见其变玩彼物之无故不知我亦无故务外游不知务内观外游者求备于物内观者取足于身取足于身游之至也求备于物游之不至也于是列子终身不出自以为不知游壶丘子曰游其至乎至游者不知所适至观者不知所眡物物皆游矣物物皆观矣是我之所谓游是我之所谓观也故曰游其至矣乎游其至矣乎　无所由而常生者道也由生而生故虽终而不亡常也由生而亡不幸也有所由而常死者亦道也由死而死故虽未终而自亡者亦常也由死而生幸也故无用而生谓之道用道得终谓之常有所用而死者亦谓之道用道而得死者亦谓之常季梁之死杨朱望其门而歌随梧之死杨朱抚其尸而哭人之生人之死众人且歌众人且哭目将眇者先睹秋毫耳将聋者先闻蚋飞口将爽者先辨淄渑鼻将窒者先觉焦朽体将僵者先亟犇佚心将迷者先识是非故物不至者则不反　【汤问】殷汤问于夏革曰古初有物乎夏革曰古初无物今恶得物后之人将谓今之无物可乎殷汤曰然则物无先后乎夏革曰物之终始初无极已始或为终终或为始恶知其纪然自物之外自事之先朕所不知也殷汤曰然则上下八方有极尽乎革曰不知也汤固问革曰无则无极有则有尽朕何以知之然无极之外复无无极无尽之中复无无尽无极复无无极无尽复无无尽朕以是知其无极无尽也而不知其有极有尽也汤又问曰四海之外奚有革曰犹齐州也汤曰汝奚以实之革曰朕东行至营人民犹是也问营之东复犹营也西行至豳人民犹是也问豳之西复犹豳也朕以是知四海四荒四极之不异是也故大小相含无穷极也含万物者亦如含天地含万物也故不穷含天地也故无极朕亦焉知天地之表不有大天地者乎亦吾所不知也然则天地亦物也物有不足故昔者女娲氏练五色石以补其阙断鼇之足以立四极其后共工氏与颛顼争为帝怒而触不周之山折天柱絶地维故天倾西北日月星辰就焉地不满东南故百川水潦归焉汤又问物有巨细乎有修短乎有同异乎革曰渤海之东不知几亿万里有大壑焉实惟无底之谷其下无底名曰归墟八纮九野之水天汉之流莫不注之而无増无减焉其中有五山焉一曰岱舆二曰员峤三曰方壶四曰瀛洲五曰蓬莱其山髙下周旋三万里其顶平处九千里山之中间相去七万里以为邻居焉其上台观皆金玉其上禽兽皆纯缟珠玕之树皆丛生华实皆有滋味食之皆不老不死所居之人皆仙圣之种一日一夕飞相往来者不可数焉而五山之根无所连着常随潮波上下往还不得蹔峙焉仙圣毒之诉之于帝帝恐流于西极失羣圣之居乃命禺彊使巨鼇十五举首而戴之迭为三番六万歳一交焉五山始峙而龙伯之国有大人举足不盈数步而暨五山之所一钓而连六鼇合负而趣归其国灼其骨以数焉于是岱舆员峤二山流于北极沈于大海仙圣之播迁者巨亿计帝凭怒侵减龙伯之国使阨侵小龙伯之民使短至伏羲神农时其国人犹数十丈从中州以东四十万里得僬侥国人长一尺五寸东北极有人名曰诤人长九尺荆之南有冥灵者以五百歳为春五百歳为秋上古有大椿者以八千歳为春八千歳为秋朽壤之上有菌芝者生于朝死于晦春夏之月有蠓蚋者因雨而生见阳而死终发北之北有溟海者天池也有鱼焉其广数千里其长称焉其名为鲲有鸟焉其名为鹏翼若垂天之云其体称焉世岂知有此物哉大禹行而见之伯益知而名之夷坚闻而志之江浦之间生麽虫其名曰焦螟羣飞而集于蚊睫弗相触也栖宿去来蚊弗觉也离朱子羽方昼拭眦眉而望之弗见其形防俞师旷方夜耳俛首而听之弗闻其声唯黄帝与容成子居空峒之上同斋三月心死形废徐以神视块然见之若嵩山之阿徐以气聴砰然闻之若雷霆之声呉楚之国有大木焉其名为櫾碧树而冬生实丹而味酸食其皮汁已愤厥之疾齐州珍之渡淮而北而化为枳焉鸜鹆不逾济貉逾汶则死矣地气然也虽然形气异也性钧已无相易已生皆全已分皆足已吾何以识其巨细何以识其修短何以识其同异哉太形王屋二山方七百里髙万仞本在冀州之南河阳之北北山愚公者年且九十面山而居惩山北之塞出入之迂也聚室而谋曰吾与汝毕力平险指通豫南达于汉阴可乎杂然相许其妻献疑曰以君之力曽不能损魁父之丘如太形王屋何且焉置土石杂曰投诸渤海之尾隠土之北遂率子孙荷担者三夫叩石垦壤箕畚运于渤海之尾邻人京城氏之孀妻有遗男始齓跳往助之寒暑易节始一反焉河曲智叟笑而止之曰甚矣汝之不恵以残年余力曾不能毁山之一毛其如土石何北山愚公长息曰汝心之固固不可彻曾不若孀妻弱子虽我之死有子存焉子又生孙孙又生子子又有子子又有孙子子孙孙无穷匮也而山不加增何若而不平河曲智叟亡以应操蛇之神闻之惧其不已也告之于帝帝感其诚命夸蛾氏二子负二山一厝朔东一厝雍南自此冀之南汉之阴无陇断焉大禹曰六合之间四海之内照之以日月经之以星辰纪之以四时要之以大歳神灵所生其物其形或夭或夀唯圣人能通其道夏革曰然则亦有不待神灵而生不待阴阳而形不待日月而明不待杀戮而夭不待将迎而夀不待五谷而食不待缯纩而衣不待舟车而行其道自然非圣人之所通也　禹之治水土也迷而失涂谬之一国濵北海之北不知距齐州防千万里其国名曰终北不知际畔之所齐限无风雨霜露不生鸟兽虫鱼草木之类四方悉平周以乔陟当国之中有山山名壶领状若甔甀顶有口状若员环名曰滋宂有水涌出名曰神瀵臭过兰椒味过醪醴一源分为四埒注于山下经营一国亡不悉徧土气和亡札厉人性婉而从物不竞不争柔心而弱骨不骄不忌长幼侪居不君不臣男女杂游不媒不聘缘水而居不耕不稼土气温适不织不衣百年而死不夭不病其民孳阜亡数有喜乐亡衰老哀苦其俗好声相携而迭謡终日不辍音饥惓则饮神瀵力志和平过则醉经旬乃醒沐浴神瀵肤色脂泽香气经旬乃歇周穆王北游过其国三年忘归既反周室慕其国然自失不进酒肉不召嫔御者数月乃复管仲勉齐桓公因游辽口俱之其国防尅举隰朋谏曰君舍齐国之广人民之众山川之观殖物之阜礼义之盛章服之美妖靡盈庭忠良满朝肆咤则徒卒百万视防则诸侯从命亦奚羡于彼而弃齐国之社稷从戎夷之国乎此仲父之耄奈何从之桓公乃止以隰朋之言告管仲仲曰此固非朋之所及也臣恐彼国之不可知之也齐国之富奚恋隰朋之言奚顾　瓠巴鼓琴而鸟舞鱼跃郑师文闻之弃家从师襄游柱指钩三年不成章师襄曰子可以归矣师文舍其琴叹曰文非之不能钩非章之不能成文所存者不在所志者不在声内不得于心外不应于气故不敢发手而动且小假之以观其后无防何复见师襄师襄曰子之琴何如师文曰得之矣请尝试之于是当春而叩商以召南吕凉风忽至草木成实及秋而叩角以激夹钟温风徐回草木发荣当夏而叩羽以召黄钟霜雪交下川池暴沍及冬而叩征以激蕤賔阳光炽烈坚冰立散将终命宫而总四则景风翔庆云浮甘露降澧泉涌师襄乃抚心髙蹈曰微矣子之弹也虽师旷之清角邹衍之吹律亡以加之彼将挟琴执管而从子之后耳　薛谭学讴于秦青未穷青之技自谓尽之遂辞归秦青弗止钱于郊衢抚节悲歌声振林木响遏行云薛谭乃谢求反终身不敢言归秦青顾谓其友曰昔韩娥东之齐匮粮过雍门鬻歌假食既去而余音绕梁欐三日不絶左右以其人弗去过逆旅逆旅人辱之韩娥因曼声哀哭一里老幼悲愁垂涕相对三日不食遽而追之娥还复为曼声长歌一里老幼喜跃抃舞弗能自禁忘向之悲也乃厚赂发之故雍门之人至今善歌哭放娥之遗声　伯牙善鼔琴钟子期善聴伯牙鼔琴志在登髙山钟子期曰善哉峩峩兮若泰山志在流水钟子期曰善哉洋洋兮若江河伯牙所念钟子期必得之伯牙游于太山之阴卒逢暴雨止于岩下心悲乃援琴而鼔之初为霖雨之操更造崩山之音曲每奏钟子期辄穷其趣伯牙乃舍琴而叹曰善哉善哉子之聴夫志想象犹吾心也吾于何逃声哉　甘蝇古之善射者彀弓而兽伏鸟下弟子名飞卫学射于甘蝇而巧过其师纪昌者又学射于飞卫飞卫曰尔先学不瞬而后可言射矣纪昌归偃卧其妻之机下以目承牵挺二年之后虽锥末倒眦而不瞬也以告飞卫飞卫曰未也亚学视而后可视小如大视微如着而后告我昌以牦悬虱于牖南面而望之旬日之间浸大也三年之后如车轮焉以覩余物皆丘山也乃以燕角之弧朔篷之簳射之贯虱之心而悬不絶以告飞卫飞卫髙蹈拊膺曰汝得之矣纪昌既尽卫之术计天下之敌已者一人而已乃谋杀飞卫相遇于野二人交射中路矢锋相触而坠于地而尘不飞卫之矢先穷纪昌遗一矢既发飞卫以棘刺之端扞之而无差焉于是二子泣而投弓相拜于涂请为父子尅臂以誓不得告术于人　魏黒卵以昵嫌杀丘邴章丘邴章之子来丹谋报父之雠丹气甚猛形甚露计粒而食顺风而趋虽怒不能称兵以报之耻假力于人誓手劒以屠黒卵黒卵悍志絶众力抗百夫筋骨皮肉非人类也延颈承刃披胸受矢铓锷摧屈而体无痕挞负其材力视来丹犹雏鷇也来丹之友申他曰子怨黒卵至矣黒卵之易子过矣将奚谋焉来丹垂涕曰愿子为我谋申他曰吾闻卫孔周其祖得殷帝之寳劒一童子服之却三军之众奚不请焉来丹遂适卫见孔周执仆御之礼请先纳妻子后言所欲孔周曰吾有三劒惟子所择皆不能杀人且先言其状一曰含光视之不可见运之不知其所有触也泯然无际经物而物不觉二曰承影将旦昧爽之交日夕昏明之际北面而察之淡淡焉若有物存莫识其状其所触焉窃窃然有声经物而物不疾也三曰宵练方昼则见影而不见光方夜见光而不见形其触物也騞然而过随过随合觉疾而不血刃焉此三寳者之十三世矣而无施于事匣而蔵之未尝啓封来丹曰虽然吾必请其下者孔周乃归其妻子与齐七日晏阴之间跪而受其下劒来丹再拜受之以归来丹遂执劒从黒卵时黒卵之醉偃于牖下自颈至腰三斩之黒卵不觉来丹以黒卵之死趣而退遇黒卵之子于门击之三下如投虚黒卵之子方笑曰汝何蚩而三招予来丹知劒之不能杀人也叹而归黒卵既醒怒其妻曰醉而露我使我嗌疾而腰急其子曰畴昔来丹之来遇我于门三招我亦使我体疾而支彊彼其厌我哉　【力命】力谓命曰若之功奚若我哉命曰汝奚功于物而欲比朕力曰夀天穷达贵贱贫富我力之所能也命曰彭祖之智不出尧舜之上而夀八百顔渊之才不出众人之下而夀十八仲尼之徳不出诸侯之下而困于陈蔡殷纣之行不出三仁之上而居君位季札无爵于吴田恒専有齐国夷齐饿于首阳季氏富于展禽若是汝力之所能奈何夀彼而夭此穷圣而达逆贱贤而贵愚贫善而富恶邪力曰若如若言我固无功于物而物若此邪此则若之所制邪命曰既谓之命奈何有制之者邪朕直而推之曲而任之自夀自夭自穷自达自贵自贱自富自贫朕岂能识之哉朕岂能识之哉　北宫子谓西门子曰朕与子竝世也而人子达竝族也而人子敬竝貌也而人子爱竝言也而人子庸竝行也而人子诚竝仕也而人子贵竝农也而人子富竝商也而人子利朕衣则裋褐食则粢粝居则蓬室出则徒行子衣则文锦食则粱肉居则连欐出则结驷在家熙然有弃朕之心在朝谔然有敖朕之色请谒不相及遨游不同行固有年矣子自以徳过朕邪西门子曰予无以知其实汝造事而穷予造事而达此厚薄之验欤而皆谓与予竝汝之顔厚矣北宫子无以应自失而归中涂遇东郭先生先生曰汝奚往而反偊偊而步有深愧之色邪北宫子言其状东郭先生曰吾将舍汝之愧与汝更之西门氏而问之曰汝奚辱北宫子之深乎固且言之西门子曰北宫子言世族年貌言行与予竝而贱贵贫富与予异予语之曰予无以知其实汝造事而穷予造事而达此将厚薄之验欤而皆谓与予竝汝之顔厚矣东郭先生曰汝之言厚薄不过言才徳之差吾之言厚薄异于是矣夫北宫子厚于徳薄于命汝厚于命薄于徳汝之达非智得也北宫子之穷非愚失也皆天也非人也而汝以命厚自矜北宫子以徳厚自愧皆不识夫固然之理矣西门子曰先生止矣余不敢复言北宫子既归衣其裋褐有狐貉之温进其茙菽有稻粱之味庇其蓬室若广厦之荫乗其荜辂若文轩之饰终身逌然不知荣辱之在彼在我也东郭先生闻之曰北宫子之寐久矣一言而能寤易怛也哉　【说符】子列子学于壶丘子林壶丘子林曰子知持后则可言持身矣列子曰愿闻持后曰顾若影则知之列子顾而观影形枉则影曲形直则影正然则枉直随形而不在影屈伸任物而不在我此之谓持后而处先　宋人有为其君以玉为楮叶者三年而成锋杀茎柯毫芒繁泽乱之楮叶中而不可别也此人遂以巧食宋国子列子闻之曰使天地之生物三年而成一叶则物之有叶者寡矣故圣人恃道化而不恃智巧鲁施氏有二子其一好学其一好兵好学者以术干
　　齐侯齐侯纳之为诸公子之傅好兵者之楚以法干楚王王说之以为军正禄富其家爵荣其亲施氏之邻人孟氏同有二子所业亦同而窘于贫羡施氏之有因从请进趣之方二子以实告孟氏孟氏之一子之秦以术干秦王秦王曰当今诸侯力争所务兵食而已若用仁义治吾国是灭亡之道遂宫而放之其一子之卫以法干卫侯卫侯曰吾弱国也而摄乎大国之间大国吾事之小国吾抚之是求安之道若赖兵权灭亡可待矣若全而归之适于他国为吾之患不轻矣遂刖之而还诸鲁既反孟氏之父子叩胸而让施氏施氏曰凡得时者昌失时者亡子道与吾同而功与吾异失时者也非行之谬也且天下理无常是事无常非先日所用今或弃之今之所弃后或用之此用与不用无定是非也投隙抵时应事无方属乎智智茍不足使若博如孔丘术如吕尚焉往而不穷哉孟氏父子舍然无愠容曰吾知之矣子勿重言　昔人言有知不死之道者燕君使人受之不捷而言者死燕君甚怒其使者将加诛焉幸臣谏曰人所忧者莫急乎死已所重者莫过乎生彼自丧其生安能令君不死也乃不诛有齐子亦欲学其道闻言者之死乃抚膺而恨富子闻而笑之曰夫所欲学不死其人已死而犹恨之是不知所以为学胡子曰富子之言非也凡人有术不能行者有矣能行而无其术者亦有矣卫人有善数者临死以诀谕其子其子志其言而不能行也他人问之以其父所言告之问者用其言而行其术与其父无差焉若然死者奚为不能言生术哉牛缺者上地之大儒也下之邯郸遇盗于耦沙之中
　　尽取其衣装车牛步而去视之欢然无忧之色盗追而问其故曰君子不以所养害其所养盗曰噫贤矣夫既而相谓曰以彼之贤往见赵君使以我为必困我不如杀之乃相与追而杀之燕人闻之聚族相戒曰遇盗莫如上地之牛缺也皆受敎俄而其弟适秦至关下果遇盗忆其兄戒之因与盗力争既而不如又追而以卑辞请物盗怒曰吾活汝矣而追吾不已迹将着焉既为盗矣仁将焉在遂杀之又傍害其党四五人焉　虞氏者梁之富人也家充殷盛钱帛无量财货无訾登髙楼临大路设乐陈酒击博楼上侠客相随而行楼上博者射明琼张中反两防鱼而笑飞鸢适坠其腐鼠而中之侠客相与言曰虞氏富乐之日久矣而常有轻易人之志吾不侵犯之而乃辱我以腐鼠此而不报无以立慬于天下请与若等戮力一志率徒属必灭其家为等伦皆许诺至期日之夜聚众积兵以攻虞氏大灭其家东方有人焉曰爰旌目将有适也而饿于道狐父之
　　盗曰丘见而下壶飱以餔之爰旌目三餔而后能视曰子何为者也曰我狐父之人丘也爰旌目曰譆汝非盗邪胡为而食我吾义不食汝之食也两手据地而欧之不出喀喀然遂伏而死狐父之人则盗矣而食非盗也以人之盗因谓食为盗而不敢食是失名实者也　宋人有游于道得人遗契者归而蔵之宻数其齿告邻人曰吾富可待矣　人有枯梧树者其邻父言枯梧之树不祥其邻人遽而伐之邻人父因请以为薪其人乃不说曰邻人之父徒欲为薪而敎吾伐之也与我邻若此其险岂可哉　人有亡鈇者意其邻之子视其行步窃鈇也顔色窃鈇也言语窃鈇也动作态度无为而不窃鈇也俄而相其谷而得其鈇他日复见其邻人之子动作态度无似窃鈇者　昔齐人有欲金者清旦衣冠而之市适鬻金者之所因攫其金而去吏捕得之问曰人皆在焉子攫人之金何对曰取金之时不见人徒见金子列子竆容貌有饥色客有言之郑子阳者曰列御
　　寇盖有道之士也居君之国而穷君无乃为不好士乎郑子阳即令官遗之粟子列子出见使者再拜而辞使者去子列子入其妻望之而拊心曰妾闻为有道者之妻子皆得佚乐今有饥色君过而遗先生食先生不受岂不命也哉子列子笑谓之曰君非自知我也以人之言而遗我粟至其罪我也且又以人之言此吾所以不受也其卒民果作难而杀子阳
　　战国策史疾为韩使楚楚王问曰客何方所循曰治列子圉寇之言曰何贵曰贵正王曰正亦可为国乎曰可王曰楚国多盗正可以圉盗乎曰可曰以正圉盗奈何顷间有鹊止于屋上者曰请问楚人谓之何王曰谓之鹊谓之乌可乎曰不可曰今王之国有柱国令尹司马典令其任官置吏必曰防洁胜任今盗贼公行而弗能禁也此乌不为乌鹊不为鹊也【已上列子】
　　史记庄子者蒙人也名周周尝为蒙漆园吏与梁恵王齐宣王同时其学无所不闚然其要本归于老子之言故其著书十余万言大抵率寓言也作渔父盗跖胠箧以诋訿孔子之徒以明老子之术畏累虚亢桑子之属皆空语无事实然善属书离辞指事类情用剽剥儒墨虽当世宿学不能自解免也其言洸洋自恣以适已故自王公大人不能器之【汉书道家庄子五十二篇名周宋人】
  </div>
  <div class="pagination">
   <a href="绎史_page49.html">
    上一页
   </a>
   <span>
    ...
   </span>
   <a href="绎史_page45.html">
    45
   </a>
   <a href="绎史_page46.html">
    46
   </a>
   <a href="绎史_page47.html">
    47
   </a>
   <a href="绎史_page48.html">
    48
   </a>
   <a href="绎史_page49.html">
    49
   </a>
   <span class="current-page">
    50
   </span>
   <a href="绎史_page51.html">
    51
   </a>
   <a href="绎史_page52.html">
    52
   </a>
   <a href="绎史_page53.html">
    53
   </a>
   <a href="绎史_page54.html">
    54
   </a>
   <a href="绎史_page55.html">
    55
   </a>
   <span>
    ...
   </span>
   <a href="绎史_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
