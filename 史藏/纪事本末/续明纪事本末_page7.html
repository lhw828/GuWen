<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 7 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 7 页/共 48 页</h1>
    <div class="content">　　秋七月，监国渡海至南田。张名振来迎，谋入舟山；使毛有伦扈宫嫱先。 

　　命张国维留守东阳诸邑；博托兵寻陷之，方逢年、方国安降（见前）。进攻金华，朱大典誓守；博托兵攻之。 

　　时黄斌卿在舟山击王鸣谦，杀之；降将张国柱兵攻斌卿，阮进救之，大败国柱，获其舟数百。国柱遁，值监国宫眷舟至，遂劫之；元妃张氏自刎死，次妃陈氏匿荒岛凡数日，张肯堂护免。 

　　博托遣兵攻衢州，降将秦应科内应，城遂陷；执崇王、楚王、乐安王、晋平王数十人，皆杀之。杨文骢来援，败没。博托兵并陷严州府。盘山关亦破；其地为绍兴之阴平，博托未渡江，即以兵攻之；至是破。遂趋温州、台州。王芋、卢若膺先后奉隆武帝命守温、台，皆不能立。大学士顾锡畴以督师驻温州，贺君尧杀之，走。刘孔昭掠其地，尤酷。至是，亦遁。博托军连陷温州，遂以舟师追监国；垂及矣，龙跃海中，波涛涌迭，舟楫尽坏，乃去。名振奉监国椗海口，张煌言等入舟山诸屿，浙东内地亦几尽。 

　　监国闻郑遵谦等在海中，谋会之。张名振与黄斌卿为姻，特又使阮进救斌卿，谓有德于彼，将奉监国如其地。遗书告之，遂行。 

　　九月，监国鲁王至舟山，斌卿拒不纳。舟山在宁波海中，横亘百余里，为春秋甬东地（或曰徐偃王失国，即走之）。斌卿自芜湖东遁，历吴淞、浙江不敢留，以舟山匿海中，止之。已闻隆武帝即位，思附之以自重；上书：『舟山地势擅山海之扼，西连闽越、北走长江，为进兵门户；番舶往来，饶鱼盐之利』。亦上疏于监国，遂自伯进侯。以得赐印剑、便宜行事，屯舟山；遂自立，不附诸军。且贪横甚，擅杀监军道荆本彻于小沙，并其军；阮进为击败张国柱，获舟及百，反夺进军资船舶；义师将军胡来贺以通贡至，尽掠之；贺宗尧自闽走玉环，征其山海之税，兵及赀重之舟凡五十，斌卿杀而夺之；有两藩王子以舟至，斌卿杀而投诸海，尽有其孥贿。及是，拒命；曰：『我受土地于先皇，今王如的止，则竞射之』。必不可。张肯堂劝之，不听。会郑芝龙以福建降，从子彩薄之，走入海，无所主；闻监国在，则大喜，奉入闽。 

　　是月，博托兵陷金华，屠之。浙江尽没。 

　　冬十月丁酉，监国自舟山道普陀，东次台州。十一月壬寅，次鹭门（即中左所）；从臣兵部尚书熊汝霖、编修张煌言、镇将张名振十余人。以扈从功，封名振定西伯，与郑彩共典兵。芝龙更使彩执监国以为功，彩不可，匿诸舟；取貌似者被以冠服，曰：『急则缢以献』。寻奉之如厦门。朱成功以闽、浙隙，不奉命，待监国如寓公；彩奉监国如南澳。 

　　十二月，朱成功起兵，移文明年为「隆武三年」。众知其意，张煌言劝名振北还，召散亡；遂奉监国次长垣、石浦。已没，张名振抑郁甚。 

　　顺治四年（永历元年、监国二年、朱成功称隆武三年）春正月，监国在长垣。大学士吴锺峦、侍郎熊汝霖、马思理、沈荃宸、给事中吴垐、通政司郑遵谦、郎中徐孚远、总兵阮进、周瑞、周鹤芝、赵牧先后至，监国以熊汝霖、朱继祚、张名振为大学士，黄宗羲、张煌言为佥都御史，授孙延龄等官有差。 

　　辛未，监国誓师于海口，提督杨耿、总兵郑联以兵会。进封郑彩建国公、郑遵谦兴义侯、张名振定西侯、杨耿同安伯、郑联定远伯、周瑞闽安伯、阮进荡胡伯、周鹤芝平夷伯。鹤芝往来于日本，与其撒斯玛王昵。宏光元年，鹤芝在舟山，受命乞师于日本；期明年以三万人行，大除东京及长崎道以待命。鹤芝喜，再使参谋林舞钥以珠玑、玩好往结之。余煌抵书黄斌卿曰：『此亦吴三桂也』！鹤芝怒，入闽；谏郑芝龙降，不听，移其兵屯鹭门。闻大学士张肯堂将自杀，曰：『封疆之臣，以身殉也。公今北伐，非其比也；曷振旅为后图』！肯堂入其军，与攻下海口镇东卫，使赵牧、林舞钥守之。刘中藻已自括苍攻庆元、泰顺、寿宁、福安、宁德、古田、罗源七邑，守之（详「义旅」）。监国以为兵部尚书、东阁大学士。郑彩忌之，遂有隙。 

　　二月壬申，监国围海澄，击降将张应元走之。明日，攻漳平不克，总兵陈国祚战死。甲戌，福州兵救海澄，监国退入海口。丙子，监国克漳浦；旋复陷。己卯，攻福州不克。壬午，遣兵攻兴化，拒于张应元，不克；朱继祚、杨耿寻克之（详「义旅」）。癸巳，攻福清，亦为降将张心裕所拒。 

　　三月己未，周鹤芝攻闽安。甲子，林质复德化；再攻建阳，与降将蔡应科战败死。 

　　夏四月，常州诸生戴之隽说降将吴兆胜于松江，使反正，遣使约诸军；黄斌卿拒不应。言者再四，斌卿剑拟之；请者益锐，斌卿卒不出。已举其故伯印授兆胜，曰：『望必会师』。张名振、张煌言各以其部行，沈廷扬为导；曰：『兵至必屯于崇明，禁俘掠』。名振从之。比至，食已罄，皆登岸掠，维舟鹿苑；飓风夜作，溺死过半。叛将马得功兵大呼：『薙发者不复杀』。师大溃。廷扬抗节死（详「义旅」）。煌言、名振皆被执；有百长教之，微服出间道免。兆胜将入海，使张世勋登城望；师溃且尽，世勋遂杀李魁等，执兆胜送南京。兵部右侍郎陈子龙及与谋者皆死（详「殉节」）。 

　　监国攻建宁，李长蛟、王国用为军主，义兵四至；城中望之举火应，遂入之。进攻邵武，城环山海难之。郧西王将王祁军上游，夜索几案炙香放之，城中炮矢作；迟明审其伪，不为备。一夕，祁亲以敢死士突之，更漏未尽而拔。 

　　五月，郑彩拔长乐；寻没。马得功攻海口，林舞钥、赵牧死之。周鹤芝退守火烧屿，使义子林皋从安昌王乞师日本。副将岑本高攻浦城，亦败。 

　　六月，监国攻漳州，不克。退次琅江，故副都御史钱肃乐来觐。肃乐既解兵，隆武帝召之不赴；福京没，肃乐走福清，采薯以食。及是入谒，郑彩请代己司兵部，肃乐泣而辞，监国不许；乃言：『兵部旧制难尽复，请申约束，使臣得行其法。自国家多难，将帅率以败为功，王之仁实蹈其习。臣愿海上诸臣，以勿欺为事。臣在山下，有以资来投，请夺降臣家以饷士者可数百人。诸臣入关，臣当先驱；顾宜存大体，勿以争兵饷为朝廷羞。叙功惟官而弃士卒，谁为之死？请至今兵能斩级获马者，径授官。江上之役，病无统一，宜帅彩而定诸镇前冲、后殿，无令异同；次定什伍，无令嚣然孟浪以战』。从之。再疏：『停一切封拜，择诸健军有功即挂印』。监国然之。乃佥六营劲卒及诸裨未能督统者，授之。兵威遂振。 

　　秋七月，监国自以兵及朱成功、郑鸿逵水陆攻福州，败绩。 

　　八月，监国遣兵袭连江。 

　　九月，监国复罗源；又取连江、长乐、永福、闽清、崇浦、海澄、漳浦二十余县。北掠海州，破高公、莺游、龙门诸岛。郧西王常潮入松溪，庆元、政和、乐安、光泽、建阳山寨多应者。马得功自浦城来攻，却之；又复顺昌、将乐（详「义旅」）。 

　　冬十月，监国以马思理为东阁大学士，林正亨为户部尚书，沈荃宸为工部尚书，余扬、刘沂春为左右都御史，林嵋为给事中，黄宾为吏部郎中。召大学士吴锺峦于家，钱肃乐寓书焉。锺峦幡然曰：『行固无益；然吾不出，人心益涣，当以死济之』。乃疏：『今武臣并将军、都督，文阶必都御史、侍郎，三品以下者弗署也。又制符玺、鬻官爵，卧林泉者，称连齐、楚；守仆御者，曰集多兵。以此声闻，徒致乱故。请严核之』。监国是其言。 

　　大学士刘中藻趋福宁。守将涂登华，故隆武帝臣也；汀州没，登华守福宁如故。中藻至，登华欲降未决；曰：『宁有海上天子乎』？钱肃乐与之书：『残宋二帝并在海中，矧其不为残宋乎』？登华遂降。彩益忌之，强以私人守福宁；中藻不可。沈荃宸往解之，彩不听；监国鲁王以李向中巡抚福宁。时兵屡胜而俘戮甚，民为语曰：『长髯总兵、黔面御史；锐头中军，有如封豕。我父、我兄，斧臂且死』。向中闻之曰：『是非能成大事也』！中藻曰：『是监军职，公何嫌焉』。向中乃持节，召其中军将斩之。诉诸中藻，不应；曰：『汝今日始见段太尉也』。军士乃戢。向中居恒短衣縳裤遍随诸舶，鲛人、蛋户皆勉之供军实；福宁人倚之。曾庆亦以兵复平乐，旋出降。辛未，陈世亨复瑞安；俄没。林汝翥攻福清，亦败。大学士刘中藻攻庆云，克之。 

　　钱肃乐请颁监国历于海上，朱成功不从；肃乐勉以忠义，亦不忤。监国始惜肃乐贰于隆武帝，至是悟其诬。 

　　降将李荣、马成龙来攻，郧西王亦败于松溪，景宁、云和、龙泉、庆元皆没。 

　　十二月，初，温、台、绍兴、宁波间山寨千计，平冈张煌言、大兰王翊、东山李长祥尤精整。及监国出长垣，连复浙江、福建诸郡邑，兵势逼福州；凡满洲卒在浙江者多援闽，浙中备弱。主事华夏及诸人谋以舟山兵取宁波，联李长祥军入绍兴，尽复故地；乞师于黄斌卿，不应。长祥及冯文琦再三言监司以下皆将出东门，楼船兵亦以其时入绍兴；斌卿诺之，而竟不出。夏书亦为谢三宾所得，长祥诸军皆败走。降将常进功、张杰扼海口；张名振自蛟门次三江，兵少不敢进。斌卿一屯桃花渡，讫不进；诸人皆死（详「义旅」）。 

　　顺治五年（永历二年、监国三年、朱成功称隆武四年）春正月丁酉朔，监国在闽安，复次壶江之琅琦屿。 

　　周瑞、郑彩军私斗，熊汝霖挞彩兵，彩杀汝霖；遵谦不平，彩又杀之。人心骇溃（详「义旅」）。监国不能问。 

　　前大学士朱继祚、同安伯杨耿合兵攻兴化，降臣彭遇促城中兵出战，登城易帜；诸军乘之，遂复兴化。邻邑多下，徇及汀州、延平，断福建、江西之道。 

　　二月，以钱肃乐为东阁大学士；三辞不许。每入见，辄流涕；固有血疾，至是益剧。 

　　江西将郭天才来请约，监国封为伯（详「江西之乱」）。 

　　王翊破上虞，旋败走天台；复入宁波，诸义兵亦再起。张存仁以兵陷连城、将乐、顺昌诸邑。 

　　三月，同安复没，诏安、和平诸县亦没。郑彩之争福宁也，钱肃乐不之直；遗书刘中藻，为彩所获，恨之。肃乐虽入阁，恒与马思理、林正亨偕舣舟监国侧，拟票讫，即引去。是月，马得功入永春州，进次虎豹关，陷德化诸县，屠攻民寨三百有奇。降将张应梦陷罗源县，柯栋赖、李率泰兵陷兴化，攻延平诸寨皆下。得功又攻建宁，陷之；盖碎以西洋巨炮也。建宁守盖三月矣。郧西王走沙埕，旋被执死（详「义旅」）。初，王祁在建宁，诸生恽日初言不守仙霞关，建宁必不可守；从之，使副使谢南云趣浦城，兵溃死。御史徐云兵适至，祁复与之袭浦城，亦溃。故建宁卒不守。长乐、蒲田、永福诸县先后没，监国所存宁德、福安、连江而止。 

　　夏六月，降臣陈锦取金乡。 

　　秋八月，李率泰至长乐；郑彩走入海，并连江失之。 

　　冬十月，监国以舟师退壶江。陈锦攻将军寨，陷之（详「义旅」）。 

　　十二月，王翊在大兰、张煌言在平冈、李长祥在东山、章钦臣在南镇及石仲芳在萧山、王化龙在会稽、余国望在金汤、吴金明在台州、袁应滮在奉化、柏襄甫在湖州皆如故（详「义旅」）。 

　　顺治六年（永历三年、监国四年、朱成功称隆武五年）春正月，监国在玉环。张名振来朝。 

　　三月，王翊徇奉化，败其兵河泊；再攻上虞，破之。马得功陷宁德县。 

　　夏四月，福安城破。大学士刘中藻之守福安也，郑彩恶之；得功乘其隙，急攻城，中藻固守，杀其兵四、五千。得功周树栅，使城中不得出；中藻犹固守，自去年十月至于是月，乃没。沙埕亦陷，闽地尽失。 

　　监国事急，使乞援于黄斌卿，不应；李向中以兵少不能救。会振威伯涂觉突围至，乃及章义军扈监国北入浙。张名振自松江之役丧其军实，斌卿遂侮之；名振招故部且之闽，自募一军屯于南田。监国至，遂奉之次三盘。郑彩、郑联皆弃监国去。 

　　六月，张名振克健跳所。阮进亦弃黄斌卿，相与奉监国至健跳。 

　　秋七月戊申，监国至健跳所；从者大学士沈荃宸、刘沂春、礼部尚书吴锺峦、兵部尚书李向中、户部侍郎孙延龄、左副都御史黄宗羲、右佥都御史张煌言、职方郎中朱养时、主事林瑛日朝于舟，谓之水殿。壬午，叛将田雄以万人围健跳所，张名振撄城守。阮进闻之，倍道入援，水陆夹击，杀伤千计；田雄逸去鹿颈。 

　　镇将王朝先入觐，封平西伯。魏国公裔徐仁爵从次台州、又入海，有扈从功，亦封定南伯。朝先故王鸣谦部，斌卿诱而劫之，妻子皆失；不得已降，斌卿靡之，而不之任。张名振以千金结之，且力请于斌卿还其军，遂归心焉。斌卿之还自桃花渡也，一意保聚。籍舟山民十五以上皆为兵，田为公田；六十无子者田入官，夫死妻不得守。内地富民田在舟山者，尽举而入于官。制舟舶，恣封殖：期如土司有其地。既拒监国命，阮进乞籴亦不与。其部王大任劫金数万以馈斌卿，索无厌；大任惧，诉其逆于朝先，请讨之。遂及名振谋曰：『凡海中岛屿隶浙江者，故百有奇，舟山为大；而斌卿负固，不若诛之，以奉监国』。名振以斌卿与有旧，泣阻之，众不可。监国亦以南田健跳所无可恃，谋他适；闻张肯堂在舟山，手书曰：『朕将北还，卿素忠义，能从我乎』？肯堂劝斌卿奉迎，不听。诸人传檄讨斌卿。九月，师至舟山，黄斌卿使陆玮、朱玖兵拒战。名振、朝先进，屡败之。斌卿求救于安昌王恭■〈木枭〉及肯堂，请迎监国以自赎。名振将许之，玮、玖背约走；名振请于监国，手敕谕之。朝先使尹明诈而入；丁丑，斌卿跪听敕，明猝斩之，投其尸于海。 

　　冬十月乙巳，监国入舟山。城周数里，居民万户，即参将署为行宫。大学士沈荃宸乞罢，以张肯堂为东阁大学士。进张名振太师；擢李向中兵部尚书，孙延龄户部尚书，吴锺峦礼部尚书，朱永佑吏、工部尚书。召张煌言为兵部侍郎，董志宁等为给事中。故御史王翊、佥都御史李长祥、给事中徐孚远皆来朝。黄宗羲尝疏：『文武竞高秩，惟翊不自张，兵又劲，宜有以奖之』。长祥则合王朝先及诸义旅卫舟山。孚远在柴楼，地尤近；劝租税、输贡赋，避地者多归之。乃擢翊右佥都御史、长祥兵部左侍郎、孚远左佥都御史。使阮进、王朝先屯桐柏、南田，国事皆决于张名振。肯堂在位而不能与，咄咄不合；然老成硕望，中外倚之。 

　　侍郎冯京第始说黄斌卿北都之变并失东南，盖借兵之失；今我无地，不足畏也。亲乞师于日本，黄孝卿副之。值日本驱天主教，红毛夷以舶载大炮来复仇，并京第等不得入；京第哭于舟不少已。日本酋某行部至，京第为血书告之，其撒斯玛王曰；『中国乱，我不遑恤，而令使者哭，于我国之耻也』。与其大将军议发罪人为兵，褒「洪武钱」数十万为佽；欲京第先归。孝卿假市物留长崎乐日本俗，不之促；日本轻之。 

　　十一月，监国以阮美为澄波将军，乞师日本。京第及黄宗羲既往，阮进复纳僧湛微言，贲以普陀藏经，兵必至；乃使美行。日本果喜；已知与湛微偕，则大骇。湛微者，固入日本为僧，无行；其大将军嫉之，且疑为西洋人。美知其为所卖，复以经返。论者谓日本且不武，虽至亦无济。 

　　十二月，马得功攻南安，总兵陈已战死；陈奇入于海，复援林忠于双坑。 

　　顺治七年（永历四年、监国五年、朱成功称隆武六年）春正月，监国在舟山。谒太祖庙，泣下：『高皇帝以布衣定天下，讫予小子，播迁无地，不能保有浙东数郡地』！群臣顿首请罪。 

　　岐阳王裔李锡祚、李锡贡航海至，并以力闻；使佐阮进守螺头。 

　　二月，张煌言来朝，以为兵部左侍郎。王翊亦来朝。 

</div>
    <div class="pagination">
<a href="续明纪事本末_page6.html">上一页</a><span>...</span><a href="续明纪事本末_page2.html">2</a><a href="续明纪事本末_page3.html">3</a><a href="续明纪事本末_page4.html">4</a><a href="续明纪事本末_page5.html">5</a><a href="续明纪事本末_page6.html">6</a><span class="current-page">7</span><a href="续明纪事本末_page8.html">8</a><a href="续明纪事本末_page9.html">9</a><a href="续明纪事本末_page10.html">10</a><a href="续明纪事本末_page11.html">11</a><a href="续明纪事本末_page12.html">12</a><span>...</span><a href="续明纪事本末_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
