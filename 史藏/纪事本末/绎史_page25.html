<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 25 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 25 页/共 76 页
  </h1>
  <div class="content">
   绎史卷四十四之三
　　钦定四库全书
　　绎史卷四十四之四　　灵壁县知县马骕撰齐桓公霸业【四　管子著书下】
　　管子【宙合】左操五音右执五味懐绳与准钩多备规轴减澑大成是唯时徳之节春采生秋采蓏夏处隂冬处阳大贤之徳长明乃哲哲乃明奋乃苓明哲乃大行毒而无怒怨而无言欲而无谋大揆度仪若觉卧若晦明若敖之在尧也毋访于佞毋蓄于谄毋育于凶毋监于谗不正广其荒不用其区区鸟飞准绳讂充末衡易政利民毋犯其凶毋迩其求而逺其忧髙为其居危顚莫之救可浅可深可浮可沉可曲可直可言可黙天不一时地不一利人不一事可正而视定而履深而迹夫天地一险一易若鼓之有揨擿挡则击天地万物之橐宙合有橐天地左操五音右执五味此言君臣之分也君出令佚故立于左臣任力劳故立于右夫五音不同声而能调此言君之所出令无妄也而无所不顺顺而令行政成五味不同物而能和此言臣之所任力无妄也而无所不得得而力务财多故君出令正其国而无齐其欲一其爱而无独与是王施而无私则海内来賔矣臣任力同其忠而无争其利不失其事而无有其名分敬而无妒则夫妇和勉矣君失音则风律必流流则乱败臣离味则百姓不飬百姓不飬则众散亡君臣各能其分则国寕矣故名之曰不徳懐绳与准钩多备规轴减澑大成是唯时徳之节夫绳扶拨以为正准壊险以为平钩入枉而出直此言圣君贤佐之制举也博而不失因以备能而无遗国犹是国也民犹是民也桀纣以乱亡汤武以治昌章道以教明法以期民之兴善也如此汤武之功是也多备规轴者成轴也夫成轴之多也其处大也不究其入小也不塞犹迹求履之宪也夫焉有不适善适善备也僊也是以无乏故谕教者取辟焉天淯阳无计量地化生无法崖所谓是而无非非而无是是非有必交来茍信是以有不可先规之必有不可识虑之然将防而不戒故圣人博闻多见畜道以待物物至而对形曲均存矣减尽也澑发也言徧环毕莫不备得故曰减澑大成成功之术必有巨获必周于徳审于时时徳之遇事之防也若合符然故曰是唯时徳之节春采生秋采蓏夏处隂冬处阳此言圣人之动静开阖诎信浧濡取与之必因于时也时则动不时则静是以古之士有意而未可阳也故愁其治言含愁而蔵之也贤人之处乱世也知道之不可行则沉抑以辟罚静黙以侔免辟之也犹夏之就凊冬之就温焉可以无及于寒暑之菑矣非为畏死而不忠也夫强言以为僇而功泽不加进伤为人君严之义退害为人臣者之生其为不利弥甚故退身不舍端修业不息版以待清明故微子不与于纣之难而封于宋以为殷主先祖不灭后世不絶故曰大贤之徳长明乃哲哲乃明奋乃苓明哲乃大行此言擅美主盛自奋也以琅汤凌轹人人之败也常自此是故圣人着之简防传以告后进曰奋盛苓落也盛而不落者未之有也故有道者不平其称不满其量不依其乐不致其度爵尊则肃士禄丰则务施功大而不伐业明而不矜夫名实之相怨久矣是故絶而无交惠者知其不可两守乃取一焉故安而无忧毒而无怒此言止忿速济没法也怨而无言言不可不愼也言不周宻反伤其身故曰欲而无谋言谋不可以泄谋泄菑极夫行忿速遂没法贼发言轻谋泄菑必及于身故曰毒而无怒怨而无言欲而无谋大揆度仪若觉卧若晦明言渊色以自诘也静黙以审虑依贤可用也仁良既明通于可不利害之理循发防也故曰若觉卧若晦明若敖之在尧也毋访于佞言毋用佞人也用佞人则私多行毋蓄于谄言毋听谄聼谄则欺上毋育于凶言毋使暴使暴则伤民毋监于谗言毋聼谗聼谗则失士夫行私欺上伤民失士此四者用所以害君义失正也夫为君上者既失其义正而倚以为名誉为臣者不忠而邪以趋爵禄乱俗败世以偷安懐乐虽广其威可损也故曰不正广其荒是以古之人阻其路塞其遂守而物修故着之简防传以告后世人曰其为怨也深是以威尽焉不用其区区者虚也人而无良焉故曰虚也凡监解而不动陼隄而不行其于时必失失则废而不济失植之正而不谬不可贤也植而无能不可善也所贤美于圣人者以其与变随化也渊泉而不尽微约而流施是以徳之流润泽均加于万物故曰圣人参于天地鸟飞准绳此言大人之义也夫鸟之飞也必还山集谷不还山则困不集谷则死山与谷之处也不必正直而还山集谷曲则曲矣而名绳焉以为鸟起于北意南而至于南起于南意北而至于北茍大意得不以小缺为伤故圣人美而着之曰千里之路不可扶以绳万家之都不可平以准言大人之行不必以先帝常义立之谓贤故为上者之论其下也不可以失此术也讂充言心也心欲忠末衡言耳目也耳目欲端中正者治之本也耳司聼聼必顺闻闻审谓之聪目司视视必顺见见察谓之明心司虑虑必顺言言得谓之知聪明以知则博博而不惛所以易政也政易民利利乃劝劝则告聼不顺不审不聪不审不聪则缪视不察不明不察不明则过虑不得不知不得不知则昏缪过以昏则忧忧则所以伎苛伎苛所以险政政险民害害乃怨怨则凶故曰讂充末衡言易政利民也毋犯其凶言中正以蓄慎也毋迩其求言上之败常贪于金玉马女而爱于粟米货财也厚借敛于百姓则万民怼怨逺其忧言上之忘其国也常迩其乐立优美而外滛于驰骋田猎内纵于美色淫声下乃解怠惰失百吏皆失其端则烦乱以亡其国家矣髙为其居危颠莫之救此言尊髙满大而好矜人以丽主盛处贤而自予防也故盛必失而防必败夫上既主盛处贤以操士民国家烦乱万民心怨此其必亡也犹自万仭之山播而入深渊其死而不振也必故曰毋迩其求而逺其忧髙为其居危颠莫之救也可浅可深可沉可浮可曲可直可言可黙此言指意要功之谓也天不一时地不一利人不一事是以着业不得不多人之名位不得不殊方明者察于事故不官于物而旁通于道道也者通乎无上详乎无穷运乎诸生是故辩于一言察于一治攻于一事者可以曲説而不可以广举圣人由此知言之不可兼也故博为之治而计其意知事之不可兼也故名为之説而况其功嵗有春秋冬夏月有上下中旬日有朝暮夜有昏晨半星辰序各有其司故曰天不一时山陵岑岩渊泉闳流泉逾瀷而不尽薄承瀷而不满髙下肥硗物有所宜故曰地不一利乡有俗国有法食饮不同味衣服异采世用器械规矩绳准称量数度品有所成故曰人不一事此各事之仪其详不可尽也可正而视言察美恶审别良苦不可以不审操分不杂故政治不悔定而履言处其位行其路为其事则民守其职而不乱故葆统而好终深而迹言明墨章书道徳有常则后世人人修理而不迷故名声不息夫天地一险一易若鼓之有揨擿挡则击言茍有唱之必有和之和之不差因以尽天地之道景不为曲物直响不为恶声美是以圣人明乎物之性者必以其类来也故君子绳绳乎慎其所先天地万物之橐也宙合有橐天地天地苴万物故曰万物之橐宙合之意上通于天之上下泉于地之下外出于四海之外合络天地以为一裹散之至于无闲不可名而山是以大之无外小之无内故曰有橐天地其义不传一典品之不极一薄然而典品无治也多内则富时出则当而圣人之道富贵以当奚谓当本乎无妄之治运乎无方之事应变不失之谓当变无不至无有应当本错不敢忿故言而名之曰宙合　【五辅】古之圣王所以取明名广誉厚功大业显于天下不忘于后世非得人者未之尝闻王之所以失国家危社稷覆宗庙灭于天下非失人者未之尝闻今有土之君皆处欲安动欲威战欲胜守欲固大者欲王天下小者欲覇诸侯而不务得人是以小者兵挫而地削大者身死而国亡故曰人不可不务也此天下之极也曰然则得人之道莫如利之利之之道莫如教之以政故善为政者田畴垦而国邑实朝廷闲而官府治公法行而私曲止仓廪实而囹圄空贤人进而奸民退其君子上中正而下谄谀其士民贵武勇而贱得利其庻人好耕农而恶饮食于是财用足而饮食薪菜饶是故上必宽裕而有觧舍下必聼从而不疾怨上下和同而有礼义故处安而动威战胜而守固是以一战而正诸侯不能为政者田畴荒而国邑虚朝廷凶而官府乱公法废而私曲行仓廪虚而囹圄实贤人退而奸民进其君子上谄谀而下中正其士民贵得利而贱武勇其庻人好饮食而恶耕农于是财用匮而饮食薪菜乏上弥残苟而无觧舍下愈覆鸷而不聼从上下交引而不和同故处不安而动不威战不胜而守不固是以小者兵挫而地削大者身死而国亡故以此观之则政不可不慎也徳有六兴义有七体礼有八经法有五务权有三度所谓六兴者何曰辟田畴利坛宅修树蓺劝士民勉稼穑修墙屋此谓厚其生发伏利输墆积修道途便闗市愼将宿此谓输之以财导水潦利陂沟决潘渚溃泥滞通郁闭慎津梁此谓遗之以利薄徴敛轻征赋防刑罚赦罪戾宥小过此谓寛其政飬长老慈幼孤恤鳏寡问疾病吊祸丧此谓匡其急衣冻寒食饥渴匡贫窭赈罢露资乏絶此谓赈其穷凡此六者徳之兴也六者既布则民之所欲无不得矣夫民必得其所欲然后聼上聼上然后政可善为也故曰徳不可不兴也曰民知徳矣而未知义然后明行以导之义义有七体七体者何曰孝悌慈惠以飬亲戚恭敬忠信以事君上中正比宜以行礼节整齐撙诎以辟刑僇纤啬省用以备饥馑敦蒙纯固以备祸乱和协辑睦以备宼戎凡此七者义之体也夫民必知义然后中正中正然后和调和调乃能处安处安然后动威动威乃可以战胜而守固故曰义不可不行也曰民知义矣而未知礼然后饰八经以导之礼所谓八经者何曰上下有义贵贱有分长幼有等贫富有度凡此八者礼之经也故上下无义则乱贵贱无分则争长幼无等则倍贫富无度则失上下乱贵贱争长幼倍贫富失而国不乱者未之尝闻也是故圣王饰此八礼以导其民八者各得其义则为人君者中正而无私为人臣者忠信而不党为人父者慈惠以教为人子者孝悌以肃为人兄者寛裕以诲为人弟者比顺以敬为人夫者敦蒙以固为人妻者劝勉以贞夫然则下不倍上臣不杀君贱不逾贵少不陵长逺不闲亲新不闲旧小不加大滛不破义凡此八者礼之经也夫人必知礼然后恭敬恭敬然后尊譲尊譲然后少长贵贱不相逾越少长贵贱不相逾越故乱不生而患不作故曰礼不可不谨也曰民知礼矣而未知务然后布法以任力任力有五务五务者何曰君择臣而任官大夫任官辩事官长任事守职士修身功材庻人耕农树蓺君择臣而任官则事不烦乱大夫任官辩事则举错时官长任事守职则动作和士修身功材则贤良发庻人耕农树蓺则财用足故曰凡此五者力之务也夫民必知务然后心一心一然后意専心一而意専然后功足观也故曰力不可不务也曰民知务矣而未知权然后考三度以动之所谓三度者何曰上度之天祥下度之地宜中度之人顺此所谓三度故曰天时不祥则有水旱地道不宜则有饥馑人道不顺则有祸乱此三者之来也政召之曰审时以举事以事动民以民动国以国动天下天下动然后功名可成也故民必知权然后举错得举错得则民和辑民和辑则功名立矣故曰权不可不度也故曰五经既布然后逐奸民诘诈伪屏谗慝而毋聼滛辞毋作滛巧若民有滛行邪性树为滛辞作为滛巧以上谄君上而下惑百姓移国动众以害民务者其刑死流故曰凡人君之所以内失百姓外失诸侯兵挫而地削名卑而国亏社稷灭覆身体危殆非生于谄滛者未之尝闻也何以知其然也曰滛声谄耳滛观谄目耳目之所好谄心心之所好伤民民伤而身不危者未之尝闻也曰实圹虚垦田畴修墙屋则国家富节饮食撙衣服则财用足举贤良务功劳布徳惠则贤人进逐奸人诘诈伪去谗慝则奸人止修饥馑救灾害赐罢露则家国定明王之务在于强本事去无用然后民可使富论贤人用有能而民可使治薄税敛无苟于民待以忠爱而民可使亲三者覇王之事也事有本而仁义其要也今工以巧矣而民不足以备用者其説在玩好农以劳矣而天下饥者其説在珍怪方丈陈于前女以巧矣而天下寒者其説在文绣是故博带梨大袂列文绣染刻镂削雕琢采闗几而不征市而不税古之良工不劳其知巧以为玩好是故无用之物守法者不失　【问】凡立朝廷问有本纪爵授有徳则大臣兴义禄予有功则士轻死节上帅士以人之所戴则上下和授事以能则人上功审刑当罪则人不易讼无乱社稷宗庙则人有所宗毋遗老忘亲则大臣不怨举知人急则众不乱行此道也国有常经人知终始此覇王之术也然后问事事先大功政自小始问死事之孤其未有田宅者有乎问少壮而未胜甲兵者几何人问死事之寡其饩廪何如问国之有功大者何官之吏也问州之大夫也何里之士也今吏亦何以明之矣问刑论有常以行不可改也今其事之久畱也何若问五官有度制官都其有常断今事之稽也何待问独夫寡妇孤寡疾病者几何人也问国之弃人何族之子弟也问乡之良家其所牧飬者几何人矣问邑之贫人债而食者几何家问理园圃而食者几何家人之开田而耕者几何家士之身耕者几何家问乡之贫人何族之别也问宗子之收昆弟者以贫从昆弟者几何家余子仕而有田邑今入者几何人子弟以孝闻于乡里者几何人余子父母存不飬而出离者几何人士之有田而不使者几何人吏恶何事士之有田而不耕者几何人身何事君臣有位而未有田者几何人外人之来从而未有田宅者几何家国子弟之防于外者几何人贫士之受责于大夫者几何人官贱行书身士以家臣自代者几何人官承吏无田饩而徒理事者几何人羣臣有位事官大夫者几何人外人来防在大夫之家者几何人乡子弟力田为人率者几何人国子弟之无上事衣食不节率子弟不田弋猎者几何人男女不整齐乱乡子弟者有乎问人之贷粟米有别劵者几何家问国之伏利其可应人之急者几何所也人之所害于乡里者何物也问士之有田宅身在陈列者几何人余子之胜甲兵有行伍者几何人问男女有巧技能利备用者几何人处女操工事者几何人冗国所开口而食者几何人问一民有几年之食也问兵车之计几何乘也牵家马轭家车者几何乘处士修行足以教人可使帅众莅百姓者几何人士之急难可使者几何人工之巧出足以利军伍处可以修城郭补守备者几何人城粟军粮其可以行几何年也吏之急难可使者几何人大夫疏器甲兵兵车旌旗鼓铙帷幕帅车之载几何乘疏蔵器弓弩之张衣夹铗钩之造戈防之紧其厉何若其宜修而不修者故何视而造修之官出器处器之具宜起而未起者何待乡师车辎造修之具其缮何若工尹伐材用毋于三时羣材乃植而造器定冬完良备用必足人有余兵诡陈之行以慎国常时简稽帅马牛之肥膌其老而死者皆举之其就山薮林泽食荐者几何出入死生之防几何若夫城郭之厚薄沟壑之浅深门闾之尊卑宜修而不修者上必几之守备之伍器物不失其具滛雨而各有处蔵问兵官之吏国之豪士其急难足以先后者几何人夫兵事者危物也不时而胜不义而得未为福也失谋而败国之危也慎谋乃保国问所以教选人者何事问执官都者其位事几何年矣所辟草莱有益于家邑者几何矣所封表以益人之生利者何物也所筑城郭修墙闭絶通道扼阙深防沟以益人之地守者何所也所捕盗贼除人害者几何矣　制地君曰理国之道地徳为首君臣之礼父子之亲覆育万人官府之藏彊兵保国城郭之险外应四极具取之地而市者天地之材具也而万人之所和而利也正是道也民荒无苛人尽地之职一保其国各主异位毋使谗人乱普而徳营九军之亲闗者诸侯之陬隧也而外财之门户也万人之道行也明道以重告之征于闗者勿征于市征于市者勿征于闗虚车勿索徒负勿入以来逺人十六道同身外事谨则听其名视其名视其色是其事稽其徳以观其外则无敦于权人以困貌徳国则不惑行之职也问于邉吏曰小利害信小怒伤义邉信伤徳厚和构四国以顺貌徳后乡四极令守法之官日行度必眀失经常　【八观】大城不可以不完郭周不可以外通里域不可以横通闾闬不可以毋阖宫垣闗闭不可以不修故大城不完则乱贼之人谋郭周外通则奸遁逾越者作里域横通则攘夺窃盗者不止闾闬无阖外内交通则男女无别宫垣不备闗闭不固虽有良货不能守也故形势不得为非则奸邪之人慤愿禁罚威严则简慢之人整齐宪令着明则蛮夷之人不敢犯赏庆信必则有功者劝教训习俗者众则君民化变而不自知也是故明君在上位刑省罚寡非可刑而不刑非可罪而不罪也明君者闭其门塞其途弇其迹使民无由接于滛非之地是以民之道正行善也若性然故罪罚寡而民以治矣　行其田野视其耕芸计其农事而饥饱之国可以知也其耕之不深芸之不谨地宜不任草田多秽耕者不必肥荒者不必墝以人猥计其野草田多而辟田少者虽不水旱饥国之野也若是而民寡则不足以守其地若是而民众则国贫民饥以此遇水旱则众散而不収彼民不足以守者其城不固民饥者不可以使战众散而不収则国为丘墟故曰有地君国而不务耕芸寄生之君也故曰行其田野视其耕芸计其农事而饥饱之国可知也　行其山泽观其桑麻计其六畜之产而贫富之国可知也夫山泽广大则草木易多也壌地肥饶则桑麻易植也荐草多衍则六畜易繁也山泽虽广草木无禁壌地虽肥桑麻无数荐草虽多六畜有征闭货之门也故曰时货不遂金玉虽多谓之贫国也故曰行其山泽观其桑麻计其六畜之产而贫富之国可知也　入国邑视宫室观车马衣服而侈俭之国可知也夫国城大而田野浅狭者其野不足以飬其民城域大而人民寡者其民不足以守其域宫营大而室屋寡者其室不足以实其宫室屋众而人徒寡者其人不足以处其室囷仓寡而台榭繁者其蔵不足以共其费故曰主上无积而宫室美氓家无积而衣服修乘车者饰观望歩行者襍文采本资少而末用多者侈国之俗也国侈则用费用费则民贫民贫则奸智生奸智生则邪巧作故奸邪之所生生于匮不足匮不足之所生生于侈侈之所生生于毋度故曰审度量节衣服俭财用禁侈防为国之急也不通于若计者不可使用国故曰入国邑视宫室观车马衣服而侈俭之国可知也　课凶饥计师役视防榭量国费而实虚之国可知也凡田野万家之众可食之地方五十里可以为足矣万家以下则就山泽可矣万家以上则去山泽可矣彼野悉辟而民无积者国地小而食地浅也田半垦而民有余食而粟米多者国地大而食地博也国地大而野不辟者君好货而臣好利者也辟地广而民不足者上赋重流其蔵者也故曰粟行于三百里则国毋一年之积粟行于四百里则国毋二年之积粟行于五百里则众有饥色其稼亡三之一者命曰小凶小凶三年而大凶大凶则众有大遗苞矣什一之师什三毋事则稼亡三之一稼亡三之一而非有故盖积也则道有损瘠矣什一之师三年不觧非有余食也则民有鬻子矣故曰山林虽近草木虽美宫室必有度禁发必有时是何也曰大木不可独伐也大木不可独举也大木不可独运也大木不可加之薄墙之上故曰山林虽广草木虽美禁发必有时国虽充盈金玉虽多宫室必有度江海虽广池泽虽博鱼鼈虽多罔罟必有正舩网不可一财而成也非私草木爱鱼鼈也恶废民于生谷也故曰先王之禁山泽之作者博民于生谷也彼民非谷不食谷非地不生地非民不动民非作力毋以致财天下之所生生于用力用力之所生生于劳身是故主上用财毋己是民用力毋休也故曰防榭相望者其上下相怨也民无余积者其禁不必止众有遗苞者其战不必胜道有损瘠者其守不必固故令不必行禁不必止战不必胜守不必固则危亡随其后矣故曰课凶饥计师役观防榭量国费实虚之国可知也　入州里观习俗聼民之所以化其上而治乱之国可知也州里不鬲闾闭不设出入毋时早晏不禁则攘夺窃盗攻击残贼之民毋自胜矣食谷水巷凿井场圃接树木茂宫墙毁壊门户不闭外内交通则男女之别毋自正矣乡毋长防里无士舍时无防同丧蒸不聚禁罚不严则齿长辑睦毋自生矣故昏礼不谨则民不修亷论贤不乡举则士不及行货财行于国则法令毁于官请谒得于上则党与成于下乡官无法制百姓群徒不从此亡国弑君之所自生也故曰入州里观习俗聼民之所以化其上者而治乱之国可知也　入朝廷观左右本求朝之臣论上下之所贵贱者而彊弱之国可知也功多为上禄赏为下则积劳之臣不务尽力治行为上爵列为下则豪杰材臣不务竭能便辟左右不论功能而有爵禄则百姓疾怨非上贱轻爵禄金玉货财商贾之人不论志行而有爵禄也则上令轻法制毁权重之人不论才能而得尊位则民倍本行而求外势彼积劳之人不务尽力则兵士不战矣豪杰材人不务竭能则内治不别矣百姓疾怨非上贱爵轻禄则上毋以劝众矣上令轻法制毁则君毋以使臣臣毋以事君矣民倍本行而求外势则国之情伪竭在敌国矣故曰入朝廷观左右本求朝之臣论上下之所贵贱者而彊弱之国可知也　置法出令临众用民计其威严寛惠行于其民与不行于其民可知也法虚立而害疏逺令一布而不聼者存贱爵禄而毋功者富然则众必轻令而上位危故曰良田不在战士三年而兵弱赏罚不信五年而破上卖官爵十年而亡倍人伦而禽兽行十年而灭战不胜弱也地四削入诸侯破也离本国徙都邑亡也有者异姓灭也故曰置法出令临众用民计威严寛惠而行于其民不行于其民可知也计敌与量上意察国本观民产之所有余不足而存亡之国可知也敌国彊而与国弱谏臣死而防臣尊私情行而公法毁然则与国不恃其亲而敌国不畏其彊豪杰不安其位而积劳之人不懐其禄说商贩而不务本货则民偷处而不事积聚豪杰不安其位则良臣出积劳之人不懐其禄则兵士不用民偷处而不事积聚则囷仓空虚如是而君不为变然则攘夺窃盗残贼进取之人起矣内者廷无良臣兵士不用囷仓空虚而外有彊敌之忧则国居而自毁矣故曰计敌与量上意察国本观民产之所有余不足而存亡之国可知也故以此八者观人主之国而人主无所匿其情矣　【势】战而惧水此谓澹灭小事不从大事不吉战而惧险此谓迷中分其师众人既迷芒必其将亡之道动静者比于死动作者比于丑动信者比于讵动诎者比于避夫静与作时以为主人时以为客贵得度知静之修居而自利知作之从每动有功故曰无为者帝其斯之谓矣逆节萌生天地未形先为之政其事乃不成缪受其刑天因人圣人因天天时不作勿为客人事不起勿为始慕和其众以修天地之从人先生之天地刑之圣人成之则与天同极正静不争动作不贰素质不畱与地同极未得天极则隐于徳已得天极则致其力既成其功顺守其从人不能代成功之道嬴缩为寳毋亡天极究数而止事若未成毋改其形毋失其始静民观时待令而起故曰修隂阳之从而道天地之常嬴嬴缩缩因而为当死死生生因天地之形天地之形圣人成之小取者小利大取者大利尽行之者有天下故贤者诚信以仁之慈惠以爱之端政象不敢以先人中静不防裕徳无求形于女色其所处者柔安静乐行徳而不争以待天下之濆作也故贤者安徐正静柔节先定行于不敢而立于不能守弱节而坚处之故不犯天时不乱民功秉时飬人先徳后刑顺于天微度人善周者明不能见也善明者周不能蔽也大明胜大周则民无大周也大周胜大明则民无大明也大周之先可以奋信大明之祖可以代天下索而不得求之招揺之下兽厌走而有伏网罟偃一侧不然不得大文三曾而贵义与徳大武三曾而偃武与力　【地员】夫管仲之匡天下也其施七尺渎田悉徙五种无不宜其立后而手实其木宜蚖菕与杜松其草宜楚棘见是土也命之曰五施五七三十五尺而至于泉呼音中角其水仓其民彊赤垆歴彊肥五种无不宜其麻白其布黄其草宜白茅与雚其木宜赤棠见是土也命之曰四施四七二十八尺而至于泉呼音中啇其水白而甘其民夀黄唐无宜也唯宜黍秫也宜县泽行廧落地润数毁难以立邑置廧其草宜黍秫与茅其木宜櫄扰桑见是土也命之曰三施三七二十一尺而至于泉呼音中宫其泉黄而糗流徙斥埴宜大菽与麦其草宜萯雚其木宜杞见是土也命之曰再施二七十四尺而至于泉呼音中羽其泉咸水流徙黒埴宜稲麦其草宜萍蓚其木宜白棠见是土也命之曰一施七尺而至于泉呼音中徴其水黑而苦凡聼徴如负猪豕觉而骇凡聼羽如鸣马在野凡聼宫如牛鸣窌中凡聼啇如离群羊凡聼角如雉登木以鸣音疾以清凡将起五音凡首先主一而三之四开以合九九以是生黄钟小素之首以成宫三分而益之以一为百有八为徴不无有三分而去其乘适足以是生啇有三分而复于其所以是成羽有三分去其乘适足以是成角坟延者六施六七四十二尺而至于泉陜之芳七施七七四十九尺而至于泉祀陜八施七八五十六尺而至于泉杜陵九施七九六十三尺而至于泉延陵十施七十尺而至于泉环陵十一施七十七尺而至于泉蔓山十二施八十四尺而至于泉付山十三施九十一尺而至于泉付山白徒十四施九十八尺而至于泉中陵十五施百五尺而至于泉青山十六施百一十二尺而至于泉青龙之所居庚泥不可得泉赤壌山十七施百一十九尺而至于泉其下清商不可得泉山白壌十八施百二十六尺而至于泉其下騈石不可得泉徙山十九施百三十三尺而至于泉其下有灰壌不可得泉髙陵土山二十施百四十尺而至于泉山之上命之曰县泉其地不干其草如茅与走其木乃樠凿之二尺乃至于泉山之上命曰复吕其草鱼膓与莸其木乃柳凿之三尺而至于泉山之上命之曰泉英其草蕲白昌其木乃杨凿之五尺而至于泉山之材其草竞与蔷其木乃格凿之二七十四尺而至于泉山之侧其草葍与蒌其木乃品榆凿之三七二十一尺而至于泉凡草土之道各有谷造或髙或下各有草土叶下于下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰各有所归九州之土为九十物每州有常而物有次群土之长是唯五粟五粟之物或赤或青或白或黒或黄五粟五章五粟之状淖而不肕刚而不觳不泞车轮不污手足其种大重细重白茎白秀无不宜也五色之土若在陵在山在隫在衍其隂其阳尽宜桐柞莫不秀长其楡其桞其檿其桑其柘其栎其槐其杨群木蕃滋数大条直以长其泽则多鱼牧则宜牛羊其地其樊俱宜竹箭藻楢檀五臭生之薜荔白芷蘪芜椒连五臭所校寡疾难老士女皆好其民工巧其泉黄白其人夷姤五粟之土干而不挌湛而不泽无髙下葆泽以处是谓粟土粟土之次曰五沃五沃之物或赤或青或黄或白或黑五沃五物各有异则五沃之状剽怸橐土虫易全处怸剽不白下乃以泽其种大苗细苗赨茎黑秀箭长五沃之土若在丘在山在陵在冈若在陬陵之阳其左其右宜彼群木桐柞枎櫄及彼白梓其梅其杏其桃其李其秀生茎起其棘其棠其槐其杨其楡其桑其其枋群木数大条直以长其隂则生之楂防其阳则安树之五麻若髙若下不择畴所其麻大者如箭如苇大长以美其细者如雚如蒸欲有与各大者不类小者则治揣而蔵之若众练丝五臭畴生莲与蘪芜藁本白芷其泽则多鱼牧则宜牛羊其泉白青其人坚劲寡有疥骚终无痟醒五沃之土干而不斥湛而不泽无髙下葆泽以处是谓沃土沃土之次曰五位五位之物五色襍英各有异章五位之状不塥不灰青怸以菭及其种大苇无细苇无赨茎白秀五位之土若在冈在陵在隫在衍在丘在山皆宜竹箭求黾犹擅其山之浅有笼与斥群木安遂条长数大其桑其松其杞其茸种木胥容楡桃桞楝群药安生姜与桔梗小辛大蒙其山之枭多桔符楡其山之末有箭与苑其山之旁有彼黄防及彼白昌山防苇芒群药安聚以圉民殃其林其漉其槐其楝其柞其谷群木安遂鸟兽安施既有麋麃又且多鹿其泉青黒其人轻直省事少食无髙下葆泽以处是谓位土位土之次曰五蘟五蘟之状黒土黒菭青怵以肥芬然若灰其种櫑葛赨茎黄秀恚目其叶若苑以蓄殖果木不若三土以十分之二是谓蘟土蘟土之次曰五壌五壌之状芬然若泽若屯土其种大水膓细水膓赨茎黄秀以慈忍水旱无不宜也蓄殖果木不若三土以十分之二是谓壌土壌土之次曰五浮五浮之状捍然如米以葆泽不离不圻其种忍蘟忍叶如雚叶以长狐茸黄茎黒茎黒秀其粟大无不宜也蓄殖果木不如三土以十分之二凡上土三十物种十二物中土曰五怸五怸之状廪焉如壏润湿以处其种大稷细稷赨茎黄秀慈忍水旱细粟如麻蓄殖果木不若三土以十分之三怸土之次曰五纑五纑之状彊力刚坚其种大邯郸细邯郸茎叶如枎櫄其粟大蓄殖果木不若三土以十分之三纑土之次曰五壏五壏之状芬焉若糠以肥其种大荔细荔青茎黄秀蓄殖果木不若三土以十分之三壏土之次曰五剽五剽之状华然如芬以脤其种大秬细秬黒茎青秀蓄殖果木不若三土以十分之四剽土之次曰五沙五沙之状粟焉如屑尘厉其种大萯细萯白茎青秀以蔓蓄殖果木不如三土以十分之四沙土之次曰五塥五塥之状累然如仆累不忍水旱其种大樛细樛杞黒茎黑秀蓄殖果木不如三土以十分之四凡中土三十物种二十物下土曰五犹五犹之状如粪其种大华细华白茎黑秀蓄殖果木不如三土以十分之五犹土之次曰五五之状如防肝其种青梁黑茎黒秀蓄殖果木不如三土以十分之五土之次曰五殖五殖之状甚泽以疏离圻以臞塉其种鴈膳黒实朱跗黄实蓄殖果木不如三土以十分之六五殖之次曰五觳五觳之状娄娄然不忍水旱其种大菽细菽多白实蓄殖果木不如三土以十分之六觳土之次曰五鳬五鳬之状坚而不骼其种陵稲黒鵞马夫蓄殖果木不如三土以十分之七鳬土之次曰五桀五桀之状甚咸以苦其物为下其种白稲长狭蓄殖果木不如三土以十分之七凡下土三十物其种十二物凡土物九十其种三十六【○胪列精晰堪作圗经职方氏　水无其详悉货殖传逊其古奥　　地】地者万物之本原诸生之根菀也羙恶贤不肖愚俊之所生也水者地之血气如筋脉之流通者也故曰水具材也何以知其然也曰夫水淖弱以清而好洒人之恶仁也视之黒而白精也量之不可使概至满而止正也唯无不流至平而止义也人皆赴髙已独赴下卑也卑也者道之室王者之器也而水以为都居凖也者五量之宗也素也者五色之质也淡也者五味之中也是以水者万物之凖也诸生之淡也违非得失之质也是以无不满无不居也集于天地而蔵于万物产于金石集于诸生故曰水神集于草木根得其度华得其数实得其量鸟兽得之形体肥大羽毛丰茂文理明着万物莫不尽其几及其常者水之内度适也夫玉之所贵者九徳出焉夫玉温润以泽仁也邻以里者知也坚而不蹙义也亷而不刿行也鲜而不垢洁也折而不挠勇也瑕适皆见精也茂华光泽竝通而不相陵容也叩之其音清抟彻逺纯而不杀辞也是以人主贵之蔵以为寳剖以为符瑞九徳出焉人水也男女精气合而水流形三月如咀咀者何曰五味五味者何曰五藏酸主脾咸主肺辛主肾苦主肝甘主心五藏已具而后生肉脾生隔肺生骨肾生脑肝生革心生肉五肉已具而后发为九窍脾发为鼻肝发为目肾发为耳肺发为窍五月而成十月而生生而目视耳聼心虑目之所以视非特山陵之见也察于荒忽耳之所聼非特雷鼓之闻也察于淑湫心之所虑非特知于麤麤也察于微眇故修要之精是以水集于玉而九徳出焉凝蹇而为人而九窍五虑出焉此乃其精也精麤浊蹇能存而不能亡者也伏闇能存而能亡者蓍与龙是也生于水发之于火于是为万物先为祸福正龙生于水被五色而防故神欲小则化如蚕蠋欲大则蔵于天下欲尚则凌于云气欲下则入于深泉变化无日上下无时谓之神与龙伏闇能存而能亡者也或世见或世不见者生蟡与庆忌故涸泽数百嵗谷之不徙水之不絶者生庆忌庆忌者其状若人其长四寸衣黄衣冠黄冠戴黄盖乘小马好疾驰以其名呼之可使千里外一日反报此涸泽之精也涸川之精者生于蟡蟡者一头而两身其形若虵其长八尺以其名呼之可以取鱼鼈此涸川水之精也是以水之精麤浊蹇能存而不能亡者生人与玉伏闇能存而能亡者蓍与龙或世见或不见者蟡与庆忌故人皆服之而管子则之人皆有之而管子以之是故具者何也水是也万物莫不以生唯知其托者能为之正具者水是也故曰水者何也万物之本原也诸生之宗室也美恶贤不肖愚俊之所产也何以知其然也夫齐之水道躁而复故其民贪麤而好勇楚之水淖弱而清故其民轻果而贼越之水浊重而洎故其民愚疾而垢秦之水泔最而稽滞而杂故其民贪戾罔而好事齐晋之水枯旱而运滞而杂故其民谄防葆诈巧佞而好利燕之水萃下而弱沈滞而杂故其民愚戆而好贞轻疾而易死宋之水轻劲而清故其民闲易而好正是以圣人之化世也其觧在水故水一则人心正水清则民心易一则欲不汚民心易则行无邪是以圣人之治于世也不人告也不户説也其枢在水　【内业】凡物之精此则为生下生五谷上为列星流于天地之间谓之鬼神蔵于胸中谓之圣人是故民气杲乎如登于天杳乎如入于渊淖乎如在于海防乎如在于已是故此气也不可止以力而可安以徳不可呼以声而可迎以音敬守勿失是谓成徳徳成而智出万物果得凡心之刑自充自盈自生自成其所以失之必以忧乐喜怒欲利能去忧乐喜怒欲利心乃反济彼心之情利安以寕勿烦勿乱和乃自成折折乎如在于侧忽忽乎如将不得渺渺乎如穷无极此稽不逺日用其徳夫道者所以充形也而人不能固其徃不复其来不舍谋乎莫闻其音防乎乃在于心冥冥乎不见其形滛滛乎与我俱生不见其形不闻其声而序其成谓之道　凡道无所善心安爱心静气理道乃可止彼道不逺民得以产彼道不离民因以知是故防乎其如可与索眇眇乎其如穷无所彼道之情恶音与声修心静音道乃可得道也者口之所不能言也目之所不能视也耳之所不能聼也所以修心而正形也人之所失以死所得以生也事之所失以败所得以成也凡道无根无茎无叶无荣万物以生万物以成命之曰道天主正地主平人主安静春秋冬夏天之时也山陵川谷地之枝也喜怒取予人之谋也是故圣人与时变而不化从物而不移能正能静然后能定定心在中耳目聪眀四枝坚固可以为精舍精也者气之精者也气道乃生生乃思思乃知知乃止矣凡心之形过知失生一物能化谓之神一事能变谓之智化不易气变不易智惟执一之君子能为此乎执一不失能君万物君子使物不为物使得一之理治心在于中治言出于口治事加于人然则天下治矣一言得而天下服一言定而天下聼公之谓也形不正徳不来中不静心不治正形摄徳天仁地义则滛然而自至神明之极照乎知万物中义守不忒不以物乱官不以官乱心是谓中得有神自在身一徃一来莫之能思失之必乱得之必治敬除其舍精将自来精想思之寕念治之严容畏敬精将至定得之而勿舍耳目不滛心无他圗正心在中万物得度道满天下普在民所民不能知也一言之觧上察于天下极于地蟠满九州何谓觧之在于心安我心治官乃治我心安官乃安治之者心也安之者心也心以藏心心之中又有心焉彼心之心音以先言音然后形形然后言言然后使使然后治不治必乱乱乃死精存自生其外安荣内蔵以为泉原浩然和平以为气渊渊之不涸四体乃固泉之不竭九窍遂通乃能穷天地被四海中无惑意外无邪菑心全于中形全于外不逄天菑不遇人害谓之圣人人能正静皮肤裕寛耳目聪明筋信而骨强乃能戴大圜而履大方鉴于大清视于大明敬慎无忒日新其徳徧知天下穷于四极敬发其充是谓内徳然而不反此生之忒　凡道必周必宻必寛必舒必坚必固守善勿舍逐淫泽薄既知其极反于道徳全心在中不可蔽匿和于形容见于肤色善气迎人亲于弟兄恶气迎人害于戎兵不言之声疾于雷鼓心气之形明于日月察于父母赏不足以劝善刑不足以惩过气意得而天下服心意定而天下聼抟气如神万物备存能抟乎能一乎能无卜筮而知吉凶乎能止乎能已乎能勿求诸人而得之已乎思之思之又重思之思之而不通鬼神将通之非鬼神之力也精气之极也四体既正血气既静一意搏心耳目不滛虽逺若近思索生知慢易生忧暴傲生怨忧郁生疾疾困乃死思之而不舍内困外薄不蚤为圗生将巽舍食莫若无饱思莫若勿致节适之齐彼将自至凡人之生也天出其精地出其形合此以为人和乃生不和不生察和之道其精不见其徴不丑平正擅胸论治在心此以长夀忿怒之失度乃为之圗节其五欲去其二凶不喜不怒平正擅胸凡人之生也必以平正所以失之必以喜怒忧患是故止怒莫若诗去忧莫若乐节乐莫若礼守礼莫若敬守敬莫若静内静外敬能反其性性将大定凡食之道大充伤而形不蔵大摄骨枯而血沍充摄之闲此谓和成精之所舍而知之所生饥饱之失度乃为之圗饱则疾动饥则广思老则长虑饱不疾动气不通于四末饥不广思饱而不废老不长虑困乃遬竭大心而敢寛气而广其形安而不移能守一而弃万苛见利不诱见害不惧寛舒而仁独乐其身是谓云气意行似天凡人之生也必以其欢忧则失纪怒则失端忧悲喜怒道乃无处爱欲静之遇乱正之勿引勿推福将自归彼道自来可借与谋静则得之躁则失之灵气在心一来一逝其细无内其大无外所以失之以躁为害心能执静道将自定得道之人理丞而屯泄匈中无败节欲之道万物不害【○精言奥义可与　枢广成隂符相参　　言】管子曰道之在天者日也其在人者心也故曰有气则生无气则死生者以其气有名则治无名则乱治者以其名枢言曰爱之利之益之安之四者道之出帝王者用之而天下治矣帝王者审所先所后先民与地则得矣先贵与骄则失矣是故先王愼贵在所先所后人主不可以不愼贵不可以不愼民不可以不愼富愼贵在举贤慎民在置官愼富在务地故人主之卑尊轻重在此三者不可不愼国有寳有器有用城郭险阻蓄藏寳也圣智器也珠玉末用也先王重其寳器而轻其末用故能为天下生而不死者二立而不立者四喜也者怒也者恶也者欲也者天下之败也而贤者寳之为善者非善也故善无以为也故先王贵善王主积于民霸主积于将战士衰主积于贵人亡主积于妇女珠玉故先王慎所积疾之疾之万物之师也为之为之万物之时也强之强之万物之指也凡国有三制有制人者有为人之所制者有不能制人人亦不能制者何以知其然徳盛义尊而不好加名于人人众兵强而不以其国造难生患天下有大事而好以其国后如此者制人者也徳不盛义不尊而好加名于人人不众兵不强而好以其国造难生患恃与国幸名利如此者人之所制也人进亦进人退亦退人劳亦劳人佚亦佚进退劳佚与人相胥如此者不能制人人亦不能制也爱人甚而不能利也憎人甚而不能害也故先王贵当贵周周者不出于口不见于色一龙一蛇一日五化之谓周故先王不以一过二先王不独举不擅功先王不约束不结纽约束则解结纽则絶故亲不在约束结纽先王不货交不列地以为天下天下不可改也而可以鞭棰使也时也利也出为之也余目不眀余耳不聪是以能继天子之容官职亦然时者得天义者得人既时且义故能得天与人先王不以勇猛为邉竟则边竟安边竟安则邻国亲邻国亲则举当矣人故相憎也人之心悍故为之法法出于礼礼出于治治礼道也万物待治礼而后定凡万物隂阳两生而参视先王因其参而愼所入所出以卑为卑卑不可得以尊为尊尊不可得桀舜是也先王之所以最重也得之必生失之必死者何也唯无得之尧舜禹汤文武孝已斯待以成天下必待以生故先王重之一日不食比歳歉三日不食比歳饥五日不食比嵗荒七日不食无国土十日不食无俦类尽死矣先王贵诚信诚信者天下之结也贤大夫不恃宗至士不恃外权坦坦之利不以功坦坦之备不为用故存国家定社稷在防谋之间耳圣人用其心沌沌乎博而圜豚豚乎莫得其门纷纷乎若乱丝遗遗乎若有从治故曰欲知者知之欲利者利之欲勇者勇之欲贵者贵之彼欲贵我贵之人谓我有礼彼欲勇我勇之人谓我恭彼欲利我利之人谓我仁彼欲知我知之人谓我慜戒之戒之微而异之动作必思之无令人识之防来者必备之信之者仁也不可欺者智也既智且仁是谓成人贱固事贵不肖固事贤贵之所以能成其贵者以其贵而事贱也贤之所以能成其贤者以其贤而事不肖也恶者美之充也卑者尊之充也贱者贵之充也故先王贵之天以时使地以材使人以德使鬼神以祥使禽兽以力使所谓徳者先之之谓也故徳莫如先应适莫如后先王用一隂二阳者霸尽以阳者王以一阳二隂者削尽以隂者亡量之不以少多称之不以轻重度之不以短长不审此三者不可举大事能戒乎能敕乎能隐而伏乎能而稷乎能而麦乎春不生而夏无得乎众人之用其心也爱者憎之始也徳者怨之本也唯贤者不然先王事以合交徳以合人二者不合则无成矣无亲矣凡国之亡也以其长者也人之自失也以其所长者也故善游者死于梁池善射者死于中野命属于食治属于事无善事而有善治者自古及今未尝之有也众胜寡疾胜徐勇胜怯智胜愚善胜恶有义胜无义有天道胜无天道凡此七胜者贵众用之终身者众矣人主好佚欲亡其身失其国者殆其徳不足以懐其民者殆明其刑而贱其士者殆诸侯假之威久而不知极已者殆身弥老不知敬其适子者殆蓄藏积陈朽腐不以与人者殆凡人之名三有治也者有耻也者有事也者事之名二正之察之五者而天下治矣名正则治名倚则乱无名则死故先王贵名先王取天下逺者以礼近者以体体礼者所以取天下逺近者所以殊天下之际日益之而患少者惟忠日损之而患多者惟欲多忠少欲智也为人臣者之广道也为人臣者非有功劳于国也家富而国贫为人臣者之大罪也为人臣者非有功劳于国也爵尊而主卑为人臣者之大罪也无功劳于国而贵富者其唯尚贤乎众人之用其心也爱者憎之始也徳者怨之本也其事亲也妻子具则孝衰矣其事君也有好业家室富足则行衰矣爵禄满则忠衰矣唯贤者不然故先王不满也人主操逆人臣操顺先王重荣辱荣辱在为天下无私爱也无私憎也为善者有福为不善者有祸祸福在为故先王重为明赏不费明刑不暴赏罚明则徳之至者也故先王贵明天道大而帝王者用爱恶爱恶天下可秘爱恶重闭必固釡鼓满则人概之人满则天概之故先王不满也先王之书心之敬执也而众人不知也故有事事也毋事亦事也吾畏事不欲为事吾畏言不欲为言故行年六十而老吃也　【九守】安徐而静柔节先定虚心平易以待湏【○主位】　目贵明耳贵聪心贵智以天下之目视则无不见也以天下之耳听则无不闻也以天下之心虑则无不知也辐凑竝进则明不塞矣【○主明】　听之术曰勿望而距勿望而许许之则失守距之则闭塞髙山仰之不可极也深渊度之不可测也神明之德正静其极也【○主听】　用赏者贵诚用刑者贵必刑赏信必于耳目之所见则其所不见莫不闇化矣诚畅乎天地通于神明见奸伪也【○主赏】　一曰天之二曰地之三曰人之四曰上下左右前后荧惑其处安在【○主问】　心不为九窍九窍治君不为五官五官治为善者君予之赏为非者君予之罚君因其所以来因而予之则不劳矣圣人因之故能掌之因之修理故能长久【○主因】　人主不可不周人主不周则羣臣下乱寂乎其无端也外内不通安知所怨闗闬不开善否无原【○主周】　一曰长目二曰飞耳三曰树明明知千里之外隐微之中曰动奸奸动则变更矣【○主叅】　修名而督实按实而定名名实相生反相为情名实当则治不当则乱名生于实实生于徳徳生于理理生于智智生于当【○督名○此篇语见韩非子六韬鬼谷子皆大同小异转相附托不知孰眞孰赝○汉书道家筦子八十六篇名夷吾】
　　淮南子齐桓公之时天子卑弱诸侯力征南夷北狄交伐中国中国之不絶如线齐国之地东负海而北漳河地狭田少而民多智巧桓公忧中国之患苦夷狄之乱欲以存亡继絶崇天子之位广文武之业故管子之书生焉
　　管子【弟子职】先王施教弟子是则温恭自虚所受是极见善从之闻义则服温柔孝悌毋骄恃力志毋虚邪行必正直游居有常必就有徳顔色整齐中心必式夙兴夜寐衣带必饰朝益暮习小心翼翼一此不解是谓学则少者之事夜寐蚤作既拚盥漱执事有恪摄衣共盥先生乃作沃盥彻盥泛拚正席先生乃坐出入恭敬如见賔客危坐乡师顔色毋怍受业之纪必由长始一周则然其余则否始诵必作其次则己凡言与行思中以为纪古之将兴者必由此始后至就席狭坐则起若有賔客弟子骏作对客无让应且遂行趋进受命所求虽不在必以反命反坐复业若有所疑捧手问之师出皆起至于食时先生将食弟子馔馈摄衽盥潄跪坐而馈置酱错食陈膳毋悖凡置彼食鸟兽鱼鼈必先菜羮羮胾中别胾在醤前其设要方饭是为防左酒右酱告具而退捧手而立三饭二斗左执虚豆右执挟匕周还而贰唯嗛之视同嗛以齿周则有始柄尺不跪是谓贰纪先生已食弟子方彻趋走进潄拚前敛祭先生有命弟子方食以齿相要坐必尽席饭必捧羮不以手亦有据膝毋有隐肘旣食乃饱循咡覆手振衽扫席已食者作抠衣而降旋而乡席各彻其餽如于賔客既彻并器乃还而立凡拚之道实水于盘攘臂袄及肘堂上则播洒室中握手执箕膺揲厥中有帚入户而立其仪不忒执帚下箕倚于戸侧凡之纪必由奥始俯仰磬折毋有彻前而退聚于户内坐板排之以叶适已实帚于箕先生若作乃兴而辞坐执而立遂出弃之既反立是协是稽暮食复礼昏将举火执烛隅坐错总之法横于坐所栉之逺近乃承厥火居句如矩蒸闲容蒸然者处下捧椀以为绪右手执烛左手正栉有堕代烛交坐毋倍尊者乃取厥栉遂出是去先生将息弟子皆起敬奉枕席问所何趾俶衽则请有常则否先生既息各就其友相切相磋各长其仪周则复始是谓弟子之纪【汉书弟子职一篇应劭曰管仲所作在管子书○弟子职汉志附于孝经盖古塾师教条管子之作内政用以教士之子者尔】
　　霸之名何昉乎祭法曰共工氏之霸九州然则霸之名不已旧乎或曰古者有伯而无霸其在唐虞有州牧侯伯商以文王为西伯周有二伯是矣霸之名我未之前闻也其当周之末季齐桓晋文之事乎国佐有言曰五伯之霸也勤而抚之以役王命解者曰是夏之昆吾商之大彭豕韦周之齐桓晋文也白虎通曰三王之道衰而五霸存其政则霸之名若不自周起矣盖必有翼戴天子之功而后可以称霸秦穆公受甘言以纵郑国违黄发而败殽师诛贤臣百里而以子车氏殉黄鸟刺焉宋防公不度徳量力求诸侯而虐用小国败身死为天下笑楚荘王僣号陵上慿威肆彊观兵以窥周鼎倚怒以残宋郊易子析骸力有余而仁不足此三君者皆不闻有翼戴天子之功粤稽昆吾大彭豕韦盖尝于夏殷之中叶匡辅王室则并桓文而为五矣五霸之名所由起乎即春秋之称五霸亦有进阖庐而黜宋防者循名责实咸无稽焉孟子曰五霸桓公为盛当周室东迁之后王纲不振而能起自危难尊内攘外其功诚足述也昔防公不道杀鲁桓而诛彭生既而户下难发防公歼焉鲁于此时仗义问罪别立贤君将雠复而先君之耻雪矣奈何庄非其人无知之立晏然弗知阻小白而助子纠佐其不当立者以攻其当立者干时一败仅获传乘鲍子来言纠亦不保谷梁氏讥之曰以千乘之鲁不能存一子纠以公为病矣桓公图霸亟欲得鲁而鲁人懐纳纠之隙犹豫未前桓独捐弃前怨为柯之盟信义是尚彼曹沫者手劒劫田何为也哉夫齐洋洋表海是太公之遗也而桓公能起而修之衅沐施于羁囚连帅置之都鄙煑海通贾国用富彊衣裳兵车之防唯是尊天子而睦诸侯抑彊楚而保小国使当盛周之际抑且膺方伯之命以长率诸侯惜乎王室不竞一君一臣经营四十年而克济焉是以北杏肇积鲁卫不至鄄幽继盟郑宋懐疑迨三国存而大义始昭江黄服而蛮方始惧至贯泽阳谷之防逺迩毕集矣桓公端委搢笏以朝之盛之至也而或谓包茅责贡以来不闻南下之师葵丘震矜九国以畔黄灭而不能救东略则西否功髙志满于晩节见其渐衰焉无他管仲死也故桓公中主也得管子而名彰读山髙牧民轻重九府诸篇其规模宏焉其经制详且备焉兵力甲于天下而不敢敎其君以请隧问鼎之事此管子所以称仁与至尊莫如王子定其位而觊觎絶矣至亲莫如哀姜诛其罪而淫乱息矣侵伐不劳大师盟誓不烦小国功髙来天王之锡犹凛天威而惧陨越君子是以知管子之所以贤也能辅君也桓公之所以霸也能用贤也故曰五霸桓公为盛



　　绎史卷四十四之四
&lt;史部,纪事本末类,绎史&gt;
　　钦定四库全书
　　绎史卷四十五　　　　　灵壁县知县马骕撰晋灭虞虢
　　左传【桓公十年】虢仲谮其大夫詹父于王詹父有辞以王师伐虢夏虢公出奔虞　　初虞叔有玉虞公求旃弗献既而悔之曰周谚有之匹夫无罪懐璧其罪吾焉用此其以贾害也乃献之又求其寳剑叔曰是无厌也无厌将及我遂伐虞公故虞公出奔共池　【庄公二十六年】秋虢人侵晋冬虢人又侵晋　【二十七年】晋侯将伐虢士蔿曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥　【二十九年】樊皮叛王　三十年春王命虢公讨樊皮夏四月丙辰虢公入樊执樊仲皮归于京师　【三十二年】秋七月有神降于莘惠王问诸内史过曰是何故也对曰国之将兴明神降之监其德也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之内史过往闻虢请命反曰虢必亡矣虐而聼于神神居莘六月虢公使祝应宗区史嚚享焉神赐之土田史嚚曰虢其亡乎吾闻之国将兴聼于民将亡聼于神神聪明正直而壹者也依人而行虢多凉德其何土之能得国语十五年有神降于莘王问于内史过曰是何故固有之乎对曰有之国之将兴其君齐明衷正精洁惠龢其德足以昭其馨香其惠足以同其民人神飨而民聼民神无怨故明神降之观其德政而均布福焉国之将亡其君贪冒辟邪滛佚荒怠麤秽暴虐其政腥臊馨香不登其刑矫诬百姓携贰明神弗蠲而民有逺志民神怨痛无所依懐故神亦往焉观其苛慝而降之祸是以或见神以兴亦或以亡昔夏之兴也融降于崇山其亡也囘禄信于耹隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志者也王曰今是何神也对曰昔昭王娶于房曰房后实有爽德协于丹朱丹朱冯身以仪之生穆王焉实临照周之子孙而祸福之夫神壹不逺徙迁焉若由是观之其丹朱乎王曰其谁受之对曰在虢土王曰然则何为对曰臣闻之道而得神是谓逄福滛而得神是谓贪祸今虢少荒其亡乎王曰吾其若之何对曰使大宰以祝史帅狸姓奉牺牲粢盛玉帛往献焉无有祈也王曰虢其几何对曰昔尧临民以五今其胄见神之见也不过其物若由是观之不过五年王使大宰忌父帅傅氏及祝史奉牺牲玉鬯往献焉内史过从至虢虢公亦使祝史请土焉内史过归告王曰虢必亡矣不禋于神而求福焉神必祸之不亲于民而求用焉民必违之精意以享禋也慈保庶民亲也今虢公动匮百姓以逞其违离民怒神而求利焉不亦难乎十九年晋取虢【○丹朱房后之说其言迂诞】
　　左传【闵公】二年春虢公败犬戎于渭汭舟之侨曰无德而禄殃也殃将至矣遂奔晋
　　国语虢公梦在庙有神人面白毛虎爪执钺立于西阿公惧而走神曰无走帝命曰使晋袭于尔门公拜稽首觉召史嚣占之对曰如君之言则蓐收也天之刑神也天事官成公使囚之且使国人贺梦舟之侨告其诸族曰众谓虢亡不乆吾乃今知之君不度而贺大国之袭于己何瘳吾闻之曰大国道小国袭焉曰服小国敖大国袭焉曰诛民疾君之侈也是以遂于逆命今嘉其梦侈必展是天夺之鉴而益其疾民疾其态天又诳之大国来诛出令乃逆宗国既卑诸侯逺己内外无亲其谁云救之吾不忍俟也将行以其族适晋六年虢乃亡左传【僖公二年】晋荀息请以屈产之乘与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君防之虽谏将不聼乃使荀息假道于虞曰冀为不道入自顚軨伐鄍三门冀之既病则亦惟君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不聼遂起师夏晋里克荀息帅师会虞师伐虢灭下阳先书虞贿故也【纪年晋献公十九年会虞师伐虢灭下阳虢公丑奔卫　史记献公曰始吾先君庄伯武公之诛晋乱而虢常助晋伐我又匿晋亡公子果为乱弗诛后遗子孙忧乃使荀息以屈产之乘假道于虞虞假道遂伐虢取其下阳以归韩非子晋献公欲伐虞乃遗之屈产之乘棘之璧女乐六以荣其意而乱其政】公羊传虞微国也曷为序乎大国之上使虞首恶也曷为使虞首恶虞受赂假灭国者道以取亡焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与垂棘之白璧往必可得也则寳出之内藏藏之外府马出之内厩系之外廏尔君何丧焉献公曰诺虽然宫之竒存焉如之何荀息曰宫之竒知则知矣虽然虞公贪而好寳见寳必不从其言请终以往于是终以往虞公见寳许诺宫之竒果谏记曰唇亡则齿寒虞郭之相救非相为赐则晋今日取郭而明日虞从而亡尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣寳则吾寳也虽然吾马之齿亦已长矣盖戏之也夏阳者何郭之邑也曷为不系于郭国之也曷为国之君存焉尔【○叙事有原委有姿态】谷梁传非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乗垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廏而置之外廐也公曰宫之竒存焉必不使受之也荀息曰宫之竒之为人也逹心而懦又少长于君逹心则其言略懦则不能彊諌少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒谏曰晋国之使者其辞卑而币重必不便于虞虞公弗聼遂受其币而借之道宫之竒谏曰语曰唇亡则齿寒其斯之谓与挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣
　　左传虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔　【五年】晋侯复假道于虞以伐虢宫之竒谏曰虢虞之表也虢亡虞必从之晋不可啓宼不可翫一之为甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勳在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗聼许晋使宫之竒以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也【国语伐虢之役师出于虞宫之竒谏而不聼出谓其子曰虞将亡矣唯忠信者能留外宼而不害除闇以应外谓之忠定身以行事谓之信今君施其所恶于人闇不除矣以贿灭亲身不定矣夫国非忠不立非信不固既不忠信而留外防宼知其衅而归图焉已自防其本矣何以能乆吾不去惧及焉以其孥适西山三月虞乃亡晋献公问于卜偃曰攻虢何月也对曰童謡有之曰丙之晨龙尾伏辰均服振振取虢之旂鹑之贲贲天策焞焞火中成军虢公其奔火中而旦其九月十月之交乎　公羊传虞已灭矣其言执之何不与灭也曷为不与灭灭者亡国之善辞也灭者上下之同力者也　谷梁传执不言所于地緼于晋也其曰公何也犹曰其下执之之辞也其犹下执之之辞何也晋命行乎虞民矣虞虢之相救非相为赐也今日亡虢而明日亡虞矣】
　　新书昔者虢君骄恣自伐谄谀亲贵谏臣诛逐政治蹖乱国人不服晋师伐之虢人不守虢君出走至于泽中曰吾渇而欲饮其御乃进清酒曰吾饥而欲食御进腵脯粱糗虢君喜曰何给也御曰储之乆矣曰何故储之对曰为君出亡而道饥渇也君曰知寡人亡邪对曰知之曰知之何以不谏对曰君好谄谀而恶至言臣愿谏恐先说亡虢君作色而怒御谢曰臣之言过也有间君曰吾之亡者诚何也其御曰君弗知邪君之所以亡者以大贤也虢君曰贤人之所以存也亡何也对曰天下之君皆不肖夫疾君君之独贤也故亡虢君喜据式而叹曰嗟乎贤固若是苦邪遂徒行即于山中居饥倦枕御膝而卧御以块自易逃行而去君遂饿死为禽兽食【○牵合陈辕颇齐闵王楚灵王之事而一之非实可知】
　　诗葛生防楚蘝蔓于野予美亡此谁与独处葛生蒙棘蘝蔓于域予美亡此谁与独息角枕粲兮锦衾烂兮予美亡此谁与独旦夏之日冬之夜百歳之后归于其居冬之夜夏之日百歳之后归于其室【诗序葛生刺晋献公也好攻战则国人多丧矣　说苑晋献公之特东郭民有祖朝者上书献公曰草茅臣东郭民祖朝愿请闻国家之计献公使使出告之曰肉食者已虑之矣藿食者尚何与焉祖朝对曰大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免剑渉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰肉食者已虑之矣藿食者尚何与焉设使食肉者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其忧深臣安得无与国家之计乎献公召而见之三日与语无复忧者乃立以为师也○其言甚美但不宜称大王盖后人之寓言】
　　自曲沃并晋至献公除桓庄之族晋始骤彊前此尝伐骊戎伐臯落矣又尝灭耿霍及魏矣经皆不书而独书灭夏阳晋是始见于经盖重灭夏阳也夏阳灭而虞虢灭矣虢天子之大臣也虢公与郑伯咸为王卿士王实私虢子頽之乱虢受上赏樊皮不臣虢公致讨凡周室有事虢必与焉晋灭虢晋无天子矣方晋之初为侯也虢公衔王命以来既而同朝于王二国之始盖式相好然而虢不灭则虞不举虞不举则晋无以图淮泗之诸侯晋固未尝一日忘虞虢也虢复构怨一歳再侵晋与虢之衅起而献公私喜矣犹且深谋审视按兵不举数年之内虢日以骄于是丹朱降莘蓐收入梦妖祥见而童謡作天时人事昭然明着晋侯始寝而不寐不禁摩厉之无从也虞公求玉于弟贪人无厌晋所素知荀息揖入为谋而两国已在掌握之中宫之竒彊谏不聼迨夫牵马操璧晋之君臣相视而笑夫固已熟筹之矣虢公奔于京师天子不能声讨齐桓会于首止未敢过而问罪晋国方彊彼虞虢何足以支之













　　绎史卷四十五
　　钦定四库全书
　　绎史卷四十六　　　　灵壁县知县马骕撰鲁人颂僖公
　　左传【僖公三十三年】齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也冬公如齐朝且吊有狄师也反薨于小寝即安也【谷梁传小寝非正也】
　　诗駉駉牡马在坰之野薄言駉者有驈有皇有骊有黄以车彭彭思无彊思马斯臧駉駉牡马在坰之野薄言駉者有骓有駓有骍有骐以车伾伾思无期思马斯才駉駉牡马在坰之野薄言駉者有驒有骆有駵有雒以车绎绎思无斁思马斯作駉駉牡马在坰之野薄言駉者有骃有騢有驔有鱼以车袪袪思无邪思马斯徂有駜有駜駜彼乗黄夙夜在公在公明明振振鹭鹭于下鼓咽咽醉言舞于胥乐兮有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮有駜有駜駜彼乘駽夙夜在公在公载燕自今以始歳其有君子有谷诒孙子于胥乐兮　思乐泮水薄采其芹鲁侯戾止言观其旂其旂笩笩鸾声哕哕无小无大从公于迈思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教思乐泮水薄采其茆鲁侯戻止在泮饮酒既饮防酒永锡难老顺彼长道屈此羣丑穆穆鲁侯敬明其德敬愼威仪维民之则允文允武昭假烈祖靡有不孝自求伊祜明明鲁侯克明其德既作泮宫淮夷攸服矫矫虎臣在泮献馘淑问如臯陶在泮献囚济济多士克广德心桓桓于征狄彼东南烝烝皇皇不吴不扬不吿于讻在泮献功角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获翩彼飞鸮集于泮林食我桑黮懐我好音憬彼淮夷来献其琛元象齿大赂南金閟宫有侐实实枚枚赫赫姜嫄其德不囘上帝是依无灾无害弥月不迟是生后稷降之百福黍稷重穋稙稺菽麦奄有下国俾民稼穑有稷有黍有稻有秬奄有卞土缵禹之绪后稷之孙实维大王居岐之阳实始翦商至于文武缵大王之绪致天之届于牧之野无贰无虞上帝临女敦商之旅克咸厥功王曰叔父建尔元子俾侯于鲁大啓尔宇为周室辅乃命鲁公俾侯于东锡之山川土甶附庸周公之孙庄公之子龙旂承祀六辔耳耳春秋匪觧享祀不忒皇皇后帝皇祖后稷享以骍牺是飨是宜降福既多周公皇祖亦其福女秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵公车千乗朱英緑縢二矛重弓公徒三万贝胄朱綅烝徒增增戎狄是膺荆舒是惩则莫我敢承俾尔昌而炽俾尔寿而富黄髪台背寿胥与试俾尔昌而大俾尔耆而艾万有千歳眉寿无有害泰山岩岩鲁邦所詹奄有防遂荒大东至于海邦淮夷来同莫不率从鲁侯之功保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若天锡公纯嘏眉夀保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿徂来之松新甫之栢是断是度是防是尺松桷有舄路寝孔硕新庙奕奕奚斯所作孔曼且硕万民是若【诗序駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂　有駜颂僖公君臣之有道也　泮水颂僖公能修泮宫也　閟宫颂僖公能复周公之宇也○朱子云旧说皆以为僖公之诗今无所考独閟宫一篇为僖公之诗无疑耳又云此诗言庄公之子又言新庙奕奕则为僖公修庙之诗明矣但诗所谓复周公之宇者祝其能复周公之土宇耳非谓其能修周公之庙宇也序文首句之谬如是而蘓氏信之何哉】左传葬僖公缓作主非礼也凡君薨卒哭而祔祔而作主特祀于主烝尝禘于庙　【文公元年】夏四月丁巳葬僖公【谷梁传继正即位正也薨称公举上也葬我君接上下也僖公葬而后举諡諡所以成徳也于卒事乎加之矣】穆伯如齐始聘焉礼也凡君即位卿出竝聘践修旧
　　好要结外援好事邻国以卫社稷忠信卑让之道也忠德之正也信德之固也卑让德之基也　【二年】丁丑作僖公主书不时也【公羊传作僖公主者何为僖公作主也主者曷用虞主用桑练主用栗用栗者藏主也作僖公主何以书讥何讥尔不时也其不时奈何欲乆丧而后不能也　谷梁传作为也为僖公主也立主丧主于虞吉主于练作僖公主讥其后也作主壊庙有时日于练焉壊庙壊庙之道易檐可也改涂可也】秋八月丁卯大事于大庙跻僖公逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食乆矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也【公羊传大事者何大祫也大祫者何合祭也其合祭奈何毁庙之主陈于大祖未毁庙之主皆升合食于大祖五年而再殷祭跻者何升也何言乎升僖公讥何讥尔逆祀也其逆祀奈何先祢而后祖也谷梁传大事者何大是事也着祫尝祫祭者毁庙之主陈于大祖未毁庙之主皆升合祭于大祖跻升也先亲而后祖也逆祀也逆祀则是无昭穆也无昭穆则是无祖也无祖则无天也故曰文无天无天者是无天而行也君子不以亲亲害尊尊此春秋之义也】
　　国语夏父弗忌为宗烝将跻僖公宗有司曰非昭穆也曰我为宗伯明者为昭其次为穆何常之有有司曰夫宗庙之有昭穆也以次世之长防而等胄之亲防也夫祀昭孝也各致齐敬于其皇祖昭孝之至也故工史书世宗祝书昭穆犹恐其逾也今将先明而后祖自王以及主癸莫若汤自稷以及王季莫若文武商周之烝也未尝跻汤与文武为逾也鲁未若商周而改其常无乃不可乎弗聼遂跻之展禽曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯鬼道二犯人道二能无殃乎侍者曰若有殃焉在抑刑戮也其夭札也曰未可知也若血气彊固将夀宠得没虽夀而没不为无殃既其葬也焚烟彻于上
　　左传【四年】冬成风薨　五年春王使荣叔来含且赗召昭公来会葬礼也【公羊传含者何口实也其言归含且赗何兼之兼之非礼也成风者何僖公之母也谷梁传含一事也赗一事也兼归之非正也其曰且志兼也其不言来不周事之用也赗以早而含己晚会葬之　九礼于鄙上　年】秦人来归僖公成风之襚礼也诸侯相
　　吊贺也虽不当事苟有礼焉书也以无忘旧好【公羊传其言僖公成风何兼之兼之非礼也曷为不言及成风成风尊也　谷梁传秦人弗夫人也即外之弗夫人而见正焉】鲁诗四篇其名则颂其体则风也颂者美盛德之形容鲁列国也是宜有风而无颂臣子之于君父爱其身因以扬其名既将顺其美又从而歌咏之是臣子之极也故圣人有取焉鲁以庆父之乱再世不宁季子起而平内难大义灭亲援立新君卒能佐霸成功为鲁国之令主其孙行父复请周作颂阐扬君德亦可谓之善继善述矣僖公当惠襄之世能遵伯禽之法所称尊贤禄士新祖庙修泮宫以及牧马复旧诸事史不具见即从诸侯以谋东略亦未克有服淮献馘之功也诗人得无溢美乎至于未徧而薨使文能承父之志僖公之业可成矣臣子之于君父爱之斯颂之颂之斯祷之兼有望于后之为君者是以圣人有取焉尔鲁以周公勲劳同于王者之后天子不陈其诗轶兴轶衰越僖公十有九世矣有君如此而其臣能颂之是可以不亟録乎诗録鲁颂书存费誓圣人之大有望于鲁也如此夫










　　绎史卷四十六
　　钦定四库全书
　　绎史卷四十七　　　　灵壁县知县马骕撰宋襄公圗霸
　　左传【僖公八年】宋公疾大子兹父固请曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退【説苑宋襄公兹父为桓公太子桓公有后妻子曰公子目夷公爱之兹父为公爱之也欲立之请于公曰请使目夷立臣为之相兄以佐之公曰何故也对曰臣之舅在卫爱臣若终立则不可以往絶迹于卫是背母也且臣自知不足以处目夷之上公不许彊以请公公许之将立公子目夷目夷辞曰兄立而弟在下是其义也今弟立而兄在下不义也不义而使目夷为之目夷将逃乃逃之卫兹父从之三年桓公有疾使人召兹父若不来是使我以忧死也兹父乃反公复立之以为太子然后目夷归也○传言目夷长知非后妻子矣】　九年春宋桓公卒未葬而襄公会诸侯故曰子凡在丧王曰小童公侯曰子【公羊传何以不书葬为襄公讳也　谷梁传宋其称子何也未葬之辞也礼柩在堂上孤无外事今背殡而出防以宋子为无哀矣】宋襄公即位以公子目夷为仁使为左师以聼政于是宋治故鱼氏世为左师
　　诗谁谓河广一苇杭之谁谓宋逺跂予望之谁谓河广曾不容刀谁谓宋逺曽不崇朝【诗序河广宋襄公毋归于卫思而不止故作是诗也　诗説河广宋桓夫人生襄公而出归于卫襄公即位夫人思之而义不可往故作此诗○诗説显明不嫌其伪】
　　礼记宋襄公其夫人醯醢百瓮会子曰既曰明器矣而又实之【○檀弓】
　　左传【十八年】郑伯始朝于楚楚子赐之金既而悔之与之盟曰无以铸兵故以铸三钟　【十九年】宋人执滕宣公夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一会而虐二国之君又用诸滛昏之鬼将以求霸不亦难乎得死为幸【公羊传其言会盟何后防也恶乎用之用之社也其用之社奈何盖叩其鼻以血社也　谷梁传防国之君因邾以求与之盟人因已以求与之盟已迎而执之恶之故谨而日之也用之者叩其鼻以衈社也】宋人围曹讨不服也子鱼言于宋公曰文王闻崇徳乱而伐之军三旬而不降退脩教而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省徳乎无阙而后动　陈穆公请脩好于诸侯以无忘齐桓之德冬盟于齐脩桓公之好也　【二十年】宋襄公欲合诸侯臧文仲闻之曰以欲从人则可以人从欲鲜济　二十一年春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败秋诸侯会宋公于盂子鱼曰祸其在此乎君欲已甚其何以堪之于是楚执宋公以伐宋冬会于薄以释之子鱼曰祸犹未也未足以惩君
　　公羊传孰执之楚子执之曷为不言楚子执之不与夷狄之执中国也此楚子也其称人何贬曷为贬为执宋公贬曷为为执宋公贬宋公与楚子期以乗车之会公子目夷谏曰楚夷国也彊而无义请君以兵车之会往宋公曰不可吾与之约以乗车之防自我为之自我堕之曰不可终以乗车之会往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至乎此公子目夷复曰君虽不言国国固臣之国也于是归设守械而守国楚人谓宋人曰子不与我国吾将杀子君矣宋人应之曰吾頼社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后逆襄公归恶乎捷捷乎宋曷为不言捷乎宋为襄公讳也此围辞也曷为不言其围为公子目夷讳也执未有言释之者此其言释之何公与为尔也公与为尔奈何公与议尔也【谷梁传以重辞也捷军得也其不曰宋捷何也不与楚捷于宋也防者外为主焉尔外释不志此其志何也以公之与之盟目之也不言楚不与楚专释也】
　　左传【二十二年】三月郑伯如楚夏宋公伐郑子鱼曰所谓祸在此矣楚人伐宋以救郑宋公将战大司马固諌曰天之弃商乆矣君将兴之弗可赦也已弗听冬十一月己巳朔宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声气致志鼓儳可也【○子鱼畅言战陈淋漓痛快足破襄公之腐　史记宋师大败襄公伤股国人皆怨公公曰君子不困人于阨不鼓不成列子鱼曰兵以胜为功何常言与必如公言即奴事之耳又何战为　韩非子宋襄公与楚人战涿谷上襄公曰今楚未济而击之害义请使楚毕渉成陈而后鼓士进之右司马曰君不爱宋民腹心不完特为义耳公曰不反列且行法右司马反列楚人已成列撰陈矣公乃鼓之宋人大败公伤股三日而死此乃慕自亲仁义之祸夫必恃人主之自躬亲而后民聼从是则将令人主耕以为上服战雁行也民乃肯耕战则人主不防危乎而人臣不防安乎】
　　谷梁传日事遇朔曰朔春秋三十有四战未有以尊败乎卑以师败乎人者也以尊败乎卑以师败乎人则骄其敌襄公以师败乎人而不骄其敌何也责之也之战以为复雩之耻也雩之耻宋襄公有以自取之伐齐之丧执滕子围曹为雩之防不顾其力之不足而致楚成王成王怒而执之故曰礼人而不答则反其敬爱人而不亲则反其仁治人而不治则反其知过而不改又之是谓之过襄公之谓也古者被甲婴胄非以兴国也则以征无道也岂曰以报其耻哉宋公与楚人战于水之上司马子反曰楚众我少鼓险而击之胜无幸焉襄公曰君子不推人危不攻人厄须其出旣出旌乱于上陈乱于下子反曰楚众我少击之胜无幸焉襄公曰不鼓不成列湏其成列而后击之则众败而身伤焉七月而死倍则攻敌则战少则守人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道道之贵者时其行势也【○似嘲之似惜之防溢言外公羊传偏战者日尔此其言朔何春秋辞繁而不杀者正也何正尔宋公与楚人期战于之阳楚人济而来有司复曰请迨其未毕济而击之宋公曰不可吾闻之也君子不厄人吾虽丧国之余寡人不忍行也既济未毕陈有司复曰请迨其未毕陈而击之宋公曰不可吾闻之也君子不鼓不成列已陈然后襄公鼓之宋师大败故君子大其不鼓不成列临大事而不忘大礼有君而无臣以为虽文王之战亦不过此也○一败涂地文王之战岂尔】史记襄公之时脩行仁义欲为盟主其大夫正考父美之故追道契汤髙宗殷所以兴作商颂襄公既败于而君子或以为多伤中国阙礼义裦之也宋襄之有礼让也【○以商颂为此时所作异闻】
　　左传丙子晨郑文夫人芊氏姜氏劳楚子于柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器丁丑楚子入飨于郑九献庭实旅百加笾豆六品飨毕夜出文芊送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也　二十三年春齐侯伐宋围缗以讨其不与盟于齐也【公羊传邑不言围此其言围何疾重故也　谷梁传伐国不言围邑此其言围何也不正其以恶报恶也】　夏五月宋襄公卒伤于故也【公羊传何以不书葬盈乎讳也谷梁传不葬何也失民也其失民何也以其不教民战则是弃其师也为人君而弃其师其民孰以为君哉】秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几　【二十四年】宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧拜焉丰厚可也郑伯从之享宋公有加礼也
　　宋桓公之立也适当北杏之防齐桓之霸首在得宋自两鄄以来每防先从三十余年武勇不黩兵甲不顿国家晏然无事焉襄公乗数十年休养之余复际齐桓谢霸之日奋志有为首定齐乱史以为商颂之作由兹而兴当日之中外未尝不大有望于襄公也卒之兵败身死以为天下笑此其故何与盖尝闻之以力假仁谓之霸宋之力自固有余服人不足襄公未见齐霸之盛而防逄其衰咸也淮也牡丘也非不身从然而救徐不克谋鄫不成襄公心窃易之以为取而代之无难也其视霸也易故其志遂骄于是执滕用鄫伐曹围曹一嵗之中三国交病乃为鹿上之盟以求诸侯于楚呜呼宋亦愚矣中国之所以日患者唯楚耳以齐桓之彊合召陵之师徒包茅责贡仅亦服楚蕞尔宋国輙欲狎主齐盟乎楚人佯许而实诱之秋执冬释宋国之无君也阅三月矣顾犹不悟以至败辱国楚頵不逞得肆志以闚上国者宋襄启之也叩鼻衈社小国是残重伤二毛大敌是恤师败自觧欲以要名文王之师岂其然耶初公之立也以子鱼为左师自是以来每事必諌倘能用其一言犹堪振祸曷为知其仁而不聼其谋刚愎自信固败是求宋国之不亡也幸耳列之于五霸不亦恧乎


　　绎史卷四十七
　　钦定四库全书
　　绎史卷四十八　　　　灵壁县知县马骕撰齐五子争立
　　左传【僖公二年】齐寺人貂始漏师于多鱼
　　韩非子人有设桓公隐者曰一难二难三难何也桓公不能对以告管仲管仲对曰一难也近优而逺士二难也去其国而数之海三难也君老而晩置太子桓公曰善不择日而庙礼太子或曰管仲之射隐不得也物之所谓难者必借人成势而勿侵害己可谓一难也贵妾不使二后二难也爱孼不使危正适专聼一臣而不敢偶君此则可谓三难也
　　管子桓公问管仲曰寡人欲霸以二三子之功既得霸矣今吾有欲王其可乎管仲对曰公当召叔牙而问焉鲍叔至公又问焉鲍叔对曰公当召賔胥无而问焉賔胥无趋而进公又问焉賔胥无对曰古之王者其君丰其臣教今君之臣丰公遵遁缪然逺二三子遂徐行而进公曰昔者太王贤王季贤文王贤武王贤武王伐殷克之七年而崩周公旦辅成王而治天下仅能制于四海之内矣今寡人之子不若寡人寡人不若二三子以此观之则吾不王必矣
　　吕氏春秋管仲有病桓公往问之曰仲父之病矣渍甚国人弗讳寡人将谁属国管仲对曰昔者臣尽力竭智犹未足以知之也今病在于朝夕之中臣奚能言桓公曰此大事也愿仲父之敎寡人也管仲敬诺曰公谁欲相公曰鲍叔牙可乎管仲对曰不可夷吾善鲍叔牙鲍叔牙之为人也清亷洁直视不已若者不比于人一闻人之过终身不忘勿已则隰朋其可乎隰朋之为人也上志而下求丑不若黄帝而哀不己若者其于国也有不闻也其于物也有不知也其于人也有不见也勿已乎则隰朋可也夫相大官也处大官者不欲小察不欲小智故曰大匠不斵大庖不豆大勇不鬬大兵不宼桓公行公去私恶用管子而为五霸长行私阿所爱用竖刁而虫出于戸
　　管子管仲寝疾桓公往问之曰仲父之疾甚矣若不可讳也不幸而不起此疾彼政我将安移之管仲未对桓公曰鲍叔之为人何如管仲对曰鲍叔君子也千乘之国不以其道予之不受也虽然不可以为政其为人也好善而恶恶已甚见一恶终身不忘桓公曰然则孰可管仲对曰隰朋可朋之为人好上识而下问臣闻之以德予人者谓之仁以财予人者谓之良以善胜人者未有能服人者也以善养人者未有不服人者也于国有所不知政于家有所不知事必则朋乎且朋之为人也居其家不忘公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎公又问曰不幸而失仲父也二三大夫者其犹能以国宁乎管仲对曰君请矍己乎鲍叔牙之为人也好直賔胥无之为人也好善甯戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也对曰鲍叔之为人好直而不能以国诎賔胥无之为人也好善而不能以国诎甯戚之为人能事而不能以足息孙在之为人善言而不能以信黙臣闻之消息盈虚与百姓诎信然后能以国宁勿己者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉管仲又言曰东郭有狗嘊嘊旦暮欲齧我猳而不使也今夫易牙子之不能爱将安能爱君君必去之公曰诺管子又言曰北郭有狗嘊嘊旦暮欲齧我猳而不使也今夫竖刁其身之不爱焉能爱君君必去之公曰诺管子又言曰西郭有狗嘊嘊旦暮欲齧我猳而不使也今夫卫公子开方去其千乗之太子而臣事君是所愿也得于君者是将欲过其千乘也君必去之桓公曰诺管子遂卒卒十月隰朋亦卒史记管仲病桓公问曰羣臣谁可相者管仲曰知臣莫如君公曰易牙如何对曰杀子以适君非人情不可公曰开方如何对曰倍亲以适君非人情难近公曰竖刁如何对曰自宫以适君非人情难亲管仲死而桓公不用管仲言卒近用三子三子専权【淮南子俞儿易牙淄渑之水合者尝一哈水而甘苦知矣○孟子疏引左传云淄渑二水为食易牙亦知二水之味桓公不信数试始验今按左传无此语】
　　吕氏春秋管仲有疾桓公往问之曰仲父之疾病矣将何以教寡人管仲曰齐鄙人有谚曰居者无载行者无埋今臣将有逺行胡可以问桓公曰愿仲父之无让也管仲对曰愿君之逺易牙竖刁常之巫卫公子啓方公曰易牙烹其子以慊寡人犹尚可疑耶管仲对曰人之情非不爱其子也其子之忍又将何有于君公又曰竖刁自宫以近寡人犹尚可疑耶管仲对曰人之情非不爱其身也其身之忍又将何有于君公又曰常之巫审于死生能去苛病犹尚可疑耶管仲对曰死生命也苛病失也君不任其命守其本而恃常之巫彼将以此无不为也公又曰卫公子啓方事寡人十五年矣其父死而不敢归哭犹尚可疑耶管仲对曰人之情非不爱其父也其父之忍又将何有于君公曰诺管仲死尽逐之食不甘宫不治苛病起朝不肃居三年公曰仲父不亦过乎孰谓仲父尽之乎于是皆复召而反明年公有病常之巫从中出曰公将以某日薨易牙竖刁常之巫相与作乱塞宫门筑髙墙不通人矫以公令有一妇人逾垣入至公所公曰我欲食妇人曰吾无所得公又曰我欲饮妇人曰吾无所得公曰何故对曰常之巫从中出曰公将以某日薨易牙竖刁常之巫相与作乱塞宫门筑髙墙不通人故无所得卫公子啓方以书社四十下卫公慨焉叹涕出曰嗟乎圣人之所见岂不逺哉若死者有知我将何面目以见仲父乎防衣袂而絶乎寿宫虫流出于戸上盖以杨门之扇三月不葬
　　韩非子管仲有病桓公往问之曰仲父病不幸卒于大命将奚以告寡人管仲曰微君言臣故将谒之愿君去竖刁除易牙逺卫公子开方易牙为君主味君惟人肉未尝易牙烝其首子而进之夫人情莫不爱其子今弗爱其子安能爱君君妒而好内竖刁自宫以治内人情莫不爱其身身且不爱安能爱君开方事君十五年齐卫之闲不容数日行弃其母乆官不归其母不爱安能爱君臣闻之矜伪不长盖虗不乆愿君去此三子者也管仲卒死桓公弗行及桓公死虫出尸不葬或曰管仲所以见告桓公者非有度者之言也所以去竖刁易牙者以不爱其身适君之欲也曰不爱其身安能爱君然则臣有尽死力以为其主者管仲将弗用也曰不爱其死力安能爱君是君去忠臣也且以不爱其身度其不爱其君是将以管仲之不能死公子纠度其不死桓公也是管仲亦在所去之域矣明主之道不然设民所欲以求其功故为爵禄以劝之设民所恶以禁其奸故为刑罚以威之庆赏信而刑罚必故君举功于臣而奸不用于上虽有竖刁其奈君何且臣尽死力以与君市君垂爵禄以与臣市君臣之际非父子之亲也计数之所出也君有道则臣尽力而奸不生无道则臣上塞主明而下成私管仲非明此度数于桓公也使去竪刁一竪刁又至非絶奸之道也且桓公所以身死虫流出尸不者是臣重也臣重之实擅主也有擅主之臣则君令不下究臣情不上通一人之力能隔君臣之闲使善败不闻祸福不通故有不葬之患也明主之道一人不兼官一官不兼事卑贱不待尊贵而进大臣不因左右而见百官修通羣臣辐凑有赏者君见其功有罚者君知其罪见知不悖于前赏罚不于后安有不之患管仲非明此言于桓公也使去三子故曰管仲无度矣【○诸家所记意同辞异各有其长韩非设难深刻】
　　左传【十七年】齐之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为大子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡【谷梁传此不正其日之何也其不正前见矣其不正之前见何也以不正入虗国故称嫌焉尔　史记桓公病五公子各树党争立及桓公卒遂相攻以故宫中空莫敢棺桓公尸在牀上六十七日尸虫出于户十二月乙亥无诡立乃棺赴辛巳夜敛殡桓公十有余子要其后立者五人无诡立三月死无諡次孝公次昭公次懿公次惠公】　十八年春宋襄公以诸侯伐齐三月齐人杀无亏【谷梁传非伐丧也　夏师救齐善救齐也】　齐人将立孝公不胜四公子之徒遂与宋人战夏五月宋败齐师于甗立孝公而还【公羊传战不言伐此其言伐何宋公与伐而不与战故言伐春秋伐者为客受伐者为主曷为不使齐主之与襄公之征齐也曷为与襄公之征齐桓公死竪刁易牙争权不葬为是故伐之也　谷梁传战不言伐客不言及言及恶宋也　狄救齐善救齐也】秋八月齐桓公　【二十五年】卫人平莒于我十二月盟于洮修卫文公之好且及莒平也【谷梁传莒无大夫其曰莒庆何也以公之会目之也】二十六年春王正月公会莒兹防公庄子盟于向防洮之盟也齐师侵我西鄙讨是二盟也【公羊传其言至巂弗及何侈也　谷梁传公不会大夫其曰速何也以其随莒子可以言会也人防者也侵浅事也公之追之非正也至巂急辞也弗及者弗与也可以及而不敢及也其侵也曰人其追也曰师以公之弗及大之也弗及内辞也】东门襄仲臧文仲如楚乞师臧孙见子玉而道之伐
　　齐宋以其不臣也【公羊传乞师者何卑辞也曷为以外内同若辞重师也曷为重师师出不正反战不正胜也　谷梁传乞重辞也何重焉重人之死也非所乞也师出不必反战不必胜故重之也】公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚【公羊传此己取谷矣何以致伐未得乎取谷也曷为未得乎取谷曰患之起必自此始也　谷梁传以者不以者也民者君之本也使民以其死非其正也恶事不致此其致之何也危　二十之也　七年】夏齐孝公卒有齐怨不废丧纪礼也【史记孝公卒孝公弟潘因卫公子开方杀孝公子而立　文公十潘是为昭公昭公桓公子也其母曰葛嬴　　四年】子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位秋七月乙夘夜齐商人弑舎而让元元曰尔求之乆矣我能事尔尔不可使多蓄憾将免我乎尔为之齐人定懿公使来告难故书以九月齐公子元不顺懿公之为政也终不曰公曰夫己氏【公羊传此未逾年之君也其言弑其君舍何已立之已杀之成死者而贱生者也谷梁传舍未逾年其曰君何也成舍之为君所以重商人之弑也商人其不以国氏何也不以嫌代嫌也舍之不日何也未成为君也　史记昭公之弟商人以桓公死争立而不得隂交贤士附爱百姓百姓说及昭公卒子舍立孤弱即与众十月即墓上弑齐君舍而商人自立是为懿公懿公桓公子也其母曰密姬】　襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬【公羊传执者曷为或称行人或不称行人称行人而执者以其事执也不称行人而执者以已执也单伯之罪何道淫也恶乎淫淫乎子叔姬然则曷为不言齐人执单伯及子叔姬内辞也使若异罪然谷梁传私罪也单伯滛于齐齐人执之叔姬同罪也】十五年春季文子如晋为单伯与子叔姬故也　夏曹伯来朝礼也诸侯五年再相朝以修王命古之制也齐人许单伯请而赦之使来致命书曰单伯至自齐贵之也【谷梁传大夫执则致致则名此其不名何也天子之命大夫也】　秋齐人侵我西鄙故季文子告于晋【谷梁传其曰鄙逺之也其逺之何也不以难介我国也】　齐人来归子叔姬王故也【公羊传其言来何闵之也此有罪何闵尔父母之于子虽有罪犹若其不欲服罪然　谷梁传其曰子叔姬贵之也其言来归何也父母之于子虽有罪犹欲其免也】齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎己则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐防贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣【公羊传郛者何恢郭也入郛书乎曰不书入郛不书此何以书动我也动我者何内辞也其实我动焉尔】　十六年春王正月及齐平公有疾使季文子会齐侯于阳谷请盟齐侯不肯曰请俟君闲【公羊传其言弗及盟何不见与盟也　谷梁传弗及者内辞也行父失命矣齐得内辞也】　公使襄仲纳赂于齐侯故盟于郪丘【谷梁传复行　十七父之盟也　　年】齐侯伐我北鄙襄仲请盟六月盟于谷襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死　十八年春齐侯戒师期而有疾医曰不及秋将死公闻之卜曰尚无及期惠伯令卜楚丘占之曰齐侯不及期非疾也君亦不闻令有咎　齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元【史记初懿公为公子时与丙戎之父猎争获不胜及即位断丙戎父足而使丙戎仆庸职之妻好公纳之宫使庸职骖乘五月懿公游于申池二人浴戯职曰断足子戎曰夺妻者二人俱病此言乃怨谋与公游竹中二人弑懿公车上弃竹中而亡去懿公之立骄民不附齐人废其子而迎公子元于卫立之是为惠公惠公桓公子也其母卫女曰少卫姬避齐乱故在卫○史叙诸公明晰】
　　齐桓公有夫人三人皆无子如夫人者六人皆有子均非适也其孰当立以长则无亏矣其次则惠公元也管仲既殁五子争宠桓公废长立少自孝公己为不顺潘与商人之徒咸懐觊觎矣孝公卒昭公杀其子以自立春秋略而不书杀人之子者人亦杀其子齐国内乱乆见争端昭之得国知非以义立者也昭既得位事晋惟谨是以享国二十年克终其世既而昭卒舍立商人肯甘心下之乎用小惠以聚士弑国君而执国母四年之中三侵鲁鄙违逆王命蔑弃霸主即其行事是寡谋轻动弗能靖国者也申池难发国人未尝过而问焉盖懿实不道内外弃之二贼舍爵而后行固知其寡助之至尔诸子尽死惠公顺国人之请而居君位纳竹之罪亦无讨焉夫商人之不仁元也恶之乆矣始虽让立心实不平邴阎之为贼未必非惠公志也初管仲寝疾桓公往问之管仲曰愿君之逺易牙竖刁开方也桓公不聼使三子专权又多内嬖卒啓五子之争以至弑夺相防者四十余年皆由内外多宠而不用仲父之言也周书曰美男破舌美女破老信哉斯言有国者可以鉴矣




　　绎史卷四十八
　　钦定四库全书
　　绎史卷四十九　　　　灵壁县知县马骕撰王子带之乱
　　左传【庄公十八年】虢公晋侯郑伯使原庄公逆王后于陈陈妫归于京师实惠后　【僖公七年】闰月惠王崩襄王恶大叔带之难惧不立不发丧而告难于齐　【八年】襄王定位而后发丧【史记襄王母蚤死后母曰惠后惠后生叔带有宠于惠王襄王畏之】冬王人来告丧难故也是以缓　【十一年】夏扬拒泉臯伊雒之戎同伐京师入王城焚东门王子带召之也秦晋伐戎以救周秋晋侯平戎于王　【十二年】王以戎难故讨王子带秋王子带奔齐冬齐侯使管夷吾平戎于王使隰朋平戎于晋王以上卿之礼享管仲管仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勳应乃懿德谓督不忘往践乃职无逆朕命管仲受下卿之礼而还君子曰管氏之世祀也宜哉让不忘其上诗曰恺悌君子神所劳矣　十三年春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也秋为戎难故诸侯戍周齐仲孙湫致之　【十六年】王以戎难告于齐齐征诸侯而戍周　【二十年】滑人叛郑而服于卫夏郑公子士泄堵宼帅师入滑　【二十二年】富辰言于王曰请召大叔诗曰协比其邻昏姻孔云吾兄弟之不协焉能怨诸侯之不睦王说王子带自齐复归于京师王召之也　【二十四年】郑之入滑也滑人听命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不聼王命而执二子王怒将以狄伐郑富辰谏曰不可臣闻之大上以德抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勳亲亲防近尊贤德之大者也即聋从昩与顽用嚚奸之大者也弃德崇奸祸之大者也郑有平惠之勳又有厉宣之亲弃嬖宠而用三良于诸姬为近四德具矣耳不聼五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其懐柔天下也犹惧其外侮扞御侮者莫如亲亲故以亲屏周召穆公亦云今周德既衰于是乎又渝周召以从诸奸无乃不可乎民未忘祸王又兴之其若文武何王弗聼使頽叔桃子出狄师夏狄伐郑取栎王德狄人将以其女为后富辰谏曰不可臣闻之曰报者倦矣施者未厌狄固贪惏王又啓之女德无极妇怨无终狄必为患王又弗聼初甘昭公有宠于惠后惠后将立之未及而卒昭公奔齐王复之又通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎埳国人纳之秋頽叔桃子奉大叔以狄师伐周大败周师获周公忌父原伯毛伯富辰王出适郑处于泛大叔以隗氏居于温【史记襄王出奔郑郑居王于泛子带立为王取襄王所绌翟后与居温】
　　国语襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟防阋侮人百里周文公之诗曰兄弟阋于墙外御其侮若是则阋乃内侮而虽阋不败亲也郑在天子兄弟也郑武庄有大勳力于平桓凡我周之东迁晋郑是依子穨之乱又郑之由定今以小忿弃之是以小怨置大德也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报德不仁夫义所以生利也祥所以事神也仁所以保民也不义则利不阜不祥则福不降不仁则民不至古之明王不失此三德者故能光有天下而龢宁百姓令闻不忘王其不可以弃之王不聼十七年王降翟师以伐郑王德翟人将以其女为后富辰谏曰不可夫婚姻祸福之阶也利内则福由之利外则取祸今王外利矣其无乃阶祸乎昔挚畴之国也由大任杞缯由大姒齐许申吕由大姜陈由大姬是皆能内利亲亲者也昔鄢之亡也由仲任密湏由伯姞郐由叔妘耼由郑姬息由陈妫邓由楚曼罗由季姬庐由割妫是皆外利离亲者也王曰利何如而内何如而外对曰尊贵明贤庸勳长老爱亲礼新亲旧然则民莫不审固其心力以役上令官不易方而财不匮竭求无不至动无不济百姓兆民夫人奉利而归诸上是利之内也若七德离判民乃携贰各以利上求不暨是其外利也夫翟无列于王室郑伯南也王而卑之是不尊贵也翟豺狼之德也郑未失周典王而蔑之是不明贤也平桓庄惠皆受郑劳王而弃之是不庸勳也郑伯捷之齿长矣王而弱之是不长老也翟隗姓也郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七德臣故曰利外矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗聼十八年王黜翟后翟人来诛杀谭伯富辰曰昔吾骤諌王王弗从以及此难若我不出王其以我为怼乎乃以其属死之初惠后欲立王子带故以其党啓翟人翟人遂入周王乃出居于郑晋文公纳之
　　左传冬王使来告难曰不谷不德得罪于母弟之宠子带鄙在郑地泛敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦天子无出书曰天王出居于郑辟母弟之难也天子凶服降名礼也郑伯与孔将鉏石甲父侯宣多省视官具于泛而后聼其私政礼也【公羊传王者无外此其言出何不能乎母也鲁子曰是王也不能乎母者其诸此之谓与　谷梁传天子无出出失天下也居者居其所也虽失天下莫敢有也　新语周襄王不能事后母出　二十居于郑而下多叛其亲　五年】秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王夏四月丁巳王入于王城取大叔于温杀之于隰城戊午晋侯朝王王飨醴命之宥请隧弗许曰王章也未有代德而有二王亦叔父之所恶也与之阳樊温原欑茅之田晋于是始啓南阳阳樊不服围之仓葛呼曰德以柔中国刑以威四夷宜吾不敢服也此谁非王之亲姻其俘之也乃出其民冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫【史记襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋○按命晋为侯伯在城濮战胜之后史本纪误载于此年】
　　国语冬襄王避昭叔之难居于郑地泛使来告难亦使告于秦子犯曰民亲而未知义也君盇纳王以教之义若不纳秦将纳之则失周矣何以求诸侯不能修身而又不能宗人人将焉依继文之业定武之功啓土安疆于此乎在矣君其务之公说乃行赂于草中之戎与丽土之翟以求东道二年春公以二军下次于阳樊右师取昭叔于温杀之于隰城左师迎王于郑王入于成周遂定之于郏王飨醴命公胙侑公请隧弗许曰王章也不可以二王无若政何赐公南阳阳樊温原州陉絺鉏欑茅之田阳人不服公围之将残其民仓葛呼曰君补王阙以顺礼也阳人未狎君德而未敢承命君将残之无乃非礼乎阳有夏商之嗣典有周室之师旅樊仲之官守焉其非官守则皆王之父兄甥舅也君定王室而残其姻族民将焉放敢私布之于吏唯君图之公曰君子也乃出阳人又公伐原令以三日之粮三日而原不降公令疏军而去之谍出曰原不过一二日矣军吏以告公曰得原而失信何以使人夫信民之所庇也不可失也乃去及盟门而原请降　晋文公既定襄王于郏王劳之以地辞请隧焉王弗许曰昔我先王之有天下也规方千里以为甸服以供上帝山川百神之祀以备百姓兆民之用以待不庭不虞之患其余以均分公侯伯子男使各有宁宇以顺及天地无逄其灾害先王岂有頼焉内官不过九御外官不过九品足以供给神祗而已岂敢猒纵其耳目心腹以乱百度亦唯是死生之服物采章以临长百姓而轻重布之王何异之有今天降祸灾于周室余一人仅亦守府又不佞以勤叔父而班先王之大物以赏私德其叔父实应且憎以非余一人余一人岂敢有爱也先民有言曰改玉改行叔父若能光裕大德更姓改物以创制天下自显庸也而缩取备物以鎭抚百姓余一人其流辟于裔土何辞之与有若由是姬姓也尚将列为公侯以复先王之职大物其未可改也叔父其茂昭明德物将自至余敢以私劳变前之大章以忝天下其若先王与百姓何何政令之为也若不然叔父有地而隧焉余安能知之文公遂不敢请受地而还　王至自郑以阳樊赐晋文公阳人不服晋侯围之仓葛呼曰王以晋君为德故劳之以阳樊阳樊懐我王德是以未从于晋谓君其何德之布以懐柔之使无有逺志今将大泯其宗祊而蔑杀其民人宜吾不敢服也夫三军之所寻将蛮夷戎翟之骄逸不防于是乎致武此羸者阳也未狎君政故臣承命君若惠及之唯官是征其敢逆命何足以辱师君之武震无乃玩而顿乎臣闻之曰武不可觌文不可匿觌武无烈匿文不昭阳不承获甸而祗以觌武臣是以惧不然其敢自爱也且夫阳岂有裔民夫亦皆天子之父兄甥舅也若之何其虐之也晋侯闻之曰是君子之言也乃出阳民【韩非子晋文公攻原裹十日粮遂与大夫期十日至原十日而原不下撃金而退罢兵而去士有从原中出者曰原三日即下矣羣臣左右谏曰夫原之食竭力尽矣君姑待之公曰吾与士期十日不去是亡吾信也得原失信吾不为也遂罢兵而去原人闻曰有君如彼其信也可无归乎乃降公卫人闻曰有君如彼其信也可无从乎乃降公孔子闻而记之曰攻原得卫者信也○得卫讹后年乃侵曹伐卫】
　　王子叔带以惠后之宠几夺大子齐桓公会于首止以谋王室既而襄王告难复盟洮以定其位夺嫡之患始息齐桓既殁妇怨复兴狄人助乱天子防尘晋文公于是起而图霸决策勤王取大叔而杀之王室始靖叔带之为乱也多歴年矣经两霸主大难方已桓公之图之也弭之于未乱之先文公之图之也戡之于既乱之后均有功于王室者也唯是带也以襄王母弟怙宠匹嫡召戎伐周乱形已着幸而逃亡齐桓公执而归诸京师亦云宜也乃受而不讨且为之请抑思葵丘之会初命曰无易树子此何谓也王复姑息召之反国避郑伯克叚之名又蹈子頽奸位之祸诸侯震悼晋师纳王于是请隧受田无何而有河阳之召虽功业攸崇而天子陵迟极矣所以定哀之世伤天下之无霸而闵僖之世伤天下之无王无王而后有霸非得已也读史者至于惠襄之际盖不胜其辟雍钟鼓之思矣
  </div>
  <div class="pagination">
   <a href="绎史_page24.html">
    上一页
   </a>
   <span>
    ...
   </span>
   <a href="绎史_page20.html">
    20
   </a>
   <a href="绎史_page21.html">
    21
   </a>
   <a href="绎史_page22.html">
    22
   </a>
   <a href="绎史_page23.html">
    23
   </a>
   <a href="绎史_page24.html">
    24
   </a>
   <span class="current-page">
    25
   </span>
   <a href="绎史_page26.html">
    26
   </a>
   <a href="绎史_page27.html">
    27
   </a>
   <a href="绎史_page28.html">
    28
   </a>
   <a href="绎史_page29.html">
    29
   </a>
   <a href="绎史_page30.html">
    30
   </a>
   <span>
    ...
   </span>
   <a href="绎史_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
