<!DOCTYPE html>
<html>
<head>
    <meta charset="UTF-8">
    <title>续明纪事本末 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续明纪事本末 - 第 29 页/共 48 页</h1>
    <div class="content">　　义士某某起兵于淮安。巡抚路振飞用之，缘淮上下数十里，旌旗钲鼓日夕相望；溃兵不敢逼。俄，振飞以丧去，田仰代之；义兵多叛。刘泽清穴淮安，复尽散之；收其骁悍者入己军，反以恣乱。故淮安义旅无闻矣。

　　都司官酆某、诸生司石盘起兵于盐城，被执至淮安，挺立不跪。酆欲脱石盘，曰：『此儒生，吾强之为书记耳』。石盘呼曰：『公何悖乎！吾实首事，奈何讳之』？下狱六十余日，狂歌痛饮，詈不绝口；与酆皆死。

　　义士王翘林、缪鼎吉、鼎言起兵于淮上。时宗室新昌王居云台，翘林奉之；攻盐城、兴化，拔之。鼎吉与其弟鼎言以众应，骁锐甚。攻兵至，鼎言持长矛掠阵，杀伤甚众；被丛射死。鼎吉复攻城，屡斩获；兵攻其垒，不能动，转战既久，饥而被执。或爱其勇，欲降之，不可；乃死。监国鲁王赠参将。王及翘林被执死。

　　益王宗人某起兵于庙湾。宗人失其名，奉隆武帝以号召，自称督帅史可法，有舟数百，乘间攻淮安；至车桥，库礼及降臣杨声远败之。进攻庙湾，宗人兵溃，其将周文山与入海。已夜袭淮安，入其城，为库礼所拒，败去；久之，乃没。宗室朱■〈山上仍下〉未知所属，为声远所获；及其子■〈木上〈卤，夊代×〉下〉，皆死之。

　　诸生张明圣起兵于兴化。与其事者，十有四人，皆同志也；事败，死之。

　　义士赵云起兵于如皋，战于■〈氵义〉河洋庄，皆败；云遂死之。

　　故督师幕客厉昭伯起兵于无为州。昭伯入大学士史可法幕，貌又类甚；督师亡，昭伯得走，募亡命数百人，破无为州及巢县。既而兵败被执，死之。

　　杜阳王某起兵于和州、庐州间。洪承畴使吴兆胜攻之，王被杀。

　　石城王统锜、兵部尚书周损、安庆知府傅梦鼎、潜山典史傅谦之起兵飞旗寨（六安治也）。王既起兵，损自闽还，遂及从子羽仪以卒数百、马千匹至。梦鼎当安庆没，走潜山，即起兵于皖涧；闻王立，以众会之。谦之亦至，鄱阳诸生桂蟾又自淮安至；故公安贡生某亦至，所谓义堂和尚也。相与戴王图恢复。洪承畴闻之，使降将马化豹、卜从善分道攻之；统锜战败死，诸人亦败没。

　　樊山王常■〈巛上水下〉起兵英山。王，樊山王翊■〈低，金代亻〉子也。张献忠陷襄阳，王得免。至是，还蕲州，与英山男子王六姐同起兵于斗方砦；外接潜山、太湖司空砦，众筑垒居之。承畴使马进忠攻之，王及石应璧五人皆被执；承畴尽杀之。

　　故洧川知县王■〈火鼎〉起兵于六安州。■〈火鼎〉及曹允昌起兵破庐州，不守；与侯应龙、张容图、杨国士诸军攻霍山不下，西入楚境，用兵蕲、黄之间，其锋甚锐。隆武、永历皆嘉之，自知县晋至兵部尚书，总督凤阳义旅；攻于潜山、战于太湖，杀伤必相当。转斗五年，始被执；俘至江宁，不屈而死。盖义师之最久者。

　　义士冯宏图、侯应龙、张容图、杨国士起兵于霍山。宏图倡言史可法实未死，众信之；集兵数千，攻英山、霍山、六安，皆下之。寻为吴兆胜所破，宏图死之。应龙纠众及万，铸「义胜将军」印佩之；合王■〈火鼎〉军攻英山不克，返取舒城、潜江。复自刘家园攻狮子寨及南关，拔之；屯于管家渡，又屯于将军寨。承畴以兵攻之，寨破；及容图、国士皆被执，死。

　　无为吴光宁、巢县叶士章、和州戴移孝各谋内应。事泄，光宁、士章皆死（移孝事详下）。

　　时英山、霍山、舒城、潜山、太湖、凤阳及于河南之光固、湖北之罗田，义师堡寨不胜数。其著者，浮山、张山、横山、飞旗山、女儿山等寨凡四十八所，是以有洞主、寨主之名；惜其事不尽详。及张煌言入长江，庐、和、滁、六安之间义兵堡寨犹不忘明；故使魏耕入英、霍图纠集，距南都亡十年矣。故皖北义师，埒于江、浙也。

　　义士徐淮起兵当涂，屯于山中。闻吴汉超在华阳，往为部署。攻句容诸县，皆下之。后败没。

　　举人吴应箕起兵池州。应箕素义愤；闻义兵起，书其壁：『韩亡子房奋，帝秦鲁连耻』！大募士卒，攻县城，不克。同事者亡去，应箕独以计复建德、东流，与徽州应；金声承制，以为池州推官，监纪军务。及声败，应箕方治兵泥湾，飞檄诋丑洪承畴；以兵击之，走山中。被获，辄居上座；众亦义之，不加害。将戮于市，曰：『此非死所』。至松林，曰：『可矣』。小卒拟以刀，叱曰：『吾头岂汝可断耶』？顾降将黄某曰：『以此烦公；无去吾冠，将以就先人于地下也』。被刑处，血渍不衰；首入国门，三日如生。

　　故知州庞昌允起兵青阳。昌允，四川西充人；南京没，弃官隐九华，与邑人孙象壮谋起兵。事泄，被执；至五溪桥，扃户卧。明日呼之，则已死矣。

　　时东流、石埭、建德间义兵极众，寻俱败死。

　　诸生吴源长、都司方明起兵广德州。源长以太学生举兵梭子山，民人裘君量等破家资之，攻拔广德；至湖州战败，俱死。明，故屯田都司，与吴兴豪杰起兵，据广德州。宗室朱盛浓自金陵至，明戴之，号召远近；连破孝丰、临安、宁国诸邑，军声大振。隆武帝进盛浓王爵，擢方明等职。张天禄自徽州至，明不能御，走浙江；王之将佐悉败死。有潘文焕者，匿王茅山；久之，为曲喜正所泄，王被执，死。逮及文焕，顾喜正曰：『我死何足惜！然王一日在，人心犹未散。鼠子败吾事』！奋起批之。其子哭，文焕曰：『我死忠、汝死孝，传之后世，有述焉；不然，一老氓耳』。械至南京，洪承畴欲降之，不可；乃杀之。其女闻之，亦不食死。明还长兴，为郭虎所执；杀之。

　　诸生吴汉超、故职方主事尹民兴、诸生赵浣初及某起兵泾县。浣初，泾人。汉超，当北都亡，即与其友汤廷铉起兵赴难。宏光帝立，乃止。及南都没，慨然曰：『天下事遂已乎』？谋守宁国，无应者；乃入泾，与民兴军相合。洪承畴兵攻之，民兴多谋、汉超善战，炮矢所及，杀伤甚众；攻者谓其役不下于江阴。既而城破，浣初被杀，民兴走入闽。汉超入华阳山，合邱德祖、麻三衡溃卒以守。当涂徐淮耳其名，往为部署，攻句容、溧水及溧阳、太平，皆下。汉超曰：『我兵少，聚而城守，其何以战？宜四出以误之。此伍员所以疲楚也』。以故攻城皆不守。已袭宁国，缘城夜入，为降臣王家梁所溃；汉超走免。执俘询之，乃知主兵为汉超。以兵围其室，曰：『不出则族』！汉超已去，惧执其母，挺身入；曰：『首事者，我也。何不杀为』！临刑，不屈膝；剖其腹，胆长三寸。妻戚氏及妾痛之，陨楼而死。诸生某失其名，复以兵攻泾县，不克而死。

　　高安王常淇、故山东巡抚邱德祖、举人钱文龙、诸生麻三衡、沈寿荛、吴太平等起兵宁国。江于东、许文玠奉王攻婺源，屯于小坑，为攻兵所击；王入严杭山，卜从善攻之，王及于东、文玠皆被执，洪承畴斩之。德祖，四川人；避乱皖南。闻金声起义，及钱文龙、麻三衡、沈寿荛以兵应。德祖军华阳岭、三衡屯稽亭，约诸部颜苗、王一蘅、金经、万日吉攻郡城（皆起兵者也），不克；寿荛战死。德祖保寨守，卜从善破之；执德祖及其子送南京，洪承畴皆磔之。事闻，赠太子太师、吏部尚书。三衡攻诗酒、习武技，每战摧锋，匹马舞刀，当者辟易。以众寡不敌，被执；赋绝命诗，死。其六家者，诸生吴太平、阮恒、阮善长、刘鼎甲、胡天球、冯百家；并三衡军，所谓七家军也。亦皆败死。

　　右都御史金声、主事江天乙、推官温璜起兵徽州。声闻池州没，偕其门生江天乙，以闰六月朔，奉太祖高皇帝像，集士民痛哭起兵；谓天乙曰：『徽州险阻，独绩溪平坦，当孔道；宜严守』。乃以重兵扼丛山关，自当之；其六岭，守以十三副将，诸生项远、洪士魁等助之。推官温璜当官吏溃散，叹曰：『城无主，民且自屠』。尽摄其印，集士民慰谕之。及声起，转饷不绝，泾县、宁国皆响应。声使通表闽中，隆武帝授声右都御史、兵部侍郎，总督南直军务；天乙赞画军事。声布明诏，号召远近。拔旌德、宁国，守之。洪承畴使叶臣、张天禄来攻，声御之关外；大小十三战，杀伤相当。时上下江义师数十万，陆师整者惟声及江阴阎应元。既而粮匮，宁国义军亦尽。天禄以兵缀声，别购土人自新岭间道入；守者遂溃。声保绩溪，相持数月。降臣黄澍伪称援兵至，声以其冠发如故，纳之；澍遂执声去，天乙从之。声曰：『尔有祖母，可无死』！天乙曰：『安有同起而不同死者乎』！拜其家庙，呼于途曰：『我金翰林参军也』。声至南京，馆之有加礼。声呼洪承畴曰：『岂有受恩如尔而忍降者』！天乙朗诵庄烈帝祭文以辱之。多铎绝重声，承畴承其旨，讽使为僧；声曰：『何以为忠臣』！承畴曰：『火性未除』。乃杀之。临刑，复使人与耳语。天乙大呼曰：『流芳百世、遗臭万年，此一息也』！刑者怒，断其舌；骂益厉，遂死。声弟经及总兵范云龙守旌德，亦死。声之死也，仅截其喉；僧海明敛其尸，守者呵之，不为动，卒载之归。贾客萧伦，闽人也；泣曰：『此棺恶，不足以奉公』；以所藏百金之棺改敛之。于是天乙之弟江孟卿、吴国桢、陈际遇、万全、余元英、陈有英皆死。璜守徽州府，黄澍复诱其众叛之。璜走村舍，刃其长女；语妻茅氏偕死。茅取幼子匿之，乃振衣卧，璜刃其喉；俄曰：『未也』。再刃乃绝。璜刃不殊，绝粒五日，以手自抉其创死。

　　黄赓者，州之武解元也；运铁鞭重数十斤。率乡民十九战，皆捷。尝被围，鞭折，策马马跪；赓怒，杀马步斗，杀一人以出。后为僧。

　　崇阳王某、诸生项远、洪士魁、副将罗腾蛟、闵士英、洪以玉起兵于歙县。崇阳攻歙城不克，及闵士英、郑鸿远皆被执，死。远四人，亦先后死。

　　同知林佳鼎起兵婺源。与金声不合，别属黄道周。后死粤难。

　　义士赵立言起兵休宁。战败，以余军栖山中，约李国楹共取江山。元日，立言以三百人入江山城；国楹失期不至，江西兵至，立言独战杀数十人，马蹶堕水死。其子桢恨国楹，将往手刃之；被执而死。

　　总兵李某、诸生顾杲、张文龙、布衣王谋、故曹州知州巢之梁及朱某起兵常州，诸生吴福之、任邃源、徐安远与李应。邃源出入义兵间，叹曰：『尽儿戏者』！然不肯去。李及洪承畴部战，累三月乃溃，自刎以死。福之书其襟曰：『我生不辰，罹此兵燹；从李勤王，誓死不二。再举再克，全军失利；公既成仁，我亦取义。不揣小子，敢附斯义』。自沉于湖死。福之，吴锺峦之子也；锺峦从王舟山，福之抗节江上，盖一门忠义云。邃源被执，不跪；语溧阳令曰：『若非明臣乎？见我不愧而辱我乎！请速死』。遂杀之。安远，武进人；亦不屈死。妻杨氏、妾蕙香殉之。诸生顾杲，无锡人；实故光禄寺卿宪成之犹子，又为「留都防乱揭」者也。方起兵，奸人王如玉、顾君起方抱民册降，杲见，使执之；二人急反，呼砂山人曰：『此贼也，速杀之』！杲仓卒不得明，遂死。砂山人大悔，立祠祀之。张龙文，亦郡人；亦起兵谋取州城，败死。王谋，亦郡人；精卜筮。谋起兵，筮之不吉；再筮，益凶，投其蓍出。呼兵攻州城，以苇火之，垂克矣；守者曰：『此乡团耳』。斩一人首，掷空中；乡兵皆溃。谋被执，自称「前锋」；严鞫之，则大骂，下狱。久之，狱囚尽逸，谋独不去，遂死之。梁，亦郡人；归里起兵，父子皆死。朱某亦死。

　　中书舍人卢象观起兵宜兴。象观起甲科；武健，有材力。南都没，遇宗室王盛沥于西湖，相持入于忠肃公庙恸哭起兵。还居茅山，句容、溧水之间皆响应；以故将陈坦公为帅。进攻宜兴，独以三十骑入；坦公大惊，驰救之。象观方被围曲巷中，额中二矢，搏斗甚急；坦公大呼，掖之出，乘以己马，步斗以拒追者。止于桥上，连杀数人，众莫敢逼；绕道袭之，坦公战死。

　　象观复合乐安王攻江宁。有朱君兆者，奇士也；语象观曰：『金陵城大难攻，守者又四屯，我军危矣；请入城结内应，以火为期』。使僧往定约；僧告洪承畴，举火诳之。象观军至神策门，骑兵突出，义兵败绩；象观、盛沥匿水窦中免。还至宜兴，收散军，稍稍振；攻溧阳，不克。王就方明于广德州。象观入太湖依王期升；曰：『宜兴不足为，不若取湖州』。及葛麟败，象观断维曰：『誓死于此』。攻者既逼，象观起拜其卒曰：『吾兄弟受恩无以报，空烦公等，死有余责』。遽跃入水。其众援之；曰：『爱我者，不如成我义也』。因自沉。总兵毛重泰等皆死。

　　象观兄象升，战死真定；弟象晋，以国变，去为僧。从弟象同及诸子侄，先后死者以百计。盖合门殉国矣。

　　典史陈明遇、主簿阎应元、诸生许大用、黄毓祺等起兵江阴。降人方某来知江阴县，促民去发；大用呼于明伦堂：『头可断，发不可去』！相与设太祖位，恸哭起兵，远近相应；执方囚之，杀降将陈端之。推明遇城守、邵康公为将、黄明制弓弩；赦陈端之子，使作火药。降盗王良以众至，尽杀之。降将李成栋至，康公战却，乡兵遂溃；召砂兵击之，亦溃。

　　明遇乃举应元曰：『阎公智勇，我不如也』。驰骑迎之。应元与约曰：『今日之事，非有所强。若听吾令，则可；不然，不能』。则皆诺，以家丁四十人入。问饷，有徽人陈璧请献三万六千金；问军实，曰：『兵备所制者固在』。发之，得大炮佛狼机及铅弹千、火药三百瓮。乃葺闉堞，分门守。居恒人一堞，攻则倍之。户举一丁任战守，妇女细弱馈之，日夕而代。十堞一小旗，铳一；百堞一大旗，铳、砖石、瓦木如数积。使瞽者坏墙署以供用，置饭檠中以御风，熟油与屙以投敌。使号于城曰：『输不必金，刍栗、锅焦皆可也；人不可叛，身家、忠义在是也』。成栋登君山，飞矢雨射；守者戴釜笠以御之；兵拥牛皮棺船至，炮石碎之。夜缒壮士，顺风纵火，鼓噪助之；成栋兵自相践，乃作长围锢之。当是时，满洲兵所过无不下，惟江阴善守，攻者惮之。明遇、应元亦竭力，入夜自巡徼，人寂无声，隳者贯其耳。墙坏于炮；则维铁门实泥石于棺就筑之；朝崩而夕就。尝出新意，作铁椎系长绳以外击，及数十步。间投木铳，诱之来取；机发，皆射死。矢尽，束藁于堞，金鼓震之；成栋兵竞出射，乃得数十万矢。有将勇甚，披甲持矛毁堞上；守者无计。一小儿教刺其目，斩之；求其尸，不许；设醮祀之。红箭衣者六人出拜跪，尽炮杀之。俗讹为三王八将也。

　　降将刘良佐亦至，招应元降；叱曰：『我虮虱官，犹不忘国。若厚受朝廷恩，而反戈逼，有人心乎』？良佐不能对。射书入城，诸生王华报之曰：『江阴，礼让之邦也；岂好乱乎！今请以苏、杭为率；苏、杭不下，虽百万临城，不能苟免也』。及松江破，成栋逼黄蜚、吴志葵来招降；应元叱曰：『若不斩将搴旗，死亦晚矣！何喋喋为』？应元令严，犯者不少贷；赏必逾格。有伤者，自为裹之；死则酬酒哭。明遇宽厚，毁家纾难；尤善抚循，往往流涕相劳苦。故虽危，而人乐死。然攻兵益集，而江阴无或援，人亦知亡矣。

　　八月望，给诸人钱，分曹携酒就堞饮。许大用为乐府「五更曲」，曼声歌之，闻者泣下。俄，博托军至，发巨炮，崩城数十丈；守者遂溃。明遇力战，被杀；手握刀，植立不仆。家众皆自焚死。应元巷战，所过披靡，夺门以出；投于河，陆正先拯之，被执。刘良佐持之泣，应元曰：『死尔！何泣为』？拥见博托，亦不屈；夜杀之栖霞寺（或曰自杀于顾振东所）。正先亦死。

　　训导潘文先家居，城陷而死。冯厚敦及妻妹，皆死。主事沈鼎科，尽室死。中书舍人戚勋及妻子媳女，北面再拜，自缢死。武进举人夏维新、诸生王华、吕九韶数十人，自刎死。周德，先数日驱妻子自焚死。许大用，亦尽室自焚死。诸生薛某，继周之子也；亦死。博托屠江阴，死者数万，无一降者。

　　贡生黄毓祺、弟毓礽、门生徐趋方起兵行塘，与城中应；城破，亡去。监国鲁王以毓祺为兵部尚书；隆武帝以为浙、直军门，得署官属。毓祺伪为卜者，与常熟武举许应达、通州薛继周偕居；人见来者礼之如大帅，则疑甚。又使徐摩以巡抚印檄责钱谦益，使输金；谦益不予。江纯一谓：『摩必厚获归，发之当大得』。遂以告，应达、继周皆被杀；所谓故敕之狱也。毓祺索笔书：『道重君亲，教先忠孝；逃禅已久，岂有宦情？义愤激中，不能自已』！又为「小游仙草」，语多讥刺。将刑，门生邵大临以告；命取袭衣自敛，趺坐而死。大临亦去为黄冠。

　　是役也，士民多死，谦益哀贿刑官，免。趋寻瞷城无备，复帅王春等十四人来袭。被执，见知县刘景倬不跪，叱为降臣；景倬好语之，复斥其罪曰：『汝以进士官两司，降而为令，犹曰不得已；天壤甚宽，何至含羞苟活、贻玷青史哉』？明年，戮死；十四人亦死。

　　毓祺子大湛、大洪，当毓祺远匿时，兄弟争死，各配隶功臣家；众以金赎之，教授以终。

　　有归姜者，不知何许人；入城，自掷死。周相公者，通州诸生也；与毓祺同执至南京，死。

　　隆武帝闻之，语人曰：『我子孙遇江阴人，虽三尺童子，亦当加敬也』。

　　诸生王圣风、徐珩起兵于吴县。北都甫陷，圣风、珩相率起兵。宏光嗣立，下诏禁草泽勤王，圣风等皆罢。

　　贡生朱集璜、参将陈宏勋、游击孙志伊、知县杨永言、举人周宝瑜、贡生陈大任、诸生吴其沆、陶瑊、归庄、顾炎武起兵昆山。典史阎茂才降，集璜及宝瑜、瑊、大任斩之，迎故总兵王佐才为帅。马唎希恩格围攻之，佐才死（详下）；集璜被执，大骂，与门生孙道民、张谦抗节死。宝瑜及妻及诸子朝矿、矿妻王氏，皆不屈死。大任首倡迎佐才，捐己室为帅府；事败，及妻张氏、子思翰皆死。瑊居鸡鸣塘，率乡兵入援不及，自缢死。

　　宏勋、志伊、永年、其沆、庄、炎武，各以壮士数百人传檄起兵，别奉故抚王永祚主军事，而与集璜兵相应。宏勋以舟师战，志伊阵死，宏勋后亦死；永言去为僧，卒于云南；其沆战死，庄亦为僧。炎武得脱，以母在不死。其母实以贞烈荷旌表，曰：『吾虽妇人，受国恩矣』。卒死之，而戒子孙毋事二姓；故炎武终身不肯仕。

　　其以守御死者，苏达道、庄万桂、陆世钥、陆云将、归之甲、周复培、陆彦冲、徐名洛、徐溵、王其中、吴行贞十余人。彦冲以代父死；沈宪征、朱国试以救母死。而故将王扬者，年七十矣；奋兵死斗，力竭而死。贡生陶某方以乡兵至；闻城破，曰：『集璜死矣，吾后之乎』！归而自缢。编修朱天麟亦起兵，后为永历帝相；皆昆山人也。

　　总兵王佐才起兵福山，值朱集璜请为帅，入守昆山。李成栋来攻，佐才使孙志伊击之，力战而死。成栋以炮裂西门入，佐才令启门纵居人出，冠带坐堂上；兵至，死之，阖室皆殉。

　　中山王徐宏基起兵吴江。宏基与立福王而嫉马士英，避地吴江袁士奇家；使其子袭爵。南都没，众劝匡复；树旗召募，得数千人。以索饷故，陆醇儒愤之，结溃将田胜嘉攻士奇室，尽杀之；弘基夺门出。将走分湖之叶氏，叶氏缚之舁醇儒，攒槊杀之。子文爵，年十五；登屋四射，连杀三人，乃死。胜嘉更嫉袁氏、徐氏及缙绅之避兵者，沉其尸于湖。永历中，赐宏基谥「壮武」。

　　从子仁寿与起兵，后从鲁王，封定江伯，扈王入海。寻从张名振攻崇明，战死。

　　左通政司候峒曾、进士黄淳耀、义士许士龙起兵嘉定。李成栋入嘉定，大肆淫掠，逼人去发。士龙首困其孥于新泾，斩其部梁得胜，获级八十四；龙亦战死。成栋泣且惧，夜不敢寝；使其弟以骁骑四十告急于娄东，乡兵截之仓桥镇，杀几尽。其脱归者泣曰：『吾徒高镇之健卒也！何物嘉定人？杀我副将六！几日无救，生路绝矣』。然乡兵皆乌合，成栋骑卒射之，溃。成栋攻罗店镇，陷之。城中少年，亦杀降校须征明。

　　淳耀方谋起义兵，闻之，曰：『今同骑虎，无主必乱』。使迎峒曾入，分门设守，以原任儒学霍达知县事。兵饷皆缺，徒以忠义相磨激；东至吴淞、西及太仓，皆响应。成栋大修攻具，淳耀、峒曾乞师于吴志葵。守备蔡乔以羸卒至，淳耀疑之，弗纳；明日，战尽溃，惟乔特健，挺身决斗，被围数重，义兵徐福援之，皆死。淳耀、峒曾望之泣，亟发巨炮杀二人。成栋焚新泾、破娄塘，通道太仓。淳耀、峒曾会乡兵于砖桥，众至十万，拥逼有声，众知非策。成栋分击之，自相践踏。诸生杭文若驰之，杀数人，死。诸生徐文蔚，亦力战死，乡兵尽溃。成栋檄降，不听；惟运砖石誓城守。炮矢雨击，不少避。成栋为鳌翻，诸生马调元却之。已阳攻东关，而斩水门入，亦为守者所拒。大雨城溃，以木支之。明日益溃，守者立霖中，目且浥，乃稍稍去。诸生谕之不止，成栋兵遂入。峒曾巷战，众拥之去；叹曰：『城亡与亡，痛罔此民耳』！挥其子元禄、元洪走。两人固首谋起兵者，不从；叱之，乃恸哭，相抱入水死。峒曾自溺，使人按之。成栋兵至，斩其首，悬之；须发皆溃，生气犹赫。诸生金某匿而葬之。淳耀闻城破，语其弟渊耀曰：『吾了纱帽事』。渊耀曰：『吾亦了秀才事』。与缢寺中；题曰：『读书寡益，学道无成；耿耿不寐，此心而已』。 

　　举人张锡眉，预书于裙曰：『我生不辰，侨寓兹里；路远宗亲，渺隔同气。城亡与亡，死亦为义。后之君子，不我遐弃』！驱家人，同溺死。教谕龚用圆与其兄用广、弟用厚曰：『祖宗清白，历三世矣。今日图存，何面目见于地下』？相携溺死。乡绅李廉、贡生王云程、诸生马调元、唐全昌、夏云蛟，皆死。唐培，率乡兵巷战死。朱霞，被创死。唐景耀，大书白牌谕李成栋，被磔死。

</div>
    <div class="pagination">
<a href="续明纪事本末_page28.html">上一页</a><span>...</span><a href="续明纪事本末_page24.html">24</a><a href="续明纪事本末_page25.html">25</a><a href="续明纪事本末_page26.html">26</a><a href="续明纪事本末_page27.html">27</a><a href="续明纪事本末_page28.html">28</a><span class="current-page">29</span><a href="续明纪事本末_page30.html">30</a><a href="续明纪事本末_page31.html">31</a><a href="续明纪事本末_page32.html">32</a><a href="续明纪事本末_page33.html">33</a><a href="续明纪事本末_page34.html">34</a><span>...</span><a href="续明纪事本末_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
