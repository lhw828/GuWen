<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 45 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 45 页/共 48 页
  </h1>
  <div class="content">
   四年春二月万全感自岐归广陵岐王承制加农王兼中书令嗣吴王
　　干化二年春三月吴镇南节度使刘威歙州观察使陶雅宣州观察使李遇常州刺史李简皆武忠王旧将有大功以徐温自牙将秉政内不能平李遇尤甚常言徐温何人吾未尝识面一旦乃当国邪馆驿使徐玠使于吴越道过宣州温使玠説遇入见新王遇初许之玠曰公不尔人谓公反遇怒曰君言遇反杀侍中者非反邪侍中谓威王也温怒以淮南节度副使王檀为宣州制置使数遇不入朝之罪遣都指挥使柴再用帅升润池歙兵纳檀于宣州升州副使徐知诰为之副遇不受代再用攻宣州逾月不克　　夏五月李遇少子为淮南牙将遇最爱之徐温执之至宣州城下示之其子啼号求生遇由是不忍战温使典客何荛入城以吴王命説之曰公本志果反请斩荛以徇不然随荛纳款遇乃开门请降温使柴再用斩之夷其族于是诸将始畏温莫敢违其命徐知诰以功迁升州刺史知诰事温甚谨安于劳辱或通夕不解带温以是特爱之每谓诸子曰汝辈事我能如知诰乎时诸州长吏多武夫专以军旅为务不恤民事知诰在升州独选用亷吏修明政教招延四方士大夫倾家赀无所爱洪州进士宋齐丘好纵横之术谒知诰知诰竒之辟为推官与判官王令谋参军王翃专主谋议以牙吏马仁裕周宗曹悰为腹心仁裕彭城人宗涟水人也　吴武忠王之疾病也周隠请召刘威威由是为帅府所忌或谮之于徐温温将讨之威幕客黄讷説威曰公受谤虽深反本无状若轻舟入觐则嫌疑皆亡矣威从之陶雅闻李遇败亦惧与威偕诣广陵温待之甚恭如事武忠王之礼优加官爵雅等悦服由是人皆重温讷苏州人也温与威雅帅将吏请于李俨承制加嗣吴王隆演太师吴王以温领镇海节度使同平章事淮南行军司马如故温遣威雅还镇均王贞明元年夏四月吴徐温以其子牙内都指挥使知训为淮南行军副使内外马步诸军副使　　秋八月庚戌吴以镇海节度使徐温为管内水陆马步诸军都指挥使两浙都招讨使守侍中齐国公镇润州以升润常宣歙池六州为巡属军国庶务参决如故留徐知训居广陵秉政
　　四年夏六月吴内外马步都军使昌化节度使同平章事徐知训骄倨淫暴威武节度使知抚州李徳诚有家妓数十知训求之徳诚遣使谢曰家之所有皆长年或有子不足以侍贵人当更为公求少而美者知训怒谓使者曰防当杀徳诚并其妻取之知训狎侮吴王无复君臣之礼尝与王为优自为参军使王为苍鹘总角衣执帽以从又尝泛舟浊河王先起知训以弹弹之又尝赏花于禅智寺知训使酒悖慢王惧而泣四座股栗左右扶王登舟知训乗轻舟逐之不及以铁檛杀王亲吏将佐无敢言者父温皆不之知知训及弟知询皆不礼于徐知诰独季弟知谏以兄事礼之知训尝召兄弟饮知诰不至知训怒曰乞子不欲酒欲剑乎又尝与知诰饮伏甲欲杀之知谏蹑知诰足知诰阳起如厠遁去知训以剑授左右刁彦能使追杀之彦能驰骑及于中涂举剑示知诰而还以不及告平卢节度使同平章事诸道副都统朱瑾遣家妓通候问于知训知训彊欲私之瑾已不平知训恶瑾位加已上置静淮军于泗州出瑾为静淮节度使瑾益恨之然外事知训愈谨瑾有所爱马冬贮于幄夏贮于帱宠妓有絶色知训过别瑾瑾置酒自捧觞出宠妓使歌以所爱马为寿知训大喜瑾因延之中堂伏壮士于户内出妻陶氏拜之知训答拜瑾以笏自后撃之踣地呼壮士出斩之瑾先系二悍马于庑下将图知训宻令人解纵之马相蹄齧声甚厉以是外人莫之闻瑾提知训首出知训从者数百人皆散走瑾驰入府以首示吴王曰仆已为大王除害王惧以衣鄣面走入内曰舅自为之我不敢知瑾曰婢子不足与成大事以知训首撃柱挺剑将出子城使翟防等已阖府门勒兵讨之乃自后逾城坠而折足顾追者曰吾为万人除害以一身任患遂自刭徐知诰在润州闻难用宋齐丘防即日引兵济江瑾已死因抚定军府时徐温诸子皆弱温乃以知诰代知训执吴政沈朱瑾尸于雷塘而灭其族瑾之杀知训也泰宁节度使米志诚从十余骑问瑾所向闻其已死乃归宣谕使李俨贫困寓居海陵温疑其与瑾通谋皆杀之严可求恐志诚不受命诈称袁州大破楚冀将吏皆入贺伏壮士于防门擒志诚斩之并其诸子　秋七月吴徐温入朝于广陵疑诸将皆预朱瑾之谋欲大行诛戮徐知诰严可求具陈徐知训过恶所以致祸之由温怒稍解乃命网瑾骨于雷塘而塟之责知训将佐不能匡救皆抵罪独刁彦能屡有谏书温赏之戊戌以知诰为淮南节度行军副使内外马步都军副使通判府事兼江州团练使以徐知谏权润州团练事温还镇金陵总吴朝大纲自余庶政皆决于知诰知诰悉反知训所为事吴王尽恭接士大夫以谦御众以寛约身以俭以吴王之命悉蠲天祐十三年以前逋税余俟丰年乃输之求贤才纳规谏除奸猾杜请托于是士民翕然归心虽宿将悍夫无不悦服以宋齐丘为谋主先是吴有丁口钱又计亩输钱钱重物轻民甚苦之齐丘説知诰以为钱非耕桑所得今使民输钱是教民弃本逐末也请蠲丁口钱自余税悉输谷帛防绢匹直千钱者当税三千或曰如此县官嵗失钱亿万计齐丘曰安有民富而国家贫者邪知诰从之由是江淮间旷土尽辟桑柘满野国以富彊知诰欲进用齐丘而徐温恶之以为殿直军判官知诰每夜引齐丘于水亭屏语常至夜分或居髙堂悉去屏障独置大炉相向坐不时以铁筯画灰为字随以匙灭去之故其所谋人莫得而知也　初吴徐温自以权重而位卑説吴王曰今大王与诸将皆为节度使虽有都统之名不足相临制请建吴国称帝而治王不许严可求屡劝温以次子知询代徐知诰知吴政知诰与骆知祥谋出可求为楚州刺史可求既受命至金陵见温説之曰吾奉唐正朔常以兴复为辞今朱李方争朱氏日衰李氏日炽一旦李氏有天下吾能北面为之臣乎不若先建吴国以系民望温大恱复留可求参总庶政使草具礼仪知诰知可求不可去乃以女妻其子续
　　五年吴徐温帅将吏藩镇请吴王称帝吴王不许夏四月戊戌朔即吴国王位大赦改元武义建宗庙社稷置百官宫殿文物皆用天子礼以金继土嵗用丑改諡武忠王曰孝武王庙号太祖威王曰景王尊母为太妃以徐温为大丞相都督中外诸军事诸道都统镇海宁国节度使守太尉兼中书令东海郡王以徐知诰为左仆射参政事兼知内外诸军事仍领江州团练使以府左司马王令谋为内枢使营田副使严可求为门下侍郎盐铁判官骆知祥为中书侍郎前中书舍人卢择为吏部尚书兼太常卿掌书记殷文圭为翰林学士舘驿巡官防恭为知制前驾部贠外郎杨迢为给事中择醴泉人迢敬之之孙也　　秋七月丙戌吴王立其弟蒙为庐江郡公溥为丹阳郡公浔为新安郡公澈为鄱阳郡公子继明为庐陵郡公　吴庐江公蒙有材气常叹曰我国家而为他人所有可乎徐温闻而恶之冬十月出蒙为楚州团练使
　　六年夏四月吴宣王重厚恭恪徐温父子专政王未尝有不平之意形于言色温以是安之及建国称制尤非所乐多沈饮鲜食遂成寝疾五月温自金陵入朝议当为嗣者或希温意言曰蜀先主谓武侯嗣子不才君宜自取温正色曰吾果有意取之当在诛张颢之初岂至今日邪使杨氏无男有女亦当立之敢妄言者斩乃以王命迎丹杨公浔监国徙溥兄蒙为舒州团练使己丑宣王殂六月戊申溥即吴王位尊母王氏曰太妃
　　龙徳元年冬十月吴徐温劝吴王祀南郊或曰礼乐未备且唐祀南郊其费巨万今未能办也温曰安有王者而不祀天乎吾闻祀天贵诚多费何为唐每郊祀啓南门灌其枢用脂百斛此乃季世奢泰之又安足法乎甲子吴王祀南郊配以太祖　　秋七月乙丑大赦加徐知诰同平章事领江州观察使寻以江州为奉化军以知诰领节度使徐温闻寿州团练使崔太初苛察失民心欲徴之徐知诰曰寿州边隅大镇徴之恐为变不若使其入朝因留之温怒曰一崔太初不能制如它人何徴为右雄武大将军
　　后唐庄宗同光二年冬十月吴王如白沙观楼船更命白沙曰迎銮镇徐温自金陵来朝先是温以亲吏翟防为閤门宫城武备等使使察王起居防防制王甚急至是王对温名雨为水温请其故王曰翟防父名吾讳之熟矣因谓温曰公之忠诚我所知也然翟防无礼宫中及宗室所须多不获温顿首谢罪请斩之王曰斩则太过逺徙可也乃徙抚州
　　三年夏六月吴镇海节度判官楚州团练使陈彦谦有疾徐知诰恐其遗言及继嗣事遗之医药金帛相属于道彦谦临终宻留书遗徐温请以所生子为嗣
　　明宗天成元年春三月吴以左仆射同平章事徐知诰为侍中右仆射严可求兼门下侍郎同平章事
　　二年冬十月辛丑吴大丞相都督中外诸军事诸道都统镇海宁国节度使兼中书令东海王徐温卒初温子行军司马忠义节度使同平章事知询以其兄知诰非徐氏子数请代之执吴政温曰汝曹皆不如也严可求及行军副使徐玠屡劝温以知询代知诰温以知诰孝谨不忍也陈夫人曰知诰自我家贫贱时养之奈何富贵而弃之可求等言之不已温欲帅诸藩镇入朝劝吴王称帝将行有疾乃遣知询奉表劝进因留代知诰执政知诰草表欲求洪州节度使俟旦上之是夕温凶问至乃止知询亟归金陵吴王赠温齐王諡曰忠武十一月庚戌吴王即皇帝位追尊孝武王曰武皇帝景王曰景皇帝宣王曰宣皇帝　丙子吴主尊太妃王氏曰皇太后以徐知询为诸道副都统镇海宁国节度使兼侍中加徐知诰都督中外诸军事　　十二月吴主立兄庐江公蒙为常山王弟鄱阳公澈为平原王兄子南昌公珙为建安王
　　三年春正月吴王立子琏为江都王璘为江夏王璆为宜春王宣帝子庐陵公玢为南阳王　　夏四月戊戌吴徙常山王蒙为临川王
　　四年秋八月吴武昌节度使兼侍中李简以疾求还江都癸丑卒于采石徐知询简壻也擅留简亲兵二千人于金陵表荐简子彦忠代父镇鄂州徐知诰以龙武统军柴再用为武昌节度使知询怒曰刘崇俊兄之亲三世为蒙州彦忠吾妻族独不得邪　　冬十月吴诸道副都统镇海宁国节度使兼侍中徐知询自以握兵据上流意轻徐知诰数与知诰争权内相猜忌知诰患之内枢宻使王令谋曰公辅政日乆挟天子以令境内谁敢不从知訽年少恩信未洽扵人无能为也知询待诸弟薄诸弟皆怨之徐玠知知询不可辅反持其短以附知诰吴越王镠遗知询金玉鞍勒器并皆饰以龙凤知询不以为嫌乗用之知询典客周廷望説知询曰公诚能捐寳货以结朝中勲旧使皆归心于公则彼谁与处知询从之使廷望如江都谕意廷望与知诰亲吏周宗善宻输欵于知诰亦以知诰隂谋告知询知询召知诰诣金陵除父温丧知诰称吴主之命不许周宗谓廷望曰人言侍中有不臣七事宜亟入谢廷望还以告知询十一月知询入朝知诰留知询为统军领镇海节度使遣右雄武都指挥使柯厚徴金陵兵还江都知诰自是始专吴政知询责知诰曰先王违世兄为人子初不临丧可乎知诰曰尔挺剑待我我何敢徃尔为人臣畜乗舆物亦可乎知询又以廷望所言诘知诰知诰曰以尔所为告我者亦廷望也遂斩廷望壬辰吴主加尊号曰睿圣文明光孝皇帝大赦改元太和　　十二月吴加徐知诰兼中书令领宁国节度使知诰召知询饮以金钟酌酒赐之曰愿弟寿千嵗知询疑有毒引它器均之跽献知诰曰愿与兄各享五百嵗知诰变色左右顾不肯受知询捧酒不退左右莫知所为伶人申渐髙径前为诙谐语掠二酒合饮之懐金钟趋出知诰宻遣人以良药解之已脑溃而卒
　　长兴元年春三月吴主立江都王琏为太子　　冬十月丙辰吴左仆射同平章事严可求卒徐知诰以其长子大将军景通为兵部尚书参政事知诰将出镇金陵故也
　　二年春二月吴徐知诰欲以中书侍郎内枢使宋齐丘为相齐丘自以资望素浅欲以退让为髙谒归洪州葬父因入九华山止于应天寺启求隠居吴主下诏征之知诰亦以书招之皆不至知诰遣其子景通自入山敦谕齐丘始还朝除右仆射致仕更命应天寺为徴贤寺秋九月吴镇南节度使同平章事徐知谏卒以诸
　　道副都统镇海节度使守中书令徐知询代之赐爵东海郡王徐知诰之召知询入朝也知諌豫其谋知询遇其丧扵涂抚棺泣曰弟用心如此我亦无憾然何面见先王于地下乎　十一月吴中书令徐知诰表称辅政嵗乆请归老金陵乃以知诰为镇海宁国节度使镇金陵余官如故总録朝政如徐温故事以其子兵部尚书参政事景通为司徒同平章事知中外左右诸军事留江都辅政以内枢使同平章事王令谋为左仆射兼门下侍郎以宋齐丘为右仆射兼中书侍郎并同平章事兼内枢使以佐景通　　十二月癸亥徐知诰至金陵三年春二月吴徐知诰作礼贤院于府舍聚图书延士大夫与孙晟及海陵陈觉谈议时事　　秋八月吴徐知诰广金陵城周围二十里　　冬十一月吴以诸道都统徐知诰为大丞相太师加领得胜节度使知诰辞丞相太师
　　四年夏五月吴宋齐丘劝徐知诰徙吴主都金陵知诰乃营宫城于金陵
　　潞王清泰元年春正月吴徐知诰别治私第于金陵乙未迁居私第虚府舍以待吴主　吴人多不欲迁都者都押牙周宗言于徐知诰曰主上西迁公复须东行不惟劳费甚大且违众心二月丙子吴主遣宋齐丘如金陵谕知诰罢迁都先是知诰乆有传禅之志以吴主无失徳恐众心不悦欲待嗣君宋齐丘亦以为然一旦知诰临镜镊白须叹曰国家安而吾老矣奈何周宗知其意请如江都微以传禅讽吴主且告齐丘齐丘以宗先己心疾之遣使驰诣金陵手书切諌以为天时人事未可知诰愕然后数日齐丘至请斩宗以谢吴主乃黜宗为池州副使久之节度副使李建勲行军司马徐玠等屡陈知诰功业宜早从民望召宗复为都押牙知诰由是疎齐丘　吴主诏徐知诰还府舍甲申金陵大火乙酉又火知诰疑有变勒兵自卫己丑复入府舍　东海康王徐知询卒　　夏六月吴徐知诰将受禅忌昭武节度使兼中书令临川王蒙遣人告蒙藏匿亡命擅造兵器丙子降封歴阳公幽于和州命控鹤军使王宏将兵二百卫之　　秋七月吴徐知诰召右仆射兼中书侍郎同平章事宋齐丘还金陵以为诸道都统判官加司空于事皆无所关预齐丘屡请退居知诰以南园给之　　冬十月吴主加徐知诰大丞相尚父嗣齐王九锡辞不受　　十一月徐知诰召其子司徒同平章事景通还金陵为镇海宁国节度副大使诸道副都统判中外诸军事以次子牙内马步都指挥使海州团练使景迁为左右军都军使左仆射参政事留江都辅政二年春三月吴加徐景迁同平章事知左右军事徐知诰令尚书郎陈觉辅之谓觉曰吾少时与宋子嵩论议好相诘难或吾舍子嵩还家或子嵩拂衣而起子嵩携衣笥望秦淮门欲去者数矣吾尝戒门者止之吾今老矣犹未徧达时事况景迁年小当国故屈吾子以诲之耳　　秋七月吴润州团练使徐知谔狎昵小人游燕废务作列肆于牙城西躬自贸易徐知诰闻之怒召知谔左右诘责知谔惧或谓知诰曰忠武王最爱知谔而以后事传于公徃年知询失守论议至今未息借使知谔治有能名训兵养民于公何利知诰感悟待之加厚冬十月吴加中书令徐知诰尚父太师大丞相大
　　元帅进封齐王备殊礼以升润宣池歙常江饶信海十州为齐国知诰辞尚父丞相殊礼不受
　　后晋髙祖天福元年春正月吴徐知诰始建大元帅府以幕职分判吏戸礼兵刑工部及盐铁　　三月吴徐知诰以其子副都统景通为太尉副元帅都统判官宋齐丘行军司马徐玠为元帅府左右司马　　夏四月髙从诲遣使奉牋于徐知诰劝即帝位　　冬十一月癸巳吴主诏齐王徐知诰置百官以金陵府为西都十二月徐知诰以镇南节度使太尉兼中书令李徳诚徳胜节度使兼中书令周本位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子祚彊之不得已与徳诚帅诸将诣江都表吴主陈知诰功徳请行册命又诣金陵劝进宋齐丘谓徳诚之子建勲曰尊公太祖元勲今日扫地矣于是吴宫多妖吴主曰吴祚其终乎左右曰此乃天意非人事也
　　二年春正月吴太子琏纳齐王知诰女为妃知诰始建太庙社稷改金陵为江宁府牙城曰宫城防堂曰殿以左右司马宋齐丘徐玠为左右丞相马步判官周宗内枢判官黟人周廷玉为内枢使自余百官皆如吴朝之制置骑兵八军步兵九军　　二月戊子吴主使宜阳王璪如西都册命齐王王受册赦境内册王妃曰王后三月吴徐知诰立子景通为王太子固辞不受追
　　尊考忠武王温曰太祖武王妣明徳太妃李氏曰王太后壬申更名诰　　夏六月吴诸道副都统徐景迁卒秋七月吴同平章事王令谋如金陵劝徐诰受禅
　　诰让不受　　八月吴厯阳公蒙知吴将亡甲午杀守卫军使王宏宏子勒兵攻蒙蒙射杀之以徳胜节度使周本吴之勲旧引二骑诣庐州欲依之本闻蒙至将见之其子祚固谏本怒曰我家郎君来何为不使我见祚合扉不听本出使人执蒙于外送江都徐诰遣使称诏杀蒙于采石追废为悖逆庶人絶属籍侍卫军使郭悰杀蒙妻子于和州诰归罪于悰贬池州　吴司徒门下侍郎同平章事内枢使忠武节度使王令谋老病无齿或劝之致仕令谋曰齐王大事未毕吾何敢自安疾亟力劝徐诰受禅是月吴主下诏禅位于齐李徳诚等复诣金陵帅百官劝进宋齐丘不署表九月癸丑令谋卒　丙寅吴主命江夏王璘奉玺绶于齐冬十月甲申齐王诰即皇帝位于金陵大赦改元升元国号唐追尊太祖武王曰曰武皇帝乙酉遣右丞相奉册诣吴主称受禅老臣诰谨拜稽首上皇帝尊号曰髙尚思古让皇宫室乗舆服御皆如故宗庙正朔徽章服色悉从吴制丁亥立徐知证为江王徐知谔为饶王以吴太子琏领平卢节度使兼中书令封农公唐主宴羣臣于天泉阁李徳诚曰陛下应天顺人惟宋齐丘不乐因出齐丘止徳诚劝进书唐主执书不视曰子嵩三十年旧交必不相负齐丘顿首谢己丑唐主表让皇改东都宫殿名皆取于仙经让皇常服羽衣习辟谷术辛卯吴宗室建安王珙等十二人皆降爵为公而加官増邑丙申以吴同平章事张延翰及门下侍郎张居咏中书侍郎李建勲并同平章事让皇以唐主上表致书辞之唐主表谢而不改丁酉加宋齐丘大司徒齐丘虽为左丞相不预政事心愠怼闻制词云布衣之交抗声曰臣为布衣时陛下为刺史今日为天子可不用老臣矣还家请罪唐主手诏谢之亦不改命乆之齐丘不知所出乃更上书请迁让皇于它州及斥逺吴太子琏絶其昏唐主不从乙巳立王后宋氏为皇后戊申以诸道都统判元帅府事景通为诸道副元帅判六军诸卫事太尉尚书令吴王　　十一月乙卯唐吴王景通更名璟唐主赐杨琏妃号永兴公主妃闻人呼公主则流涕而辞戊午唐主立其子景遂为吉王景达为寿阳公以景遂为侍中东都留守江都尹帅留司百官赴东都
　　三年春正月唐徳胜节度使兼中书令西平恭烈王周本以不能存吴愧恨而卒　丙寅唐以侍中吉王景遂参判尚书都省　夏四月甲申唐宋齐丘自陈丞相不应不豫政事唐主答以省署未备　吴让皇固辞旧宫屡请徙居李徳诚等亦亟以为言五月戊午唐主改润州牙城为丹杨宫以李建勲为迎奉让皇使　壬戌唐主以左宣威副统军王舆为镇海留后客省使公孙圭为监军使亲吏马思让为丹杨宫使徙让皇居丹杨宫宋齐丘复自陈为左右所间唐主大怒齐丘归第白衣待罪或曰齐丘旧臣不宜以小过弃之唐主曰齐丘有才不识大体乃命吴王璟持手诏召之六月壬午或献毒酒方于唐主唐主曰犯吾法者自有常刑安用此为羣臣争请改府寺州县名有吴及杨者留守判官杨嗣请更姓羊徐玠曰陛下自应天顺人事非逆取而谄邪之人专事改更咸非急务不可从也唐主然之　　冬十一月辛丑吴让皇卒唐主废朝二十七日追諡曰睿皇帝　是嵗唐主徙吴王璟为齐王
　　四年春正月唐羣臣江王知证等累表请唐主复姓李立唐宗庙乙丑唐主许之羣臣又请上尊号唐主曰尊号虚美且非古遂不受其后子孙皆踵其法不受尊号又不以外戚辅政宦者不得预事皆它国所不及也二月乙亥改太祖庙号曰义祖己卯唐主为李氏考妣发哀与皇后斩衰居庐如初丧礼朝夕临凡五十四日江王知证饶王知谔请亦服斩衰不许李建勲之妻广徳长公主假衰绖入哭尽哀如父母之丧辛巳诏国事委齐王璟详决惟军旅以闻庚寅唐主更名升诏百官议二祚合享礼辛卯宋齐丘等议以义祖居七室之东唐主命居髙祖于西室太宗次之义祖又次之皆为不祧之主羣臣言义祖诸侯不宜与髙祖太宗同享请于太庙正殿后别建庙祀之帝曰吾自幼托身义祖向非义祖有功于吾朕安能啓此中兴之业羣臣乃不敢言唐主欲祖吴王恪或曰恪诛死不若祖郑王元懿唐主命有司考二王苗裔以吴王孙祎有功祎子岘为宰相遂祖吴王云自岘五世至父荣其名率皆有司所撰唐主又以厯年九帝三百年疑十世太少有司曰三十年为世陛下生于文徳巳五十年矣遂从之　三月庚戌唐主追尊吴王恪为定宗孝静皇帝自曽祖以下皆追庙号及諡　夏四月辛巳唐主祀南郊癸未大赦











　　通鉴纪事本末卷三十九下
　　钦定四库全书
　　通鉴纪事本末卷四十上
　　宋　袁枢　撰
　　马氏据湖南
　　唐僖宗光啓二年　初忠武决胜指挥使孙儒与龙骧指挥使朗山刘建锋戍蔡州拒黄巢扶沟马殷军中以材勇闻及秦宗权叛儒等皆属焉
　　三年秦宗权与杨行宻争扬州以孙儒为副张佶刘建锋马殷皆从
　　昭宗景福元年夏五月杨行宻屡败孙儒兵破其广徳营张训屯安吉防其粮道儒食尽士卒大疫遣其将刘建锋马殷分兵掠诸县行宻縦兵击儒斩之儒众多降于行宻刘建锋马殷收余众七千南走洪州推建锋为帅殷为先锋指挥使以行军司马张佶为谋主比至江西众十余万
　　干宁元年五月刘建锋马殷引兵至澧陵武安节度使邓处讷遣邵州指挥使蒋勋邓继崇将步骑三千守龙回闗殷先至闗下遣使诣勋勋等以牛酒犒师殷使説勋曰刘龙骧智勇兼人术家言当兴翼轸间今将十万众精鋭无敌而君以乡兵数千拒之难矣不如先下之取富贵还乡里不亦善乎勋等然之谓众曰东军许吾属还士卒皆懽呼弃旗帜铠仗遁去建锋令前锋衣其甲张其旗趋潭州潭人以为邵州兵还不为备建锋径入府处讷方宴擒斩之戊辰建锋入潭州自称留后
　　二年以刘建锋为武安节度使建锋以马殷为内外马步军都指挥使蒋勋求为邵州刺史刘建锋不许勋据邵州使其将屯定胜镇以扼潭人
　　三年春正月丁巳刘建锋遣都指挥使马殷将兵讨蒋勋攻定胜寨破之　　夏四月武安节度使刘建锋既得志嗜酒不亲政事长直兵陈赡妻美建锋私之赡袖铁檛击杀建锋诸将杀赡迎行军司马张佶为留后佶将入府马忽踶齧伤左髀时马殷攻邵州未下佶谢诸将曰马公勇而有谋寛厚乐善吾所不及真乃主也乃以牒召之殷犹豫未行听直军将汝南姚彦章説殷曰公与刘龙骧张司马一体人也今龙骧遇祸司马伤髀天命人望舍公尚谁属哉殷乃使亲从都副指挥使李琼留攻邵州径诣长沙五月马殷至长沙张佶肩舆入府坐受殷拜谒已乃命殷升听事以留后让之即趋下帅将吏拜贺后为行军司马代殷将兵攻邵州　　秋九月以湖南军留后马殷判湖南军府事殷以高郁为谋主郁州人也殷畏杨行宻成汭之彊议以金帛结之高郁曰成汭不足畏也行宻公之讐虽以万金赂之安肯为吾援乎不若上奉天子下抚士民训卒厉兵以修霸业则谁与为敌矣殷従之
　　光化元年春三月以潭州刺史判湖南军府事马殷知武安留后时湖南管内七州贼帅杨师逺据衡州唐世旻据永州蔡结据道州陈彦谦据彬州鲁景仁据连州殷所得惟潭邵二州而已　　夏五月湖南将姚彦章言于马殷请取衡永道连彬五州仍荐李琼为将殷以琼及秦彦晖为岭北七州游奕使张图英李唐副之将兵攻衡州斩杨师逺引兵趣永州围之月余唐世旻走死殷以李唐为永州刺史
　　二年秋七月马殷遣其将李唐攻道州蔡结聚羣蛮伏兵于隘以击之大破唐兵唐曰蛮所恃者山林耳若战平地安能败我乃命因风燔林光烛天地羣蛮惊遁遂拔道州擒结斩之　　冬十一月马殷遣其将李琼攻彬州执陈彦谦斩之进攻连州鲁景仁自杀湖南皆平三年冬十月静江节度使刘士政闻马殷悉平岭北大惧遣副使陈可璠屯全义岭以备之殷遣使修好于士政可璠拒之殷遣其将秦彦晖李琼等将兵七千击士政湖南军至全义士政又遣指挥使王建武屯秦城可璠掠县民耕牛以犒军县民怨之请为湖南乡导曰此西南有小径距秦城才五十里仅通单骑彦晖遣李琼将骑六十步兵三百袭秦城中宵逾垣而入擒王建武比明复还之以练造可璠壁下示之可璠犹未之信斩其首投壁中桂人震恐琼因勒兵撃之擒可璠降其将士二千皆杀之引兵趣桂州自秦城以南二十余壁皆望风奔溃遂围桂州数日士政出降桂宜岩栁象五州皆降于湖南马殷以李琼为桂州刺史未几表为静江节度使
　　天复三年夏四月杨行宻遣使诣马殷言朱全忠跋扈请殷絶之约为兄弟湖南大将许徳勲曰全忠虽无道然挟天子以令诸侯明公素奉王室不可轻絶也殷従之
　　天祐元年　初马殷弟賨性沉勇事孙儒为百胜指挥使儒死事杨行宻屡有功迁黑云指挥使行宻尝从容问其兄弟乃知为殷之弟大惊曰吾常怪汝器度伟果非常人当遣汝归賨泣辞曰賨淮西残兵大王不杀而宠任之湖南地近常得兄声问賨事大王久不愿归也行宻固遣之是嵗賨归长沙行宻亲饯之郊賨至长沙殷表賨为节度副使它日殷议入贡天子賨曰杨王地广兵强与吾邻接不若与之结好大可以为缓急之援小可通商旅之利殷作色曰杨王不事天子一旦朝廷致讨罪将及吾汝置此论勿为吾祸
　　昭宣帝天祐三年吉州刺史彭玕遣使请降于湖南玕本赤石洞蛮酋镇南节度使钟传用为吉州刺史后梁太祖开平元年夏四月辛未以武安节度使马殷为楚王　　五月农王以鄂岳观察使刘存为西南面都招讨使岳州刺史陈知新为岳州团练使庐州观察使刘威为应援使别将许应为监军将水军三万以击楚楚王马殷甚惧静江军使杨定真贺曰我军胜矣殷问其故定真曰夫战惧则胜骄则败今淮南兵直趋吾城是骄而轻敌也而王有惧色吾是以知其必胜也殷命在城都指挥使秦彦晖将水军三万浮江而下水军副指挥使黄璠帅战舰三百屯浏阳口六月存等遇大雨引兵还至越堤北彦晖追之存数战不利乃遗殷书诈降彦晖使谓殷曰此必诈也勿受存与彦晖夹水而陈存遥呼曰杀降不祥公独不为子孙计耶彦晖曰贼入吾境而不击奚顾子孙鼓噪而进存等走黄璠自浏阳引兵絶江与彦晖合击大破之执存及知新禆将死者百余人士卒死者以万数获战舰八百艘威以余众遁归彦晖遂拔岳州殷释存知新之缚慰谕之二人皆骂曰丈夫以死报主肯事贼乎遂斩之许应农王之心腹也常预政事张颢徐温因其败收斩之楚王殷遣兵防吉州刺史彭玕攻洪州不克　武贞节度使雷彦恭防楚兵攻江陵荆南节度使高季昌引兵屯公安絶其粮道彦恭败楚兵亦走　　秋七月雷彦恭攻岳州不克　八月辛亥楚王殷兼武昌节度使充本道招讨制置使　　九月雷彦恭攻涔阳公安高季昌击败之彦恭贪残类其父专以焚掠为事荆湖间常被其患又附于淮南丙申诏削彦恭官爵命季昌与楚王殷讨之　　冬十月高季昌遣其将倪可福防楚将秦彦晖攻朗州雷彦恭遣使乞降于淮南且告急农王遣将冷业将水军屯平江李饶将步骑屯浏阳以救之楚王殷遣岳州刺史许徳勲将兵拒之冷业进屯朗口徳勲使善游者五十人以木枝叶覆其首持长刀浮江而下夜犯其营且举火业军中惊扰徳勲以大军进击大破之追至鹿角镇擒业又破浏阳寨擒李饶掠上高唐年而归斩业饶于长沙市
　　二年夏五月静江节度使同平章事李琼卒楚王殷以其弟永州刺史存知桂州事　乙亥楚兵冦鄂州淮南所署知州秦裴击破之　雷彦恭引沅江环朗州以自守秦彦晖顿兵月余不战彦恭守备稍懈彦晖使禆将曹徳昌帅壮士夜入自水窦内外举火相应城中惊乱彦晖鼓噪坏门而入彦恭轻舟奔广陵彦晖虏其弟彦雄送于大梁淮南以彦恭为节度副使先是澧州刺史向瓌与彦恭相表里至是亦降于楚楚始得澧朗二州湖南判官高郁请听民自采茶卖于北客收其征以赡军楚王殷从之　　秋七月殷奏于抃荆襄唐郢复州置回图务运茶于河南北卖之以易缯纩战马而归仍嵗贡茶二十五万斤诏许之湖南由是富赡　　九月荆南节度使高季昌遣兵屯汉口絶楚朝贡之路楚王殷遣其将许徳勲将水军击之至沙头季昌惧而请和殷又遣步军都指挥使吕师周将兵击岭南与清海节度使刘隠十余战取昭贺梧防龚富六州殷土宇既广乃养士息民湖南遂安
　　三年夏六月抚州刺史危全讽自称镇南节度使帅抚信袁吉之兵号十万攻洪州淮南守兵才千人将吏皆惧节度使刘威宻遣使告急于广陵日召寮佐宴饮全讽闻之屯象牙潭不敢进袁州刺史彭彦章围高安以助全讽徐温以周本为西南面行营招讨应援使将兵七千救高安本曰楚人为全讽声援耳非欲取高安也吾败全讽援兵必还乃疾趣象牙潭过洪州刘威欲犒军本不肯留或曰全讽兵强君宜观形势然后进本曰贼众十倍于我我军闻之必惧不若乘其鋭而用之秋七月危全讽在象牙潭营栅临溪亘数十里庚辰
　　周本隔溪布陈先使羸兵尝敌全讽兵涉溪追之本乘其半济縦兵击之全讽兵大溃自相蹂借溺水死者甚众本分兵防其归路擒全讽及将士五千人乘胜克袁州执刺史彭彦章进攻吉州歙州刺史陶雅使其子敬昭及都指挥使徐章将兵袭饶信信州刺史危仔倡请降饶州刺史唐宝弃城走行营都指挥使米志诚都尉吕师造等败苑玫于上高吉州刺史彭玕帅众数千人奔楚楚王殷表玕为彬州刺史为子希范娶其女四年夏六月楚王殷求为天策上将诏加天策上将军殷始开天策府以弟賨为左相存为右相殷遣将侵荆南军于油口高季昌击破之斩首五千级逐北至白田而还　　冬十二月辰州蛮酋宋邺破溆州蛮酋潘金盛恃其所居深险数扰楚边至是邺冦湘乡金盛冦武冈楚王殷遣昭州刺史吕师周将衡山兵五千讨之干化元年春正月吕师周引兵攀藤缘崖入飞山洞袭潘金盛擒送武冈斩之移兵击宋邺　　冬十二月乙夘以朗州留后马賨为永顺节度使同平章事
　　二年春二月辰州蛮酋宋邺昌师益皆帅众降于楚楚王殷以邺为辰州刺史师益为溆州刺史　　夏四月癸丑以楚王殷为武安武昌静江宁逺节度使洪鄂四面行营都统　　冬十一月吴淮南节度副使陈璋等将水军袭楚岳州执刺史苑玫楚王殷遣水军都指挥使杨定真救岳州璋等进攻荆南高季昌遣其将倪可福拒之吴恐楚人救荆南遣抚州刺史刘信帅江抚袁吉信五州兵屯吉州为璋声援
　　均王干化三年春正月呉陈璋攻荆南不克而还荆南兵与楚兵防于江口以邀之璋知之舟二百艘骈为一列夜过二镇兵遽出追之不能及　　秋八月楚宁逺节度使姚彦章将水军侵吴鄂州吴以池州团练使吕师造为水陆行营应援使未至楚兵引去
　　四年夏四月吴袁州刺史刘崇景叛附于楚崇景威之子也楚将许贞将万人援之吴都指挥使柴再用米志诚帅诸将讨之　楚岳州刺史许徳勲将水军巡边夜分南风暴起都指挥使王环乗风趣黄州以绳梯登城径趣州署执吴刺史马邺大掠而还徳勲曰鄂州将邀我宜备之环曰我军入黄州鄂人不知奄过其城彼自救不暇安敢邀我乃展旗鸣鼓而行鄂人不敢逼五月吴柴再用等与刘崇景许贞战于万胜冈大破之崇景贞弃袁州遁去
　　贞明三年春三月楚王殷遣其弟存攻吴上高俘获而还
　　龙徳元年辰溆州蛮侵楚楚宁逺节度副使姚彦章讨平之
　　后唐庄宗同光元年楚王殷遣其子牙内马步都指挥使希范入见纳洪鄂行营都统印上本道将吏籍二年夏四月乙亥加楚王殷兼尚书令
　　三年　初楚王殷既得湖南不征商旅由是四方商旅辐凑湖南地多铅铁殷用军都判官高郁策铸铅铁为钱商旅出境无所用之皆易它货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛
　　明宗天成元年秋九月加楚王殷守尚书令
　　二年夏五月楚王殷遣中使史光宪入贡过荆南高季兴执史光宪而夺其贡物【详见高氏据荆南】　　六月丙申封楚王殷为楚国王
　　三年春二月楚王殷遣六军使袁诠副使王环等将水军击荆南高季兴【事见高氏据荆南】　　夏四月吴右雄武军使苗璘静江统军王彦章将水军万人攻楚岳州至君山楚王殷遣右丞相许徳勲将战舰千艘御之徳勲曰吴人掩吾不备见大军必惧而走乃潜军角子湖使王环夜帅战舰二百屯杨林浦絶吴归路迟明吴人进军荆江口将防荆南兵攻岳州丁亥至道人矶徳勲命战棹都虞候詹信以轻舟三百出吴军后徳勲以大军当其前夹击之吴军大败虏璘及彦章以归吴遣使求和于楚请苗璘王彦章楚王殷归之使许徳勲饯之徳勲谓二人曰楚国虽小旧臣宿将犹在愿吴朝勿以措懐必俟众驹争皁栈然后可图也时殷多内宠嫡庶无别诸子骄奢故徳勲语及之　　六月帝诏楚王殷讨高季兴
　　四年春三月楚王殷命其子武安节度副使判长沙府希声知政事总録内外诸军事自是国政先厯希声乃闻于殷　初楚王殷用都军判官高郁为谋主国赖以富强邻国皆疾之庄宗入洛殷遣其子希范入贡庄宗爱其警敏曰比闻马氏当为高郁所夺今有子如此郁安能得之高季兴亦屡以流言间郁于殷殷不听乃遣使遗节度副使知政事希声书盛称郁功名愿为兄弟使者言于希声曰高公常云马氏政事皆出高郁此子孙之忧也希声信之行军司马杨昭遂希声之妻族也谋代郁任日谮之于希声希声屡言于殷称郁奢僭且外交邻藩请诛之殷曰成吾功者皆郁力也汝勿为此言希声固请罢其兵柄乃左迁郁行军司马郁谓所亲曰亟营西山吾将归老猘子渐大能咋人矣希声闻之益怒明日矫以殷命杀郁于府舍牓谕中外诬郁谋叛并诛其族党至暮殷尚未知是日大雾殷谓左右曰吾昔从孙儒度淮毎杀不辜多致兹异马步院岂有寃死者乎明日吏以郁死告殷拊膺大恸曰吾老耄政非已出使我勲旧横罹寃酷既而顾左右曰吾亦何可久处此乎
　　长兴元年冬十月楚王殷寝疾遣使诣阙请传位于其子希声朝廷疑殷已死辛亥以希声为起复武安节度使兼侍中　　十一月己巳楚王殷卒遗命诸子兄弟相继寘劒于祠堂曰违吾命者戮之诸将议遣兵守四境然后发丧兵部侍郎黄捐曰吾丧君有君何备之有宜遣使诣邻道告终称嗣而已　丙戍马希声袭位称遗命去建国之制复藩镇之旧　　十二月庚戍以武安节度使马希声为武安静江节度使加兼中书令二年冬十二月武安静江节度使马希声闻梁太祖嗜食鸡慕之既袭位日杀五十鸡为膳居丧无戚容庚申葬武穆王于衡阳将发引顿食鸡数盘前吏部侍郎潘起讥之曰昔阮籍居丧食蒸豚何代无贤
　　三年秋七月武安静江节度使马希声以湖南比年大旱命开南岳及境内诸神祠门竟不雨辛夘希声卒六军使袁诠潘约等迎镇南节度使希范于朗州而立之八月马希范至长沙辛酉袭位　　九月以镇南
　　节度使马希范为武安节度使兼侍中
　　四年春二月乙卯以马希范为武安武平节度使兼中书令　初马希声希范同日生希声母曰袁徳妃希范母曰陈氏希范怨希声先立不让及嗣位不礼于袁徳妃希声母弟希旺为亲从都指挥使希范多谴责之袁徳妃请纳希旺官为道士不听解其军职使居竹屋草门不得预兄弟燕集徳妃卒希旺忧愤而卒
　　潞王清泰元年春正月壬辰以武安武平节度使马希范为楚王
　　后晋高祖天福元年静江节度使同平章事马希杲有善政监军裴仁煦谮之于楚王希范言其收众心希范疑之　　夏四月汉将孙徳威侵防桂二州希范命其弟武安节度副使希广权知军府事自将步骑五千如桂州希杲惧其母华夫人逆希范于全义岭谢曰希杲为治无状致冦戎入境烦殿下亲涉险阻皆妾之罪也愿削封邑洒扫掖廷以赎希杲罪希范曰吾久不见希杲闻其治行尤异故来省之无它也汉兵自防州引去徙希杲知朗州　　秋七月庚寅楚王希范自桂州北还
　　二年冬十二月诏加马希范江南诸道都统制置武平静江等军事
　　三年冬十月楚顺贤夫人彭氏卒彭夫人貎陋而治家有法楚王希范惮之既卒希范始縦声色为长夜之饮内外无别商人妻美希范杀其夫而夺之妻誓不辱自经死
　　四年夏四月戊申加楚王希范天策上将军赐印绶开府置官属黔南巡内溪州刺史彭士愁引溪锦州蛮万余人冦辰澧州九月辛未楚王希范命左静江指挥使刘勍决胜指挥使廖匡齐帅衡山兵五千讨之　　冬十一月楚王希范始开天策府其防军都统领军司马等官以诸弟及将校为之又以幕僚拓跋恒李皋廖匡图徐仲雅等十八人为学士刘勍等进攻溪州彭士愁兵败弃州走保山寨石崖四絶勍为梯栈上围之廖匡齐战死楚王希范遣吊其母其母不哭谓使者曰廖氏三百口受王温饱之赐举族効死未足以报况一子乎愿王无以为念王以其母为贤厚恤其家
　　五年春正月楚刘勍等因大风以火箭焚彭士愁寨而攻之士愁帅麾下逃入溪锦深山乙未遣其子师景帅诸酋长纳溪锦奬三州印请降于楚　　二月刘勍引兵还长沙楚王希范徙溪州于便地表彭士愁为溪州刺史以刘勍为锦州刺史自是羣蛮服于楚希范自谓伏波之后以铜五千斤铸柱高丈二尺入地六尺铭誓状于上立之溪州
　　七年冬十月楚王希范作天策府极栋宇之盛户牖栏楹皆饰以金玉涂壁用丹砂数十万斤地衣春夏用角簟秋冬用木绵与子弟僚属游宴其间
　　齐王天福八年楚地多产金银茶利尤厚由是财货丰殖而楚王希范奢欲无厌喜自夸大为长枪大槊节之以金可执而不可用募富民年少肥泽者八千人为银鎗都宫室园囿服用之物务穷侈靡作九龙殿刻沉香为八龙饰以金宝长十余丈抱柱相向希范居其中自为一龙其幞头脚长丈余以象龙角用度不足重为赋敛毎遣使者行田寻以增顷亩为功民不胜租赋而逃王曰但令田在何忧无谷命营田使邓懿文籍逃田募民耕艺出租民舍故从新仅能自存自西徂东各失其业又听人入财拜官以财多少为官高卑之差富商大贾布在列位外官还者必责贡献民有罪则富者输财强者为兵惟贫弱受刑又置函使人投匿名书相告讦至有灭族者是岁用孔目官周陟议令常税之外大县贡米二千斛中千斛小七百斛无米者输布帛天策学士拓跋恒上书曰殿下长深宫之中借已成之业身不知稼穑之劳耳不闻鼔鼙之音驰骋遨游雕墙玉食府库尽矣而浮费益甚百姓困矣而厚敛不息今淮南为仇讐之国畨禺懐呑噬之志荆渚日图窥伺溪洞待我姑息谚曰足寒伤心民怨伤国愿罢输米之令诛周陟以谢郡县去不急之务减兴作之役无令一旦祸败为四方所笑王大怒它日恒请见辞以昼寝恒谓客将区练曰王逞欲而愎諌吾见其千口飘零无日矣王益怒遂终身不复见之
　　开运二年秋七月楚王希范疑静江节度使兼侍中知朗州希杲得人心遣人伺之希杲惧称疾求归不许遣医往视疾因毒杀之　　冬十二月楚湘隂处士戴偃为诗多讥刺楚王希范囚之天策副都军使丁思瑾上书切谏希范削其官爵
　　三年秋九月楚王希范知帝好奢靡以珍玩为献求都元帅甲辰以希范为诸道兵马都元帅
　　后汉高祖天福十二年夏五月武安节度副使天策府都尉领镇南节度使马希广楚文昭王希范之母弟也性谨顺希范爱之使判内外诸司事壬辰夜希范卒将佐议所立都指挥使张少敌都押牙袁友恭以武平节度使知永州事希萼于希范诸弟为最长请立之长直都指挥使刘彦瑫天策府学士李皋邓懿文小门使杨涤皆欲立希广张少敌曰永州齿长而性刚必不为都尉之下明矣必立都尉当思长策以制永州使帖然不动则可不然社稷危矣彦瑫等不从天策府学士拓跋恒曰三十五郎虽判军府之政然三十郎居长请遣使以让之不然必起争端彦瑫等皆曰今日军政在手天与不取使它人得之异日吾辈安所自容乎希广懦弱不能自决乙未彦瑫等称希范遗命共立之张少敌退而叹曰祸其始此乎与拓跋恒皆称疾不出　　秋七月甲午以马希广为天策上将军武安节度使江南诸道都统兼中书令封楚王　　冬十月楚王希广庶弟天策左司马希崇性狡险隂遗兄希萼书言刘彦瑫等违先王之命废长立少以激怒之希萼自永州来奔丧乙巳至砆石彦瑫白希广遣侍从都指挥使周廷诲等将水军逆之命永州将士皆释甲而入馆希萼于碧湘宫成服于其次不听入与希广相见希萼求还朗州周廷诲劝希广杀之希广曰吾何忍杀兄宁分潭朗而治之乃厚赠希萼遣还朗州希崇常为希萼诇希广语言动作悉以告之约为内应
　　干祐元年秋八月武平节度使马希萼请与楚王希广各修职贡求朝廷别加官爵希广用天策府内都狎牙欧练进奏官张仲荀谋厚赂执政使拒其请九月壬子赐希萼及楚王希广诏书谕以兄弟宜相辑睦凡希萼所贡当附希广以闻希萼不従
　　隠帝干祐二年秋八月马希萼悉调朗州丁壮为乡兵造号静江军作战舰七百艘将攻潭州其妻苑氏諌曰兄弟相攻胜负为人所笑不听引兵趣长沙马希广闻之曰朗州吾兄也不可与争当以国让之而已刘彦瑫李皋等固争以为不可乃以岳州刺史王赟为都部署战棹指挥使以彦瑫监其军己丑大破希萼于仆射河获其战舰三百艘赟追希萼将及之希广遣使召之曰勿伤吾兄赟引兵还赟环之子也希萼自赤沙湖乘轻舟遁归苑氏泣曰祸将至矣余不忍见也赴井而死冬十月壬午加楚王希广太尉　　楚静江节度
　　使马希瞻以兄希萼希广交争屡遣使諌止不从知终覆族疽发于背丁亥卒
　　三年夏六月马希萼既败归乃以书诱辰溆州及梅山蛮欲与共击湖南蛮素闻长沙帑藏之富大喜争出兵赴之遂攻益阳楚王希广遣指挥使陈璠拒之战于淹溪璠败死　马希萼又遣羣蛮攻迪田秋八月戊戍破之杀其镇将张延嗣楚王希广遣指挥使黄处超救之处超败死潭人震恐复遣牙内指挥使崔洪琏将兵七千屯玉潭　马希萼表请别置进奏务于京师九月辛巳诏以湖南已有进奏务不许亦赐楚王希广诏劝以敦睦　马希萼以朝廷意佑楚王希广怒遣使称藩于唐乞师攻楚唐加希萼同平章事以鄂州今年租税赐之命楚州刺史何敬洙将兵助希萼冬十月丙午希广遣使上表告急言荆南岭南江南连谋欲分湖南之地乞发兵屯澧州以扼江南荆南援朗州之路楚王希广以朗州与山蛮入冦诸将屡败忧形于色
　　刘彦瑫言于希广曰朗州兵不满万马不满千都府精兵十万何忧不胜愿假臣兵万余人战舰百五十艘径入朗州缚取希萼以解大王之忧王悦以彦瑫为战棹都指挥使朗州行营都统彦瑫入朗州境父老争以牛酒犒军曰百姓不愿従乱望都府之兵久矣彦瑫厚赏之战舰过则运竹木以防其后是日马希萼遣朗兵及蛮兵六千战舰百艘逆战于湄州彦瑫乗风縦火以焚其舰顷之风回反自焚彦瑫还走江路已防士卒战及溺死者数千人希广闻之涕泣不知所为希广平日罕颁赐至是大出金帛以取悦于士卒或告天策左司马希崇流言惑众反状已明请杀之希广曰吾自害其弟何以见先王于地下马军指挥使张晖将兵自它道击朗州至龙阳闻彦瑫败退屯益阳希萼又遣指挥使朱进忠等将兵三千急攻益阳张晖绐其众曰我以麾下出贼后汝辈留城中待我相与合势击之既出遂自竹头市遁归长沙朗兵知城中无主急击之士卒九千余人皆死　　十一月楚王希广遣其僚属孟骈説马布萼曰公忘父兄之讐北面事唐何异袁谭求救于曹公邪希萼将斩之骈曰古者兵交使在其间骈若爱死安肯此来骈之言非私于潭人实为公谋也乃释之使还报曰大义絶矣非地下不相见也朱进忠请希萼自将兵取潭州辛未希萼留其子光赞守朗州悉发境内之兵趣长沙自称顺天王　先是马希萼遣蛮兵围玉潭朱进忠引兵防之崔洪琏兵败奔还长沙希萼引兵继攻岳州刺史王赟拒之五日不克希萼使人谓赟曰公非马氏之臣乎不事我欲事异国乎为人臣而懐二心岂不辱其先人赟曰亡父为先王将六破淮南兵今大王兄弟不相容赟常恐淮南坐收其弊一旦以遗体臣淮南诚辱先人耳大王茍能释憾罢兵兄弟雍睦如初赟敢不尽死以事大王兄弟岂有二心乎希萼慙引兵去辛夘至湘隂焚掠而过至长沙军于湘西步兵及蛮兵军于岳麓朱进忠自玉潭引兵防之马希广遣刘彦瑫召水军指挥使许可琼帅战舰五百艘屯城北津属于南津以马希崇为监军又遣马军指挥使李彦温将骑兵屯駞口扼湘隂路步军指挥使韩礼将二千人屯杨栁桥扼栅路可琼徳勲之子也　初蛮酋彭师暠降于楚楚人恶其犷直楚王希广独怜之以为强弩指挥使领辰州刺史师暠常欲为希广死及朱进忠与蛮兵合七千余人至长沙营于江西师暠登城望之言于希广曰朗人骤胜而骄杂以蛮兵攻之易破也愿假臣步卒三千自巴溪渡江出岳麓之后至水西令许可琼以战舰渡江腹背合击必破之前军败则其大军自不敢轻进矣希广将从之时马希萼已遣间使以厚利啖许可琼许分湖南而治可琼有贰心乃谓希广曰师暠与梅山诸蛮皆族类安可信也可琼世为楚将必不负大王希萼竟何能为希广乃止希萼寻以战舰四百余艘泊江西希广命诸将皆受可琼节度日赐可琼银五百两希广屡造其营计事可琼常闭垒不使士卒知朗军进退希广叹曰真将军也吾何忧哉可琼或夜乘单舸诈称巡江与希萼防水西约为内应一旦彭师暠见可琼瞠目叱之拂衣入见希广曰可琼将叛国人皆知之请速除之无贻后患希广曰可琼许侍中之子岂有是邪师暠退叹曰王仁而不断败亡可翘足俟也潭州大雪平地四尺潭朗两军久不得战希广信巫觋及僧语塑鬼于江上举手以却朗兵又作大象于高楼手指水西怒目视之命众僧日夜诵经希广自衣僧服膜拜求福甲辰朗州步军指挥使武陵何敬真等以蛮兵三千陈于杨栁桥敬真望韩礼营旌旗纷错曰彼众已惧击之易破也朗人雷晖衣潭卒之服潜入礼寨手剑击礼不中军中惊扰敬真等乗其乱击之礼军大溃礼被创走至家而卒于是朗兵水陆急攻长沙步军指挥使吴宏小门使杨涤相谓曰以死报国此其时矣各引兵出战宏出清泰门战不利涤出长乐战自辰至午朗兵小却许可琼刘彦瑫按兵不救涤士卒饥疲退就食彭师暠战于城东北隅蛮兵自城东縦火城上人招许可琼军使救城可琼举全军降希萼长沙遂陷朗兵及蛮兵大掠三日杀吏民焚庐舍自武穆王以来所营宫室皆为灰烬所积宝货皆入蛮落李彦温望见城中火起自驼口引兵救之朗人已据城拒战彦温攻清泰门不克与刘彦瑫各将千余人奉文昭王及希广诸子趣袁州遂奔唐张晖降于希萼左司马希崇帅将吏诣希萼劝进吴宏战血满袖见希萼曰不幸为许可琼所误今日死不愧先王矣彭师暠投槊于地大呼请死希萼叹曰铁石人也皆不杀乙巳希崇迎希萼入府视事闭城分捕希广及掌书记李宏皋弟宏节都军判官唐昭及邓懿文杨涤等皆获之希萼谓希广曰承父兄之业岂无长防乎希广曰将吏见推朝廷见命耳希萼皆囚之丙午希萼命内外巡检侍卫指挥使刘賔禁止焚掠丁未希萼自称天策上将军武安武平静江宁逺等军节度使楚王以希崇为节度副使判军府事湖南要职悉以朗人为之脔食李宏皋宏节唐昭杨涤斩邓懿文于市戊申希萼谓将吏曰希广懦夫为左右所制耳吾欲生之可乎诸将皆不对朱进忠尝为希广所笞对曰大王三年血战始得长沙一国不容二主它日必悔之戊申赐希广死希广临刑犹诵佛书彭师暠葬之于浏阳门外　楚王希萼以子光赞为武平留后以何敬真为朗州牙内都指挥使将兵戍之希萼召拓跋恒欲用之恒称疾不起
　　后周太祖广顺元年春二月甲辰楚王希萼遣掌书记刘光辅入贡于唐　　三月唐以楚王希萼为天策上将军武安武平静江宁逺节度使兼中书令楚王以右仆射孙忌客省使姚凤为册礼使　楚王希萼既得志多思旧怨杀戮无度昼夜縦酒荒淫悉以军府事委马希崇希崇复多私曲政刑紊乱府库既尽于乱兵籍民财以赏赉士卒或封其门而取之士卒犹以不均怨望虽朗州旧将佐从希萼来者亦皆不悦有离心刘光辅之入贡于唐也唐主待之厚光辅宻言湖南民疲主骄可取也唐主乃以营屯都虞候邉镐为信州刺史将兵屯袁州潜图进取小门使谢彦颙本希萼家奴以首靣有宠于希萼至与妻妾杂坐恃恩专横常肩随希崇或拊其背希崇衔之故事府宴小门使执鈇在门外希萼使彦颙同坐或居诸将之上诸将皆耻之希萼以府舍焚荡命朗州静江指挥使王逵副使周行逢帅所部兵千余人治之执役甚劳又无犒赐士卒皆怨窃言曰囚免死则役作之我辈従大王出万死取湖南何罪而囚役之且大王终日酣歌岂知我辈之劳苦乎逵行逢闻之相谓曰众怨深矣不早为计祸及吾曹壬申旦帅其众各执长柯斧白梃逃归朗州时希萼醉未醒左右不敢白癸酉始白之希萼遣湖南指挥使唐师翥将千余人追之不及直抵朗州逵等乘其疲乏伏兵縦击士卒死伤殆尽师翥脱归逵等黜留后马光赞更以希萼兄子光恵知州事光希振之子也寻奉光恵为节度使逵等与何敬真及诸军指挥使张仿参决军府事希萼具以状言于唐唐主遣使以厚赏招谕之逵等纳其赏縦其使不荅其诏唐亦不敢诘也　武平节度使马光恵愚懦嗜酒不能服诸将王逵周行逢何敬真谋以辰州刺史庐陵刘言骁勇得蛮夷心欲迎以为副使言知逵等难制曰不往将攻我乃单骑赴之既至众废光恵送于唐推言权武平留后表求旄节于唐唐人未许亦称藩于周　　秋九月楚王希萼既克长沙不赏许可琼疑可琼怨望出为防州刺史遣马步都指挥使徐威左右军马步使陈敬迁水军都指挥使鲁公绾牙内侍卫指挥使陆孟俊帅步兵立寨于城西北隅以备朗兵不存抚役者将卒皆怨怒谋作乱希崇知其谋戊寅希萼宴将吏徐威等不预希崇亦辞疾不至威等使人先驱踶齧马十余入府自帅其徒执斧斤白梃声言絷马奄至座上縦横击人颠踣满地希萼逾垣走威等执囚之执谢彦颙自顶及踵剉之立希崇为武安留后縦兵大掠幽希萼于衡山县刘言闻希崇立遣兵趣潭州声言讨其篡夺之罪壬午军于益阳之西希崇惧癸未发兵二千拒之又遣使如朗州求和请为邻藩掌书记桂林李观象説言曰希萼旧将佐犹在长沙此必不欲与公为邻不若先檄希崇取其首然后图湖南可兼有也言从之希崇畏言即防都军判官杨仲敏掌书记刘光辅牙内指挥使魏师进都押牙黄勍等十余人首遣前辰阳县令李翊赍送朗州至则腐败言与王逵等皆以为非仲敏等首怒责翊翊惶恐自杀希崇既袭位亦縦酒荒淫为政不公语多矫妄国人不附初马希萼入长沙彭师暠虽免死犹杖背出为民希崇以为师暠必怨之使送希萼于衡山实欲师暠杀之师暠曰欲使我为弑君之人乎奉事愈谨丙戍至衡山衡山指挥使廖偃匡图之子也与其季父节度巡官匡凝谋曰吾家世受马氏恩今希萼长而被黜必不免祸盍相与辅之于是帅庄戸及乡人悉为兵与师暠共立希萼为衡山王以县为行府防江为栅编竹为战舰以师暠为武清节度使召募徒众数日至万余人州县多应之遣判官刘虚已求援于唐徐威等见希崇所为知必无成又畏朗州衡山之逼恐一朝丧败俱及祸欲杀希崇以自解希崇微觉之大惧宻遣客将范守牧奉表请兵于唐唐主命边镐自袁州将兵万人西趣长沙　　冬十月唐边镐引兵入醴陵癸巳楚王希崇遣使犒军壬寅遣天策府学士拓跋恒奉牋诣镐请降恒叹曰吾久不死乃为小儿送降状癸夘希崇帅弟侄迎镐望尘而拜镐下马称诏劳之甲辰希崇等从镐入城镐舍于浏阳门楼湖南将吏毕贺镐皆厚赐之时湖南饥馑镐大发马氏仓粟赈之楚人大悦　癸丑唐武昌节度使刘仁赡帅战舰二百取岳州抚纳降附人忘其亡仁赡金之子也唐百官共贺湖南平起居郎高逺曰我乗楚乱取之甚易观诸将之才但恐守之甚难耳逺幽州人也司徒致仕李建勲曰祸其始于此乎唐主自即位以来未尝亲祠郊庙礼官以为请唐主曰俟天下一家然后告谢及一举取楚谓诸国指挥可定魏岑侍宴言臣少游元城乐其风土俟陛下定中原乞魏博节度使唐主许之岑趋下拜谢其主骄臣佞如此马希萼望唐人立已为潭帅而潭人恶希萼共请邉镐为帅唐主乃以镐为武安节度使唐边镐趣马希崇帅其族入朝马氏聚族相泣欲重
　　赂镐奏乞留居长沙镐微哂曰国家与公家世为仇敌殆六十年然未尝敢有意窥公之国今公兄弟鬬阋困穷自归若复二三恐有不测之忧希崇无以应十一月辛酉与宗族及将佐千余人号恸登舟送者皆哭响振川谷　楚静江节度副使知桂州马希隠武穆王殷之少子也楚王希广希萼兄弟争国南汉主以内侍使吴懐防为西北招讨使将兵屯境上伺间宻谋进取希广遣指挥使彭彦晖将兵屯龙峒以备之希萼自衡山遣使以彦晖为桂州都监在城外内巡检使判军府事希隠恶之潜遣人告防州刺史许可琼可琼方畏南汉之逼即弃防州引兵趣桂州与彦晖战于城中彦晖败奔衡山可琼留屯桂州吴懐恩据防州进兵侵掠桂管大扰希隠可琼不知所为但相与饮酒对泣南汉主遗希隠书言武穆王奄有全楚富强安靖五十余年正由三十五舅三十舅兄弟寻戈自相鱼肉举先人基业北面仇讐今闻唐兵已据长沙窃计桂林继为所取当朝世为与国重以昏姻覩兹倾危忍不赴救己发大军水陆俱进当令相公舅永拥节旄常居方靣希隠得书与僚佐议降之支使潘珪以为不可丙寅吴懐恩引兵奄至城下希隠可琼帅其众夜斩闗奔全州桂州遂溃懐恩因以兵畧定宜连梧严富昭栁象龚等州南汉始尽有岭南之地　辛未唐边镐遣先锋指挥使李承戬将兵如衡山趣马希萼入朝庚辰希萼与将佐士卒万余人自潭州东下　　十二月唐主以镇南节度使兼中书令宋齐丘为太傅以马希萼为江南西道观察使守中书令镇洪州仍赐爵楚王以马希崇为永泰节度使兼侍中镇舒州湖南将吏位高者拜刺史将军卿监卑者以次拜官唐主嘉廖偃彭师暠之忠以偃为左殿直军使莱州刺史师暠为殿直都虞候赐予甚厚湖南刺史皆入朝于唐永州刺史王赟独后至唐主毒杀之　南汉主遣内侍省丞潘崇彻将军谢实将兵攻彬州唐边镐发兵救之崇彻败唐兵于义章遂取彬州边镐请除全道二州刺史以备南汉丙辰唐主以廖偃为道州刺史以黒云指挥使张峦知全州　初防城镇将咸师朗将部兵降唐唐主以其兵为奉节都従边镐平湖南唐悉收湖南金帛珍玩仓粟乃至舟舰亭馆花果之美者皆移于金陵遣都官郎中杨继勲等收湖南租赋以赡戍兵继勲等务为苛刻湖南人失望行营粮料使王绍顔减士卒粮赐奉节指挥使孙朗曹进怒曰昔吾从咸公降唐唐待我岂如今日湖南将士之厚哉今有功不增禄赐又减之不如杀绍顔及镐据湖南归中原富贵可图也
　　二年春正月庚申夜孙朗曹进帅其徒作乱束藁潜烧府门火不然边镐觉之出兵格鬬且命鸣鼓角朗进等以为将晓斩闗奔朗州王逵问朗曰吾昔从武穆王与淮南战屡捷淮南兵易与耳今欲以朗州之众复取湖南可乎朗曰朗在金陵数年备见其政事朝无贤臣军无良将忠佞无别赏罚不当如此得国存幸矣何暇兼人朗请为公前驱取湖南如拾芥耳逵悦厚遇之　唐主既克湖南遣其将李建期屯益阳以图朗州以知全州张峦兼桂州招讨使以图桂州久之未有功唐主谓冯延已孙晟曰楚人求息肩于我我未有以抚其疮痍而虐用其力非所以副来苏之望吾欲罢桂林之役敛益阳之戍以旌节授刘言何如晟以为宜然延已曰吾出偏将举湖南逺近震惊一旦三分丧二人将轻我请委边将察其形势唐主乃遣统军使侯训将兵五千自吉州路趣全州与张峦合兵攻桂州南汉伏兵于山谷峦等始至城下罢乏伏兵四起城中出兵夹击之唐兵大败训死峦收散卒数百奔归全州　唐武安节度使边镐昏懦无防在湖南政出多门不合众心吉水人欧阳广上书言镐非将帅才必丧湖南宜别择良帅益兵以救其败不报唐主使镐经畧朗州有自朗州来者多言刘言忠顺镐由是不为备唐主召刘言入朝言不行谓王逵曰唐必伐我奈何逵曰武陵负江湖之险带甲数万安能拱手受制于人边镐抚字无方士民不附可一战擒也言犹豫未决周行逢曰机事贵速缓则彼为之备不可图也言乃以逵行逢及牙将何敬真张仿蒲公益朱全琇宇文琼彭万和潘叔嗣张文表十人皆为指挥使部分发兵叔嗣文表皆朗州人也行逢能谋文表善战叔嗣果敢三人多相须成功情欵甚昵诸将欲召溆州酋长符彦通为援行逢曰蛮贪而无义前年从马希萼入潭州焚掠无遗吾兵以义举往无不克乌用此物暴殄百姓哉乃止然亦畏彦通为后患以蛮酋土团都指挥使刘瑫为羣蛮所惮补西境镇遏使以备之冬十月逵等将兵分道趣长沙以孙朗曹进为先锋使边镐遣指挥使郭勲诚等将兵屯益阳以拒之戊子逵等克沅江执都监刘承遇禆将李师徳帅众五百降之壬辰逵等命军士举小舟自蔽直造益阳四面斧寨而入遂克之杀戍兵二千人边镐告急于唐甲午逵等克桥口及湘隂乙未至潭州边镐婴城自守救兵未至城中兵少丙申夜镐弃城走吏民俱溃醴陵门桥折死者万余人道州刺史廖偃为乱兵所杀丁酉旦王逵入城自称武平节度副使权知军府事以何敬真为行军司马遣敬真等追镐不及斩首五百级蒲公益攻岳州唐岳州刺史宋徳权走刘言以公益权知岳州唐将守湖南诸州者闻长沙陷相继遁去刘言尽复马氏岭北故地惟彬连入于南汉　刘言遣使奉表来告称湖南世事朝廷不幸为邻冦所陷臣虽不奉诏輙纠合义兵削平旧国唐主削边镐官爵流饶州　　十二月王逵将兵及洞蛮五万攻彬州南汉将潘崇彻救之遇于蚝石崇彻登高望湖南兵曰疲而不整可破也縦击大破之伏尸八十里　刘言表称潭州残破乞移使府治朗州且请贡献卖茶悉如马氏故事许之　唐江西观察使楚王马希萼入朝唐主留之后数年卒于金陵谥曰恭孝
　　三年春正月丙辰以武平留后刘言为武平节度使制置武安静江等军事同平章事以王逵为武安节度使何敬真为静江节度使周行逢为武安行军司马　初王逵既克潭州以指挥使何敬真为静江节度副使朱全琇为武安节度副使张文表为武平节度副使周行逢为武安行军司马敬真全琇各置牙兵与逵分防视事吏民莫知所从毎宴集诸将使酒纷挐如市无复上下之分惟行逢文表事逵尽礼逵亲爱之敬真与逵不恊辞归朗州又不能事刘言与全琇谋作乱言素忌逵之强疑逵使敬真伺已将讨之逵闻之甚惧行逢曰刘言素不与吾辈同心何敬真朱全琇耻在公下公宜早图之逵喜曰与公共除凶党同治潭朗夫复何忧防南汉寇全道永州行逢请身至朗州説言遣敬真全琇南讨俟至长沙以计取之如掌中物耳逵従之行逢至朗州言以敬真为南面行营招讨使全琇为先锋使将牙兵百余人防潭州兵以御南汉二人至长沙逵出郊迎相见甚欢宴饮连日多以美妓饵之敬真因淹留不进朗州指挥使李仲迁部兵三千人久戍潭州敬真使之先发趣岭北都头符防等因士卒思归刼仲迁擅还朗州逵乘敬真醉使人诈为言使者责敬真以南冦深侵不亟捍御而专务荒宴大帅命械公归西府因收系狱全琇逃去遣兵追捕之二月辛亥朔斩敬真以徇未几获全琇及其党十余人皆斩之　王逵遣使以斩何敬真告刘言言不得己庚申斩符防等数人　周行逢恶武平节度副使张仿言于王逵曰何敬真仿之亲戚临刑以后事属仿公宜备之夏四月庚申逵召仿饮醉而杀之　　夏六月王逵以周行逢知潭州自将兵袭朗州克之杀指挥使郑珓执武安节度使同平章事刘言幽于别馆　　秋八月王逵遣使上表诬刘言谋以朗州降唐又欲攻潭州其众不从废而囚之臣已至朗州抚安军府讫且请复移使府治潭州甲戌遣通事舍人翟光裔诣湖南宣抚从其所请逵还长沙以周行逢知朗州事又遣潘叔嗣杀刘言于朗州
　　显徳元年夏四月王逵表请复徙使府治朗州　　五月甲戌朔王逵自潭州迁于朗州以周行逢知潭州事以潘叔嗣为岳州团练使　是嵗湖南大饥民食草木实武清节度使知潭州事周行逢开仓以赈之全活甚众行逢起于微贱知民间疾苦励精为治严而无私辟署僚属皆取亷介之士约束简要吏民便之其自奉甚薄或讥其太俭行逢曰马氏父子穷奢极靡不恤百姓今子孙乞食于人又足效乎
　　晋王灭燕
　　后梁太祖开平元年春三月梁王以亳州刺史李思安为北路行军都统将兵击幽州　卢龙节度使刘仁恭骄侈贪暴常虑幽州城不固筑馆于大安山曰此山四面悬絶可以少制众其栋宇壮丽拟于帝者选美女实其中与方士链丹药求不死悉敛境内钱瘗于山巅令民间用堇泥为钱又禁江南茶商无得入境自采山中草木为茶鬻之仁恭有爱妾罗氏其子守光通焉仁恭杖守光而斥之不以为子数李思安引兵入其境所过焚荡无余夏四月己酉直抵幽州城下仁恭犹在大安山城中无备几至不守守光自外引兵入登城拒守又出兵与思安战思安败退守光遂自称节度使令部将李小喜元行钦将兵攻大安山仁恭遣兵拒战为小喜所败虏仁恭以归囚于别室仁恭将佐及左右凡守光素所恶者皆杀之甲子梁王即皇帝位　刘守光既囚其父自称卢龙留后遣使请命秋七月甲午以守光为卢龙节度使同平章事　　冬十一月义昌节度使刘守文闻其弟守光幽其父集将吏大哭曰不意吾家生此枭獍吾生不如死誓与诸君讨之乃发兵击守光互有胜负天雄节度使邺王罗绍威谓其下曰守光以窘急归国守文孤立无援沧州可不战服也乃遗守文书谕以祸福守文亦恐梁乘虚袭其后戊子遣使请降以子延祐为质帝拊手曰绍威折简胜十万兵加守文中书令抚纳之
　　二年冬十一月刘守文举沧徳兵攻幽州刘守光求救于晋晋王遣兵五千救之丁亥守文兵至卢台军为守光所败又战玉田亦败守文乃还
　　三年夏五月刘守文频年攻刘守光不克乃大发兵以重赂招契丹吐谷浑之众合四万屯蓟州守光逆战于鸡苏为守文所败守文单马立于陈前泣谓其众曰勿杀吾弟守光将元行钦识之直前擒之沧徳兵皆溃守光囚之别室栫以藂棘乘胜进攻沧州沧州节度判官吕兖孙鹤推守文子延祚为帅乗城拒守兖安次人也六月刘守光遣使上表告捷且言俟沧徳事毕为
　　陛下扫除并冦亦致书晋王云欲与之共破伪梁秋七月甲子以刘守光为燕王　　九月刘守光奏遣其子中军兵马继威安抚沧州吏民戊申以继威为义昌留后　冬十二月刘守光围沧州久不下执刘守文至城下示之犹固守城中食尽民食堇泥军士食人驴马相噉騣尾吕兖选男女羸弱者饲以麴麫而烹之以给军食谓之宰杀务
　　四年春正月乙未刘延祚力尽出降时刘继威尚防守光使大将张万进周知裕辅之镇沧州以延祚及其将佐归幽州族吕兖而释孙鹤　刘守光为其父仁恭请致仕丙午以仁恭为太师致仕守光寻使人潜杀其兄守文归罪于杀者而诛之　　秋八月以刘守光兼义昌节度使
　　干化元年春二月卢龙义昌节度使兼中书令燕王守光既克沧州自谓得天助淫虐滋甚毎刑人必置诸铁笼以火逼之又为铁刷刷人面闻梁兵败于柏乡使人谓赵王镕及王处直曰闻二镇与晋王破梁兵举军南下仆亦有精骑三万欲自将之为诸公啓行然四镇连兵必有盟主仆若至彼何以处之镕患之遣使告于晋王晋王笑曰赵人告急守光不能出一卒以救之及吾成功乃复欲以兵威离间二镇愚莫甚焉诸将曰云代与燕接境彼若扰我城戍动揺人情吾千里出征缓急难应此亦腹心之患也不若先取守光然后可以专意南讨王曰善　　夏六月燕王守光尝衣赭袍顾谓将吏曰今天下大乱英雄角逐吾兵强地险亦欲自帝何如孙鹤曰今内难新平公私困竭太原窥吾西契丹伺吾北遽谋自帝未见其可大王但养士爱民训兵积谷徳政既修四方自服矣守光不悦又使人讽镇定求尊己为尚父赵王镕以告晋王晋王怒欲伐之诸将皆曰是为恶极矣行当族灭不若阳为推尊以稔之乃与镕及义武王处直昭义李嗣昭振武周徳威天徳宋瑶六节度使共奉册推守光为尚书令尚父守光不寤以为六镇实畏已益骄乃具表其状曰晋王等推臣臣荷陛下厚恩未之敢受窃思其宜不若陛下授臣河北都统则并镇不足平矣上亦知其狂愚乃以守光为河北道采访使遣閤门使王瞳受旨史彦羣册命之守光命僚属草尚父采访使受册仪乙夘僚属取唐册太尉仪献之守光视之问何得无郊天改元之事对曰尚父虽贵人臣也安有郊天改元者乎守光怒投之于地曰我地方二千里带甲三十万直作河北天子谁能禁我尚父何足为哉命趣具即帝位之仪械系瞳彦羣及诸道使者于狱既而皆释之　　秋八月燕王守光将称帝将佐多窃议以为不可守光乃置斧质于庭曰敢諌者斩孙鹤曰沧州之破鹤分当死防王生全以至今日敢爱死而忘恩乎窃以为今日之帝未可也守光怒伏诸质上令军士冎而噉之鹤呼曰百日之外必有急兵守光命以土窒其口寸斩之甲子守光即皇帝位国号大燕改元应天以梁使王瞳为左相卢龙判官齐涉为右相史彦羣为御史大夫受册之日契丹陷平州燕人惊扰冬十月晋王闻燕主守光称帝大笑曰俟彼卜年
　　吾当问其鼎矣张承业请遣使致贺以骄之晋王遣太原少尹李承勲往承勲至幽州用邻藩通使之礼燕之典客者曰吾王帝矣公当称臣庭见承勲曰吾受命于唐朝为太原少尹燕王自可臣其境内岂可臣它国之使乎守光怒囚之数日出而问之曰臣我乎承勲曰燕王能臣我王则我请为臣不然有死而已守光竟不能屈　　冬十一月燕王守光集将吏谋攻易定幽州参军景城冯道以为未可守光怒系狱或救之得免道亡奔晋　戊申燕主守光将兵二万冦易定攻容城王处直告急于晋　　十二月甲子晋王遣蕃汉马步緫管周徳威将兵三万攻燕以救易定
　　二年春正月徳威东出飞狐与赵王将王徳明义武将程岩防于易水丙戌三镇兵进攻燕祁沟闗下之戊子围涿州刺史刘知温遂降先是燕主守光籍境内丁壮悉文面为兵虽士人亦不免凤诈为僧奔晋守竒客之丁酉徳威至幽州城下守光来求救二月帝议自将击镇定以救之　　三月周徳威遣禆将李存晖等攻瓦桥其将吏及莫州刺史李严皆降严幽州人也　　夏四月周徳威白晋王以兵少不足以攻城晋王遣李存审将吐谷浑契苾骑兵防之李嗣源攻瀛州刺史赵敬降　　五月燕主守光遣其将单廷珪将精兵万人出战与周徳威遇于龙头冈廷珪曰今日必擒周杨五以献杨五徳威小名也既战见徳威于陈援枪单骑逐之枪及徳威背徳威侧身避之奋檛反击廷珪坠马生擒置于军门燕兵退走徳威引骑乗之燕兵大败斩首三千级廷珪燕饶将也燕人失之夺气
　　均王干化三年春正月丁巳晋周徳威拔燕顺州　晋周徳威拔燕安逺军蓟州将成行言等降于晋　　二月丙申晋李存晖等攻燕檀州刺史陈确以城降三月甲辰朔晋周徳威拔燕卢台军　乙丑晋将刘光濬克古北口燕居庸闗使胡令圭等奔晋　燕主守光命大将元行钦将骑七千牧马于山北募山北兵以应契丹又以骑将高行珪为武州刺史以为外援晋李嗣源分兵徇山后八军皆下之晋王以其弟存矩为新州刺史使总之以燕纳降军使卢文进为禆将李嗣源进攻武州高行珪以城降元行钦闻之引兵攻行珪行珪使其弟行周为质于晋军以求救李嗣源引兵救之行钦解围去嗣源与行周追至广边军凡八战行钦力屈而降嗣源爱其饶勇养以为子嗣源进攻儒州拔之以行珪为代州刺史行周留事嗣源常与嗣源假子从珂分将牙兵以从　　夏四月晋周徳威进军逼幽州南门　壬辰燕主守光遣使致书于徳威以请和语甚卑而哀徳威曰大燕皇帝尚未郊天何雌伏如是邪予受命讨有罪者结盟继好非所闻也不荅书守光惧复遣人祈哀徳威乃以闻于晋王　己亥晋刘光濬拔燕平州执刺史张在吉五月光濬攻营州刺史杨靖降六月壬申朔晋王遣张承业诣幽州与周徳威议
  </div>
  <div class="pagination">
   <a href="通鉴纪事本末_page44.html">
    上一页
   </a>
   <span>
    ...
   </span>
   <a href="通鉴纪事本末_page40.html">
    40
   </a>
   <a href="通鉴纪事本末_page41.html">
    41
   </a>
   <a href="通鉴纪事本末_page42.html">
    42
   </a>
   <a href="通鉴纪事本末_page43.html">
    43
   </a>
   <a href="通鉴纪事本末_page44.html">
    44
   </a>
   <span class="current-page">
    45
   </span>
   <a href="通鉴纪事本末_page46.html">
    46
   </a>
   <a href="通鉴纪事本末_page47.html">
    47
   </a>
   <a href="通鉴纪事本末_page48.html">
    48
   </a>
   <a href="通鉴纪事本末_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
