<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 42 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 42 页/共 76 页
  </h1>
  <div class="content">
   荘子孔子谓顔回曰回来家贫居卑胡不仕乎顔回对曰不愿仕回有郭外之田五十亩足以给飦粥郭内之田十亩足以为丝麻鼓琴足以自娯所学夫子之道者足以自乐也回不愿仕孔子愀然变容曰善哉回之意丘闻之知足者不以利自累也审自得者失之而不惧行修于内者无位而不怍丘诵之久矣今于囘而后见之是丘之得也
　　家语孔子北游于农山子路子贡顔渊侍侧孔子四望喟然而叹曰于斯致思无所不至矣二三子各言尔志吾将择焉子路进曰由愿得白羽若月赤羽若日钟鼓之音上震于天旍旗缤纷下蟠于地由当一队而敌之必也攘地千里搴旗执馘唯由能之使二子者从我焉夫子曰勇哉子贡复进曰赐愿使齐楚合战于漭瀁之野两垒相望尘埃相接挺刃交兵赐着缟衣白冠陈説其闲推论利害释国之患唯赐能之使二子者从我焉夫子曰辩哉顔回退而不对孔子曰囘来汝奚独无愿乎顔囘对曰文武之事则二子者既言之矣囘何云焉孔子曰虽然各言尔志也小子言之对曰囘闻薫莸不同器而藏尧桀不共国而治以其类异也囘愿得明王圣主辅相之敷其五敎导之以礼乐使民城郭不修沟池不越铸剑防以为农器放牛马于原薮室家无离旷之思千嵗无战鬭之患则由无所施其勇而赐无所用其辩矣夫子凛然曰美哉德也子路抗手而对曰夫子何选焉孔子曰不伤财不害民不繁词则顔氏之子有矣【韩诗外传孔子与子贡子路顔渊逰于戎山之上孔子喟然叹曰二三子各言尔志予将览焉由尔何如对曰得白羽如月赤羽如日击钟鼓者上闻于天下槊于地使将而攻之惟由为能孔子曰勇士哉赐尔何如对曰得素衣缟冠使于两国之间不持尺寸之兵升斗之粮使两国相亲如弟兄孔子曰辩士哉囘尔何如对曰鲍鱼不与兰茝同笥而藏桀纣不与尧舜同时而治二子已言囘何言哉孔子曰囘有鄙之心顔渊曰愿得明王圣主爲之相使城郭不治沟池不凿阴阳和调家给人足铸库兵以为农器孔子曰大士哉由来区区汝何攻赐来便便汝何使愿得之冠爲子宰焉贤士不以耻食不以辱得　孔子逰于景山之上子路子贡顔渊从孔子曰君子登高必赋小子愿言者何其愿丘将啓汝子路曰由愿奋长防荡三军乳虎在后仇敌在前蠡耀蛟奋进救两国之患孔子曰勇士哉子贡曰两国构难壮士列阵尘埃涨天赐不持一尺之兵一斗之粮解两国之难用赐者存不用赐者亡孔子曰辩士哉顔囘不愿孔子曰囘何不愿顔渊曰二子已愿故不敢愿孔子曰不同意各有事焉囘其愿丘将啓汝顔渊曰愿得小国而相之主以道制臣以德化君臣同心外内相应列国诸侯莫不从义向风壮者趋而进老者扶而至敎行乎百姓德施乎四蛮莫不释兵辐辏乎四门天下咸获永宁蝖飞蠕动各乐其性进贤使能各任其事于是君绥于上臣和于下垂拱无为动作中道从容得礼言仁义者赏言战鬭者死则由何进而救赐何难之解孔子曰圣士哉大人出小人匿圣者起贤者伏囘与执政则由赐焉施其能哉诗曰雨雪瀌瀌见晛聿消○措语逈异不厌复出】
　　家语孔子在卫昧旦晨兴顔囘侍侧闻哭者之声甚哀子曰囘汝知此何所哭乎对曰囘以此哭声非但为死者而已又有生离别者也子曰何以知之对曰囘闻桓山之鸟生四子焉羽翼既成将分于四海其母悲鸣而送之哀声有似于此谓其往而不返也囘窃以音类知之孔子使人问哭者果曰父死家贫卖子以葬与之长决子曰囘也善于识音矣【○説苑作完山之鸟】鲁定公问于顔囘曰子亦闻东野毕之善御乎对曰善则善矣虽然其马将必佚定公色不説谓左右曰君子固有诬人也顔囘退后三日牧来诉之曰东野毕之马佚两骖曵两服入于厩公闻之越席而起促驾召顔囘囘至公曰前日寡人问吾子以东野毕之善御而子曰善则善矣其马将佚不识吾子奚以知之顔囘对曰以政知之昔者帝舜巧于使民造父巧于使马舜不穷其民力造父不穷其马力是以舜无佚民造父无佚马今东野毕之御也升马执辔衔体正矣歩骤驰骋朝礼毕矣歴险致逺马力尽矣然而犹乃求马不已臣以此知之公曰善诚若吾子之言也吾子之言其义大矣愿少进乎顔囘曰臣闻之鸟穷则啄兽穷则攫人穷则诈马穷则佚自古及今未有穷其下而能无危者也公説遂以告孔子孔子对曰夫其所以爲顔囘者此之类也岂足多哉　仲孙何忌问于顔囘曰一言而有益于仁智可得闻乎囘曰一言而有益于智莫如豫一言而有益于仁莫如恕知其所不可由斯知所由矣　顔囘谓子路曰力猛于德而得其死者鲜矣盍慎诸　叔孙武叔见未仕于顔囘囘曰賔之武叔多称人之过而已评论之顔囘曰固子之来辱也宜有得于囘焉吾闻诸孔子曰言人之恶非所以美己言人之枉非所以正已故君子攻其恶无攻人之恶　顔囘谓子贡曰吾闻诸夫子身不用礼而望礼于人身不用德而望德于人乱也夫子之言不可不思也
　　韩诗外子路曰人善我我亦善之人不善我我不善之子贡曰人善我我亦善之人不善我我则引之进退而已耳顔囘曰人善我我亦善之人不善我我亦善之三子所持各异问于夫子夫子曰由之所言蛮貊之言也赐之所言朋友之言也囘之所言亲属之言也诗曰人之无良我以为兄
　　荀子子路入子曰由知者若何仁者若何子路对曰知者使人知己仁者使人爱己子曰可谓士矣子贡入子曰赐知者若何仁者若何子贡对曰知者知人仁者爱人子曰可谓士君子矣顔渊入子曰回知者若何仁者若何顔渊对曰知者自知仁者自爱子曰可谓明君子矣
　　列子顔囘问乎仲尼曰吾尝济乎觞深之渊矣津人操舟若神吾问焉曰操舟可学邪曰可能游者可教也善游者数能乃若夫没人则未尝见舟而谡操之者也吾问焉而不告敢问何谓也仲尼曰吾与若玩其文也久矣而未逹其实而固且道与能游者可教也轻水也善防者之数能也忘水也乃若夫没人之未尝见舟也而谡操之也彼视渊若陵视舟之覆犹其车却也覆却万物方陈乎前而不得入其舎恶徃而不暇以瓦抠者巧以钩抠者惮以黄金抠者惛巧一也而有所矜则重外也凡重外者拱内　仲尼闲居子贡入侍而有忧色子贡不敢问出告顔囘顔囘援琴而歌孔子闻之果召囘入问曰若奚独乐囘曰夫子奚独忧孔子曰先言尔志曰吾昔闻之夫子曰乐天知命故不忧囘所以乐也孔子愀然有闲曰有是言哉汝之意失矣此吾昔日之言尔请以今言爲正也汝徒知乐天知命之无忧未知乐天知命有忧之大也今告若其实修一身任穷逹知去来之非我亡变乱于心虑尔之所谓乐天知命之无忧也曩吾脩诗书正礼乐将以治天下遗来世非但脩一身治鲁国而已而鲁之君臣日失其序仁义益衰情性益薄此道不行一国与当年其如天下与来世矣吾始知诗书礼乐无救于治乱而未知所以革之之方此乐天知命者之所忧虽然吾得之矣夫乐而知者非古人之所谓乐知也无乐无知是真乐真知故无所不乐无所不知无所不忧无所不为诗书礼乐何弃之有革之何爲顔囘北面拜手曰囘亦得之矣出告子贡子贡茫然自失归家淫思七日不寝不食以至骨立顔囘重往喻之乃反丘门歌诵书终日不辍
　　荘子顔囘问仲尼曰孟孙才其母死哭泣无涕中心不慼居丧不哀无是三者以善丧盖鲁国固有无其实而得其名者乎囘壹怪之仲尼曰夫孟孙氏尽之矣进于知矣唯简之而不得夫已有所简矣孟孙氏不知所以生不知所以死不知就先不知就后若化为物以待其所不知之化已乎且方将化恶知不化哉方将不化恶知已化哉吾特与汝其梦未始觉者邪且彼有骇形而无损心有旦宅而无情死孟孙氏特觉人哭亦哭是自其所以乃且也相与吾之耳矣庸讵知吾所谓吾之乎且汝梦为鸟而厉乎天梦为鱼而没于渊不识今之言者其觉者乎其梦者乎造适不及笑献笑不及排安排而去化乃入于寥天一　顔渊问乎仲尼曰囘尝闻诸夫子曰无有所将无有所迎囘敢问其游仲尼曰古之人外化而内不化今之人内化而外不化与物化者一不化者也安化安不化安与之相靡必与之莫多狶韦氏之囿黄帝之圃有虞氏之宫汤武之室君子之人若儒墨者师故以是非相也而况今之人乎圣人处物不伤物不伤物者物亦不能伤也唯无所伤者爲能与人相将迎山林与臯壤与使我欣欣然而乐与乐未毕也哀又继之哀乐之来吾不能御其去弗能止悲夫世人直为物逆旅耳夫知遇而不知所不遇知能能而不能所不能无知无能者固人之所不免也夫务免乎人之所不免者岂不亦悲哉至言去言至为去爲齐知之所知则浅矣　顔囘曰囘益矣仲尼曰何谓也曰囘忘仁义矣曰可矣犹未也他日复见曰囘益矣曰何谓也曰囘忘礼乐矣曰可矣犹未也他日复见曰囘益矣曰何谓也曰囘坐忘矣仲尼蹵然曰何谓坐忘顔囘曰堕枝体黜聪明离形去知同于大通此谓坐忘仲尼曰同则无好也化则无常也而果其贤乎丘也请从而后也顔渊问于仲尼曰夫子歩亦歩夫子趋亦趋夫子驰亦驰夫子奔逸絶尘而囘瞠若乎后矣夫子曰囘何谓邪曰夫子歩亦歩也夫子言亦言也夫子趋亦趋也夫子辩亦辩也夫子驰亦驰也夫子言道囘亦言道也及奔逸絶尘而囘瞠若乎后者夫子不言而信不比而周无器而民蹈乎前而不知所以然而已矣仲尼曰恶可不察与夫哀莫大于心死而人死亦次之日出东方而入于西极万物莫不比方有目有趾者待是而后成功是出则存是入则亡万物亦然有待也而死有待也而生吾一受其成形而不化以待尽效物而动日夜无隙而不知其所终薰然其成形知命不能规乎其前丘以是日徂吾终身与女交一臂而失之可不哀与女殆着乎吾所以着也彼已尽矣而女求之以为有是求马于唐肆也吾服女也甚忘女服吾也亦甚忘虽然女奚患焉虽忘乎故吾吾有不忘者存　顔囘见仲尼请行曰奚之曰将之卫曰奚爲焉曰囘闻卫君其年壮其行独轻用其国而不见其过轻用民死死者以国量乎泽若蕉民其无如矣囘尝闻之夫子曰治国去之乱国就之医门多疾愿以所闻思其则庶几其国有瘳乎仲尼曰譆若殆往而刑耳夫道不欲杂杂则多多则扰扰则忧忧而不救古之至人先存诸已而后存诸人所存于己者未定何暇至于暴人之所行且若亦知夫德之所荡而知之所为出乎哉德荡乎名知出乎争名也者相轧也知也者争之器也二者凶器非所以尽行也且德厚信矼未逹人气名闻不争未逹人心而强以仁义防墨之言术暴人之前者是以人恶有其美也命之曰菑人菑人者人必反菑之若殆为人菑夫且苟爲説贤而恶不肖恶用而求有以异若唯无诏王公必将乘人而鬭其防而目将荧之而色将平之口将营之容将形之心且成之是以火救火以水救水名之曰益多顺始无穷若殆以不信厚言必死于暴人之前矣且昔者桀杀闗龙逄纣杀王子比干是皆修其身以下伛拊人之民以下拂其上者也故其君因其修以挤之是好名者也昔者尧攻丛枝胥敖禹攻有扈国为虚厉身为刑戮其用兵不止其求实无已是皆求名实者也而独不闻之乎名实者圣人之所不能胜也而况若乎虽然若必有以也尝以语我来顔囘曰端而虚勉而一则可乎曰恶恶可夫以阳为充孔扬采色不定常人之所不违因案人之所感以求容与其心名之曰日渐之德不成而况大德乎将执而不化外合而内不訾其庸讵可乎曰然则我内直而外曲成而上比内直者与天为徒与天为徒者知天子之与己皆天之所子而独以己言蕲乎而人善之蕲乎而人不善之邪若然者人谓之童子是之谓与天爲徒外曲者与人之为徒也擎跽曲拳人臣之礼也人皆为之吾敢不为邪爲人之所爲者人亦无疵焉是之谓与人爲徒成而上比者与古为徒其言虽敎讁之实也古之有也非吾有也若然者虽直不为病是之谓与古为徒若是则可乎仲尼曰恶恶可大多政法而不谍虽固亦无罪虽然止是耳矣夫胡可以及化犹师心者也顔囘曰吾无以进矣敢问其方仲尼曰斋吾将语若有而为之其易邪易之者皥天不宜顔囘曰囘之家贫唯不饮酒不茹荤者数月矣若此则可以爲斋乎曰是祭祀之斋非心斋也囘曰敢问心斋仲尼曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心斋也顔囘曰囘之未始得使实自囘也得使之也未始有囘也可谓虚乎夫子曰尽矣吾语若若能入游其樊而无感其名入则鸣不入则止无门无毒一宅而寓于不得已则几矣絶迹易无行地难为人使易以僞为天使难以伪闻以有翼飞者矣未闻以无翼飞者也闻以有知知者矣未闻以无知知者也瞻彼阕者虚室生白吉祥止止夫且不止是之谓坐驰夫狥耳目内通而外于心知鬼神将来舎而况人乎是万物之化也禹舜之所纽也伏羲几蘧之所行终而况散焉者乎　顔渊东之齐孔子有忧色子贡下席而问曰小子敢问囘东之齐夫子有忧色何邪孔子曰善哉汝问昔者管子有言丘甚善之曰禇小者不可以懐大绠短者不可以汲深夫若是者以为命有所成而形有所适也夫不可损益吾恐囘与齐侯言尧舜黄帝之道而重以燧人神农之言彼将内求于已而不得不得则惑人惑则死且汝独不闻邪昔者海鸟止于鲁郊鲁侯御而觞之于庙奏九韶以为乐具大牢以为膳鸟乃视忧悲不敢食一脔不敢饮一杯三日而死此以己养养鸟也非以鸟养养鸟也夫以鸟养养鸟者宜栖之深林游之坛陆浮之江湖食之防防随行列而止委蛇而处彼唯人言之恶闻奚以夫譊譊为乎咸池九韶之乐张之洞庭之野鸟闻之而飞兽闻之而走鱼闻之而下入人防闻之相与还而观之鱼处水而生人处水而死彼必相与异其好恶故异也故先圣不一其能不同其事名止于实义设于适是之谓条逹而福持【○荘列虽寓言而至理存焉至文出焉故皆大书顔氏家训邑号朝歌顔渊不舎　新论顔囘不以夜浴改容　冲波孔子使子贡往外久而不来孔子谓弟子占之遇鼎皆言无足不来顔子掩口而笑子曰囘也哂谓赐来也曰无足者乘舟而来赐至矣清朝也子贡果朝至　殷芸小説顔渊子路共坐于门有鬼魅求见孔子其目若日其形甚伟子路失魄口噤不能言顔渊乃杖劒前斫其腰于是形化成蛇即斩之孔子出观叹曰勇者不惧智者不惑仁者有勇勇者不必有仁】家语顔囘死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也【○计囘之年当死于哀公时】
　　礼记顔渊之丧馈祥肉孔子出受之入弹琴而后食之【○檀弓　论衡顔渊与孔子俱上鲁泰山孔子东南望呉阖门外有系白马引顔渊指以示之曰若见吴阖门乎顔渊曰见之孔子曰门外何有曰有如系练之状孔子抚其目而止之因与俱下下而顔渊髪白齿落遂以病死盖以精神不能若孔子彊力自极精华竭尽故早夭死○此等附防不足辩　顔渊困于学以才自杀○尤谬　韩诗外顔囘望呉门见一匹练孔子曰马也然则马之光景一匹长耳故后人号马为匹　新论顔渊所以命短慕孔子殇其年也】
　　史记七十子之徒仲尼独荐顔渊为好学然囘也屡空糟糠不厌而防蚤夭天之报施善人其何如哉　伯夷叔齐虽贤得夫子而名益彰顔渊虽好学附骥尾而行益显
　　法言纡朱懐金之乐不如顔氏子之乐顔氏子之乐也内纡朱懐金之乐也外或曰请问屡空之内曰顔不孔虽得天下不足以为乐然亦有苦乎曰顔苦孔之卓也或人瞿然曰兹苦也祗其所以为乐也欤　敢问潜心于圣曰昔仲尼潜心于文王矣逹之顔渊亦潜心于仲尼矣未逹一闲耳神在所潜而已矣　昔者顔渊以退为进天下鲜俪焉或曰若此则何小于必退也曰必进易俪也必退易俪也进以礼退以义难俪也
　　论衡顔渊曰舜何人也予何人也五帝三王顔渊独慕舜者知已歩驺有同也知德所慕默识所追同一实也顔渊死子曰天丧予子路死子曰天祝予孔子自伤
　　之辞非实然之道也孔子命不王二子夀不长也不王不长所禀不同度数竝放适相应也【述异记曲阜古城有顔囘墓墓上石楠树二株可三四十围土人云顔囘手植之木】
　　史记曽参南武城人字子舆少孔子四十六岁孔子以为能通孝道故授之业作孝经死于鲁【家语曽参字子舆志存孝道故孔子因之以作孝经齐尝聘欲以为卿而不就曰吾父母老食人之禄则忧人之事故吾不逺亲而为人役新论子游扬裘而谚曽参指挥而哂顔氏家训曽子七十乃学名闻天下】
　　荘子曽子居卫緼袍无表顔色肿哙手足胼胝三日不举火十年不制衣正冠而缨絶捉衿而肘见纳履而踵决曵縰而歌商颂声满天地若出金石天子不得臣诸侯不得友故养志者忘形养形者忘利致道者忘心矣説苑曽子衣衣以耕鲁君使人往致邑焉曰请以此修衣曽子不受反复往又不受使者曰先生非求于人人则献之奚为不受曽子曰臣闻之受人者畏人与人者骄人纵子有赐不我骄也我能勿畏乎终不受孔子闻之曰参之言足以全其节也　曽子芸瓜而误斩其根曽晳怒援大杖击之曽子仆地有顷苏蹷然而起进曰曩者参得罪于大人大人用力敎参得无疾乎退屏鼓琴而歌欲令曽晳听其歌声令知其平也孔子闻之告门人曰参来勿内也曽子自以无罪使人谢孔子孔子曰汝闻瞽叟有子名曰舜舜之事父也索而使之未尝不在侧求而杀之未尝可得小棰则待大棰则走以逃暴怒也今子委身以待暴怒立体而不去杀身以防父不义不孝孰是大乎汝非天子之民邪杀天子之民罪奚如以曽子之材又居孔子之门有罪不自知处义难乎【○兼明书云孟子曰曽子之事父也谕之以小杖则受谕之以大杖则走者恐亏其体非孝子之道也按此説异　抱朴子曽参锄三足乌萃其冠○荘子注云曽子至孝为父所憎尝见絶粮而后苏】新语曽子孝于父母昏定晨省调寒温适轻重勉之于糜粥之间行之于袵席之上而德美重于后世
　　尸子曽子每读丧礼泣下霑襟常以一夕五起视衣之厚薄枕之高卑【水经注曽子居曲阜鸱枭不入城郭】
　　琴操归耕者曽子之所作也曽子事孔子十余年晨觉眷然念二亲年衰养之不备于是援琴而鼓之曰往而不反者年也不可得而再事者亲也歔欷归耕来日安所耕歴山盘乎钦崟【○一本云朅来归耕歴山盘兮以晏父母我心博兮】　曽子耕泰山之下天雨雪寒冻旬日不得归作梁山吟【盐铁论曽子倚山而吟山鸟下翔】
　　吕氏春秋曽子曰君子行于道路其有父者可知也其有师者可知也夫无父而无师者余若夫何哉此言事师之犹事父也曽防使曽参过期而不至人皆见曽防曰无乃畏邪曽防曰彼虽畏我存夫安敢畏孔子畏于匡顔渊后孔子曰吾以汝为死矣顔渊曰子在囘何敢死顔囘之于孔子犹曽参之事父也
　　论衡曽子出薪于野有客至而欲去曽母曰愿畱参方到即以右手搤其左臂曽子左臂立痛即驰至问母臂何故痛母曰今者客来欲去吾搤臂以呼汝耳【孝子乐正者曽参门人也来候参参采薪在野母啮右指旋顷走归见正不语入跪母问何患母曰无参曰负薪右臂痛薪堕地何谓无母曰向者客来无所使故啮指呼汝耳参乃悲然搜神记曽子从仲尼在楚而心动辞归问母母曰思尔齧指孔子曰曽参之孝精感万里　淮南子曽子之养亲也若事严主烈君　曽子攀柩车引楯者为之止也　曽子立亷不饮盗泉所谓养志也　曽子立孝不过胜母之闾　论语撰考谶里名胜母曽子敛襟○顔氏家训亦云】
　　孝子曽子食生鱼甚美因吐之人问其故参曰母在之日不知生鱼味今我食美故吐之遂终身不食【○诗疏云曽子见益母而感　搜神记曽参养母至孝有鹤为戎人所射穷而归之参收养治疗疮愈飞去后鹤夜到门雌雄各衔防明珠报焉】
　　韩诗外曽子曰往而不可还者亲也至而不可加者年也是故孝子欲养而亲不待也木欲直而时不待也是故椎牛而祭墓不如鸡豚逮亲存也故吾尝仕齐为吏禄不过钟釜尚犹欣欣而喜者非以为多也乐其逮亲也既没之后吾尝南游于楚得尊官焉堂高九仞榱题三围转毂百乘犹北乡而泣涕者非为贱也悲不逮吾亲也故家贫亲老不择官而仕若夫信其志约其亲者非孝也诗曰有母之尸雍　曽子仕于莒得粟三秉方是之时曽子重其禄而轻其身亲没之后齐迎以相楚迎以令尹晋迎以上卿方是之时曽子重其身而轻其禄懐其寳而迷其国者不可与语仁窘其身而约其亲者不可与语孝任重道逺者不择地而息家贫亲老者不择官而仕故君子矫褐趋时当务为急云不逢时而仕任事而敦其虑为之使而不入其谋贫焉故也诗曰夙夜在公实命不同【荘子曽子再仕而心再化曰吾及亲仕三釡而心乐后仕三千钟不洎吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釡三十钟如观雀蚉防相过乎前也】
　　白虎通曽子去妻藜烝不熟问曰妇有七出不烝亦预乎曰吾闻之也絶交令可友弃妻令可嫁也藜烝不熟而已何问其故乎【家语参后母遇之无恩而供养不衰及其妻以藜烝不熟因出之人曰非七出也参曰藜烝小物耳吾欲使熟而不用吾命况大事乎遂出之终身不娶妻其子元请焉告其子曰髙宗以后妻杀其子孝已尹吉甫以后妻放伯竒吾上不及高宗中不比吉甫庸知其得免于非乎　韩诗外曽参丧妻不更娶人问其故曽子曰以华元善人也】
　　韩非子曽子之妻之市其子随之而泣其母曰女还顾反为女杀彘适市来曽子欲捕彘杀之妻止之曰特与婴儿戯耳曽子曰婴儿非与戯也婴儿非有知也待父母而学者也听父母之敎今子欺之是敎子欺也父欺子而不信其母非以成教也遂烹彘也【○与孟母买豚肉相类袁淮正书彘作犬　説苑孔子家儿不知骂曽子家儿不知怒生而善教也】
　　孝经仲尼居曽子侍子曰先王有至德要道以顺天下民用和睦上下无怨汝知之乎曽子避席曰参不敏何足以知之子曰夫孝德之本也敎之所由生也复坐吾语汝身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥德　子曰爱亲者不敢恶于人敬亲者不敢慢于人爱敬尽于事亲而德教加于百姓刑于四海盖天子之孝也甫刑云一人有庆兆民赖之　在上不骄高而不危制节谨度满而不溢高而不危所以长守贵也满而不溢所以长守富也富贵不离其身然后能保其社稷而和其民人盖诸侯之孝也诗云战战兢兢如临深渊如履薄氷非先王之法服不敢服非先王之法言不敢道非先王之德行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也诗云夙夜匪懈以事一人　资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀盖士之孝也诗云夙兴夜寐无忝尔所生　用天之道分地之利谨身节用以养父母此庶人之孝也故自天子至于庶人孝无终始而患不及者未之有也　曽子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治先王见孝之可以化民也是故先之以博爱而民莫遗其亲陈之以德义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻　子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢侮于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下也如此诗云有觉德行四国顺之　曽子曰敢问圣人之德无以加于孝乎子曰天地之性人为贵人之行莫大于孝孝莫大扵严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之德又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也父子之道天性也君臣之义也父母生之续莫大焉君亲临之厚莫重焉故不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子不贵也君子则不然言思可道行思可乐德义可尊作事可法容止可观进退可度以临其民是以其民畏而爱之则而象之故能成其德教而行其政令诗云淑人君子其仪不忒子曰孝子之事亲也居则致其敬养则致其乐病则
　　致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也　子曰五刑之属三千而罪莫大于不孝要君者无上非圣人者无法非孝者无亲此大乱之道也　子曰教民亲爱莫善于孝敎民礼顺莫善于悌移风易俗莫善于乐安上治民莫善于礼礼者敬而已矣故敬其父则子説敬其兄则弟説敬其君则臣説敬一人而千万人説所敬者寡而説者众此之谓要道也　子曰君子之教以孝也非家至而日见之也敎以孝所以敬天下之为人父者也教以悌所以敬天下之为人兄者也敎以臣所以敬天下之为人君者也诗云恺悌君子民之父母非至德其孰能顺民如此其大者乎　子曰君子之事亲孝故忠可移于君事兄悌故顺可移于长居家理故治可移于官是以行成于内而名立扵后世矣　曽子曰若夫慈爱恭敬安亲扬名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎　子曰昔者明王事父孝故事天明事母孝故事地察长防顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身慎行恐辱先也宗庙致敬鬼神着矣孝悌之至通于神明光于四海无所不通诗云自西自东自南自北无思不服　子曰君子之事上也进思尽忠退思补过将顺其美匡救其恶故上下能相亲也诗云心乎爱矣遐不谓矣中心藏之何日忘之　子曰孝子之丧亲也哭不偯礼无容言不文服美不安闻乐不乐食旨不甘此哀戚之情也三日而食敎民无以死伤生毁不灭性此圣人之教也丧不过三年示民有终也为之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之为之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣【汉书孝经一篇十八章孝经者孔子为曽子陈孝道也夫孝天之经地之义民之行也举大者言故曰孝经　孝经援神契孔子七十二歳语曽子着孝经既成使七十二子向北辰罄折曽子抱河洛书北向孔子斋戒簮缥笔衣绛单衣向北斗告备忽有赤虹自天而下化为黄玉刻文　曽子撰斯问曰孝文手駮不同何子曰吾作孝经以素王无爵禄之赏斧钺之诛与先王以托权自至德要道以题行首仲尼以立情性言子曰以开号列曽子以示撰辅诗书以合谋　天子孝曰就言德被天下泽及万物始终成就荣其祖考也诸侯行孝曰度言奉天子之法度得不危溢是荣其先祖也卿大夫行孝曰誉盖以声誉为义谓言行布满天下能无怨恶遐迩称誉是荣亲也士行孝曰究以明审为义当湏能明审资亲事君之道是能荣亲也庶人行孝曰畜以畜飬为义言能躬耕力农以畜其德而养其亲也】孝经钩命诀子曰吾志在春秋行在孝经【○孝经序引公羊传序同】孔子在庶德无所施功无所就志在春秋行在孝经
　　以春秋属商孝经属参【○公羊疏引】
　　吕氏春秋曽子曰父母生之子弗敢杀父母置之子弗敢废父母全之子弗敢阙故舟而不游道而不径能全支体以守宗庙可谓孝矣养有五道修宫室安牀笫节饮食养体之道也树五色施五采列文章养目之道也正六律和五声杂八音养耳之道也熟五谷烹六畜和煎调养口之道也和顔色説言语敬进退养志之道也此五者代进而厚用之可谓善养矣
　　荀子曽子曰孝子言为可闻行为可见言爲可闻所以説逺也行为可见所以説近也近者説则亲逺者説则附亲近而附逺孝子之道也
　　礼记曽子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎【○内则】曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【○檀弓】
　　大戴礼记【曽子本孝】曽子曰忠者其孝之本与孝子不登高不履危痹亦弗慿不苟笑不苟訾隐不命临不指故不在尤之中也孝子恶言死焉流言止焉美言兴焉故恶言不出于口烦言不及于已故孝子之事亲也居易以俟命不兴俭行以徼幸孝子防之暴人违之出门而使不以或为父母忧也险涂隘巷不求先焉以爱其身以不敢忘其亲也孝子之使人也不敢肆行不敢自専也父死三年不敢改父之道又能事父之朋友又能率朋友以助敬也君子之孝也以正致谏士之孝也以德从命庶人之孝也以力任食任善不敢臣三德故孝之于亲也生则有义以辅之死则哀以莅焉祭祀则莅之以敬如此而成于孝子也　【曽子立孝】曽子曰君子立孝其忠之用礼之贵故为人子而不能孝其父者不敢言人父不能畜其子者为人弟而不能承其兄者不敢言人兄不能顺其弟者为人臣而不能事其君者不敢言人君不能使其臣者也故与父言言畜子与子言言孝父与兄言言顺弟与弟言言承兄与君言言使臣与臣言言事君君子之孝也忠爱以敬反是乱也尽力而有礼荘敬而安之微谏不倦听从而不怠懽欣忠信咎故不生可谓孝矣尽力无礼则小人也致敬而不忠则不入也是故礼以将其力敬以入其忠饮食移味居处温愉着心于此济其志也子曰可人也吾任其过不可人也吾辞其罪诗云有子七人莫慰母心子之辞也夙兴夜寐无忝尔所生言不自舎也不耻其亲君子之孝也是故未有君而忠臣可知者孝子之谓也未有长而顺下可知者弟弟之谓也未有治而能仕可知者先修之谓也故曰孝子善事君弟弟善事长君子一孝一弟可谓知终矣　【曽子事父母】单居离问于曽子曰事父母有道乎曽子曰有爱而敬父母之行若中道则从若不中道则谏谏而不用行之如由已从而不諌非孝也谏而不从亦非孝也孝子之谏逹善而不敢争辨争辨者作乱之所由兴也由已为无咎则宁由己为贤人则乱孝子无私乐父母所忧忧之父母所乐乐之孝子唯巧变故父母安之若夫坐如尸立如齐弗讯不言言必齐色此成人之善者也未得为人子之道也单居离问曰事兄有道乎曽子曰有尊事之以为己望也兄事之不遗其言兄之行若中道则兄事之兄之行若不中道则养之养之内不养于外则是越之也养之外不养于内则是疏之也是故君子内外养之也单居离问曰使弟有道乎曽子曰有嘉事不失时也弟之行若中道则正以使之弟之行若不中道则兄事之诎事兄之道若不可然后舎之矣曽子曰夫礼大之由也不与小之自也饮食以齿力事不让辱事不齿执觞觚杯豆而不和歌而不哀夫弟者不衡坐不苟越不干逆色趋翔周旋俛仰从命不见于顔色未成于弟也
　　礼记曾子曰孝有三大孝尊亲其次弗辱其下能养公明仪问于曽子曰夫子可以为孝乎曽子曰是何言与是何言与君子之所谓孝者先意承志谕父母于道参直养者也安能为孝乎曽子曰身也者父母之遗体也行父母之遗体敢不敬乎居处不荘非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及其亲敢不敬乎　亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬为难敬可能也安为难安可能也防为难父母既没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作曽子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也　曽子曰树木以时伐焉禽兽以时杀焉夫子曰断一树杀一兽不以其时非孝也　孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而不忘父母恶之惧而无怨父母有过谏而不逆父母既没必求仁者之粟以祀之此之谓礼终【○祭义】
　　大戴礼记【主言】孔子闲居曽子侍孔子曰参今之君子惟士与大夫之言之闻也其至于君子之言者甚希矣于乎吾主言其不出而死乎哀哉曽子起曰敢问何谓主言孔子不应曽子惧肃然抠衣下席曰弟子知其不孙也得夫子之闲也难是以敢问也孔子不应曽子惧退负序而立孔子曰参女可语明主之道与曽子曰不敢以为足也得夫子之闲也难是以敢问孔子曰吾语女道者所以明德也德者所以尊道也是故非德不尊非道不明虽有国马不教不服不可以取千里虽有博地众民不以其道治之不可以霸主是故昔者明主内脩七教外行三至七教脩焉可以守三至行焉可以征七教不脩虽守不固三至不行虽征不服是故明主之守也必折冲乎千里之外其征也袵席之上还师是故内修七教而上不劳外行三至而财不费此之谓明主之道也曽子曰敢问不费不劳可以为明乎孔子愀然扬麋曰参女以明主为劳乎昔者舜左禹而右臯陶不下席而天下治夫政之不中君之过也政之既中令之不行职事者之罪也明主奚为其劳也昔者明主闗讥而不征市鄽而不税税十取一使民之力岁不过三日入山泽以时有禁而无征此六者取财之路也明主舍其四者而节其二者明主焉取其费也曽子曰敢问何谓七教孔子曰上敬老则下益孝上顺齿则下益悌上乐施则下益谅上亲贤则下择友上好德则下不隐上恶贪则下耻争上强果则下廉耻民皆有别则贞则正亦不劳矣此谓七教七教者治民之本也敎定是正矣上者民之表也表正则何物不正是故君先立于仁则大夫忠而士信民敦工璞商慤女憧妇空空七者教之志也七者布诸天下而不窕内诸寻常之室而不塞是故圣人等之以礼立之以义行之以顺而民弃恶也如灌曽子曰弟子则不足道则至矣孔子曰参姑止又有焉昔者明主之治民有法必别地以州之分属而治之然后贤民无所隐暴民无所伏使有司日省如时考之歳诱贤焉则贤者亲不省惧使之哀鳏寡养孤独恤贫穷诱孝悌选贤举能此七者修则四海之内无刑民矣上之亲下也如腹心则下之亲上也如保子之见慈母也上下之相亲如此然后令则从施则行因民既迩者説逺者来懐然后布指知寸布手知尺舒肘知寻十寻而索百歩而堵三百歩而里千歩而井三井而句烈三句烈而距五十里而封百里而有都邑乃为畜积衣裘焉使处者恤行者有兴亡是以蛮夷诸夏虽衣冠不同言语不合莫不来至朝觐于王故曰无市而民不乏无刑而民不违毕弋田猎之得不以盈宫室也徴敛于百姓非以充府库也慢怛以补不足礼节以损有余故曰多信而寡貎其礼可守其信可复其迹可履其于信也如四时春秋冬夏其博有万民也如饥而食如渇而饮下土之人信之夫暑热冻寒逺若迩非道迩也及其明德也是以兵革不动而威用利不施而亲此之谓明主之守也折冲乎千里之外此之谓也曽子曰敢问何谓三至孔子曰至礼不让而天下治至赏不费而天下之士説至乐无声而天下之民和明主笃行三至故天下之君可得而知也天下之士可得而臣也天下之民可得而用也曽子曰敢问何谓也孔子曰昔者明主以尽知天下良士之名既知其名又知其数既知其数又知其所在明主因天下之爵以尊天下之士此之谓至礼不让而天下治因天下之禄以富天下之士此之谓至赏不费而天下之士説天下之士説则天下之明誉兴此之谓至乐无声而天下之民和故曰所谓天下之至仁者能合天下之至亲者也所谓天下之至知者能用天下之至和者也所谓天下之至明者能选天下之至良者也此三者咸通然后可以征是故仁者莫大于爱人知者莫大于知贤政者莫大于官贤有土之君修此三者则四海之内拱而俟然后可以征明主之所征必道之所废者也彼废道而不行然后诛其君致其征吊其民而不夺其财也故曰明主之征也犹时雨也至则民説矣是故行施弥博得亲弥众此之谓袵席之上乎还师【○家语略同主字俱作王字】
　　大戴礼记【曽子制言上】曽子曰夫行也者行礼之谓也夫礼贵者敬焉老者孝焉防者慈焉少者友焉贱者惠焉此礼也行之则行也立之则义也今之所谓行者犯其上危其下衡道而彊立之天下无道故若天下有道则有司之所求也故君子不贵兴道之士而贵有耻之士也若由富贵兴道者与贫贱吾恐其或失也若由贫贱兴道者与富贵吾恐其羸骄也夫有耻之士富而不以道则耻之贫而不以道则耻之　弟子无曰不我知也鄙夫鄙妇相防于廧阴可谓宻矣明日则或扬其言矣故士执仁与义而明行之未笃故也胡为其莫之闻也杀六畜不当及亲吾信之矣使民不时失国吾信之矣蓬生麻中不扶自直白沙在泥与之皆黑是故人之
　　相与也譬如舟车然相济逹也已先则援之彼先则推之是故人非人不济马非马不走土非土不高水非水不流　君子之为弟也行则为人负无席则寝其趾使之为夫人则否　近市无贾在田无野行无据旅苟若此则夫杖可因笃焉富以苟不如贫以誉生以辱不如死以荣辱可避避之而已矣及其不可避也君子视死若归　父母之雠不与同生兄弟之雠不与聚国朋友之雠不与聚乡族人之雠不与聚邻　良贾深藏如虚君子有盛教如无　弟子问于曽子曰夫士何如则可以为逹矣曽子曰不能则学疑则问欲行则比贤虽有险道循行逹矣今之弟子病下人不知事贤耻不知而又不问欲作则其知不足是以惑闇惑闇终其世而已矣是谓穷民也　曽子门弟子或将之晋曰吾无知焉曽子曰何必然往矣有知焉谓之友无知焉谓之主且夫君子执仁立志先行后言千里之外皆为兄弟苟是之不为则虽汝亲庸孰能亲汝乎　【曽子制言中】曽子曰君子进则能逹退则能静岂贵其能逹哉贵其有功也岂贵其能静哉贵其能守也夫唯进之何功退之何守是故君子进退有二观焉故君子进则能益上之誉而损下之忧不得志不安贵位不博厚禄负耜而行道冻饿而守仁谓其守也则君子之义也其功守之义有知之则愿也莫之知苟吾自知也吾不仁其人虽独也吾弗亲也故君子不假贵而取宠不比誉而取食直行而取礼比説而取友有説我则愿也莫我説苟吾自説也故君子无悒悒于贫无勿勿于贱无惮惮于不闻布衣不完蔬食不饱蓬戸宂牖日孜孜上仁知我吾无防防不知我吾无悒悒是以君子直言直行不宛言而取富不屈行而取位畏之见逐智之见杀固不难诎身而为不仁宛言而为不智则君子弗为也　君子虽言不受必忠曰道虽行不受必忠曰仁虽谏不受必忠曰智天下无道循道而行衡涂而偾手足不揜四支不被手足节四支説者申慇懃耳诗云行有死人尚或墐之则此非士之罪也有士者之羞也是故君子以仁为尊天下之为富何为富则仁为富也天下之为贵何为贵则仁为贵也昔者舜匹夫也土地之厚则得而有之人徒之众则得而使之舜唯以仁得之也是故君子将説富贵必勉于仁也昔者伯夷叔齐死于沟浍之间其仁成名于天下夫二子者居河济之间非有土地之厚货粟之富也言为文章行为裘缀于天下是故君子思仁义昼则忘食夜则忘寐日旦就业夕而自省以役其身亦可谓守业矣　【曽子制言下】曽子曰天下有道则君子防然以交同天下无道则衡言不革诸侯不听则不干其土听而不贤则不践其朝是以君子不犯禁而入人境及郊问禁请命不通患而出危色则秉德之士不讇矣故君子不讇富贵以为已説不乘贫贱以居己尊凡行不义则吾不事不仁则吾不长奉相仁义则吾与之聚羣向尔寇盗则吾与虑国有道则突若入焉国无道则突若出焉如此之谓义夫有世义者哉曰仁者殆恭者不入慎者不见使正直者则迩于刑弗违则殆于罪是故君子错在高山之上深泽之污聚橡栗藜藿而食之生耕稼以老十室之邑是故昔者禹见耕者五耦而武过十室之邑则下为秉德之士存焉　【曽子立事】曽子曰君子攻其恶求其过彊其所不能去私欲从事于义可谓学矣君子爱日以学及时以行难者弗辟易者弗从唯义所在日旦就业夕而自省思以殁其身亦可谓守业矣君子学必由其业问必以其序问而不决承闲观色而复之虽不説亦不彊争也　君子既学之患其不博也既博之患其不习也既习之患其无知也既知之患其不能行也既能行之贵其能让也君子之学致此五者而已矣　君子博学而孱守之微言而笃行之行必先人言必后人君子终身守此悒悒行无求数有名事无求数有成身言之后人扬之身行之后人秉之君子终身守此惮惮君子不絶小不殄微也行自微也不微人人知之则愿也人不知苟吾自知也君子终身守此勿勿也君子祸之为患辱之为畏见善恐不得与焉见不善者恐其及己焉是故君子疑以终身君子见利思辱见恶思诟嗜欲思耻忿怒思患君子终身守此战战也君子虑胜气思而后动论而后行行必思言之言之
　　必思复之思复之必思无悔言亦可谓慎矣人信其言从之以行人信其行从之以复复宜其类类宜其年亦可谓外内合矣　君子疑则不言未问则不言两问则不行其难者　君子患难除之财色逺之流言灭之祸之所由生自孅孅也是故君子夙絶之　君子已善亦乐人之善也已能亦乐人之能也己虽不能亦不以援人　君子好人之为善而弗趣也恶人之为不善而弗疾也疾其过而不补也饰其美而不伐也伐则不益补则不改矣　君子不先人以恶不疑人以不信不説人之过成人之美存往者在来者朝有过夕改则与之夕有过朝改则与之　君子义则有常善则有邻见其一冀其二见其小冀其大苟有德焉亦不求盈于人也君子不絶人之欢不尽人之礼来者不豫徃者不慎也去之不谤就之不赂亦可谓忠矣　君子恭而不难安而不舒逊而不谄寛而不纵惠而不俭直而不径亦可谓知矣　君子入人之国不称其讳不犯其禁不服华色之服不称惧惕之言故曰与其奢也宁俭与其倨也宁句可言而不信宁无言也　君子终日言不在尤之中小人一言终身为罪　君子乱言而弗殖神言弗致也道逺日益众信弗主佥言弗与人言不信不和　君子不唱流言不折辞不陈人以其所能言必有主行必有法亲人必有方　多知而无亲博学而无方好多而无定者君子弗与也君子多知而择焉博学而算焉多言而慎焉　博学而无行进给而不让好直而径俭而好者君子不与也夸而无耻强而无惮好勇而忍人者君子不与也亟逹而无守好名而无体忿怒而为恶足防而口圣而无常位者君子弗与也　巧言令色能小行而笃难于仁矣嗜酤酒好讴歌巷游而乡居者乎吾无望焉耳　出入不时言语不序安易而乐暴惧之而不恐説之而不听虽有圣人亦无若何矣临事而不敬居丧而不哀祭祀而不畏朝廷而不恭则吾无由知之矣三十四十之间而无艺即无艺矣五十而不以善闻即无闻矣七十而无德虽有微过亦可以勉矣其少不讽诵其壮不论议其老不敎诲亦可谓无业之人矣少称不弟焉耻也壮称无德焉辱也老称无礼焉罪
　　也过而不能改倦也行而不能遂耻也慕善人而不与焉辱也弗知而不问焉固也説而不能穷也喜怒异虑惑也不能行而言之诬也非其事而居之矫也道言而饰其辞虚也无益而厚受禄窃也好道烦言乱也杀人而不戚焉贼也　人言不善而不违近于説其言説其言殆于以身近之也殆于以身近之殆于身之矣人言善而色葸焉近于不説其言不説其言殆于以身近之也殆于以身近之殆于身之矣故目者心之浮也言者行之指也作于中则播于外也故曰以其见者占其隐者故曰听其言也可以知其所好矣观説之流可以知其术也久而复之可以知其信矣观其所爱亲可以知其人矣临惧之而观其不恐也怒之而观其不惛也喜之而观其不诬也近诸色而观其不逾也饮食之而观其有常也利之而观其能让也居哀而观其贞也居约而观其不营也动劳之而观其不扰人也　君子之于不善也身勿为能也色勿为不可能也色勿为可能也心思勿为不可能也太上乐善其次安之其下亦能自彊仁者乐道智者利道愚者从弱者畏不愚不弱执诬以彊亦可谓弃民矣　太上不生恶其次而能夙絶之也其下复而能改也复而不改殒身覆家大者倾覆社稷是故君子出言以鄂鄂行身以战战亦殆勉于罪矣是故君子为小由为大也居由仕也备则未为备也而勿虑存焉　事父可以事君事兄可以事师长使子犹使臣也使弟犹使承嗣也能取朋友者亦能取所予从政者矣赐与其宫室亦犹庆赏于国也忿怒其臣妾亦犹用刑罚于万民也是故为善必自内始也内人怨之虽外人亦不能立也　居上位而不淫临事而栗者鲜不济矣先忧事者后乐事先乐事者后忧事昔者天子日旦思其四海之内战战唯恐不能乂诸侯日旦思其四封之内战战唯恐失损之大夫士日旦思其官战战唯恐不能胜庶人日旦思其事战战唯恐刑罚之至也是故临事而栗者鲜不济矣　君子之于子也爱而勿面也使而勿貎也导之以道而勿强也宫中雍雍外焉肃肃兄弟憘憘朋友切切逺者以貎近者以情友以立其所能而逺其所不能苟无失其所守亦可与终身矣荀子曽子曰无内人之疏而外人之亲无身不善而怨人无刑已至而呼天内人之疏而外人之亲不亦逺乎身不善而怨人不亦反乎刑已至而呼天不亦晚乎诗曰涓涓源水不雝不塞毂已破碎乃大其辐事已败矣乃重太息其云益乎　曽子曰同游而不见爱者吾必不仁也交而不见敬者吾必不长也临财而不见信者吾必不信也三者在身曷怨人怨人者穷怨天者无识失诸已而反诸人岂不亦迂哉
　　説苑曽子曰响不辞声鉴不辞形君子正一而万物皆成夫行非为影也而影随之呼非为响也而响和之故君子功先成而名随之
　　淮南子曽子曰系舟水中鸟闻之而髙翔鱼闻之而深藏故所趋各异而皆得所便
　　博物志曽子曰好我者知吾美矣恶我者知吾恶矣中论曽子曰或言予之善惟恐其闻或言予之不善惟恐过而见予之鄙色焉　曽子曰人而好善福虽未至祸其逺矣人而不好善祸虽未至福其逺矣
　　家语曽子曰入其国也言信于羣臣而畱可也行忠于卿大夫则仕可也泽施于百姓则富可也孔子曰参之言此可谓善安身矣　曽子曰狎甚则相简荘甚则不亲是故君子之狎足以交欢其荘足以成礼孔子闻斯言也曰二三子志之孰谓参也不知礼乎　孔子曰囘有君子之道四焉强于行义弱于受谏怵于待禄慎于治身史防有君子之道三焉不仕而敬上不祀而敬鬼直己而曲于人曽子侍曰参昔尝闻夫子之三言而未之能行也夫子见人之一善而忘其百非是夫子之易事也见人之有善若已有之是夫子之不争也闻善必躬行之然后导之是夫子之能劳也学夫子之三言而未能行是以自知终不及二子者也
　　孔丛子曽子问听狱之术孔子曰其大法有三焉治必以寛寛之之术归于察察之之术归于义是故听而不寛是乱也寛而不察是慢也察而不中义是私也私则民怨故善听者虽不越辞辞不越情情不越义书曰上下比罚无僭乱辞
　　礼记【曽子问】曾子问曰君薨而世子生如之何孔子曰卿大夫士从摄主北面于西阶南大祝禆冕执束帛升自西阶尽等不升堂命母哭祝声三告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币三日众主人卿大夫士如初位北面大宰大宗大祝皆禆冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆子踊房中亦踊三者三袭衰杖奠出大宰命祝史以名徧告于五祀山川曽子问曰如已葬而世子生则如之何孔子曰太宰太宗从太祝而告于祢三月乃名于祢以名徧告及社稷宗庙山川　曽子问曰竝有丧如之何何先何后孔子曰葬先轻而后重其奠也先重而后轻礼也自啓及葬不奠行葬不哀次反葬奠而后辞于殡遂修葬事其虞也先重而后轻礼也　曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而扫即位而哭如冠者未至则废如将冠子而未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽地而祭于祢已祭而见伯父叔父而后飨冠者　曽子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也　曽子问曰大功之丧可以与于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之曽子问曰小功可以与于祭乎孔子曰何必小功耳自斩衰以下与祭礼也曽子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者曽子问曰相识有丧服可以与于祭乎孔子曰缌不祭又何助于人曽子问曰废丧服可以与于馈奠之事乎孔子曰説衰与奠非礼也以摈相可也　曽子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父伯母壻已壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之曽子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曽子问曰除丧则不复昏礼乎孔子曰祭过时不祭礼也又何反于初　曽子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也　曽子问曰取女有吉日而女死如之何孔子曰壻齐衰而吊既葬而除之夫死亦如之　曽子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反藏诸祖庙庙有二主自桓公始也丧之二孤则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也　曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣当七庙五庙无虚主虚主者惟天子崩诸侯薨与去其国与祫祭于祖为无主耳吾闻诸老耼曰天子崩国君薨则祝取羣庙之主而藏诸祖庙礼也防哭成事而后主各反其庙君去其国大宰取羣庙之主以从礼也祫祭于祖则祝迎四庙之主主出庙入庙必跸老耼云曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎反必告设奠防敛币玉藏诸两阶之闲乃出盖贵命也　曽子问曰诸侯旅见天子入门不得终礼废者几孔子曰四请问之曰太庙火日食后之丧雨霑服失容则废如诸侯皆在而日食则从天子救日各以其方色与其兵太庙火则从天子救火不以方色与兵曽子问曰诸侯相见揖让入门不得终礼废者几孔子曰六请问之曰天子崩太庙火日食后夫人之丧雨霑服失容则废　曽子问曰天子尝禘郊社五祀之祭簠簋既陈天子崩后之丧如之何孔子曰废曽子问曰当祭而日食太庙火其祭也如之何孔子曰接祭而已矣如牲至未杀则废天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已而祭祝毕献而已　曽子问曰诸侯之祭社稷俎豆既陈闻天子崩后之丧君薨夫人之丧如之何孔子曰废自薨比至于殡自启至于反哭奉帅天子　曽子问曰大夫之祭鼎俎既陈笾豆既设不得成礼废者几孔子曰九请问之曰天子崩后之丧君薨夫人之丧君之太庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭　曽子问曰三年之丧吊乎孔子曰三年之丧练不羣立不旅行君子礼以饰情三年之丧而吊哭不亦虚乎　曽子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也曽子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也　曽子问曰君薨既殡而臣有父母之丧则如之何孔子曰归居于家有殷事则之君所朝夕否曰君既启而臣有父母之丧则如之何孔子曰归哭而反送君曰君未殡而臣有父母之丧则如之何孔子曰归殡反于君所有殷事则归朝夕否大夫室老行事士则子孙行事大夫内子有殷事亦之君所朝夕否　曽子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小敛则子免而从柩入自门升自阼阶君大夫士一节也　曽子问曰君之丧既引闻父母之丧如之何孔子曰遂既封而归不俟子曽子问曰父母之丧既引及涂闻君薨如之何孔子曰遂既封改服而往　曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于賔賔奠而不举不归肉其辞于賔曰宗兄宗弟宗子在他国使某辞曽子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而已子防之徒有庶子祭者以此若义也今之祭者不首其义故诬于祭也　曽子问曰祭必有尸乎若厌祭亦可乎孔子曰祭成丧者必有尸尸必以孙孙防则使人抱之无孙则取于同姓可也祭殇必厌盖弗成也祭成丧而无尸是殇之也孔子曰有阴厌有阳厌曽子问曰殇不祔祭何谓阴厌阳厌孔子曰宗子为殇而死庶子弗爲后也其吉祭特牲祭殇不举肺无肵俎无酒不告利成是谓阴厌凡殇与无后者祭于宗子之家当室之白尊于东房是谓阳厌　曽子问曰葬引至于堩日有食之则有变乎且不乎孔子曰昔者吾从老耼助葬于党巷及堩日有食之老耼曰防止柩就道右止哭以听变既明反而后行曰礼也反葬而防问之曰夫柩不可以反者也日有食之不知其已之迟数则岂如行哉老耼曰诸侯朝天子见日而行逮日而舎奠大夫使见日而行逮日而舎夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻诸老耼云　曽子问曰为君使而防于舎礼曰公馆复私馆不复凡所使之国有司所授舎则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也　曽子问曰下殇土周葬于园遂舆机而往涂迩故也今墓逺则其也如之何孔子曰吾闻诸老耼曰昔者史佚有子而死下殇也墓逺召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也　曽子问曰卿大夫将为尸于公受宿矣而有齐衰内丧则如之何孔子曰出舎于公馆以待事礼也孔子曰尸弁冕而出卿大夫士皆下之尸必式必有前驱
　　家语季康子朝服以缟曽子问于孔子曰礼乎孔子曰诸侯皮弁告朔然服之以视朝若此者礼也
　　礼记哀公使人吊蒉尚遇诸道辟于路画宫而受吊焉曽子曰蒉尚不如梁之妻之知礼也齐荘公袭莒于夺梁死焉其妻迎其柩于路而哭之哀荘公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命　曽子曰始死之奠其余阁也与　曽子曰丧有疾食肉饮酒必有草木之滋焉以为姜桂之谓也　曽子曰尸未设饰故帷堂小敛而彻帷仲梁子曰夫妇方乱故帷堂小敛而彻帷　读赗曽子曰非古也是再告也　小敛之奠子游曰于东方曽子曰于西方敛斯席矣小敛之奠在西方鲁礼之末失也　曽子曰小功不税则是逺兄弟终无服也而可乎　曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然　曽子曰朋友之墓有宿草而不哭焉　曽子与客立于门侧其徒趋而出曽子曰尔将何之曰吾父死将出哭于巷曰反哭于尔次曽子北面而吊焉仲宪言于曾子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡为而死其亲乎【○檀弓】　或问于曽子曰夫既遣而包其余犹既食而裹其余与君子既食则裹其余乎曽子曰吾子不见大飨乎夫大飨既飨卷三牲之俎归于賔馆父母而賔客之所以为哀也子不见大飨乎　曽申问于曽子曰哭父母有常声乎曰中路婴儿失其母焉何常声之有【○杂记】　曽子曰晏子可谓知礼也已恭敬之有焉有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼曽子曰国无道君子耻盈礼焉国奢则示之以俭国俭则示之以礼　齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予唯不食嗟来之食以至于斯也从而谢焉终不食而死曽子闻之曰微与其嗟也可去其谢也可食【○檀弓】
　　列女鲁黔娄先生死曽子与门人往吊之其妻出户曽子吊之上堂见先生之尸在牖下枕墼席稾緼不表覆以布被手足不尽敛覆头则足见覆足则头见曽子曰斜引其被则敛矣妻曰斜而有余不如正而不足也先生以不斜之故能至于此生时不邪死而邪之非先生意也曽子不能应遂哭之曰嗟乎先生之终也何以为諡其妻曰以康为諡曽子曰先生在时食不充口衣不盖形死则手足不敛旁无酒肉何乐于此而諡为康乎其妻曰昔先生君尝欲授之政以为国相辞而不为是有余贵也君尝赐之粟三十钟先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义其諡为康不亦宜乎曽子曰唯斯人也而有斯妇【汉书道家黔娄子四篇齐隐士守道不诎威王下之】
　　韩诗外昔者孔子鼔瑟曽子子贡侧门而听曲终曽子曰嗟乎夫子瑟声殆有贪狼之志邪僻之行何其不仁趋利之甚子贡以为然不对而入夫子望见子贡有谏过之色应难之状释瑟而待之子贡以曽子之言告子曰嗟乎夫参天下贤人也其习知音矣乡者丘鼓瑟有防出游狸见于屋循梁防行造焉而避厌目曲脊求而不得丘以瑟浮其音参以丘为贪狼邪僻不亦宜乎诗曰鼓钟于宫声闻于外
　　大戴礼记【天圎】单居离问于曽子曰天圎而地方者诚有之乎曽子曰离而闻之云乎单居离曰弟子不察此以敢问也曽子曰天之所生上首地之所生下首上首之谓圆下首之谓方如诚天圆而地方则是四角之不揜也且来吾语汝参尝闻之矣子曰天道曰圆地道曰方方曰幽而圆曰明明者吐气者也是故外景幽者含气者也是故内景故火日外景而金水内景吐气者施而含气者化是以阳施而隂化也阳之精气曰神隂之精气曰灵神灵者品物之本也而礼乐仁义之祖也而善否治乱所兴作也阴阳之气各尽其所则静矣偏则风俱则靁交则电乱则雾和则雨阳气胜则散为雨露隂气胜则凝为霜雪阳之専气为雹隂之専气为霰霰雹者一气之化也毛虫毛而后生羽虫羽而后生毛羽之虫阳气之所生也介虫介而后生鳞虫鳞而后生介鳞之虫阴气之所生也唯人为倮匈而后生也阴阳之精也毛虫之精者曰麟羽虫之精者曰鳯介虫之精者曰鳞虫之精者曰龙倮虫之精者曰圣人龙非风不举非火不兆此皆阴阳之济兹四者所以役圣人之精也是故圣人为天地主为山川主为鬼神主为宗庙主圣人慎守日月之数以察星辰之行以序四时之顺逆谓之歴截十二管以宗八音之上下清浊谓之律也律居阴而治阳歴居阳而治阴律歴迭相治也其间不容发圣人立五礼以为民望制五衰以别亲踈和五声之乐以导民气合五味之调以察民情正五色之位成五谷之名序五牲之先后贵贱诸侯之祭牲牛曰太牢大夫之祭牲羊曰少牢士之祭牲特豕曰馈食无禄者稷馈稷馈者无尸无尸者厌也宗庙曰刍豢山川曰牺牷割列穰瘗是有五牲此之谓品物之本礼乐之祖善否治乱之所由兴作也
　　説苑公孟子高见颛孙子莫曰敢问君子之礼何如颛孙子莫曰去尔外厉与尔内色胜而心自取之去三者而可矣公孟不知以告曽子曽子愀然逡巡曰大哉言乎无外厉者必内折色胜而心自取之者必为人役是故君子德行成而容不知闻识博而辞不争知虑微逹而能不愚
　　韩诗外子夏过曽子曽子曰入食子夏曰不为公费乎曽子曰君子有三费饮食不在其中君子有三乐钟磬琴瑟不在其中子夏曰敢问三乐曽子曰有亲可畏有君可事有子可遗此一乐也有亲可谏有君可去有子可怒此二乐也有君可喻有友可助此三乐也子夏曰敢问三费曽子曰少而学长而忘此一费也事君有功而轻负之此二费也久交友而中絶之此三费也子夏曰善哉谨身事一言愈于终身之诵而事一士愈于治万民之功夫人不可以不知也吾尝蓾焉吾田朞嵗不収土莫不然何况于人乎与人以实虽踈必宻与人以虚虽戚必踈夫实之与实如胶如漆虚之与虚如薄氷之见昼日君子可不畱意哉诗曰神之听之终和且平
　　説苑公明宣学于曽子三年不读书曽子曰宣而居参之门三年不学何也公明宣曰安敢不学宣见夫子居宫庭亲在叱叱之声未尝至于犬马宣説之学而未能宣见夫子之应賔客防俭而不懈惰宣説之学而未能宣见夫子之居朝廷严临下而不毁伤宣説之学而未能宣説此三者学而未能宣安敢不学而居夫子之门乎曽参避席谢之曰参不及宣其学而已
　　荀子曽子食鱼有余曰泔之门人曰泔之伤人不若奥之曽子泣涕曰有异心乎哉伤其闻之晩也
　　説苑鲁人攻鄪曽子辞于鄪君曰请出冦罢而后复来请姑毋使狗豕入吾舎鄪君曰寡人之于先生也人无不闻今鲁人攻我而先生去我我胡守先生之舎鲁人果攻鄪而数之罪十而曽子之所争者九鲁师罢鄪君复修曽子舎而后迎之　曽子从孔子于齐齐景公以下卿礼聘曽子曽子固辞将行晏子送之曰吾闻君子赠人以财不若以言今夫兰本三年湛之以鹿醢既成则易以匹马非兰本美也愿子详其所湛既得所湛亦求所湛吾闻君子居必择处游必择士居必择处所以求士也游必择士所以修道也吾闻反常移性者欲也故不可不慎也【荀子曽子行晏子从于郊曰婴闻之君子赠人以言庶人赠人以财婴贫无财请假于君子赠吾子以言乘舆之轮大山之木也示诸檃栝三月五月为帱菜敝而不反其常君子之隐栝不可不谨也慎之兰茝稾本渐于蜜醴一佩易之正君渐于香酒可防而得也君子之所渐不可不慎也　晏子曽子将行晏子送之曰君子赠人以轩不者以言吾请以言乎以轩乎曽子曰请以言晏子曰今夫车轮山之直木也良匠揉之其圆中规虽有槁暴不复嬴矣故君子慎隐揉和氏之璧井里之困也良工修之则为存国之寳故君子慎所修今夫兰本三年而成湛之苦酒则君子不近庶人不佩湛之縻醢而贾匹马矣非兰本美也所荡然也愿子之必求所湛婴闻之君子居必择居游必就士择居所以求士求士所以辟患也婴闻汨常移质习俗移性不可不慎也　韩非子卫将军文子见曽子曽子不起而延于坐席正身于奥文子谓其御曰曽子愚人也哉以我为君子也君子安可毋敬也以我为暴人也暴人安可侮也曽子不僇命也○此诬枉之言】
　　大戴礼记曽子疾病曽元抑首曽华抱足曽子曰微乎吾无夫顔氏之言吾何以语汝哉然而君子之务尽有之矣夫华烦而实寡者天也言多而行寡者人也鹰鶽以山为卑而曽巢其上鱼鼈鼋鼍以渊为浅而蹷宂其中防其所以得之者饵也是故君子苟无以利害义则辱何由至哉亲戚不説不敢外交近者不亲不敢求逺小者不审不敢言大故人之生也百嵗之中有疾病焉有老防焉故君子思其不复者而先施焉亲戚既殁虽欲孝谁为孝年既耆艾虽欲弟谁为弟故孝有不及弟有不时其此之谓与言不逺身言之主也行不逺身行之本也言有主行有本谓之有闻矣知身是言行之基可谓闲矣君子尊其所闻则高明矣行其所闻则广大矣髙明广大不在于他在加之志而已矣与君子游苾乎如入兰芷之室久而不闻则与之化矣与小人游贷乎如入鲍鱼之次久而不闻则与之化矣是故君子慎其所去就与君子游如长日加益而不自知也与小人游如履薄氷每履而下几何而不陷乎哉吾不见好学盛而不衰者矣吾不见好教如食疾子矣吾不见日省而月考之其友者矣吾不见孜孜而与来而改者矣【説苑曽子有疾孟仪往问之曽子曰鸟之将死必有悲声君子集大辟必有顺辞礼有三仪知之乎对曰不识也曽子曰坐吾语汝君子修礼以立志则贪欲之心不来君子思礼以修身则怠惰慢易之节不至君子修礼以仁义则忿争暴乱之辞逺若夫置罇俎列笾豆此有司之事也君子虽勿能可也　曽子有疾曽元抱首曽华抱足曽子曰吾无顔氏之才何以告汝虽无能君子务益夫华多实少者天也言多行少者人也夫飞鸟以山为卑而层巢其巅鱼鼈以渊为浅而穿宂其中然所以得者饵也君子苟能无以利害身则辱安从至乎官怠于宦成病加于少愈祸生于惰孝衰于妻子察此四者慎终如始诗曰靡不有初鲜克有终】
　　礼记曽子寝疾病乐正子春坐于牀下曽元曽申坐于足童子隅坐而执烛童子曰华而睆大夫之箦与子春曰止曽子闻之瞿然曰呼曰华而睆大夫之箦与曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没　曽子之丧浴于爨室【○檀弓】荀子公行子之之燕遇曽元于涂曰燕君何如曽元曰志卑志卑者轻物轻物者不求助苟不求助何能举氐羌之虏也不忧其系垒也而忧其不焚也利夫秋豪害靡国家然且为之几为知计哉【○以下附】
　　礼记乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷歩而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣【○祭义】　乐正子春之母死五日而不食曰吾悔之自吾母而不得吾情吾恶乎用吾情【○檀弓】韩非子齐伐鲁索谗鼎鲁以其赝往齐人曰赝也鲁人曰真也齐曰使乐正子春来吾将听子鲁君请乐正子春乐正子春曰胡不以其真往也君曰我爱之荅曰臣亦爱臣之信【○柳下惠事同】




　　绎史卷九十五之一
&lt;史部,纪事本末类,绎史&gt;
　　钦定四库全书
　　绎史卷九十五之二　　灵壁县知县马骕撰孔门诸子言行【二】
　　史记闵损字子骞少孔子十五岁孔子曰孝哉闵子骞人不闲于其父母昆弟之言不仕大夫不食污君之禄如有复我者必在汶上矣【家语闵损鲁人少孔子五十岁以徳行著名孔子称其孝焉】
　　说苑闵子骞兄弟二人母死其父更娶复有二子子骞为其父御车失辔父持其手衣甚单父则归呼其后母儿持其手衣甚厚温即谓其妇曰吾所以娶汝乃为吾子今汝欺吾去无畱乎子骞前曰母在一子单母去四子寒其父黙然故曰孝哉闵子骞一言其母还再言三子温【○艺文类聚引今本无　孝子传闵子骞为后母所苦冬月以芦花代絮父知之欲出后母子骞曰母在一子单母去三子寒遂止】
　　韩诗外传闵子骞始见于夫子有菜色后有刍豢之色子贡问曰子始有菜色今有刍豢之色何也闵子曰吾出蒹葭之中入夫子之门夫子内切磋以孝外为之陈王法心窃乐之出见羽盖龙旂旃裘相随心又乐之二者相攻胷中而不能任是以有菜色也今被夫子之教寖深又頼二三子切磋而进之内明于去就之义出见羽盖龙旂旃裘相随视之如坛土矣是以有刍豢之色诗曰如切如磋如琢如磨【尸子闵子骞肥子贡曰何肥也子骞曰吾出见美车马则欲之入闻先生之言则又欲之两心相与战今先生之言胜故肥○韩非子曾子语子贡同】
　　说苑子夏三年之丧毕见于孔子孔子与之琴使之援琴而衎衎而乐作而曰先王制礼不敢不及也子曰君子也闵子骞三年之丧毕见于孔子孔子与之琴使之援琴而切切而悲作而曰先王制礼不敢过也孔子曰君子也子贡问曰闵子哀不尽子曰君子也子夏哀已尽子曰君子也赐也惑敢问何谓孔子曰闵子哀未尽能断之以礼故曰君子也子夏哀已尽能引而致之故曰君子也夫三年之丧固优者之所屈劣者之所勉【○与檀弓駮异】
　　孔丛子孔子昼息于室而鼓琴焉闵子自外闻之以告曾子曰向也夫子之音清彻以和沦入至道今也更为幽沈之声幽则利欲之所为发沈则贪得之所为施夫子何所感而若是乎吾从子入而问焉曾子曰诺二子入问夫子夫子曰然女言是也吾有之向见猫方取鼠欲其得之故为之音也女二人者孰识诸曾子对曰闵子夫子曰可与听音矣
　　家语闵子骞为费宰问政于孔子子曰以德以法夫德法者御民之具犹御马之有衔勒也君者人也吏者辔也刑者策也夫人君之政执其辔策而已子骞曰敢问古之为政孔子曰古者天子以内史为左右手以德法为衔勒以百官为辔以刑罚为策以万民为马故御天下数百年而不失善御马者正衔勒齐辔策均马力和马心故口无声而马应辔策不举而极千里善御民者壹其法正其百官以均齐民力和安民心故令不再而民顺从刑不用而天下治是以天地德之而兆民懐之天地之所德兆民之所懐其政美其民而众称之今人言五帝三王者其盛无偶威察若存其故何也其法盛其德厚故思其德必称其人朝夕祝之升闻于天上帝俱歆用永厥世而丰其年不能御民者弃其德法专用刑辟譬犹御马弃其衔勒而专用棰策其不制也可必矣夫无衔勒而用棰策马必伤车必败无德法而用刑辟民必流国必亡治国而无德法则民无修民无修则迷惑失道如此上帝必以为乱天道也茍乱天道则刑罚暴上下相谀莫知念患上下俱无道故也今人言恶者必比之于桀纣其故何也其法不听其德不厚故民恶其残虐莫不吁嗟朝夕祝之升闻于天上帝不蠲降之旤罚灾害竝生用殄厥世故曰德法者御民之本古之御天下者以六官总治焉冡宰之官以成道司徒之官以成德宗伯之官以成仁司马之官以成圣司防之官以成义司空之官以成礼六官在手以为辔司会均仁以为纳故曰御四马者执六辔御天下者正六官是故善御马者正身以总辔均马力齐马心囘旋曲折唯其所之故可以取长道赴急疾此圣人所以御天地与人事之法则也天子以内史为左右手以六官为辔已与三公为执六官均五敎齐五法故亦唯其所引无不如志以之道则国治以之德则国安以之仁则国和以之圣则国平以之礼则国定以之义则国乂此御政之术也过失人情莫不有焉过而改之是为不过故官属不理分职不明法政不一百事失纪曰乱乱则饬冢宰地利不殖财物不蕃万民饥寒教训不行风俗淫僻人民流散曰危危则饬司徒父子不亲长幼失序君臣上下乖离异志曰不和不和则饬宗伯贤能而失官爵功劳而失赏禄士卒疾怨兵弱不用曰不平不平则饬司马刑罚暴乱奸邪不胜曰不义不义则饬司防度量不审举事失理都鄙不修财物失所曰贫贫则饬司空故御者同是车马或以取千里或不及数百里其所谓进退缓急异也夫治者同是官法或以致平或以致乱者亦其所以为进退缓急异也古者天子常以季冬考徳正法以观治乱德盛者治也德薄者乱也故天子考德则天下之治乱可坐庙堂之上而知之夫德盛则法修德不盛则饬法与政咸德而不衰故曰王者又以孟春论吏之德及功能能徳法者为有德能行德法者为有行能成德法者为有功能治徳法者为有智故天子论吏而徳法行事治而功成夫季冬正法孟春论吏治国之要【○语多出入大戴礼诸篇　琴操崔子渡河操闵子骞所作也崔子蚤失母后母尝以其死母名呼之不应辄笞之崔子乃以渡河为辞系石于腰自沈而死】
　　史记冉耕字伯牛孔子以为有德行伯牛有恶疾孔子徃问之自牖执其手曰命也夫斯人也而有斯疾命也夫【家语冉耕鲁人以德行著名　白虎通冉伯牛危言正行而遭恶疾　淮南子顔囘季路子夏冉伯牛孔子之通学也然顔渊夭死季路葅于卫子夏失明冉伯牛为厉此皆迫性拂情而不得其和也　论衡伯牛空居而遭恶疾】
　　史记冉雍字仲弓仲弓问政孔子曰出门如见大賔使民如承大祭在邦无怨在家无怨孔子以仲弓为有德行曰雍也可使南面仲弓父贱人孔子曰犁牛之子骍且角虽欲勿用山川其舍诸【家语冉雍伯牛之宗族少孔子二十九嵗生于不肖之父以德行著名　论衡鲧恶禹圣叟顽舜神伯牛寝疾仲弓洁全顔路庸固囘杰超论○据此伯牛仲弓似父子也】
　　说苑孔子曰可也简简者易野也易野者无礼文也孔子见子桑伯子子桑伯子不衣冠而处弟子曰夫子何为见此人乎曰其质羙而无文吾欲説而文之孔子去子桑伯子门人不説曰何为见孔子乎曰其质美而文繁吾欲说而去其文故曰文质修者谓之君子有质而无文谓之易野子桑伯子易野欲同人道于牛马故仲弓曰太简上无明天子下无贤方伯天下为无道臣弑其君子弑其父力能讨之讨之可也当孔子之时上无明天子也故言雍也可使南靣南面者天子也雍之所以得称南靣者问子桑伯子于孔子孔子曰可也简仲弓曰居敬而行简以道民不亦可乎居简而行简无乃太简乎子曰雍之言然仲弓通于化术孔子明于王道而无以加仲弓之言
　　家语仲弓问于孔子曰雍闻至刑无所用政至政无所用刑至刑无所用政桀纣之世是也至政无所用刑成康之世是也信乎孔子曰圣人之治化也必刑政相参焉太上以德教民而以礼齐之其次以政焉导民以刑禁之刑不刑也化之弗变导之弗从伤义以败俗于是乎用刑矣颛五刑必即天伦行刑罚则轻无赦刑侀也侀成也壹成而不可更故君子尽心焉仲弓曰古之听讼尤罚丽于事不以其心可得闻乎孔子曰凡听五刑之讼必原父子之情立君臣之义以权之意论轻重之序慎测浅深之量以别之悉其聪明正其忠爱以尽之大司防正刑明辟以察狱狱必三讯焉有指无简则不听也附从轻赦从重疑狱则泛与众共之疑则赦之皆以小大之比成也是故爵人必于朝与众共之也刑人必于市与众弃之也古者公家不畜刑人大夫弗养也士遇之涂以弗与之言屏诸四方惟其所之不及与政弗欲生之也仲弓曰听狱狱之成成何官孔子曰成狱成于吏吏以狱成告于正正既听之乃告大司防听之乃奉于王王命三公卿士参听棘木之下然后乃以狱之成疑于王王三宥之以听命而制刑焉所以重之也仲弓曰其禁何禁孔子曰巧言破律遁名改作执左道以乱政者杀作淫声造异服设伎竒器以荡上心者杀行伪而坚言诈而辨学非而博顺非而泽以惑众者杀假于鬼神时日卜筮以疑众者杀此四诛者不以听仲弓曰其禁尽于此而已孔子曰此其急者其余禁者十有四焉命服命车不粥于市珪璋璧琮不粥于市宗庙之器不粥于市兵车旍旗不粥于市犠牲秬鬯不粥于市戎器兵甲不粥于市用器不中度不粥于市布帛精麤不中数广狭不中量不粥于市奸色乱正色不粥于市文锦珠玉之器雕饰靡丽不粥于市衣服饮食不粥于市果实不时不粥于市五木不中伐不粥于市鸟兽鱼鼈不中杀不粥于市凡执此禁以齐众者不赦过也孔丛子仲弓问古之刑教与今之刑教孔子曰古之刑省今之刑繁其为敎古有礼然后有刑是以刑省今无礼以教而齐之以刑刑是以繁书曰伯夷降典折民维刑谓先礼以教之然后继以刑折之也夫无礼则民无耻而正之以刑故民茍免　书曰哀矜折狱仲弓问曰何谓也孔子曰古之听讼者察贫穷哀孤独及鳏寡老弱不肖而无告者虽得其情必哀矜之死者不可生断者不可属若老而刑之谓之悖弱而刑之谓之尅不赦过谓之逆率过以小罪谓之枳故宥过赦小罪老弱不受刑先王之道也书大辟疑赦又曰与其杀不辜宁失不经
　　史记宰予字子我利口辩辞既受业问三年之防不已久乎君子三年不为礼礼必壊三年不为乐乐必崩旧谷既没新谷既升钻燧改火期可已矣子曰于汝安乎曰安汝安则为之君子居丧食防不甘闻乐不乐故弗为也宰我出子曰予之不仁也子生三年然后免于父母之懐夫三年之丧天下之通义也宰我昼寝子曰朽木不可雕也粪土之墙不可圬也宰我问五帝之德子曰予非其人也宰我为临菑大夫与田常作乱以夷其族孔子耻之【家语宰予鲁人有口才以言语著名仕齐为临菑大夫与田常为乱夷其三族孔子耻之曰不在利病其在宰予】
　　礼记宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下隂为野土其气发于上为昭明焄蒿凄怆此百物之精也神之着也因物之精制为之极明命鬼神以为黔首则百众以畏万民以服圣人以是为未足也筑为宫室设为宗祧以别亲疏逺迩教民反古复始不忘其所由生也众之服自此故听且速也二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见闲以侠甒加以郁鬯以报魄也教民相爱上下用情礼之至也【○祭义】
　　大戴礼记【五帝徳】宰我问于孔子曰昔者予闻诸荣伊令黄帝三百年请问黄帝者人邪抑非人邪何以至于三百年乎孔子曰予禹汤文武成王周公可胜观邪夫黄帝尚矣女何以为先生难言之宰我曰上世之传隐微之说防业之辨闇昏忽之意非君子之道也则予之问也固矣孔子曰黄帝少典之子也曰轩辕生而神灵弱而能言幼而慧齐长而敦敏成而聪明治五气设五量抚万民度四方教熊罴貔豹虎以与赤帝战于版泉之野三战然后得行其志黄帝黼黻衣大带黼裳乘龙扆云以顺天地之纪幽明之故死生之说存亡之难时播百谷草木故教化淳鸟兽昆虫厯离日月星辰极畋土石金玉劳心力耳目节用水火材物生而民得其利百年死而民畏其神百年亡而民用其教百年故曰三百年宰我曰请问帝颛顼孔子曰五帝用记三王用度女欲一日辨闻古昔之说躁哉予也宰我曰昔者予也闻诸夫子曰小子无有宿问孔子曰颛顼黄帝之孙昌意之子也曰高阳洪渊以有谋疏通而知事养材以任地履时以象天依鬼神以制义治气以教民洁诚以祭祀乘龙而至四海北至于幽陵南至于交趾西济于流沙东至于蟠木动静之物大小之神日月所照莫不砥砺宰我曰请问帝喾孔子曰嚣之孙蟜极之子也曰高辛生而神灵自言其名博施利物不于其身聪以知逺明以察微顺天之义知民之急仁而威惠而信修身而天下服取地之财而节用之抚教万民而利诲之厯日月而迎送之明鬼神而敬事之其色郁郁其德嶷嶷其动也时其服也士春夏乘龙秋冬乘马黄黼黻衣执中而获天下日月所照风雨所至莫不顺从宰我曰请问帝尧孔子曰高辛之子也曰放勲其仁如天其知如神就之如日望之如云富而不骄贵而不豫黄黼黻衣丹车白马伯夷主礼龙防教舞举舜彭祖而任之四时先民治之流共工于幽州以变北狄放驩兜于崇山以变南蛮杀三苖于三危以变西戎殛鲧于羽山以变东夷其言不贰其徳不囘四海之内舟舆所至莫不说夷宰我曰请问帝舜孔子曰蟜牛之孙瞽叟之子也曰重华好学孝友闻于四海陶渔事亲寛裕温良敦敏而知时畏天而爱民恤逺而亲近承受大命依于倪皇叡明通知为天下王使禹敷土主明山川以利于民使后稷播种务勤嘉谷以作饮食羲和掌厯敬授民时使益行火以辟山莱伯夷主礼以节天下防作乐以歌籥舞和以钟鼔臯陶作士忠信疏通知民之情契作司徒教民孝友敬政率经其言不惑其德不慝举贤而天下平南抚交阯大教鲜支渠廋氐羌北山戎发息慎东长鸟夷羽民舜之少也恶顇劳苦二十以孝闻乎天下三十在位嗣帝所五十乃死葬于苍梧之野宰我曰请问禹孔子曰高阳之孙鲧之子也曰文命敏给克济其德不囘其仁可亲其言可信声为律身为度稍以上士亹亹穆穆为纲为纪巡九州通九道陂九泽度九山为神主为民父母左准绳右规矩履四时据四海平九州戴九天明耳目治天下举臯陶与益以赞其身举干戈以征不享不庭无道之民四海之内舟车所至莫不賔服孔子曰予大者如说民说至矣予也非其人也宰我曰予也不足诚也敬承命矣他日宰我以语人有为道诸夫子之所孔子曰吾欲以顔色取人于灭明邪改之吾欲以语言取人于予邪改之吾欲以容貌取人于师邪改之宰我闻之惧不敢见
　　孔丛子宰我问君子尚辞乎孔子曰君子以理为尚博而不要非所察也繁辞富説非所听也唯知者不失理孔子曰吾于予取其言之近类也于赐取其言之切事也近类则足以喻之切事则足以惧之　宰我问书云纳于大麓烈风雷雨弗迷何谓也孔子曰此言人事之应乎天也尧既得舜歴试诸难已而纳之于尊显之官使大録万机之政是故隂阳清和五星不悖烈风雨各以其应不有迷错愆伏明舜之行合于天也　宰我曰敢问禋于六宗何谓也孔子曰所宗者六皆洁祀之也埋少牢于大昭所以祭时也祖迎于坎坛所以祭寒暑也主于郊宫所以祭日也夜明所以祭月也幽禜所以祭星也雩禜所以祭水旱也禋于六宗此之谓也　宰我使于齐而反见夫子曰梁丘据遇虺毒三旬而后瘳朝齐君齐君会大夫众賔而庆焉弟子与在賔列大夫众賔竝复献攻疗之方弟子谓之曰夫所以献方将为病也今梁丘已疗矣而诸夫子乃复献方方将安施意欲梁丘大夫复有虺害当用之乎众坐黙然无辞弟子此言何如夫子曰汝説非也夫三折股为良医梁丘子遇虺毒而获疗犹有与之同疾者必问所以已之之方焉众人为此故各言其方欲售之以已人之疾也凡言其方者称其良也且以参据所以已之之方优劣耳冲波传宰我谓三年之丧日月既周星辰既更衣裳既造百鸟既变万物既易黍稷既生朽者既枯于期可矣顔渊曰人知其一莫知其他但知暴虎不知凭河鹿生三年其角乃堕子生三年而离父母之懐子虽美辩岂能破尧舜之法改禹汤之典更圣人之文除周公之礼改三年之丧哉父母者天地也天崩地壊为之三年不亦宜乎
　　说苑田成子常与宰我争宰我夜伏卒将以攻田成子令于防中曰不见旌节母起鸱夷子皮闻之告田成子田成子因为旌节以起宰我之防以攻之遂残之也【○据此则宰我不党于田常矣　盐铁论宰我秉事有宠于齐田常作难道不行身死庭中简公杀于檀台】史记端木赐衞人字子贡少孔子三十一岁子贡利口巧辞孔子常黜其辩问曰汝与囘也孰愈对曰赐也何敢望囘囘也闻一以知十赐也闻一以知二子贡既已受业问曰赐何人也孔子曰汝器也曰何器也曰瑚琏也陈子禽问子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道夫子焉不学而亦何常师之有又问曰孔子适是国必闻其政求之与抑与之与子贡曰夫子温良恭俭譲以得之夫子之求之也其诸异乎人之求之也子贡问曰富而无骄贫而无谄何如孔子曰可也不如贫而乐道富而好礼子贡好废举与时转货赀喜扬人之美不能匿人之过常相鲁衞家累千金卒终于齐【家语端木赐字子贡有口才著名家富累千金】　子赣既学于仲尼退而仕于衞废着鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布于天下者子贡先后之也
　　礼记子贡问于孔子曰敢问君子贵玉而贱防者何也为玉之寡而防之多与孔子曰非为防之多故贱之也玉之寡故贵之也夫昔者君子比德于玉焉温润而泽仁也缜密以栗知也亷而不刿义也垂之如队礼也叩之其声清越以长其终诎然乐也瑕不掩瑜瑜不掩瑕忠也孚尹旁达信也气如白虹天也精神见于山川地也圭璋特达德也天下莫不贵者道也诗云言念君子温其如玉故君子贵之也【○聘义】
　　荀子孔子观于东流之水子贡问于孔子曰君子之所以见大水必观焉者是何孔子曰夫水大徧与诸生而无为也似德其流也埤下裾拘必循其礼似义其洸洸乎不淈尽似道若有决行之其应佚若声向其赴百仞之谷不惧似勇主量必平似法盈不求摡似正淖约微达似察以出以入以就鲜絜似善化其万折也必东似志是故君子见大水必观焉【○家语同説苑韩诗悉载此等语絶妙水赞】家语子贡问于孔子曰赐既为人下矣而未知为人下之道敢问之子曰为人下者其犹土乎抇之深则出泉汨渥树其壤则百谷滋焉草木植焉禽兽育焉生则出焉死则入焉多其功而不意其志而无不容为人下者以此也【○荀子韩诗説苑各略同絶妙土赞】
　　荀子子贡问于孔子曰赐倦于学矣愿息事君孔子曰诗云温恭朝夕执事有恪事君难事君焉可息哉然则赐愿息事亲孔子曰诗云孝子不匮永锡尔类事亲难事亲焉可息哉然则赐愿息于妻子孔子曰诗云刑于寡妻至于兄弟以御于家邦妻子难妻子焉可息哉然则赐愿息于朋友孔子曰诗云朋友攸摄摄以威仪朋友难朋友焉可息哉然则赐愿息耕孔子曰诗云昼尔于茅宵尔索绹亟其乘屋其始播百谷耕难耕焉可息哉然则赐无息者乎孔子曰望其圹臯如也嵮如也鬲如也此则知所息矣子贡曰大哉死乎君子息焉小人休焉【列子子贡倦于学告仲尼曰愿有所息仲尼曰生无所息子贡曰然则赐息无所乎仲尼曰有焉耳望其圹睾如也宰如也坟如也鬲如也则知所息矣子贡曰大哉死乎君子息焉小人休焉仲尼曰赐汝知之矣　韩诗外传孔子燕居子贡摄齐而前曰弟子事夫子有年矣才竭而智罢振于学问不能复进请一休焉孔子曰赐也欲焉休乎曰赐欲休于事君孔子曰诗云夙夜匪懈以事一人为之若此其不易也若之何其休也曰赐欲休于事父孔子曰诗云孝子不匮永锡尔类为之若此其不易也如之何其休也曰赐欲休于事兄弟孔子曰诗云妻子好合如鼓瑟琴兄弟既翕和乐且耽为之若此其不易也如之何其休也曰赐欲休于耕田孔子曰诗云昼尔于茅宵尔索绹亟其乘屋其始播百谷为之若此其不易也若之何其休也子贡曰君子亦有休乎孔子曰阖棺兮乃止播兮不知其时之易迁兮此之谓君子所休也故学而不已阖棺乃止诗曰日就月将言学者也】
　　说苑子贡问孔子死人有知无知也孔子曰吾欲言死者有知也恐孝子顺孙妨生以送死也欲言无知恐不孝子孙弃不葬也赐欲知死人有知将无知也死徐自知之犹未晚也
　　礼记子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也张而不弛文武弗能也弛而不张文武弗为也一张一弛文武之道也　子贡问丧子曰敬为上哀次之为下顔色称其情戚容称其服请问兄弟之丧子曰兄弟之丧则存乎书防矣君子不夺人之丧亦不可夺丧也【○杂记】
　　荀子子路问于孔子曰鲁大夫练而牀礼邪孔子曰吾不知也子路出谓子贡曰吾以夫子为无所不知夫子徒有所不知子贡曰汝何问哉子路曰由问鲁大夫练而牀礼邪夫子曰吾不知也子贡曰吾将为汝问之子贡问曰练而牀礼邪孔子曰非礼也子贡出谓子路曰汝谓夫子为有所不知乎夫子徒无所不知汝问非也礼居是邑不非其大夫　子贡观于鲁庙之北堂出而问于孔子曰乡者赐观于太庙之北堂吾亦未辍还复瞻彼九盖皆继彼有説邪匠过絶邪孔子曰太庙之堂亦尝有説官致良工因丽节文非无良材也盖曰贵文也【家语子贡观于鲁庙之北堂出而问于孔子曰向也赐观于太庙之堂未既辍还瞻北盖皆断焉彼将有説邪匠过之也孔子曰太庙之堂官致良工之匠匠致良材尽其功巧盖贵久矣尚有説也】
　　说苑子贡问治民于孔子孔子曰懔懔焉如以腐索御奔马子贡曰何其畏也孔子曰夫通达之国皆人也以道导之则吾畜也不以道导之则吾雠也若何而毋畏子贡问为政孔子曰富之既富乃教之也
　　吕氏春秋诗曰执辔如组孔子曰审此言也可以为天下子贡曰何其躁也孔子曰非谓其躁也谓其为之于此而成文于彼也圣人组修其身而成文于天下矣说苑鲁国之法鲁人有赎臣妾于诸侯者取金于府子贡赎人于诸侯而还其金孔子闻之曰赐失之矣圣人之举事也可以移风易俗而教导可施于百姓非独适其身之行也今鲁国富者寡而贫者众赎而受金则为不亷不受则后莫复赎自今以来鲁人不复赎矣韩非子殷之法刑弃灰于街者子贡以为重问之仲尼仲尼曰知治之道也夫弃灰于街必掩人掩人人必怒怒则鬭鬬必三族相残也此残三族之道也虽刑之可也且夫重罚者人之所恶也而无弃灰人之所易也使人行其所易而无离所恶此治之道一曰殷之法弃灰于公道者断其手子贡曰弃灰之罪轻断手之罚重古人何太毅也曰无弃灰所易也断手所恶也行所易不闗所恶古人以为易故行之
　　韩诗外传季孙子之治鲁也众杀人而必当其罪多罚人而必当其过子贡曰暴哉治乎季孙闻之曰吾杀人必当其罪罚人必当其过先生以为暴何也子贡曰夫奚不若子产之治郑一年而负罚之过省二年而刑杀之罪亡三年而库无拘人故民归之如水就下爱之如孝子敬父母子产病将死国人皆吁嗟曰谁可使代子产死者乎及其不免死也士大夫哭之于朝商贾哭之于市农夫哭之于野哭子产者皆如丧父母今窃闻夫子疾之时则国人喜活则国人皆骇以死相贺以生相恐非暴而何哉赐闻之托法而治谓之暴不戒致期谓之虐不教而诛谓之贼以身胜人谓之责责者失身贼者失臣虐者失政暴者失民且赐闻居上位行此四者而不亡者未之有也于是季孙稽首谢曰谨闻命矣诗曰载色载笑匪怒伊教【新序臧孙行猛政子贡非之曰夫政犹张琴瑟也大急则小絶矣故曰罚得则奸邪止赏得则下欢説子之贼心见矣独不闻子产之相郑乎推贤举能抑恶扬善有大畧者不问其短有厚德者不非小疵家给人足囹圄空虚子产卒国人皆叩心流涕三月不闻竽笙之音其生也见爱死也可悲故曰德莫大于仁祸莫大于刻今子病而人贺子愈而人相惧曰嗟乎何命之不善子又不死臧孙慙而避位终身不出○此前事而记载駮异也后汉书注引今本无】
　　尚书大传子赣曰传云尧舜之王一人不刑而天下治教诚而爱深也
　　说苑子赣曰叶公问政于夫子夫子曰政在附近而来逺鲁哀公问政于夫子夫子曰政在于谕臣齐景公问政于夫子夫子曰政在于节用三君问政于夫子夫子应之不同然则政有异乎孔子曰夫荆之地广而都狭民有离志焉故曰在于附近而来逺哀公有臣三人内比周公以惑其君外障距诸侯賔客以蔽其明故曰政在谕臣齐景公奢于台榭淫于苑囿五官之乐不解一旦而赐人百乘之家者三故曰政在于节用此三者政也诗不云乎乱离斯瘼爰其适归此伤离散以为乱者也匪其止共惟王之卭此伤奸臣蔽主以为乱者也相乱蔑资曾莫惠我师此伤奢侈不节以为乱者也察此三者之所欲政其同乎哉　子贡问孔子曰今之人臣孰为贤孔子曰吾未识也徃者齐有鲍叔郑有子皮贤者也子贡曰然则齐无筦仲郑无子产乎子曰赐汝徒知其一不知其二汝闻进贤为贤邪用力为贤邪子贡曰进贤为贤子曰然吾闻鲍叔之进筦仲也闻子皮之进子产也未闻筦仲子产有所进也
　　家语子贡问于孔子曰夫子之于子产晏子可谓至矣敢问二大夫之所自为夫子所以与之者孔子曰夫子产于民为惠主于学为博物晏子于君为忠臣而行为敬敏故吾皆以兄事之而加爱敬　子贡问曰管仲失于奢晏子失于俭与其俱失矣二者孰贤孔子曰管仲镂簋而朱纮旅树而反坫山节藻棁贤大夫也而难为上晏平仲祀其先祖而豚肩不揜豆一狐裘三十年贤大夫也而难为下君子下不僭上上不偪下
　　说苑子赣之承或在涂见道侧巾布拥蒙而衣衰其名曰丹绰子赣问焉曰此至承几何嘿然不对子赣曰人问乎已而不应何也屏其拥蒙而言曰望而黩人者仁乎覩而不识者智乎轻侮人者义乎子赣下车曰赐不仁过闻三言可复闻乎曰是足于子矣吾不告子于是子赣三偶则式五偶则下　子赣曰出言陈辞身之得失国之安危也诗云辞之怿矣民之莫矣夫辞者人之所以自通也
　　论衡子贡事孔子一年自谓过孔子二年自谓与孔子同三年自知不及孔子当一年二年之时未知孔子圣也三年之后然乃知之
　　尚书大传东郭子思问于子贡曰夫子之门何其杂也子贡曰夫櫽栝之旁多枉木良医之门多疾人砥砺之旁多顽钝夫子闻之曰修道以俟天下来者不止是以杂也【○荀子作南郭恵子】
　　韩诗外传齐景公谓子贡曰先生何师对曰鲁仲尼曰仲尼贤乎曰圣人也岂直贤哉景公嘻然而笑曰其圣何如子贡曰不知也景公悖然作色曰始言圣人今言不知何也子贡曰臣终身戴天不知天之高也终身践地不知地之厚也若臣之事仲尼譬犹渇操壶杓就江海而饮之腹满而去又安知江海之深乎景公曰先生之誉得无太甚乎子贡曰臣赐何敢甚言尚虑不及耳臣誉仲尼譬犹两手捧土而附泰山其无益亦明矣使臣不誉仲尼譬犹两手把泰山无损亦明矣景公曰善岂其然善岂其然诗曰緜緜翼翼不测不克【说苑齐景公谓子贡曰子谁师曰臣师仲尼公曰仲尼贤乎对曰贤公曰其贤何若对曰不知也公曰子知其贤而不知其奚若可乎对曰今谓天高无少长愚智皆知高高几何皆曰不知也是以知仲尼之贤而不知其奚若　赵简子问子贡曰孔子为人何如子贡对曰赐不能识也简子不説曰夫子事孔子数十年终业而去之寡人问子子曰不能识何也子贡曰赐譬渇者之饮江海知足而已孔子犹江海也赐则奚足以识之简子曰善哉子贡之言也子贡见大宰嚭太宰嚭问曰孔子何如对曰臣不足以知之大宰曰子不知何以事之对曰惟不知故事之】
　　【夫子其犹大山林也百姓各足其材焉太宰嚭曰子增夫子乎对曰夫子不可增也夫赐其犹一累壤也以一累壤增大山不益其高且为不知大宰嚭曰然则子有所酌也对曰天下有大樽而子独不酌焉不知谁之罪也】　堂衣若扣孔子之门曰丘在乎丘在乎子贡应之曰君子尊贤而容众嘉善而矜不能亲内及外己所不欲勿施于人子何言吾师之名焉堂衣若曰子何年少言之绞子贡曰大车不绞则不成其任琴瑟不绞则不成其音子之言绞是以绞之也堂衣若曰吾始以鸿之力今徒翼耳子贡曰非鸿之力安能举其翼诗曰如切如磋如琢如磨
　　家语子贡为信阳宰将行辞于孔子孔子曰勤之慎之奉天子之时无夺无伐无暴无盗子贡曰赐也少而事君子岂以盗为累哉孔子曰女未之详也夫以贤代贤是谓之夺以不肖代贤是谓之伐缓令急诛是谓之暴取善自与是谓之盗盗非窃财之谓也吾闻之知为吏者奉法以利民不知为吏者枉法以侵民此怨之所由生也治民莫若平临财莫若亷亷平之守不可改也匿人之善斯为蔽贤扬人之恶斯为小人内不相训而外相谤非亲睦也言人之善若已有之言人之恶若已受之故君子无所不慎焉
　　礼记子赣见师乙而问焉曰赐闻声歌各有宜焉如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静亷而谦者宜歌风肆直而慈爱者宜歌商温良而能断者宜歌齐夫歌者直已而陈徳也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此故歌者上如抗下如队曲如折止如稾木倨中矩句中钩累累乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也【○乐记　论衡鲁将伐越筮之得鼎折足子贡占之以为凶何则鼎而折足行用足故谓之凶孔子占之以为吉曰越人水居行用舟不用足故谓之吉鲁伐越果克之　子贡灭须为妇人人不知其状　博物志子路与子贡过郑神社社树有鸟神牵率子路子贡説之乃止】
　　新序鲍焦衣肤见挈畚将蔬遇子贡于道子贡曰吾子何以至此也焦曰天下之遗德教者众矣吾何以不至于此也吾闻之世不已知而行之不已者是爽行也上不已知而干之不止者是毁亷也行爽亷毁然且不舍惑于利者也子贡曰吾闻之非其世者不生其利污其君者不履其土今吾子污其君而履其土非其世而将其蔬此谁之有哉鲍焦曰呜呼吾闻贤者重进而轻退亷者易丑而轻死乃弃其蔬而立槁死于洛水之上君子闻之曰亷夫刚哉夫山锐则不高水狭则不深行特者其徳不厚志与天地疑者其为人不祥鲍子可谓不祥矣其节度浅深适至而已矣诗曰已焉哉天实为之谓之何哉【○韩诗外传同　风俗通鲍焦耕田而食穿井而饮非妻所织不衣饿于山中食枣或问之此枣子所种邪遂呕吐立枯而死】
　　庄子子贡南游于楚反于晋过汉隂见一丈人方将为圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者仰而视之曰奈何曰凿木为机后重前轻挈水若抽数如泆汤其名为橰为圃者忿然作色而笑曰吾闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也子贡瞒然惭俯而不对有闲为圃者曰子奚为者邪曰孔丘之徒也为圃者曰子非夫博学以拟圣于于以盖众独哀歌以卖名声于天下者乎汝方将忘汝神气堕汝形骸而庶几乎而身之不能治而何暇治天下乎子徃矣无乏吾事子贡卑陬失色顼顼然不自得行三十里而后愈其弟子曰向之人何为者邪夫子何故见之变容失色终日不自反邪曰始吾以为天下一人耳不知复有夫人也吾闻之夫子事求可功求成用力少见功多者圣人之道今徒不然执道者德全徳全者形全形全者神全神全者圣人之道也托生与民竝行而不知其所之汒乎淳备哉功利机巧必忘夫人之心若夫人者非其志不之非其心不为虽以天下誉之得其所谓謷然不顾以天下非之失其所谓傥然不受天下之非誉无益损焉是谓全德之人哉我之谓风波之民反于鲁以告孔子孔子曰彼假修浑沌氏之术者也识其一不知其二治其内而不治其外夫明白入素无为复朴体性抱神以游世俗之闲者汝将固惊邪且浑沌氏之术予与汝何足以识之哉【列子衞端木叔者子贡之世也借其先赀家累万金不治世故放意所好其生民之所欲为人意之所欲玩者无不为也无不玩也墙屋台榭园囿池沼饮食车服声乐嫔御拟齐楚之君焉至其情所欲好耳所欲聼目所欲视口所欲甞虽殊方偏国非齐土之所产育者无不必致之犹藩墙之物也及其游也虽山川阻险涂迳修逺无不必之犹人之行咫尺也賔客在庭者日百徃庖厨之下不絶烟火堂庑之上不絶声乐奉养之余先散之宗族宗族之余次散之邑里邑里之余乃散之一国行年六十气干将衰弃其家事都散其库藏珍寳车服妾媵一年之中尽焉不为子孙留财及其病也无药石之储及其死也无瘗埋之资一国之人受其施者相与赋而藏之反其子孙之财焉禽骨厘闻之曰端木叔狂人也辱其祖矣叚干生闻之曰端木叔达人也德过其祖矣其所行也其所为也众意所惊而诚理所取衞之君子多以礼教自持固未足以得此人之心也】
  </div>
  <div class="pagination">
   <a href="绎史_page41.html">
    上一页
   </a>
   <span>
    ...
   </span>
   <a href="绎史_page37.html">
    37
   </a>
   <a href="绎史_page38.html">
    38
   </a>
   <a href="绎史_page39.html">
    39
   </a>
   <a href="绎史_page40.html">
    40
   </a>
   <a href="绎史_page41.html">
    41
   </a>
   <span class="current-page">
    42
   </span>
   <a href="绎史_page43.html">
    43
   </a>
   <a href="绎史_page44.html">
    44
   </a>
   <a href="绎史_page45.html">
    45
   </a>
   <a href="绎史_page46.html">
    46
   </a>
   <a href="绎史_page47.html">
    47
   </a>
   <span>
    ...
   </span>
   <a href="绎史_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
