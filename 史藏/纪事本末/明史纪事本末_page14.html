<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 14 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 14 页/共 43 页</h1>
    <div class="content">青州民刘中等奏：“自永乐中岁歉，流徙畿南枣强县凡二百余户，居二十年，已成家业。今有司遣还山东，乞附籍枣强。”上谓夏原吉曰：“彼此皆吾土，但得民安即已。唐宇文融括流民，过期不首者谪边。州县承风劳扰，百姓逃窜。尔其申饬有司，以此为戒。”
八月，上御文华殿，与侍臣论历代户口盛衰。上曰：“户口之盛衰，足以见国家之治忽。其盛也本于休养生息，其衰也必有土木兵戈。汉武承文、景之余，炀帝继隋文之后，开元之盛，遂有安史之乱，岂非恃富庶不知儆戒乎？汉武末年乃悔轮台，炀帝遂以亡国，玄宗卒至播迁，皆足为世大戒。”
车驾巡边，发京师，英国公张辅、阳武侯薛禄帅师从。驻跸虹桥，谕诸将曰：“朕深居九重，岂不自逸，但朝夕思念保民，故有此行。今渡河道路所经，皆水潦之后，秋田无获，朕甚悯焉。其将士有扰民者，杀无赦！”
九月庚戌朔，驻跸蓟州，进州官谕之曰：“此汉渔阳郡也。昔张堪为政，民有乐不可支之谣，尔曹勉之！”又进耆老谕曰：“今岁丰稔，无他虞，善训厉子孙，务礼义廉耻，毋安温饱自弃。”众叩头退。
四年春正月，上御斋宫，召大学士杨溥谕曰：“朕每念创业难，守成不易，夙夜。今幸百姓稍安，顾祸乱生于不虞。迩来群臣好进谀辞，令人厌闻，卿宜勉辅朕。”溥顿首谢：“臣不敢忘报。”上曰：“直箴朕过，报朕多矣。”溥又顿首谢曰：“直言求之非难，受之为难。”上曰：“然。”
二月，南京守备襄城伯李隆献驺虞二，出滁州来安县石固山，礼部尚书吴氵荧请上表贺。上曰：“朕嗣位四年，民生未能得所，驺虞之祥，于德弗类。”不许。
夏四月，上御便殿，问侍臣：“汉、唐诸君在位孰久？”对曰：“汉之武帝，唐之玄宗。”上曰：“汉武好大喜功，海内虚耗，末年能惩前过。玄宗初政，有贞观之风，久而纵欲，遂致祸乱。武帝犹为彼善于此。”又曰：“武帝以田千秋为贤，玄宗以李林甫为贤，此治乱所由异也。”
工部尚书吴中言：“山西圆果寺，为国厘祝之所。旧塔损坏，乞役民为之。”上曰：“卿欲藉此求福乎？朕以安民为福。”不许。五月，谕六部、都察院戒滥差扰民，巡按御史及按察使不察举
者同罪。命工部尚书吴中申饬郡县，务及时修筑陂池堤堰，慢令者罪之。六月，裁湖广采办竹木。先是，命侍郎黄宗载往湖湘采宫殿大材。至是，上闻湖广灾，谕吴中曰：“百姓艰难宜恤。比闻工部采办
竹木，动以万计，不为国家爱惜民力，而劳扰如此，其斟酌裁之。宽一分，则民受一分之赐。”秋七月，户部上户口登耗之数，上曰：“隋文帝户口繁殖，自汉
以来，皆莫能及。议者以当时必有良法，享国不永，故无传焉。此未必然。夫法存乎人，理财国之大务，汉、唐初政，立法未尝不善，而子孙力役繁兴，费用无度，天下不能不凋弊。隋文克勤克俭，足致富庶，岂徒以其法哉。秦法多非先王之制，后世犹有存者，亦未尝计其享国长短也。大抵人君恭俭，则生齿日繁，财赋自然充足。”
广东海阳县进白乌二，胡氵荧请率群臣上表贺。不许。谪御史沈润戍辽东。润受金出死罪，事觉。上曰：“御史朝廷耳目，受重赂纵死罪，是耳目蔽矣。”时事在赦前，特命谪戍。
九月，命户部申明栽种桑枣旧令。自洪武来，栽种之令，多废不讲。上曰：“古人宅不毛者罚布，其申明之。务求成效，毋具文。”冬十月，上再幸文渊阁，命增直字，设饮馔器用。大学士杨士
奇等上表谢。降玺书，赐诗褒答。改大学士张瑛南京礼部尚书，陈山专授小内史书。上御左顺门，
望见山，谓杨士奇曰：“山为人何如？”士奇顿首对曰：“君父有问，不敢不尽诚以对。山虽侍陛下久，其人寡学多欲，而昧大体，非君子也。”上曰：“然，赵王事几为所误。近闻于诸司征求不厌，当不令溷内阁也。”数日，遂有是命。山、瑛俱东宫旧臣，瑛行事亦类山。朝士皆多上明决云。
十一月，奸吏捃左都御史顾佐过，谓受皂隶赂放归，诉通政司以闻。上密示杨士奇，且曰：“尔不举佐廉乎？”对曰：“所诉事，诚有非诬。盖朝臣月俸，止给米一石，薪炭、马刍，咸资于皂，不得不遣半归，使备所用。而皂亦皆乐得归耕，实官皂两便。此京师臣僚皆然，臣亦不免。仁宗皇帝知之，增朝臣俸，盖为此也。”上曰：“朝臣之艰如此。”因怒诉者，欲罪之。士奇曰：“此末事，不足干圣怒。但付佐自治，恩与法并行矣。”士奇退，上召佐以状授之，谕之曰：“此京官皆然，不足为过。小人不乐检束，诬陷正人，汝自治之。”佐顿首退，召吏示之状。吏惶恐请死，佐曰：“汝但改行为善。”竟不治。上闻之，喜曰：“佐得大体矣。”时又有囚告佐枉法者，上怒，召杨士奇、杨荣谕曰：“此必有重囚教之陷佐。”因命法司穷治之。得千户臧清，杀无罪三人，当死，教之诬告。上曰：“不诛之，佐何以行事！”立命磔清于市。上明决类如此。
五年春正月，吏部奏选官。上曰：“省官，安民之道。唐、虞建官惟百，夏、商官倍，秦、汉以下，设官益多何也？”侍臣对曰：“时不同也。”上曰：“唐、虞、三代，事简民淳，不可比拟。唐太宗定内外官七百三十员，去古未远，亦可为法。”侍臣对曰：“然必君心清，则事简；事简，则官可省；官省，则民安矣。若政务庞杂，小人幸进，则冗食者多。”上嘉纳之。
二月，上御斋宫，召大学士杨士奇议宽恤。士奇首以蠲灾伤田租进，因及宽马畜、免薪刍、蠲采买、恤刑狱、核工匠、清粮运数事。诏下，民大悦。
三月，上奉皇太后谒陵，命召张辅、蹇义、杨士奇、杨荣、金幼孜、杨溥六臣。太后曰：“卿等先朝旧臣，勉辅嗣君。”太后退谓上曰：“先帝曩在宫时，议诸臣优劣。辅武臣，达大义，厚重小心，但多思少断。士奇能持正，不避忤意，每议事，先帝数不乐，后竟从士奇言。”帝还京师，道中见耕者，以数骑往视之。下马从容询稼穑事，因取所执耒三推。耕者初不知上也，中官语之，乃惊，罗拜。上顾侍臣曰：“朕三举耒，已不胜劳，况常事此乎！人恒言劳苦莫如农，信矣。”命耕者随至营，人赐钞六十锭。已而道路所经农家，悉赐钞如之。既还京，因录其语，作《耕夫记》以示蹇义、杨士奇等。
夏四月，江西、淮安饥，吉水民胡有初、山阳民罗振出[QDXD]千余石赈济。命行人赍玺书旌为义民，复其家。工部尚书黄福请：“济宁以北，卫辉、真定以南，近河之地，役
军民十万人，屯田积[QDXD]，以省漕粟。”下户、兵部议。尚书郭资、张本皆言：“屯田便。凤阳、淮安以北，及山东、河南、北直隶近河二百里内通舟楫处，择荒闲地，以五万顷为率，发附近军民五万人耕之，官给牛器。但山东迩年饥旱，流徙初复，宜遣官行视，以示开垦。”上从之，遣郎中赵新等经理，而以福总其事。已而有言：“军民各有常业，恐分屯滋劳扰。”竟寝不行。
五月，上以除郡守由资格，多不称任。各部、院大臣各举荐擢用之。礼部郎中况锺以杨士奇荐，知苏州，御史何文渊以顾佐荐，知温州，皆有善政，而锺出吏员尤有声。
豹房勇士奏与民分居。上曰：“勇士在京师十年，安得今尚无居！此必民居宽好，欲舍而就民。民何罪！”命杖之，荷校示警。召六科给事中谕曰：“此曹敢犯法，恃中官为之救解也。自今中官传朕言释有罪人，须覆奏。”
六月，上御文华殿，召杨士奇，屏左右言：“张瑛尝言：‘杨荣畜马甚富。’今察之，皆边将馈荣，荣大负朕。”士奇对曰：“荣屡从文皇北征，典兵马，以故接诸将。今内阁臣知边将才否、厄塞险易远近及寇情顺逆，臣等皆不及荣远甚。”上笑曰：“朕初即位，荣数短汝，非义、原吉，汝去内阁久矣。汝顾为荣地耶？”士奇顿首曰：“愿陛下以曲容臣者容荣，使改过。”
秋七月，谕吏部甄别郡县守令。上曰：“郡县守令，所使安民者，若贤否溷淆，无所激劝，则中才之士皆流而忘反。吏部以进退为职，未闻有所甄别，何也？”因降玺书申谕。
八月，日食，阴雨不见。礼部尚书胡氵荧请率群臣贺。上曰：“日食，天变之大者。阴雨不见，得非朕昧于省过而然欤！古人云：‘京师不见，四方必有见者。’其止勿贺。”
上罢朝，谕吏部尚书郭等曰：“东汉初，窦融保河西，以孔奋为姑臧长。姑臧最富饶，而奋守甚洁。光武知之，擢奋武都郡丞。夫激浊扬清，为治之道，光武即位未几，举卓茂，又举孔奋，故东汉多循吏。卿其甄别以闻。”
上与学士杨溥论人才，溥对曰：“严荐举，精考课，不患不得。”上曰：“此恐非探本之论。若不素教预养，则人才已坏，犹浊其源而求其流之清也。”溥顿首称善。
九月，初设巡抚。冬十月，车驾巡近郊，驻跸雷家站，召杨士奇、杨荣、金幼孜、
杨溥问曰：“唐太宗过此，非征辽时乎？”众对曰：“然。”上曰：“太宗恃其英武而勤远略，此行所丧不少，帝王之鉴戒也。”广平、大名水灾，命蠲其租。
六年二月，逮江西巡按御史陈祚下锦衣卫狱。祚上疏劝上务帝王实学，退朝之暇，命儒臣讲说真德秀《大学衍义》一书。上览疏怒曰：“朕不读书，《大学》且不识，岂堪作天下主乎！”命缇骑逮至京，并其家下锦衣狱，禁锢者五年。时上方以博综经史自负，祚之措词，若上未尝学问者，故怒不可解。
敕赐少师蹇义、少傅杨士奇、杨荣等御制《招隐歌》及《喜雨诗》。令北直隶地方，如洪武间山东、河南事例，民间新开荒田，不问多寡，永不起科。
秋七月，帝幸杨士奇宅。时上颇微行，夜半，从四骑至士奇家。比出迎，上已入门，立庭中。士奇悚惧，俯伏地下言：“陛下奈何以宗庙社稷之身自轻？”上笑曰：“思见卿一言，故来耳。”明早，遣太监范弘问：“车驾幸临，曷不谢？”对曰：“至尊夜出，愚臣迨今中心惴栗未已，岂敢言谢！”又数日，遣弘问：“尧不微行乎？”对曰：“陛下恩泽岂能扁洽幽隐，万一有怨夫冤卒窥伺窃发，诚不可无虑。”后旬余，锦卫获二盗，尝杀人，捕急，遂私约候驾之玉泉寺，挟弓矢伏道旁林丛中作乱。捕盗校尉变服如盗，入盗群，盗不疑，以谋告，遂为所获。上叹曰：“士奇爱我。”遣弘赐金绮。赐蹇义、杨士奇、杨荣等御制《豳风图诗》。图，元赵孟■所绘也。
九月，宛平民以地施崇国寺，请蠲其税。上曰：“民地衣食之资，乃以施僧，且求免税，甚无谓。”令亟以还之民。十一月，敕赐蹇义、杨荣、杨士奇御制《喜雪歌》。
太监袁琦假公务擅遣内使，事发伏诛。七年二月，上御文华殿，召大学士杨士奇谕曰：“忆五年二月，共尔斋宫论宽恤事，今两阅岁矣，民事不更有可恤者乎？”对曰：
“诚有之，即五年官田减租额一事，玺书已下，户部格而不行。”上怒曰：“户部可罪也。”对曰：“此永乐末年循习之弊，往年高煦反，以夏原吉为罪首，亦指此事。”上怒稍解，曰：“今必举此为第一事，如再格不行，朕必罪之。卿试言今日更当宽恤者。”对曰：“所在官司不能容逃民，则相结为非。宜令郡县抚恤。不愿归者，听附籍为民，亦弭患于未萌。”又言：“方面郡守，小民安危系焉。吏部往往循资格升受，不免贤愚杂进。请自今令京官三品以上及布政、按察使荐用，犯赃者坐。又乞极刑之家，有贤子弟勿弃。”上皆从之。士奇请更得一人论此事，上曰：“胡氵荧谨厚，汝与之密议。”于是士奇等议增十数事以进。上悦。
三月，赐大臣御制《猗兰操》及《招隐诗》。五月，上御便殿观《宋史》，曰：“宋有国三百余年，武事终于不振，何也？”侍臣对曰：“宋太祖、太宗以兵定天下，其子孙率流
于弱，致武备不饬。”上曰：“宋之君，诚失之弱。将帅虽才，亦不得展，盖为小人所坏。大抵宋之亡，柄用小人之过也。”六月，巡按湖广御史朱鉴上言：“洪武间，郡县皆置东西南北四
仓，以贮官■，设富民守之，遇水旱饥馑，以贷贫民。今廒仓废弛，赎■罚金，有司皆掩为己有，深负朝廷仁民之意。”上从其言，命违者从按察使、监察御史劾奏。
秋七月，赐大臣御制《祖德诗》九章。上曰：“朕与卿等当思祖宗创业之难，守成不易。国家安，卿等亦与有荣焉。”又赐《织妇词》一篇。上曰：“朕非好为词章，昔真西山有言：‘农桑，衣食之本也。’朕作为诗歌，使人诵于前。又绘图揭于宫掖戚里，令皆知民事之艰，是以赋此。”
上登万岁山，坐广寒殿。上曰：“此元之故都也。世祖知人善任使，故能成帝业。泰定以后，享祚不久。顺帝荒淫，纪纲荡然。使长守祖宗之法，天下岂为我有！”侍臣顿首曰：“桀、纣之迹，殷、周之鉴也。”上曰：“然。”
八月，释故城县丞陈铭复任。先是，上闻内官奉使者，多贪纵为民害。以太监刘宁清谨，命同御史驰生各郡，尽收所差内官资橐，并其人解京师。既还，道经故城。县丞陈铭闻有内官至，不问从来，辄奋前ㄏ宁，手击之。御史奏丞无状，逮至。上曰：“丞固可罪。朕以其一时偏于所恶，姑宥之。”侍臣言：“纵赦之，亦不可使复任。”上曰：“朕既释之，彼当知所改过也。”
冬十月，八百大甸宣慰司刁之雅贡方物，且云波勒来侵掠，乞发兵讨之。上曰：“八百去云南五千里，荒服之地也，岂能劳中国为远人役乎！”不许。
八年春正月，天下朝觐官在京，赐宴温州知府何文渊等七人于廷，以《招隐诗》赐之。命致仕大学士黄淮与张辅、蹇义、杨士奇等十人游西苑，赐宴万岁山之麓。淮寻辞归，上宴之于太液池，亲洒宸翰送之。
夏四月，畿内、河南、山东、山西旱，诏赈恤之。上作《闵旱诗》示群臣。八月，南海诸国献麒麟四，景星见天门。少傅杨士奇等进颂，上谦不自居，降玺书推功天地宗庙，而励群臣勿恃以骄。
十一月，命杨士奇、杨荣试吏部引进庶官六十八人，录其优者：知县孔友谅，进士廖庄、胡庄祯、宋琏，教谕黄纯、徐惟超，训导晏升七人。命吏部改进士为庶吉士，知县、教谕历事六科备用。
巡抚南直隶工部侍郎周忱奏定济农仓之法，令诸县各设仓，择县官之廉公有威与民之贤者司其籍。每岁种莳之际量给之，秋成还官。明年，江南大旱，诸郡发济农米以赈贷，民不知饥。
九年三月，庐陵民陈谦出[QDXD]一千二百石赈饥，遣行人赍敕旌为义民。上御便殿，观《晋史》，上曰：“晋武开创之主，不为远图，托付非才。羌、胡、鲜卑杂处内郡，不能以时区处。国祸方殷，戎寇
遽至。东晋仅能立国，而逆臣接迹，然犹延数世者，亦有贤人为之用也。”又曰：“帝王维持天下，以礼教为本。两晋风俗淫僻，教化荡然，岂久安之道！”
九月，上临朝谕曰：“天下虽安，不可忘武。今穑事既成，朕将亲帅六师，以行边塞，饬武备。”于是车驾发居庸关，驻跸宣府洗马林。晚御幄殿，杨士奇、杨荣侍，上曰：“人君驭世之权孰重？”荣对曰：“命德讨罪。”上曰：“然，二者天下公器。舜举十六相，诛四凶，而天下服，以天下之好恶为好恶也。齐威王烹阿，封即墨，不以左右之好恶为好恶也。”二臣顿首称善。
十二月，瓦剌顺宁王脱欢使臣■克等来朝贡，请并献前元玉玺。降敕褒谕曰：“王克绍尔先王之志，遣使来朝进马，具悉王意。所得玉玺，朕观前代传世之久，历年之多，皆不在此。王既得之，可自留用，其毋献。”
时有僧自陈修寺祝延圣寿，上斥之，谓侍臣曰：“人情莫不欲寿。古之人君，若商中宗、高宗、祖甲、周文王享国最久，其时岂有僧道神仙之说！秦皇、汉武求神仙。梁武帝、宋徽宗崇僧道，效验可见。世人不悟，可叹也！”上御文华殿，召杨士奇等，出御书《洪范篇》及御制序文示之。上曰：“所论或未当，卿等当直言无隐。”士奇等对曰：“圣论真得古人之精蕴。”上曰：“朕在宫中，虽寒暑不废书册。”对曰：“帝王学问，则宗社生民有赖矣，惟愿陛下始终此心。”上嘉纳之。
宣德十年春正月，上崩。皇太子即皇帝位，时太子方九岁，大学士杨溥复入内阁，首言：“圣帝明王，莫不务学。先帝在时，屡谕臣等劝学东宫，遗音尚在。皇上肇登宝位，必明尧、舜之道，以图唐、虞之治。乞早开经筵，择老成识大体者辅之。太皇太后、皇太后，为皇上慎选左右侍从之臣，涵养本源，辅成德性。”太皇太后喜。时中官王振，故青宫旧侍，上即位，命掌司礼监。一日，太皇太后坐便殿，上西面立，召三杨及国公辅、尚书氵荧谕曰：“卿等老臣，嗣君冲年，幸同心协力，共安社稷。”又召溥前谕曰：“先帝每念卿忠，屡形愁叹，不谓今日复得见卿。”溥伏地泣，太皇太后亦泣，左右皆悲怆。盖先是永乐中，上巡幸北京，太子居守，以谗故，宫僚大臣辄下诏狱，陈善、解缙等相继死，而溥及黄淮一系十年。仁宗每与后言，辄惨然泣下，以故太皇太后为言。又顾英宗曰：“此五臣，三朝简任贻皇帝者。非五人所言，不可行也。”又召王振至，欲之死。英宗跪请得免。俞年，太后崩。时蹇、夏皆先卒，而三杨相继老，振渐居中用事，仁、宣之业衰焉。
谷应泰曰：明有仁、宣，犹周有成、康，汉有文、景，庶几三代之风焉。然高、成肇造，享国长久，六七十年之间，仓廪赡足，生齿繁殖，而兵革数起，脱剑未祀。后之哲王，但当愉愉煦煦，抚摩疮，斫雕为朴，废觚为圆，是所尚矣。语有之，承平之主，与戡乱异。假令永乐以前，施仁、宣之政，则行军而用乡饮；洪熙以后，用高、成之治，则无疾而食乌喙也。故余以仁、宣之朝，专务德化，虽曰度量，盖亦有时势焉。
乃仁宗之初御也，停罢采买，平反冤滥，贡赋各随物产，陂池与民同利，施带于常朝，录外吏于西省，凡此皆善政也。而戈谦直言坐徙，马骐矫旨不诛，李时勉廷诤被击，毋亦外示止辇，内则规，让善即喜，翘君即怒耶？此则仁宗之失也。方宣宗之即位也，法祖重农，赈荒惩贪。文事则经史在御，武备则车驾待边。又且却驺虞之祥，禁白乌之瑞。《豳图织妇》，训诰同风。《招隐猗兰》，四诗■美。凡此皆善政也。而弃交趾于荒外，废胡后于长门，系陈祚于犴狴。毋亦稽中之德，大醇小疵，克终之规，百里九十耶？此则宣宗之失也。虽然，创业固难，守成匪易。仁、宣之治，非高、成不开；而高、成之政，非仁、宣不粹也。尝考仁宗一祀不永，而继以宣之济美，则久道化成。宣宗十载未多，而溯于仁之监国，则重熙累洽。故原其初造，则仁危于宣，席其已安，则宣光于仁。刘绪缵于元嘉，宋治盛于庆历。王道无旦夕之效，礼乐必百年而兴。呜呼！此其时哉。
然而三杨作相，夏、蹇同朝。所称舟楫之才，股肱之用者，止士奇进封五疏，屡有献替耳。其他则都俞之风，过于吁弗；将顺之美，俞于匡救矣。假使齐桓乐善，管子勉之至王；孝公奋烈，商鞅进之于帝，则仁、宣之间，化理郅隆，又能进贤退不肖，而数世之后，固可蒙业而安也。奈何章帝宾天，太后震怒，论诛王振，大臣缄口，坐令勃之祸伏于多鱼，石显之专萌于病已。而仁、宣之业，则几乎熄，朝廷尚为有人哉！ 


卷二十九



○王振用事
宣宗宣德十年春正月甲戌，帝崩于干清宫。时皇太子方九岁，即皇帝位，诏以明年为正统元年。秋七月，命司礼太监王振偕文武大臣阅武于将台。振矫旨以隆
庆右卫指挥佥事纪广为都督佥事。振，山西大同人。初侍上东宫，及即位，遂命掌司礼监，宠信之，呼为“先生”而不名，振遂擅作威福。时辅臣方议开经筵，而振乃导上阅武将台。台在朝阳门外近郊，集京营及诸卫武职试骑射，殿最之。纪广者，常以卫卒守居庸，往投振门，大见亲■，遂奏广第一，超擢之。宦官专政自此始。太皇太后张氏尝御便殿，英国公张辅，大学士杨士奇、杨荣、杨溥，尚书胡氵荧被旨入朝。上东立，太皇太后顾上曰：“此五人，先朝所简贻皇帝者，有行必与之计。非五人赞成，不可行也。”上受命。有顷，宣太监王振。振至，俯伏，太皇太后颜色顿异，曰：“汝侍皇帝起居多不律，今当赐汝死。”女官遂加刃振颈。英宗跪为之请，诸大臣皆跪。太皇太后曰：“皇帝年少，岂知此辈祸人家国。我听皇帝暨诸大臣贷振，此后不可令干国事也。”
英宗正统元年冬十月，上阅武于将台，命诸将骑射，以三矢为率。受命者万骑，惟驸马都尉井源弯弓跃马，三发三中。上大喜，撤上尊赐之。观者皆曰：“往年王太监阅武，纪广骤升。今天子自来，顾一杯酒耶？”然竟无殊擢。
四年冬十月，福建按察佥事廖谟杖死驿丞。丞故杨溥乡里，佥事又士奇乡里也。溥怨谟，论死。士奇欲坐谟因公杀人。争议不决，请裁太后。振曰：“二人皆挟乡故，抵命太重，因公太轻，宜对品降调。”太后从之，降谟同知。振言既售，自是渐摭朝事。
五年春二月，命侍讲学士马愉、侍讲曹鼐并直内阁，预机务。先是，王振语杨士奇曰：“朝廷事赖三位老先生。然三公亦高年倦勤矣，后当何如？”士奇曰：“老臣当尽瘁报国，死而后已。”荣曰：“先生安得为此言。吾辈老，无能效力，当以人事君耳。”振喜。越日，即荐曹鼐、苗衷、陈循、高[QDXD]等，遂次第擢用。士奇因尤荣，荣曰：“彼厌吾辈，吾辈纵自立，彼容能已乎？一旦内中出片纸，命某某入阁，则吾辈束手矣。今四人竟是我辈人，何伤也。”士奇是其言。
六年夏四月，太监王振矫旨以工部郎中王佑为工部右侍郎。振既弄权，佑以谄媚超擢，与兵部侍郎徐希极意逢迎之。佑貌美而无须，善伺候振颜色。一日，振问曰：“王侍郎何无须？”对曰：“老爷所无，儿安敢有。”闻者鄙之。
五月，兵科给事中王永和劾掌锦衣卫事指挥马顺怙宠骄恣，欺罔不法。不报。顺，王振党也。八月，召山东提学佥事薛为大理寺左少卿。初，王振问杨士
奇曰：“吾乡人谁可大用者？”士奇荐，乃有是召。至京朝见，不谒振。振至阁下，问：“何不见薛少卿？”二杨为谢。振知李贤素与厚，召至阁下，令致己意，且言振素问之。贤至朝房与言，曰：“厚德亦为是言乎？拜爵公朝，谢恩私室，吾不为也。”久之，振知其意，亦不复问。一日，会议东阁，公卿见振皆拜，一人独立。振知其为也，先揖之，且告罪。然自是益深衔之。
十月，三殿工成，宴百官。故事，宦者虽宠，不得预王庭宴。是日，上使人视王先生何为。振方大怒，曰：“周公辅成王，我独不可一坐乎！”使以闻，上为蹙然，乃命东华开中门，听振出入。振至问故，曰：“诏命也。”至门外，百官皆望风拜，振悦。
械户部尚书刘中敷，侍郎吴玺、陈常于长安门。时以京城乏草，御用牛马欲分牧民间。言官劾其紊制，王振命械之。阅十六日得释，以侍郎王佐署部事。
七年冬十月，太皇太后张氏崩。初，宣宗崩，上冲年践祚，事皆白太后然后行。委用三杨，政归台阁。每数日，太后必遣中官入阁，问施行何事，具以闻。或王振自断不付阁议者，必立召振责之。太后既崩，振益无所惮矣。
太监王振盗去太祖禁内臣碑。洪武中，太祖鉴前代宦官之失，置铁碑高三尺，上铸“内臣不得干预政事”八字，在宫门内。宣德时尚存，至振，去之。
十二月，太监王振矫旨以徐为兵部尚书。时振权日重，以谄见擢。于是府、部、院诸大臣及百执事，在外方面，俱攫金进见。每当朝觐日，进见者以百金为恒，千金者始得醉饱出。由是竞趋苞苴，乃被容接，都御史陈镒、王文俱跪门俯首焉。振侄千户山，为锦衣卫指挥同知世袭，寻命侍经筵。
八年夏四月，雷震奉天殿鸱吻，诏求直言。初，张太后既崩，王振遂无忌惮，作大第于皇城，又作智化寺于居东，以祝厘，自撰碑，始弄威福。时杨荣先卒，杨士奇以子稷故，坚卧不出。惟杨溥在朝，年老势孤。继登庸者悉皆委靡，于是大权悉归振矣。侍讲刘球上言十事：“勤圣学以正心德，亲政务以总干纲，别贤否以清正士，选礼臣以隆祀典，严考核以笃吏治，慎刑罚以彰宪典，罢营作以苏民劳，定法守以杜下移，息兵威以重民命，修武备以防外患。”疏入，下狱。初，王振憾球阻麓川之师。锦衣指挥彭德清，球乡人也，往来王振门用事。公卿率趋谒，球独不为礼，德清衔之。会球疏上，乃激振曰：“公知之乎？刘侍读疏之三章，盖诋公也。”振怒，欲置之死。会编修董自陈愿为太常，而球疏有“太常不可用道士，宜易儒臣”语，乃逮及球俱下狱。振即令其党锦衣卫指挥马顺以计杀球。一夕五更，顺独携一校，推狱门入，球与董同卧，小校前持球，球知不免，大呼曰：“死诉太祖、太宗！”校持刀断球颈，流血被体，屹立不动。顺举足倒之，曰：“如此无礼！”遂支解之，裹以蒲，埋卫后隙地。董从旁匿球血裙。寻得释，密归球家，家人始知球死。子钅于、钺求尸，仅得一臂，乃以血裙葬焉。小校，卢氏人，故与耿九畴邻。一日，见九畴，视其瘠不类平时，曰：“汝得无疾乎？”校具以实告，且曰：“马顺将举事，密语我曰：‘今夕有事，汝当早来。’至则使怀刃相随，迫于势，不得不尔。比闻刘公忠，吾侪小人，死有余罪矣。”因恸哭死。未几，马顺子亦死，死时ㄏ顺，拳且蹴之，曰：“老贼！令尔异日祸俞我。我刘球也。”
太监王振陷大理寺少卿薛下锦衣狱，诬死罪。素不为振屈，振衔之。会有武吏病死，其妾有色，振侄王山欲夺之，妻持不可，妾因诬告妻毒其夫。都御史王文究问，已诬服。辨其冤，屡驳还之。王文谄事振，讠替之，嗾御史劾受贿，故出人罪。廷鞫，竟坐死，下狱。怡然曰：“辨冤获咎，死何愧焉。”在狱读《易》以自娱。初，既论死，子淳等三人请一人代死，二人戍，赎父罪。不许。将决，王振老仆泣于■下，振问之，曰：“薛少卿不免，是以泣。”曰：“何以知之？”曰：“乡人也。”因述其平生。振少解。会侍郎王伟申救之，得免死，除名放归田里。
南京国子监祭酒陈敬宗考绩至京，振素慕敬宗名，欲致之门下。适南畿巡抚周忱亦在京师谒振，知忱与敬宗同年，语之意。忱诣敬宗达之，敬宗曰：“为人师表而求谒中官，可乎？”忱乃谓振曰：“陈祭酒善书法。以求书为名，先之礼币，彼将谒谢矣。”振然之，乃遗金绮求书程子《四箴》。敬宗为书之，而返其币，竟不往见。敬宗为祭酒十八年不迁。
秋八月，王振枷祭酒李时勉于国子监门，寻释之。王振尝诣监，衔时勉无加礼，令人廉其事，无所得。彝伦堂有古树，故许衡所值也。时勉嫌其阴翳，妨诸生班列，稍命伐其旁枝。振遂诬以伐官木，私家用，矫旨令荷校，肆诸成均。时为三械，与司业赵琬、掌馔金鉴同校。时勉校特重，而窍隘。鉴请易之，时勉不可。监生石大用乞以身代，号哭奔走阙下。上疏求解者数千人。会昌伯孙继宗言于孙太后，太后为上言之，始知振所为也，命立释之。
内使张环、顾忠匿名写诽谤语，锦衣卫鞫之，得实，诏磔于市。仍令内官出观，乃知诽谤者讦振恶也。九年秋七月，驸马都尉石詈家阉吕宝，太监王振恶之，下锦
衣狱。冬十月，下监察御史李俨锦衣狱。时俨监收光禄寺祭物，值太监王振不跪，遂得罪，戍铁岭卫。十年春正月，锦衣卫卒王永阴揭王振罪于通逵，匿其名。逻校
缉得之，诏即磔于市，不覆奏。秋七月，霸州知州张需下锦衣狱。需善字民，顺天府丞王铎尝
旌异之。有牧马官扰民，需置于法。牧马官以讠替太监王振，遂被逮，棰楚几死，谪戍边。并坐铎私举，下于理。十一年春正月，赐司礼太监王振白金、宝楮、彩币诸物，振侄
林为锦衣卫指挥佥事。赐振敕曰：“朕惟旌德报功，帝王大典。忠臣报国，臣子至情。尔振性资忠孝，度量弘深。昔皇曾祖时，特用内臣选拔，事我皇祖。教以诗书，玉成令器。眷爱既隆，勤诚弥笃。肆我皇考，以尔先帝所重，简朕左右。朕自在春宫，至登大位，几二十年。尔夙夜在侧，寝食弗违，保护赞辅，克尽乃心，正言忠告，礻卑益实至。特兹敕赏，擢尔后官。《诗》云：‘无德不报。’《书》曰：‘谨终如始。’朕朝夕念劳，尔其体至意焉。”
三月，降巡抚山西、河南兵部侍郎于谦为大理寺左少卿，仍巡抚。谦抚梁、晋十余年，惧盈满，举参政孙原贞、王来自代。时王振方用事，谦每入京，末尝持一物交当路。又御史有姓名类谦者常忤振，振意以为谦，嗾言官劾之，罢为大理少卿。二省民倍道赴阙乞留，亲藩亦以不可无谦请，乃复命巡抚。
十三年春二月，修大兴隆寺。寺初名庆寿，在禁城西，金章宗建。太监王振言其敝，命役军民修之，费巨万，壮丽甲于京都。上临幸焉。十四年秋七月，瓦刺也先大举入■，王振挟帝亲征。八月，师
溃于土木，帝北狩。护卫将军樊忠者，从帝旁以所持棰捶死振，曰：“吾为天下诛此贼！”遂突围杀数十人，死之。报至，廷臣请族诛振。振所亲马顺及王、毛二侍一时被击死。都御史陈镒奉成阝王令旨籍其家，并振从子山脔于市，族属无少长皆斩。振家当京城内外，凡数处，重堂邃阁，拟于宸居，器服绮丽，尚方不逮，玉盘百面，珊瑚高六七尺者二十余株，金银六十余库，币帛珠宝无算。
天顺元年五月，英宗复辟。思振，讳为忠所杀。诏复振官，刻木为振形，招魂葬之。祀智化寺，赐额曰“旌忠”。谷应泰曰：宣皇晏驾，新主幼冲。王振以青宫旧侍，俨然自负
顾命。其时三杨犹在位也。太后贤明，有汉马氏、宋高后风。当其责振掖庭，呼刃丶加颈，三杨能叩首力争，远窜裔土，势如摧枯，非直、瑾城狐，外庭口舌比也。乃竞庇乡曲，争辨朝堂。振阳持平允之名，阴得中宫之喜。然后知三杨之瑕，振固已窥之早矣。匡衡入相，不制弘恭；胡广三公，难除甫、节。心熏禄位，志怵祸机，前有谗而不见，后有贼而不知，而小人遂得乘其隙也。太后升遐，东杨谢世，二杨衰老，后进孤危。以诸贤垂暮之气，当奸人新发之锋。李时勉，祭酒也，头囊三木。刘中敷，上卿也，荷械九门。石，帝婿也，待系请室。薛，廷尉也，论斩禁狱。而侍中刘球，竟为振党窃杀。蒲埋犴狴，归葬血裙。悲夫！侍中战死，仅返污衣；吕祉魂归，惟持括帛。虽范滂不祭皋陶，安国见溺死灰，未有若斯之惨者也。
英宗初立，年仅九龄。至张后崩时，年已十六。质果英铭，亦当知上官之诈矣。何至呼为“先生”，使振周公自待。大晏不预，惧振惭愤，乃开东华中门，令振出入以悦之。此何异哀宠董贤，愿让天下；僖呼阿父，遂作门生者与！夫宵人构祸，自古多有。然或骊龙乘睡，盗窃宠灵。以故武爱韩嫣，旋为赐死；文信新垣，亦随诛灭。小人败露，固有时也。亦或受制家奴，危同履虎。晋简文风神憔悴，唐文宗涕下沾袍，犹曰势已去矣，云如之何。未有奸形屡败，酷政亟闻，外戚入暴其非，亲藩共闻其状。振又势若孤雏，根非盘据，而白金绮币，颁赐宠褒，擅杀刂威，概置不问。土木之变，六军败绩，九庙震惊，青城覆辙，躬自蹈焉。马嵬播越，应思林甫之奸；回纥称戈，当悟元载之罪。而乃复辟以来，常怀圣虑，九原可作，发叹拊髀，三径犹存，空悲卢宅，招魂榆塞，雕木浮屠，为振复雠，贻讥后世，何其谬哉。考直、瑾、忠贤，皆蒙主眷，而没后追思，惟振一人。
天佑人国，假手也先。樊忠杀振而后战没，功何伟也。向令英宗不陷贼，凶不授首，天假之年而滋其毒，明社之屋，宁今矣。 

卷三十



○麓川之役
英宗正统二年冬十月，云南麓川宣慰司思任叛，侵南甸州。洪武中，麓川思伦发内附，授麓川宣慰。按思伦所居本麓川地，与缅接境，皆在金沙江之南，在元为平缅宣慰司，思伦不言麓川，盖已
据缅为己有。洪武中，大兵下云南，改平缅为麓川平缅军民宣慰司，麓川之名始见。至二十九年，平缅入贡，更立宣慰司，不相混一。未几思伦叛，黔国公沐英讨平之。其后失官，改孟养宣慰使，以刁氏代之。正统初，宣慰使刁宾玉弱不能辑诸夷，思伦发次子思任者狡狯俞父兄，差发金银，不以时纳，朝廷稍优容之。会缅甸危，思任侵有其地，遂欲尽复父所失故地，于是拥众叛于麓川。先是，侵孟定、湾甸，大杀掠，云南总兵黔国公沐晟以闻。至是复侵南甸州土官刁贡罕地，命沐晟遣官赍金牌信符，谕还所侵地，思任不奉诏。
</div>
    <div class="pagination">
<a href="明史纪事本末_page13.html">上一页</a><span>...</span><a href="明史纪事本末_page9.html">9</a><a href="明史纪事本末_page10.html">10</a><a href="明史纪事本末_page11.html">11</a><a href="明史纪事本末_page12.html">12</a><a href="明史纪事本末_page13.html">13</a><span class="current-page">14</span><a href="明史纪事本末_page15.html">15</a><a href="明史纪事本末_page16.html">16</a><a href="明史纪事本末_page17.html">17</a><a href="明史纪事本末_page18.html">18</a><a href="明史纪事本末_page19.html">19</a><span>...</span><a href="明史纪事本末_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
