<!DOCTYPE html>
<html>
<head>
    <meta charset="UTF-8">
    <title>三藩纪事本末 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三藩纪事本末 - 第 5 页/共 9 页</h1>
    <div class="content">　　是月也，吉安复失，职方主事郭锟死之。先是，乙酉九月，刘同升结忠诚社于赣州，与李永茂恢复吉安。丙戌春，王师来争，副将刘必达战败赴水死。会广东援兵至，大兵退驻峡江；至是，克之。

　　四月，破广信，巡抚周定礽、副使胡奇伟、兵部侍郎詹兆恒、御史胡梦泰、兵部员外万文英、同知胡甲桂、贵溪举人毕贞士，俱死之。初，黄道周提兵出江西，命詹兆恒以兵协守广信；御史胡梦泰拜疏请出湖东，后遂擢右佥都，巡抚其地。文英、奇伟俱奉命协守，甲桂以永州同知道梗改授，而梦泰则以郡人奉使旋里者也。得仁破安仁、贵溪，定礽督副总姜天衢，战连湖，我兵小却；已战小箬渡及河口，遂捷。城破，定礽自缢死。文英赴水死，妾胡从之。奇伟被执，杀于南昌卫前。甲桂自经于幽室。贞士先赴水，家人救之；行至五里桥，望拜祖茔，触桥柱死。梦泰夫妇同缢死。兆恒奔怀玉山，复纠众攻衢之开化；兵败，殁于阵。江西悉平，惟戆州未下。

　　李成栋平粤东

　　顺治三年（丙戌），大兵既平闽，十二月，我巡抚佟养甲、总兵李成栋由闽趋惠、潮，下之，潜师袭广州。先是，十一月唐藩弟聿■〈金粤〉浮海至广，闽中旧相苏观生、何吾驺与布政使顾元镜、侍郎王应华、曾道唯奉王监国，僭改元绍武，召海上郑、石、马、徐四姓盗为总兵。时，永明已自立于肇庆，使给事中彭耀、主事陈嘉谟至广晓譬伦序、监国先后，观生杀耀于市，嘉谟亦死之；观生遂率兵而西。职方主事陈邦彦自广至肇见永明王，王以东事为问。邦彦曰：彼强我弱，以战则非计；彼曲我直，以和则非名。北师已近，观生若惧，当求和于我；如其不然，粤东十郡我据其七，而使其三代我受敌，不亦可乎？已而，巡抚林佳鼎与广州将陈际泰战于三水，际泰败。既与林察战于海；佳鼎故粤中监司，与察同姓相善，察因使四姓盗伪降迎佳鼎，佳鼎信之，舟至三山口乱作，全军俱没；佳鼎赴水死。肇庆大震，而广州失援。至是，成栋袭之；用惠、潮符印为文书，贻广州报平安，故观生不设备。十五日，成栋令前军效广军装束，直抵城下。是日，观生方随聿■〈金粤〉视学，或报大兵临城，观生犹以为海上盗也，叱而斩之。大兵入东门，观生始仓卒召兵，不能集，城遂破；聿■〈金粤〉投缳死，周、益、辽等二十四王皆及于难。祭酒梁朝钟自刎死。太仆卿霍子衡与妾莫氏、子应兰、应荃、应芷、子妇梁氏、徐氏、区氏，同赴井死。时有梁鍙者，妄人也；观生每才之，用为吏科给事中。至是，观生走问计，鍙曰：死尔，复何言！观生入西房，鍙入东房，抗吭气涌有声；观生以为鍙死矣，乃自缢。明日，鍙献观生尸来降。吾驺、应华、元镜等俱来降。

　　二十三日，成栋别遣兵徇南、韶而亲下肇庆。二十五日，报至肇庆，王上西峡。四年丁亥正月，奔梧州，走平乐。成栋入肇庆，别遣副将杨大福、张月徇高、雷、廉三府，而自率兵趋梧州。二十九日，一鼓入之；巡抚曹烨降，王走桂林。时，南、韶二府亦报捷，乃别遣副将取琼州。时，丁魁楚在岑溪，成栋使杜永和袭而杀之藤江，遂下平乐；高、雷、廉俱报捷。廉州推官张孝起谋兴复，兵败，妻妾俱赴海死；孝起羁军中。后成栋叛，擢孝起巡抚其地；成栋败后，廉州复失，孝起死之。四月，定琼州。

　　方警报之□至也，王震恐；适武冈镇刘承胤兵至全州，王遂奔全而以瞿式耜守桂林。大兵薄桂林，式耜与总兵焦琏力城守；承胤奉王赴武冈，以三千人援桂，乏饷溃归。桂林垂破，会给事中陈邦彦在高明，闻桂林围急，乃走说甘竹滩盗魁余龙乘虚袭广州。巡抚养甲飞檄召成栋于桂林，扬言顺道径取甘竹；龙闻急归，而桂园亦解。于是，邦彦起兵高明、陈子壮起兵九江村、霍师连起兵花山、张家玉起兵东莞，粤东大扰（详见「杂乱」）。

　　未几，歼家玉于龙门，戕邦彦、师连于清远，破子壮于高明，粤地复定。

　　鲁藩据浙东

　　顺治二年（乙酉）六月，原任山西佥事郑之尹之子遵谦杀我招抚使于江上，与张国维、方逢年等迎立鲁王以海于台州。在籍大学士朱大典亦上表劝进，即日移驻绍兴，国维、逢年、大典俱拜大学士。封方国安荆国公，守严州；张鹏翼永丰伯，守衢州；遵谦义兴伯、王之仁武宁伯。国维督师江上，子世凤为平卤将军。七月，复富阳。八月，复于潜。十月，王师至固安，国维率王国斌、赵天祥御之；战于草桥门，大风雨，火炮弓矢不得发，急收兵，故不甚败。

　　会唐王自立于闽中，颁诏至，诸求富贵者争欲应之，鲁王下令返台。国维驰疏闽中，言国当大变，凡为高皇子孙、臣庶，所宜同心并力，共图兴复；成功之后，入关者王。且监国当人心涣散之日，鸠集为劳；一旦南拜正朔，鞭长不及，悔莫可追。疏上，乃止；然浙、闽自是水火矣。

　　自草桥门败后，诸将无敢复言战者。王之仁疏言：事起日，人人有直取黄龙之志；乃一败后，遂欲以钱塘为鸿沟，天下事尚何忍言？臣愿帅所部沈船一战；今日欲死犹战而死，他日即死恐不能战也。三年（丙戌）三月一日，我兵开堰入江，国维、之仁统水师袭战。是日，东南风大起，之仁扬帆奋击，国维遂同诸军渡江围杭州，不克而还。

　　四月，我贝勒屯兵北岸，以江涸，可试马；用大炮击南营方国安军，厨灶皆碎。国安曰：此天夺我食也。遂欲投闽。五月二十七日，拔营走绍，劫王南行。二十八日，江上各营闻报，俱溃走；遵谦入海，国维振旅追扈。六月一日，大军毕渡江，礼部尚书余煌衣冠赴水死。国安决计献监国来降，遣人守监国；会守者病，监国得脱，登海航，命国维遏防四邑图后举。二十五日，大兵入义乌；或劝国维入山，国维曰：误天下事者，文山、叠山也。赴池水死。兵部侍郎陈函辉，自经死。礼部侍郎王思任，不食死。大理寺少卿陈潜夫、妻孟氏、妾孟氏，夫妻姊妹联袂沈河死。兵部主事叶汝蘅、妻王氏，同赴水死。兵部主事高岱，绝食死；子诸生朗，赴水死。通政使吴从鲁，不薙发死。郑之尹，赴水死。诸暨诸生傅日炯、山阴诸生朱玮，赴水死。萧山诸生杨雪门，自缢死。鄞县诸生赵景麟，赴泮池死。浦江诸生张君正，自缢死。瑞安诸生邹钦尧、永嘉诸生邹之琦，赴水死。我兵至金华，朱大典厉兵固守，我兵以红衣大炮破之，大典合门自焚死。西□武进郑邠，亦与其难。张鹏翼守衢州，副将秦应科于我内应；城破，鹏翼及乐安王、楚王、晋平王皆被杀。巡按兼视学政王景亮、知府任经正、推官邓岩忠，皆自缢死。江山则知县方召死焉。余皆望风迎附，两浙悉平。方国安、方逢年薙发来降；八月，诛之延平城下。

　　王南奔，至石浦。定西侯张名振护王航海，至舟山；舟山守将王斌卿不纳，王浮海至厦门。郑芝龙已降于我，乃走南澳。

　　四年（丁亥），王命郑彩、王大振、阮进、张名振等共讨杀斌卿。时，闽中旧相张肯堂以私财募兵海上；王贻书肯堂，云将北还舟山，约肯堂共事。

　　五年（戊子），大学士刘中藻恢福宁州，与平夷侯周崔芝相犄角，连复建宁、邵武、兴化三府及漳浦、海澄等二十七县，军声颇振；温、台响应。

　　六年（己丑），王还舟山，以张肯堂为东阁大学士。

　　八年（辛卯），王师破福宁州，中藻败，兵部右侍郎林汝翥、员外郎林垐殁于阵。闽中所复州县，相继俱失。福安破，大学士刘中藻衣寇坐堂上，为文自祭，服金屑死。兴化破，大学士朱继祚、参政汤芬、给事中林嵋、知县都廷谏死之。海澄破，知县洪有文死之。永福破，邑人给事中邬正畿、御史林逢经投水死。长乐破，邑人御史王恩及服毒死，妻李氏同难。建宁破，守将王祈自焚死。台州破，督饷知县沈履祥被获见杀。王师遂逼舟山；王复航海，令肯堂城守。城破，肯堂南向坐，令四妾、一子妇、一女孙先死，乃自经。同死者，兵部尚书李向中、礼部尚书吴钟峦、吏部侍郎朱永佑、安洋将军刘世勋、左都督张名扬、通政使郑遵俭、兵科给事中董志宁、兵部郎中朱养时、户部主事林瑛、江用楫、礼部主事董元、兵部主事朱万年、顾珍、临山卫李开国、工部主事顾宗尧、中书舍人苏兆人、工部所正戴仲明、定西侯参谋顾明楫、诸生林世英、锦衣指挥王朝相、太监刘朝。王航海之明年，兵部侍郎沈廷扬，督舟师北上福山，被获死之。向中被执，我帅呵之曰：聘不至，捕而至，何也？向中对曰：向则辞官，今就死尔。大兵至宁波，钟峦渡海入昌国卫之文庙，抱孔子木主，积薪左庑自焚死。永佑被执，请为僧；不许，杀之。名扬，名振弟；抱母范自焚。朝相闻城破，护王妃陈氏、贵嫔张氏、义阳王妃杜氏入井，以巨石覆之；自刎其旁。开国之母瑛及明楫之妻，皆自尽。

　　十一年（甲午），郑成功奉王居金门。初至，礼待甚恭；既益懈，王积不能平，成功衔之。未几，王将往南澳，成功使人沈之海中。

　　益藩扰湖东（附傅、揭）

　　益王名由本，封建昌。两都继没，郡绅劝王举兵。郡仪宾诸生邓思铭，言王身兼臣子，宗社倾危，岂容坐视？因首建庠兵之议，以赡财者助饷、负才者参谋、有勇者出战；王大感动。然年少柔仁，不习武事；乃悉以战守机宜委郡藩永宁王慈炎及罗川王某主之。于是，罗川王与东乡艾命新、艾南英谋，因以书约诸绅士同仇共义，募集刘琦、杨独龙、僧丹竹等三十六人，就南英家歃血誓盟，得义勇七、八千人。王、谢二绅，各捐资助饷，兵势稍振。时顺治二年乙酉六月也。

　　时有保宁王者，自河南来，好谈兵，王倚信之；而保宁私与我将王体忠通，约为内应，王不知也。云南总兵赵印选，以象兵赴援南都不及而反，路出建昌，王留之助战。战初合，保宁从阵后以火箭伤象兵，师遂溃，王奔旗塘佛舍。已归唐王于福州；福州破，被执见杀。

　　永宁走宁都，遂入粤，招萧、阎兵图兴复。先一日，萧升、阎总梦红日临其门；翌日而永宁至，以为吉徵，遂与同事。提兵出湖东，复建昌，乘胜拔抚州及进贤县。先是，永宁之走宁都也，罗川与艾命新拔抚州而不能守；还师许湾，招集贵东、安仁兵近二万。永宁复抚、建，罗川率兵来合，约分道进恢江省。会粤兵与罗川兵争舍，罗川亟出止之，流矢中其喉而卒。永宁以粮饷不继，弃进贤，守抚州。我将王得仁率兵围之，粮复匮；将退保建昌，为得仁追获，死焉。

　　甲申之变，原任福宁州知州揭重熙，同副总兵洪日升起兵勤王。至南京，授吏部考功司主事，以艰归。顺治三年（乙酉）南京破，江省亦入版籍；重熙复招集乡勇徐组绶、万民望、王宏等，起兵湖东。会益藩兵起，重熙走谒，请急临省会，事不果。我将王体忠围建昌，重熙提兵来援，战于许湾而败。吏部主事王兆熊劾之。既以曾樱荐，唐王复授重熙考功员外兼兵科给事中，从傅冠办湖东兵事；又令原任翰林院检讨傅鼎铨，以原官兼兵科给事中，统义师由泰宁出关召募。泸溪告急，冠不能救，重熙劾冠去，兵事专委重熙。永宁既败，重熙复趋福州；统诸将进克金谿、复抚州，有众千万。捷闻，授右佥都御史，代刘广胤巡抚湖东。以诸将进止不协，退保泸溪；与我兵战于铜蒲坠、师姑岭及高田、孔坊，俱捷。三年丙戌八月福州不守，鼎铨往宁都，借兵于田海忠，不应；因集乡勇复宜黄，驻兵于乐安。重熙闻王师入关，提兵援福州；闻王赴赣州，倍道趋赣。为我兵掩击，大溃；急收散卒还攻抚州，破之；而中军洪深亦殁于阵，兵士仅存千人。乃退次王洞，间行至安东、金贵诸砦，令联络以待；而身为日者装，入南昌以觇虚实。五年（戊子），金声桓以南昌叛，首迎重熙、鼎铨；而两人殊不欲驻省，请任闽事。我谭固山围南昌，重熙赴粤求援；鼎铨兼督两军，与张自盛合营援南昌，败于三江口。重熙至肇庆，永明任重熙兵部尚书兼右副都御史，总督江西兵。未及归而南昌破，沿途召募，猝遇我兵，战于程乡，大败；监军桂泓阵殁，重熙身中三矢，仅免。金、王死，其故将张自盛、洪国玉等闻重熙奉新命出湖东，争来归；兵大集，驻宁都、石城间。而鼎铨被内召，不愿往，请再举终江事。重熙亦疏留，乃拜兵部右侍郎兼翰林院侍读学士。鼎铨随令监军陈化龙驰檄浙东；有徐孝伯者引军来会，同驻徐博。七年（庚寅），重熙以张自盛驻闽，赴其军，约广信曹大镐并进。甫入闽界，我兵围之数重；重熙分部诸将，战数合，佯北，引我兵入伏中，前后夹击，大捷，遂徇诸郡邑皆下之。进至抚州，几获我帅。八年（辛卯），鼎铨至广信张村，为我守将所执。江抚夏一谔谕之使降，不应；令以书招重熙，不可。八月五日，见杀。搜其笥，先置木主，书死年而空其月日。自盛掠邵武，战败被执。重熙乃率数十人还大镐于百丈■〈石祭〉；适大镐还军铅山，重熙至，惟空营。我兵侦得，率众围之，射重熙，中项；执至建宁，日求死。十一月三日，戮于南街市口。未几，曹大镐亦败，都昌督师余应桂亦以是岁亡。江西之兵遂尽。应柱者，都昌人，万历己未进士。尝为御史，疏劾周延儒，有直声；累官兵部侍郎。金、王之乱，起兵都昌，率舟师据会城，败于落星湖。已复倾资募众，而南昌已平。我浔帅杨捷以步骑奄至城下，被执；及子诸生显临、中军帅师俱死之。


　　●三藩纪事本末卷三

　　青浦杨陆荣采南氏编

　　杨、刘、万殉赣

　　金、王之乱

　　王师南征

　　何腾蛟殉楚

　　瞿式耜殉粤

　　孙、李构隙

　　孙、李奔北

　　杨、刘、万殉赣

　　崇祯甲申闯贼破京师，江西在籍翰林院修撰刘同升闻变，痛哭几绝；檄告江西十三郡绅士举义复仇，缟素别丘垄而出。至南昌，遇职方主事杨廷麟，大集绅士于澹台祠，为怀宗发丧，涓吉誓师进发。福王立，授同升中允、廷麟左庶子，俱辞不拜。唐王立于福州，擢同升少詹事、兵部侍郎，总理江西；而廷麟以东阁大学士召。廷麟以国破君亡，偷安海甸为非计，辞不拜；与赣抚李永茂及同升共举义旗。会粤东有入卫兵三千过赣，即疏留之；立忠诚社于赣州，招致四方之士。于是，王其宖、其窿、刘明保、彭曰趣等各率家丁自賫粮入社立功者几二万人。廷麟乃大享士于城西，率兵收万安，抵泰和，复吉安全郡；乃奉表迎唐王赴赣。

　　顺治二年（乙酉）十一月，李永茂以忧归；而万元吉以总制之名至赣，与同升、廷麟同心规画。时永宁王已复抚、建，约同下省；而同升已病。未几，湖东告溃。十二月，同升卒于雩都，事以不果。

　　初，元吉佐杨嗣昌、史可法两阁部军，与江西总兵金声桓素善。声桓收江右，以书币招元吉；元吉辞以各行其志，声桓勿迕也。至是，元吉主抚金以恢省，因移书声桓，声桓颇心动而未决。三年（丙戌）三月，吉安守将胡长荫违元吉节制，为我将柯永盛所败，吉安复失。元吉走皂口，欲赴水，永丰令林全春亟持之，乃还保赣州。我兵尾之，拔万安，遂围赣；声桓声问遂绝。给事中杨文荐者，奉命往湖南；过赣，见事急，愿留共城守，元吉赖之。

　　先是，正月，廷麟招降峒寇得四万人，所谓四营者也。张安者，四营之一；骁勇善战，赐名龙武新军。元吉倚之，而蔑视云南、广东诸军；诸军解体。五月，江西巡抚刘远生督张琮来援，战于梅林而败；龙武新军亦败于梅林。于是，援兵皆不敢前。元吉苦客将不用命，且出掠为民患；乃谋练土着更番出战，颇有斩获，我兵移下沙。然元吉御兵士严，刑威不少假贷，故兵士不乐为之用。赣围久，王赐郡名忠诚，加元吉兵部尚书、文荐佥都御史。六月，李永茂遣副将吴之蕃以广东兵五千至。七月，吏、兵两部尚书郭维经奉命总理江西、湖广军事，与御史姚奇胤沿途募兵，得八千人至；云南援将赵印选、胡一青率兵三千至，大学士苏观生遣兵亦如之，两广总督丁魁楚亦遣兵四千至：军声颇振。诸军皆欲战，而元吉欲俟大军至共击。是时，中书舍人袁从谔募砂兵三千，吏部主事龚棻、兵部主事黎遂球募水军四千，皆屯南安不敢下。兵部主事王其宖谓元吉曰：水师罗明受，海盗也；桀骜难制。且今水涸，舟行为难，岂能如约？不听。八月，大军闻水师将至，即令兵士夜截诸江，焚巨舟八十；明受遁。于是，诸营皆散去。元吉弟六吉调广西狼兵八千至南安，亦不战溃。

　　已闻唐主被难汀州，全城气索。十月，天雾雨雪，我兵乘夜上城。城破，元吉率士巷战，夺门出；至东关，叹曰：大事去矣！投贡江而死。延麟死于清水塘。我将贾熊叹为忠臣；以四扇门为棺，瘗之东门之外。维经与奇胤，同缢于嵯峨寺。湖西兵备佥事加太常卿彭期生，衣冠自缢。职方主事周瑚，被获磔死。通判王明汲、编修兼兵科给事中万发祥、吏部主事龚棻、户部主事林琦、兵部主事王其宖同弟其窿、黎遂球、柳昂霄、鲁嗣宗、钱谦亨、中书舍人袁从谔、刘孟鍧、刘应试、推官署府事吴国球、监纪通制郭宁登、训导徐君鼎、都督佥事刘天驷、临江推官胡缜、赣县知县林逢春，皆被戮。邑人河南同知卢观象，尽驱男妇入池，乃自沈死。马平知县谢赞与子胤绣、侄胤斗，衣冠自缢。举人刘曰佺，同母、妻、子、侄、弟同日自尽。荐授万州判官月世光，携幼孙同卢观象赴池死。世袭赣卫千户孙经世，同弟纬世、紘世合门自焚死。监纪军务聂邦晟，同子士燫、士焕、妻刘合门死。贡生杨万言，同妻、子赴池水死。庠生郭其昌，同妻范号泣三日死。董缵卿同子麒兆、正宸、正朝，俱死之。谢明登同妻罗、子佛生，赴池死。冯复京同妻张，对缢死。余学义母周，先自缢；学义同妻钟、子妇丘、二孙赴水死。阳丽天同妻赴清水塘死。金之杰巷战杀数人，携妻赴水死。王统、王纯缢于文庙。周葵、陈君猷，积薪自焚死。乡约谢明登，同妻杨赴井死。雩都训导胡董明，被执见杀。宁都曾嗣宗、杨燧，俱自经死。书工赵廷瑞，赴水死。织人熊国本，赴义忠诚社，至是被执；赣令，举人也，叱之曰：尔织人何知义？国本曰：织人不知义，举人顾当为不义耶？引出斩之。参将陈烈，其弟降于我；烈奋勇疾斗，至是被执。其弟劝之降，不从，乃杀之。其以流寓同难者，广东提学道符溯中同兄述中，新喻进士万发祥、庐陵庠生段之浑、新喻庠生萧瑛。

　　金、王之乱

　　金声桓，字虎夫，辽东卫籍。王师平辽东，全家被俘，独声桓逃走入关。王得仁，闯部裨将，骁勇善战，军中所称王杂毛者也。声桓性沈猜，善持两端；以军功，累官总兵都督同知，隶左良玉后军。顺治二年（乙酉）五月，左梦庚率之来降；命与闯部降将王体忠合营，规取江右。未几，声桓矫杀体忠，以得仁代之。

　　江右既平，声桓自以为不世功，旦夕望侯；及收江疏还，仅授副总兵而得仁衔不列，得报气沮。招抚孙之獬至南昌，声桓所置将吏渐有更易；江抚李凤翔继之，益加裁制，声桓心怏怏。声桓常师事维扬僧德宗；德宗每奇声桓，尝拊声桓背曰：勉旃！二十年江右福力变红头虫，此其候也。及是，果着红缨，建牙江省，益尊信之。德宗每为声桓言，劝其改图；南昌胡以宁在声桓幕中，言如德宗指。胡澹、陈大生等，各缘以迎合声桓。又觇知得仁所居故宜春王第，每后堂张宴，自着明衣冠，令优伶演郭子仪、韩世忠故事；诸客闻之，益心动。先是，福州之破，仕闽者或有空头敕劄持归；至是，因缘间露，且言唐王尚在。二帅闻之，益自喜且负。江抚李凤翔死，章于天代之，遇诸将益倨，索贿无厌足。一日宴于藩署，席地铺毡，文吏皆坐毡而声桓、得仁顾坐毡外，得仁有忿色；于天嘻笑顾视曰：王把总欲反耶？宴归，〔二帅耻甚。四年（丁亥）七月，得仁提兵往建昌，于天又遣人索赂累亿；得仁大怒裂眦，大有恶言。八月，归自建昌，劝声桓速举事。而声桓以前辽东被俘，妻子留京未归；又胡以宁新亡，遣人往湖南觇知何腾蛟为我兵所败，迟疑未发。巡按董学成至，有以二家阴事告者。学成言欲奏闻，而阴索得仁赂并其侍儿；得仁恐以侍儿予之，则居家状泄有验，坚不肯予。时幕中诸客诡言唐王在五子寨，二帅即遣客往探唐王实耗；客即假唐主命，封声桓为镇江公、得仁为维新侯，二帅大喜过望。五年（戊子）正月，章于天忽率数骑出瑞州，捕掠诸富室；或告得仁曰：此非为索贿赂也。前闻有满骑数千不知所往，或径往赣州约同赣抚会议而后发；发则须摇公等。得仁大惧，适声桓妻子还自燕，声桓乃召胡澹等入议，遣人以书约山东、河南；并发得仁提兵出建昌合揭、扬诸部，然后举。议既定，或说得仁曰：声桓疑而多诈，脱中变，而公顾居外，且奈何？不若坐据省会，仗钺投袂为必不可遏之势胁声桓，声桓不敢不从；但贵神速耳。得仁大喜，立传令部勒全营，杜七门，围守董学成官署；时正月二十六日夜漏下三十刻矣。翌日癸亥，七门不启，得仁躬擐甲往缚学成赴声桓署自状。声桓蒲伏问故，得仁曰：诏云然，何敢后也？声桓唯唯，得仁即前为声桓割辫；以声桓令箭传示诸协悉去辫，出示安民，称隆武四年。即日，绞杀学成及副使成大业；军民戴满帽者辄射之，城中委弃缨笠积如山阜。得仁遣将擒章于天于江中。声桓首迎在籍阁臣姜曰广入省，诸金弟族皆为都督。得仁妇弟黄天雷为兵部侍郎、声桓幕客黄人龙为总督，二人各开幕门如市。

　　初，声桓诛体忠后，谋尝与得仁合；及是，各自为功，所树吏卒分东西府，嫌隙始开。二月朔，得仁提兵下九江。胡澹说得仁：宜乘破竹之势，疾趋建业。下流猝无备，必举；建业举，则兖、豫响应。率兵而北，中原可传檄定也。而声桓闻捷，辄召得仁还。得仁以澹谋告声桓，众皆主之。独黄人龙不可，曰：赣州居省上流，文武督在焉，宜先定赣；不然且拟我后。声桓从之，立议取赣。声桓、得仁偕行，而以宋奎光守南昌。兵围赣州，城固不可克。声桓乃令得仁往缀章、贡上下，而自引兵踰岭恢雄、韶。时，南中颁永历年号至，乃遂称永历四年。声桓遗书广督李成栋共兴复；成栋遂叛，拜表粤东，迎永明王于肇庆。王因实封声桓为昌国公、得仁为新喻侯。师留赣且老，省内虚。

　　四月，大兵入湖口。五月朔，破九江，伪守将吴高遁。二日，下南康，伪守将白之裔溃。七日，千骑至石头，犹不意为我兵也；见红缨白帐，始色骇。明日，铁骑满西山矣。我固山谭泰先从东入，破饶州。饶州伪将潘永禧遁，王师尾之，至南昌；而令偏将自浔入搜麦源、青岚诸道薄西山，故未下营，血刃已数百里。大兵围南昌，声桓兄成功约降于我；奎光谍知，杀之。得仁部将贡鳌、声桓部将楚国佐，以其军叛；奎光追及，复杀之。大兵攻得胜门，城坏数处；奎光裹土塞之，得不破。旋出神枪火筩焚我攻具，我兵少却。报至赣，声桓、得仁大惧，撤兵急回；赣师掩击，亡其大半。十九日，声桓伪先锋刘一鹏与我战，获大炮三。得仁继至，闻前捷，即气扬甚；不鞍马而驰；中伏，大败于七里街，即气索甚，尽撤城外屯兵入壁。金部伪将郭天才争之不得，自札黄泥洲为犄角。天才所统尽川本，精锐无敌；先提偏师入闽不克，归，我兵已围南昌矣。天才三战三捷，我兵颇惮之。宋奎光单骑渡江，按行地利，请移兵二队，一驻生米渡、一驻市■〈氵义〉，以达饷路。天才请大举逐我兵，皆不听，专主坚壁。我兵虽胜，每虑得仁袭之，军中常夜惊王杂毛来也。久之，见城中终无出兵意，乃用锁围法；东自王家渡属灌城、西自鸡笼山属生米渡，掘壕截版起土城，自是内外耗绝。设南昌令于白茶市、新建令于蛟溪，徵役索赋，安坐而制其毙。得仁自亡军后，不复亲督阵；方娶武都司女为继室，绣旆亲迎，金鼓喧杂。我了者望而大骇，莫疑为王杂毛娶妇也。十月，郭天才亦撤军入城。已，城中粮尽，人相食；乃大出居民，两师情实尽为我得。我因得以余暇旁收郡县，西南逐伪守张启祥，西北降伪宁将邓云龙，东南破傅鼎铨之援师，北戕余应柱于都昌、刘斯■〈土来〉于梓溪，东收徐光程，西破丁家塘土塞。声桓闻之，惟嚄唶悼恨而已。

　　十有二月，我师再乘城；山东人全时鸣令以铁网笼之、铁钩曳而伤之，损伤过当。六年（己丑）正月，声桓部将汤执中守进贤门，其偏裨某约来降。谭固山因以厚阵佯攻得胜门，炮声闻三百里；两帅齐师赴焉，而奇兵已从进贤门梯而上，城遂陷。声桓赴池水死；得仁阵获，磔死。宋奎光、刘一鹏、郭天才皆被执，不顺命死。姜曰广赴偰家池死。得仁突得胜门，三出三入，与谭固山马首再相值，谭不知其为得仁，得仁亦不知其为谭也。初，声桓之主坚壁也，以待广师之援；而吴尊周所草乞师表文但陈胜状，而不告急。既闻江事危急，乃遣李赤心由袁、吉，李成栋出南雄会南昌；赤心逗留不进、成栋败死信丰，遂以不救。

　　王师南征

　　顺治四年（丁亥）三月，我大清命定南王孔有德、靖南王耿仲明、平南王尚可喜等率兵下湖南；定兴伯何腾蛟与总兵郝永忠退保衡州，张先璧走宝庆，湖北巡抚堵胤锡走永定卫，王有才、马进忠等走五溪山中。

　　五月，大兵抵衡州，永忠北，总兵黄朝宣等被擒；腾蛟退保永州，从者惟滇将赵印选、胡一青等数人。

　　八月，大兵破武冈，常德、宝庆尽失，总兵刘承胤败绩来降。永明王走靖州，由蛮道以达柳州。土司覃鸣坷与守道龙文明相攻，遂陷柳州，矢及王舟中；王走象州。时大兵已定湖南，永州亦破；腾蛟与永忠、卢鼎俱入桂林，与留守瞿式耜议分地给诸将，俾自为守。式耜督焦琏复阳朔及平乐、陈邦傅复浔州，合兵复梧州，粤西尚称全土；王回桂林。

　　五年（戊子）二月，大兵入粤西，永忠溃于兴安；返入桂林，大掠。三月，大兵至桂北门；垂破，闻金声桓反于江西，乃退入楚。五月，腾蛟复全州。

　　六月，成栋以粤东叛归于王。王封成栋惠国公、声桓豫国公（一云昌国公），王得仁、佟养甲、杜永和等侯伯有差；成栋子元胤为锦衣指挥使。王返肇庆。腾蛟复督师出湖南，由永入衡；胤锡亦以忠贞营自常德趋湘潭。十月，成栋犯赣州。先是，江西悉反，惟赣州为我将高进库所守；声桓攻之不克，乞师粤东，成栋援之，战不利，退屯南康县。
</div>
    <div class="pagination">
<a href="三藩纪事本末_page4.html">上一页</a><a href="三藩纪事本末.html">1</a><a href="三藩纪事本末_page2.html">2</a><a href="三藩纪事本末_page3.html">3</a><a href="三藩纪事本末_page4.html">4</a><span class="current-page">5</span><a href="三藩纪事本末_page6.html">6</a><a href="三藩纪事本末_page7.html">7</a><a href="三藩纪事本末_page8.html">8</a><a href="三藩纪事本末_page9.html">9</a><a href="三藩纪事本末_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
