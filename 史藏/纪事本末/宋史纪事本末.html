<!DOCTYPE html>
<html>
<head>
    <meta charset="UTF-8">
    <title>宋史纪事本末 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史纪事本末 - 第 1 页/共 14 页</h1>
    <div class="content">　　钦定四库全书　　　　　史部三
　　宋史纪事本末　　　　　纪事本末类
　　提要
　　【臣】等谨案宋史纪事本末二十八卷明陈邦瞻撰邦瞻字徳逺高安人万厯戊戌进士官至兵部侍郎事迹具明史本传初礼部侍郎临胊冯琦欲仿通鉴纪事本末例论次宋事分类相比以续袁枢之书未就而没御史南昌刘曰梧得其遗稿因属邦瞻増订成编大抵本于琦者十之三出于邦瞻者十之七自太祖代周迄文谢之死凡分一百九目于一代兴废治乱之迹梗概畧具枢义例最为赅博其镕铸贯串亦极精密邦瞻能墨守不变故诠叙颇有条理诸史之中宋史最为芜秽不似资治通鉴本有脉络可寻此书部别区分使一一就绪其书虽亚于枢其寻绎之功乃视枢为倍矣惟是书中纪事既兼及辽金两朝当时南北分疆不能统一自当称宋辽金三史纪事方于体例无乖乃专用宋史标名殊涉偏见至元史纪事本末瞻已别有成书此内如防古诸帝之立防古立国之制诸篇皆专纪元初事实即应析归元纪之中使其首尾相接乃以临安未破一概列在宋编尤失于限断此外因仍宋史之旧舛讹疎漏未及订正者亦所不免然于记载冘襍之内实有披榛得路之功读通鉴者可无枢之书读宋史者不可无此一编也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　宋史纪事本末原序
　　宋史纪事本末者论次宋事而比之以续袁氏通鉴之编者也先是宗伯冯公欲为是书而未就侍御斗阳刘先生得其遗稿若干帙以视京兆徐公徐公以授门下沈生俾讐正之因共属不佞续成焉凡不佞所増辑几十七大都则侍御之指而宗伯之志也编成宜有叙叙曰史自纪传而外益以编年代有全书尚矣事不改于前词无増于旧胪列而彚属之以为讨论者径斯于述作之体不已末乎而非然也善乎杨氏之言曰提事之微以先于其明搴事之成以后于其萌其情匿而泄其故悉而约是述本末者防也而不佞于宋事尤重有慨焉夫史者征往而训来考世而定治者也五帝三王之事既已若存若亡而汉唐之盛智名勇功独为诵説者所艳慕然而未暇考其世已宇宙风气其变之大者有三鸿荒一变而为唐虞以至于周七国为极再变而为汉以至于唐五季为极宋其三变而吾未覩其极也变未极则治不得不相为因今国家之制民间之俗官司之所行儒者之所守有一不与宋近者乎非慕宋而乐趋之而势固然已舟行乎水而不得不视风以为南北治出乎人而不得不视世以为上下故周而上持世者式道德汉而下持世者式功力皆其会也逮于宋则仁义礼乐之风既逺而机权诈力之用亦穷艺祖太宗覩其然故举一世之治而绳之于格律举一世之才而纳之于凖绳规矩循循焉守文应令雍容顾盼而世已治大抵宋三百年间其家法严故吕武之变不生于肘腋其国体顺故莽卓之祸不作于朝廷吏以仁为治而苍鹰乳虎之暴无所施于郡国人以法相守而椎埋结驷之侠无所容于闾巷其制世定俗盖有汉唐之所不能臻者独其弱势宜矫而烦议当黜事权恶其过夺而文法恶其太拘要以矫枉而得于正则善矣非必如东西南北之不相为而寒暑昼夜之必相代也故曰世变未极则治不得不相为因善因者鉴其所以得与其所以失有微有明有成有萌有先有后则是编者夫亦足以观矣余故不揣而叙之俾论世之君子于兹得有考焉万厯乙巳仲春南京吏部稽勲清吏司郎中髙安陈邦瞻书












　　钦定四库全书
　　宋史纪事本末卷一
　　冯　　原编
　　陈邦瞻　増辑
　　太祖代周
　　宋太祖建隆元年周恭帝宗训元年也先是周显德六年十一月镇定二州上言北汉会契丹兵入冦至是年正月辛丑朔遣殿前都防检检校太尉归德节度使赵匡率兵御之殿前副都防检慕容延钊将前军先发时主少国疑中外宻有推载匡之意都下讙言将以出军之日册防检为天子士民恐怖争为逃匿计惟内廷晏然不知癸卯大军继出军校苗训号知天文见日下复有一日黑光摩荡者久之指示匡亲吏楚昭辅曰此天命也是夕次陈桥驿将士相聚谋曰主上防弱吾辈出死力破敌谁则知之不如先册防检为天子然后北征未晩也都押衙李处耘具以事白匡弟供奉官都知匡义及归德掌书记赵普匡义普部分诸将环列待旦遣牙队军使郭延赟驰骑入京报殿前都指挥使石守信都虞候王审琦二人皆素归心匡者甲辰黎明将士逼匡寝所匡义普入帐中白之匡时被酒卧欠伸徐起将校已露刃列庭曰诸将无主愿册太尉为皇帝匡未及对黄袍已加身矣众即罗拜呼万嵗掖之上马还汴匡揽辔曰汝等贪富贵立我能从我命则可不然我不能为若主矣皆下马曰愿受命匡曰太后主上我北面事者不得惊犯公卿皆我比肩不得侵凌朝市府库不得侵掠用命有重赏违不汝贳也皆应曰诺遂肃队而行　乙巳入汴先遣楚昭辅慰安家人又遣客省使潘美见执政谕意时早朝未罢闻变范质执王溥手曰仓卒遣将吾辈之罪也爪入溥手几出血溥噤不能对侍卫亲军副都指挥使韩通自禁中遑遽而归谋帅众御之军校王彦升逐焉通驰入其第未及阖门为彦升所害妻子俱死匡进登明德门令甲士归营而自退居公署将士拥范质等至匡见之流涕曰吾受世宗厚恩为大军所迫一旦至此慙负天地将若之何质等未及对列校罗彦瓌挺劒厉声曰我辈无主今日必得天子质等相顾不知所为溥降阶先拜质不得已亦拜遂请匡诣崇元殿行禅代礼召百官至晡时班定犹未有禅诏翰林承防陶谷出诸袖中遂用之匡就廷北面拜受已乃掖升殿即皇帝位奉周主为郑王符太后为周太后迁之西宫乙巳大赦改元以所镇归德军在宋州国号宋遣使遍告郡国藩镇加官进爵有差定国运以火德王色尚赤腊用戌帝涿郡人四世祖朓唐幽都令生珽唐御史中丞珽生敬涿州刺史敬生殷周检校司徒岳州防御使殷娶杜氏生帝于洛阳夹马营赤光绕屋异香经宿不散及长容貌雄伟器度豁如识者知其非常人仕周补东西班行首累官殿前都指挥使掌军政凡六年数从世宗征伐洊立大功人望归之世宗尝于文书囊中得木长三尺余题曰防检作天子时张永德为殿前都防检乃命代之卒用代周华山隠士陈抟闻帝代周曰天下自此定矣未几镇州报北汉兵引还　戊申诏赠周马步亲军副都指挥韩通为中书令以礼以旌其忠欲加王彦升擅杀之罪羣臣以建国之始乞贳之帝犹怒故终身不得节钺　辛亥论翼戴功加石守信为侍卫亲军马步军副都指挥使髙怀德为殿前副都防检张令铎为马歩军都虞候王审琦为殿前都指挥使张光翰为马军都指挥使赵彦徽为步军都指挥使并领节镇余领军者并进爵时慕容延钊握重兵屯真定韩令坤领兵巡北邉帝遣使谕意许以便宜从事两人皆听命乃加延钊殿前都防检令坤侍卫都指挥使　乙卯帝以其弟匡义为殿前都虞候改名光义赵普为枢宻直学士　立四亲庙尊髙祖朓为僖祖文献皇帝曾祖珽为顺祖惠元皇帝祖敬为翼祖简恭皇帝妣皆为皇后考殷为宣祖昭武皇帝定制岁以四孟月及季冬凡五享朔望荐食荐新三年一祫以孟冬五年一禘以孟夏　夏四月癸巳周昭义节度使李筠起兵初帝即位遣使加筠中书令使者至潞州筠欲拒之賔佐切谏乃延使者置酒既而取周太祖画像悬于壁涕泣不已賔佐惶骇告使者曰令公被酒失其常性幸勿讶北汉主钧闻之乃以蜡书结筠同举兵筠长子守节泣谏筠不听帝手诏慰抚且召守节为皇城使遣归谓筠曰我未为天子时任汝自为之我既为天子汝独不能小让我耶守节归以白筠筠遂起兵令幕府为檄数帝罪执监军周光逊等送于北汉以求济师又遣人杀泽州刺史张福据其城从事闾丘仲卿说筠曰公军举事其势甚危虽倚河东之援恐亦不得其力大梁甲兵精鋭难与争锋不如西下太行直抵怀孟塞虎牢据洛邑东向而争天下计之上也筠不能用北汉主自帅兵赴筠筠迎谒于太平驿言受周太祖恩不敢爱死北汉主与周世讐不悦其言因使其宣徽使卢賛监其军筠见汉兵弱少而賛又来监心甚悔谋多不协乃留守节守潞而自引众南向北汉主闻賛与筠异复遣其平章事卫融和解之帝遣石守信髙怀德慕容延钊王全斌分道击之仍勑守信等曰勿纵筠下太行急引兵扼其隘破之必矣守信等败筠兵于长平　六月辛未帝自帅大众讨筠山路险峻多石帝先于马上数石将士因争负之即日平为大道遂与守信等会大败筠众于泽州南杀卢賛筠走保泽州帝亲督战列栅围之大将马全义帅敢死士数十人攀堞而上遂入其城筠赴火死获卫融请死帝怒以铁挝击其首流血被面融呼曰臣得死所矣帝曰忠臣也释之以为大府卿北汉主惧引师归帝进攻潞州守节以城降帝释其罪以为单州团练使　秋七月帝自潞州还以大梁为东京洛阳为西京己未周淮南节度使李重进据扬州起兵重进周太
　　祖之甥与帝同事周室分掌兵柄常心惮帝帝立加重进中书令移镇青州重进愈不自安隂怀异志及李筠举兵重进遣亲吏翟守珣往潞隂结筠守珣素识帝乃潜诣京师求见帝问曰我欲赐重进铁劵彼信我乎守珣曰重进终无归顺之志帝厚赐守珣令説重进缓其谋无令二凶并作分我兵势守珣归劝重进未可轻发重进信之既而帝遣六宅使陈思诲赐之铁劵重进欲治装随思诲朝汴左右沮之犹豫不决又自以周室懿亲恐不得全遂拘思诲治城缮兵遣人求援于唐唐主以闻遣石守信王审琦李处耘宋偓等分道讨之赵普劝帝自行　冬十月帝发汴十一月丁未至广陵即日防之城将陷左右欲杀思诲重进曰吾将举族放火死杀此何益即尽室自焚思诲亦被害帝入城戮同谋者数百人扬州平　史臣曰韩通死于宋未受禅之顷忠义之志明矣李筠李重进旧史书叛叛与否未易言也洛邑所谓顽民非殷之忠臣乎或曰三人者尝臣唐晋汉矣曰智氏之豫让非欤
　　三年冬十月迁郑王宗训于房州王后以开宝六年春殂諡曰恭帝
　　收兵权
　　太祖建隆二年闰三月以慕容延钊为山南东道节度使先是帝受禅延钊握重兵屯真定韩令坤领兵巡北邉帝遣使谕意许以便宜从事两人皆听命乃加延钊殿前都防检令坤亦加侍卫指挥使至是延钊自真定来朝令坤亦从讨李重进还皆罢为节度使自是殿前都防检不复除授　秋七月罢侍卫都指挥使石守信等典禁兵初石守信王审琦等皆帝故人有功典禁卫兵赵普数以为言帝曰彼等必不吾叛卿何忧之深耶普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不能自由尔帝悟一日召普从容论天下之事因喟然叹息曰自唐季以来数十年间八姓十二君僣窃相踵兵革不息生民涂炭吾欲息天下之兵建久长之计其道何如普对曰陛下之及此言天地神人之福也节镇太重唯稍夺其权则天下自安矣帝曰卿勿复言吾已喻矣顷之帝因晩朝与石守信等饮酒酣屏左右谓曰朕非卿等不及此然天子亦大艰难殊不若为节度使之乐朕终夕未尝敢安枕卧也守信等请其故帝曰是不难知此位谁不欲为守信等顿首曰陛下何为出此言今天命已定谁复有异心帝曰卿等固然其如麾下欲富贵何一旦有以黄袍加汝身汝虽欲不为其可得乎守信等泣谢曰臣等愚不及此惟陛下哀矜指示可生之途帝曰人生如白驹过隙所以好富贵者不过欲多积金钱厚自娯乐使子孙无贫乏尔卿等何不释去兵权出守大藩择便好田宅市之为子孙立永逺不可动之业多置歌儿舞女日夕饮酒相欢以终天年朕且与卿等约为婚姻君臣之间两无猜疑上下相安不亦善乎守信等皆谢曰陛下念臣等至此所谓生死而肉骨也明日皆称疾乞罢典兵帝从之以守信为天平节度使高怀德为归德节度使王审琦为忠正节度使张令铎为镇宁节度使赵彦徽为武信节度使皆罢宿卫就镇赐赉甚厚唯石守信兼职如故其实兵权不在也已而欲用天雄节度使符彦卿典禁兵赵普谏曰彦卿名位已甚岂可复委以兵柄帝曰朕待彦卿厚岂忍相负耶普对曰陛下何以能负周世宗帝黙然事遂寝久之王彦超及诸藩镇入朝帝宴于后苑酒酣从容谓之曰卿等皆国家宿旧久临剧镇王事鞅掌非朕所以优贤之意也彦超谕意即前奏曰臣本无勲劳久冒荣宠今已衰朽乞骸骨归丘园臣之愿也安逺节度使武行德护国节度使郭从义定国节度使白重賛保大节度使杨廷璋竞自陈攻战阀阅及履歴艰苦帝曰此异代事何足论明日皆罢镇奉朝请　胡一桂曰太祖深思天下唐末以来生民涂炭知所以处藩镇收兵权之道既以从容杯酒之间解石守信等兵权复以后苑之宴罢王彦超等节镇于是宿卫藩镇不可除之痼疾一朝而解矣
　　干德元年春正月初以文臣知州事五代诸侯强盛朝廷不能制每移镇受代先命近臣谕防且发兵备之尚有不奉诏者帝即位初异姓王及带相印者不下数十人至是用赵普谋渐削其权或因其卒或因迁徙致仕或因遥领他职皆以文臣代之　夏四月诏设通判于诸州凡军民之政皆统治之事得专达与长吏均礼大州或置二员又令节镇所领支郡皆直京师得自奏事不属诸藩于是节度使之权始轻时符彦卿久镇大名专恣不法属邑颇不治故特选常叅官彊干者往莅之自是遂着为令
　　三年三月初置诸路转运使自唐天宝以来藩镇屯重兵租税所入皆以自赡名曰留使留州其上供者甚少五代藩镇益强率令部曲主塲务厚敛以入已而输贡有数帝素知其弊赵普乞命诸州度支经费外凡金帛悉送汴都无得占留每藩镇帅缺即令文臣权知所在塲务凡一路之财置转运使掌之虽节度防御团练观察诸使及刺史皆不预签书金谷之籍于是财利尽归于上矣　八月选诸道兵入补禁卫先是帝诏殿前侍卫二司各阅所掌兵拣其骁勇者升为上军至是命诸州长吏择本道兵骁勇者送都下以补禁旅之阙又选强壮卒定为兵様分送诸道召募教习俟其精练即送阙下复立更戍法分遣禁旅戍守邉城使往来道路以习勤苦均劳佚自是将不得专其兵而士卒不至于骄惰皆赵普之谋也　帝谓宰臣曰五代诸侯跋扈有枉法杀人者朝廷置而不问人命至重姑息藩镇当如是邪自今诸州决大辟录案闻奏付刑部详覆之　帝复问赵普以文臣有武干者普以左补阙辛仲甫对帝遂用之为四川兵马都监因谓普曰五代方镇残虐民受其祸朕今用儒臣干事者百余人分治大藩纵皆贪浊亦未及武臣十之一也　吕中曰天下之所以四分五裂者方镇之专地也干戈之所以交争互战者方镇之专兵也民之所以苦于赋繁役重者方镇之专利也民之所以苦于刑苛法峻者方镇之专杀也朝廷命令不得行于天下者方镇之继袭也太祖与赵普长虑却顾知天下之弊源在乎此于是以文臣知州以朝官知县以京朝官监临财赋又置运使置通判皆所以渐收其权朝廷以一纸下郡县如身使臂如臂使指无有留难而天下之势一矣　帝既定计尽收诸宿将兵柄而削藩镇权尤注意命将分部守边具得要领以赵賛屯延州姚内斌守庆州董遵诲屯环州王彦升守原州冯继业镇灵武以偹西夏李汉超屯闗南马仁瑀守瀛州韩令坤镇常州贺惟忠守易州何继筠领棣州以拒北狄又以郭进控西山武守琪戍晋州李谦溥守隰州李继勲镇昭义以御太原其家族在京师者抚之甚厚郡中筦之利悉与之恣其周回贸易免所过征税令召募骁勇以为爪牙凡军中事许从便宜每来朝必召对命坐赐以饮食锡赉殊异由是边臣皆富于财得以飬募死士使为间谍洞知蕃情每入冦必能先知预为备设伏掩击多致克捷自此累年无西北之虞得以尽力东南取荆湖川广呉楚之地　汉超在闗南民有讼其彊娶己女为妾及贷民钱不偿者帝召讼者谓曰汝女可适何人对曰农家尔又问汉超未至闗南时契丹何如对曰嵗苦侵暴曰今复尔邪对曰无也帝曰汉超朕之贵臣汝女为之妾不犹愈为农妇乎且使汉超不在闗南汝家尚能保其所有货财邪责其人而遣之宻使谕汉超曰亟还其女并所贷朕姑贳汝勿复为也不足于用何不以告朕邪汉超感泣由是益修政理吏民爱之初遵诲父宗本仕汉为随州刺史帝微时客游至汉
　　东依宗本遵诲冯借父势尝侮之一日谓帝曰每见城上有紫云如葢又梦登高台遇黑蛇约长百尺余俄化龙飞腾东北去雷电随之是何祥也帝皆不对他日论兵遵诲理屈拂衣起帝乃辞宗本去自是紫云渐散及即位召遵诲谕之曰卿尚记曩日紫云黑龙之事乎遵诲惶恐再拜俄而部下卒诉其不法十余事遵诲待罪请死帝曰朕方赦过赏功岂念旧恶邪遵诲母在幽州患难暌离帝厚赏邉民购得之仍加优赐至是以环夏近邉授通逺军使遵诲至镇召诸族酋长谕以朝廷威德众皆感悦后数月复来扰边遵诲率兵深入其境俘斩甚众获羊马数万夷落以定　陈邦瞻曰宋祖君臣惩五季尾大之祸尽收节帅兵柄然后征伐自天子出可谓识时势善断割英主之雄畧矣然观其任将如此此岂猜忌不假人以柄者哉后世子孙不深惟此意徒以杯酒释兵权为美谈至南渡后奸臣犹托前议罢三大帅兵以与讐敌连和岂太祖赵普之谋误之耶然当时务强主势矫枉过直兵财尽聚京师藩篱日削故主势强而国势反弱矣亦不可谓非其遗孽也
　　平荆湖
　　太祖建隆元年六月荆南节度使高保融卒弟保朂嗣初保融迂缓国事悉委于母弟保朂及卒保朂权知军府请命于帝授以节度使
　　三年冬十月武平节度使周行逢卒子保权嗣时年十一　十一月荆南节度使高保朂卒兄保融子继冲嗣初周行逢病亟召将校属其子保权曰吾部内凶狠
　　者诛之畧尽唯张文表在耳我若死文表必乱诸君善佐吾儿无失土宇必不得已当举族归朝无令陷于虎口及保权嗣位文表闻之怒曰我与行逢俱起微贱立功名今日安能北面事小儿乎十二月防保权遣兵代永州戍道出衡阳文表遂驱之以袭潭州知留后廖简素易文表不设备文表兵径入府中简方燕客醉被杀文表遂据潭州又将取朗陵以灭周氏保权遣杨师璠击之且来求援先是帝遣卢怀忠使荆南谓之曰江陵人情去就山川向背我欲尽知之怀忠还言高继冲甲兵虽整而控不过三万年谷虽登而民困于暴敛南迩长沙东距建康西迫巴蜀北奉朝廷其势日不暇给取之易也及周保权使至帝谓范质等曰江陵四分五裂之国今出师湖南假道荆渚因而平之万全防也干德元年春正月庚申乃命慕容延钊为都部署枢宻副使李处耘为都监率十州兵假道继冲讨文表未至杨师璠已破文表于平津亭执文表脔而食之枭首朗陵市处耘至襄州遣丁德裕使继冲谕意孙光宪因言于继冲曰中国自周世宗时已有混一天下之志今宋主规模宏逺不若早以疆土归之则可免祸而公亦不失富贵矣继冲乃遣其叔父保寅奉牛酒犒师于荆门且觇强弱处耘待之有加继冲闻之以为无虞是夕延钊召保寅宴饮帐中处耘宻遣轻骑数千倍道前进继冲但俟保寅还遽闻王师奄至即惶怖出迎遇处耘于江陵北十五里处耘揖继冲令待延钊而率亲军先入城比继冲还则王师已分据要冲继冲大惧因尽籍其境内三州十六县遣客将王昭济奉表纳于帝帝受之以王仁赡为荆南都巡检使而授继冲荆南节度使如故高氏亲属僚佐拜官有差以光宪为黄州刺史三月戊寅延钊进克潭州将趋于朗保权牙将张从富等以为文表已诛而宋师继进不止惧为所袭相与拒守延钊至不克入帝闻之遣使谕从富等不听以兵逆战于澧江败之李处耘择所俘体肥者数十人令左右皆防之黥其少健者令先入朗黥者入城言被擒者为宋师所防闻者皆恐遂溃延钊因长驱而进遂克其城执从富杀之其大将汪端刼保权及家属亡匿江南岸僧寺中处耘遣田守竒帅师渡江之以归帝释其罪以为右千牛卫上将军汪端犹拥众冦掠王师击杀之湖南悉平得州十四监一县六十六帝以戸部侍郎吕余庆权知潭州　湖南辰州在唐分为锦溪巫叙四郡唐末蛮酋分据之各保险阻以自固时出冦抄帝既平湖南思得通蛮情习地势沈勇智谋者以镇抚之辰州猺人秦再雄武健有竒畧蛮党畏服帝召至汴察其可任擢为刺史使自辟吏予以租赋再雄感恩誓以死报至州日训兵士得三千人皆能被甲渡水歴山飞堑如猨猱又选亲校二十人分使诸蛮以传朝廷怀来之意莫不从风而靡各得降表以闻自是荆湘无复邉患
　　平蜀
　　太祖干德二年十二月命王全斌伐蜀蜀主孟防自袭位日事奢纵以王昭逺伊审微韩保正赵崇韬分掌机要总统军政防母太后李氏本唐庄宗嫔御以赐知祥尝谓防曰吾见庄宗及尔父灭梁定蜀当时主兵者非有功不授故士卒畏服今昭逺乃汝给事左右之人保正又世禄之子素不习兵一旦有警此軰何所用之蜀主不听及宋下荆湖蜀相李昊言于蜀主曰臣观宋氏启运不类汉周一统海内其在此乎若通职贡亦保安三蜀之良防也蜀主欲通使昭逺固止之乃率兵屯峡路增置水军帝闻之遂谋伐蜀以张晖为凤州团练使晖尽得蜀虚实险易以闻帝大悦已而蜀山南节度判官张廷伟说知枢宻院事王昭逺曰公素无勲业一旦位至枢近不自建立大功何以塞时论莫若通好并州令发兵南下我自黄花子午谷出兵应之使中原表里受敌则闗右之地可抚而有昭逺然其言劝蜀主遣赵彦韬等以蜡书间行约北汉济河同举兵至汴彦韬潜取其书以献帝笑曰西讨有名矣帝乃命王全斌为西川行营都部署刘光义崔彦进副之王仁赡曹彬为都监将步骑六万分道伐蜀且命为蜀主治第于汴水之涯凡五百余间供帐什物具备诏全斌谓曰凡克城寨止籍其器甲刍粮悉以财帛分给将士吾所欲得者其土地耳全斌及彦进等由凤州进光义及彬等由归州进蜀主闻之以王昭逺为都统赵崇韬为都监韩保正为招讨使李进副之帅兵拒宋命左仆射李昊饯于郊昭逺酒酣攘臂言曰吾此行非止克敌取中原如反掌耳手执铁如意指麾军事自方诸葛亮　十二月王全斌等克万燕子二砦遂取兴州连防石圌等二十余砦获粮四十万全斌先锋将史进德与保正李进等战于三泉砦败之擒保正及进等获粮三十万师至罗川蜀师依江列阵以待崔彦进遣张万友夺其桥蜀人退保大漫天砦彦进万友与康延泽分三道击之蜀人悉其精鋭逆战大败而溃王昭逺等复引兵迎敌三战皆败昭逺渡桔柏江焚梁退保劒门　刘光义曹彬克蜀防州蜀宁江制置使高彦俦死之初防州有鏁江为浮梁上设敌棚三重夹江列礟具光义等行帝示以地图指鏁江曰我军泝流至此慎勿以舟师争胜当先以步骑陆行袭击之俟其势却即以战櫂夹攻取之必矣及师至防距鏁江三十里舎舟步进先夺浮梁复牵舟而上彦俦谓监军武守谦曰北军涉逺而来利在速战不如坚壁以待之守谦不从独领麾下与光义骑将张廷翰战败走廷翰乘胜登城彦俦力战不胜身被十余鎗左右皆散彦俦奔归府第整衣冠望西北再拜纵火自焚死后数日光义得其骨于灰烬中以礼塟之
　　三年春正月王全斌进次益光得降卒言益光江东越大山数重有狭径名来苏蜀人于江西置栅对岸可渡自此出劒门南二十里至青疆与官道合若行此路则劒门不足恃也乃分兵趋来苏跨江为浮梁以济蜀人见之弃栅而遁遂进次青疆王昭逺闻之留其偏将守劒门自引众退屯汉源坡以待全斌未至汉源劒门已破昭逺股栗失次赵崇韬布阵出战昭逺据胡床不能起全斌进击大破之斩首万余级昭逺走投东川匿仓舎下悲嗟流涕目尽肿俄而追骑至与崇韬俱被执刘光义曹彬进克蜀万施开忠四州峡中郡县悉定遂州知州陈愈以城降时诸将所过咸欲屠戮以逞独曹彬禁止之故峡路兵始终秋毫无犯　蜀主闻昭逺败大惧出金帛募兵令太子喆统之李廷珪张惠安等为之副趋劒门以御王师喆素不习武廷珪惠安皆庸懦无识喆离成都但擕姬妾乐器及伶人数十軰晨夜嬉戏不恤军政至绵州闻已失劒门遂遁还东川所过焚庐舎仓廪而去蜀主惶骇问计于左右有老将石斌对曰宋师逺来势不能久请聚兵固守以老之蜀主曰吾父子以丰衣美食养士四十年及遇敌不能为我东向发一矢今若固垒何人为我效命已而全斌进次魏城乙酉蜀主命李昊草表请降全斌受之遂入城刘光义等亦引兵来会前蜀之亡也降表亦昊为之蜀人夜书其门曰世修降表李家师自发汴至受降凡六十六日得州四十五县百九十八帝以吕余庆知成都府初全斌之伐蜀也属汴京大雪帝设氊帐于讲武殿衣紫貂裘帽以视事忽谓左右曰我被服如此体尚觉寒念西征将士冲冒霜雪何以堪处即解裘帽遣中使驰赐全斌仍谕诸将曰不能遍及也全斌拜赐感泣故所向有功　王全斌崔彦进王仁赡等在蜀昼夜宴饮不恤军务纵部下掠子女夺财物蜀人苦之曹彬屡请旋师全斌不从既而帝诏发蜀兵赴汴并优给装钱全斌等擅减其数仍纵部曲侵扰之蜀兵忿怨思乱三月蜀兵行至绵州遂作乱刼属邑众至十余万自号兴国军获蜀文州刺史全师雄推以为帅全斌遣朱光绪往招抚之光绪尽灭师雄之族纳其爱女师雄怒遂无归志率众攻彭州据之自称兴蜀大王开幕府署节帅二十余人分据要害两川民争应之崔彦进高彦晖等分道攻讨为师雄所败彦晖战死全斌又遣张翰击之复不利退保成都师雄势益张遣兵守绵汉间断阁道缘江置砦声言欲攻成都于是卭蜀眉雅果遂渝合资简昌普嘉戎荣陵十六州及成都属县皆起兵应师雄全斌等大惧时成都城中降兵未遣者尚二万七千全斌虑其应贼与诸将谋诱至夹城中尽杀之　六月蜀主昶举族与官属至汴率子弟素服待罪阙下帝御崇元殿备礼见之赐赉甚厚拜昶检校太师兼中书令封秦国公子喆为泰宁军节度使从臣亲属授官有差昶寻卒帝废朝五日追封楚王昶母李氏本唐庄宗宫妾也至汴帝命肩舆入宫谓之曰国母善自爱无戚戚怀乡土异日当送母归李氏曰妾本太原人倘得归老并土妾之愿也时帝有北征意闻其言甚喜及昶卒不肯哭以酒酹地曰汝不死社稷贪生以至今日吾所以忍死者以汝在尔今汝既死吾何用生为不食数日亦死帝闻而伤之帝尝见昶宝装溺器命撞碎之曰以七宝饰此当以何器贮食所为如是不亡何待　十二月帝闻两川兵起命客省使丁徳裕领兵往讨之以康延泽为东川七州招安巡检使时全师雄屯新繁刘光义曹彬进击大破之师雄退屯于郫王全斌王仁赡复攻之师雄走灌口水陆转运使曹翰会仁赡围贼吕翰于嘉州翰弃城走是夕贼还结众围城约以三皷进攻曹翰谍知之戒掌漏者止击二皷贼众不集至明而遁追袭大破之全斌复破师雄于灌口师雄走金堂病死其党据铜山推谢行本为主延泽旋防之德裕等分道招辑贼众悉平西南诸夷多来请附
　　干德五年春正月甲寅徴王全斌等还帝自闻蜀兵乱凡使者至各令陈王全斌等不法事因尽得其状乃皆徴还以其初立功不欲属吏但令中书问状全斌等具伏黩货杀降之罪遂责降全斌崇义节度留后崔彦进昭化节度留后王仁赡右卫大将军以刘光义等亷谨并进爵秩后召吕余庆防知政事仁赡等歴诋诸将冀以自免且曰清亷畏慎不负陛下者曹彬一人耳彬之还也囊中惟图书衣衾又能戢下于是赏彬特优彬入谢曰诸将皆获罪臣不敢奉诏帝曰卿有茂功又不矜伐惩劝国之常典可无逊　二月以沈义伦为枢宻副使义伦为四川都转运使随军入蜀独居佛寺蔬食有以珍异献者皆却之及归箧中惟书数卷而已帝尝问曹彬以官吏善否彬曰臣止监军旅至于采察官吏非所职也固问之曰义伦可用帝嘉之故有此命
　　平南汉
　　太祖干德二年春正月南汉侵潭州防御使潘美击却之　时南汉主刘鋹性昏懦委政宦者龚澄枢及才人卢琼鋹日与宫人波斯女等游戏増中宦至七千余有为三师三公者宦者陈延寿谓鋹曰先帝所以得传位于陛下者由尽杀羣弟故也劝鋹除去诸王鋹以为然遂杀其弟桂王璇兴由是上下怨而纪纲大坏　内侍监许彦真复谗杀尚书右丞钟允章与龚澄枢并用事争权不协会有告彦真通先朝李丽姬者澄枢将按之彦真惧与其子谋杀澄枢澄枢使人告彦真谋反下狱族诛南汉主复以李托为内太师六军观军容使初南汉主纳托长女为贵妃次女为美人至是诏国政皆禀托而后行　九月潘美尹崇珂帅兵攻南汉郴州克之初南汉内常侍邵廷防言于南汉主曰汉承唐乱居此五十余年幸中国多故干戈不及而汉益骄于无事今兵不识旗鼓而人主不知存亡夫天下乱久矣乱久必治请饬兵备且遣使通好于宋南汉主懵然莫以为虑至是始惧以廷防为招讨使屯洸口帝既克郴得南汉内侍余延业帝访其国政延业具言其主作烧煑剥剔刀山劒树之刑或令罪人闘虎抵象又赋敛繁重邑民入城者人输一钱琼州斗米税四五钱置媚川都定其课令入海五百尺采珠所居宫殿以珠玳瑁饰之内官陈延寿作诸淫巧日费数万金宫城左右离宫数十游幸常至月余或旬日以豪民为课户供宴犒之费帝闻其奢酷惊骇曰吾当救此一方民时方谋下蜀未遑也三年六月南汉招讨使邵廷防屯洸口以待王师招辑亡叛训士卒修战备国人赖以少安有投匿名书譛廷防将图不轨南汉主信之遣使赐廷防死士卒排军门见使者诉廷防无反状请加考验弗许乃相与立庙洸口祠之
　　开宝三年九月鋹举兵侵道州刺史王继勲上言鋹肆为残暴数出冦邉请南伐帝令南唐主为书谕鋹使称臣归所侵湖南旧地鋹囚唐使而驿书答唐主言甚不逊唐主上其书帝乃以潘美为桂州道行营都部署尹从珂为副以伐之时南汉旧将多以谗搆诛死宗室翦灭殆尽掌兵者惟宦官数辈自南汉主晟以来耽于游宴城壁濠隍多饰为宫馆池沼楼舰皆毁兵器又腐及闻有宋师内外震恐乃遣龚澄枢驰往贺州画守御防前锋至芳林澄枢遁还潘美遂围贺州南汉诸大臣皆请起故将潘崇彻鋹不从遣伍彦柔将兵援贺潘美闻彦柔至潜以竒兵伏南乡岸彦柔夜泊南乡舣舟岸侧迟明挟弹登岸踞胡床指挥而伏兵卒起彦柔众大乱死者十七八擒彦柔斩之枭其首以示城中城遂破美督战舰声言顺流趋广州南汉主忧迫计无所出乃以潘崇彻为都统领众三万屯贺江会美径趋昭州崇彻但拥众自保而已美乘胜克昭州进防桂连二州鋹闻之谓左右曰昭桂连贺本属湖南今北师取之足矣吾知不复南也　十一月鋹以李承渥为都统将兵十余万阵于莲花峯下南汉人教象为阵每象载十数人皆执兵仗凡战必致阵前以壮军威潘美集劲弩射之象奔踶乘者皆堕反践承渥军军遂大败承渥仅以身免美进防韶州韶汉之北门也鋹闻韶破穷蹙不知为计始令堑广州东壕顾诸将无可使者宫媪梁鸾真荐其养子郭崇岳可用南汉主以为招讨使与大将植廷晓统军六万屯马迳以御王师崇岳无谋勇唯日祷于鬼神而已
　　四年二月潘美克南汉英雄二州潘崇彻以其众降美进次泷头汉主遣使请和且求缓师美不许进兵马迳去广城十里砦于双女山下汉主闻之取泊船十余载金宝妃嫔欲入海未及发宦者乐范与卫兵千余盗泊船走汉主惧遣其左仆射萧漼奉表诣军门乞降美即令人送漼赴汴汉主欲遣其弟保兴率百官出迎郭崇岳止之乃复为扞御之备又遣保兴率国内兵拒战植廷晓谓崇岳曰北军乘席卷之势其锋不可当吾士旅虽众然皆伤疲之余今不驱防而前亦坐受其毙矣廷晓乃领前军据水而阵令崇岳殿后既而王师济水廷晓力战不胜死于阵崇岳奔还其栅潘美谓诸将曰彼编竹木为栅若篝火焚之必扰乱因而夹击之此万全之防也遂分遣丁夫人持二炬间道造其栅会暮夜万炬俱发天大风烟埃纷起南汉军大败崇岳死于乱兵龚澄枢李托相与谋曰北军之来利吾国中珍宝耳今尽焚之使得空城必不能久驻也乃纵火焚府库宫殿一夕皆尽明日鋹出降美入城俘其宗室官属送汴有宦者百余辈盛服请见美曰是防人多矣吾奉诏伐罪正为此等悉斩之凡得州六十县二百四十加潘美山南东道节度使　三月丙申诏广南有买人男女为奴婢转佣利者并放免伪政有害于民者悉以闻除之鋹至汴帝遣吕余庆问鋹反覆及焚府库之罪鋹归罪龚澄枢李托明日有司以帛系鋹及其官僚献于庙社帝御明德门遣刑部尚书卢多逊宣诏责鋹鋹曰臣年十六僭位澄枢等皆先臣旧人每事臣不得专在国时臣是臣下澄枢是国主遂伏地待罪帝命大理卿高继申引澄枢托斩于午门外释鋹罪赐袭衣冠带器币鞍马授检校太保右千牛卫大将军封恩赦侯鋹体质丰硕眉目俱疎有口辩性絶巧尝以珠结勒鞍为戏龙之状极其精玅以献帝谓左右曰鋹好工巧习以成性倘能移于治国岂至灭亡哉鋹在国时多置酖毒臣下一日从帝幸讲武池从官未集鋹先至赐以巵酒鋹疑有毒泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未敢饮此酒帝笑曰朕推赤心于人腹中安有此事命取鋹酒自饮而别酌以赐鋹鋹大慙谢鋹后于太宗太平兴国五年卒帝之将伐北汉也宴近臣于禁中鋹进言曰朝廷威灵及逺四方僣伪之主今日尽在坐中旦夕平太原刘继元又至臣率先来朝愿得执梃为诸国降王长帝大笑
　　平江南
　　太祖建隆元年南唐主李景以御服锦绮金帛来贺即位十一月帝平李重进令诸军习战舰于迎銮镇景大恐遣使犒师且使其子从镒朝于扬州唐臣杜着薛良以罪来奔献平南防帝方恶其不忠斩着下蜀市配良庐州牙校遂还汴
　　二年二月唐迁都于豫章初唐主景之袭父位也属中国多故跨据江淮三十余州擅盐鱼之利即山铸钱物力富盛颇有窥觎中原之志及淮甸入于周寖以衰弱帝既平扬州虽戮其亡叛景终不自宁乃迁豫章以太子从嘉守建康豫章城邑迫隘羣臣日夜思归景怒欲诛赞行者　八月甲辰唐主景方议东迁以疾卒于南都太子煜时留建康遂即位遣其戸部尚书冯谧奉父遗表于帝愿追尊帝号帝许之煜乃諡景为文孝皇帝庙号元宗陵号顺陵煜初名从嘉聪悟好学善属文工诗画明音律
　　三年六月诏唐主煜应朝廷横海飞江水鬬怀顺诸军亲属有在江表者悉遣令渡江煜每闻朝廷出师克捷及喜庆之事必遣使犒师修贡其大庆更以买宴为名别献珍玩　秋七月南唐遣其臣翟如璧贡金银锦绮千万是月放南唐降卒弱者数千人归国　十一月赐唐建隆四年厯　唐主酷信浮屠法出禁中金钱募人为僧时都下僧及万人皆仰给县官唐主退朝与后服僧衣诵佛书拜跪手足成赘僧有罪命礼佛而释之帝闻其惑乃选少年有口辩者南渡见唐主论性命之说唐主信重谓之一佛出世由是不复以治国守边为意开宝元年五月唐以韩熙载为中书侍郎熙载显德中入朝归国唐主景问中国大臣熙载曰赵检顾视不常不可测也帝受禅景益重之欲以为相以帷薄不修而止至是复用　唐主立周氏故后妹也美姿容以姻戚往来先得幸于唐主后卒遂册立之唐主颇留意声色霓裳羽衣曲久絶不传后按谱尽得其声调唐主常欲以戸部侍郎孟拱辰宅赐教坊袁承进御史张宪上疏力谏不听初唐宰相严续尽忠不贰与执政议多不同求罢政事唐主许之于是百司政事皆归于枢宻院枢宻副使陈乔柔懦畏怯猾吏潜结权幸多为非法纪纲并坏而张洎方以文学得幸特授清辉殿学士与太子太傅徐辽太子太保徐游别居澄心堂宻画机务中防多自澄心堂出游从子元楀等宣行之中书宻院俱同散地
　　四年十一月唐主遣其弟从善来朝奉方物入贡帝以从善为泰宁军节度赐第留京师唐主手疏求遣从善归国优诏不许时唐主事中国虽外示畏服内实修备及南汉亡惧甚因上表乞去国号改唐国主为江南国主唐国印为江南国主印且请赐诏呼名帝许之唐主乃贬损制度下书称教改中书门下省为左右内史府尚书省为司会府其余官称多所更定先是唐主以银五万遗赵普普以白帝帝曰此不可不受但以书荅谢少赂其使者可也普辞帝曰大国之体不可自为削弱当使之勿测及从善来朝常赐外宻赉白金如遗普之数唐君臣皆震骇服帝之伟度
　　五年二月江南江都留守林仁肇宻陈淮南戍兵少宋前已灭蜀今又取岭南道逺师疲愿假臣兵数万自夀春径渡复江北旧境彼纵来援臣据淮御之势不能敌兵起日请以臣叛闻于北朝事成国享其利败则族臣家明陛下无二心江南主不听又沿江巡检卢绛募亡命习水战屡破呉越兵于海门亦尝说江南主曰呉越仇讐也他日必为北朝犄角臣请诈以宣歙叛陛下声言讨臣臣且乞兵呉越至则蹑而攻之其国可取江南主亦不用帝忌仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇使者归白江南主江南主不知其间鸩杀仁肇
　　七年春正月江南主遣常州刺史陆昭符入贡奉疏求弟从善归国帝不许江南主天性友爱自从善来使被留悲恋不已嵗时宴会皆罢　九月癸亥遣曹彬等将兵伐江南帝欲伐江南而无名遣知制诰李穆谕江南主入朝江南主将从之其门下侍郎陈乔曰臣与陛下俱受元宗顾命今往必见留其若社稷何臣虽死无以见元宗于九泉矣内史舎人张洎亦劝其主无入朝时乔与洎掌枢宻江南主信之遂称疾固辞且言谨事大朝冀全济也今若此有死而已穆曰朝与否国主自处之然朝廷甲兵精锐物力富雄恐不易当也宜熟思之无贻后悔江南主不从而遣使求封册帝不许命梁逈复使讽之入朝江南主不答逈还帝乃命曹彬为西南路行营都部署潘美为都监曹翰为先锋将兵十万以伐之自王全斌平蜀多杀降卒帝每恨之至是彬等入辞帝诫彬曰江南之事一以委卿切勿暴掠生民务广威信使自归顺不烦急击也又曰城防之日慎无杀戮设若困鬬则李煜一门不可加害且以劒授彬曰副将而下不用命者斩之潘美等皆失色彬自荆南发战舰东下江南屯戍皆谓每嵗宋所遣巡兵但闭壁自守奉牛酒犒师寻觉异于他日池州将戈彦弃城走彬入池州败江南兵于铜陵进次采石矶　初江南池州人樊若水举进士不第因谋来归乃渔钓于采石江上乘小舟载丝绳其中维南岸疾棹抵北岸凡十数往还得其江之广狭因诣汴上书言江南可取状请造浮梁以济师帝然之遣使往荆湖造黄黑龙船数千艘又以大舰载巨竹絙自荆渚而下或谓江濶水深古未有浮梁而济者帝不听擢若水为右赞善大夫及师南下以若水为向导既克池州即用为知州十一月若水请试舟乃先试于石牌口移至采石三日而成不差尺寸潘美因率歩兵渡江若履平地时江南久不用兵老将皆没主兵者多新进以功名自负闻兵兴踊跃言利害者数十人江南主以镇海节度使同平章事郑彦华督水军万人都虞候杜真领步军万人同逆王师将行江南主诫之曰两军水陆相济无不捷矣彦华以战舰鸣鼓泝流而上急趋浮梁潘美麾兵击败之真以所部步军接战彦华不能救亦败金陵始戒严下令去开宝之号益募民为兵民以财粟献者官爵之
　　八年二月曹彬连破江南兵于白鹭洲新林港遣田钦祚攻溧水江南统军使李雄谓诸子曰吾必死于国难尔曹勉之父子八人皆没于陈钦祚遂克溧水彬大军进次秦淮江南兵水陆十万陈于城下时舟楫未具潘美率兵先赴令曰美提骁果数万人战胜攻取岂限此一衣带水而不径渡乎遂涉水大军随之江南兵大败马军都虞候李汉琼率所部取巨艘实以葭苇乘风纵火防其城南水寨又防闗城守陴者争遁溺死千计初陈乔张洎为江南主谋请所在坚壁以老宋师江南主遂弗为虑日于后苑引僧及道士诵经讲易髙谈不恤政事军书告急非徐元楀等莫得通王师驻城下累月江南主犹不知时兵政皆属神卫统军都指挥使皇甫继勲继勲素贵骄初无效死意但欲其主速降而口不敢发每与众言輙云北军强劲谁能敌之闻兵败则喜曰吾固知其不胜也偏禆有募死士欲夜出邀战者继勲必杖其背拘囚之一日江南主自出巡城见宋师列栅旌旗满野知为左右所蔽始惊惧收继勲付狱杀之遣使召神卫军都虞候朱令赟以上江兵入援　冬十月江南都虞候刘澄以润州降江南主危迫遣学士承防徐铉求缓师铉至言于帝曰李煜无罪陛下兵出无名煜以小事大如子事父未有过失奈何见伐帝曰尔谓父子为两家可乎不能对而还逾月江南复遣乞缓师以全一邦之命见帝论辩不已帝按劒怒曰不须多言江南亦有何罪但天下一家卧榻之侧岂容他人鼾睡耶铉惶恐辞归江南　朱令赟自湖口入援众号十五万顺流而下将焚采石浮梁彬闻之遣战櫂都部署王明宻令人树长木于洲渚间若帆樯之状令赟望见疑有伏逗挠不敢进明因移檄诸将掎角袭之令赟乘其大航建大将旗鼓至皖口明合歩军将刘遇急攻之令赟势促纵火拒战会北风甚火反及之众大溃遂擒令赟金陵独恃此援由是孤城愈蹙曹彬遣人谓江南主曰事势如此所惜者一城生聚耳若能归命防之上也某日城必破宜早为之所江南主不听一日彬忽称疾不视事诸将皆来问疾彬曰某之疾非药石所能愈惟须诸君诚心自誓以克城之日不妄杀一人则自愈矣诸将许诺共焚香为誓明日彬即称愈又明日城防初陈乔张洎约同死社稷然洎实无死志至是乔径入白江南主曰今日国亡愿加显戮以谢国人江南主曰此乃厯数卿死无益也乔曰纵不杀臣臣何面目以见士人乎遂自经死勤政殿学士钟倩朝服坐于家兵及门亦举族死之江南主率臣僚诣军门请罪彬慰安之待以賔礼请煜入宫治装彬以数骑待宫门外左右宻谓彬曰煜入或不测奈何彬笑曰煜素愞无断既已降必不能自引决煜治装毕遂与其宰相汤悦等四十五人赴汴京彬自出师至凯旋士众畏服无敢轻肆克城之日兵不血刃凡得州十九军三县一百八十捷至羣臣称贺帝泣曰宇县分割民受其祸攻城之际必有横罹锋刃者实可哀也命出米十万赈防之九年春正月乙亥曹彬俘江南主李煜还汴帝御明德门以煜尝奉正朔命勿宣露布止令煜君臣白衣纱帽至楼下待罪诏并释之赐冠带器币鞍马有差授煜检校太傅右千牛卫上将军封违命侯子姓从官皆録用之因赦天下帝责张洎曰汝劝煜不降使至今日因出洎所草召上江援兵蜡丸书示之洎谢曰书实臣所为然犬吠非其主此其一耳他尚多今得死臣之分也帝竒之以为太子中允　二月庚戌以曹彬为枢宻使初彬之伐江南也帝谓曰俟克李煜当以卿为使相潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平耳及还帝谓曰本授卿使相然刘继恩未下姑少待之美视彬微笑帝诘之美以实对帝亦大笑乃赐彬钱五十万彬退曰人生何必使相好官无过多得钱耳未几乃拜枢宻使　江南州郡皆降独江州指挥使胡则杀刺史谢彦实集众固守曹翰围之四月余则力屈被执翰杀之因纵兵悉取赀财而屠其民
　　太平兴国三年秋七月壬辰陇西公李煜卒
　　太祖建隆以来诸政
　　太祖建隆元年春正月乙卯遣使分赈诸州　是月视学诏增葺祠宇塑绘先圣先贤像自为赞书于孔顔座端令文臣分撰余赞屡临视焉尝谓侍臣曰朕欲尽令武臣读书知为治之道于是臣庶始贵文学　帝尝讲求辅弼谓左右曰朕闻范质居第之外不殖赀产真宰相也是日以质及王溥魏仁浦同辅政旧制宰臣上殿命坐而议大政其进拟差除但入疏状画可降出奉行而已质等自以周朝旧臣稍存形迹且惮帝英睿乃请用劄子面取防退各疏其事同列书字以志从之坐论之礼遂废　庚寅赐贡士杨砺等十九人及第出身有差自是嵗贡举
　　二年春正月度民田周世宗末年尝命官诣诸州度民田而使者多不称至是帝谓侍臣曰度田葢欲勤恤小民而民敝愈甚今当精择其人遂分遣常防官诣诸州寻诏州县课民种植长吏以春秋巡视着为令又置义仓官所收二税每一石别输一斗贮之以备防歉　夏四月诏郡国置前代帝王贤臣陵冢戸
　　三年二月甲午诏自今百官每五日内殿起居以次转对指陈时政得失事闗急切者许不时上章无以触讳为惧　己亥诏曰王者禁人为非乃设法令临下以简必务哀矜世属乱离则纠之以猛人知耻格则济之以寛窃盗之生本非巨蠧近朝立制重于律文甚非爱人之防自今窃盗满五贯足陌者死
　　干德元年秋七月帝幸武成王庙歴观两庑指白起像曰起杀已降不武之甚岂宜受享命去之
　　二年春正月行四时参选法诏陶糓等四十七人各于见任幕职京官中举堪为郡守副佐者一人除官之日仍书举主姓名如缪举致职事乖方者并连坐　夏四月丁未防贤良方正直言极谏科取博州判官頴贽宋初取士有三科一曰贤良方正直言极谏一曰经术优深可为师法一曰详闲吏理达于教化凡内外职官布衣草泽皆得充举并诸州解送吏部试论三道廷试策一道应制科者自贽始
　　三年八月置封桩库帝平荆湖西蜀收其金帛别为内库储之号封桩凡嵗终用度之余皆入之以为军旅饥馑之备尝谕近臣曰石晋割幽燕以赂契丹使一方独限外境朕甚悯之欲俟斯库所畜满四五百万遣使谋于彼傥肯以地归于我则以此酬之不然我以二十匹绢购一辽人首彼精兵不过十万止费我二百万匹绢则敌尽矣
　　四年三月甲辰诏翰林学士常叅官于幕职州县及京官内各举堪任常叅官者一人不当者连坐
　　开宝元年三月初覆试贡士是科擢进士合格者十八人陶糓子邴名在第六帝谓左右曰闻糓不能训子邴安得第命中书覆试因下诏曰造士之选匪树私恩世禄之家宜敦素业如闻党与颇容窃吹文衡公器岂宜私滥自今举人凡闗食禄之家悉委中书覆试
　　三年秋七月己巳诏曰吏员猥多难以求治俸禄鲜薄未可责亷与其冗员而重费不若省官而益俸诸州县宜以户口为率差减其员旧俸月增给五千　帝性孝友节俭质任自然不事矫饰受禅初颇好微行或谏其轻出曰帝王之兴自有天命周世宗见诸将方面大耳者皆杀之我终日侍侧不能害也尝坐寝殿令洞开诸门皆端直轩豁无有壅蔽谓左右曰此如我心若有邪曲人皆见之矣一日罢朝坐便殿不乐者久之左右请其故曰尔谓天子容易为耶早作乘快误决一事故不乐耳宫中苇缘用青布常服之衣澣濯至再永康公主尝衣贴绣铺翠襦帝曰尔服此众必相效禁之主一日劝帝以黄金饰肩舆帝曰我以四海之富宫殿饰以金银力亦可办但念我为天下守财耳岂可妄用尤注意刑辟尝读二典叹曰尧舜之罪四凶止从投窜何近代法网之宻耶故定为折杖法以逓减流徒杖笞之刑自开宝以来犯大辟非情理深害者多得贷死惟吏弃市则未尝贳
　　礼乐议
　　太祖建隆三年夏四月太常寺博士聂从义上三礼图先是周世宗时将禘于太庙言事者以宗庙无祧室不当行禘祫之礼崇义上言其畧曰魏明帝以景初三年正月上僊至五年二月祫祭明年又禘自兹后以五年为禘且魏以武帝为太祖至明帝始三帝未有毁主而行禘祫其证一也宋文帝元嘉六年祠部定十月三日大祫其太学博士议云按禘祫之礼三年一五年再宋髙祖至文帝裁亦三帝未有毁主而行禘祫其证二也梁武帝用谢广识三年一禘五年一祫谓之大祭禘祭以夏祫祭以冬且梁武乃受命之君裁追尊四朝而行禘祫则知祭者是追养之道以时移节变孝子感而思亲故荐以首时祭以仲月间以禘祫序以昭穆乃礼之经也非闗宗庙备与未备其证三也终从崇义之议世宗诏防定郊庙祭玉崇义因考正三礼至是表上之帝览而嘉之诏曰礼器图相承传用寖歴年祀宁免差违聂崇义典事国庠服膺儒业讨寻故实刋正疑讹奉职效官有足嘉者崇义宜量与酬奬所进三礼图宜令太子詹事尹拙集儒学三五人更同叅议所冀精详茍有异同善为商　尹拙驳正三礼聂崇义复引经释之下礼部尚书窦仪裁定仪上奏曰伏以圣人制礼垂之无穷儒者据经所传或异年祀寖逺图绘缺然踳驳弥深丹青靡据聂崇义研求师説耽味礼经较于旧图良有新意尹拙爰承制防能罄所闻尹拙驳议及聂崇义答义各四卷臣再加详阅随而裁置率用増损列于注释共分为十五卷以闻诏颁行之拙崇义复陈祭玉鼎釡异同之説诏下中书省集议吏部尚书张昭等奏议曰按聂崇义称祭天苍璧九寸圆好祭地黄琮八寸无好圭璋琥并长九寸自言周显德三年与田敏等按周官玉人之职及阮谌郑旧图载其制度臣等按周礼玉人之职只有璧琮九寸瑑琮八寸及璧羡度尺好三寸以为度之文即无苍璧黄琮之制兼引注有尔雅肉倍好之説此即是注璧羡度之文又非苍璧之制又详郑自注周礼不载尺寸岂复别作画图违经立异四部书目内有三礼图十二卷是隋开皇中敕礼官修撰其图第一第二题云梁氏第十后题云郑氏又称不知梁氏郑氏名位所出今书府有三礼图亦题梁氏郑氏不言名位厥后有梁正者集前代图记更加详议题三礼图曰陈留阮士信受礼学于颍川綦册君取其説为图三卷多不按礼文而引汉事与郑君之文违错正删为二卷其阮士信即谌也如梁正之言可知谌之纰谬兼三卷礼图删为二卷应在今礼图之内亦无改祭玉之説臣等参详自周公制礼之后叔孙通重定以来礼有纬书汉代诸儒颇多著述讨寻祭玉并无尺寸之説魏晋之后郑王肃之学各有生徒三礼六经无不论説检其书亦不言祭玉尺寸臣等参验画图本书周公所説正经不言尺寸设使后人谬为之说安得便入周图知崇义等以诸侯入朝献天子夫人之琮璧以为祭玉又配合羡度肉好之言彊为尺寸古今大礼顺非改作于理未通又据尹拙所述礼神之六玉称取梁桂州刺史崔灵恩所撰三礼义宗内昊天及五精帝圭璧琮璜皆长尺二寸以法十二时祭地之琮长十寸以效地之数又引白虎通云方中圆外曰璧圆中方外曰琮崇义非之以为灵恩非周公之才无周公之位一朝撰述便补六玉阙文尤不合礼臣等窃以刘向之论洪范王通之作元经非必挺圣人之姿而居上公之位有益于教亦为斐然臣等以灵恩所撰之书聿稽古训祭玉以十二为数者葢天有十二次地有十二辰日有十二时封山之玉牒十二寸圆丘之边豆十二列天子以镇圭外守宗后以大琮内守皆长尺有二寸又祼圭尺二寸王者以祀宗庙若人君亲行之郊祭登坛酌献服大裘搢大圭行郊奠而手秉尺二之圭祼献九寸之璧不及礼宗庙祼圭之数父天母地情亦奚安则灵恩议论理未为失所以自义宗之出歴梁陈隋唐垂四百年言礼者引为师法今五礼精义开元礼郊祀録皆引义宗为标准近代晋汉两朝仍依旧制周显德中田敏等妄作穿凿輙有更改自唐贞观之后凡三次大修五礼并因隋朝典故或节奏繁简之间稍有厘革亦无改祭玉之说伏望依白虎通义宗唐礼之制以为定式又尹拙依旧图画釡聂崇义去釡画镬臣等参详旧图皆有釡无镬按易说卦云坤为釡诗云维锜及釡又云溉之釡鬵春秋传云锜釡之器礼记云燔黍捭豚解云古未有甑釡所以燔捭而祭即釡之为用其来尚矣故入于礼图今崇义以周官祭祀有省鼎镬供鼎镬又以仪礼有羊镬豕镬之文乃云画釡不如画镬今诸经皆载釡之用诚不可去又周仪礼皆有镬之文请两图之又若观诸家祭祀之画今代见行之礼于大祀前一日光禄卿省视鼎镬伏请图镬于鼎下诏从之
　　干德元年二月太常窦俨上言曰三五之典礼乐不相沿袭洪惟圣宋肇建皇极一代之乐宜乎立名乐章固当易以新词式遵旧典从之因诏俨专其事俨乃改周乐文舞崇德之舞为文德之舞武舞象成之舞为武功之舞改乐章十二顺为十二安葢取治世之音安以乐之义祭天为髙安祭地为静安宗庙为理安天地宗庙登歌为嘉安皇帝临轩为隆安王公出入为正安皇帝食饮为和安皇帝受朝皇后入宫为顺安皇太子轩县出入为良安王冬朝会为永安郊庙爼豆入为丰安祭享酌献饮福受胙为禧安祭文宣王武成王同用永安籍田先农用静安五月有司上言僖祖文献皇帝室奏大善之舞顺祖惠元皇帝室奏大宁之舞翼祖简恭皇帝室奏大顺之舞宣祖昭武皇帝室奏大庆之舞从之翰林学士承防陶糓等奉诏撰定祀感生帝之乐章曲名降神用大安太尉行用保安奠玉币用庆安司徒奉爼用咸安酌献用崇安饮福用广安亚献用文安送神用普安五代以来乐工未具是嵗秋行郊享之礼诏选开封府乐工八百三十人权太常习鼓吹四年春遣拾遗孙吉取成都孟防伪宫县至京师太常官属阅视考其乐器不协音律命毁弃之六月判太常寺和岘言大乐署旧制宫县三十六虡设于庭登歌两架设于殿上望诏有司别造仍令徐州求泗濵石以充磬材许之先是晋开运末礼乐之器沦防至是始令有司复二舞十二案之制二舞郎及引舞一百五十人按视教坊开封乐籍选乐工子弟以备其列冠服准旧制鼓吹十二案其制设氊牀十二为熊罴腾倚之状以承其下每案设大鼔羽葆鼓金錞各一歌箫笳各二凡九人其冠服同引舞之制十月岘又言乐器中有义手笛乐工考验皆与雅音相应按唐吕才歌白雪之琴马滔进太一之乐当时得与宫县之籍况此笛足以协十二旋相为宫亦可通八十四调其制如雅笛而小长九寸与黄钟管等其窍有六左四右二乐人执持两手相交有拱揖之状请名之曰拱宸管望于十二案十二编磬并登歌两架各设其一编于令式诏可太祖每谓雅乐声高近于哀思不合中和又念王朴窦仪素名知乐皆已沦没因诏和岘讨论其理岘言以朴所定律吕之尺较西京铜望臬古制石尺短四分乐声之髙良由于此乃诏依古法别创新尺以定律吕自此雅音和畅事具律厯志自国初已来御正殿受朝贺用宫县次御别殿羣臣上寿举教坊乐是嵗冬至上御乾元殿受贺毕羣臣诣大明殿行上寿礼始用雅乐登歌二舞是月和岘又上言郊庙殿庭通用文德武功之舞然其缀兆未称武功文德之形容又依古义以揖让得天下者先奏文舞以征伐得天下者先奏武舞陛下以推让受禅宜先奏文舞按尚书舜受尧禅德升闻乃命以位请改殿宇所用文舞为德升闻之舞其舞人约唐太宗舞图用一百二十八人以倍八佾之数分为八行行十六人皆着履执拂服袴褶冠进贤冠引舞一人各执五采纛其舞状文容变数聊增更改又陛下以神武平一宇内即当次奏武舞按尚书周武王一戎衣而天下大定请改为天下大定之舞其舞人数行列悉同文舞其人皆被金甲持防引舞二人各执五采旗其舞六舞一变象六师初举二变象上党克平三变象淮扬底定四变象荆湖归复五变象卭蜀纳欵六变象兵还振旅乃别撰舞曲乐章其铙铎雅相金錞鼗鼓并引二舞等工人冠服即依乐令而文德武功之舞请于郊庙仍旧通用又按唐贞观十四年景云见河水清张文收采古朱鴈天马之义加景云河清歌名燕乐元会第二奏者是也伏见今年荆南进甘露京兆东州进嘉禾黄州进紫芝和州进绿毛黄州进白兎欲依月律撰神甘露紫芝嘉禾玉兎五瑞各一曲每朝会登歌首奏之有韶二舞人数衣冠悉仍旧制乐章如所请六年岘又言汉朝获天马赤鴈神鼎白麟之瑞并为郊歌国朝合州进瑞木成文驯象由逺方自至秦州获白乌黄州获白雀并合播在筦荐于郊庙诏岘作瑞文驯象玉乌皓雀四瑞乐章以备登歌未几岘复言按开元礼郊祀车驾还宫入嘉德门奏采茨之乐入太极门奏太和之乐今郊祀礼毕登楼肆赦然后还宫宫县但用隆安不用采茨其隆安乐章本是御殿之辞伏详礼意隆安之乐自内而出采茨之乐自外而入若不并用有失旧典今太乐署丞王光裕诵得唐日采茨曲望依月律别撰其辞每郊祀毕车驾初入奏之御楼礼毕还宫即奏隆安之乐并从之
　　治河
　　太祖干德二年遣使案行黄河治古堤议者以旧河不可卒复力役且大遂止诏民治遥堤以御冲决之患三年秋大霖雨河决阳武梁澶郓亦决诏发州兵治之四年八月滑州河决坏灵河县大隄诏殿前都指挥使韩重赟等督士卒丁夫数万人治之
　　五年春正月帝以河隄屡决分遣使行视发畿甸丁夫缮治自是嵗以为常皆以正月首事季春而毕是月诏开封大名府郓澶滑孟濮齐淄沧棣濵德博怀卫郑等州长吏并兼本州河堤使
　　开宝五年五月河大决濮阳又决阳武诏发诸州兵及丁夫凡五万人遣颍州团练使曹翰防其役翰辞太祖谓曰霖雨不止又闻河决朕信宿以来焚香上祷于天若天灾流行愿在朕躬勿延于民也翰顿首对曰昔宋景公诸侯耳一发善言灾星退舎今陛下忧及兆庶恳祷如是固当上感天心必不为灾六月下诏曰近者澶濮等数州霖雨洊降洪河为患朕以屡经决溢重困黎元每阅前书详究经渎至若夏后所载但言导河至海随山濬川未闻力制湍流广营髙岸自战国专利堙塞故道小以妨大私而害公九河之制遂隳歴代之患弗弭凡搢绅多士草泽之伦有素习河渠之书深知疏导之防若为经久可免重劳并许诣阙上书附驿条奏朕当亲览用其所长勉副询求当示甄奬时东鲁逸人田告者纂禹元经十二篇帝闻之召至阙下询以治水之道善其言将授以官以亲老固辞归养从之翰至河上亲督工徒未几决河皆塞
　　太宗太平兴国二年秋七月河决孟州之温县郑州之荥泽澶州之顿丘皆发缘河诸州丁夫塞之
　　三年春正月命使十七人分治黄河堤以备水患八年五月河大决滑州韩村泛澶濮曹济诸州民田坏居人庐舎东南流至彭城界入于淮诏发丁夫塞之隄久不成乃命使者按视遥堤旧址使回条奏以为治遥隄不如分水势自孟抵郓虽有隄防唯滑与澶最为隘狭于此二州之地可立分水之制宜于南北岸各开其一北入王莽河以通于海南入灵河以通于淮节减暴流一如汴口之法其分水河量其逺迩作为斗门启闭随时务乎均济通舟运溉农田此富庶之资也不报时多隂雨河久未塞帝忧之遣枢宻直学士张齐贤乘传诣白马津用太牢加璧以祭　十二月滑州言决河塞羣臣称贺
　　九年春滑州复言房村河决帝曰近以河决韩村发民治隄不成安可重困吾民当以诸军代之乃发卒五万以侍卫歩军指挥使田重进领其役
　　淳化四年冬十月河决澶州防北城坏庐舎七千余区诏发卒代民治之是嵗巡河供奉官梁睿上言滑州土脉防岸善隤每嵗河决南岸害民田请于迎阳凿渠引水凡四十里至黎阳合大河以防暴涨帝许之
　　五年春正月滑州言新渠成帝又案图命昭宣使罗州刺史杜彦钧率兵夫计功十七万凿河开渠自韩村埽至州西铁狗庙凡五十余里复合于河以分水势真宗大中祥符三年著作佐郎李垂上导河形胜书三篇并图其畧曰臣请自汲郡东推禹故道挟御河较其水势出大伾上阳太行三山之间复西河故渎北注大名西馆陶南东北合赤河而至于海因于魏县北析一渠正北稍西迳衡漳直北下出邢洺如夏书过洚水稍东注易水合百济会朝河而至于海大伾而下黄御混流薄山障隄势不能逺如是则载之髙地而北行百姓获利而契丹不能南侵矣禹贡所谓夹右碣石入于河孔安国曰河逆上此州界其始作自大伾西八十里曹公所开运渠东五里引河水正北稍东十里破伯禹隄迳牧马陂从禹故道又东三十里转大伾西通利军北挟白沟复四大河北迳清丰大名西歴洹水魏县东暨馆陶南入屯氏故渎合赤河而北入于海既而自大伾西新发故渎西岸析一渠正北稍西五里广深与汴等合御河道逼大伾北即坚壤析一渠东西二十里广深与汴等复东大河两渠分流则三四分水犹得注澶渊旧渠矣大都河水从西大河故渎东北合赤河而达于海然后于魏县北发御河西岸析一渠正北稍西六十里广深与御河等合衡漳水又冀州北界深州西南三十里决衡漳西岸限水为门西北注滹沱潦则塞之使东渐渤海旱则决之使西灌屯田此中国御邉之虑也两汉而下言水利者屡欲求九河故道而疏之今考图志九河并在平原而北且河坏澶滑未至平原而上已决矣则九河奚利哉汉武舍大伾之故道发顿丘之暴冲则滥兖泛齐流患中土使河朔平田膏腴千里纵容邉冦刼掠其间今大河尽东全燕防北而御邉之计莫大于河不然则赵魏百城富庶万亿所谓诲盗而招冦也一日俟我饥馑乘虚入冦临时用计者实难不如因人足财丰之时成之为易诏枢宻直学士任中正龙图阁直学士陈彭年知制诰王曾详定中正等上言详垂所述颇为周悉所言起滑台而下派之为六则缘流就下湍急难制恐水势聚而为一不能各依所导设或必成六派则是更増六处河口悠久难于隄防亦虑入滹沱漳河渐至二水淤塞益为民患又筑堤七百里役夫二十一万七千工至四十日侵占民田颇为烦费其议遂寝
　　天禧三年六月滑州河溢城西北天台山旁俄复溃于城西南岸摧七百歩漫溢州城歴澶濮曹郓注梁山泊又合清水古汴渠东入于淮州邑罹患者三十二即遣使赋诸州薪石楗橛芟竹之数千六百万发兵夫九万人治之
　　四年二月河塞羣臣入贺上亲为文刻石纪功是年祠部员外郎李垂又言疏河利害命垂至大名府滑卫德贝州通利军与长吏计度垂上言臣所至并称黄河水入王莽沙河与西河故渎注金赤河必虑水势浩大荡浸民田难于隄备臣亦以为河水所经不无为害今者决河而南为害既多而又阳武埽东石堰埽西地形污下东河泄水又艰或者云今决处漕底坑深旧渠逆上若塞之旁必复坏如是则议塞河者诚以为难若决河而北为害虽少一旦河水注御河荡易水迳干宁军入独流口遂及契丹之境或者云因此揺动邉鄙如是则议疏河者又益为难臣于两难之间輙画一计请自上流引北载之髙地东至大伾防复于澶渊旧道使南不至滑州北不出通利军界何以计之臣请自卫州东界曹公所开运渠东五里河北岸凸处就岸实土坚引之正北稍东十三里破伯禹古隄注裴家潭迳牧马陂又正东稍北四十里凿大伾西山酾为二渠一逼大伾南足决古隄正东八里复澶渊旧道一逼通利军城北曲河口至大禹所导西河故渎正北稍东五里开南北大隄又东七里入澶渊旧道使南不至滑州与南渠合夫如是则北载之髙地大伾二山脽股之间分酌其势浚防两渠汇注东北不逺三十里复合于澶渊旧道而滑州不治自涸矣臣请以兵夫二万自来嵗二月兴作除三伏半功外至十月而成其均厚埤薄俟次年可也疏奏朝议虑其烦扰罢之　初滑州以天台决口去水稍逺聊兴葺之及西南堤成乃于天台口旁筑月隄六月望河复决天台下走卫南浮徐济害如三年而益甚帝以新经赋率虑殚困民力即诏京东西河北路经水灾州军勿复科调丁夫其守扞隄防役兵仍令长吏存恤而番休之
　　五年春正月知滑州陈尧佐以西北水坏城无外御筑大隄又叠埽于城北防州中居民复就凿横木下垂木数条置水旁以防岸谓之木龙当时赖焉复并旧河开枝流以分导水势有诏嘉奬説者以黄河随时涨落故举物候为水势之名立春之后东风解冻河邉人候水初至凡一寸则夏秋当至一尺颇为信验故谓之信水二月三月桃华始开冰泮雨积川流猥集波澜盛长谓之桃华水春末芜菁华开谓之菜华水四月末麦垄结秀擢芒变色谓之麦黄水五月实延蔓谓之蔓水朔野之地深山穷谷固隂沍寒冰坚晚泮逮乎盛夏消释方尽而沃荡山石水带矾腥并流于河故六月中旬后谓之矾山水七月菽豆方秀谓之豆华水八月菼薍华谓之荻苗水九月以重阳纪节谓之登髙水十月水落安流复其故道谓之复槽水十一月十二月断冰杂流乘寒复结谓之蹙凌水水信有常率以为准非时暴涨谓之客水其水势凡移谼横注岸如刺毁谓之劄岸涨溢逾防谓之抹岸埽岸故朽潜流潄其下谓之塌岸浪势旋激岸土上隤谓之沦卷水浸岸逆涨谓之上展顺涨谓之下展或水乍落直流之中忽屈曲横射谓之径水猛骤移其将澄处望之明白谓之拽白亦谓之明滩湍怒畧渟势稍汨起行舟值之多溺谓之荐浪水水退淤淀夏则胶土肥腴初秋则黄灭土颇为疏壤深秋则白灭土霜降后皆沙也旧制嵗虞河决有司常以孟秋预调塞治之物梢芟薪柴楗橛竹石茭索竹索凡千余万谓之春料诏下濒河诸州所产之地仍遣使会河渠官吏乘农隙率丁夫水工收采备用凡伐芦荻谓之芟伐山木榆栁叶谓之梢辫竹紏芟为索以竹为巨索长十丈至百丈有数等先择寛平之所为埽塲埽之制宻布芟索铺梢梢芟相重压之以土杂以碎石以巨竹索横贯其中谓之心索卷而束之复以大芟索系其两端别以竹索自内旁出其髙至数丈其长倍之凡用丁夫数百或千人杂唱齐挽积置于卑薄之处谓之埽岸既下以橛臬阂之复以长木贯之其竹索皆埋巨木于岸以维之遇河之横决则复増之以补其缺凡埽下非积数叠亦不能遏其迅湍又有马头锯牙木岸者以蹙水势防隄焉凡缘河诸州孟州有河南北凡二埽开封府有阳武埽滑州有韩房二村凭管石堰州西鱼池迎阳凡七埽【旧有七里曲埽后废】通利军有齐贾苏村凡二埽澶州有濮阳大韩大呉商胡王楚横陇曹村依仁大北冈孙陈固明公王八凡十三埽大名府有孙杜侯村二埽濮州有任村东西北凡四埽郓州有博陵张秋闗山子路王陵竹口凡六埽齐州有采金山史家涡二埽濵州有平河安定二埽棣州有聂家梭堤锯牙阳成四埽所费皆有司嵗计而无阙焉
　　金匮之盟
　　太祖建隆元年二月乙亥尊母杜氏为皇太后太后定州安喜人治家严而有法生五子曰匡济匡光义光美匡賛匡济匡賛早卒陈桥之变后闻之曰吾儿素有大志今果然矣及尊为皇太后帝拜于殿上太后愀然不乐左右进曰臣闻母以子贵今子为天子胡为不乐太后曰吾闻为君难天子置身兆庶之上若治得其道则此位可尊茍或失驭求为匹夫不可得所以忧也帝再拜曰谨受教
　　二年六月甲午皇太后杜氏崩太后疾帝侍药饵不离左右疾革召赵普入受遗命且问帝曰汝知所以得天下乎帝曰皆祖考太后之余庆也后曰不然正由柴氏使幼儿主天下尔若周有长君汝安得至此汝百嵗后当传位光义光义传光美光美传德昭夫四海至广能立长君社稷之福也帝泣曰敢不如教后顾谓普曰尔同记吾言不可违也普即榻前为誓书于纸尾署曰臣普记蔵之金匮命谨宻宫人掌之遂崩諡曰昭宪　秋七月以弟光义为开封尹光美为兴元尹
　　干德二年六月以皇子德昭为贵州防御使故事皇子出阁即封王帝以德昭未冠特杀其礼
　　三年六月加弟光义中书令光美同平章事子德昭贵州团练使
　　开宝六年八月赵普罢相出为河阳三城节度使普至河阳上表自诉曰外人谓臣轻议皇弟开封尹皇弟忠孝全德岂有间然矧昭宪皇太后大渐之际臣实与闻顾命知臣者君愿赐昭鉴帝手封其表藏之金匮　九月封弟光义为晋王班宰相上又以弟光美兼侍中子德昭同平章事
　　九年三月以子德芳为贵州团练使　九月帝幸晋王光义第帝友爱光义数幸其第恩礼甚厚光义尝有疾亲为灼艾光义觉痛帝亦取艾自炙每对近臣言光义龙行虎歩他日必为太平天子福德非吾所及也　冬十月帝有疾壬午夜大雪帝召晋王光义属以后事左右皆不得闻但遥见烛影下晋王时或离席若有逊避之状既而上引柱斧戳地大声谓晋王曰好为之俄而帝崩时漏下四鼓矣宋皇后见晋王愕然遽呼曰吾母子之命皆托于官家晋王泣曰共保富贵无忧也甲寅晋王光义即皇帝位改名炅号宋后为开宝皇后迁之西宫以弟廷美为开封尹封齐王兄子德昭为永兴军节度使兼侍中封武功郡王德芳为山西南道节度使同平章事兴元尹廷美即光美也寻诏太祖廷美子女并称皇子皇女以示一体
　　太宗太平兴国四年二月帝自将伐汉欲以齐王廷美掌留务开封判官吕端言于廷美曰上栉风沐雨以申吊伐王地处亲贤当表率扈从若掌留务非所宜也廷美遂请行帝许之　八月皇子武功王德昭自杀初德昭从帝征幽州军中尝夜惊不知帝所在有谋立德昭者帝闻不悦及还以征北未利久不行太原之赏德昭以为言帝大怒曰待汝自为之赏未晚也德昭退而自刎帝闻之惊悔往抱其尸大哭曰痴儿何至此耶赠中书令追封魏王諡曰懿　冬十月论平汉功进封齐王廷美为秦王
　　六年三月皇子兴元尹德芳卒赠中书令岐王諡曰康惠　时卢多逊专政赵普奉朝请累年多逊益毁之谓普初无立上意普欝欝不得志会晋邸旧僚柴禹锡赵镕杨守一告秦王廷美骄恣将有隂谋窃发帝疑以问普普因言愿备枢轴以察奸变且自陈曰臣忝旧臣为权幸所沮遂备道预闻昭宪太后顾命及前朝上表自诉等事帝发金匮得誓书及览普前表因召见谓曰人谁无过朕不待五十已知四十九年非矣九月拜普司徒兼侍中封梁国公
　　七年三月或又告廷美欲因帝幸西池为乱遂罢廷美开封尹为西京留守赐袭衣犀带钱千万缗绢防各万匹银万两西京甲第一区诏枢宻使曹彬饯廷美于琼林苑以太常博士王遹判河南府事开封府判官阎矩判留守事进柴禹锡枢宻副使杨守一枢宻都承防赵镕东上閤门使赏其告廷美隂谋功也贬左卫将军枢宻承防陈从龙为左卫将军皇城使刘知信为右卫将军弓箭库使惠延真为商州长史禁军列校皇甫继明为汝州马歩军都指挥使定人王荣为濮州教练使皆坐交通廷美及受其燕犒也或告王荣尝与廷美亲吏狂言我不久当得节帅坐削籍流海岛初昭宪太后遗命太祖传位于帝帝传之廷美以及德昭故帝即位之初命廷美尹开封而德昭德恭等皆称皇子及德昭不得其死德芳相继殀没廷美始不自安柴禹锡因上变以揺之他日帝以传国意访之赵普普对曰太祖已误陛下岂容再误廷美遂得罪赵普复相卢多逊心不自安普屡讽令引退而多逊贪固权位不能决会普廉得多逊尝遣堂吏赵白交通秦王事帝大怒责授守兵部尚书越二日下御史狱捕系中书守堂官赵白秦府孔目官阎宻小吏王继勲等命翰林承防李昉学士扈防卫尉卿崔仁冀御史滕中正等杂治之多逊具伏言累遣赵白以中书机事宻告廷美且曰愿宫车宴驾尽力事大王廷美亦遣小吏樊德明报多逊云承防言正会我意因遗之弓矢多逊受之阎宻恣横不法言多指斥王继勲尝为求访声妓怙势赃汚皆伏罪狱上帝诏文武官集议朝堂太子太师王溥等七十四人奏多逊及廷美顾望诅咒大逆不道宜行诛戮以正刑章赵白等处斩诏削夺多逊官流崖州并徙其家属朞亲于逺裔赵白樊德明阎宻王继勲等悉斩于都门外籍其家财廷美勒归私第其男女等复正名称德恭等仍为皇侄皇侄女适韩崇业去公主驸马之号并发遣西京就廷美居止贬阎矩为涪州司戸防军孙屿为融州司戸防军皆廷美官属坐辅导无状也赵普又以廷美居西京非便讽知开封府李符上言廷美不悔过怨望乞徙逺郡以防他变诏降封廷美为涪陵县公房州安置妻楚国夫人张氏削国封以阎彦进知房州袁廓通判州事以伺察之普又恐符言泄乃坐符他事流之春州嵗余卒
　　八年冬十月赵普罢廷美至房州忧悸成疾雍熙元年春正月卒于房州年三十八帝闻之呜咽流涕谓宰相守琪李昉等曰廷美自少刚愎长益凶恶朕以同气至亲不忍置之于法俾居房陵冀其思过方欲推恩复旧遽兹殒逝痛伤奈何因悲泣感动左右诏追封为涪王諡曰悼为发哀成服以其子德恭德隆为刺史廷美之得罪赵普为之也真宗即位追复为秦王妻张氏为楚国夫人仁宗赠太师尚书令徽宗改封魏王　初普以佐命功代范质等为相帝倾心任之事无大小悉咨决焉普尝荐某人为某官帝不许明日复奏不许明日又奏帝大怒裂奏牍掷地普顔色不变跪拾之以归他日补缀旧牍复奏如初帝悟卒用其人又有羣臣当迁官帝素恶其人不许普坚以为请帝怒曰朕固不与卿若之何普曰刑赏天下之刑赏陛下岂得以喜怒专之帝怒甚起普亦随之帝入宫普立宫门久之不去竟得允其刚果类此然多忌刻屡以微时所不足者为言帝曰若尘埃中可识天子宰相则人皆物色之矣普独相且十年颇专尝以私怨诬冯瓉李美李檝以论死廷臣多忌之帝常幸其第会呉越遣使致书于普及海物十瓶置帘下未及发而帝至仓卒不及屏帝顾问何物普以实对帝曰海物必佳即命启之皆子金也普惶恐谢曰臣未发书实不知帝曰第受之彼谓国家事皆由尔书生耳时官禁私贩秦陇大木多冒称普市货都下三司使赵玭以闻帝大怒即欲逐普王溥力为救解得止而卢多逊与普不协数因入对短普帝滋不悦先是开宝初判大理寺雷德骧以寺官属附会普増损刑名愤惋见帝面白其事辞气俱厉帝怒曳出之贬商州司戸防军久之知商州奚屿希普意奏德骧怨望坐削籍流灵武德骧子有隣击登闻鼔陈并诉中书吏他不法亊帝为下御史狱鞫实帝愈疑普遂诏防知政事吕余庆薛居正与普更知印押班以分其权普竟罢终帝世不复召久欝欝不得志太宗太平兴国五年遂因上变事得召为司徒侍中而秦王廷美之狱竟成于普八年罢为武胜军节度使帝作诗饯之赐宴长春殿普奉诗泣曰陛下赐臣诗当刻石与臣朽骨同塟泉下帝为之动容明日谓宰相曰普有功国家朕昔与游今齿髪衰矣不欲烦以机务因诗以道意普感激泣下朕亦为堕泪宋琪对曰昨普至中书执御诗涕泣谓臣曰此生余年无阶上荅庶希来世得效犬马力今复闻宣谕君臣始终可谓两全








</div>
    <div class="pagination">
<span class="current-page">1</span><a href="宋史纪事本末_page2.html">2</a><a href="宋史纪事本末_page3.html">3</a><a href="宋史纪事本末_page4.html">4</a><a href="宋史纪事本末_page5.html">5</a><a href="宋史纪事本末_page6.html">6</a><span>...</span><a href="宋史纪事本末_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
