<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 24 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 24 页/共 43 页</h1>
    <div class="content">秋七月，议皇考于太庙。初，帝因严嵩请，既敕礼部议，又谕嵩曰：“太宗靖难，功与开创同，当称祖以别之。”嵩遂上议曰：“古者父子异昭穆，兄弟同世次。殷有四君一世而同庙，不系父子故也。晋则十一室而六世，唐则十一室而九世。宋真宗诏议太庙礼，学士宋议以太祖、太宗合祭同位。其后图，又以太祖、太宗同居昭位，皆古事之可据者。皇考亲孝宗弟，臣谓宜奉皇考于孝宗之庙。我太祖即位，仁祖虽自布衣，必享天子之祀。皇考顾独阙焉，圣心必有所不安。”又曰：“古礼：宗，无定数；祖，非有功者不得称。汉世称祖者二：高祖，世祖。光武再造汉室，故无二祖之嫌。我文皇定鼎持危，功莫大焉。尊称为祖，圣见允宜。”嵩奏出，群臣翕然无异议。时张孚敬死已六年矣。
九月辛巳，奉太宗文皇帝为成祖，皇考献皇帝为睿宗。癸未，皇考于太庙。辛卯，大飨上帝于玄极殿，奉睿宗配享。二十年夏四月辛酉，九庙灾。时久不雨，是日初昏，阴雨骤
至，大雷雹以风。忽震火起仁庙，烈风嘘之。须臾，毁其主，延及成祖主，亦毁，遂及太祖昭穆群庙，惟献庙独存。二十四年秋七月，太庙成，布诏天下。
穆宗隆庆元年春三月，礼科左给事中王治上言：“献皇帝入庙称宗，在今日犹有当议者。盖献皇虽贵为天子之父，实未尝南面临天下，而今乃与祖宗诸宗、诸帝并列；虽亲为武宗之叔父，然尝北面武宗，而今乃设位于武宗之右。揆之古典，终为未合。故先帝于献皇帝庙之后，世庙之享，犹不忘设。是先帝之心，亦自有不安者。臣以为献皇太庙，千万岁后，不免■迁；若专祀世庙，则亿万世不改。惟陛下下廷臣议求至当，以妥献皇之灵，以光先帝大孝。”章下所司，格不行。
谷应泰曰：孝宗仁圣，麟趾不蕃。武庙盘游，前星失耀。再世衰微，古今至变也。当是时，重继嗣者私恩，重承统者大义。而世宗以臣绍君，以弟承兄。敷天臣民，谁忍孝宗之嗣一传卒斩者？既已斩焉，则忠臣义士不能复续，求其同气之近者立之，统在嗣亦在矣。所以武宗遗诏，不敢子视世庙也。既已兄称武庙，因欲并考孝宗，则孝以无孙反因得子，于义为诬；称子逼武，二统嫌孝，于理亦碍。况父子至亲，岂可隔世轶代，妄相附属？比之定陶、濮王生视寝膳，死视敛含，曾有鞠[B13W]之恩，蚤定父子之分者，迥相判也。既不考孝，即考兴献，天下有无父之人乎？汉宣不皇其父，未尝不考皇孙；光武不皇其父，未尝不考南顿。既考兴献，即当皇兴献，天下有子为天子，父为列侯者乎？据称兵逆父，遂不敢皇，犹之舜不王瞍，禹不王鲧也。兴献以肇篆启圣，俨然皇焉。亦犹之周王王季，周王文王也。汤不王商癸，而周王王季；光武不王南顿，而世宗王兴献。踵事增华，礼以义起，孝子之至也。所疑者，考兴献，则疑于无孝宗；皇兴献，则疑于跻武宗。凭几弥留，奉迓入继，不能得世宗而延其嗣，反欲召兴献而乱其统，此举朝所以沸腾，百官所以号泣也。
不知太庙者，承统之地，皇而不庙者有异；称宗者，继统之名，皇而不宗者亦殊。懿文太子亦得为康皇帝，英宗斥成阝王，然亦称景泰帝。不入庙，则地不Τ；不称宗，则名不嫌。亲近则尊，亲尽则祧。辟之遥除之官，追赠之号。曲体罔极之私情，无预朝廷之名器。乃世宗尊为天子，必欲使之不王其父；兴献为天子父，必欲与之共臣其子，此则议礼诸臣之过也。至于观德殿足矣，必欲迁近太庙，与之同门；献皇帝足矣，必欲削去“兴献”，崇加徽号。见太后于世庙，著献皇之《实录》，折衷礼经，毋乃不伦。兴国皇太后圣旦，则宴赉有加；昭圣皇太后千秋，即传免朝贺。传闻乖异，存殁伤心。卒之不加宗，不入庙，杀徽称，止迁葬，则亦璁、萼有功于存统也。
若夫廷和等之伏阙呼号，甚于牵裙折槛；世宗之疾威杖戍，竟同元佑党人。大礼未成，大狱已起，君臣交失，君子讥焉。而廷和戮及身后，杨慎谪死贬所。濮议诸臣，旋蒙赐还；兴国之狱，无复金鸡。此则世宗乏锡类之仁，亦璁、萼诸人无休休之量也。至于丰坊倡议，严嵩附和，严父之说兴，睿宗之号进。孝宗几疑通宫，武庙嫌跻新鬼，以明察始，以丰祢终。盖丰坊固子政之刘歆，分宜实议礼之林甫，善作者不必善成。惜乎！不令张孚敬见也。 

卷五十一



○更定祀典世宗嘉靖九年二月，给事中夏言请更郊祀。洪武初，中书省臣李善长等进《郊社宗庙议》：“分祭天地于南北郊，冬至则祀昊天上帝于圜丘，以大明、夜明星、太岁从；夏至则祀地于方泽，以五岳、
五镇、四海、四渎从。德祖而下四代各为庙，庙南向，以四时孟月及岁除凡五享。孟春特祭于各庙，孟夏、孟秋、孟冬、岁除则合祭于高祖庙。祀社稷以春秋二仲月上戊日。”太祖从之。行之十年，水旱不时，多灾异。太祖曰：“天地犹父母也，泥其文而情不安，不可谓礼。”乃以冬至合祀天地于奉天殿，列朝仍之。至是，给事中夏言上言：“古者祀天于圜丘，祭地于方泽。是故兆于南郊，就阳之义；瘗于北郊，即阴之象。凡以顺天地之性，审阴阳之位也。岂有崇树栋宇，拟之人道者哉！至于一祖二宗之配享，诸坛之从事，不于二至而于孟春，稽之古礼，俱当有辨。因引程、朱之论，以驳合祀之不经。”疏入，上方以大礼恚群臣，将大有更易，得之甚悦。赐言四品服织币，以旌其忠。
夏四月，廷臣集议郊祀典礼。先是，夏言疏见纳，詹事霍韬嫉之，上言“分郊为紊朝政、乱祖制”。帝置不问。韬复为书遗言，甚言“祖宗定制不可变。《周礼》为王莽伪书，宋儒议论皆为梦语。东西郊之说起，自是而九庙亦可更矣”。言飞章并其书上之，帝怒，下韬狱。于是中允廖道南上疏，杂引《周礼》、《汉志》、《唐六典》诸书，以明我朝郊庙之礼，皆所当议。其略曰：“我太祖高皇帝初年建圜丘钟山之阳，方丘钟山之阴，分祀天地。至十年，感斋居阴雨之应，览京房灾异之说，始命即旧址为坛，行合祀。夫前之分祀，酌万世帝王之道，礼本太始者也；后之合祀，感一时灾异之应，礼缘人情者也。太宗迁都，当时未有建白，以复古制者，礼乐百年而后兴，讵不信哉？至于宗庙之制，国初立四亲庙，德祖居中，懿、熙、仁祖次分尤右。昭穆有定位，有定时，视商、周七庙、九庙，其揆一也。九年十月，改建太庙，乃比汉人同堂异室之制。时享岁，则设累朝衣冠于神座而祀之。于是始以功臣配享矣，恐非古先圣王尊尊亲亲之道也。《周礼大宗伯》：‘兆日于东郊，兆月于西郊。’我圣祖亦有朝日、夕月之礼，有其举之，莫敢废也。且今之大祀殿，正仿古明堂之制。宜法圣祖初制，兆圜丘于南郊以祀天，兆方丘于北郊以祀地。尊圣祖配享，以法周人尊后稷之意。而又宗祀太祖、太宗于大祀殿，以法周人宗祀文王于明堂之礼；兆大明于东郊，兆夜明于西郊，以法周人朝日、夕月之礼。增太庙大之祭，正太祖南向之位，移功臣于两庑。庶尊尊有杀，亲亲有等，而古典复。”疏入，下礼臣议，赞善蔡■，修撰伦以训、姚涞，祭酒许诏，学士张潮，编修欧阳德，给事中陈侃、赵廷瑞，御史陈讲、谭■皆以合祀为宜，而涞言犹切。夏言复疏，申明祀享之议，曰：“周人以后稷配天于郊，以文王配帝于明堂。欲尊文王而不敢以配天者，避稷也。今宜奉太祖配天于圜丘，所以尊太祖；奉太宗配上帝于大祀殿，所以尊太宗。”于是复会群臣集议。右都御史汪钅宏、编修程文德、给事中孙应奎、御史李循义等八十二人皆主分祀。大学士张璁、董、闻渊等八十四人亦主分祀，而谓成宪不可轻改，时诎不可更作。尚书李瓒、编修王教、给事中魏良弼、御史傅炯、行人秦鳌、柯乔等二十六人亦主分祀，而欲以山川坛为方丘。尚书方献夫、李承勋，詹事霍韬、魏校，编修徐阶，郎中李默、王道二百六人皆主合祀，而不以分祀为非。英国公张仑等一百九十八人无所可否。帝命再议。于是张璁杂引《五经》及诸史言郊祀者，条析合祀之非，明分祀之是，名曰《郊祀考议》，上之。又疏言：“太祖、太宗分配未当。”帝然其郊议疏，言不报。尚书方献夫、詹事霍韬亦上言，前主合祀非是。帝不问，寻复韬职。
五月，初建四郊，群臣议上，帝曰：“分祀良是。”乃命建圜丘于南郊，其北为皇穹宇；建方丘于北郊，其南为皇祗室；作朝日坛于东郊；夕月坛于西郊。
秋七月，罢姚广孝配享太庙，移祀于大兴隆寺，从礼部尚书李时之请也。罢列代帝王南郊从祀及南京庙祭，命立帝王庙于京师。初立文华殿圣师之祭，奉皇帝伏羲氏、神农氏、轩辕氏、帝师
陶唐氏、有虞氏、王师夏禹王、商汤王、周文王、武王南向，左先圣周公，右先师孔子，东西向。凡岁，春秋开讲先期一日，皇帝皮弁服，拜跪行奠礼。
冬十月，正孔子祀典，易木主及厘正从祀诸贤。洪武初，司业宋濂上《孔子庙堂议》，略曰：“世之言礼者，皆出于孔子。不以礼祀孔子，亵祀也。古者，主人西向，几筵在西也。
汉章帝幸鲁祠孔子，帝西向再拜。《开元礼》：‘先圣东向，先师南向，三献官西向。’犹古意也。今袭开元二十七年之制，迁神南面，非神道尚右之意矣。古者，木主栖神，天子、诸侯庙皆有主。大夫束帛，士结茅为，无像设之事。今因开元八年之制，抟土而肖像焉，失神而明之之义矣。古者，灌鬯芮萧，求神于阴阳也。今用熏芗代之，非简乎？古者，郊庙祭飨，皆设庭燎，示严敬也。今以秉炬当之，非渎乎？古之道，有德者使教焉，死则以为乐祖，祭于瞽宗，谓之先师。若汉，《礼》有高堂生，《乐》有制氏，《诗》有毛氏，《书》有伏生也。凡始立学者，必释奠于先圣、先师，非其师弗学，非其学弗祭。《开元礼》：‘国学祀先圣孔子，以颜子等七十二贤配。诸州惟配颜子。”今以荀况之言性恶，扬雄之事王莽，王弼之宗老、庄，贾达之忽细行，杜预之建短丧，马融之附世家，亦厕其中，吾不知其何说也。古者，立学以明伦，子虽齐圣，不先父食。今回、参、坐飨堂上，而其父列食于庑间，吾不知其何说也。古者，士见师以菜为贽，故始入学者必释菜，以礼其先师，其学官时祭，皆释奠。今专用春、秋，非矣。释奠有乐无声，释菜无乐，是二释之轻重，以乐之有无也。今袭用汉、魏律，所制大成乐，乃先儒所谓乱世之音，可乎？古者，释奠、释菜，名义虽存，而仪注皆不可考。《开元礼》彷佛《仪礼馈食篇》节文为详，所谓三献，献后各饮福，即尸酢主人、主妇及宾之义也。今惮其烦，惟初献得行之，可乎？他如庙制之非宜，冕服之无章，器用杂乎雅俗，升降昧乎左右，更仆不可尽。昔者，建安熊氏欲以伏羲为道统之宗，神农、黄帝、尧、舜、禹、汤、文、武次而列焉。皋陶、伊尹、太公、周公暨稷、契、夷、益、传说、箕子皆天子公卿之师，式宜秩祀天子之学。若孔子，实兼祖述宪章之任，其为通祀，则自天子下达。苟如其言，则道统益尊，三皇不沦于医师，太公不辱于武夫矣。昔周立四代之学，学有先圣，虞庠以舜，夏学以禹，殷学以汤，东胶以文王。复取当时左右赞成其德业者，为之先师，以配享焉。此天子立学之法也。”上不喜，谪濂安远知县，不果用。
天顺间，林鹗知苏州。时苏学庙像，岁久剥落。或欲加以修饰，鹗曰：“塑像，非古也。我太祖于太学易以木主。彼未坏者，犹当毁之。幸遇其坏，易以木主，有何不可。”或以毁圣像疑之，鄂曰：“此土耳，岂圣贤耶！孔子生佛教未入中国之前，乌识所谓像哉？”于是并易从祀诸贤，皆为木主，然其它郡县如故也。至是，上因纂《祀典》议成，谕大学士张璁，“凡云雨风雷之祀，以及先圣先师祀典，俱当以次纂入。”璁曰奏：“孔子祀典，自唐、宋以来，未有得其正者。臣谨采今昔儒臣议，上圣明垂览，以为百世永遵之典。一、谥号。汉平帝元年，初追谥孔子曰褒成宣圣公，唐玄宗追谥为文宣王，元武宗加大成至圣文宣王。元姚燧曰：‘孔子卒，哀公诔之，子贡以为非礼。平帝始封谥，盖新莽以文其奸也。’国初，大学士吴沈《孔子封王辨》曰：‘后世之礼，有甚似而实非者。《春秋》，列国僭王则黜之。夫子，人臣也。生非王爵，死而谥之，可乎？《书》曰：“天降下民，作之君，作之师。”师也者，君之所不得而臣者也。故曰：“诏于天子无北面。”所以尊师也。彼以王爵之贵，而隆于称师者，习俗之见也。’布政夏寅曰：“唐玄宗开元既尊老子为玄元皇帝，尊太公为武成王，则追谥孔子不得而缺。岂可以李林甫不学无术之谬，制为万世程乎？’祭酒丘浚曰：‘自汉平帝追谥孔子为宣尼公，至开元加以“文”。文者，经天纬地者也。若夫“宣”之为言，谥法之美，不过圣善周闻而已，何足为圣人轻重哉？’又曰：‘自古谥号，未闻有喻言者。“大成”之言，出于《孟子》，成者，乐之一终也。加此于至圣文宣王之上，于圣德无谓也。’一、章服。唐玄宗开元间，诏追谥文宣王，仍出王者衮冕之服以衣之。宋真宗祥符间，加先圣冕服桓圭一，从上公之礼，冕九旒，服九章。徽宗崇宁间，始诏冕用十二旒，衮服九章。金世宗大定间，大成殿圣像冠十二旒，服十二章。朱熹曰：“宣圣之设像，非古也。”洪武间，创南京太学，止用神主不设像。今国子监有设像者，仍元之旧也。丘浚曰：‘塑像之设，自佛教入中国始。’李元言：‘颜子立侍。’则像在唐前已有之矣。呜呼！姚燧有言：‘《北史》：敢有造泥人、铜人者，门诛。’则泥人固非祀圣人法也。后世化其道而为之长短丰瘠，郡异县殊，非神而明之之道也。一、笾豆乐舞。唐开元间，诏祀先圣，乐用九宫，舞用八佾。宋徽宗大观间，赐礼器一副，内笾十幂全，豆十盖全。国朝成化十三年，用礼部尚书周洪谟议，诏增六佾为八佾，加笾豆为十二，祭酒章懋及夏寅皆非之。以为十二笾豆、八佾，惟太学可行，天子所自祭也。郡县皆行之，祭礼僭矣。夫孔子不观鲁僭王之礼，宁自蹈非礼之祀哉！一、配享。唐贞观间，始诏颜回配享。曾参、孔，俱宋咸淳间配享。孟轲，元丰间配享。宋洪迈曰：‘自唐以来，以颜渊至子夏为十哲，坐祀庙堂上。其后升颜子配享，则进曾子于堂，居子夏次。然颜子之父路，曾子之父点，乃在庑下从祀之列。子虽齐圣，不先父食，其何以安？’熊禾曰：‘宜别设一室，以齐国公叔梁纥居中南面，杞国公颜无由、莱芜侯曾点、泗水侯孔鲤、邾国公孟孙氏侑食西向。’弘治时，谢铎、程敏政俱是之。敏政又以程子之父向、朱子之父松请。向不附王安石新法，松不附秦桧和议，其历官行已足述也。一、从祀。程敏政疏曰：‘唐贞观三十一年，始以左丘明等二十七人从祀孔子庙庭，而并及马融等。臣考历代正史，马融初应邓骘之召为秘书，历官南郡太守，以贪浊免，髡徙朔方。又为梁冀草奏杀李固，作《西第颂》美之。刘向初以献赋进，喜诵神仙方术。尝上言黄金可成，铸作不验，下吏当死。所著《洪范五行传》，流为阴阳术家之小技。贾逵以献颂为郎，附会图谶，致通显，不修小节，盖左道乱正之人也。王弼、何晏倡清谈，所注《易》，专祖老、庄。而范宁追究晋室之乱，以为王、何之罪，深于桀、纣。何休则止有《春秋解诂》一书，黜周王鲁，又注《风角》等书，班之于《孝经》、《论语》，盖异端邪说之流也。戴圣为九江守，多不法，何武劾之而免。及为博士，毁武于朝。子宾客为盗系狱，武平心决之，得不死，则又造武谢。王肃仕魏封兰陵侯，乃以女适司马昭。又为司马师画策计文钦、毋丘俭，济其恶。杜预守襄阳，数馈遗洛中贵要。伐吴，因斫瘿之议，尽杀江陵人。以吏则不廉，以将则不义。凡此诸人，皆当罢黜。而议者谓能守其遗经，转相授受。臣窃以为不然。夫守其遗经，若左丘明、公羊高、[QDXD]梁赤之于《春秋》，伏胜、孔安国之于《书》，毛苌之于《诗》，高堂生之于《仪礼》，后苍之于《礼记》，杜子春之于《周礼》，可以当之。融等不过训诂释章句而已。至于郑众、卢植、郑玄、服虔、范宁五人，虽若无过，然所行未能窥圣门，所著未能明圣学也。臣愚，乞罢戴圣等八人祀、郑众等五人祀于乡。后苍在汉初说《礼》数万言，号《后氏曲台礼》，《礼记》赖以传。乞加封爵与左丘明等。至孔子弟子见于《家语》者，颜回而下六十六人。而司马迁《史记》所载，多公伯寮、秦冉、颜何三人；文翁成都庙所画，多蘧瑗、林放、申枨三人。臣考宋邢《论语注疏》，申枨，孔子弟子，在《家》语作“申续”，《史记》作“申党”，其实一也。今朝廷从祀，申枨封文登侯，在东庑；申党，封淄川侯在西庑，甚无谓。且公伯寮乃圣门之蟊，而孔子称瑗为夫子。《家语》、《史记》，林放俱不在弟子之列。秦冉、颜何，疑亦字画相近之误。臣愚以为：申枨、申党位号，宜存其一；公伯寮等五人，宜罢其祀；而瑗、放者，各祀于其乡。又洪武三十九年，行人司副杨砥请黜扬雄，进董仲舒。高皇帝纳其言，行之。然荀况、扬雄，实相伯仲，而况以性为恶，以《礼》为伪，以子思、孟子为乱天下，宜并况黜之。其尚可议者：则隋之王通、宋之胡瑗也。先儒以通为僭经，而瑗亦少论著。程子曰：“王通，隐德君子也。”其粹处，殆非荀、扬所及。朱子小学书，亦备载瑗事。以为自秦、汉以来，师道之立，未有过瑗者。亦宜加封爵，使得从祀学官。’臣按：敏政所奏，率多正论可采，而弘治初，礼官沮格不行。同时，谢铎请祀杨时，罢吴澄。举人桂萼亦请祀蔡元定，以为《律吕》、《大衍》诸书，俱有功于性理。又授其子《皇极范数》，此亦众论之公也。臣又按：欧阳修所著《本论》，有翊道之功。苏轼曰：‘自汉以来，道术不出孔子。五百余年而得韩愈，愈之后三百余年而得欧阳子。’夫韩愈既以从祀，欧阳修岂可缺哉！”疏入，上命礼部会翰林诸臣议，编修徐阶上言：“天子王祀孔子，承袭已久。一日不王，众人愚昧，将妄加臆度，以为陛下夺孔子王爵，易惑难晓。且天子像祀孔子，衮冕章服，然王度，苟去王号，势必撤毁。臣闻爱其人者，杖履犹加珍惜，况先圣之遗像乎！国家庙祀孔子，宫墙之制，下天子一等。乐舞笾豆，与天子同。今八佾、十笾，盖犹诸侯之礼。苟去王号，将复司寇之旧。彝宫杀乐，以应礼文，恐妨太祖之初制矣。”帝览疏，不怿，出阶为延平府推官。帝乃自著《正孔子祀典说》，颁赐群臣。璁复为《孔子祀典或问》上之，上嘉焉，众议乃定。于是改大成至圣文宣王为至圣先师孔子。其配享四子，仍称复圣、宗圣、述圣、亚圣。从祀弟子称先贤，左丘明以下称先儒，俱罢公、侯、伯爵，撤像题主祀之。申枨、申党二人，存枨去党。罢公伯寮、秦冉、颜何、荀况、戴圣、刘向、贾逵、马融、何休、王肃、王弼、杜预、吴澄十三人。林放、蘧瑗、郑玄、卢植、郑众、服虔、范宁祀于其乡。进后苍、王通、胡瑗、欧阳修。又以行人薛侃议，并进陆九渊从祀，而别祀启圣公叔梁纥，以颜无由、曾点、孔鲤、孟孙氏、程向、朱松、蔡元定从祀焉。改称大成殿为先师庙。
十二月已酉，初有事于南郊。先是，上命制圆丘祀器，金炉、玉爵、锦幕、圭璧及钟、磬、贲鼓诸乐器。既成，陈于文华殿，召大学士张璁阅视。是日，帝亲祀于圜丘，奉太祖西向配，各も犊一，用璧三，献九，奏乐，舞用八佾。从祀四：大明、夜各も牛一，恒星、五曜、群星及云、雨、风、雷师各牛一、羊一、豕一。明日，布诏天下，颁恩锡于庶官，布宽恤于小民。
大学士张璁言：“顷者，生员李时扬疏请举祀郊之礼，以祈圣嗣。夫古后稷之生，祈于；孔子之生，亦祷于尼山。《大雅既醉》之诗曰：‘公尸嘉告。’曰：‘君子万年，未锡祚胤。’曰：‘厘尔女士，从以孙子。’夫公尸之告，皆祖考之锡福也。臣愿当兹慎选淑女之时，以广求嗣续之诚，告于太庙、世庙，以祈祖考之祜，慰圣母之心。”上嘉其请，择十二月二十四日行礼，夏言充祈嗣醮坛监礼使。
十年春正月乙未，特享太庙，正太祖南向位。初，太祖立四亲庙，德、懿、熙、仁同宫异庙，各南向。孟春特享于群庙，三时各祭于德祖庙，序用昭穆。后改建太庙，同堂异室，亦各南向。四孟及岁除俱各祭于中室，仍序昭穆如初，罢特享礼。至英宗升，九室悉备。宪宗将，用礼官仪，祧懿祖。孝宗，祧熙祖。武宗，祧仁祖。独德祖不祧。时享，则太祖、太宗以下，俱东西向。至是，帝谕张孚敬曰：“朕欲自今春享，奉太祖居中，太宗而下，各居一室，行特享礼。三时仍聚群庙于太祖之室，昭穆相向，行时礼。季冬中旬，并享太庙，亲王、功臣配食两庑，以存太祖当代之制。岁暮节祭，行于奉先殿。世庙止行四时之享，岁暮祭于崇先殿。庶祭义明而万世可行也，邪论勿惑。即会李时议上，或咨夏言以助之。”孚敬唯唯如谕。议闻，帝从之。乃命祠官于庙中设如九庙状，奉太祖南向，群宗■迁就室，各南向，特享之。始退德祖于祧殿，不复预时享矣。
祈[QDXD]于大祀殿。初，帝以孟春上辛，行祈[QDXD]于大祀殿，祭皇天上帝，用も犊一、苍玉一、三献九奏，乐舞八佾，奉太祖、太宗配享。夏言建议：二郊奉太祖配，祈[QDXD]奉太宗配。张孚敬以为不可，留中不下。言又疏请，帝谓群臣“违君悖礼”。切责之。乃命祈[QDXD]，太祖、太宗并配，二郊专奉太祖焉。已而惊蛰，始祈[QDXD]。
命议祭、大雩、秋报诸礼。帝既正太祖位向，欲复古祭。乃命辅臣及礼官集议。已而兼问大雩、秋报诸礼，命五品官亦与议焉。侍读学士夏言上言：“惟天子有，故立始祖之庙。则有世系可考者，十世犹将立之。然则又以何者为始祖自出之帝，而祀之始祖之庙乎？我祖宗之有天下，以德祖为始祖，百有六十余年，尊享太庙之祭。今又定为大，统群庙之主矣。然则王之祭，又可复尊祖德乎？身为始祖，而又为始祖之自出，恐无是礼也。三代而下，必欲如夏、商之黄帝、帝喾则无所考。若强求其人，如李唐之祖聃，又非孝子慈孙之所忍为也。臣愚以为：宜设先祖虚位，而以太祖配享。盖太祖始有天下，实始祖也。”疏入，帝深然之。时中允廖道南上言：“皇姓为颛顼之后，宜颛顼。”太学士孚敬曰：“言虚位者失之幻，言颛顼者失之诬，惟德祖为当。”李承勋等皆以为然。夏言复抗疏折其非是。已而帝竟从言议，定以丙、辛年孟夏行大礼于太庙。凡祭，先一日，令中书官书神牌于太庙，曰“皇初始帝”。神南向。太祖配，位西向。帝又欲于奉天殿行秋报礼，中陛行大雩礼。夏言言：“秋报宜于大祀殿，奉文皇帝配。大雩宜于郊兆，傍为坛，孟夏后雩祭。”帝谓：“孟春上辛，既行祥[QDXD]礼。若春夏雨以时，则雩祭代摄，否则躬祀。秋报礼姑寝不举。”
二月庚辰，初朝日。是日春分，初行朝日礼于东郊，太牢一，用玉礼三献，乐七奏，舞八佾。三月，建大神殿于南郊。初，南郊撤屋为坛祭之，奉上帝神牌
圜丘上，配以太祖。既祭，而神牌莫知所藏，帝命建大神殿以藏之。帝又念旧存斋宫在圜丘北是踞视圜丘也，欲改建于丘之东南。夏言言：“向者大神殿之建，乃陛下竭诚事天，此制为可。若更起斋宫圜丘之傍，似于古人扫地之意，未为允协。且秦、汉以来，并无营室者。质诚尊天，不自封树，以明谦恭之意。故惟大次之设，为合古典。陛下前日考据精详，岂今偶未之思耶？伏望斋宫寝建，以仰太灵。”帝报可。
建土[QDXD]祗、先蚕坛于西苑。初议皇后亲蚕于北郊，自夏言首发之。至是，帝召张孚敬、李时诣西苑相地，建土[QDXD]坛。乃并建先蚕坛于神寿宫侧，而毁北郊蚕室焉。
五月壬子，初有事于北郊。是日夏至，帝祀地于方泽，用も牛一，黄琮一，三献九奏，乐舞八佾，太祖西向配，も牛一。从祀四坛、五岳及基运翊圣神烈山为一，五镇及天寿纪德山为一，四海四渎为二，各太牢一。
八月癸未，初夕月祭于西郊，如朝日礼。十一年夏四月，初营九庙。帝御文华殿东室，召大学士李时、翟銮，礼部尚书夏言，议复古七庙制。其太庙寝祧，俱存旧弗撤，
惟度地分建群庙，不决而退。廖道南疏请建九庙，并献《大祀礼成感雪赋》及御札曾及其名者三。帝悦，下礼臣议。夏言上言：“昔唐、虞五庙，夏后因之。殷、周皆七庙。而《祭法王制》与刘歆宗说，又各不同。朱熹《古今庙制》引《王制》：天子七庙，外为都宫，内叙昭穆。汉不考古，诸帝异庙异地，不合都宫，不叙昭穆。明帝遵俭自抑，遗命勿别为庙，遂有同堂异室之制。魏、晋、唐、宋皆然。我太祖初立四亲庙，始为近古。后改建太庙，又用明帝之制。皇上大厘祀典，于庙制不能无疑，形诸翰札召论者屡矣。第太庙南近宫墙，东迩世庙，西阻前庙，地势有限。垣外隙地，不盈数十丈。若依古制列六庙，即尽辟其地，犹不能容。欲稍减规制，则太庙嵬然，而群庙湫隘，于义未安。即使庙成，皇上冠冕佩玉，循纡曲之途，遍列群庙而奠献之，日亦不足矣。议者谓：‘群庙可摄。’皇上仁孝诚敬，可终岁举祭，止对越太祖，而不一至群庙乎？丘浚谓：‘宜间日祭一庙，自十四日而遍。’此盖无据而强为之说也。马端临曰：‘后世失礼，岂独庙制。汉儒以来，讲究非不详明，而卒不能复古者，以昭穆难定故也。’盖昭穆必父子继世而后可。兄弟相及则紊矣。故东都以来，同堂异室，未可尽非也。”帝曰：‘朕于天地百神祀典，俱已厘正。独太庙之礼，未能复古可乎？今太庙堂寝，俱有定制，不必更移。其昭穆庙次，即会官相度地势奏闻。”于是言惶惧谢罪，请“先诣太庙旁，量定地势，审度方位以闻”，帝从之。乃撤故庙，改建新宫。太祖居中，昭穆各三庙。成祖庙在六庙之上，诸庙合为都宫。庙各有殿，殿后有寝，藏主太庙。寝后别有祧寝藏祧主。太庙门殿皆南向，群庙门东西相向，内门殿寝皆南向。
十三年三月，帝视太学，释奠先师。帝以孔子改称“先师”，服皮弁服谒拜。用特牲奠帛行释奠礼，乐三奏，文舞八佾。从祀及启圣分奠，用酒脯。已，视学，进诸生横经布讲。仍谕令敦本尚实，勿徒事辞章。
六月，南京太庙灾，夏言上言：“京师宗庙，行将复古，而南京太庙遽罹回禄。陛下建德之意，圣祖启后之灵，不可不默会于昭昭之表也。”帝喜，令亟起新庙，南京太庙不复建，遗址筑周垣焉。时祀并入南京奉先殿，盖失镐、洛遗意矣。
十四年二月，初建九庙。先是，夏言请定七庙额，谓：“陛下复古庙制，正太祖南向位，则太庙之名，实符周典。太宗功德隆赫，特建百世不迁之庙，宜曰文祖世室，在三昭上；仁宗、宣宗各为昭穆第一庙；英宗、宪宗为昭穆第二庙；孝宗、武宗为昭穆第三庙，则万世不刊之制也。”帝从之。
十五年二月，纂修《祀仪》成，自天地日月、神祗、帝王、社稷及、先师、先农诸祀，悉为分类成书。首冠祀坛图制及宸谕诗歌；中书礼仪、礼器、乐舞、乐章；末附诸王表笺、群臣疏颂。于是侍读学士廖道南撰《颂九章》以献。
五月，建慈庆、慈宁宫，黜禁中佛像。时帝欲除去禁中释殿，以其地奉建慈庆、慈宁二宫，命廷臣议，佥以为可，帝即命撤之。召李时、夏言入视大善殿，见金范佛像不下千百，俱命销毁。其几案悬镀金函藏贮，尚多佛骨、佛牙诸物。言退上疏，力请焚瘗。帝从之，于是禁中邪秽，迸斥殆尽。
六月，敕祀姜原、后稷于武功。十一月，诏天下臣民得祀始祖，夏言据程颐议为请也。十二月，九庙成，诏天下。帝乃定五年一，祀皇初祖于太庙，
以太祖配。每立春特享祖宗于群庙，三时合享于太庙。季冬大于太庙。皇考献皇帝止举时祀。十七年秋九月，奉太宗文皇帝为成祖，皇考献皇帝为睿宗，配
上帝。十一月，荐大号于天，改昊天上帝称皇天上帝。二十年夏四月辛酉，九庙灾。二十四年夏六月，撤元世祖庙祀及其侑飨木黎华等五人，从给
事中陈裴议也。秋七月，太庙成，复同堂异室之制。
穆宗隆庆元年，礼官言：“先农之祭，即祈[QDXD]遗意。今二祀并行于仲春，不无烦数。宜罢祈[QDXD]，于先农坛行事。大享礼亦宜罢。”诏可，惟四郊如旧。
谷应泰曰：汉制近古，然礼制缺焉。唐祖李聃，宋祀灵应，礼官式微，愈彰诬亵。明初，宋濂诸臣讲礼戎行，颇多厘正。高祖喜简易，不见采择，岂礼乐必百年后兴欤！后世谨守故府，学士大夫莫敢辨难。世宗自大礼议，既然有更定制作之思，而诸臣纷纷言祀事矣。
嘉靖九年二月，议郊社礼。冬十月，议孔子礼。十一月，有事南郊。十年春正月，享太庙议祧礼。二月，祈[QDXD]议，行朝日礼，建土[QDXD]、先蚕坛。五月，有事北郊。八月，行夕月礼。十三年四月，视太学，行释奠礼。十四年二月，建九庙。十七年五月，议明堂秋飨礼。九月，献皇帝，加睿宗，配祀上帝。呜呼，盛哉！
至尊莫大于天地，至亲莫大于祖宗，教天下莫大于孔子，养天下莫大于土[QDXD]。尊天地，故有郊社。郊坛于南，社坛于北，本其气也。日月风雷、山海岳渎随焉，从其类也。配以太祖、明受命也。秋复飨于玄极殿，报其功也。秋则配于太宗，告成功也。晚易睿宗，昵于私已。亲祖宗故有太庙。太庙七，太祖、三昭、三穆也。文世室一，别祀成祖，不敢祧也。立春特享，三时合享，勤时祭也。季冬大，萃涣也。五年一，设皇初祖主，配于太祖，追本报远也。德祖祧矣，宜用德祖焉。虚设皇初祖位，泥古而诬者也。黜德祖若群帝然，嫌高帝已。
教天下，故祀孔子。孔子加封，自汉平帝始也。王拜于帝，僭已。称先师，礼也。庙祀设像，自唐开元始也。其亵已甚，易木主，礼也。八佾十二豆笾，自宋徽宗始也。祭用生禄，太学仍之，郡国减等，礼也。帝释奠，舞六佾，谬已。从祀四圣、七十二贤矣，曾点、颜路，退食庑下，子先父食，改附启圣，礼也。删申党，黜公伯寮等十三人，改蘧瑗等七人，进后苍等五人，考证班班，勿僭勿黩，礼也。
养天下，故祀土[QDXD]。祈[QDXD]于太祀殿，用人道也。配以太祖、太宗，有天下之主也。迁蚕室于西苑，申内禁也。土[QDXD]坛亦迁焉，非其类已。帝采稽典闻，精思祀，进退群心，斟酌美备，庶几一代之典，亦十世可知之故也。 

卷五十二



○世宗崇道教
嘉靖元年春三月，簿录大能仁寺妖僧齐瑞竹财资及玄明宫佛像，毁括金屑一千余，悉给商以偿宿逋。齐瑞竹，正德间赐玉玺书金印，赏赉无算。至是，从工部侍郎赵璜言也。礼部郎中屠埙发檄，扁查
京师诸淫祠，悉拆毁之。七月，帝渐兴寺观，崇奉诸教。汪珊疏言十渐。其三言：“议复诸不经淫寺观，非初罢之意。”章下所司。二年夏四月，暖殿太监崔文以祷祀诱帝，干清诸处各建醮，连
日夜不绝。又命内监十余人习经教于宫中，赏赉不赀。大学士杨廷和、九卿乔字等疏“请斥远僧道，停罢斋醮”。给事中周琅、张嵩、张汝、安盘等交章劾文，乞置重典。俱不报。
闰四月，停斋祀。时给事中郑一鹏上言：“臣巡光禄，见正德十六年以来，宫中自常膳外少有所取。迩者祷祀繁兴，制用渐广。干清、坤宁诸宫，各建斋醮。西天、西番、汉经诸厂，至于五花宫、西暖阁、东次阁亦各有之。或连日夜，或间日一举，或一日再举，经筵俱虚设而无所用矣。伤太平之业，失天下之望，莫此为甚。臣谓挟此术者，必皆魏彬、张锐之余党。曩以欺先帝，使生民涂炭，海内虚耗。先帝已误，陛下岂容再误！陛下急诛之远之可也。伏愿改西天厂为宝训厂，以贮祖宗御制诸书；西番厂为古训厂，以贮《五经》、子、史诸书；汉经厂为听纳厂，以贮诸臣奏疏，选内臣谨畏者司其钥，陛下经筵之暇，游息其中，则寿何以不若尧、舜，治何以不若唐、虞哉！”帝曰：“天时饥馑，斋祀暂且停止。”
五年，以道士邵元节为“真人”，吴尚礼为“左至灵”。七年春正月，大学士杨一清等言：“宫寝之中，非祀天之所，每日拜祝，恐劳且亵，请已之。”报闻。
十年十一月，遣行人召大学士张孚敬还朝，建祈嗣醮钦安殿，以礼部尚书夏言充醮坛监礼使，侍郎湛若水、顾鼎臣充迎嗣导引官。文武大臣递日进香，上亲行初、终两日礼。
十一年冬十月，编修杨名上《修省疏》，斥汪钅宏、郭勋之奸，乞罢工作祷祀。上怒，收系械讯，濒死，谪戍。十三年五月，上御重华殿，召大学士张孚敬、武定侯郭勋等五
人，入观祀天青爵，作《纪乐同游诗》。十四年夏四月，大兴隆寺灾，御史诸演请“顺天心，绝异端”。敕礼部尚书夏言覆奏，改僧录司于大隆善寺，僧徒还俗者听，并移
姚广孝神位。广孝神位，帝更定祀典，撤太庙配享，移入大兴隆寺者也。十五年春正月，加致一真人邵元节道号，赐玉带冠服。元节，兴安贵溪人。仙源范文泰见而奇之，授以《龙图龟范》之秘。嘉靖
初，征入京，召对便殿，首以“立教主静”之说进，帝嘉纳之。已，为祷雪辄应，命为致一真人，领金醮事，给玉金银象印各一。会帝有事南郊，召元节分献风雷灵雨坛，顶奉天殿，班二品，并封其师为“真人”。敕建真人府都城西，落成，命夏言作记刻之庭。岁给禄一百石，遣缇骑四十人充扫除役，赠田三十顷，蠲其租徭。至是，宠待益隆。
夏四月，诏求红黄玉以礼神。五月，除禁中佛殿，建慈庆、慈宁宫。时帝欲除去释殿，召武定侯郭勋、大学士李时、礼部尚书夏言入视大服千善殿，有金铸象
神鬼淫亵之状，又金函玉匣，藏贮佛首佛牙之类及支离傀儡，凡万三千余斤。言退上疏，力请“瘗之中野，不得渎留宫禁”。帝曰：“朕思此类，智者以为邪秽而不欲观，愚民无知，必以奇异奉之，虽瘗中野，必有窃发以惑民者。其毁之通衢，永除之。”于是禁中邪秽迸斥殆尽。
十一月，大修金醮于立极殿七日夜，以谢储祥。以大臣为上香监礼、迎嗣引导等使如旧。十二月，以皇嗣生，录致一真人邵元节祷祀功，加授礼部尚书，
给一品服俸，赐白金、文绮、宝冠、法服、貂裘。授其徒邵启为等禄秩有差。先是，上命中使即贵溪山中建仙源宫。既成，元节乞暂还山。已而帝遣锦衣千户孙经往趋起之，舟至潞河，命中使迎入，赐彩蟒衣并“阐教辅国”玉印。时帝以祈嗣设醮，旦夕有云气见于圻坛。上大悦，越三日，皇子生，遂有是命。
十七年，命建金大斋于内皇坛，白鹤绕坛，卿云捧日，赏赉天师张彦羽页有加。嘉靖初，彦羽页 入贺。上赐问，以“清心寡欲”对，加封正一嗣教真人，赐金冠、玉带、蟒衣、银币，遂留京邸。既而请还山，上遣行人持诏召之，称卿不名。宅毁，为作治。给事中黄臣谏曰：“昔者栾巴、郭宪巽酒止火，彦羽页宅毁，陛下又安用治之？”上不从。彦羽页 寻卒，诏如列侯，例赐■典。“天师永绪”，上所命名也。
十八年八月，致一真人邵元节死。时上躬视显陵，元节留京师。一日晨起，召其徒语之曰：“我殆将逝矣，安得走行在一见皇帝？”言未既，卒。帝驻跸裕州，闻之恸，手诏敕行在礼部赠谥，命中官锦衣护其丧。丧还，敕有司营葬，■典如伯爵例。
以方士陶典真为神霄保国宣教高士。典真，一名仲文，黄冈人，少为县掾，喜神仙方术，尝授符术罗田万玉山。而邵元节微时，亦往来仲文家。嘉靖初，仲文授辽东库大使，秩满至京师。时元节贵幸，比老欲请骸骨，未有间。会宫中黑眚见，元节治之无验，遂荐仲文代已。试宫中，稍能绝妖，帝宠异之。至是，扈驾南巡至卫辉，白昼有旋风绕驾不散，帝以问仲文，对曰：“当火。”遣仲文禳之，仲文曰：“火终不免，可谨护圣躬耳！”是夜，行宫果灾，宫中死者无算。锦衣陆炳排闼入，负帝出，竟无恙。明日，敕行在吏部授仲文是职，给诰印，许携其家于官。
九月，上谕辅臣曰：“朕欲命东宫监国，朕静摄一二年，然后亲政。”太仆卿杨最上言：“圣谕至此，不过信方士调摄耳。夫尧、舜性之，汤、武身之，非不知修养可以成仙，以不易得也。不易得，所以不学。岂尧、舜之世无仙人，尧、舜之智不知学哉？孔子谓‘老子犹龙’。龙，即仙也。孔子非不不知老子之为仙，不可学也。不可学，岂易得哉？臣闻皇上之谕，始则惊而骇，继则感而悲。犬马之诚，惟望端拱穆清，恭默思道，不迩声色，保复元阳。不期仙而自仙，不期寿而自寿。黄白之术，金丹之药，皆足以伤元气，不可信也。”帝览之大怒，逮系镇抚司考讯，久之死狱中。
十九年春正月，上疾不朝，拜天玄极殿。二月，建宫祈禳三日。八月，万寿圣节，建三昼夜醮，告天玄极殿。郭勋以方士段朝
用见，曰：“能化物为金银。”因以所化银器进，上大悦，曰：“殆天授也。”因授朝用紫府宣忠高士，荐其器于太庙，加勋禄米百石。十一月，进陶仲文为忠孝秉一真人，领道教事。寻加少保、礼
部尚书，又加少傅，食一品俸。二十年春正月，逮系御史杨爵下诏狱。爵上言曰：“君人者奉天安民，而使之各得其所也。今饥民颠连无告，委命沟壑，而土木之
工十年不止。又重委部臣，远建雷坛，以一方士之故，民膏血，民何以得其所哉？执左道以惑众，圣主所必诛。今异言异服，列于廷苑；金紫赤绂，赏及方术。保传之位，坐而论道。非极天下之选，不足以当此贵，而畀之迂怪之徒，名器之滥，至此极矣。陛下以天纵之圣，为上天元子。若远宗帝道，近守祖法，则和气致祥，罔有天灾。山川鬼神，亦莫不宁。安用此邪佞之术，列诸法禁之地，而藉之以为福哉？古人有言：‘君圣则臣直。’若震之以天威，加之以危祸，如往年杨最，言出而身即死，近日罗洪先等以言罢黜，国体治道，所损实多。臣恐忠荩杜口，则谗谀交进，安危休戚，无由以见，而堂陛之近，远于万里矣。”疏入，帝大怒，命镇抚司长系之。
二十二年春二月，段朝用下狱论死。初，朝用以黄白术结郭勋干进，久之技穷。勋有罪系狱，胁索勋赂，捶死勋家厮役张澜，复上疏渎奏。帝怒，收送法司论死。
宫婢杨金英等谋弑伏诛，帝曰：“朕非赖天地鸿恩，遏除宫变，焉有今兹！朕晨起至醮朝天宫七日。”醮之日，白鹤四十余翔空中，群臣贺。二十三年冬十月，大同边卒获叛人王三，上曰：“叛恶就擒，固
义勇之效力，实神鬼有以默戮之。”加秉一真人礼部尚书，陶仲文为少师，余如故。前此大臣无兼总三孤如仲文者。二十四年三月，建祈年醮朝天宫。
秋八月，永和王知燠献白鹿上寿，遂告鹿瑞于太庙。是时，上重箕仙。箕下，亦命有司掩■骼，出故御史杨爵、给事中周怡、工部郎中刘魁诏狱。皆从之。爵、怡、魁甫出三日，吏部尚书熊浃谏止箕仙，复逮狱如故。浃乞休，命锦衣卫遣校尉送原籍为民。
二十五年秋七月，久雨，上曰：“鹿瑞龟祥，氵存呈去岁。今朕辰日近，醴泉复出承华，虽圣贤不恃以怠也，而不可不敬谢。其自二十五日至八月望举谢，停封贡事，毋慢！”八月，加封陶仲文伯爵，仲文特进、光禄大夫、柱国，兼支大学士俸，任一子尚宝司丞。
二十九年夏四月，加封陶仲文恭诚伯。先是，春不雨，上以问仲文，仲文曰：“疑有冤狱。”时杨武知县王濂以罪坐绞，子策走京师，诬巡抚胡■宗私隙，故入人罪。述■宗《迎驾诗》有“穆王八骏空飞电，湘竹英、皇泪不磨。”为诅咒。上怒，逮讯久不决。至是，因仲文言释之。是夜，漏下四鼓，大雨。明日，传旨封仲文，赐诰，岁禄一千二百石。
三十年夏五月，复事镇卤法坛。先是，帝从陶仲文请，设立符镇卤法坛，严事之，曰：“褫卤魄，勿窥我边圉。”至是，帝以马市成，谙达款塞，欲撤之。忽报卤有异谋，帝谕群臣曰：“朕于十九日欲撤镇卤法坛，二十日即有警报。玄威所至，亦不可忘。”遂益敬事之。冬十月，边吏获叛人哈舟儿、陈通事，礼部上言：“二逆就擒，实赖玄贶所致，至宜告谢雷霆洪应坛，行献俘礼。”从之。
三十一年二月，太上道君诞辰，建醮永寿宫九日。三月，诏修太和山玄帝宫。三十三年秋七月，命驸马都尉邬景和、安平伯方承裕、吏部尚书李默、礼部尚书王用宾、左都督陆炳、吏部左侍郎程文德、礼部
左侍郎闵如霖、吏部右侍郎郭朴、吴山并直西内，撰■《玄文》。景和以不谙玄理，辞免。俄以金币赐玄修诸臣，犹及景和。景和自疏无功，辞，愿洗心涤虑，效马革裹尸之报。帝怒曰：“景和故出不详语，当拟怨讪律。”乃革爵安置昆山。时诸臣觊撰玄营进，景和独不屑直赞。
夏四月，举祀高玄大典，止封停刑。工部尚书赵文华乞归，以病请。上方修详细，禁奏疏，尤讳言疾。疏入，触上怒，罢。三十五年夏四月丁巳，命翰林院侍读严讷、修撰李春芳并为翰
林学士，右春坊右中允董份直西内撰玄。自是词臣多舍本职，往往求供奉，希进用。九月，废徽王载仑为庶人。王善伺上意，上宫中有需，王辄先
时献。道者南阳梁高辅年八十余，手甲长数寸，善导引。王厚遇之，进之上，拜散人。高辅谨，有所赐予皆辞。王使人求谢，不能应。王故炼女癸服之，上亦需此。高辅驰求，王不与。而王方自恣，兴土木，诈称张世德，自走南京市美女。事闻，夺爵幽凤阳，王闻之，自杀。
是岁，上睿皇帝道号三天金阙无上玉堂都仙法主玄元道德哲慧圣尊开真仁化大帝，献皇后号三天金阙无上玉堂总仙法主玄元道德哲慧圣母天后，孝烈皇后号九天金阙玉堂辅圣天后掌仙妙化元君。上自号灵霄上清统雷元阳妙一飞玄真君，后加号九天弘教普济生灵掌阴阳功过大道思仁紫极仙翁一阳真人元虚玄应开化伏魔忠孝帝君，再号太上大罗天仙紫极长生圣智昭灵统三元证应玉虚总掌五雷大真人玄都境万寿帝君。
三十六年冬十月，玄岳诸山献紫芝。已而总督胡宗宪、巡抚阮鹗、御史路楷等相继上者，不可胜计。三十七年夏四月，总督胡宗宪献白鹿。五月，复献白鹿于齐云
山，帝曰：“一岁二瑞，天眷也。”命告谢玄极殿、太庙。以宗宪忠敬，升一级，百官表贺。秋七月，礼部类进四方献芝，凡千八百六十有四，诏更求广径
尺以上者。三十八年六月，以陶世恩为太常寺丞。世恩以阴历尚宝少卿，为言官所列夺官。至是，仲文乞复子原职，帝命改为太常寺寺丞兼道录司右演法。是时仲文请假还里，帝下玺书褒谕之，遣锦衣千户
一人护归仍。赐白金彩缯以示眷怀，令有司岁时存问。三十九年二月，浙江总督胡宗宪上汪直狱，上曰：“玄也。”命告玄极殿，而论宗宪功有差。已而宗宪献芝草五、白龟二。上悦，
赐金帛金彩鹤衣一袭。礼部请谢玄告庙，许之。不数日，白龟亡，上曰：“天降灵物，朕固疑处尘寰不久也。”十一月，秉一真人陶仲文死。仲文习祈禳术得幸，赐坐，称为
师。然亦小心，惮帝威严，不敢他有所干。列爵五等，死谥荣康惠肃，以伯礼葬。隆庆初，夺爵，籍其家。四十年二月，分遣御史王大任、姜儆、奚凤等往天下访求仙术
异人及符篆秘方诸书。十一月，礼部奏四方进芝凡七百六十九本，命采五色盈尺者。淮王献白雁二，赐金币，帝曰：“天降祥羽，其告庙。”四十一年三月，万寿宫成。宫灾于四十年十一月，不三月而告
成。宫中有寿源、万春、太玄、仙禧诸殿，极其宏丽。上悦，加大学士徐阶等秩有差。夏四月癸酉，方士县王金进五色龟、灵芝，授太医院御医，
命成国公朱希忠告庙，表贺。壬寅，大学士严嵩免。初，方士蓝道行以箕幸，上故有所问，密封使中官至箕所焚之。不能答，则咎中官秽。中官乃合方士，启
示而后焚之，每答具如旨。上问：“今天下何以不治？”对曰：“贤不竟用，不肖不退耳。”则问其贤否，对曰：“贤如徐阶、杨博，不肖如嵩。”上心动。会御史邹应龙劾之，上曰：“人恶严嵩久矣。朕以其赞玄寿君，特优眷。乃纵逆子负朕，其令致仕。”已而上思嵩赞玄功，意忽忽不乐，谕徐阶欲传位，退居西内，导祈长生。阶谏，上曰：“必皆仰奉上命，阐玄修仙乃可。有再言嵩者，并邹应龙斩之。”嵩知上意，密赂左右发道行怙权及矫称玉诏诸不法事，竟以妖言律论死。
秋七月，内苑献嘉禾一茎三穗者、两穗者三十有一。群臣贺。十二月辛酉，甘露降显陵松上，守备太监张方、奉祀都督佥事蒋华等以进，上悦，告郊庙。
四十二年夏四月，严嵩上《祈鹤文检》及《法秘》。嵩罢，归至南昌，延道士蓝田玉等为上醮铁柱观，田玉因以所藏《召鹤符验法书》附奏，嵩、田玉皆赏赉有差。
</div>
    <div class="pagination">
<a href="明史纪事本末_page23.html">上一页</a><span>...</span><a href="明史纪事本末_page19.html">19</a><a href="明史纪事本末_page20.html">20</a><a href="明史纪事本末_page21.html">21</a><a href="明史纪事本末_page22.html">22</a><a href="明史纪事本末_page23.html">23</a><span class="current-page">24</span><a href="明史纪事本末_page25.html">25</a><a href="明史纪事本末_page26.html">26</a><a href="明史纪事本末_page27.html">27</a><a href="明史纪事本末_page28.html">28</a><a href="明史纪事本末_page29.html">29</a><span>...</span><a href="明史纪事本末_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
