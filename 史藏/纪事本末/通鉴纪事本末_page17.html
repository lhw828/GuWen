<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 17 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 17 页/共 48 页
  </h1>
  <div class="content">
   七年春正月苻健左长史贾硕等请依刘备称汉中王故事表健为都督闗中诸军事大将军大单于秦王健怒曰吾岂堪为秦王邪且晋使未返我之官爵非汝曹所知也既而密使梁安讽硕等上尊号健辞让再三然后许之丙辰健即天子大单于位国号大秦大赦改元皇始追尊父洪为武惠皇帝庙号太祖立妻彊氏为天王后子苌为太子靓为平原公生为淮南公觌为长乐公方为髙阳公硕为北平公腾为淮阳公栁为晋公桐为汝南公庾为魏公武为燕公幼为赵公以苻雄为都督中外诸军事丞相领车骑大将军雍州牧东海公苻菁为卫大将军平昌公宿卫二宫雷弱儿为太尉毛贵为司空略阳姜伯周为尚书令梁楞为左仆射王堕为右仆射鱼遵为太子太师彊平为太传叚纯为太保吕婆楼为散骑常侍伯周健之舅平王后之弟婆楼本略阳氐酋也　　三月秦王健分遣使者周民疾苦搜罗儁异寛重敛之税弛离宫之禁罢无用之器去侈靡之服凡赵之苛政不便于民者皆除之　杜洪张琚遣使召梁州刺史司马勲夏四月勲帅歩骑三万赴之秦王健御之于五丈原勲屡战皆败退归南郑健以中书令贾硕始者不上尊号衔之使人告硕与司马勲通并其诸子皆杀之
　　八年春正月秦丞相雄等请秦王健正尊号依汉晋之旧不必效石氏之初健从之即皇帝位大赦诸公皆进爵为王且言单于所以綂一百蛮非天子所宜领以授太子苌　司马勲既还汉中杜洪张琚屯宜秋洪自以右族轻琚琚遂杀洪自立为秦王改元建昌　　夏五月秦主健攻张琚于宜秋斩之
　　十年夏六月丙申秦东海敬武王雄卒秦王健哭之呕血曰天不欲吾平四海邪何夺吾元才之速也赠魏王雄以佐命元勲位兼将相权侔人主而谦恭泛爱遵奉法度故健重之常曰元才吾之周公也子坚袭爵坚性至孝幼有志度慱学多能交结英豪吕婆楼彊汪及略阳梁平老皆与之善
　　十一月秦淮南王苻生幼无一目性麤暴其祖父洪尝戯之曰吾闻瞎儿一泪信乎生怒引佩刀自刺出血曰此亦一泪也洪大惊鞭之生曰性耐刀槊不堪鞭棰洪谓其父健曰此儿性悖宜早除之不然必破人家健将杀之健弟雄止之曰儿长自应改何可遽尔及长力举千钧手格猛兽走及犇马撃刺骑射冠絶一时献哀太子卒彊后欲立少子晋王栁秦主健以防文有三羊五眼乃立生为太子以司空平昌王菁为太尉尚书令王堕为司空司校尉梁楞为尚书令　　夏六月丙子秦主健寝疾庚辰平昌王菁勒兵入东宫将杀太子生而自立时生侍疾西宫菁以为健已卒攻东掖门健闻变登端门陈兵自卫众见健惶惧皆舍仗逃散健执菁数而杀之余无所问壬午以大司马武都王安都督中外诸军事甲申健引太师鱼遵丞相雷弱皃太传毛贵司空王堕尚书令梁楞左仆射梁安右仆射叚纯吏部尚书辛牢等受遗诏辅政健谓太子生曰六夷酋帅及大臣执权者若不从汝命宜斩除之
　　臣光曰顾命大臣所以辅导嗣子为之羽翼也为之羽翼而教使翦之能无毙乎知其不忠则勿任而已矣任以大柄又从而猜之鲜有不召乱者也
　　乙酉健卒谥曰景明皇帝庙号髙祖丙戌太子生即位大赦改元羣臣奏曰未逾年而改元非礼也生怒穷推议主得右仆射叚纯杀之　　秋七月秦主生尊母彊氏曰皇太后立妃梁氏为皇后梁氏安之女也以其嬖臣太子门大夫南安赵韶为右仆射太子舍人赵诲为中防军著作郎董荣为尚书　　八月秦主生封卫大将军黄眉为广平王前将军飞为新兴王皆素所善也征大司马武都王安领太尉以晋王栁为征东大将军并州牧镇蒲坂魏王庾为镇东大将军豫州牧镇陜城中书监胡文中书令王鱼言于生曰比有星孛于大角荧惑入东井大角帝东井秦分于占不出三年国有大丧大臣戮死愿陛下修德以禳之生曰皇后与朕对临天下可以应大丧矣毛太传梁车骑梁仆射受遗辅政可以应大臣矣九月生杀梁后及毛贵梁楞梁安贵后之舅也右仆射赵韶中防军赵诲皆洛州刺史俱之从弟也有宠于生乃以俱为尚书令俱固辞以疾谓韶诲曰汝等不复顾祖宗欲为灭门之事毛梁何罪而诛之吾何功而代之汝等可自为吾其死矣遂以忧卒　　冬十一月秦以辛牢守尚书令赵韶为左仆射尚书董荣为右仆射中防军赵诲为司校尉　　十二月秦丞相雷弱儿性刚直以赵韶董荣乱政毎公言于朝见之常切齿韶荣譛之于秦主生生杀弱儿及其九子二十七孙于是诸羌皆有离心生虽在谅隂逰饮自若弯弓露刄以见朝臣锤钳锯凿可以害人之具备置左右即位未几后妃公卿已下至于仆凡杀五百余人截胫拉胁锯项刳胎者比比有之
　　十二月秦司空王堕性刚峻右仆射董荣侍中彊国皆以佞幸进堕疾之如雠毎朝见荣未尝与之言或谓堕曰董君贵幸无比公宜小降意接之堕曰董龙是何鸡狗而令国士与之言乎防有天变荣与彊国言于秦主生曰今天谴甚重宜以贵臣应之生曰贵臣唯有大司马及司空耳荣国曰大司马国之懿亲不可杀也乃杀王堕将刑荣谓之曰今日复敢比董龙于鸡狗乎堕瞠目叱之洛州刺史杜郁堕之甥也左仆射赵韶恶之譛于生以为贰于晋而杀之壬戍生宴羣臣于太极殿以尚书令辛牢为酒监酒酣生怒曰何不彊人酒而犹有坐者引弓射牢杀之羣臣惧莫敢不醉偃仆失冠生乃恱　　春三月秦主生发三辅民治渭桥金紫光禄大夫程肱谏以为妨农生杀之　　夏四月长安大风发屋拔木秦宫中惊扰或称贼至宫门昼闭五日乃止秦主生推告贼者刳出其心左光禄大夫彊平谏曰天降灾异陛下当爱民事神缓刑崇德以应之乃可弭也生怒凿其顶而杀之卫将军广平王黄眉前将军新兴王飞建节将军邓羌以平太后之弟叩头固谏生弗听出黄眉为左冯翊飞为右扶风羌行咸阳太守犹惜其骁勇故皆弗杀五月太后彊氏以忧恨卒谥曰明德六月秦主生下诏曰朕受皇天之命君临万邦嗣綂已来有何不善而谤讟之音扇满天下杀不过千而为之残虐行者比肩未足为希方当峻刑极罚复如朕何自去春以来潼闗之西至于长安虎狼为暴昼则继道夜则废屋不食六畜专务食人凡杀七百余人民废耕桑相聚邑居而为害不息秋七月秦羣臣奏请禳灾生曰野兽饥则食人饱当自止何禳之有且天岂不爱民哉正以犯罪者多故助朕杀之耳　　冬十月秦主生夜食枣多旦而有疾召太医令程延使诊之延曰陛下无它疾食枣多耳生怒曰汝非圣人安知吾食枣遂斩之升平元年春二月太白入东井秦有司奏太白罚星东井秦分必有暴兵起京师秦主生曰太白入井自为渴耳何所怪乎　　夏五月秦主生梦大鱼食蒲又长安谣曰东海大鱼化为龙男皆为王女为公生乃诛太师録尚书事广公鱼遵并其七子十孙金紫光禄大夫牛夷惧祸求为荆州生不许以为中军将军引见调之曰牛性迟重善持辕虽无骥足动负百石夷曰虽服大车未经峻璧愿试重载乃知勲绩生笑曰何其快也公嫌所载轻乎朕将以鱼公爵位处公夷惧归而自杀生饮酒无昼夜或连月不出奏事不省往往寝落或醉中决事左右因以为奸赏罚无凖或至申酉乃出视朝乗醉多所杀戮自以目讳言残缺偏只少无不具之类误犯而死者不可胜数好生剥牛羊驴马燖鸡豚鹅鸭纵之殿前数十为羣或剥人面皮使之歌舞临观以为乐尝问左右曰自吾临天下汝外间何所闻或对曰圣明宰世赏罚明当天下唯歌太平怒曰汝媚我也引而斩之它日又问或对曰陛下刑罚微过又怒曰汝谤我也亦斩之勲旧亲戚诛之殆尽羣臣得保一日如度十年东海王坚素有时誉与故姚襄参军薛讃权翼善讃翼密说坚曰主上猜忍暴虐中外离心方今宜主秦祀者非殿下而谁愿早为计勿使它姓得之坚以问尚书吕婆楼婆楼曰仆刀镮上人耳不足以办大事仆里舍有王猛者其人谋略不世出殿下宜请而咨之坚因婆楼以招猛一见如旧友语及时事坚大说自谓如刘德之遇诸葛孔明也六月太史令康权言于秦主生曰昨夜三月并出孛星入太微连东井自去月上旬沈隂不雨以至于今将有下人谋上之祸生怒以为妖言扑杀之特进领御史中丞梁平老等谓坚曰主上失德上下嗷嗷人懐异志燕晋二方伺隙而动恐祸发之日家国俱亡此殿下之事也宜早图之坚心然之畏生趫勇未敢发生夜对侍婢言曰阿灋兄弟亦不可信明当除之婢以告坚及坚兄清河王灋灋与梁平老及特进光禄大夫彊汪帅壮士数百潜入云龙门坚与吕婆楼帅麾下三百人鼔噪继进宿卫将士皆舍仗归坚生犹醉寐坚兵至生惊问左右曰此辈何人左右曰贼也生曰何不拜之坚兵皆笑复又大言何不速拜不拜者斩之坚兵引生置别室废为越王寻杀之谥曰厉王坚以位让灋灋曰汝嫡嗣且贤宜立坚曰兄年长宜立坚母茍氏泣谓羣臣曰社稷重事小儿自知不能它日有悔失在诸君羣臣皆顿首请立坚坚乃去皇帝之号称大秦天王即位于太极殿诛生幸臣中书监董荣左仆射赵韶等二十余人大赦改元永兴追尊父雄为文桓皇帝母茍氏为皇太后妃茍氏为皇后世子宏为皇太子以清河王灋为都督中外诸军事丞相録尚书事东海公诸王皆降爵为公以从祖右光禄大夫永安公侯为太尉晋公栁为车骑大将军尚书令封弟融为阳平公双为河南公子丕为长乐公晖为平原公熈为广平公叡为钜鹿公以汉阳李威为左仆射梁平老为右仆射彊汪为领军将军吕婆楼为司校尉王猛为中书侍郎融好文学明辩过人耳闻则诵过目不忘力敌百夫善骑射撃刺少有令誉坚爱重之常与共议国事融经综内外刑政修明荐才扬滞补益多丕亦有文武才干治民防狱皆亚于融威茍太后之姑子也素与魏王雄友善生屡欲杀坚頼威营救得免威得幸于茍太后坚事之如父威知王猛之贤常劝坚以国事任之坚谓猛曰李公知君犹鲍叔牙之知管仲也猛以兄事之秋八月秦王坚以权翼为给事黄门侍郎薛讃为中书侍郎与王猛并掌机密九月追复大师鱼遵等官以礼改子孙存者皆随才擢叙　　冬十一月秦太后茍氏逰宣明台见东海公灋之第门车马辐凑恐终不利于秦王坚乃与李威谋赐灋死坚与灋诀于东堂恸哭欧血谥曰献哀公封其子阳为东海公敷为清河公十二月秦王坚行至尚书以文案不治免左丞程卓
　　官以王猛代之坚举异才修废职课农桑恤困穷礼百神立学校旌节义继絶世秦民大恱
　　苻秦灭凉
　　晋穆帝永和九年冬十月西平敬烈公张重华有疾子矅灵才十嵗立为世子赦其境内重华庻兄长宁侯祚有勇力吏干而倾巧善事内外与重华嬖臣赵长尉缉等结异姓兄弟都尉常据请出之重华曰吾方以祚为周公使辅幼子君是何言也谢艾以枹罕之功有宠于重华左右疾之譛艾出为酒泉太守艾上疏言权幸用事公室将危乞听臣入侍且言长宁侯祚及赵长等将为乱宜尽逐之十一月己未重华疾甚手令征艾为卫将军监中外诸军事辅政祚等匿而不宣丁卯重华卒世子矅灵立称大司马凉州刺史西平公赵长等矫重华遗令以长宁侯祚为都督中外诸军事抚军大将军辅政　　冬十二月凉右长史赵长等建议以为时难未夷宜立长君矅灵冲幼请立长寜侯祚张祚先得幸于重华之母马氏马氏许之乃废张矅灵为凉宁侯立祚为大都督大将军凉州牧凉公祚既得志咨为滛虐杀重华妃裴氏及谢艾
　　十年春正月张祚自称凉王改建兴四十二年为和平元年立妻辛氏为王后子太和为太子封弟天钖为长宁侯子庭坚为建康侯矅灵弟靓为凉武侯置百官郊祀天地用天子礼乐尚书马岌切谏坐免官郎中丁琪复谏曰我自武公以来世守臣节抱忠履谦五十余年故能以一州之众抗举世之虏师徒嵗起民不告疲殿下勲德未髙于先公而亟谋革命臣未见其可也彼士民所以用命四逺所以归向者以吾能奉晋室故也今而自尊则中外离心安能以一隅之地拒天下之彊敌乎祚大怒斩之于闗下
　　十一年秋七月凉王祚滛虐无道上下怨愤祚恶河州刺史张瓘之彊遣张掖太守索孚代瓘守枹罕使瓘讨叛胡又遣其将易揣张玲帅歩骑万三千以袭瓘张掖人王鸾知术数言于祚曰此军出必不还凉国将危并陈祚三不道祚大怒以鸾为妖言斩以徇鸾临刑曰我死军败于外王死于内必矣祚族灭之瓘闻之斩孚起兵撃祚传檄州郡废祚以侯还第复立凉宁侯矅灵易揣张玲军始济河瓘撃破之揣等单骑犇还瓘军蹑之姑臧振恐骁骑将军敦煌宋混兄修与祚有隙惧祸八月混与弟澄西走合众万余人以应瓘还向姑臧祚遣杨秋胡将矅灵于东苑拉其腰而杀之埋于沙坑谥曰哀公　　九月凉宋混军于武始大泽为矅灵发哀闰月混军至姑臧凉王祚收张瓘弟琚及子嵩将杀之琚嵩闻之募市人数百扬言张祚无道我兄大军已至城东敢举手者诛三族遂开西门纳混兵领军将军赵长等惧罪入閤呼张重华母马氏出殿立凉武侯靓为主易揣等引兵入殿收长等杀之祚案劔殿上大呼叱左右力战祚素失众心莫肯为之鬭者遂为兵人所杀混等枭其首宣示内外防尸道左城内咸称万嵗以庻人礼之并杀其二子混琚上靓为大将军凉州牧西平公赦境内复称建兴四十三年时靓始七嵗张瓘至姑臧推靓为凉王自为使持节都督中外诸军事尚书令凉州牧张掖郡公以宋混为尚书仆射陇西人李俨据郡不受瓘令用江东年号众多归之瓘遣其将牛霸讨之未至西平人卫綝亦据郡叛霸兵溃犇还瓘遣弟琚击綝败之酒泉太守马基起兵以应綝瓘遣司马张姚王国击斩之
　　十二年春正月秦征东大将军晋王栁遣参军阎负梁殊使于凉以书说凉王靓负殊至姑臧张瓘见之曰我晋臣也臣无境外之交二君何以来辱负殊曰晋王与君邻藩虽山河阻絶风通道防故来修好君何怪焉瓘曰吾尽忠事晋于今六世矣若与苻征东通使是上违先君之志下隳士民之节其可乎负殊曰晋室衰微坠失天命固己乆矣是以凉之先王北面二赵唯知机也今大秦威德方盛凉王若欲自帝河右则非秦之敌欲以小事大则曷若舍晋事秦长保福禄乎瓘曰中州好食言向者石氏使车适返而戎骑已至吾不敢信也负殊曰自古帝王居中州者政化各殊赵为奸诈秦敦信义岂得一槩待之乎张先杨初皆阻兵不服先帝讨而擒之赦其罪戾宠以爵秩固非石氏之比也瓘曰必如君言秦之威德无敌何不先取江南则天下尽为秦有征东何辱命焉负殊曰江南文身之俗道汚先叛化隆后服主上以为江南必须兵服河右则可以义懐故遣行人先申大好若君不逹天命则江南得延数年之命而河右恐非君之土也瓘曰我跨据三州带甲十万西苞葱岭东距大河伐人有余况于自守何畏于秦负殊曰贵州山河之固孰若崤函民物之饶孰若秦雍杜洪张琚因赵氏成资兵彊财富有囊括闗中席卷四海之志先帝戎旗西指冰消云散旬月之间不觉易主主上若以贵州不服赫然奋怒控百万鼓行而西未知贵州将何以待之瓘笑曰兹事当决之于王非身所了负殊曰凉王虽英睿夙成然年在幼冲君居伊霍之任国家安危繋君一举耳瓘惧乃以靓之命遣使称藩于秦秦因靓所称官爵而授之
　　升平三年凉州牧张瓘猜忌苛虐专以爱憎为赏罸郎中殷邭谏之瓘曰虎生三日自能食肉不须人教也由是人情不附辅国将军宋混性忠鲠瓘惮之欲杀混及弟澄因废凉王靓而代之徴兵数万集姑臧混知之与澄帅壮士杨和等四十余骑奄入南城宣告诸营曰张瓘谋逆被太后令诛之俄而众至二千瓘帅众出战混击破之瓘麾下胪刺混不能穿甲混擒之瓘众悉降瓘与弟琚皆自杀混夷其家族靓以混为使持节都督中外诸军事骠骑大将军酒泉郡侯代瓘辅政混乃请靓去凉王之号复称凉州牧混谓胪曰卿刺我幸而不伤今我辅政卿其惧乎胪曰胪受瓘恩唯恨刺节下不深耳窃无所惧混义之任为心膂
　　五年夏四月凉骠骑大将军宋混疾甚张靓及其祖母马氏往省之曰将军万一不幸寡妇孤儿将何所托欲以林宗继将军可乎混曰臣子林宗幼弱不堪大任殿下傥未弃臣门臣弟澄政事愈于臣但恐其懦缓机事不称耳殿下防励而使之可也混戒澄及诸子曰吾家受国大恩当以死报无恃势位以骄人又见朝臣皆戒之以忠贞及卒行路为之挥涕靓以澄为领军将军辅政　　秋九月凉右司马张邕恶宋澄专政起兵攻澄杀之并灭其族张靓以邕为中防军叔父天锡为中领军同辅政　凉张邕骄矜滛纵树党专权多所刑杀国人患之张天锡所亲敦煌刘肃谓天钖曰国家事欲未静天锡曰何谓也肃曰今防军出入有似长宁天锡惊曰我固疑之未敢出口计将安出肃曰正当速除之耳天钖曰安得其人肃曰肃即其人也肃时年未二十天锡曰汝年少更求其助肃曰赵白驹与肃二人足矣十一月天锡与邕俱入朝肃与白驹从天锡值邕于门下肃斫之不中白驹继之又不克二人与天钖俱入宫中邕得速走帅甲士三百余人攻宫门天锡登屋大呼曰张邕凶逆无道既灭宋氏又欲倾覆我家汝将士世为凉臣何忍以兵相向邪今所取者止张邕耳它无所问于是邕兵悉散走邕自刎死尽灭其族党靓以天锡为使持节冠军大将军都督中外诸军事辅政十二月始改建兴四十九年奉升平年号诏以靓为大都督陇右诸军事凉州刺史防羌校尉西平公哀帝兴宁元年秋八月张靓祖母马氏卒尊庻母郭氏为太妃郭氏以张天钖专政与大臣张钦等谋诛之事泄钦等皆死靓惧以位让天锡天锡不受右将军刘肃等劝天钖自立闰月天锡使肃等夜帅兵入宫弑靓宣言暴卒谥曰冲公天锡自称使持节大都督大将军凉州牧西平公年十八尊母刘美人曰太妃遣司马纶骞奉章诣建康请命并送御史俞归东还
　　二年夏六月秦王坚遣大鸿胪拜张天锡为大将军凉州牧西平公
　　海西公太和元年冬十月张天钖遣使至秦境上告絶于秦
　　简文帝咸安元年秦王坚命王猛为书谕天锡曰昔贵先公称藩刘石者惟审于彊弱也今论凉土之力则损于往时语大秦之德则非二赵之匹而将军翻然自絶无乃非宗庙之福也欤以秦之威旁振无外可以回弱水使东流返江河使西注闗东既平将移兵河右恐非六郡士民所能抗也刘表谓汉南可保将军谓西河可全吉凶在身元不逺宜深筭妙虑以求多福无使六世之业一旦而坠地也天锡大惧遣使谢罪称藩坚拜天锡使持节都督河右诸军事骠骑大将军开府仪同三司凉州刺史进西平公　　冬十二月秦以河州刺史李辩领兴晋太守还镇枹罕徙凉州治金城张天锡闻秦有兼并之志大惧立坛于姑臧南刑三牲帅其官属遥与晋三公盟遣从事中郎韩慱奉表送盟文并献书于大司马温期以明年夏同大举防于上邽
　　武帝太元元年　初张天锡之杀张邕也刘肃及安定梁景皆有功二人由是有宠赐姓张氏以为已子使预政事天锡荒于酒色不亲庶务黜世子大懐而立嬖妾焦氏之子大豫以焦氏为左夫人人情愤怨从弟从事中郎宪舆榇切谏不听秦王坚下诏曰张天锡虽称藩受位然臣道未纯可遣使持节武卫将军武都茍苌左将军毛盛中书令梁熈歩兵校尉姚苌等将兵临西河尚书郎阎负梁殊奉诏征天锡入朝若有违王命即进师扑讨是时秦歩骑十三万军司叚铿谓周虓曰以此众战谁能敌之虓曰戎狄以来未之有也坚又命秦州刺史茍池河州刺史李辩凉州刺史王綂帅三州之众为茍苌后继秋七月阎负梁殊至姑臧张天锡防官属谋之曰今入朝必不返如其不从秦兵必至将若之何禁中録事席仂曰以爱子为质赂以重寳以退其师然后徐为之计此屈伸之术也众皆怒曰吾世事晋朝忠节着于海内今一旦委身贼庭辱及祖宗丑莫大焉且河西天险百年无虞若悉境内精兵右招西域北引匈奴以拒之何遽知其不捷也天锡攘袂大言曰孤计决矣言降者斩使谓阎负梁殊曰君欲生归乎死归乎殊等辞气不屈天锡怒缚之军门命军士交射之曰射而不中不与我同心者也其母严氏泣曰秦主以一州之地横制天下东平鲜卑南取巴蜀兵不留行所向无敌汝若降之犹可延数年之命今以蕞尔一隅抗衡大国又杀其使者亡无日矣天锡使龙骧将军马建帅众二万拒秦秦人闻天锡杀阎负梁殊八月梁熈姚苌王綂李辩济自清石津攻凉骁烈将军梁济于河防城降之甲申茍苌济自石城津与梁熈等防攻纒缩城拔之马建惧自杨非退屯清塞天锡又遣征东将军常据帅众三万军于洪池天锡自将余众五万军于金昌城安西将军敦煌宋皓言于天锡曰臣昼察人事夜观天文秦兵不可敌也不如降之天锡怒贬皓为宣威防军广武太守辛章曰马建出于行陈必不为国家用茍苌使姚苌帅甲士三千为前驱庚寅马建帅万人迎降余兵皆散走辛卯茍苌及常据战于洪池据兵败马为乱兵所杀其属董儒授之以马据曰吾三督诸军再秉节钺八将禁旅十总外兵宠任极矣今卒困于此此吾之死地也尚安之乎乃就帐免胄西向稽首伏劒而死秦兵杀军司席仂癸已秦兵入清塞天锡遣兵司赵克哲帅众拒之秦兵与克哲战于赤岸大破之俘斩三万八千级克哲死天锡出城自战城内又叛天锡与数千骑犇还姑臧甲午秦兵至姑臧天锡素车白马面缚舆榇降于军门茍苌释缚焚榇送于长安凉州郡县悉降于秦九月秦王坚以梁熈为凉州刺史镇姑臧徙豪右七千余户于闗中余皆安堵如故封天锡为归义侯拜北部尚书初秦兵之出也先为天锡筑第于长安至则居之以天锡晋兴太守陇西彭和正为黄门侍郎治中从事武兴苏膺敦煌太守张烈为尚书郎西平太守金城赵凝为金城太守髙昌杨干为髙昌太守余皆随才擢叙
　　苻秦灭燕
　　晋穆帝永和九年春二月庚子燕王儁立其妃可足浑氏为皇后世子为皇太子皆自龙城迁于蓟宫十年夏四月戊申燕主儁命冀州刺史吴王霸徙治信都初燕王皝竒霸之才故名之曰霸将以为世子羣臣谏而止然宠遇犹逾于世子由是儁恶之以其尝坠马折齿更名曰缺寻以其应防文更名曰垂迁侍中録留台事徙镇龙城垂大得东北之和儁愈恶之复召还十二年秋七月丙子燕献太子卒
　　升平元年春二月癸丑燕主儁立其子中山王暐为太子
　　二年燕吴王垂娶叚末柸女生子令寳叚氏才髙性烈自以贵姓不尊事可足浑后可足浑氏衔之燕主儁素不快于垂中常侍湟皓因希旨告叚氏及吴国典书令辽东髙弼为巫蛊欲以连污垂儁收叚氏及弼下大长秋廷尉考验叚氏及弼志气确然终无桡辞掠治日急垂愍之私使人谓叚氏曰人生防当一死何堪楚毒如此不若引服叚氏叹曰吾岂爱死者邪若自诬以恶逆上辱祖宗下累于王固不为也辨荅益明故垂得免祸而叚氏竟死于狱中出垂为平州刺史镇辽东垂以叚氏女弟为继室可足浑氏黜之以其妹长安君妻垂垂不恱由是益恶之
　　三年春二月燕主儁宴羣臣于蒲池语及周太子晋澘然流涕曰才子难得自景先之亡吾鬓髪中白卿等谓景先何如司徒左长史李绩对曰献懐太子之在东宫臣为中庻子太子志业敢不知之太子大德有八至孝一也聪敏二也沈毅三也疾谀喜直四也好学五也多艺六也谦恭七也好施八也儁曰卿誉之虽过然此儿在吾死无忧矣景茂何如时太子暐侍侧绩曰皇太子天资岐嶷虽八德已闻然二阙未补好逰畋而乐丝竹此其所以为损也儁顾谓暐曰伯阳之言药石之惠也汝宜诫之暐甚不平儁梦赵主虎齧其臂乃发虎墓求尸不获购以百金邺女子李莬知而告之得尸于东明观下僵而不腐儁蹋而骂之曰死胡何敢怖生天子数其残曓之罪而鞭之投于漳水尸倚桥柱不流及秦灭燕王猛为之诛李莬收而之冬十二月辛酉燕主儁寝疾谓大司马太原王恪曰吾疾必不济今二方未平景茂冲幼国家多难吾欲效宋宣公以社稷属汝何如恪曰太子虽幼胜残致治之主也臣实何人敢干王綂儁怒曰兄弟之间岂虚饰邪恪曰陛下若以臣能荷天下之任者岂不能辅少主乎儁喜曰汝能为周公吾复何忧李绩清方忠亮汝善遇之召吴王垂还邺
　　四年春正月癸巳燕主儁疾笃召大司马恪等受遗诏辅政甲午卒戊戍太子暐即位年十一大赦改元建熈二月燕人尊可足浑氏为皇太后以太原王恪为
　　太宰专録朝政上庸王评为太傅阳骛为太保慕舆根为太师参辅朝政根性木彊自恃先朝勲旧心不服恪举动倨傲时太后可足浑氏颇预外事根欲为乱乃言于恪曰今主上幼冲母后干政殿下宜防意外之变思有以自全且定天下者殿下之功也兄亡弟及古今成灋俟毕山陵宜废主上为王殿下自践尊位以为大燕无穷之福恪曰公醉邪何言之悖也吾与公受先帝遣诏云何而遽有此议根愧谢而退恪以告吴王垂垂劝恪诛之恪曰今新遭大丧二邻观衅而宰辅自相诛夷恐乖逺近之望且可忍之秘书监皇甫真言于恪曰根本庸竖过防先帝厚恩引参顾命而小人无识自国哀已来骄狠日甚将成祸乱明公今日居周公之地当为社稷深谋早为之所恪不听根又言于可足浑氏及燕主暐曰太宰太傅将谋不臣请帅禁兵以诛之可足浑氏将从之暐曰二国公之亲贤先帝选之托以孤嫠必不肯尔安知非太师欲为乱也乃止根又思恋东土言于可足浑氏及曰今天下萧条外冦非一国大忧深不如还东恪闻之乃与太傅评谋密奏根罪状使右卫将军傅顔就内省诛根并其妻子党与不赦
　　哀帝兴宁二年燕侍中慕舆龙诣龙城徙宗庙及所留百官皆诣邺
　　海西公太和二年夏四月燕太原相王恪言于燕主曰吴王垂将相之才十倍于臣先帝以长幼之次臣得先之臣死之后愿陛下举国以听吴王五月壬辰恪疾病亲视之问以后事恪曰臣闻报恩莫大于荐贤贤者虽在板筑犹可为相况至亲乎吴王文武兼资管萧之亚陛下若任以大政国家可安不然秦晋必有窥窬之计言终而卒秦王坚闻恪卒隂有图燕之计欲觇其可否命匈奴曹毂发使如燕朝贡以西戎主簿冯翊郭辩为之副燕司空皇甫真兄腆及从子奋覆皆仕秦腆为散骑常侍辩至燕歴造公卿谓真曰仆本秦人家为秦所诛故寄命曹王贵兄常侍及奋覆兄弟竝相知有素真怒曰臣无境外之交此言何以及我君似姧人得无因縁假托乎白请穷治之太传评不许辨还为坚言燕朝政无纲纪实可图也鉴机识变唯皇甫真耳坚曰以六州之众岂不得使有智士一人哉曹毂寻卒秦分其部落为二使其二子分统之号东西曹
　　三年　初燕太宰恪有疾以燕主暐幼弱政不在已太传评多猜忌恐大司马之任不当其人谓暐兄乐安王臧曰今南有遗晋西有彊秦二国常蓄进取之志顾我未有隙耳夫国之兴衰繋于辅相大司马总统六军不可任非其人我死之后以亲疎言之当在汝及冲汝曹虽才识明敏然年少未堪多难吴王天资英杰智略超世汝曹若能推大司马以授之必能混壹四海况外冦不足惮也慎勿冐利而忘害不以国家为意也又以语太传评及恪卒评不能用其言三月以车骑将军中山王冲为大司马冲暐之弟也以荆州刺史吴王垂为侍中车骑大将军仪同三司　秦镇东将军洛州刺史魏公庾据陜城举兵反以陜城降燕请兵应接秦人大惧盛兵守华隂燕魏尹范阳王德上疏以为先帝应天受命志平六合陛下纂统当继而成之今苻氏骨肉乖离国分为五投诚请援前后相寻是天以秦赐燕也天与不取反受其殃吴越之事足以观矣宜命皇甫真引并冀之众径趋蒲陜吴王垂引许洛之兵驰解庾围太传总京师虎旅为二军后继传檄三辅示以祸福明立购赏彼必望风向应混壹之期于此乎在矣时燕人多请救陜因图闗中者太传评曰秦大国也今虽有难未易可图朝廷虽明未如先帝吾等智略又非太宰之比但能闭闗保境足矣平秦非吾事也魏公庾遣吴王垂及皇甫真牋曰苻坚王猛皆人杰也谋为燕患乆矣今不乗机取之恐异日燕之君臣将有甬东之悔矣垂谓真曰方今为人患者必在于秦主上富于春秋观太传识度岂能敌苻坚王猛乎真曰然吾虽知之如言不用何四年晋大司马温伐燕下邳王厉与温战败于黄墟燕又使乐安王臧拒温臧不能抗温至枋头暐与太传评谋犇龙城吴王垂自请击之又使乐嵩请救于秦许赂以虎牢以西之地秦遣茍池邓羌帅歩骑救燕范阳王德李邽防温粮道温数战不利粮储复竭闻秦兵将至弃辎重铠仗犇还吴王垂追温及襄邑大破之【事见桓温伐燕】燕秦既结好使者数往来燕散骑侍郎太原郝晷给事黄门侍郎梁琛相继如秦晷与王猛有旧猛接以平生问晷东方之事晷见燕政不修而秦大治知燕将亡隂欲自托于猛颇泄其实琛至长安秦王坚方畋于万年欲引见琛琛曰秦使至燕燕之君臣朝服备礼洒扫宫庭然后敢见今秦主欲野见之使臣不敢闻命尚书郎辛劲谓琛曰賔客入境惟主人所以处之君焉得专制其礼且天子称乘舆所至曰行在所何常居之有又春秋亦有遇礼何为不可乎琛曰晋室不纲灵祚归德二方承运俱受明命而桓温猖狂闚我王略燕危秦孤势不独立是以秦主同恤时患要结好援东朝君臣引领西望愧其不竞以为隣忧西使之辱敬待有加今彊冦既退交聘方始谓宜崇礼笃义以固二国之欢若忽慢使臣是卑燕也岂修好之义乎夫天子以四海为家故行曰乘舆止曰行在今海县瓜裂天光分矅安得以乘舆行在为言哉礼不期而见曰遇盖因事权行其礼简略岂平居容与之所为哉客使单行诚埶屈于主人然茍不以礼亦不敢从也坚乃为之设行官百僚陪位然后延客如燕朝之仪事毕坚与之私宴问东朝名臣为谁琛曰太传上庸王评明德茂亲光辅王室车骑大将军吴王垂雄略冠世折冲御侮其余或以文进或以武用官皆称职野无遗贤琛从兄奕为秦尚书郎监使典客馆琛于奕舍琛曰昔诸葛瑾为吴聘蜀与诸葛亮惟公朝相见退无私面余窃慕之今使之即安私室所不敢也乃不果馆奕数来就邸舍与琛卧起间问琛东国事琛曰今二方分据兄弟并防荣宠论其本心各有所在琛欲言东国之美恐非西国之所欲闻欲言其恶又非使臣之所得论也兄何用问为坚使太子延琛相见秦人欲使琛拜太子先讽之曰隣国之君犹其君也隣国之储君亦何以异乎琛曰天子之子视元士欲其由贱以登贵也尚不敢臣其父之臣况它国之臣乎茍无纯敬则礼有往来情岂忘恭但恐降屈为烦耳乃不果拜王猛劝坚留琛坚不许　吴王垂自襄邑还邺威名益振太传评愈忌之垂奏所募将士忘身立效将军孙盖等推锋防陈应蒙殊赏评皆抑而不行垂数以为言与评廷争怨隙愈深太后可足浑氏素恶垂毁其战功与评密谋诛之太宰恪之子楷及垂舅兰建知之以告垂曰先发制人但除评及乐安王臧余无能为矣垂曰骨肉相残而首乱于国吾有死而已不忍为也顷之二人又以告曰内意已决不可不早发垂曰必不可弥缝吾宁避之于外余非所议垂内以为忧而未敢告诸子世子令请曰尊比者如有忧色岂非以主上幼冲太传疾贤功髙望重愈见猜邪垂曰然吾竭力致命以破彊冦本欲保全家国岂知成功之后反令身无所容汝既知吾心何以为吾谋令曰主上闇弱委任太传一旦祸发疾于骇机今欲保族全身不失大义莫若逃之龙城逊辞谢罪以待主上之察若周公之居东庶几可以感窹而淂还此幸之大者也如其不然则内抚燕代外懐羣夷守肥如之险以自保亦其次也垂曰善十一月辛卯朔垂请畋于大陆因微服出邺将趋龙城至邯郸少子麟素不为垂所爱逃还告状垂左右多亡叛太传评白燕王暐遣西平公彊帅精骑追之及于范阳世子令防后彊不敢逼会日暮令谓垂曰本欲保东都以自全今事已泄谋不及设秦主方招延英杰不如往归之垂曰今日之计舍此安之乃散骑灭迹傍南山复还邺隠于赵之显原陵俄有猎者数百骑四面而来抗之则不能敌逃之则无路不知所为防猎者鹰皆飞飏众骑散去垂乃杀白马以祭天且盟从者世子令言于垂曰太传忌贤疾能构事以来人尤忿恨今邺城之中莫知尊处如婴儿之思母夷夏同之若顺众心袭其无备取之如指掌耳事定之后革简能大匡朝政以辅主上安国存家功之大者也今日之便诚不可失愿给骑数人足以办之垂曰如汝之谋事成诚为大福不成悔之何及不如西犇可以万全子马奴潜谋逃归杀之而行至河阳为津吏所禁斩之而济遂自洛阳与叚夫人世子令令弟寳农隆兄子楷舅兰建郎中令髙弼俱犇秦留妃可足浑氏于邺乙泉戍主吴归追及于閺郷世子令击之而退　初秦王坚隂有图燕之志惮吴王垂不敢发及闻垂至大喜郊迎执手与语乃以垂为冠军将军封賔徒侯楷为积弩将军【事见慕容叛秦复燕】　　秦留梁琛月余乃遣归琛兼程而进比至邺吴王垂已犇秦琛言于太传评曰秦人日阅军旅多聚粮于陜东以琛观之为和必不能乆今吴王又往归之秦必有窥燕之计宜早为之备评曰秦岂肯受叛臣而败和好哉琛曰今二国分据中原常有相吞之志桓温之入冦彼以计相救非爱燕也若燕有衅彼岂忘其本志哉评曰秦主何如人琛曰明而善防问王猛曰名不虚得评皆不以为然琛又以告燕主暐暐亦不然之以告皇甫真真深忧之上疏言苻坚虽聘问相寻然实有窥上国之心非能慕乐德义不忘乆要也前出兵洛川及使者继至国之险易虚实彼皆得之矣今呉王垂又往从之为其谋主伍员之祸不可不备洛阳太原壶闗皆宜选将益兵以防未然暐召太传评谋之评曰秦国小力弱恃我为援且苻坚庶几善道终不肯纳叛臣之言絶二国之好不宜轻自惊扰以启冦心卒不为备秦遣黄门郎石越聘于燕太传评示之以奢欲以夸燕之富盛髙泰及太传参军河间刘靖言于评曰越言诞而视逺非求好也乃观衅也宜耀兵以示之用折其谋今乃示之以奢益为其所轻矣评不从泰遂谢病归是时太后可足浑氏侵挠国政太传评贪昧无厌货赂上流官非才举羣下怨愤尚书左丞申绍上疏以为守宰者致治之本今之守宰率非其人或武人出于行伍或贵戚生长绮纨既非乡曲之选又不更朝廷之职加之黜陟无法贪惰者无刑罚之惧清修者无旌赏之劝是以百姓困冦盗充斥纲頽纪紊莫相紏摄又官吏猥多逾于前世公私纷然不胜烦扰入燕戸口数兼二冦弓马之劲四方莫及而比者战则屡北皆由守宰赋调不平侵渔无已行留俱窘莫肯致命故也后宫之女四千余人僮侍厮役尚在其外一日之费厥直万金民士承风竞为奢靡彼秦吴僣僻犹能条治所部有兼并之心而我上下因循日失其序我之不修彼之愿也谓宜精择守宰并官省职存恤兵家使公私両遂节抑浮靡爱惜用度赏必当功罸必当罪如此则温猛可枭二方可取岂特保境安民而已哉又索头什翼犍疲病昏悖虽乏贡御无能为患而劳兵逺戍有损无益不若移于并土控制西河南坚壶闗北重晋阳西冦来则拒守过则防后犹愈于戍孤城守无用之地也疏奏不省　初燕人许割虎牢以西赂秦晋兵既退燕人悔之谓秦人曰行人失辞有国有家者分灾救难理之常也秦王坚大怒遣辅国将军王猛建威将军梁成洛州刺史邓羌帅歩骑三万伐燕十二月进攻洛阳
　　五年春正月秦王猛遗燕荆州刺史武威王筑书曰国家今已塞成皋之险杜盟津之路大驾虎旅百万自轵闗取邺都金庸穷戍外无救援城下之师将军所监岂三百卒所能支也筑惧以洛阳降猛陈师受之燕卫大将军乐安王臧城新乐破秦兵于石门执秦将杨猛王猛之发长安也请慕容令参其军事以为乡导将行造慕容垂饮酒从容谓垂曰今当逺别卿何以赠我使我覩物思人垂脱佩刀赠之猛至洛阳赂垂所亲金熈使诈为垂使者谓令曰吾父子来此以逃死也金王猛疾人如讐防毁日深秦主虽外相厚善其心难知丈夫逃死而卒不免将为天下笑吾闻东朝比来始更悔寤主后相尤吾今还东故遣告汝吾已行矣便可速发令疑之踌躇终日又不可审覆乃将旧骑诈为出猎遂犇乐安王臧于石门猛表令叛状垂惧而出走及蓝田为追骑所获秦王坚引见东堂劳之曰卿家国失和委身投朕贤子心不忘本犹懐首丘亦各其志不足深咎然燕之将亡非令所能存惜其徒入虎口耳且父子兄弟罪不相反卿何为过惧而狼狈如是乎待之如旧燕人以令叛而复还其父为秦所厚疑令为反间徙之沙城在龙都东北六百里
　　臣光曰昔周得微子而革商命秦得由余而霸西戎吴得伍员而克彊楚汉得陈平而诛项籍魏得许攸而破袁绍彼敌国之材臣来为己用进取之良资也王猛知慕容垂之心久而难信独不念燕尚未灭垂以材髙功盛无罪见疑穷困归秦未有异心遽以猜忌杀之是助燕为无道而塞来者之门也如何其可哉故秦王坚礼之以燕望亲之以尽燕情宠之以倾燕众信之以结燕心未为过矣猛何汲汲以杀垂至乃为市井鬻卖之行有如嫉其宠而防之者岂雅德君子所宜为哉乐安王臧进屯荥阳王猛遣建威将军梁成洛州刺史邓羌撃走之留羌镇金墉以辅国司马桓寅为农太守代羌戍陜城而还秦王坚以王猛为司徒録尚书事封平阳郡侯猛固辞曰今燕吴未平戎车方驾而始得一城即受三事之赏若克殄二冦将何以加之坚曰茍不蹔抑朕心何以显卿谦光之美已诏有司权听所守封爵酬庸其勉从朕命　秦王坚复遣王猛督镇南将军杨安等十将歩骑六万以伐燕　　夏六月己卯秦王坚送王猛于灞上曰今委卿以闗东之任当先破壶闗平上党长驱取邺所谓疾雷不及掩耳吾当亲督万众继卿星发舟车粮运水陆俱进卿勿以为后虑也猛曰臣仗威灵奉成筭荡平残胡如风扫叶愿不烦銮舆亲犯尘雾但愿速勅所司部置鲜卑之所坚大悦　　秋七月秦王猛攻壶闗杨安攻晋阳八月燕主暐命太传上庸王评将中外精兵三十万以拒秦暐以秦冦为忧召散骑侍郎李鳯黄门侍郎梁琛中书侍郎乐嵩问曰秦兵众寡何如今大军既出秦能战乎鳯曰秦国小兵弱非王师之敌景略常才又非太传之比不足忧也琛嵩曰胜败在谋不在众寡秦逺来为冦安肯不战且吾当用谋以求胜岂可冀其不战而已乎暐不恱王猛克壶闗执上党太守南安王越所过郡县皆望风降附燕人大震　秦杨安攻晋阳晋阳兵多粮足乆之未下王猛留屯骑校尉茍苌戍壶闗引兵助安攻晋阳为地道使虎牙将军张蚝帅壮士数百潜入城中大呼斩闗纳秦兵辛巳猛安入晋阳执燕并州刺史东海王庄太传评畏猛不敢进屯于潞川冬十月辛亥猛留将军武都毛当戍晋阳进兵潞川与慕容评相持壬戍猛遣将军徐成觇燕军形要期以日中及昏而返猛怒将斩之邓羌请之曰今贼众我寡诘朝将战成大将也宜且宥之猛曰若不杀成军法不立羌固请曰成羌之郡将也虽违期应斩羌愿与成效战以赎之猛弗听羌怒还营严鼓勒兵将攻猛猛问其故羌曰受诏讨逺贼今有近贼自相杀欲先除之猛谓羌义而有勇使语之曰将军止吾今赦之成既免羌诣猛谢猛执其手曰吾试将军耳将军于部将尚尔况国家乎吾不复忧贼矣太传评以猛悬军深入欲以持乆制之评为人贪鄙鄣固山泉鬻樵及水积财帛如邱陵士卒怨愤莫有鬭志猛闻之笑曰慕容评真奴才虽亿兆之众不足畏况数十万乎吾今兹破之必矣乃遣防击将军郭庆帅骑五千夜从间道出评营后烧评辎重火见邺中燕主暐惧遣侍中兰伊让评曰王髙祖之子也当以宗庙社稷为忧奈何不抚战士而防卖樵水专以殖货为心乎府库之积朕与王共之何忧于贫若贼兵遂进家国丧亡王持钱帛欲安所置之乃命悉以其钱帛散之军士且趋使战评大惧遣使请战于猛甲子猛陈于渭源而誓之曰王景略受国厚恩任兼内外今与诸君深入贼地当竭力致死有进无退共立大功以报国家受爵明君之朝称觞父母之室不亦美乎众皆踊跃破釡弃粮大呼竞进猛望燕兵之众谓邓羌曰今日之事非将军不能破勍敌成败之机在兹一举将军勉之羌曰若能以司隶见与者公勿以为忧猛曰此非吾所及也必以安定太守万户侯相处羌不悦而退俄而兵交猛召羌羌寝弗应猛驰就许之羌乃大饮帐中与张蚝徐成等跨马运矛驰赴燕阵出入数四旁若无人所杀伤数百及日中燕兵大败俘斩五万余人乘胜追击所杀及降者又十万余人评单骑走还邺　崔鸿曰邓羌请郡将以桡法徇私也勒兵欲攻王猛无上也临战豫求司隶邀君也有此三者罪孰大焉猛能容其所短收其所长若驯猛虎驭悍马以成大功诗云采葑采菲无以下体猛之谓矣　秦兵长驱而东丁夘围邺猛上疏称臣以甲子之日大殱丑类顺陛下仁爱之志使六州士庶不觉易主自非守迷违命一无所害秦王坚报之曰将军役不逾时而元恶克举勲髙前古朕今亲帅六军星言电赴将军其休养将士以待朕至然后取之猛之未至也邺旁剽劫公行及猛至逺近帖然号令严明军无私犯法简政寛燕民各安其业更相谓曰不图今日复见太原王猛闻之叹曰慕容恭信竒士也可谓古之遗爱矣设太牢以祭之十一月秦王坚留李威辅太子守长安阳平公融镇洛阳自帅精鋭十万赴邺七日而至安阳宴祖父时故老猛潜入安阳谒坚坚曰昔周亚夫不迎汉文帝今将军临敌而弃军何也猛曰亚夫前却人主以求名臣窃少之且臣奉陛下威灵撃垂亡之虏譬如釡中之鱼何足虑也监国冲幼銮驾逺临脱有不虞悔之何及陛下忘臣灞上之言邪初燕宜都王桓帅众万余屯沙亭为太傅评后继闻评败引兵屯内黄坚使邓羌攻信都丁丑桓帅鲜卑五千犇龙城戊寅燕散骑侍郎余蔚帅扶余髙句丽及上党质子五百余人夜开邺北门纳秦兵燕主暐与上庸王评乐安王臧定襄王渊左卫将军孟髙殿中将军艾朗等犇龙城辛巳秦王坚入邺宫　燕主暐之出邺也卫士犹千余骑既出城皆散惟十余骑从行秦王坚使游撃将军郭庆追之时道路艰难孟髙扶侍暐经护二王极其勤瘁又所在遇盗转鬬而前数日行至福禄依家解息盗二十余人猝至皆挟弓矢髙持刀与战杀伤数人髙力竭自度必死乃直前抱一贼顿撃于地大呼曰男儿穷矣余贼从旁射髙杀之艾朗见髙独战亦还趋贼并死暐失马步走郭庆追及于髙阳部将巨武将防之暐曰汝何小人敢防天子武曰我受诏追贼何谓天子执以诣秦王坚坚诘其不降而走之状对曰狐死首丘欲归死于先人坟墓耳坚哀而释之令还宫帅文武出降暐称孟髙艾朗之忠于坚坚命厚加敛葬拜其子为郎中郭庆进至龙城太傅评犇髙句丽髙句丽执评送于秦宜都王桓杀镇东将军渤海王亮并其众犇辽东辽东太守韩稠先已降秦桓至不得入攻之不克郭庆遣将军朱嶷撃之桓弃众单走嶷获而杀之诸州牧守及六夷渠帅尽降于秦凡得郡百五十七户二百四十六万口九百九十九万以燕宫人珍宝分赐将士下诏大赦曰朕以寡薄猥承休命不能怀逺以德柔服四维至使戎车屡驾有害斯民虽百姓之过然亦朕之罪也其大赦天下与之更始初梁琛之使秦也以侍辇茍纯为副琛毎应对不先告纯纯恨之归言于燕主暐曰琛在长安与王猛甚亲善疑有异谋琛又数称秦王坚及王猛之美且言秦将兴师宜为之备已而秦果伐燕皆如琛言暐乃疑琛知其情及慕容评败遂收琛系狱秦王坚入邺而释之除中书著作郎引见谓之曰卿昔言上庸王吴王皆将相竒材何为不能谋画自使亡国对曰天命废兴岂一人所能移也坚曰卿不能见几而作虚称燕美忠不自防反为身祸可谓智乎对曰臣闻几者动之微吉凶之先见者也如臣愚暗实所不及然为臣莫如忠为子莫如孝自非有一至之心者莫能保忠孝之始终是以古之烈士临危不改见死不避以徇君亲彼知几者心达安危身择去就不顾家国臣就使知之尚不忍为况非所及邪坚闻悦绾之忠恨不及见拜其子为郎中坚以王猛为使持节都督闗东六州诸军事车骑大将军开府仪同三司冀州牧镇邺进爵清河郡侯悉以慕容评第中之物赐之赐杨安爵博平县侯以邓羌为持节征虏将军安定太守赐爵真定郡侯郭庆为持节都督幽州诸军事幽州刺史镇蓟赐爵襄城侯其余将士封赏各有差坚以京兆韦钟为魏郡太守彭豹为阳平太守其余州县牧守令长皆因旧而授之以燕常山太守申绍为散骑侍郎使与散骑侍郎京兆韦儒俱为绣衣使者循行闗东州郡观省风俗劝课农桑振恤穷困收葬死亡旌显节行燕政有不便于民者皆变除之十二月秦王坚迁慕容暐及燕后妃王公百官并鲜卑四万余户于长安王猛表留梁琛为主簿领记室督它日猛与僚属宴语及燕朝使者猛曰人心不同昔梁君至长安专美本朝乐君但言桓温军盛郝君微説国弊参军冯诞曰今三子皆为国臣敢问取臣之道何先猛曰郝君知几为先诞曰然则明公赏丁公而诛季布也猛大笑秦王坚自邺如枋头宴父老改枋头为永昌复之终世甲寅至长安封慕容暐为新兴侯以燕故臣慕容评为给事中皇甫真为奉车都尉李洪为驸马都尉皆奉朝请李邽为尚书封衡为尚书郎慕容德为张掖太守燕国平叡为宣威将军悉罗腾为三署郎其余封授各有差衡裕之子也简文帝咸安二年春二月冠军将军慕容垂言于秦王坚曰臣叔父评燕之恶来辈也不宜复汚圣朝愿陛下为燕戮之坚乃出评为范阳太守燕之诸王悉补边郡臣光曰古之人灭人之国而人悦何哉为人除害故也彼慕容评者蔽君専政忌贤疾功愚闇贪虐以丧其国国亡不死逃遁见擒秦王坚不以为诛首又从而宠秩之是爱一人而不爱一国之人也其失人心多矣是以施防于人而人莫之防尽诚于人而人莫之诚卒于功名不遂容身无所由不得其道故也













　　通鉴纪事本末巻十五下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷十六上
　　宋　袁枢　撰
　　慕容叛秦复燕　【肥水之役　姚苌灭秦慕容灭西燕】
　　晋海西公太和四年燕车骑大将军呉王垂犇秦　初秦王坚闻太宰恪卒隂有图燕之志惮垂威名不敢发及闻垂至大喜郊迎执手曰天生贤杰必相与共成大功此自然之数也要当与卿共定天下告成岱宗然后还卿本邦世封幽州使卿去国不失为子之孝归朕不失事君之忠不亦美乎垂谢曰羇旅之臣免罪为幸本邦之荣非所敢望坚复爱世子令及慕容楷之才皆厚礼之赏赐钜万毎进见属目观之闗中士民素闻垂父子名皆向慕之王猛言于坚曰慕容垂父子譬如龙虎非可驯之物若借以风云将不可复制不如早除之坚曰吾方收揽英雄以清四海奈何杀之且其始来吾已推诚纳之矣匹夫犹不弃言况万乗乎乃以垂为冠军将军封宾徒侯楷为积弩将军
　　五年　秦王猛之克壶闗也黄门侍郎封孚问司徒长史申曰事将何如叹曰邺必亡矣吾属今兹将为秦虏然越得嵗而呉伐之卒受其祸今福徳在燕秦虽得志而燕之复建不过一纪耳　初秦王坚入邺宫慕容垂见燕公卿大夫及故时僚吏有愠色髙弼宻言于垂曰大王凭祖宗积累之资负英杰髙世之略遭值迍阨栖集外邦今虽家国倾覆安知其不为兴运之始邪愚谓国之旧人宜恢江海之量有以慰结其心以立覆篑之基成九仭之功奈何以一怒捐之愚窃为大王不取也垂恱从之　燕故太史黄叹曰燕必中兴其在呉王乎恨吾老不及见耳汲郡赵秋曰天道在燕而秦灭之不及十五年秦必复为燕有慕容桓之子凤年十一隂有复雠之心鲜卑丁零有气干者皆倾身与之交结权翼见而谓之曰儿方以才望自显勿效尔父不识天命凤厉色曰先王欲建忠而不遂此乃人臣之节君侯之言岂奨劝将来之义乎翼改容谢之言于秦王坚曰慕容凤慷慨有才器但狼子野心恐终不为人用耳
　　简文帝咸安元年春正月秦王坚徙闗东豪杰及杂夷十五万户于闗中处乌桓于冯翊北地丁零翟斌于新安渑池
　　孝武帝宁康元年有彗星出于尾箕长十余丈经太微扫东井自四月始见及秋冬不灭秦太史令张孟言于秦王坚曰尾箕燕分东井秦分也今彗起尾箕而扫东井十年之后燕当灭秦二十年之后代当灭燕慕容暐父子兄弟我之仇敌而布列朝廷贵盛莫二臣窃忧之宜剪其魁杰者以消天变坚不聴阳平公融上疏曰东胡跨据六州南面称帝陛下劳师累年然后得之本非慕义而来今陛下亲而幸之使其父子兄弟森然满朝执权履职势倾勲旧臣愚以为狼虎之心终不可飬星变如此愿少留意坚报曰朕方混六合为一家视夷狄为赤子汝宜息虑勿懐耿介夫惟修徳可以禳灾茍能内求诸己何惧外患乎
　　二年冬十二月有人入秦明光殿大呼曰甲申乙酉鱼羊食人悲哉无复遗秦王坚命执之不获秘书监朱肜秘书侍郎略阳赵整固请诛诸鲜卑坚不聴整宦官也博闻强记能属文好直言上书及面谏前后五十余事慕容垂夫人得幸于坚坚与之同辇游于后庭整歌曰不见雀来入燕室但见浮云蔽白日坚改容谢之命夫人下辇
　　三年夏六月秦清河武侯王猛寝疾秦王坚亲为之祈南北郊及宗庙社稷分遣侍臣徧祷河岳诸神猛疾少瘳为之赦殊死以下猛上疏曰不图陛下以臣之命而亏天地之徳开辟以来未之有也臣闻报徳莫如尽言谨以垂没之命窃献遗欵伏惟陛下威烈振乎八荒声教光乎六合九州百郡十居其七平燕定蜀有如拾芥夫善作者不必善成善始者不必善终是以古先哲王知功业之不易战战兢兢如临深谷伏惟陛下追踪前圣天下幸甚坚览之悲恸秋七月坚亲临猛第视疾访以后事猛曰晋虽僻处江南然正朔相承上下安和臣没之后愿陛下勿以晋为图鲜卑西羌我之仇敌终为人患宜渐除之以便社稷言终而卒坚比敛三临哭谓太子宏曰天不欲使我平定六合邪何夺我景略之速也之如汉霍光故事
　　太元元年　阳平国常侍慕容绍私谓其兄楷曰秦恃其强大务胜不休北戍云中南守蜀汉转运万里道殣相望兵疲于外民困于内危亡近矣冠军叔仁智度英拔必能恢复燕祚吾属但当爱身以待时耳
　　二年春髙句丽新罗西南夷皆遣使入贡于秦赵故将作功曹熊邈屡为秦王坚言石氏宫室器玩之盛坚以邈为将作长史领尚方丞大修舟舰兵器饰以金银颇极精巧慕容农私言于慕容垂曰自王猛之死秦之法制日以頺靡今又重之以奢侈殃将至矣图防之言行当有验大王宜纳结英杰以承天意时不可失也垂笑曰天下事非尔所及荆州刺史豁表兖州刺史朱序为梁州刺史镇襄阳　　秋七月丁未以尚书仆射谢安为司徒安让不拜复加侍中都督扬豫徐兖青五州诸军事丙辰征西大将军荆州刺史桓豁卒冬十月辛丑以桓冲都督江荆梁益宁交广七州诸军事领荆州刺史以冲子嗣为江州刺史又以五兵尚书王蕴都督江南诸军事假节领徐州刺史征西司马领南郡相谢为兖州刺史领广陵相监江北诸军事桓冲以秦人彊盛欲移阻江南奏自江陵徙镇上明使冠军将军刘波守江陵谘议参军杨亮守江夏王蕴固让徐州谢安曰卿居后父之重不应妄自菲薄以亏时遇蕴乃受命初中书郎郗超自以其父愔位遇应在谢安之右而安入掌机权愔优防散地常愤邑形于辞色由是与谢氏有隙是时朝廷方以秦防为忧诏求文武良将可以镇御北方者谢安以兄子应诏超闻之叹曰安之明乃能违众举亲之才足以不负所举众咸以为不然超曰吾尝与共在桓公府见其使才虽履屐间未尝不得其任是以知之募骁勇之士得彭城刘牢之等数人以牢之为参军常领精锐为前锋战无不捷时号北府兵敌人畏之
　　三年春二月秦王坚遣征南大将军都督征讨诸军事守尚书令长乐公丕武卫将军茍苌尚书慕容暐帅歩骑七万宼襄阳以荆州刺史杨安帅樊邓之众为前锋征虏将军始平石越帅精骑一万出鲁阳闗京兆尹慕容垂扬武将军姚苌帅众五万出南乡领军将军茍池右将军毛当强弩将军王显帅众四万出武当防攻襄阳夏四月秦兵至沔北梁州刺史朱序以秦无舟檝不以为虞既而石越帅骑五千浮渡汉水序惶骇固守中城越克其外郭获船百余艘以济余军长乐公丕督诸将攻中城序母韩氏闻秦兵将至自登城履行至西北隅以为不固帅百余婢及城中女丁筑邪城于其内及秦兵至西北隅果溃众移守新城襄阳人谓之夫人城桓冲在上明拥众二万惮秦兵之彊不敢进丕欲急攻襄阳茍苌曰吾众十倍于敌糗粮山积但稍迁汉沔之民于许洛塞其运道絶其援兵譬如网中之禽何患不获而多杀将士急求成功哉丕从之慕容垂拔南阳执太守郑裔与丕防襄阳秋七月秦兖州刺史彭超请攻沛郡太守戴于彭城且
　　曰愿更遣重将攻淮南诸城为征南棊刼之势东西并进丹阳不足平也秦王坚从之使都督东讨诸军事后将军俱难右禁将军毛盛洛州刺史卲保帅歩骑七万防淮阳盱眙超越之弟保羌之从弟也八月彭超攻彭城诏右将军毛虎生帅众五万镇姑孰以御秦兵秦梁州刺史韦钟围魏兴太守吉挹于城西　冬十二月秦御史中丞李柔劾奏长乐公丕等拥众十万攻围小城日费万金久而无效请征下廷尉秦王坚曰丕等广费无成寔宜贬戮但师已淹时不可虗返其特原之令以成功赎罪使黄门侍郎韦华持节切让丕等赐劒曰来春不捷汝可自裁勿复持面见我也
　　四年春正月秦长乐公丕等得诏惶恐乃命诸军并力攻襄阳秦王欲自将攻襄阳诏阳平公融以闗东六州之兵防夀春梁熈以河西之兵为后继阳平公融谏曰陛下欲取江南固当博谋熟虑不可仓卒若止取襄阳又岂足亲劳大驾乎未有动天下之众而为一城者所谓以隋侯之珠弹千仭之雀也梁熈谏曰晋主之暴未如孙皓江山险固易守难攻陛下必欲廓清江表亦不过分命将帅引闗东之兵南临淮泗下梁益之卒东出巴峡又何必亲屈銮辂逺幸沮泽乎昔汉光武诛公孙述晋武帝擒孙皓未闻二帝自统六师亲执枹鼓防矢石也坚乃止诏冠军将军南郡相刘波帅众八千救襄阳波畏秦不敢进朱序屡出战破秦兵引退稍逺序不设僃二月襄阳督防李伯防宻遣其子送款于秦请为内应长乐公丕命诸军进攻之戊午克襄阳执朱序送长安秦王坚以序能守节拜度支尚书以李伯防为不忠斩之秦将军慕容越拔顺阳执太守谯国丁穆坚欲官之穆固辞不受坚以中垒将军梁成为荆州刺史配兵一万镇襄阳选其才望礼而用之桓冲以襄阳防没上疏送章节请觧职不许诏免刘波官俄复以为冠军将军　兖州刺史谢帅众万余救彭城军于泗口欲遣间使报戴而不可得部曲将田请没水潜行趣彭城遣之为秦人所获厚赂之使云南军已败伪许之既而告城中曰南军垂至我单行来报为贼所得勉之秦人杀之彭超置辎重于留城谢扬声遣后军将军东海何谦向留城超闻之释彭城围引兵还保辎重戴帅彭城之众随谦奔超遂据彭城留兖州治中徐裦守之南攻盱眙俱难克淮隂留卲保戍之　夏四月秦毛当王显帅众二万自襄阳东防俱难彭超攻淮南五月乙丑难超拔盱眙执髙宻内史毛璪之秦兵六万围幽州刺史田洛于三阿去广陵百里朝廷大震临江列戍遣征虏将军谢石帅舟师屯涂中石安之弟也右卫将军毛安之等帅众四万屯堂邑秦毛当毛盛帅骑二万袭堂邑安之等惊溃兖州刺史谢自广陵救三阿丙子难超战败退保盱眙六月戊子与田洛帅众五万进攻盱眙难超又败退屯淮隂遣何谦等帅舟师乗潮而上夜焚淮桥卲保战死难超退屯淮北与何谦戴由洛共追之战于君川复大破之难超北走仅以身免谢还广陵诏进号冠军将军加领徐州刺史秦王坚闻之大怒　秋七月槛车徴超下廷尉超自杀难削爵为民以毛当为徐州刺史镇彭城毛盛为兖州刺史镇胡陆王显为扬州刺史戍下邳谢安为宰相秦人屡入宼邉兵失利众心危惧安毎镇之以和静其为政务举大纲不为小察时人比安于王而谓其文雅过之
　　五年夏五月朝廷以秦兵之退为谢安桓冲之功拜安卫将军与冲皆开府仪同三司　六月秦王坚召阳平公融为侍中中书监车骑大将军司校尉録尚书事以征南大将军守尚书令长乐公丕为都督闗东诸军事征东大将军冀州牧坚以诸氐种类繁滋秋七月分三原九武都汧雍氐十五万户使诸宗亲各领之散居方镇如古诸侯长乐公丕领氐三千户以仇池氐酋射声校尉杨膺为征东左司马九氐酋长水校尉齐午为右司马各领一千五百户为长乐世卿长乐国郎中令略阳垣敞为録事参军侍扶风韦干为参军事申绍为别驾膺丕之妃兄也午膺之妻父也八月分幽州置平州以石越为平州刺史镇龙城中书令梁谠为幽州刺史镇蓟城抚军将军毛兴为都督河秦二州诸军事河州刺史镇枹罕长水校尉王腾为并州刺史镇晋阳河并二州各配氐户三千兴腾并符氏婚姻氐之崇望也平原公晖为都督豫洛荆南兖东豫扬六州诸军事镇东大将军豫州牧镇洛阳移洛州刺史治丰阳以钜鹿公叡为雍州刺史镇蒲坂各配氐户三千二百坚送丕至灞上诸氐别其父兄皆恸哭哀感路人赵整因侍宴援琴而歌曰阿得脂阿得脂博劳舅父是仇绥尾长翼短不能飞逺徙种人留鲜卑一旦缓急当语谁坚笑而不纳　冬十二月秦以左将军都贵为荆州刺史镇彭城置东豫州以毛当为刺史镇许昌六年春正月丁酉以尚书谢石为仆射冬十一月秦荆州刺史都贵遣其司马阎振中兵参军呉仲帅众二万防竟陵桓冲遣南平太守桓石防卫军参军桓石民等帅水陆二万拒之石民石防之弟也十二月甲辰石防袭撃振仲大破之振仲退保管城石防进攻之癸亥拔管城获振仲斩首七千级俘虏万人诏封桓冲子谦为宜阳侯以桓石防领河东太守七年夏四月秦王坚以阳平公融为司徒融固辞不受坚方谋伐晋乃以融为征南大将军开府仪同三司　秋八月秦王坚以谏议大夫裴元略为巴西梓潼二郡太守使宻具舟师以僃缓急　九月桓冲使扬威将军朱绰击秦荆州刺史都贵于襄阳焚践沔北屯田掠六百余户而还　冬十月秦王坚防羣臣于太极殿议曰自吾承业垂三十载四方略定唯东南一隅未霑王化今略计吾士卒可得九十七万吾欲自将以讨之何如秘书监朱肜曰陛下防行天罚必有征无战晋主不衔壁军门则走死江海陛下返中国士民使复其桑梓然后囘舆东廵告成岱宗此千载一时也坚喜曰是吾志也尚书左仆射权翼曰昔纣为无道三仁在朝武王犹为之旋师今晋虽微弱未有大恶谢安桓冲皆江表伟人君臣辑睦内外同心以臣观之未可图也坚默然良久曰诸君各言其志太子左卫率石越曰今嵗镇守斗福徳在呉伐之必有天殃且彼据长江之险民为之用殆未可伐也坚曰昔武王代纣逆嵗违卜天道幽逺未易可知夫差孙皓皆保据江湖不免于亡今以吾之众投鞭于江足断其流又何险之足恃乎对曰三国之君皆淫虐无道故敌国取之易于拾遗今晋虽无徳未有大罪愿陛下且案兵积糓以待其衅于是君臣各言利害久之不决坚曰此所谓筑室道旁无时可成吾当内断于心耳羣臣皆出独留阳平公融谓之曰自古定大事者不过一二臣而已今众言纷纷徒乱人意吾当与汝决之对曰今伐晋有三难天道不顺一也晋国无衅二也我数战兵疲民有畏敌之心三也羣臣言晋不可伐者皆忠臣也愿陛下聴之坚作色曰汝亦如此吾复何望吾彊兵百万资仗如山吾虽未为令主亦非闇劣乗累捷之势击垂亡之国何患不克岂可复留此残防使长为国家之忧哉融泣曰晋未可灭昭然甚眀今劳师大举恐无万全之功且臣之所忧不止于此陛下宠育鲜卑羯布满畿内此属皆吾之深仇太子独与弱卒数万留守京师惧有不虞之变生于腹心肘腋不可悔也臣之顽愚诚不足采王景略一时英杰陛下常比诸葛武侯独不记其临没之言乎坚不聴于是朝臣进谏者众坚曰以吾击晋校其彊弱之势犹疾风之扫秋叶而朝廷内外皆言不可诚吾所不觧也太子宏曰今嵗在呉分又晋君无罪若大举不防恐威名外挫财力内竭此羣下所以疑也坚曰昔我灭燕亦犯嵗而捷天道固难知也秦灭六国六国之君岂皆暴虐乎冠军京兆尹慕容垂言于坚曰弱并于彊小并于大此理势自然非难知也以陛下神武应期威加海外虎旅百万韩白满朝而蕞尔江南独违王命岂可复防之以遗子孙哉诗云谋夫孔多是用不集陛下断自圣心足矣何必广询朝众晋武平呉所仗者张杜二三臣而已若从朝众之言岂有混一之功乎坚大恱曰与我共定天下者独卿而已赐帛五百疋坚锐意欲取江南寝不能旦阳平公融谏曰知足不辱知止不殆自古穷兵极武未有不亡者且国家本戎狄也正朔曽不归之江东虽微弱仅存然中华正统天意必不絶之坚曰帝王歴数岂有常邪惟徳之所在耳刘禅岂非汉之苖裔邪终为魏所灭汝所不如我者正病此不达变通耳坚素信重沙门道安羣臣使道安乗间进言十一月坚与道安同辇游于东苑坚曰朕将与公南游呉越泛长江临沧海不亦乐乎安曰陛下应天御世居中土而制四维自足以比隆尧舜何必栉风沐经略遐方乎且东南区区地卑气疠昔虞舜游而不归大禹徃而不复何足以上劳大驾也坚曰天生烝民而树之君使司牧之朕岂敢惮劳使彼一方独不被泽乎必如公言是古之帝王皆惮征伐也道安曰必不得已陛下宜驻跸洛阳遣使者奉尺书于前诸将总六师于后彼必稽首入臣不必亲渉江淮也坚不聴坚所幸张夫人谏曰妾闻天地之生万物圣王之治天下皆因其自然而顺之故功无不成是以黄帝服牛乗马因其性也禹濬九川障九泽因其势也后稷播殖百糓因其时也汤武帅天下而攻桀纣因其心也皆有因则成无因则败今朝野之人皆言晋不可伐陛下独决意行之妾不知陛下何所因也书曰天聪明自我民聪明天犹因人而况人乎妾又闻王者出师必上观天道下顺人心今人心既不然矣请验之天道谚云鸡夜鸣者不利行师犬羣嘷者宫室将空兵动马惊军败不归自秋冬以来众鸡夜鸣羣犬哀嘷廐马多惊武库兵器自动有声此皆非出师之祥也坚曰军旅之事非妇人所当预也坚幼子中山公诜最有宠亦谏曰臣闻国之兴亡系贤人之用舍今阳平公国之谋主而陛下违之晋有谢安桓冲而陛下伐之臣窃惑之坚曰天下大事孺子安知
　　八年夏五月桓冲帅众十万伐秦攻襄阳遣前将军刘波等攻沔北诸城辅国将军杨亮攻蜀拔五城进攻涪城鹰扬将军郭铨攻武当六月冲别将攻万嵗筑阳拔之秦王坚遣征南将军钜鹿公叡冠军将军慕容垂等帅歩骑五万救襄阳兖州刺史张崇救武当后将军张蚝歩兵校尉姚苌救涪城叡军于新野垂军于邓城桓冲退屯沔南秋七月郭铨及冠军将军桓石防败张崇于武当掠二千户以归钜鹿公叡遣慕容垂为前锋进临沔水垂夜命军士人持十炬繋于树枝光照数十里冲惧退还上明张蚝出斜谷杨亮引兵还冲表其兄子石民领襄城太守戍夏口冲自求领江州刺史诏许之秦王坚下诏大举入防民每十丁遣一兵其良家子
　　年二十以下有材勇者皆拜羽林郎又曰其以司马昌明为尚书左仆射谢安为吏部尚书桓冲为侍中势还不逺可先为起第良家子至者三万余骑拜秦州主簿金城赵盛之为少年都统是时朝臣皆不欲坚行独慕容垂姚苌及良家子劝之阳平公融言于坚曰鲜卑虏我之仇雠常思风尘之变以逞其志所陈防画何可从也良家少年皆富饶子弟不闲军旅茍为謟谀之言以防陛下之意耳今陛下信而用之轻举大事臣恐功既不成仍有后患悔无及也坚不聴八月戊午坚遣阳平公融督张蚝慕容垂等歩骑二十五万为前锋以兖州刺史姚苌为龙骧将军督益梁州诸军事坚谓苌曰昔朕以龙骧建业未尝轻以授人卿其勉之左将军窦冲曰王者无戏言此不祥之徴也坚黙然慕容楷慕容绍言于慕容垂曰主上骄矜已甚叔父定中兴之业在此行也垂曰然非汝谁与成之甲子坚发长安戎卒六十余万骑二十七万旗鼓相望前后千里九月坚至项城凉州之兵始达咸阳蜀汉之兵方顺流而下幽冀之兵至于彭城东西万里水陆齐进运漕万艘阳平公融等兵三十万先至頴口诏以尚书仆射谢石为征虏将军征讨大都督以徐兖二州刺史谢为前锋都督与辅国将军谢琰西中郎将桓伊等众共八万拒之使龙骧将军胡彬以水军五千援夀阳琰安之子也是时秦兵既盛都下震恐谢入问计于谢安安夷然答曰已别有防既而寂然不敢复言乃令张重请安遂命驾出游山墅亲朋毕集与围棊赌墅安棊常劣于是日惧便为敌手而又不胜安遂游陟至夜乃还桓冲深以根本为忧遣精锐三千入援京师谢安固却之曰朝廷处分已定兵甲无阙西藩宜留以为防冲对佐吏叹曰谢安石有庙堂之量不闲将略今大敌垂至方游谈不暇遣诸不经事少年拒之众又寡弱天下事已可知吾其左祍矣　冬十月秦阳平公融等攻夀阳癸酉克之执平虏将军徐元喜等融以其参军河南郭襃为淮南太守慕容垂拔郧城胡彬闻夀阳防退保硖石融进攻之秦卫将军梁成等帅众五万屯于洛涧栅淮以遏东兵谢石谢等去洛涧二十五里而军惮成不敢进胡彬粮尽潜遣使告石等曰今贼盛粮尽恐不复见大军秦人获之送于阳平公融融驰使白秦王坚曰贼少易擒但恐逃去宜速赴之坚乃留大军于项城引轻骑八千兼道就融于夀阳遣尚书朱序来说谢石等以强弱异势不如速降序私谓石等曰若秦百万之众尽至诚难与为敌今乗诸军未集宜速撃之若败其前锋则彼已夺气可遂破也石闻坚在夀阳甚惧欲不战以老秦师谢琰劝石从序言十一月谢遣广陵相刘牢之帅精兵五千趣洛涧未至十里梁成阻涧为陈以待之牢之直前渡水撃成大破之斩成及弋阳太守王咏又分兵断其归津秦歩骑崩溃争赴淮水士卒死者万五千人执秦杨州刺史王显等尽收其器械军寔于是谢石等诸军水陆继进秦王坚与阳平公融登夀阳城望之见晋兵部阵严整又望见八公山上草木皆以为晋兵顾谓融曰此亦勍敌何谓弱也怃然始有惧色秦兵逼淝水而陈晋兵不得渡谢遣使谓阳平公融曰君悬军深入而置陈逼水此乃持久之计非欲速战者也若移陈小却使晋兵得渡以决胜负不亦善乎秦诸将皆曰我众彼寡不如遏之使不得上可以万全坚曰但麾兵少却使之半渡我以鐡骑蹙而杀之蔑不胜矣融亦以为然遂麾兵使却秦兵遂退不可复止谢谢琰桓伊等引兵渡水撃之融驰骑略陈欲以师退者马倒为晋兵所杀秦兵遂溃等乗胜追撃至于青冈秦兵大败自相蹈借而死者蔽野塞川其走者闻风声鹤唳皆以为晋兵且至昼夜不敢息草行露宿重以饥冻死者什七八初秦兵小却朱序在陈后呼曰秦兵败矣众遂大奔序因与张天锡徐元喜皆来奔复取夀阳执其淮南太守郭襃坚中流矢单骑走至淮北饥甚民有进壶飱豚髀者坚食之赐绵帛辞曰陛下厌苦安乐自取危困臣为陛下子陛下为臣父安有子饲其父而求报乎弗顾而去坚谓张夫人曰吾今复何面目治天下乎澘然流涕是时诸军皆溃惟慕容垂所将三万人独全坚以千余骑赴之世子寳言于垂曰家国倾覆天命人心皆归至尊但时运未至故晦迹自藏耳今秦主兵败委身于我是天借之便以复燕祚此时不可失也愿不以意气微防忘社稷之重垂曰汝言是也然彼以赤心投命于我若之何害之天茍弃之何患不亡不若保防其危以报徳徐俟其衅而图之既不负宿心且可以义取天下奋威将军慕容徳曰秦彊而并燕秦弱而图之此为报仇雪耻非负宿心也兄奈何得而不取释数万之众以授人乎垂曰吾昔为太傅所不容置身无所逃死于秦秦王以国士遇我恩礼备至后复为王猛所卖无以自眀秦王独能眀之此恩何可忘也若氐运必穷吾当懐集闗东以复先业耳闗西防非吾有也冠军行参军赵秋曰眀公当绍复燕祚着于图防今天时已至尚复何待若杀秦主据邺都鼓行而西三秦亦非符氏之有也垂亲党多劝垂杀坚垂皆不从悉以兵授坚平南将军慕容暐屯郧城闻坚败弃其众遯去至荣阳慕容徳复说暐起兵以复燕祚暐不从　谢安得驿书时方与客围棋摄书置牀上了无喜色围棊如故客问之徐答曰小儿軰遂已破贼既罢还内过户限不觉屐齿之折丁亥谢石归建康乙未以张天锡为散骑常侍朱序为琅邪内史　秦王坚收拾离散比至洛阳众十余万百官仪物军容粗备慕容农与慕容垂曰尊不廹人于险其义声足以感动天地农闻秘记曰燕复兴当在河阳夫取果于未熟与自落不过晚旬日之间然其难易美恶相去逺矣垂心善其言行至渑池言于坚曰北鄙之民闻王师不利轻相扇动臣请奉诏书以镇慰安集之因过谒陵庙坚许之权翼谏曰国兵新破四方皆有离心宜徴集名将置之京师以固根本镇枝叶垂勇略过人世豪东夏顷以避祸而来其心岂止欲作冠军而已哉譬如养鹰饥则附人每闻风飚之起常有凌霄之志正宜谨其绦笼岂可解纵任其所欲哉坚曰卿言是也然朕已许之匹夫犹不食言况万乗乎若天命有废兴固非智力所能移也翼曰陛下重小信而轻社稷臣见其徃而不返闗东之乱自此始矣坚不聴遣将军李蛮闵亮尹国帅众三千送垂又遣骁骑将军石越帅精卒三千戍邺骠骑将军张蚝帅羽林五千戍并州镇军将军毛当帅众四千戍洛阳权翼宻遣壮士邀垂于河桥南空仓中垂疑之自凉马台结草筏以渡使典军程同衣已衣乗已马与僮仆趣河桥伏兵发同驰马获免十二月秦王坚至长安哭阳平公融而后入諡曰哀公大赦复死事者家　庚午大赦以谢石为尚书令进谢号前将军固让不受　慕容垂至安阳遣参军田山修牋于长乐公丕丕闻垂北来疑其欲为乱然犹身自迎之赵秋劝垂于座取丕因据邺起兵垂不从丕谋袭击垂侍郎天水姜让谏曰垂反形未着而眀公擅杀之非臣子之义不如待以上宾之礼严兵卫之宻表情状聴勅而后图之丕从之馆垂于邺西垂潜与燕之故臣谋复燕祚防丁零翟斌起兵叛秦谋攻豫州牧平原公晖于洛阳秦王坚驿书使垂将兵讨之石越言于丕曰王师新败民心未安负罪亡匿之徒思乱者众故丁零一唱旬日之中众已数千此其验也慕容垂燕之宿望有兴复旧业之心今复资之以兵此为虎傅翼也丕曰垂在邺如借虎寝蛟常恐为肘腋之变今逺之于外不犹愈乎且翟斌凶悖必不肯为垂下使两虎相毙吾从而制之此卞荘子之术也乃以羸兵二千及铠仗之敝者给垂又遣广武将军符飞龙帅氐骑一千为垂之副密戒飞龙曰垂为三军之帅卿为谋垂之将行矣勉之垂请入邺城拜庙丕弗许乃潜服而入亭吏禁之垂怒斩吏烧亭而去石越言于丕曰垂敢轻侮方镇杀吏烧亭反形已露可因此除之丕曰淮南之败垂侍卫乗舆此功不可忘也越曰垂尚不忠于燕安能尽忠于我失今不取必为后患丕不从越退告人曰公父子好为小仁不顾大计终当为人擒耳垂留慕容农慕容楷慕容绍于邺行至安阳之汤池闵亮李蛮自邺来以丕与符飞龙所谋告垂垂因激怒其众曰吾尽忠于符氏而彼专欲图我父子吾虽欲已得乎乃托言兵少停河内募兵旬日间有众八千平原公晖遣使让垂趣使进兵垂谓飞龙曰今防贼不逺当昼止夜行袭其不意飞龙以为然壬午夜垂遣世子宝将兵居前少子隆勒兵从已令氐兵五人为伍隂与宝约闻鼓声前后合撃氐兵及飞龙尽杀之参佐家在西者皆遣还并以书遗秦王坚言所以杀飞龙之故初垂从坚入邺以其子麟屡尝告变于燕立杀其母然犹不忍杀麟置之外舍希得侍见及杀符飞龙麟屡进防画启发垂意垂更竒之宠待与诸子均矣慕容凤及燕故臣之子燕郡王腾辽西叚延等闻翟斌起兵各帅部曲归之平原公晖使武平武侯毛当讨斌慕容凤曰凤今将雪先王之耻请为将军斩此氐奴乃擐甲直进丁零之众随之大败秦兵斩毛当遂进攻陵云台戍克之收万余人甲仗癸未慕容垂济河焚桥有众三万留辽东鲜卑可足浑谭集兵于河内之沙城垂遣田山如邺宻告慕容农等使起兵相应时日已暮农与慕容楷留宿邺中慕容绍先出至蒲池盗丕骏马数百疋以待农楷至甲申晦农楷将数十骑微服出邺遂同奔列人
　　九年春正月乙酉朔秦长乐公丕大防賔客请慕容农不得始觉有变遣人四出求之三日乃知其在列人已起兵矣慕容凤王腾叚延皆劝翟斌奉慕容垂为盟主斌从之垂欲袭洛阳且未知斌之诚伪乃拒之曰吾来救豫州不来赴君君既建大事成享其福败受其祸吾无预焉丙戌垂至洛阳平原公晖闻其杀符飞龙闭门拒之翟斌复遣长史郭通徃说垂垂犹未许通曰将军所以拒通者岂非以翟斌兄弟山野异类无竒才逺略必无所成故邪独不念将军今日凭之可以济大业乎垂乃许之于是斌帅其众来与垂防劝垂称尊号垂曰新兴侯吾主也当迎归返正耳垂以洛阳四面受敌欲取邺而据之乃引兵而东故扶余王余蔚为荣阳太守及昌黎鲜卑卫驹各帅其众降垂至荥阳羣下同请上尊号垂乃依晋中宗故事称大将军大都督燕王承制行事谓之统府羣下称臣文表奏诰封拜官爵皆如王者以弟徳为车骑大将军封范阳王兄子楷为征西大将军封太原王翟斌为建义大将军封河南王余蔚为征东将军统府左司马封扶余王卫驹为鹰扬将军慕容凤为建防将军帅众二十余万自石门济河长驱向邺慕容农之奔列人也止于乌桓鲁利家利为之置馔农笑而不食利谓其妻曰恶奴郎贵人家贫无以馔之奈何妻曰郎有雄才大志今无故而至必将有异非为饮食来也君亟出逺望以备非常利从之农谓利曰吾欲集兵列人以图兴复卿能从我乎利曰死生唯郎是从农乃诣乌桓张骧说之曰家王已举大事翟斌等咸相推奉逺近响应故来相告耳骧再拜曰得旧主而奉之敢不尽死于是农驱列人居民为士卒斩桑榆为兵裂防裳为旗使赵秋说屠各毕聪聪与屠各卜胜张延李白郭超及东夷余和敕勃易阳乌刘大各帅部众数千赴之农假张骧辅国将军刘大安逺将军鲁利建威将军农自将攻破馆陶收其军资器械遣兰汗叚赞赵秋慕舆悕略取康台牧马数千匹汗燕王垂之从舅赞聪之子也于是歩骑云集众至数万骧等共推农为使持节都督河北诸军事骠骑大将军监统诸将随才部署上下肃然农以燕王垂未至不敢封赏将士赵秋曰军无赏士不勇今之来者皆欲建一时之功规万世之利宜承制封拜以广中兴之基农从之于是赴者相继垂闻而善之农西招库傉官伟于上党东引乞特归于东阿北召光烈将军平叡及叡兄汝阳太守幼于燕国伟等皆应之又遣兰汗等攻顿丘克之农号令整肃军无私掠士女喜恱长乐公使石越将歩骑万余讨之农曰越有智勇之名今不南拒大军而来此是畏王而凌我也必不设备可以计取之众请治列人城农曰善用兵者结士以心不以异物今起义兵唯敌是求当以山河为城池何列人之足治也辛卯越至列人西农使赵秋及参军綦毋滕撃越前锋破之参军太原赵谦言于农曰越甲仗虽精人心危骇易破也宜急击之农曰彼甲在外我甲在心昼战则士卒见其外貌而惮之不如待暮击之可以必克令军士严备以待毋得妄动越立栅自固农笑谓诸将曰越兵精士众不乗其初至之锐以撃我方更立栅吾知其无能为也向暮农鼓噪出陈于城西牙门刘木请先攻越栅农笑曰凡人见美食谁不欲之何得独请然汝猛锐可嘉当以先锋惠汝木乃帅壮士四百腾栅而入秦兵披靡农督大众随之大败秦兵斩越送首于垂越与毛当皆秦之骁将也故秦王坚使助二子镇守既而相继败没人情骚动所在盗贼羣起庚戍燕王垂至邺改秦建元二十年为燕元年服色朝仪皆如旧章以前岷山公库傉官伟为左长史前尚书叚崇为右长史荥阳郑豁等为从事中郎慕容农引兵防垂于邺垂因其所称之官而授之立世子宝为太子封从弟拔等十七人及甥宇文翰舅子兰审皆为王其余宗族及功臣封公者三十七人侯伯子男者八十九人可足浑谭集兵得二万余人攻野王拔之引兵防攻邺平幼及弟叡防亦帅众数万防垂于邺长乐公丕使姜让诮让燕王垂且说之曰过而能改今犹未晚也垂曰孤受主上不世之恩故欲安全长乐公使尽众赴京师然后修复国家之业与秦永为邻好何故闇于机运不以邺城见归若迷而不复当穷极兵势恐单马求生亦不可得也让厉色责之曰将军不容于家国投命圣朝燕之尺土将军岂有分乎主上与将军风殊类别一见倾心亲如宗戚宠逾勲旧自古君臣际遇有如是之隆者乎一旦因王师小败遽有异图长乐公主上元子受分陜之任寕可束手输将军以百城之地乎将军欲裂冠毁冕自可极其兵势奚更云云但惜将军以七十之年悬首白旗髙世之忠更为逆耳垂默然左右请杀之垂曰彼各为其主耳何罪礼而归之遗丕书及上秦王坚表陈述利害请送丕归长安坚及丕怒复书切责之壬子燕王垂攻邺拔其外郭长乐公丕退守中城闗东六州郡县多送任请降于燕癸丑垂以陈留王绍行冀州刺史屯广阿　桓冲闻谢等有功自以失言慙恨成疾而卒　二月燕王垂引丁零乌桓之众二十余万为飞梯地道以攻邺不拔乃筑长围守之分处老弱于肥乡筑新兴城以置辎重　燕范阳王徳击秦枋头取之置戍而还东胡王晏据馆陶为邺中声援鲜卑乌桓及郡县民据坞壁不从燕者尚众燕王垂遣太原王楷与镇南将军陈留王绍讨之楷谓绍曰鲜卑乌桓及冀州之民本皆燕臣今大业始尔人心未洽所以小异唯宜绥之以徳不可震之以威吾当止一处为军声之本汝廵抚民夷示以大义彼必当聴从楷乃屯于辟阳绍帅骑数百徃说王晏为陈祸福晏随绍诣楷降于是鲜卑乌桓及坞民降者数十万口楷留其老弱置守宰以抚之发其丁壮十余万与王晏诣邺垂大恱曰汝兄弟才兼文武足以继先王矣　三月秦北地长史慕容闻燕王垂攻邺亡犇闗东收集鲜卑众至数千还屯华隂败秦将军彊永其众遂盛自称都督陜西诸军事大将军雍州牧济北王推垂为丞相都督陜东诸军事领大司马冀州牧呉王秦王坚谓权翼曰不用卿言使鲜卑至此闗东之地吾不复与之争将若何乃以广平公熈为雍州刺史镇蒲坂徴雍州牧钜鹿公叡为都督中外诸军事卫大将军录尚书事配兵五万以左将军窦冲为长史龙骧将军姚苌为司马以讨平阳太守慕容冲亦起兵于平阳有众二万进攻蒲坂坚使窦冲讨之　库傉官伟归营部数万至邺燕王垂封伟为安定王　秦冀州刺史阜城侯定守信都髙城男绍在其国高邑侯亮重合侯谟守常山固安侯鉴守中山燕王垂遣前将军乐浪王温督诸军攻信都不克夏四月丙辰遣抚军大将军麟益兵助之定鉴秦王坚之从叔绍谟从弟亮从子也温燕王之弟子也慕容闻秦兵且至惧帅众将犇闗东秦钜鹿愍公叡麤猛轻敌欲驰兵邀之姚苌谏曰鲜卑皆有思归之志故起而为乱宜驱令出闗不可遏也夫执鼷防之尾犹能反噬于人彼自知困穷致死于我万一失利悔将何及可鸣鼓随之彼将犇败不暇矣叡勿从战于华泽叡兵败为所杀苌遣龙骧长史赵都参军姜恊诣秦王坚谢罪坚怒杀之苌惧犇渭北马牧于是天水尹纬尹详南安厐演等紏扇豪帅其户口归苌者五万余家推苌为盟主苌自称大将军大单于万年秦王大赦改元白雀以尹详厐演为左右长史南安姚晃及尹纬为左右司马天水狄伯支等为从事中郎姜训等为椽属王据等为参军王钦卢姚方成等为将帅　秦窦冲撃慕容冲于河东大破之冲帅鲜卑骑八千犇慕容众至十余万遣使谓秦王坚曰呉王已定闗东可速资僃大驾奉送家兄皇帝当帅闗中燕人翼卫乗舆还返邺都与秦以虎牢为界永为邻好坚大怒召慕容暐责之曰今书如此卿欲去者朕当相资卿之宗族可谓人面兽心不可以国士期也暐叩头流血涕泣陈谢坚久之曰此自三竖所为非卿之过复其位待之如初命暐以书招谕冲及垂暐宻遣使谓曰吾笼中之人必无还理且燕室之罪人也不足复顾汝勉建大业以呉王为相国中山王为太宰领大司马汝可为大将军领司徒承制封拜聴吾死问汝便即尊位于是进向长安改元燕兴　燕王垂以邺城犹固防寮佐议之右司马封衡请引漳水灌之从之垂行围因饮于华林园秦人宻出兵掩之矢下如雨垂几不得出冠军大将军隆将骑冲之垂仅而得免　五月秦符定符绍皆降于燕燕慕容麟领兵西攻常山　后秦王苌进屯北地秦华隂北地新平安定胡降之者十余万　六月秦王坚自帅歩骑二万以击后秦军于赵氏坞使防军将军杨壁等分道攻之后秦兵屡败斩后秦王苌之弟镇军将军尹买后秦军中无井秦人塞安公谷堰同官水以困之后秦人恐惧有渇死者防天大雨后秦营中水三尺绕营百歩之外寸余而已后秦军复振秦王坚叹曰天亦佑贼乎　慕容谋臣髙盖等以徳望不如慕容冲且持法苛峻乃杀立冲为皇大弟承制行事置百官以髙盖为尚书令后秦王苌遣其子嵩为质于冲以请和　后秦王苌帅众七万撃秦秦王坚遣杨壁等拒之为苌所败获杨壁及右将军徐成镇军将军毛盛等将吏数十人苌皆礼而遣之　燕慕容麟拔常山秦符亮符谟皆降麟进围中山秋七月克之执符鉴麟威声大振防屯中山　秦幽州刺史王永平州刺史符冲帅二州之众以击燕燕王垂遣宁朔将军规亲击永永遣昌黎太守宋敞逆战于范阳敞兵败规进据蓟南　秦平原公晖帅洛阳陜城之众七万归于长安　秦王坚闻慕容冲去长安城近乃引兵归遣抚军大将军髙阳公方戍骊山拜平原公晖为都督中外诸军事配兵五万以拒冲冲与晖战于郑西大破之坚又遣前将军姜宇与少子河间公琳帅众三万拒冲于灞上琳宇皆败死冲遂据阿房城　燕翟斌与秦长乐公丕通谋垂杀斌翟真犇邯郸【事见丁零叛燕】　八月邺中刍粮俱尽削松木以饲马燕王垂谓诸将曰符丕穷冦必无降理不如退屯新城开丕西归之路以谢秦王畴昔之恩且为讨翟真之计丙寅夜垂解围趋新城遣慕容农徇清河平原徴督租赋农明立约束均适有无军令严整无所侵暴由是糓帛属路军资丰给　秦王永求救于振威将军刘库仁库仁遣其妻兄公孙希帅骑三千救之大破平规于蓟南乗胜长驱进据唐城与慕容麟相持九月慕容冲进逼长安秦王坚登城观之叹曰此虏何从出哉大呼责冲曰奴何苦来送死冲曰奴厌奴苦欲取汝为代耳冲少有宠于坚坚遣使以锦袍称诏遗之冲遣詹事称皇太弟令答之曰孤今心在天下岂顾一袍小惠茍能知命君臣束手早送皇帝自当寛贷符氏以酬曩好坚大怒曰吾不用王景略阳平公之言使白虏敢至于此　冬十月秦长乐公丕遣宦者穴从仆射清河光祚将兵数百赴中山与燕叛将翟真相结又遣阳平太守邵兴将数千骑招集冀州故郡县与光祚期防襄国是时燕军疲秦势复振冀州郡县皆观望成败赵郡人赵栗等起兵柏乡以应兴燕王垂遣冠军大将军隆龙骧将军张崇将兵邀撃兴命骠骑大将军农自清河引兵防之隆与兴战于襄国大破之兴走至广陵遇农执之光祚闻之循西山走归邺隆遂击赵栗等皆破之冀州郡县复从燕　刘库仁闻公孙希已破平规欲大举兵以救长乐公丕发鴈门上谷代郡兵屯繁畤太子太保慕舆句之子文零陵公慕舆防之子常时在库仁所知三郡兵不乐逺征因作乱夜攻库仁杀之窃其骏马犇燕公孙希之众闻乱自溃　秦长乐公丕遣光祚及参军封孚召骠骑将军张蚝并州刺史王腾于晋阳以自救蚝腾以众少不能赴丕进退路穷谋于僚佐司马杨膺请自归于晋丕未许防谢遣龙骧将军刘牢之等据碻磝济阳太守郭满据滑台将军顔肱刘袭军于河北丕遣将军桑据屯黎阳以拒之丕惧乃遣从弟就与参军焦逵请救于致书称欲假途求粮西赴国难须援军既接以邺与之若西路不通长安防没请帅所领保守邺城逵与参军姜譲宻谓杨膺曰今丧败如此长安阻絶存亡不可知屈节竭诚以求粮援犹惧不获而公豪气不除方设两端事必无成宜正书为表许以王师之至当致身南归如其不从可逼防与之膺自以力能制丕乃改书而遣之　后秦王苌闻慕容冲攻长安防羣僚议进止皆曰大王宜先取长安建立根本然后经营四方苌曰不然燕人因其众有思归之心以起兵若得其志必不久留关中吾当移屯岭北广收资实以待秦亡燕去然后拱手取之耳乃留其长子兴守北地使宁北将军姚穆守同官川自将其众攻新平初新平人杀其郡将秦王坚缺其城角以耻之新平民望深以为病欲立忠义以雪之及后秦王苌至新平新平太守南安茍辅欲降之郡人辽西太守冯杰莲勺令冯羽尚书郎赵义汶山太守冯苗谏曰昔田单以一城存齐今秦之州镇犹连城过百奈何遽为叛臣乎辅喜曰此吾志也但恐久而无救郡人横被无辜诸君能尔吾岂顾生哉于是凭城固守后秦为土山地道辅亦于内为之或战地下或战山上后秦之众死者万余人辅诈降以诱苌苌将入城觉之而返辅伏兵邀击几获之又杀万余人　鲜卑在长安城中者犹千余人慕容绍之兄肃与慕容暐隂谋结鲜卑为乱十二月暐白坚以其子新婚请坚幸其家置酒欲伏兵杀之坚许之防天大雨不果徃事觉坚召暐及肃肃曰事必泄矣入则俱死今城内已严不如杀使者驰出既得出门大众便集暐不从遂俱如坚曰我相待何如而起此意暐饰辞以对肃曰家国事重何论意气坚先杀肃乃杀暐及其宗族城内鲜卑无少长男女皆杀之燕王垂幼子柔养于宦者宋牙家为牙子故得不坐与太子宝之子盛乗间得出犇慕容冲　燕王垂以秦长乐公丕犹据邺不去乃更引兵围邺开其西走之路焦逵见谢欲徴丕任子然后出兵逵固陈丕欵诚并述杨膺之意乃遣刘牢之滕恬之等帅众二万救邺丕告饥水陆运米二千斛以馈之
　　十年春正月秦王坚朝飨羣臣时长安饥人相食诸将吐肉以饲妻子慕容冲即皇帝位于阿房改元更始冲有自得之志赏罚任情慕容盛年十三谓慕容柔曰夫十人之长亦须才过九人然后得安今中山王才不逮人功未有成而骄汰已甚殆难济乎　后秦王苌留诸将攻新平自引兵击安定擒秦安西将军勃海公珍岭北诸城悉降之　甲寅秦王坚与西燕主冲战于仇班渠大破之乙卯战于雀桑又破之甲子战于白渠秦兵大败西燕兵围秦王坚殿中将军邓迈等力战却之坚乃得免壬申冲遣尚书令髙盖夜袭长安入其南城左将军窦衡前禁将军李辩等击破之斩首八百级分其尸而食之乙亥髙盖引兵攻渭北诸垒太子宏与战于成贰壁大破之斩首三万　二月癸未秦王坚与西燕王冲战于城西大破之追犇至阿城诸将请乗胜入城坚恐为冲所掩引兵还　刘牢之至枋头杨膺姜让谋泄长乐公丕收杀之牢之闻之盘桓不进　秦平原悼公晖数为西燕王冲所败秦王坚让之曰汝吾之才子也拥大众与白虏小儿战而屡败何用生为三月晖愤恚自杀　西燕王冲攻秦髙阳愍公方于骊山杀之执秦尚书韦钟以其子谦为冯翊太守使招集三辅之民冯翊垒主卲安民等责谦曰君雍州望族今乃从贼与之为不忠不义何面目以行于世乎谦以告钟钟自杀谦来犇秦左将军茍池右将军俱石子与西燕王冲战于骊山兵败西燕将军慕容永斩茍池俱石子犇邺永廆弟运之孙石子难之弟也秦王坚遣领军将军杨定撃冲大破之虏鲜卑万余人而还悉阬之　三月燕王垂围邺久不下将北诣冀州乃命抚军大将军麟屯信都乐浪王温屯中山召骠骑大将军农还邺于是逺近闻之以燕为不振颇懐去就农至髙邑遣从事中郎眭防近出违期不还长史李攀言于农曰防目下参佐敢欺罔不还请囘军讨之农不应敕农僃假板以防为高阳太守参佐家在赵北者悉假署遣归凡举补太守三人长史二十余人退谓攀曰君所见殊误当今岂可自相鱼肉俟吾北还邃等自当迎于道左君但观之乐浪王温在中山兵力甚弱丁零四布分据诸城温谓诸将曰以吾之众攻则不足守则有余骠骑抚军首尾连兵防须灭贼但应聚粮厉兵以俟时耳于是抚旧招新劝课农桑民归附者相继郡县壁垒争送军粮仓库充溢翟真夜入中山温撃破之自是不敢复至温乃遣兵一万运粮以饷垂且营中山宫室　刘牢之攻燕黎阳太守刘抚子孙就栅燕王垂留慕容农守邺围自引兵救之秦长乐公丕闻之出兵乗虚夜袭燕营农撃败之刘牢之与垂战不胜退屯黎阳垂复还邺　夏四月刘牢之进兵至邺燕王垂逆战而败遂撤围退屯新城乙卯自新城北遁牢之不告秦长乐公丕即引兵追之丕闻之发兵继进庚申牢之追及垂于董唐渊垂曰秦晋瓦合相待为彊一胜则俱豪一失则俱溃非同心也今两军相继势既未合宜急撃之牢之军疾趋二百里至五桥泽争燕辎重垂邀撃大破之斩首数千级牢之单马走防秦救至得免邺中饥甚秦长乐公丕帅众就晋糓于枋头刘牢之入屯邺城收集亡散兵复少振坐军败徴还燕秦相持经年幽冀大饥人相食邑落萧条燕之军士多饿死燕王垂禁民养蚕以桑椹为军粮垂将北趣申山以骠骑大将军农为前驱前所假授吏眭防等皆来迎上下如初李攀乃服农之智略　新平粮竭矢尽外救不至后秦王苌使人谓茍辅曰吾方以义取天下岂雠忠臣邪卿但帅城中之人还长安吾正欲得此城耳辅以为然帅民五千口出城苌围而阬之男女无遗独冯杰子终得脱犇长安秦王坚追赠辅等官爵皆谥曰节愍侯以终为新平太守　五月西燕主冲攻长安秦王坚身自督战飞矢满体流血淋漓冲纵兵暴掠闗中士民流散道路断絶千里无烟有堡壁三十余推平逺将军赵敖为主相与结盟冒难遣兵粮助坚多为西燕兵所杀坚谓之曰闻来者率不善逹此诚忠臣之义然今防难殷繁非一人之力所能济也徒相随入虎口何益汝曹宜为国自爱畜粮厉兵以俟天时庻几善不终否有时而泰也三辅之民为冲所略者遣人宻告坚请遣兵攻冲欲纵火为内应坚曰甚哀诸卿忠诚然吾猛士如虎豹利兵如霜雪困于乌合之虏岂非天乎恐徒使诸卿坐自夷灭吾不忍也其人固请不已乃遣七百骑赴之冲营纵火者反为风火所烧其得免者什一二坚祭而哭之卫将军杨定与冲战于城西为冲所擒定秦之骁将也坚大惧以防书云帝出五将久长得乃留太子宏守长安谓之曰天其或者欲导予出外汝善守城勿与贼争利吾当出陇收兵运粮以给汝遂帅骑数百与张夫人及中山公诜二女宝锦出奔五将山宣告州郡期以孟冬救长安　六月秦太子宏不能守长安将数千骑与母妻宗室西犇下辩百官逃散司校尉权翼等数百人犇后秦西燕主冲入据长安纵兵大掠死者不可胜计　秋七月秦王坚至五将山后秦王苌遣骁骑将军呉忠帅骑围之秦兵皆散走独侍御十数人在侧坚神色自若坐而待之召宰人进食俄而忠至执之送诣新平幽于别室太子宏至下辩南秦州刺史杨壁拒之壁妻坚之女顺阳公主也弃其夫从宏宏犇武都投氐豪彊熈假道来犇诏处之江州长乐公丕帅众自枋头将归邺城龙骧将军檀撃之兵败丕复入邺城　八月后秦王苌使求传国玺于秦王坚曰苌次应歴数可以为惠坚瞠目叱之曰小敢逼天子五胡次序无汝名玺已送晋不可得也苌复遣右司马尹纬说坚求为禅代坚曰禅代圣贤之事姚苌叛贼何得为之坚与纬语问纬在朕朝何官纬曰尚书令史坚叹曰卿王景略之俦宰相才也而朕不知卿宜其亡也坚自以平生遇苌有防尤忿之数骂苌求死谓张夫人曰岂可令奴辱吾儿乃先杀宝锦辛丑苌遣人缢坚于新平佛寺张夫人中山公诜皆自杀后秦将士皆为之哀恸苌欲隠其名谥曰壮烈天王
　　臣光曰论者皆以为秦王坚之亡由不杀慕容垂姚苌故也臣独以为不然许劭谓魏武帝治世之能臣乱世之奸雄使坚治国无失其道则垂苌皆秦之能臣也乌能为乱哉坚之所以亡由骤胜而骄故也魏文侯问李克呉之所以亡对曰数战数胜文侯曰数战数胜国之福也何故亡对曰数战则民疲数胜则主骄以骄主御疲民未有不亡者也秦王坚似之矣
　　长乐公丕在邺将西赴长安幽州刺史王永在壶闗遣使招丕丕乃帅邺中男女六万余口西如潞川骠骑将军张蚝并州刺史王腾迎之入晋阳王永防平州刺史符冲守壶闗自帅骑一万防丕于晋阳丕始知长安不守坚已死乃发丧即皇帝位追谥坚曰宣昭皇帝庙号世祖大赦改元太安　燕王垂以鲁王和为南中郎将镇邺　九月秦王丕以张蚝为侍中司空王永为侍中都督中外诸军事车骑大将军尚书令王腾为中军大将军司校尉符冲为尚书左仆射封西平王又以左长史杨辅为右仆射右长史王亮为防军将军立妃杨氏为皇后子宁为皇太子夀为长乐王锵为平原王懿为渤海王昶为济北王　秦尚书令魏昌公纂自闗中犇晋阳秦王丕拜纂太尉封东海王　冬十月西燕王冲遣尚书令髙盖帅众五万伐后秦战于新平南盖大败降于后秦　符定符绍符谟符亮闻秦主丕即位皆自河北遣使谢罪中山太守王兖本新平氐也固守博陵为秦拒燕十一月丕以兖为平州刺史定为冀州牧绍为冀州都督谟为幽州牧亮为幽平二州都督并进爵郡公左将军窦冲据兹川有众数万与秦州刺史王统河州刺史毛兴益州刺史王广南秦州刺史杨壁卫将军杨定皆自陇右遣使邀丕共撃后秦丕以定为雍州牧冲为梁州牧加统镇西大将军兴车骑大将军壁征南大将军并开府仪同三司加广安西将军皆进位州牧　慕容麟攻王兖于博陵城中粮竭矢尽功曹张猗逾城出聚众以应麟兖临城数之曰卿是秦民吾是卿君卿起兵应贼自号义兵何名实之相违也古今来忠臣必于孝子之门卿母在城弃而不顾吾何有焉今人取卿一切之功则可矣宁能忘卿不忠不孝之事乎不意中州礼义之邦乃有如卿者也十二月麟拔博陵执兖及符鉴杀之昌黎太守宋敞帅乌柏索头之众救兖不及而还秦主丕以敞为平州刺史　十二月燕王垂北如中山谓诸将曰乐浪王招流散实仓廪外给军粮内营宫室虽萧何何加之丙申垂始定都中山　秦符定据信都以拒燕燕王垂以从弟北地王精为冀州刺史将兵攻之
　　十一年春正月燕王垂即皇帝位　后秦王苌如安定秦益州牧王广自陇右引兵攻河州牧毛兴于枹罕
　　兴遣建节将军卫平帅其宗人二千七百夜袭广大破之二月秦州牧王统遣兵助广攻兴兴婴城自守　燕大赦改元建兴置公卿尚书百官缮宗庙社稷　西燕主冲乐在长安且畏燕主垂之彊不敢东归课农筑室为久安之计鲜卑咸怨之左将军韩延因众心不恱攻冲杀之立冲将叚随为燕王改元昌平　三月西燕左仆射慕容恒尚书慕容永袭叚随杀之立宜都王子顗为燕王改元建明帅鲜卑男女四十余万口去长安而东恒弟防军将军韬韬诱顗杀之于临晋恒怒舍韬去永与武卫将军刁云帅众攻韬韬败犇恒营立西燕王冲之子瑶为帝改元建平谥冲曰威皇帝众皆去瑶犇永永执瑶杀之立慕容子忠为帝改元建武忠以永为太尉守尚书令封河东公永持法寛平鲜卑安之至闻喜闻燕王垂已称尊号不敢进筑燕熈城而居之鲜卑既东长安空虗前荣阳太守髙陵赵糓等招杏城卢水胡郝奴帅户四千入于长安渭北皆应之以糓为丞相扶风王驎有众数千保据马嵬奴遣弟多攻之夏四月后秦王苌自安定伐之驎奔汉中苌执多而进奴惧请降拜镇北将军六谷大都督　毛兴袭击王广败之广犇秦州陇西鲜卑匹兰执广送于后秦兴复欲攻王统于上邽枹罕诸氐皆厌苦兵事乃共杀兴推卫平为河内刺史遣使请命于秦　秦大赦以卫平为抚军将军河州刺史使者没于后秦不能达　后秦王苌即皇帝位于长安大赦改元建初国号大秦追尊其父弋仲为景元皇帝立妻虵氏为皇后子兴为太子置百官苌与羣臣宴酒酣言曰诸卿皆与朕北面朝秦今忽为君臣得无耻乎赵迁曰天不耻以陛下为子臣等何耻为臣苌大笑　六月西燕刁云等杀西燕主忠推慕容永为使持节大都督中外诸军事大将军大单于雍秦梁凉四州牧录尚书事河东王称藩于燕　燕主垂遣太原王楷赵王麟陈留王绍章武王宙攻秦符定符绍符谟符亮等楷先以书与之为陈祸福定等皆降垂封定等为侯曰以酬秦主之徳　秦主丕以都督中外诸军事司徒录尚书事王永为左丞相太尉东海王纂为大司马司空张蚝为大尉尚书令咸阳徐义为司空司隶校尉王腾为骠骑大将军仪同三司永传檄四方公侯牧守垒主民豪共讨姚苌慕容垂令各帅所统以孟冬上旬防大驾于临晋于是天水姜延冯翊冦明河东王昭新平张晏京兆杜敏扶风马朗建忠将军髙平牧官都尉扶风王敏等咸承檄起兵各有众数万遣使诣秦丕皆就拜将军郡守封列侯冠军将军邓景拥众五千据彭池与窦冲为首尾以撃后秦丕以景为京兆尹景之子也　后秦主苌徙安定五千余户于长安秋七月秦平凉太守金熈安定都尉没奕干与后秦左将军姚方城战于孙兵谷方成兵败后秦王苌以其弟征虏将军绪为司隶校尉镇长安自将至安定击熈等大破之金熈本东胡之种没奕干鲜卑多兰部帅也枹罕诸氐以卫平衰老难以成功议废之而惮其宗彊累目不决氐啖青谓诸将曰大事宜时定不然变生诸君但请卫公为防观我所为防七夕大宴青抽劒而前曰今天下大乱吾曹休戚同之非贤主不可以济大事卫公老宜返初服以避贤路狄道长符登虽王室踈属志略雄眀请共立之以赴大驾诸君有不同者即下异议乃奋剑攘将斩异已者众皆从之莫敢仰视于是推登为使持节都督陇右诸军事大将军雍河二州牧略阳公帅众五万东下陇攻南安拔之驰使请命于秦登秦主丕之族子也　八月秦主丕以符登为征西大将军开府仪同三司南安王持节州牧都督皆因其所称而授之又以徐义为右丞相留王腾守晋阳右仆射杨辅戍壶闗帅众四万进屯平阳　初后秦王苌之弟硕徳统所部居陇上闻苌起兵自称征西将军聚众于冀城以应之以兄孙详为安逺将军据陇城从孙训为安西将军据南安之赤亭与秦秦州刺史王统相持苌自安定引兵防硕徳攻统天水屠各略阳胡应之者二万余户秦略阳太守王皮降之　九月王统以秦州降于后秦后秦主苌以姚硕徳为使持节都督陇右诸军事秦州刺史镇上邽　冬十月西燕慕容永遣使诣秦主丕求假道东归丕弗许与永战于襄陵秦兵大败左丞相王永卫大将军俱石子皆死初东海王纂自长安来麾下壮士三千余人丕忌之既败惧为纂所杀帅骑数千南犇东垣谋袭洛阳杨威将军冯该自陜邀撃之杀丕执其太子宁长乐王夀送建康诏赦不诛以付符宏纂与其弟尚书永平侯师奴帅秦众数万走据杏城所余王公百官皆没于永永遂进据长子即皇帝位改元中兴将以秦后杨氏为上夫人杨氏引剑刺永为永所杀　后秦主苌还安定　秦南安王登既克南安夷夏归之者三万余户遂进攻姚硕徳于秦州后秦主苌自徃救之登与苌战于胡奴阜大破之斩首二万余级将军啖青射苌中之苌创重走保上邽姚硕徳代之统众　十一月秦尚书寇遗奉勃海王懿济北王昶自杏城犇南安南安王登发丧行服谥秦主丕曰哀平皇帝登议立懿为主众曰勃海王虽先帝之子然年在幼冲未堪多难今三虏窥觎宜立长君非大王不可登乃为坛于陇东即皇帝位大赦改元太初置百官　慕容柔慕容盛及盛弟防皆在长子盛谓柔防曰主上已中兴幽冀东西未一吾属居嫌疑之地为智为愚皆将不免不若以时东归无为坐待鱼肉也遂相与亡归燕后嵗余西燕主永悉诛燕主隽及燕主垂之子孙男女无遗　十二月秦主登立世祖神主于军中载以辎軿建黄旗青盖以虎贲三百人卫之凡所欲为必启主而后行引兵五万东撃后秦将士皆刻鉾铠为死休字每战以剑梢为方圆大阵知有厚薄从中分配故人自为战所向无前初长安之将败也中垒将军徐嵩屯骑校尉胡空各聚众五千结垒自固既而受后秦官爵后秦王苌以王礼秦主坚于二垒之间及登至嵩空以众降之登拜嵩雍州刺史空京兆尹改坚以天子之礼十二年春正月秦主登立妃毛氏为皇后勃海王懿为太弟后兴之女也遣使拜东海王纂为使持节都督中外诸军事太师领大司马封鲁王纂弟师奴为抚军大将军并州牧封朔方公纂怒谓使者曰勃海王先帝之子也南安王何以不立而自立乎长史王旅谏曰南安已立理无中改今寇虏未灭不可宗室之中自为仇敌也纂乃受命于是卢水胡彭沛糓屠各董成张龙世新平雷恶地等皆附于纂有众十余万　后秦王苌徙秦州豪杰十万户于安定　三月秦主登以窦冲为南秦州牧杨定为益州牧杨壁为司空梁州牧　夏四月后秦征西将军姚硕徳为杨定所逼退守泾阳定与秦鲁王纂共攻之战于泾阳硕徳大败后秦主苌自隂宻救之纂退屯敷陆　燕王垂自碻磝还中山慕容柔慕容盛慕容防来自长子庚辰垂为之大赦垂问盛长子人情何如为可取乎盛曰西军扰扰人有东归之志陛下唯当修仁政以俟之耳若大军一临必投戈而来若孝子之归慈父也垂恱癸未封柔为阳平王盛为长乐公防为清河公　秋七月秦主登军于瓦亭后秦主苌攻彭沛糓堡拔之糓犇杏城苌还隂宻以太子兴镇长安　八月秦冯掖太守兰椟帅众二万自频阳入和宁与鲁王纂谋攻长安纂弟师奴劝纂称尊号纂不从师奴杀纂而代之椟遂与师奴絶西燕主永攻椟椟遣使请救于秦后秦主苌欲自救之尚书令姚旻左仆射尹纬曰符登近在瓦亭将乗虚袭吾后苌曰符登众盛非旦夕可制登迟重少决必不能轻军深入比两月间吾必破贼而返登虽至无能为也九月苌军于泥源师奴逆战大败亡犇鲜卑后秦尽收其众屠各董成等皆降秦主登进据胡空堡戎夏归者十余万　后秦主苌
　　进撃西燕主永于河西永走兰椟复列兵拒守苌攻之十二月擒椟遂如杏城　后秦姚方成攻秦雍州刺史徐嵩垒拔之执嵩而数之嵩骂曰汝姚苌罪当万死符黄眉欲斩之先帝止之授任内外荣宠极矣曽不如犬马识所飬之恩亲为大逆汝軰岂可以人理期也何不速杀我早见先帝取姚苌于地下治之方成怒立斩嵩悉阬其士卒以妻子赏军后秦主苌掘秦主坚尸鞭挞无数剥衣倮形荐之以棘坎土而埋之
　　十三年春二月秦主登军朝那后秦主苌军武都　秋七月秦后秦自春相持屡战互有胜负至是各觧归闗西豪杰以后秦久无成功多去而附秦　八月秦主登立子崇为皇太子　冬十月后秦主苌还安定秦主登就食新平帅众万余围苌营四面大哭苌命营中哭以应之登乃退
　　十四年春正月后秦主苌以秦战屡胜谓得秦王坚之神助亦于军中立坚像而祷之曰臣兄襄敕臣复雠新平之祸臣行襄之命非臣罪也符登陛下疎属犹欲复雠况臣敢忘其兄乎且陛下命臣以龙骧建业臣敢违之今为陛下立像陛下勿追计臣过也秦王登升楼遥谓苌曰为臣弑君而立像求福庸有益乎因大呼曰弑君贼姚苌何不自出吾与汝决之苌不应久之以战未有利军中每夜数惊乃斩像首以送秦　夏五月后秦主苌与秦主登战数败乃遣中军将军姚崇袭大界登邀撃之于安丘又败之　秋七月秦主登攻后秦右将军呉忠等于平凉克之八月登据茍头原以逼安定诸将劝后秦主苌决战苌曰与穷防竞胜兵家之忌也吾将以计取之乃留尚书令姚旻守安定夜帅骑三万袭秦辎重于大界克之杀毛后及南安王弁北海王尚擒名将数十人驱掠男女五万余口而还毛氏美而勇善骑射后秦兵入其营毛氏犹弯弓跨马帅壮士数百力战杀七百余人众寡不敌为后秦所执盖将纳之毛氏骂且哭曰姚苌汝先已杀天子今又欲辱皇后皇天后土宁汝容乎苌杀之诸将欲因秦军骇乱撃之苌曰登众虽乱怒气犹盛未可轻也遂止登收余众屯胡空堡苌使姚硕徳镇安定徙安定千余家于隂宻遣其弟征南将军靖镇之秦主登之东也后秦主苌使姚硕徳置秦州守宰以从弟常戍陇城邢奴戍冀城姚详戍略阳杨定攻陇冀克之斩常执邢奴详弃略阳犇隂宻定自称秦州牧陇西王秦因其所称而授之　冬十月秦主登以窦冲为大司马都督陇东诸军事雍州牧杨定为左丞相都督中外诸军事秦梁二州牧杨壁为都督陇右诸军事南秦益二州牧约与共攻后秦又约监河西诸军事并州刺史杨政都督河东诸军事冀州刺史杨楷各帅其众防长安政楷皆河东人秦主丕既败政楷收集流民数万户政据河西楷据湖峡之间遣使请命于秦登因而授之　十二月后秦主苌使其东门将军任瓮诈遣使招秦主登许开门纳之登将从之征东将军雷恶地将兵在外闻之驰骑见登曰姚苌多诈不可信也登乃止苌闻恶地诣登谓诸将曰此见登事不成矣登以恶地勇略过人隂惮之恶地惧降于后秦苌以恶地为镇军将军
　　十五年春正月西燕王永引兵向洛阳朱序自河隂北济河撃败之　三月后秦主苌攻秦扶风太守齐益男于新罗堡克之益男走秦主登攻后秦天水太守张业生于陇东苌救之登引去　秋七月冯翊人郭质起兵于广乡以应秦移檄三辅曰姚苌凶虐毒被神人吾属世防先帝尧舜之仁非常伯纳言之子即卿校牧守之孙也与其含耻而存孰若蹈道而死于是三辅壁垒皆应之独郑县人茍曜不从聚众数千附于后秦秦以质为冯翊太守后秦以曜为豫州刺史　冬十二月郭质及茍曜战于郑东质败犇于洛阳
　　十六年春三月秦主登自雍攻后秦安东将军金荣于范氏堡克之遂渡渭水攻京兆太守韦范于叚氏堡不克进据曲牢夏四月燕兰汗破贺染干于牛都　茍曜有众一万宻召秦主登许为内应登自曲牢向繁川军于马头原五月后秦主苌引兵逆战登击破之斩其右将军呉忠苌收众复战姚硕徳曰陛下慎于轻战每欲以计取之今战失利而更前逼贼何也苌曰登用兵迟缓不识虚实今轻兵直进遥据吾东此必茍曜竪子与之有谋也缓之则其谋得成故及其交之未合急撃之以败散其事耳遂进战大破之登退屯于郿　秦兖州刺史彊金槌据新平降后秦以其子逵为质后秦主苌将数百骑入金槌营羣下谏之苌曰金槌既去符登又欲图我将安所归乎且彼初来欵附宜推心以结之奈何复以不信疑之乎既而羣氐欲取苌金槌不从　秋七月秦主登攻新平后秦主苌救之登引去　冬十二月秦主登攻安定后秦主苌如隂宻以拒之谓太子兴曰茍曜闻吾北行必来见汝汝执诛之曜果见兴于长安兴使尹纬让而诛之苌败登于安定城东登退据路承堡苌置酒髙防诸将皆曰若值魏武王不令此贼至今陛下将牢太过耳苌笑曰吾不如亡兄有四身长八尺五寸臂垂过膝人望而畏之一也将十万之众与天下争衡望麾而进前无横阵二也温古知今讲论道艺收罗英隽三也董帅大众上下咸恱人尽死力四也所以得建立功业驱防羣贤者正望筭略中有片长耳羣臣咸称万嵗
　　十七年春三月后秦主苌寝疾命姚硕徳镇李润尹纬守长安召太子兴诣行营征南将军姚方成言于兴曰今防敌未灭上复寝疾王统等皆有部曲终为人患宜尽除之兴从之杀王统王广符徐成毛盛苌怒曰王统兄弟吾之州里实无他志徐成等皆前朝名将吾方用之奈何辄杀之　秋七月秦主登闻后秦主苌疾病大喜告祠世祖神主大赦百官进位二等秣马厉兵进逼安定去城九十余里八月苌疾小瘳出兵拒之登引兵出营将逆战苌遣安南将军姚熈隆别攻秦营登惧而还苌夜引兵旁出以蹑其后旦而骑告曰贼诸营已空不知所向登惊曰彼为何人去令我不知来令我不觉谓其将死忽然复来朕与此羌同世何其厄哉登遂还雍苌亦还安定　巴蜀人在闗中者皆叛后秦据农以附秦秦主登以窦冲为左丞相冲徙屯华隂都恢遣将军赵睦守金墉河南太守杨佺期帅众军湖城击冲走之
　　十八年夏五月秦右丞相窦冲矜才尚人自请封天水王秦主登不许六月冲自称秦王改元元光　秋七月秦主登攻窦冲于野人堡冲求救于后秦尹纬言于后秦主苌曰太子仁厚之称着于逺近而英略未着请使撃符登以着之苌从之太子兴将兵攻胡空堡登解冲围以赴之兴因袭平凉大获而归苌使兴还镇长安冬十月后秦主苌疾甚还长安　燕主垂议伐西燕诸将皆曰永未有衅我连年征讨士卒疲未可也范阳王徳曰永既国之枝叶又僣举位号惑民视聴宜先除之以一民心士卒虽疲庸得已乎垂曰司徒意正与吾同吾比老叩嚢底智足以取之终不复留此贼以累子孙也遂戒严十一月垂发中山歩骑七万遣镇西将军丹阳王纉龙骧将军张崇出井陉攻西燕武乡公友于晋阳征东将军平规攻镇东将军叚平于沙亭西燕主永遣其尚书令刁云车骑将军慕容钟帅众五万守潞川友永之弟也十二月垂至邺　已亥后秦主苌召太尉姚旻仆射尹纬姚晃将军姚大目尚书狄伯支入禁中受遗诏辅政苌谓太子兴曰有毁此诸公者慎勿受之汝抚骨肉以防接大臣以礼待物以信遇民以仁四者不失吾无忧矣姚晃垂涕问取符登之防苌曰今大业垂成兴才智足办奚所复问庚子苌卒兴秘不发丧以其叔父绪镇安定硕徳镇隂宻弟崇守长安或谓硕徳曰公威名素重部曲最彊今易世之际必为朝廷所疑不如且犇秦州观望事势硕徳曰太子志度寛眀必无他虑今符登未灭而骨肉相攻是自亡也吾有死而已终不为也遂往见兴兴优礼而遣之兴自称大将军以尹纬为长史狄伯支为司马帅众伐秦
　　十九年春正月秦主登闻后秦主苌卒喜曰姚兴小儿吾折杖笞之耳乃大赦尽众而东留司徒安成王广守雍太子崇守胡空堡　二月燕主垂留清河公防镇邺发司冀青兖兵遣太原王楷出滏口辽西王农出壶闗垂自出沙庭以撃西燕标榜所趣军各就顿西燕主永闻之严兵分道拒守聚粮台壁遣从子征东将军小逸豆归镇东将军王次多右将军勒马驹帅众万余人戍之　夏四月秦王登自六陌趣废桥后秦始平太守姚详据马嵬堡以拒之太子兴遣尹纬将兵救详纬据废桥以待秦秦兵争水不能得渴死者什二三因急攻纬兴驰遣狄伯支谓纬曰符登穷冦宜持重以挫之纬曰先帝登遐人情扰惧今不因思奋之力以擒敌大事去矣遂与秦战秦兵大败其夜秦众溃登单骑犇雍太子崇及安成王广闻败皆弃城走登至无所归乃犇平凉收集遗众入马毛山　燕主垂顿军邺西南月余不进西燕主永怪之以为太行道寛疑垂欲诡道取之乃悉敛诸军屯轵闗杜太行口惟留台壁一军甲戍垂引大军出滏口入天井关五月乙酉燕军至台壁永遣从兄太尉大逸豆归救之平规撃破之小逸豆归出战辽西王农又撃破之斩勒马驹擒王次多遂围台壁出召太行军还自将精兵五万以拒之刁云慕容钟震怖帅众降燕永诛其妻子已亥垂陈于台壁南遣骁骑将军慕容国伏千骑于涧下庚子与永合战垂伪退永众追之行数里国骑从涧中出断其后诸军四面俱进大破之斩首八千余级永走归长子晋阳守将闻之弃城走丹杨王瓒等进取晋阳　五月后秦太子兴始发丧即皇帝位于槐里大赦改元皇初遂如安定谥后秦主苌曰武昭皇帝庙号太祖　六月燕主垂进军围长子西燕主永欲犇后秦侍中兰英曰昔石虎伐龙都太祖坚守不去卒成大燕之基今垂七十老翁厌苦兵革终不能顿兵连嵗以攻我也但当城守以疲之永从之　秦王登遣其子汝隂王宗为质于河南王干归以请救进封干归梁王纳其妹为梁王后干归遣前军将军乞伏益州等帅骑一万救之秋七月登引兵出迎干归兵后秦主兴自安定如泾阳与登战于山南执登杀之悉归其部众使归农业徙隂宻三万户于长安以李后赐姚晃益州等闻之引兵还秦太子崇犇湟中即帝位改元延初谥登曰髙皇帝庙号太宗　八月西燕主永因急遣其子常山公等求救于雍州刺史郗恢并献玉玺一缄恢上书言垂若并永为患益深不如两存之可以乗机双毙帝以为然诏青兖二州刺史王恭豫州刺史庾楷救之楷亮之孙也永恐晋兵不出又遣其太子亮来为质平规追亮及于髙都获之永又告急于魏魏王珪遣陈防公防将军庾岳帅骑五万东渡河屯秀容以救之晋魏兵皆未至大逸豆归等部将伐勒等开门纳燕兵燕人执永斩之并斩其公卿大将刁云大逸豆归等三十余人得永所统八郡七万余户及秦乗舆服御妓乐珍宝甚众九月垂自长子如邺　十月秦王崇为梁王干归所逐犇陇西王杨定定留司马邵彊守秦州帅众二万与崇共攻干归干归遣凉州牧轲弹秦州牧益州立义将军诘归帅骑三万拒之益州与定战败于平州轲弹诘归皆引退轲弹司马翟瑥奋剑怒曰主上以雄武开基所向无敌威振秦蜀将军以宗室居元帅之任当竭力致命以佐国家今秦州虽败二军尚全奈何望风退衂将何面以见主上乎瑥虽无任独不能以便宜斩将军乎轲弹谢曰向者未知众心何如耳果能若是吾敢爱死乃帅骑进战益州诘归亦勒兵继之大败定兵杀定及崇斩首万七千级干归于是尽有陇西之地定无子其叔父佛狗之子盛先守仇池自称征西将军秦州刺史仇池公谥定为武王仍遣使来称藩秦太子宣犇盛盛分氐羌为二十部防军各为镇戍不置郡县












　　通鉴纪事本末卷十六上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷十六下
　　宋　袁枢　撰
　　丁零叛燕
　　晋武帝太元八年丁零翟斌起兵叛秦慕容凤及燕故臣之子燕郡王腾辽西段延等各帅部曲归之初丁零翟斌世居康居后徙中国
　　九年慕容凤王腾段延皆劝翟斌奉慕容垂为盟主斌从之垂至洛阳斌帅其众来与垂防劝垂称尊号垂至荥阳称大将军大都督燕王承制以翟斌为建义大将军封河南王【事见慕容叛秦复燕】燕翟斌恃功骄纵邀求无厌又以邺城久不下潜有贰心太子宝请除之燕王垂曰河南之盟不可负也若其为难罪由于斌今事未有形而杀之人必谓我忌惮其功能吾方收揽豪杰以隆大业不可示人以狭失天下之望也借彼有谋吾以智防之无能为也范阳王徳陈留王绍骠骑大将军农皆曰翟斌兄弟恃功而骄必为国患垂曰骄则速败焉能为患彼有大功当聴其自毙耳礼遇弥重斌讽丁零及其党请斌为尚书令垂曰翟王之功宜居上辅但台既末建此官不可遽置耳斌怒宻与前秦长乐公丕通谋使丁零决隄溃水事觉垂杀斌及其弟檀敏余皆赦之斌兄子真夜将营众北奔邯郸引兵还向邺围欲与丕内外相应太子宝与冠军大将军隆击破之真还走邯郸太原王楷陈留王绍言于垂曰丁零非有大志但宠过为乱耳今急之则屯聚为寇缓之则自散散而击之无不克矣垂从之　秋八月翟真自邯郸北走燕王垂遣太原王楷骠骑大将军农帅骑追之甲寅及于下邑楷欲战农曰士卒饥倦且视贼营不见丁壮殆有他伏楷不从进战燕兵大败真北趣中山屯于承营　冬十月翟真在承营与公孙希宋敞遥相首尾　十一月燕慕容农自信都西撃丁零翟辽于鲁口破之辽退屯无极农屯藁城以逼之辽真之从兄也　十二月燕慕容麟慕容农合兵袭翟辽大破之辽单骑犇翟真
　　十年春二月慕容农引兵防慕容麟于中山与共攻翟真麟农先帅数千骑至承营观察形势翟真望见陈兵而出诸将欲退农曰丁零非不劲勇而翟真懦弱今简精锐望真所在而冲之真走众必散矣乃邀门而蹙之可尽杀也使骁骑将军慕容国帅百余骑冲之真走其众争门自相蹈借死者大半遂拔承营外郭　夏四月翟真自承营徙屯行唐真司马鲜于乞杀真及诸翟自立为赵王营人共杀乞立真从弟成为主其众多降于燕　闰五月庚戌燕王垂至常山围翟成于行唐命带方王佐镇龙城　秋七月癸酉翟成长史鲜于得斩成出降垂屠行唐尽阬成众
　　十一年鲜于乞之杀翟真也翟辽犇黎阳黎阳太守滕恬之甚爱信之恬之喜畋猎不爱士卒辽潜施奸惠以收众心恬之南攻鹿鸣城辽于后闭门拒之恬之东犇鄄城辽追执之遂据黎阳豫州刺史朱序遣将军秦膺童斌与淮泗诸郡共讨之　春三月泰山太守张愿以郡叛降翟辽　秋八月翟辽寇谯朱序撃走之
  </div>
  <div class="pagination">
   <a href="通鉴纪事本末_page16.html">
    上一页
   </a>
   <span>
    ...
   </span>
   <a href="通鉴纪事本末_page12.html">
    12
   </a>
   <a href="通鉴纪事本末_page13.html">
    13
   </a>
   <a href="通鉴纪事本末_page14.html">
    14
   </a>
   <a href="通鉴纪事本末_page15.html">
    15
   </a>
   <a href="通鉴纪事本末_page16.html">
    16
   </a>
   <span class="current-page">
    17
   </span>
   <a href="通鉴纪事本末_page18.html">
    18
   </a>
   <a href="通鉴纪事本末_page19.html">
    19
   </a>
   <a href="通鉴纪事本末_page20.html">
    20
   </a>
   <a href="通鉴纪事本末_page21.html">
    21
   </a>
   <a href="通鉴纪事本末_page22.html">
    22
   </a>
   <span>
    ...
   </span>
   <a href="通鉴纪事本末_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
