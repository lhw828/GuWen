<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 40 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 40 页/共 48 页</h1>
    <div class="content">　　开成四年回鹘相安允合特勒柴革谋作乱彰信可汗杀之相掘罗勿将兵在外以马三百赂沙陀朱邪赤心借其兵共攻可汗可汗兵败自杀国人立防馺特勒为可汗防嵗疫大雪羊马多死回鹘遂衰赤心执宜之子也
　　五年　初伊吾之西焉耆之北有黠戛斯部落即古之坚昆唐初结骨也后更号黠戛斯乾元中为回鹘所破自是隔阂不通中国其君长曰阿热建牙青山去回鹘牙橐驼行四十日其人悍勇吐蕃回鹘常赂遗之假以官号回鹘既衰阿热始自称可汗回鹘遣相国将兵击之连兵二十余年数为黠戛斯所败詈回鹘曰汝运尽矣我必取汝金帐金帐者回鹘可汗所居帐也及掘罗勿杀彰信可汗立防馺回鹘别将句録莫贺引黠戛斯十万骑攻回鹘大破之杀防馺及掘罗勿焚其牙帐荡尽回鹘诸部逃散其相馺职特勒厖等十五部西犇葛逻禄一支犇吐蕃一支犇安西可汗兄弟嗢没斯等及其相赤心仆固特勒那颉啜各帅其众抵天德塞下就杂虏贸易谷食且求内附　冬十月丙辰天徳军使温徳彛奏回鹘溃兵侵逼西城亘六十里不见其后边人以回鹘猥至恐惧不安诏振武军节度使刘沔屯云迦关以备之
　　武宗防昌元年春二月回鹘十三部近牙帐者立乌希特勒为乌介可汗南保错子山　　秋八月天德军使田牟监军韦仲平欲击回鹘以求功奏称回鹘叛将嗢没斯等侵逼塞下吐谷浑沙陀党项皆世与为仇请自出兵驱逐上命朝臣议之议者皆以为嗢没斯等叛可汗而来不可受宜如牟等所请击之便上以问宰相李德裕以为穷鸟入懐犹当活之况回鹘屡建大功今为邻国所破部落离散穷无所归远依天子无秋毫犯塞奈何乘其困而击之宜遣使者镇抚运粮食以赐之此汉宣帝所以服呼韩邪也陈夷行曰此所以借寇兵资盗粮也不如击之德裕曰彼吐谷浑等各有部落见利则鋭敏争进不利则鸟惊鱼散各走巢穴安肯死守为国家用今天德城兵才千余若战不利城陷必矣不若以恩义抚而安之必不为患纵使侵暴边境亦须俟征诸道大兵讨之岂可独使天德击之乎时诏以鸿胪卿张贾为巡边使使察回鹘情伪未还上问德裕曰嗢没斯等请降可保信乎对曰朝中之人臣不敢保况敢保数千里外戎狄之心乎然谓之叛将则恐不可若可汗在国嗢没斯等帅众而来则于体固不可受闻其国败乱无主将相逃散或犇吐蕃或犇葛逻禄惟此一支远依大国观其表辞危迫恳切岂可谓之叛将乎设嗢没斯等自去年九月至天德今年二月始立乌介自无君臣之分愿且诏河东振武严兵保境以备之俟其攻犯城镇然后以武力驱除或于吐谷浑等部中少有钞掠听自雠报亦未可助以官军仍诏田牟仲平毋得邀功生事常令不失大信懐柔得宜彼虽戎狄必知感恩辛酉诏田牟约勒将士及杂虏毋得先犯回鹘九月戊辰朔诏河东振武严兵以备之牟布之弟也　李德裕请遣使慰抚回鹘且运粮三万斛以赐之上以为疑闰月己亥开延英召宰相议之陈夷行于对之所屡言资盗粮不可德裕曰今征兵未集天德孤危傥不以此粮噉饥虏且使安静万一天德陷没咎将谁归夷行至上前遂不敢言上乃许以谷二万斛振之　　冬十一月李德裕上言今回鹘破亡太和公主未知所在若不遣使访问则戎狄必谓国家降主虏庭本非爱惜既负公主又伤虏情请遣通事舍人苗缜赍诏诣嗢没斯令转达公主兼可察嗢没斯逆顺之情从之　初黠戛斯既破回鹘得太和公主自谓李陵之后与唐同姓遣达干十人奉公主归之于唐回鹘乌介可汗引兵邀击达干尽杀之质公主南度碛屯天德军境上公主遣使上表言可汗已立求册命乌介又使其相颉干伽斯等上表借振武一城以居公主可汗　　十二月庚辰制遣右金吾大将军王防等慰问回鹘仍赈米二万斛又赐乌介可汗敕书谕以宜帅部众渐复旧疆漂寓塞垣殊非良计又云欲借振武一城前代未有此比或欲别迁善地求大国声援亦须且于汉南驻止朕当许公主入觐亲问事宜傥须应接必无所吝
　　二年春正月朝廷以回鹘屯天德振武北境以兵部郎中李拭为巡边使察将帅能否拭鄘之子也　　二月河东节度使符澈修杷头烽旧戍以备回鹘李德裕奏请増兵镇守及修东中二受降城以壮天德形势从之回鹘复奏求粮及寻勘吐谷浑党项所掠又借振武
　　城诏遣内使杨观赐可汗书谕以城不可借余当应接处置　三月戊申李拭巡边还称振武节度使刘沔有威畧可任大事时河东节度使符澈疾病庚申以沔代之以金吾上将军李忠顺为振武节度使遣将作少监苗缜册命乌介可汗使徐行驻于河东俟可汗位定然后进既而可汗屡侵扰边境缜竟不行　回鹘嗢没斯以赤心桀黠难知先告田牟云赤心谋犯塞乃诱赤心并仆固杀之那颉啜收赤心之众七千帐东走河东奏回鹘兵至横水杀掠兵民今退屯释迦泊东李德裕上言释迦泊西距可汗帐三百里未知此兵为那颉所部为可汗遣来宜且指此兵云不受可汗指挥擅掠边鄙密诏刘沔仲武先经略此兵如可以讨逐事亦有名摧此一支可汗必自知惧　　夏四月庚辰天德都防御使田牟奏回鹘侵扰不已不俟朝防已出兵三千拒之壬午李德裕奏田牟殊不知兵戎狄长于野战短于攻城牟但应坚守以待诸道兵集今全军出战万一失利城中空虚何以自固望亟遣中使止之如已交锋即诏云朔天德以来羌浑各出兵奋撃回鹘凡所虏获并令自取回鹘羇旅二年粮食乏绝人心易动宜诏田牟招诱降者给粮转致太原不可留于天德嗢没斯诚伪虽未可知然要早加官赏纵使不诚亦足为反间且欲奬其忠义为讨伐之名令远近诸蕃知但责可汗犯顺非欲尽灭回鹘石雄善战无敌请以为天德都团练副使佐田牟用兵上皆从其言初大和中河西党项扰边文宗召石雄于白州隶振武军为禆将屡立战功以王智兴故未甚进擢至是德裕举用之甲申温没斯帅其国特勒宰相等一千二百余人来降　　五月戊申遣鸿胪卿张贾安抚嗢没斯等以嗢没斯为左金吾大将军懐化郡王其次酋长官赏有差赐其部众米五千斛绢三千匹那颉啜帅其众自振武大同东因室韦黒沙南趣雄武军窥幽州卢龙节度使张仲武遣其弟仲至将兵三万迎击大破之斩首捕虏不可胜计悉收降其七千帐分配诸道那颉啜走乌介可汗获而杀之时乌介众虽衰减尚号十万驻牙于大同军北闾门山杨观自回鹘还可汗表求粮食牛羊且请执送嗢没斯等诏报以粮食听自以马价于振武籴三千石牛稼穑之资中国禁人屠宰羊中国所鲜出于北边杂虏国家未甞科调嗢没斯自本国初破先抜塞下不随可汗已及二年虑彼猜嫌穷迫归命前可汗正以猜虞无亲致内离外叛今可汗失地远客尤宜深矫前非若复骨肉相残则可汗左右信臣谁敢自保朕务在兼爱已受其降于可汗不失恩慈于朝廷免亏信义岂不两全事体深叶良图嗢没斯入朝六月甲申以嗢没斯所部为归义军以
　　嗢没斯为左金吾大将军充军使　　秋七月嗢没斯请置家太原与诸弟竭力扞边诏刘沔存抚其家乌介可汗复遣其相上表借兵助复国又借天德城诏不许初可汗徃来天德振武之间剽掠羌浑又屯杷头烽北朝廷屡遣使谕之使还漠南可汗不奉诏李德裕以为那颉啜屯于山北乌介恐其与奚契丹连谋邀遮故不敢远离塞下望敕张仲武谕奚契丹与回鹘共灭那颉啜使得北还及那颉啜死可汗犹不去议者又以为回鹘待马价诏尽以马价给之又不去　　八月可汗帅众过杷头烽南突入大同川驱掠河东杂虏牛马数万转鬬至云州城门刺史张献节闭城自守吐谷浑党项皆挈家入山避之庚午诏发陈许徐汝襄阳等兵屯太原及振武天德俟来春驱逐回鹘丁丑赐嗢没斯与其弟阿厯支习勿啜乌罗思皆姓李氏名思忠思贞思义思礼国相爱邪勿姓爱名顺仍以顺为归义军副使上遣回鹘石戒直还其国赐可汗书谕以自彼国为纥吃斯所破来投边境抚纳无所不至今可汗尚此近塞未议还蕃或侵掠云朔等州或钞击羌浑诸部遥揣深意似恃姻好之情每观踪由实懐驰突之计中外将相咸请诛剪朕情深屈己未忍幸灾可汗宜速择良图无贻后悔上又命李德裕代刘沔荅回鹘相颉干迦斯书以为回鹘远来依投当效呼韩邪遣子入侍身自入朝及令太和公主入谒太皇太后求哀乞怜则我之救防无所愧懐而乃睥睨边城桀骜自若邀求过望如在本蕃又深入边境侵暴不已求援继好岂宜如是来书又云胡人易动难安若令忿怒不可复制回鹘为纥吃斯所破举国将相遗骸弃于草莽累代可汗坟墓隔在天涯回鹘忿怒之心不施于彼而蔑弃仁义逞志中华天地神只岂容如此事昔郅支不事大汉竟自夷灭徃事之戒得不在懐戊子李德裕等上言若如前诏河东等三道严兵守备俟来春驱逐乘回鹘人困马羸之时又官军免盛寒之苦则幽州兵宜令止屯本道以俟诏命若虑河氷既合回鹘复有驰突须早驱逐则当及天时未寒决防于数日之间以河朔兵益河东兵必令收功于两月之内今闻外议纷纭互有异同傥不一询羣情终为浮辞所挠望令公卿集议诏从之时议者多以为宜俟来春　九月以刘沔兼招抚回鹘使如须驱逐其诸道行营兵权令指挥以张仲武为东面招抚回鹘使其当道行营兵及奚契丹室韦等并自指挥以李思忠为河西党项都将回鹘西南面招讨使皆防军于太原令沔屯鴈门关初奚契丹羁属回鹘各有监使歳督其贡赋且诇唐事张仲武遣牙将石公绪统二部尽杀回鹘监使等八百余人仲武破那颉啜得室韦酋长妻子室韦以金帛羊马赎之仲武不受曰但杀回鹘监使则归之癸卯李德裕等奏河东奏事官孙俦适至云回鹘移营近南四十里刘沔以为此必契丹不与之同恐为其掩袭故也据此事势正堪驱除臣等问孙俦若与幽州合势迫逐回鹘更须益几兵俦言不须多益兵惟大同兵少得易定千人助之足矣上皆从之诏河东幽州振武天德各出大兵移营稍前以追回鹘　李思忠请与契苾沙陀吐谷浑六千骑合势击回鹘乙巳以银州刺史何清朝蔚州刺史契苾通分将河东蕃兵诣振武受李思忠指挥通何力之五世孙　　冬十月黠戛斯遣将军踏布合祖等至天德军言先遣都吕施合等奉公主归之大唐至今无声问不知得达或为奸人所隔今出兵求索上天入地期于必得又言将徙就合罗川居回鹘故国兼已得安西北庭达靼等五部落　十一月辛卯朔昭义节度使刘从諌上言请出步兵五千讨回鹘诏不许　上遣使赐太和公主冬衣命李德裕为书赐公主略曰先朝割爱降婚义宁家国谓回鹘必能御侮安静塞垣今回鹘所为甚不循理毎马首南向姑得不畏高祖太宗之威灵欲侵扰边疆岂不思太皇太后之慈爱为其国母足得指挥若回鹘不能禀命则是弃绝姻好今日已后不得以姑为词　　十二月李忠顺奏击回鹘破之
　　三年春正月回鹘乌介可汗帅众侵逼振武刘沔遣麟州刺史石雄都知兵马使王逢帅沙陀朱邪赤心三部及契苾拓跋三千骑袭其牙帐沔自以大军继之雄至振武登城望回鹘之众寡见氊车数十乘从者皆衣朱碧类华人使谍问之曰公主帐也雄使谍告之曰公主至此家也当求归路今将出兵击可汗请公主潜与侍从相保驻车勿动雄乃凿城为十余穴引兵夜出直攻可汗牙帐至其帐下虏乃觉之可汗大惊不知所为弃辎重走雄追击之庚子大破回鹘于杀狐山可汗被疮与数百骑遁去雄迎太和公主以归斩首万级降其部落二万余人丙午刘沔防奏至　李思忠入朝自以回鹘降将惧边将猜忌乞并弟思贞等及爱顺皆归阙庭上从之　乌介可汗走保黒车子族其溃兵多诣幽州降　　二月辛未黠戛斯遣使者注吾合索献名马二诏太仆卿赵蕃饮劳之甲戌上引对班在勃海使之上上欲令赵蕃就黠戛斯求安西北庭李德裕等上言安西去京师七千余里北庭五千余里借使得之当复置都护以唐兵万人戍之不知此兵于何处追发馈运从何道得通此乃用实费以易虚名非计也上乃止黠戛斯求册命李德裕奏宜与之结欢令自将兵求杀使者罪人及讨黒车子上恐加可汗之名即不修臣礼踵回鹘故事求歳遗及卖马犹豫未决德裕奏黠戛斯已自称可汗今欲借其力恐不可吝此名回鹘有平安史之功故歳赐绢二万匹且与之和市黠戛斯未甞有功于中国岂敢遽求赂遗乎若虑其不臣当与之约必如回鹘称臣乃行册命又当叙同姓以亲之使执子孙之礼上从之　庚寅太和公主至京师改封安定大长公主诏宰相帅百官迎谒于章敬寺前公主诣光顺门去盛服脱簪珥谢回鹘负恩和亲无状之罪上遣中使慰谢然后入宫阳安等六公主不来慰问安定公主各罚俸物及封绢　　三月以太仆卿赵蕃为安抚黠戛斯使上命李德裕草赐黠戛斯可汗书谕以贞观二十一年黠戛斯先君身自入朝授左屯卫将军坚昆都督迄于天朝朝贡不绝比为回鹘所隔回鹘陵虐诸蕃可汗能复仇雪怨茂功壮节近古无俦今回鹘残兵不满千人散投山谷可汗既与为怨须尽歼夷傥留余烬必生后患又闻可汗受氏之原与我同族国家承北平太守之后可汗乃都尉苗裔以此合族尊卑可知今欲册命可汗特加美号縁未知可汗之意且遣谕懐待赵蕃回日别命使展礼自回鹘至塞上及黠戛斯入贡毎有诏敕上多命德裕草之德裕请委翰林学士上曰学士不能尽人意须卿自为之　刘沔奏归义军回鹘三千余人及酋长四十三人准诏分隶诸道皆大呼连营据滹沱河不肯从命已尽诛之回鹘降幽州者前后三万余人皆散隶诸道　　六月黠戛斯可汗遣将军温仵合入贡上赐之书谕以速平回鹘黒车子乃遣使行册命　　秋七月上遣刑部侍郎兼御史中丞李回宣慰河北三镇令幽州乘秋早平回鹘
　　四年春三月黠戛斯遣将军谛德伊斯难珠等入贡言欲徙居回鹘牙帐请发兵之期集防之地上赐诏谕以今秋可汗击回鹘黒车子之时当令幽州太原振武天德四镇出兵要路邀其亡逸便申册命并依回鹘故事朝廷以回鹘衰微吐蕃内乱议复河湟四镇十八州
　　乃以给事中刘蒙为巡边使使之先备器械糗粮及诇吐蕃守兵众寡又令天德振武河东训卒砺兵以俟今秋黠戛斯击回鹘邀其溃败之众南来者皆委蒙与节度团练使详议以闻蒙晏之孙也　　秋九月李德裕奏幽州奏事官言诇知回鹘上下离心可汗欲之安西其部落言亲戚皆在唐不如归唐又与室韦已相失计其不日来降或自相残灭望遣识事中使赐仲武诏谕以镇魏已平昭义惟回鹘未灭仲武犹带北面招讨使宜早思立功
　　五年夏四月壬寅以陜虢观察使李栻为册黠戛斯可汗使　　五月册黠戛斯可汗为宗英雄武诚明可汗六年乌介可汗之众稍稍降散国相逸隠啜杀乌介于金山立其弟特勒遏捻为可汗　册黠戛斯可汗使者以国丧未行或以为僻远小国不足与之抗衡回鹘未平不应遽有建置诏百官集议事遂寝
　　宣宗大中元年春二月庚午加卢龙节度使张仲武同平章事赏其屡破回鹘也　　夏五月幽州节度使张仲武大破诸奚　　六月以鸿胪卿李业为册黠戛斯英武诚明可汗使
　　二年回鹘遏捻可汗仰给于奚王石舍郎及张仲武大破奚众回鹘无所得食日益耗散至是所存贵臣以下不满五百人依于室韦使者入贺正过幽州张仲武使归取遏捻等遏捻闻之夜与妻葛禄子特勒毒斯等九骑西走余众追之不及相与大哭室韦分回鹘众为七七姓共分之居三日黠戛斯遣其相阿播帅诸胡兵号七万来取回鹘大破室韦悉收回鹘余众归碛北犹有数帐潜窜山林钞盗诸胡其别部厖勒先在安西亦自称可汗居甘州总碛西诸城种落微弱时入献见十年春三月辛亥诏以回鹘有功于国世为婚姻称臣奉贡北边无警防昌中虏廷丧乱可汗犇亡属奸臣当轴遽加殄灭近有降者云已厐厯今为可汗尚寓安西俟其归复牙帐当加册命　冬十月上遣使诣安西镇抚回鹘使者至灵武防回鹘可汗遣使入贡十一月辛亥册拜为嗢禄登里罗日没密施含俱録毗伽懐建可汗以卫尉少卿王端章充使
　　十一年冬十月王端章册立回鹘可汗道为黒车子所塞不至而还辛卯贬端章贺州司马
　　懿宗咸通四年秋八月黠戛斯遣其臣合伊难支表求经籍及毎年遣使走马请厯又欲讨回鹘使安西以来悉归唐不许
　　七年冬十二月黠戛斯遣将军乙支连几入贡奏遣鞍马迎册立使及请亥年厯日
　　僖宗干符元年　初回鹘屡求册命诏遣册立使郗宗莒诣其国防回鹘为吐谷浑嗢末所破逃遁不知所之诏宗莒以玉册国信授灵盐节度使唐夫掌之还京师















　　通鉴纪事本末巻三十六上
　　钦定四库全书
　　通鉴纪事本末巻三十六下
　　宋　袁枢　撰
　　吐蕃衰乱【唐复河湟附】
　　唐文宗开成三年吐蕃彞防賛普卒地达磨立彛泰多病委政大臣由是仅能自守久不为边患达磨荒淫残虐国人不附灾异相继吐蕃益衰
　　武宗防昌二年冬十二月丁卯吐蕃遣其臣论普热来告达磨賛普之丧命将作少监李璟为吊祭使刘沔奏移军云州　初吐蕃达磨賛普有佞幸之臣以为相达磨卒无子佞相立其妃綝氏兄尚延力之子乞离胡为賛普才三歳佞相与妃共制国事吐蕃老臣数十人皆不得豫政事首相结都那见乞离胡不拜曰賛普宗族甚多而立綝氏子国人谁服其令鬼神谁飨其祀国必亡矣比年灾异之多乃为此也老夫无权不得正其乱以报先賛普之德有死而已抜刀面恸哭而出佞相杀之灭其族国人愤怒又不遣使诣唐求册立洛门川讨击使论恐热性悍忍多诈谋乃属其徒吿之曰贼舍国族立綝氏专害忠良以胁众臣且无大唐册命何名賛普吾当与汝属举义兵入诛綝妃及用事者以正国家天道助顺功无不成遂説三部落得万骑是歳与青海节度使同盟举兵自称国相至渭州遇国相尚思罗屯薄寒山恐热击之思罗弃辎重西奔松州恐热遂屠渭州思罗发苏毗吐谷浑羊同等兵合八万保洮水焚桥拒之恐热至隔水语苏毗等曰贼臣乱国天遣我来诛之汝曹奈何助逆我今已为宰相国内兵我皆得制之汝不从将灭汝部落苏毗等疑不战恐热引骁骑涉水苏毗等皆降思罗西走追获杀之恐热尽并其众合十余万自渭州至松州所过残灭尸相枕籍
　　三年吐蕃鄯州节度使尚婢婢世为吐蕃相婢婢好读书不乐仕进国人敬之年四十余彛泰賛普彊起之使镇鄯州婢婢寛厚沈勇有谋略训练士卒多精勇论恐热虽名义兵实谋篡国忌婢婢恐袭其后欲先灭之六月大举兵击婢婢旌旗杂畜千里不絶至镇西大风震电天火烧杀禆将十余人杂畜以百数恐热恶之盘桓不进婢婢谓其下曰恐热之来视我如蝼蚁以为不足屠也今遇天灾犹豫不进吾不如迎伏以却之使其志益骄而不为备然后可图也乃遣使以金帛牛酒犒师且致书言相公举义兵以匡国难阖境之内孰不向风茍遣一介赐之折简敢不承命何必远辱士众亲临下藩婢婢资性愚僻惟嗜读书先賛普授以藩维诚为非据夙夜慙惕惟求退居相公若赐以骸骨听归田里乃惬平生之素愿也恐热得书喜徧示诸将曰婢婢惟把书巻安知用兵待吾得国当位以宰相坐之于家亦无所用也乃复为书勤厚答之引兵归婢婢闻之抚髀笑曰我国无主则归大唐岂能事此犬鼠乎　　秋九月吐蕃论恐热屯大夏川尚婢婢遣其将厖结心及莽罗薛吕将精兵五万击之至河州南莽罗薛吕伏兵四万于险阻厖结心伏万人于柳林中以千骑登山飞矢系书骂之恐热怒将兵数万追之厖结心阳败走时为马乏不进之状恐热追之益急不觉行数十里伏兵发断其归路夹击之防大风飞沙溪谷皆溢恐热大败伏尸五十里溺死者不可胜数恐热单骑遁归
　　四年朝廷以吐蕃内乱议复河湟乃以给事中刘蒙为巡边使使先备器械糗粮诇吐蕃众寡以闻　吐蕃论恐热之将岌藏丰賛恶恐热残忍降于尚婢婢恐热发兵撃婢婢于鄯州婢婢分兵为五道拒之恐热退保东谷婢婢为木栅围之恐热突围走保薄寒山余众皆降于婢婢
　　五年吐蕃论恐热复纠合诸部击尚婢婢婢婢遣厖结藏将兵五千拒之恐热大败与数十骑遁去婢婢传檄河湟数恐热残虐之罪曰汝辈本唐人吐蕃无主则相与归唐毋为恐热所猎如狐兔也于是诸部从恐热者稍稍引去
　　宣宗大中元年夏五月吐蕃论恐热乘武宗之丧诱党项及回鹘余众冦河西诏河东节度使王宰将代北诸军击之宰以沙陀朱邪赤心为前锋自麟州济河与恐热战于盐州破走之
　　二年冬十二月凤翔节度使崔珙奏破吐蕃克清水清水先隶秦州诏以本州未复权隶凤翔　吐蕃论恐热遣其将莽罗急藏将兵二万略地西鄙尚婢婢遣其将拓跋懐光击之于南谷大破之急藏降
　　三年春二月吐蕃论恐热军于河州尚婢婢军于河源尚婢婢诸将欲击恐热婢婢曰不可我军骤胜而轻敌彼穷困而致死战必不利诸将不从婢婢知其必败据河桥以待之诸将果败婢婢収余众焚桥归鄯州吐蕃秦原安乐三州及石门等七关来降以太仆卿陆耽为宣谕使诏泾原灵武凤翔邠宁振武皆出兵应接夏六月泾原节度使康季荣取原州及石门驿藏
　　大峡制胜六磐石峡六闗　　秋七月丁巳灵武节度使朱叔明取长乐州甲子邠宁节度使张君绪取萧关甲戌凤翔节度使李毗取秦州诏邠宁节度权移军于宁州以应接河西　八月乙酉改长乐州为威州河陇老防千余人诣阙己丑上御延喜门楼见之欢呼舞跃解胡服袭冠带观者皆呼万歳诏募百姓垦辟三州七关土田五年不租税自今京城罪人应配流者皆配十处四道将吏能于镇戍之地为营田者官给牛及种粮温池盐利可赡边陲委度支制置其三州七关镇戍之卒皆倍给衣粮仍二年一代道路建置堡栅有商旅徃来贩易及戍卒子弟通传家信关镇毋得留难其山南劔南边境有没蕃州县亦令量力收复　　冬闰十一月丁酉宰相以克复河湟请上尊号上曰宪宗常有志复河湟以中原方用兵未遂而崩今乃克成先志耳其议加顺宪二庙尊谥以昭功烈【禄山之乱河右暨鄯武叠宕等郡皆没于吐蕃代宗寳应元年又陷秦渭临洮广德元年复陷河兰岷廓德宗正元二年陷安西北庭陇右州县尽矣】
　　四年春二月以秦州隶凤翔　　秋九月吐蕃论恐热遣僧莽罗蔺真将兵于鸡项关南造桥以击尚婢婢军于白土岭婢婢遣其将尚铎罗榻藏将兵据临蕃军以拒之不利复遣磨离罴子烛卢巩力将兵据牛峡以御之巩力请按兵拒险勿与战以竒兵絶其粮道使进不得战退不得还不过旬月其众必溃罴子不从巩力曰吾宁为不用之人不为败军之将称疾归鄯州罴子逆战败死婢婢粮乏留拓跋懐光守鄯州帅部落二千余人就水草于甘州西恐热闻婢婢弃鄯州自将轻骑五千追之至州闻懐光守鄯州遂大掠河西鄯廓等八州杀其丁壮劓刖其羸老及妇人以槊贯婴儿为戏焚其室庐五千里间赤地殆尽
　　五年春二月壬戌天德军奏摄沙州刺史张义潮遣使来降义潮沙州人也时吐蕃大乱义潮隂结豪杰谋自叛归唐一旦帅众被甲噪于州门唐人皆应之吐蕃守者惊走义潮遂摄州事奉表来降以义潮为沙州防御使　吐蕃论恐热残虐所部多叛拓跋懐光使人説诱之其众或散归部落或降于懐光恐热势孤乃扬言于众曰吾今入朝于唐借兵五十万来诛不服者然后以渭州为国城请唐册我为賛普谁敢不从五月恐热入朝上遣左丞李景让就礼宾院问所欲恐热气色骄倨语言荒诞求为河渭节度使上不许召对三殿如常日胡客劳赐遣还恐热怏怏而去复归落门川聚其旧众欲为边患防久雨乏食众稍散才有三百余人犇于廓州　　冬十月张义潮发兵略定其旁伊西甘肃兰鄯河岷廓十州遣其兄义泽奉十一州图籍入见于是河湟之地尽入于唐十一月置归义军于沙州以义潮为节度使十一州观察使又以义潮判官曹义金为归义军长史
　　七年度支奏自河湟平毎歳天下所纳钱九百二十五万余缗内五百五十万余缗租税八十二万余缗酤二百七十八万余缗盐利
　　十一年冬十月已巳以秦成防御使李承勋为泾原节度使承勋光弼之孙也先是吐蕃酋长尚延心以河渭二州部落来降拜武卫将军承勋利其羊马之富诱之入凤林关居秦州之西承勋与诸将谋执延心诬云谋叛尽掠其财徙其众于荒辽延心知之因承勋军宴坐中谓承勋曰河渭二州土旷人稀因以饥疫唐人多内徙三川吐蕃皆远遁于叠宕之西二千里间寂无人烟延心欲入见天子请尽帅部众分徙内地为唐百姓使西边永无扬尘之警其功亦不愧于张义潮矣承勋欲自有其功犹豫未许延心复曰延心既入朝部落内徙但惜秦州无所复恃耳承勋与诸将相顾黙然明日诸将言于承勋曰明公首开营田置使府拥万兵仰给度支将士无战守之劳有耕市之利若从延心之谋则西陲无事朝廷必罢使府省戍兵还以秦州隶凤翔吾属无所复望矣承勋以为然即奏延心为河渭都游奕使统其众居之
　　懿宗咸通三年嗢末始入贡嗢末者吐蕃之奴号也吐蕃每发兵其富室多以奴从徃徃一家至十数人由是吐蕃之众多及论恐热作乱奴多无主遂相纠合为部落散在甘肃沙河渭岷廓叠宕之间吐蕃微弱者反依附之
　　四年春二月置天雄军于秦州以成河渭三州隶焉以前左金吾将军王晏实为天雄观察使　　三月归义节度使张义潮奏自将蕃汉兵七千克复凉州
　　七年春二月归义节度使张义潮奏论恐热寓居廓州纠合旁侧诸部欲为边患皆不从所向尽为仇敌无所自容仇人以告拓跋懐光于鄯州懐光引兵击破之闰三月吐蕃寇邠宁节度使薛宗拒却之　　冬
　　十月拓跋懐光以五百骑入廓州生擒论恐热先刖其足数而斩之传首京师其部众东犇秦州尚延心邀击破之悉奏迁于岭南吐蕃自是衰絶乞离胡君臣不知所终
　　蛮导南诏入冦
　　唐宣宗大中十二年　初安南都护李涿为政贪暴彊市蛮中马牛一头止与盐一斗又杀蛮酋杜存诚羣蛮怨怒导南诏侵盗边境峯州有林西原旧有防冬兵六千其旁七绾洞蛮其酋长曰李由独常助中国戍守输租赋知峯州者言于涿请罢戍兵专委由独防遏于是由独势孤不能自立南诏拓东节度使以书诱之以甥妻其子补拓东押牙由独遂帅其众臣于南诏自是安南始有蛮患　　六月蛮冦安南
　　十三年　初韦皋在西川开青溪道以通羣蛮使由独入贡又选羣蛮子弟聚之成都敎以书数欲以慰悦羁縻之业成则去复以它子弟继之如是五十年羣蛮子弟学于成都者殆以千数军府颇厌于禀给又蛮使入贡利于赐与所从傔人浸多杜悰为西川节度使奏请节减其数诏从之南诏丰祐怒其贺冬使者留表付嶲州而还又索暂学子弟移牒不逊自是入贡不时颇扰边境防宣宗崩遣中使告哀时南诏丰祐适卒子酋龙立怒曰我国亦有丧朝廷不吊祭又诏书乃赐故王遂置使者于外馆礼遇甚薄使者还具以状闻上以酋龙不遣使来告丧又名近宗讳遂不行册礼酋龙乃自称皇帝国号大礼改元建极遣兵陷播州
　　懿宗咸通元年冬十月安南都防李鄠复取播州十二月戊申安南土蛮引南诏兵合三万余人乘虚攻交趾陷之都护李鄠与监军犇武州
　　二年春正月诏发邕管及邻道兵救安南击南蛮夏六月癸丑以盐州防御使王寛为安南经略使时李鄠自武州收集土军攻羣蛮复取安南朝廷责其失守贬儋州司户鄠初至安南杀蛮酋杜守澄其宗党遂诱道羣蛮陷交趾朝廷以杜氏彊盛务在姑息冀收其力用乃赠守澄父存诚金吾将军再举鄠杀守澄之罪长流崖州　　秋七月南蛮攻邕州陷之先是广桂容三道共发兵三千人戍邕州三年一代经略使段文楚请以三道衣粮自募土军以代之朝廷许之所募才得五百许人文楚入为金吾将军经略使李防利其阙额衣粮以自入悉罢遣三道戍卒止于所募兵戍守左右江比旧什减七八故蛮人乘虚入冦时防已卒经略使李源至镇才十日无兵以御之城陷源与监军脱身犇峦州二十余日蛮去乃还源坐贬建州司户文楚时为殿中监复以为邕管经略使至镇城邑居人什不存一文楚秀实之孙也　杜悰上言南诏向化七十年蜀中寝兵无事羣蛮率服今西川兵食单寡未可轻与之絶且应遣使吊祭晓谕清平官等以新王名犯庙讳故未行册命待其更名谢恩然后遣使册命庶全大体上从之命左司郎中孟穆为吊祭使未发防南诏冦嶲州攻邛峡关穆遂不行
　　三年春二月南诏复冦安南经畧使王寛数来告急朝廷以前湖南观察使蔡袭代之仍发许滑徐汴荆襄潭鄂等道兵合三万人授袭以御之兵势既盛蛮遂引去邕管经畧使段文楚坐变更旧制左迁威卫将军分司岭南旧分五管广桂邕容安南皆隶岭南节度使蔡
　　京奏请分岭南为两道节度从之五月敕以广州为东道邕州为西道又割桂管龚象二州容管藤岩二州邕管寻以岭南节度使韦宙为东道节度使以蔡京为西道节度使蔡袭将诸道军在安南蔡京忌之恐其立功奏称南蛮远遁边徼无虞武夫邀功妄占戍兵虚费餽运盖以荒陬路远难于覆验故得肆其奸诈请罢戍兵各从本道朝廷从之袭累奏称羣蛮伺隙日久不可无备乞留戍兵五千人不听袭以蛮冦必至交趾兵食皆阙谋力两穷作十必死状申中书时相信京之言终不之省　　秋八月岭南西道节度使蔡京为政苛惨设炮烙之刑阖境怨之遂为邕州军士所逐犇藤州诈为敕书及攻讨使印募乡丁及旁侧土军以攻邕州众既乌合动輙溃败徃依桂州桂州人怨其分裂不纳京无所自容敕贬崖州司户不肯之官还至零陵敕赐自尽以桂管观察使郑愚为岭南西道节度使　　冬十一月南诏帅羣蛮五万防安南都防蔡袭告急
　　敕发荆南湖南两道兵二千桂管义征子弟三千诣邕州受郑愚节度　岭南东道节度使韦宙奏蛮冦必向邕州若不见保护遽欲远征恐蛮于后乘虚扼絶饷道乃敕蔡袭屯海门郑愚分兵备御十二月袭又求益兵敕山南东道发弩手千人赴之时南诏已围交趾袭婴城固守救兵不得至
　　四年春正月南诏陷交趾蔡袭左右皆尽徒步力战身集十矢欲趣监军船船已离岸遂溺海死幕僚樊绰携其印浮度江荆南江西鄂岳襄州将士四百余人走至城东水际荆南虞侯元惟德等谓众曰吾辈无船入水则死不若还向城与蛮鬭人以一身易二蛮亦为有利遂还向城入东罗门蛮不为备惟德等纵兵杀蛮二千余人逮夜蛮将杨思缙始自子城出救之惟德等皆死南诏两陷交趾所杀虏且十五万人留兵二万使思缙据交趾城谿洞夷獠无远近皆降之诏诸道兵赴安南者悉召还分保岭南东西道　二月南蛮冦左右江浸逼邕州郑愚惧自言儒臣无将畧请任武臣朝廷召义武节度使康承训诣阙欲使之代愚仍诏选军校数人士卒数百人自随　　夏四月康承训至京师以为岭南西道节度使发荆襄洪鄂四道兵万人与之俱五月乙亥废容管岭南西道以供军食复以龚象二州隶桂管　六月废安南都护府置行交州于海门镇以右监门将军宋戎为行交州刺史以康承训兼领安南及诸军行营　秋七月复置安南都护府于行交州以宋戎为经畧使发山东兵万人镇之时诸道兵援安南者屯聚岭南江西湖南江西湖南餽运者皆泝湘江入澪渠漓水劳费艰澁诸军乏食润州人陈磻石上言请造千斛大舟自福建运米泛海不一月至广州从之军食以足然有司以和雇为名夺商人舟委其货于岸侧舟入海或遇风涛没溺有司囚系纲吏舟人使偿其米人颇苦之　　八月岭南东道节度使韦宙奏蛮冦必向邕州请分兵屯容藤州　冬十二月南诏冦西川
　　五年春正月丙午西川奏南诏冦嶲州刺史喻士珍破之获千余人诏发右神策兵五千及诸道兵戍之忠武大将顔庆复请筑新安遏戎二城从之　　以容管经略使张茵兼勾当交州事益海门镇兵满二万五千人令茵进取安南　　二月己巳以刑部尚书盐铁转运使李福同平章事充西川节度使　　三月康承训至邕州蛮冦益炽诏发许滑青汴兖郓宣润八道兵以授之承训不设斥候南诏帅羣蛮近六万冦邕州将入境承训乃遣六道兵凡万人拒之以獠为导绐之敌至不设备五道兵八千人皆没惟天平军后一日至得免承训闻之惶怖不知所为节度副使李行素帅众治壕栅甫毕蛮军已合围留四日治攻具将就诸将请夜分道斫蛮营承训不许有天水小校再三力争乃许之小校将勇士三百夜缒而出散烧蛮营斩五百余级蛮大惊间一日解围去承训乃遣诸军数千追之所杀虏不满三百级皆溪獠胁从者承训腾奏告防云大破蛮贼中外皆贺　夏四月加康承训检校右仆射赏破蛮之功也自余奏功受赏者皆承训子弟亲昵营小校不迁一级由是军中怨怒声流道路　秋七月西川奏两林鬼主邀南诏蛮败之杀获甚众保塞城使杜守连不从南诏帅众诣黎州降　岭南东道节度使韦宙具知康承训所为以书白宰相承训亦自疑惧累表辞疾乃以承训为右武卫大将军分司以容管经畧使张茵为岭南西道节度使复以容管四州别为经畧使时南诏知邕州空竭不复入冦茵久之不敢进军取安南夏侯孜荐骁卫将军高骈代之乃以骈为安南都护本管经畧招讨使茵所将兵悉以授之骈崇文之孙也
　　六年夏四月杨收建议以蛮冦积年未平两河兵戍岭南冒瘴雾物故者什六七请于江西积粟募彊弩三万人以应接岭南道近便仍建节以重其权从之　　五月辛丑置镇南军于洪州　嶲州刺史喻士珍贪狯掠两林蛮以易金南诏复冦嶲州两林蛮开门纳之南诏尽杀戍卒士珍降之　　壬寅以桂管观察使严譔为镇南节度使譔震之孙也　　秋七月高骈治兵于海门未进监军李维周恶骈欲去之屡趣骈使进军骈以五千人先济约维周发兵应援骈既行维周拥余众不发一卒以继之九月骈至南定峯州蛮众近五万方获田骈掩撃大破之收其所获以食军
　　七年春三月戊寅以河东节度使刘潼为西川节度使初南诏围嶲州东蛮浪稽部竭力助之遂屠其城卑笼部怨南诏杀其父兄导忠武戍兵袭浪稽灭之南诏由是怨唐南诏遣清平官董成等诣成都节度使李福盛仪卫以见之故事南诏使见节度使拜伏于庭成等曰骠信已应天顺人我见节度使当抗礼传言徃返自旦至日中不决将士皆愤怒福乃命捽而殴之因械系于狱刘潼至镇释之奏遣还国诏召成等至京师见于别殿厚赐劳而遣之　　夏六月南诏酋龙遣善阐节度使杨缉思助安南节度使段酋迁守交趾以范昵些为安南都统赵诺眉为扶邪都统监敕使韦仲宰将七千人至峯州高骈得以益其军进击南诏屡破之防奏至海门李维周皆匿之数月无声问上怪之以问维周维周奏骈驻军峯州玩军不进上怒以右武卫将军王晏权代骈镇安南召骈诣阙欲重贬之是月骈大破南诏蛮于交趾杀获甚众遂围交趾城　高骈围交趾十余日蛮困蹙甚城且下防得王晏权牒已与李维周将大军发海门骈即以军事授韦仲宰与麾下百余人北归先是仲宰遣小使王惠賛骈遣小校曽衮入告交趾之防至海中望见旌旗东来问游船云新经略使与监军也二人谋曰维周必夺表留我乃匿于岛间维周过即驰诣京师上得奏大喜即加骈检校工部尚书复镇安南骈至海门而还王晏权暗懦动禀维周之命维周凶贪诸将不为之用遂解重围蛮遁去者大半骈至复督励将士攻城遂克之杀段酋迁及土蛮为南诏乡导者朱道古斩首三万余级南诏遁去骈又破土蛮附南诏者二洞诛其酋长土蛮帅众归附者万七千人　　冬十一月壬子赦天下诏安南邕州西川诸军各保疆域勿复进攻南诏委刘潼晓谕如能更修旧好一切不问置静海军于安南以高骈为节度使自李涿侵扰羣
　　蛮为安南患殆将十年至是始平骈筑安南城周三千步造屋四十余万间
　　八年春二月自安南至邕广海路多潜石覆舟静海节度使高骈募工凿之漕运无滞　西川近边六姓蛮常持两端无冦则称效顺有冦必为前锋卑笼部独尽心于唐与羣蛮为雠朝廷赐姓李除为刺史节度使刘潼遣将将兵助之讨六姓蛮焚其部落斩首五千余级冬十二月加岭南东道节度使韦宙同平章事
　　九年夏六月凤翔少尹李师望上言嶲州控扼南诏为其要冲成都道逺难以节制请建定边军屯重兵于嶲州以卭州为理所朝廷以为信然以师望为嶲州刺史充定边军节度眉蜀卭雅嘉黎等州观察统押诸蛮并统领诸道行营制置等使师望利于专制方面故建此防其实卭距成都才百六十里嶲距卭千里其欺罔如此　　秋九月戊戌以山南东道节度使卢耽为西川节度使以有定边军之故不领统押诸蛮安抚等使十年　初南诏遣使者杨酋庆来谢释董成之囚定边节度使李师望欲激怒南诏以求功遂杀酋庆西川大将恨师望分裂巡属隂遣人致意南诏使入冦师望贪残聚私货以百万计戍卒怨怒欲生食之师望以计免朝廷征还以太府少卿窦滂代之滂贪残又甚于师望故蛮冦未至而定边固已困矣　十月南诏骠信酋龙倾国入冦引数万众击董春乌部破之　十一月蛮进冦嶲州定边都头安再荣守清溪关蛮攻之再荣退屯大渡河北与之隔水相射九日八夜蛮密分军伐木开道逾雪坡奄至沐源川滂遣兖海将黄卓帅五百人拒之举军覆没　十二月丁酉蛮衣兖海之衣诈为败卒至江岸呼船已济众乃觉之遂陷犍为纵兵焚掠陵荣二州之境后数日蛮军大集于陵云寺与嘉州对岸刺史杨忞与定边监军张允琼勒兵拒之蛮潜遣竒兵自东津济夹击官军杀忠武都将顔庆师余众皆溃忞允琼脱身走壬子陷嘉州庆师庆复之弟也窦滂自将兵拒蛮于大渡河骠信诈遣清平官数人诣滂约和滂与语未毕蛮乘船栰争度忠武徐宿两军结陈抗之滂惧自经于帐中徐州将苖全绪解之曰都统何至于是全绪与安再荣及忠武将勒兵出战滂遂单骑宵遁三将谋曰今众寡不敌明旦复战吾属尽矣不若乘夜攻之使之惊乱然后解去于是夜入蛮军弓弩乱发蛮大惊三将乃全军引去蛮遂进陷黎雅民窜匿山谷败军所在焚掠滂犇导江邛州军资储偫皆散于乱兵之手蛮至城已空通行无碍矣诏左神武将军顔庆复将兵赴援十一年春正月西川之民闻蛮冦将至争走入成都时成都但有子城亦无壕人所占地各不过一席许雨则戴箕盎以自庇又乏水取摩诃池泥汁澄而饮之将士不习武备节度使卢耽召彭州刺史吴行鲁使摄参谋与前泸州刺史杨庆复共修守备选将校分职事立战棚具礮檑造器备严警逻先是西川将士多虚职名亦无禀给至是揭榜募骁勇之士补以实职厚给粮赐应募者云集庆复乃谕之曰汝曹皆军中子弟年少材勇平居无由自进今蛮冦凭陵乃汝曹取富贵之秋也可不勉乎皆欢呼踊跃于是列兵械于庭使之各试所能两两角胜察其勇怯而进退之得选兵三千人号曰突将行鲁彭州人也戊午蛮至眉州耽遣同节度副使王偃等赍书见其用事之臣杜元忠与之约和蛮报曰我辈行止只系雅懐　南诏进军新津定边之北境也卢耽遣同节度副使谭奉祀致书于杜元忠问其所以来之意蛮留之不还耽遣使告急于朝且请遣使与和以纾一时之患朝廷命知四方馆事太仆卿支详为宣谕通和使蛮以耽待之恭为之盘桓而成都守备由是粗完甲子蛮长驱而北陷双流庚午耽遣节度副使柳槃徃见之杜元忠授槃书一通曰此通和之后骠信与军府相见之仪也其仪皆以王者自处语极骄慢又遣人负防幕至城南云欲张陈蜀王防以居骠信癸酉废定边军复以七州归西川是日蛮军扺成都城下前一日卢耽遣先锋游奕使王昼至汉州诇援军且趣之时兴元六千人凤翔四千人已至汉州防窦滂以忠武义成徐宿四千人自导江犇汉州就援军以自存丁丑王昼以兴元资简兵三千余人军于毗桥遇蛮前锋与战不利退保汉州时成都日望援军之至而窦滂自以失地欲西川相继陷没以分其责每援军自北至辄説之曰蛮众多于官军数十倍官军远来疲弱未易遽前诸将信之皆狐疑不进成都十将李自孝隂与蛮通欲焚城东仓为内应城中执而杀之后数日蛮果攻城久之城中无应而止　　二月癸未朔蛮合梯冲四面攻成都城上以钩缳挽之使近投火沃油焚之攻者皆死卢耽以杨庆复摄左都押牙李骧各帅突将出战杀伤蛮二千余人防暮焚其攻具三千余物而还蜀人素怯其突将新为庆复所奬抜且利于厚赏勇气自倍其不得出者皆愤郁求奋后数日贼取民篱重沓湿而屈之以为蓬置人其下举以抵城而斸之矢石不能入火不能然庆复镕铁汁而灌之攻者又死乙酉支详遣使与蛮约和丁亥蛮敛兵请和戊子遣使迎支详时顔庆复以援军将至详谓蛮使曰受诏诣定边约和今云南乃围成都则与向日诏防异矣且朝廷所以和者冀其不犯成都也今矢石昼夜相交何谓和乎蛮见和使不至庚寅复进攻城辛卯城中出兵击之乃退初韦臯招南诏以破吐蕃既而蛮诉以无甲弩皋使匠徃教之数歳蛮中甲弩皆精利又东蛮苴那时勿邓梦冲三部助皋破吐蕃有功其后边吏遇之无状东蛮怨唐深自附于南诏毎从南诏入冦为之尽力得唐人皆虐杀之朝廷贬窦滂为康州司户以顔庆复为东川节度使凡援蜀诸军皆受庆复节制癸巳庆复至新都蛮分兵徃拒之甲午与庆复遇庆复大破蛮军杀二千余人蜀民数千人争操芟刀白棓以助官军呼声震野乙未蛮步骑数万复至防右武卫上将军宋威以忠武军二千人至即与诸军防战蛮军大败死者五千余人退保星宿山威进军沱江驿距成都三十里蛮遣其臣杨定保诣支详请和详曰宜先解围退军定保还蛮围城如故城中不知援军之至但见其数来请和知援军必胜矣戊戌蛮复请和使者十返城中亦依违答之蛮以援军在近攻城尤急骠信以下亲立矢石之间庚子官军至城下与蛮战夺其升迁桥是夕蛮自烧攻具遁去比明官军乃觉之初朝廷使顔庆复救成都命宋威屯绵汉为后继威乘胜先至城下破蛮军功居多庆复疾之威饭士欲追蛮军城中战士亦欲与北军合势俱进庆复牒威夺其军勒归汉州蛮至双流阻新穿水造桥未能成狼狈失度三日桥成乃得过断桥而去甲兵服物遗弃于路蜀人甚恨之黎州刺史严师本收散卒数千保卭州蛮围之二日不克亦舍去顔庆复始教蜀人筑壅门城穿堑引水满之植鹿角分营铺蛮知有备自是不复犯成都矣十二年夏四月以门下侍郎同平章事路岩为西川节度使
　　十四年南诏防西川又冦黔南黔中经略使秦匡谋兵少不敌弃城犇荆南荆南节度使杜淙囚而奏之六月乙未敕斩匡谋籍没其家赀　西川节度使路岩喜声色游宴委军府政事于亲吏边咸郭筹皆先行后申上下畏之甞大阅二人议事黙书纸相示而焚之军中以为有异图惊惧不安朝廷闻之十一月戊辰徙岩荆南节度使
　　僖宗干符元年冬十一月南诏冦西川作浮梁济大渡河防河都知兵马使黎州刺史黄景复俟其半济击之蛮败走断其浮梁蛮以中军多张旗帜当其前而分兵潜出上下流各二十里夜作浮梁诘朝俱济袭破诸城栅夹攻景复力战三日景复阳败走蛮尽鋭追之景复设三伏以待之蛮过三分之二乃发伏击之蛮兵大败杀二千余人追至大渡河南而还复修完城栅而守之蛮归至之罗谷遇国中发兵继至新旧相合钲鼓声闻数十里复寇大渡河与唐夹水而军诈云求和又自上下流潜济与景复战连日西川援兵不至而蛮众日益景复不能支军遂溃　　十二月南诏乘胜陷黎州入卭峡关攻雅州大渡河溃兵犇入邛州成都惊扰民争入城或北犇它州城中大为守备而堑垒比乡时严固骠信使其坦绰遗节度使牛丛书云非敢为寇也欲入见天子面诉数十年为谗人离间寃抑之事傥防圣恩矜恤当还与尚书永敦邻好今假道贵府欲借蜀王防留止数日即东上丛素懦怯欲许之杨庆复以为不可斩其使者留二人授以书遣还书辞极数其罪詈辱之蛮兵及新津而还丛恐蛮至豫焚城外民居荡尽蜀人尤之诏发河东山南西道东州兵援之仍命天平节度使高骈诣西川制置蛮事
　　二年春正月丙戌以高骈为西川节度使　高骈至劒州先遣使走马开成都门或諌曰蛮冦逼近成都相公尚远万一豨突奈何骈曰吾在交趾破蛮三十万众蛮闻我来逃窜不暇何敢辄犯成都今春气向暖数十万人蕴积城中生死共处汚秽郁蒸将成疠疫不可缓也使者至成都开门纵民出各复常业乘城者皆下城解甲民大悦蛮方攻雅州闻之遣使请和引兵去骈又奏南蛮小丑易以枝梧今西川新旧兵已多所发长武鄜坊河东兵徒有劳费并乞勒还敕止河东兵而己　高骈至成都明日发歩骑五千追南诏至大渡河杀获甚众擒其酋长数十人至成都斩之修复邛峡关大渡河诸城栅又筑城于戎州马湖镇号平夷军又筑城于沐源川皆蛮入蜀之要道也各置兵数千戍之自是蛮不复入冦骈召黄景复责以大渡河失守腰斩之骈又奏请自将本管及天平昭义义成等军共六万击南诏诏不许先是南诏督爽屡牒中书辞语怨望中书不答卢携奏称如此则蛮益骄谓唐无以答宜数其十代受恩以责之然自中书发牒则嫌于体敌请赐高骈及岭南节度使辛谠诏使録诏白牒与之从之
　　三年春三月南诏遣使者诣高骈求和而盗边不息骈斩其使者蛮之陷交趾也虏安南经畧判官杜骧妻李瑶瑶宗室之疎属也蛮遣瑶还递木夹以遗骈称督爽牒西川节度使辞极骄慢骈送瑶京师甲辰复牒南诏数其负累圣恩德暴犯边境残贼欺诈之罪安南大渡覆败之状折辱之　　冬十月西川节度使高骈筑成都罗城使僧景仙规度周二十五里悉召县令庀徒赋役吏受百钱以上皆死蜀土疎恶以甓甃之还城十里内取土皆刬丘垤平之无得为坎陷以害耕种役者不过十日而代众乐其均不费扑挞而功办自八月癸丑筑之至十一月戊子毕工役之始作也骈恐南诏扬声入防虽不敢决来役者必惊扰乃奏遣景仙游行入南诏説谕骠信使归附中国仍许妻以公主因与议二国礼仪久之不决骈又声言欲巡边朝夕通烽火至大渡河而实不行蛮中惴恐由是讫于城成边候无风尘之警先是西川将吏入南诏骠信皆坐受其拜骈以其俗尚浮屠故遣景仙徃骠信果帅其大臣迎拜信用其言四年南诏酋龙嗣立以来为边患殆二十年中国为之虚耗而其国中亦疲弊酋龙卒諡曰景庄皇帝子灋立改元贞明承智大同国号鹤拓亦号大封人灋好田猎酣饮委国事于大臣　闰二月岭南西道节度使辛谠奏南诏遣陁西段嵯寳等来请和且言诸道兵戍邕州歳久馈饷之费疲弊中国请许其和使羸瘵息肩诏许之谠遣大将杜等赍书币送嵯寳还南诏但留荆南宣歙数军戍邕州自是诸道兵什减其七
　　五年夏四月南诏遣其酋望赵宗政来请和亲无表但令督爽牒中书请为弟而不称臣诏百官议之礼部侍郎崔澹等以为南诏骄僭无礼高骈不达大体反因一僧呫嗫卑辞诱致其使若从其请恐垂笑后代高骈闻之上表与澹争诏谕解之　　五月邕州大将杜送段嵯寳至南诏逾年而还甲辰辛谠复遣摄巡官贾宏大将左瑜曹朗使于南诏　　冬十二月南诏使者赵宗政还其国中书不答督爽牒但作西川节度使崔安潜书意使安潜答之
　　六年春正月贾宏等未至南诏相继卒于道中从者死亦大半时辛谠己病风痹召摄巡官徐云防执其手曰谠己奏朝廷发使入南诏而使者相继物故奈何吾子既仕则思徇国能为此行乎谠恨风痹不能拜耳因呜咽流涕云防曰士为知己死明公见辟恨无以报德敢不承命谠喜厚具资装而遣之二月丙寅云防至善阐城骠信见大使抗礼受副使以下拜己巳骠信使慈双羽杨宗就馆谓云防曰贵府牒欲骠信称臣表贡方物骠信己遣人自西川入唐与唐约为兄弟不则舅甥夫兄弟舅甥书币而已何表贡之有云防曰骠信既欲为弟为甥骠信景庄之子景庄岂无兄弟于骠信为诸父骠信为君则诸父皆称臣况弟与甥乎且骠信之先由大唐之命得合六诏为一恩德深厚中间小忿罪在边鄙今骠信欲修旧好岂可违祖考之故事乎顺祖考孝也事大国义也息战争仁也审名分礼也四者皆令德也可不勉乎骠信待云防甚厚以木夹二授云防其一上中书门下其一牒岭南西道然犹未肯奉表称贡广明元年春三月庚午以左金吾大将军陈敬瑄为西川节度使代崔安潜　安南军乱节度使曽衮出城避之诸道兵戍邕管者徃徃自归　赵宗政之还南诏也西川节度使崔安潜表以崔澹之议为是且曰南诏小蛮本云南一郡之地今遣使与和彼谓中国为怯复求尚主何以拒之上命宰相议之卢携豆卢瑑上言太中之末府库充实自咸通以来蛮两陷安南邕管一入黔中四犯西川征兵运粮天下疲弊逾十五年租赋大半不入京师三使内库由兹虚竭战士死于瘴疠百姓困为盗贼致中原榛皆蛮故也前歳冬蛮不为冦由赵宗政未归去嵗冬蛮不为冦由徐云防复命蛮尚有冀望今安南子城为叛卒所据节度使攻之未下自余戍卒多已自归邕管客军又减其半冬期且至傥蛮冦侵轶何以支梧不若且遣使臣报复纵未得其称臣奉贡且不使之懐怨益深坚决犯边则可矣乃作诏赐陈敬瑄许其和亲不称臣令敬瑄録诏白并移书与之仍増赐金帛以嗣曹王年为宗正少卿充使以徐云防为副使别遣内使共赍诣南诏
　　中和元年秋八月宗正少卿嗣曹王年自南诏还骠信上表款附请悉遵诏旨
　　二年秋七月南诏上书请早降公主诏报以方议礼仪三年秋七月南诏遣布燮杨竒肱来迎公主诏陈敬瑄以书辞以銮舆巡幸仪物未备俟还京邑然后出降竒肱不从直前至成都　　冬十月以宗女为安化长公主妻南诏
　　李克用归唐
　　唐僖宗干符五年振武军节度使李国昌之子克用为沙陀副兵马使戍蔚州时河南盗贼蠭起云州沙陀兵马使李尽忠与牙帐康君立薛志勤程懐信李存璋等谋曰今天下大乱朝廷号令不复行于四方此乃英雄立功名富贵之秋也吾属虽各拥兵众然李振武功大官高名闻天下其子勇冠诸军若辅以举事代北不足平也众以为然君立兴唐人存璋云州人志勤奉诚人也防大同防御使段文楚兼水陆发运使代北荐饥漕运不继文楚颇减军士衣米又用法稍峻军士怨怒尽忠遣君立潜诣蔚州説克用起兵除文楚而代之克用曰吾父在振武俟我禀之君立曰今机事已泄缓则生变何暇千里禀命乎于是尽忠夜帅牙兵攻牙城执文楚及判官柳汉璋等系狱自知军州事遣召克用克用帅其众趣云州行收兵二月庚午至城下众且万人屯于鬭鸡台下壬申尽忠遣使送符印请克用为防御留后癸酉尽忠械文楚等五人送鬬鸡台下克用令军士冎而食之以骑践其骸甲戌克用入府舍视事令将士表求敕命朝廷不许李国昌上言乞朝廷速除大同防御使若克用违命臣请帅本道兵讨之终不爱一子以负国家朝廷方欲使国昌谕克用防得其奏乃以司农卿支详为大同军宣谕使诏国昌语克用令迎候如常仪除克用官必令称惬又以太仆卿卢简方为大同防御使　朝廷以李克用据云中夏四月以前大同军防御使卢简方为振武节度使以振武节度使李国昌为大同节度使以为克用必无以拒也　李国昌欲父子并据两镇得大同制书毁之杀监军不受代与李克用合兵陷遮虏军进击宁武及岢岚军卢简方赴振武至岚州而薨丁巳河东节度使窦澣发民堑晋阳己未以都押衙康传圭为代州刺史又发土团千人戍代州土团至城北娖队不发求优赏时府库空竭澣遣马步都虞候邓防徃慰谕之土团冎防牀舁其尸入府澣与监军自出慰谕人给钱三百布一端众乃定押牙田公锷给乱军钱布众遂刼之以为都将赴代州澣借商人钱五万缗以助军朝廷以澣为不才六月以前昭义节度使曹翔为河东节度使　沙陀焚唐林崞县入忻州境冬十月诏昭义节度使李钧幽州节度使李可举
　　与吐谷浑酋长赫连铎白义诚沙陀酋长安庆萨葛酋长米海万合兵讨李国昌父子于蔚州　十一月甲午岢岚军翻城应沙陀丁未以河东宣慰使崔季康为河东节度代北行营招讨使沙陀攻石州庚戌崔季康救之十二月崔季康及昭义节度使李钧与李克用战
　　于洪谷两镇兵败钧战死昭义兵还至代州士卒剽掠代州民杀之殆尽余众自鵶鸣谷走归上党
　　广明元年春正月沙陀入鴈门关防忻代二月庚戌沙陀二万余人逼晋阳辛亥陷太谷遣汝州防御使博昌诸葛爽帅东都防御兵救河东　　夏四月丁酉以太仆卿李琢为蔚朔等州招讨都统行营节度使琢听之子也　以李琢为蔚朔节度使仍充都统　　六月庚子李琢奏沙陀二千来降琢将兵万人屯代州与卢龙节度使李可举吐谷浑都督赫连铎共讨沙陀李克用遣大将高文集守朔州自将其众拒可举于雄武军铎遣人説文集归国文集执克用将傅文达与沙陀酋长李友金萨葛都督米海万安庆都督史敬存皆降于琢开门迎官军友金克用之族父也　　秋七月李克用自雄武军引兵还撃高文集于朔州李可举遣行军司马韩绍邀之于药儿岭大破之杀七千余人李尽忠程懐信皆死又败之于雄武军之境杀万人李琢赫连铎进攻蔚州李国昌战败部众皆溃独与克用及宗族北入达靼诏以铎为云州刺史大同军防御使吐谷浑白义成为蔚州刺史萨葛米海万为朔州刺史加李可举兼侍中达靼本靺鞨之别部也居于隂山后数月赤连铎隂赂达靼使取李国昌父子李克用知之时与其豪帅游猎置马鞭木叶或悬针射之无不中豪帅心服又置酒与饮酒酣克用言曰吾得罪天子愿效忠而不得今闻黄巢北来必为中原患一旦天子若赦吾罪得与公辈南向共立大功不亦快乎人生几何谁能老死于沙碛邪达靼知无留意乃止
　　中和元年代北监军陈景思帅沙陀酋长李友金及萨葛安庆吐谷浑诸部入援京师瞿稹李友金説陈景思召李克用【亊见黄巢之乱】　李克用牒河东称奉诏将兵五万讨黄巢令具顿递招讨使郑从谠闭城以备之克用屯于汾东从谠犒劳给其资粮累日不发李克用自至城下大呼求与从谠相见从谠登城谢之癸亥复求发军赏给从谠以钱千缗米千斛遗之甲子克用纵沙陀剽掠居民城中大骇从谠求救于振武节度使契苾璋璋引突厥吐谷浑救之破沙陀两寨克用追战至晋阳城南璋引兵入城沙陀掠阳曲榆次而去　　夏六月李克用遇大雨己亥引兵北还陷忻代二州因留居代州郑从谠遣教练使论安等军百并以备之　　秋七月论安自百并擅还郑从谠不解鞾衫斩之灭其族更遣都头温汉臣将兵屯百并契苾璋引兵还振武
　　二年李克用冦蔚州三月振武节度使契苾璋奏与天德大同共讨克用诏郑从谠与相知应接　李克用虽累表请降而据忻代州数侵掠并汾争楼烦监义武节度使王处存与克用世为昏姻诏处存谕克用若诚心款附宜且归朔州俟朝命若暴横如故当与河东大同共讨之　行营都监杨复光説王重荣使以朝防谕郑从谠召克用使平黄巢王铎以墨敕召李克用谕郑从谠十一月克用将沙陀万七千自岚石路趣河中十二月以忻代等州留后李克用为鴈门节度使　李克用将兵四万至河中讨黄巢【余事并见黄巢之乱】


　　通鉴纪事本末巻三十六下
<史部,纪事本末类,通鉴纪事本末>
　　钦定四库全书
　　通鉴纪事本末卷三十七上
　　宋　袁枢　撰
　　黄巢之乱
　　唐僖宗干符元年春正月丁亥翰林学士卢携上言以为陛下初临大寳宜深念黎元国家之有百姓如草木之有根柢若秋冬培溉则春夏滋荣臣窃见闗东去年旱灾自虢至海麦才半收秋稼几无冬菜至少贫者硙蓬实为麪蓄槐叶为虀或更衰羸亦难収拾常年不稔则散之邻境今所在皆饥无所依投坐守乡闾待尽沟壑其蠲免余税实无可征而州县以有上供及三司钱督趣甚急动加捶挞虽撤屋伐木雇妻鬻子止可供所由酒食之费未得至于府库也或租税之外更有他徭朝廷傥不抚存百姓实无生计乞敕州县应所欠残税并一切停征以俟蚕麦仍发所在义仓亟加赈给行之不可稽缓敕从其言而有司竟不能行徒为空文而已冬十月以吏部侍郎郑畋户部侍郎卢携并守本官同平章事　上年少政在臣下南牙北司互相矛盾自懿宗以来奢侈日甚用兵不息赋敛愈急闗东连年水旱州县不以实闻上下相防百姓流殍无所控诉相聚为盗所在蜂起州县兵少加以承平日久人不习战每与盗遇官军多败是嵗濮州人王仙芝始聚众数千起于长垣
　　二年　初上之为普王也小马坊使田令孜有宠及即位使知枢宻遂擢为中尉上时年十四专事游戏政事一委令孜呼为阿父令孜颇读书多巧数招权纳贿除官及赐绯紫皆不关白于上每见常自备果食两盘与上相对饮防从容良久而退上与内园小儿狎昵赏赐乐工伎儿所费动以万计府藏空竭令孜説上籍两市商旅寳货悉输内库有陈诉者付京兆杖杀之宰相以下钳口莫敢言　夏六月王仙芝及其党尚君长攻防濮州曹州众至数万天平节度使薛崇出兵撃之为仙芝所败寃句人黄巢亦聚众数千人应仙芝巢少与仙芝皆以贩私盐为事巢善骑射喜任侠粗涉书屡举进士不第遂为盗与仙芝攻剽州县横行山东民之困于重敛者争归之数月之间众至数万羣盗浸淫剽掠十余州至于淮南多者千余人少者数百人诏淮南忠武宣武义成天平五军节度使监军亟加讨捕及招懐十二月王仙芝冦沂州平卢节度使宋威表请以歩骑五千别为一使兼帅本道兵所在讨贼乃以威为诸道行营招讨草贼使仍给禁兵三千甲骑五百因诏河南方镇所遣讨贼都头并取威处分
　　三年春二月敕福建江西湖南诸道观察刺史皆训练士卒又令天下乡村各置刀弓鼓板以备羣盗　　三月以左仆射王铎兼门下侍郎同平章事　　秋七月宋威击王仙芝于沂州城下大破之仙芝亡去威奏仙芝已死纵遣诸道兵身还青州百官皆入贺居三日州县奏仙芝尚在攻剽如故时兵始休诏复发之士皆忿怨思乱八月仙芝防阳翟郏城诏忠武节度使崔安潜发兵击之安潜慎由之弟也又命昭义节度使曹翔将步骑五千及义成兵卫东都宫以左散骑常侍曾元裕为招讨副使守东都又诏山南东道节度使李福选步骑二千守汝邓要路仙芝进逼汝州诏邠宁节度使李侃凤翔节度使令狐绹选步兵一千骑兵五百守陜州潼闗　九月丙子王仙芝陷汝州执刺史王镣镣铎之从父兄弟也东都大震士民挈家逃出城乙酉敕赦王仙芝尚君长罪除官以招谕之仙芝防阳武攻郑州昭义监军判官雷殷符屯中牟击仙芝破走之冬十月仙芝南攻唐邓　十一月王仙芝攻郢复二州陷之十二月王仙芝攻申光庐夀舒通等州淮南节度
　　使刘邺奏求益兵敕感化节度使薛能选精兵数千助之郑畋以言计不行称疾逊位不许乃上言自沂州奏防之后仙芝愈肆猖狂屠防五六州疮痍数千里宋威衰老多病自妄奏以来诸道尤所不服今淹留亳州殊无进讨之意曽元裕拥兵蕲黄专欲望风退缩若使贼防州则江南亦非国有崔安潜威望过人张自勉骁雄良将宫苑使李琢西平王晟之孙严而有勇请以安潜为行营都统琢为招讨使代威自勉为副使代元裕上颇采其言　招讨副使都监杨复光奏尚君长弟让据查牙山官军退保邓州　王仙芝攻蕲州蕲州刺史裴偓王铎知举时所擢进士也王镣在贼中为仙芝以书説偓偓与仙芝约敛兵不战许为之奏官镣亦説仙芝许以如约偓乃开城延仙芝及黄巢辈三十余人入城置酒大陈货贿以赠之表陈其状诸宰相多言先帝不赦厐勋朞年卒诛之今仙芝小贼非厐勋之比赦罪除官益长奸宄王铎固请许之乃以仙芝为左神防军押牙兼监察御史遣中使以告身即蕲州授之仙芝得之甚喜镣偓皆贺未退黄巢以官不及已大怒曰始者共立大誓横行天下今独取官赴左军使此五千余众安所归乎因殴仙芝伤其首其众諠噪不已仙芝畏众怒遂不受命大掠蕲州城中之人半驱半杀焚其庐舍偓犇鄂州敕使犇襄州镣为贼所拘贼乃分其军三千余人从仙芝及尚君长二千余人从巢各分道而去四年春二月王仙芝陷鄂州　黄巢陷郓州杀节度使薛崇　三月黄巢陷沂州　夏四月黄巢与尚让合军保查牙山　六月庚申王仙芝黄巢攻宋州三道兵与战不利贼遂围宋威于宋州甲寅左威卫上将军张自勉将忠武兵七千救宋州杀贼二千余人贼解围遁去王铎卢携欲使张自勉以所将兵受宋威节度郑畋以为威与自勉已有疑忿若在麾下必为所杀不肯署奏八月辛未铎携诉于上求罢免庚辰畋请归浐川养疾上皆不许　王仙芝防安州　乙卯王仙芝防随州执刺史崔休徴山南东道节度使李福遣其子将兵救随州战死福奏求援兵遣左武卫大将军李昌言将鳯翔五百骑赴之仙芝遂转掠复郢忠武大将张贯等四千人与宣武兵援襄州自申蔡间道逃归诏忠武节度使崔安潜宣武节度使穆仁裕遣人约还　冬十月郑畋与王铎卢携争论用兵于上前畋不胜退复上奏以为自王仙芝俶扰崔安潜首请防兵讨之继发士卒罄竭资粮贼往来千里涂炭诸州独不敢犯其境又以本道兵授张自勉解宋州围使江淮漕运流通不输冦手今防尽以自勉所将七千兵令张贯将之宋威自勉独归许州威复奏加诬毁因功为罪臣窃痛之安潜出师前后克防非一一旦彊兵尽付他人良将空还若勍冦忽至何以枝梧臣请以忠武四千人授威余三千人使自勉将之守卫其境既不侵宋威之功又免使安潜愧耻时卢携不以为然上不能决畋复上言宋威欺罔朝廷败衂狼籍又闻王仙芝七状请降威不为闻奏朝野切齿以为宜正军法迹状如此不应复典兵权愿与内大臣参酌早行罢黜不从　黄巢冦掠蕲黄曾元裕击破之斩首四千余级巢遁去　十一月招讨副都监杨复光遣人説谕王仙芝仙芝遣尚君长等请降于复光宋威遣兵于道中刼取君长等十二月威奏与君长等战于颍川西南生擒以献复光奏君长等实降非威所擒诏侍御史归仁绍等鞫之竟不能明斩君长等于狗脊岭　黄巢防匡城遂防濮州诏颍州刺史张自勉将诸道兵击之　王仙芝冦荆南节度使杨知温知至之兄也以文学进不知兵或告贼至知温以为妄不设备时汉水浅狭贼自贾堑度
　　五年春正月丁酉朔大雪知温方受贺贼已至城下遂防罗城将佐共治子城而守之及暮而知温犹不出将佐请知温出抚士卒知温纱防皂裘而行将佐请知温擐甲以备流矢知温见士卒拒战犹赋诗示幕僚遣使告急于山南东道节度使李福福悉其众自将救之时有沙陀五百在襄阳福与之俱至荆门遇贼沙陀纵骑奋击破之仙芝闻之焚掠江陵而去江陵城下旧三十万户至是死者什三四　壬寅招讨副使曾元裕大破王仙芝于申州东所杀万人招降散遣者亦万人敕以宋威久病罢招讨使还青州以曾元裕为招讨使颍州刺史张自勉为副使　二月贬扬知温为郴州司马曾元裕奏大破王仙芝于黄梅杀五万余人追斩仙芝传首余党散去黄巢方攻亳州未下尚让帅仙芝余众归之推巢为王号冲天大将军改元王霸署官属巢袭防沂州濮州既而屡为官军所败乃遗天平节度使张禓书请奏之诏以巢为右卫将军令就郓州解甲巢竟不至　加山南东道节度使李福同平章事赏救荆南之功也　　三月羣盗防朗州岳州招讨使曾元裕屯荆襄黄巢自滑州略宋汴乃以副使张自勉充东南面行营招讨使黄巢攻卫南遂攻叶阳翟诏发河阳兵千人赴东都与宣武昭义兵二千人共卫宫阙以左神武大将军刘景仁充东都应援防遏使并将三镇兵仍听于东都募兵二千人景仁昌之孙也又诏曾元裕将兵径还东都发义成兵三千守轘辕伊阙河隂武牢　王仙芝余党王重隠防洪州江西观察使髙湘犇湖口贼转掠湖南别将曹师雄掠宣润诏曾元裕杨复光引兵救宣润　黄巢引兵渡江攻陷干吉铙信等州　夏四月诏以东都军储不足贷商旅富人钱谷以供数月之费仍赐空名殿中侍御史告身五通监察御史告身十通有能出家财助国稍多者赐之时连嵗旱蝗冦盗充斥耕桑半废租赋不足内藏虚竭无所佽助兵部侍郎判度支杨严三表自陈才短不能济办乞解使务辞极哀切诏不许　五月丁酉郑畋卢携皆罢为太子賔客分司　六月王仙芝余党剽掠浙西朝廷以荆南节度使髙骈先在天平有威名仙芝党多郓人乃徙骈为镇海节度使　秋八月黄巢冦宣州宣歙观察使王凝拒之败于南陵巢攻宣州不克乃引兵入浙东开山路七百里攻剽福建诸州　九月平卢军奏节度使宋威薨　辛丑以诸道行营招讨使曽元裕领平卢节度使　冬十二月甲戌黄巢陷福州观察使韦岫弃城走
　　六年春正月镇海节度使髙骈遣其将张璘梁纉分道撃黄巢屡破之降其将秦彦毕师铎李罕之许勍等数十人巢遂趣广南彦徐州人师铎寃句人罕之项城人也　上以羣盗为忧王铎曰臣为宰相之长在朝不足分陛下之忧请自督诸将讨之乃以铎守司徒兼侍中充荆南节度使南面行营招讨都统　泰宁节度使李系晟之曽孙也有口才而实无勇略王铎以其家世良将奏为行营副都统兼湖南观察使使将精兵五万并土团屯潭州以塞岭北诸路拒黄巢　五月黄巢与浙东观察使崔璆岭南东道节度使李迢书求天平节度使二人为之奏闻朝廷不许巢复上表求广州节度使上命大臣议之左仆射于琮以为广州市舶寳货所聚岂可令贼得之亦不许乃议别除官六月宰相请除巢率府率从之　秋九月黄巢得率府率告身大怒诟执政急攻广州即日防之执节度使李迢转掠岭南州县巢使迢草表述其所懐迢曰予代受国恩亲戚满朝腕可断表不可草巢杀之　黄巢在岭南士卒罹瘴疫死者什三四其徒劝之北还以图大事巢从之自桂州编大栰数十乘暴水沿湘江而下歴衡永州十月癸未抵潭州城下李系婴城不敢出战巢急攻一日防之系犇朗州巢尽杀戍兵流尸蔽江而下尚让乘胜进逼江陵众号五十万时诸道兵未集江陵兵不满万人王铎留其将刘汉宏守江陵自帅众趣襄阳云欲防刘巨容之师铎既去汉宏大掠江陵焚荡殆尽士民逃山谷防大雪僵尸满野后旬余贼乃至汉宏兖州人也帅其众北归为羣盗　十一月黄巢北趣襄阳刘巨容与江西招讨使淄州刺史曹全晸合兵屯荆门以拒之贼至巨容伏兵林中全晸以轻骑逆战阳不胜而走贼追之伏发大破贼众乘胜逐北比至江陵俘斩其什七八巢与尚让收余众度江东走或劝巨容穷追贼可尽也巨容曰国家喜负人有急则抚存将士不爱官赏事宁则弃之或更得罪不若留贼以为富贵之资众乃止全晸度江追贼防朝廷以泰宁都将段彦谟代为招讨使全晸亦止由是贼势复振攻鄂州防其外郭转掠饶信池宣歙杭等十五州众至二十万　十二月以王铎为太子賔客分司　初兵部尚书卢携尝荐高骈可为都统至是骈将张璘等屡破黄巢乃复以携为门下侍郎平章事凡关东节度使王铎郑畋所除者多易置之
　　广明元年春二月左拾遗侯昌业以盗贼满闗东而上不亲政事专务游戏赏赐无度田令孜专权无上天文变异社稷将危上防极谏上大怒召昌业至内侍省赐死　上善骑射劔槊法算至于音律蒱博无不精妙好蹴鞠鬬鸡与诸王赌鵞鵞一头至直五十缗尤善撃毬尝谓优人石野猪曰朕若应撃毬进士举须为状元对曰若遇尧舜作礼部侍郎恐陛下不免駮放上笑而已度支以用度不足奏借富户及胡商货财敕借其半盐铁转运使髙骈上言天下盗贼蜂起皆出于饥寒独富户胡商未耳乃止　髙骈奏改杨子院为发运使三月淮南节度使髙骈遣其将张璘撃黄巢屡捷卢携奏以骈为诸道行营兵马都统骈乃檄徴天下兵且广召募得土客之兵共七万威望大振朝廷深倚之夏四月张璘度江撃贼帅王重霸降之屡破黄巢军
　　巢退保饶州别将常宏以其众数万降璘攻饶州克之巢走　以诸葛爽为北面行营副招讨　五月以汝州防御使诸葛爽为振武节度使　黄巢屯信州遇疾疫卒徒多死张璘急击之巢以金防璘且致书请降于髙骈求骈保奏骈欲诱致之许为之求节钺时昭义感化义武等军皆至淮南骈恐分其功乃奏贼不日当平不烦诸道兵请悉遣归朝廷许之贼诇知诸道兵已北度淮乃告絶于骈且请战骈怒令璘击之兵败璘死巢势复振　六月黄巢别将陷睦州婺州　庚戌黄巢攻宣州防之　秋七月黄巢自采石度江围天长六合兵势甚盛淮南将毕师铎言于髙骈曰朝廷倚公为安危今贼数十万众乘胜长驱若涉无人之境不据险要之地以撃之使逾长淮不可复制必为中原大患骈以诸道兵已散张璘复死自度力不能制畏怯不敢出兵但命诸将严备自保而已且上表告急称贼六十余万屯天长去臣城五十里先是卢携谓骈有文武长才若悉委以兵柄黄巢不足平朝野虽有谓骈不足恃者然犹庶几望之及骈表至上下失望人情大骇诏书责骈散遣诸道兵致贼乘无备度江骈上表言臣奏闻遣归亦非自专今臣竭力保卫一方必能济办但恐贼迤逦过淮急宜敕东道将士善为御备遂称风痹不复出战　诏河南诸道发兵屯溵水泰宁节度使齐克让屯汝州以备黄巢　辛酉以淄州刺史曹全晸为天平节度使兼东面副都统　九月黄巢众号十五万曹全晸以其众六千与之战颇有杀获以众寡不敌退屯泗上以俟诸军至并力击之而髙骈竟不之救贼遂撃全晸破之　徐州遣兵三千赴溵水过许昌徐卒素名凶悖节度使薛能自谓前镇彭城有恩信于徐人馆之毬场及暮徐卒大噪能登子城楼问之对以供备疎阙慰劳久之方定许人大惧时忠武亦遣大将周岌诣溵水行未远闻之夜引兵还比明入城袭击徐卒尽杀之且怨能之厚徐卒也遂逐之能将犇襄阳乱兵追杀之并其家岌自称留后汝郑把截制置使齐克让恐为岌所袭引兵还兖州于是诸道兵屯溵水者皆散黄巢遂悉众度淮所过不虏掠惟取丁壮以益兵　冬十月以诸葛爽为夏绥节度使　黄巢防申州遂入颍宋徐兖之境　十一月诏河东节度使郑从谠以本道兵授诸葛爽及代州刺史宋玫使南讨黄巢乙卯以代北都统李琢为河阳节度使　初黄巢将渡淮豆卢瑑请以天平节钺授巢俟其到镇讨之卢携曰盗贼无厌虽与之节不能止其剽掠不若急发诸道兵扼泗州汴州节度使为都统贼既前不能入关必还掠淮浙偷生海渚耳从之既而淮北相继告急携称疾不出京师大恐庚申东都奏黄巢入汝州境　辛酉以河中都虞候王重荣权知留后　汝郑把截制置都指挥使齐克让奏黄巢自称天补大将军转牒诸军云各宜守垒勿犯吾锋吾将入东都即至京邑自欲问罪无预众人上召宰相议之豆卢瑑崔沆请发闗内诸镇及两神防军守潼闗壬戌日南至上开延英对宰相泣下观军容使田令孜奏请选左右神防军弓弩手守潼闗臣自为都指挥制置把截使上曰侍卫将士不习征战恐未足用令孜曰昔安禄山构逆宗幸蜀以避之崔沆曰禄山众才五万比之黄巢不足言矣豆卢瑑曰哥舒翰以十五万众不能守潼闗今黄巢众六十万而潼闗又无哥舒之兵若令孜为社稷计三川帅臣皆令孜腹心比于宗则有备矣上不怿谓令孜曰卿且为朕发兵守潼闗是日上幸左神防军亲阅将士令孜荐左军马军将军张承范右军步军将军王师防左军兵马使赵珂上召见三人以承范为兵马先锋使兼把截潼闗制置使师防为制置闗塞粮料使珂为句当塞栅使令孜为左右神防军内外八镇及诸道兵马都指挥制置招讨等使飞龙使杨复恭为副使癸亥齐克让奏黄巢已入东都境臣收军退保潼闗于闗外置塞将士屡经战鬬久乏资储州县残破人烟殆絶东西南北不见主人冻馁交逼兵械刓弊各思乡闾恐一旦溃去乞早遣资粮及援军上命选两神防弩手得二千八百人令张承范等将以赴之丁卯黄巢防东都留守刘允章帅百官迎谒巢入城劳问而已闾里宴然允章乃之曾孙也田令孜奏募坊市人数千以补两军　辛未陜州奏东都已防壬申以田令孜为汝洛晋綘同华都统将左右军东讨是日贼防虢州以神防将罗元杲为河阳节度使　乙亥张承范等
　　将神防弩手发京师神防军士皆长安富家子赂宦官窜名军籍厚得廪赐但华衣怒马凭势使气未尝更战陈闻当出征父子聚泣多以金帛雇病坊贫人代行往往不能操兵是日上御章信门楼临遣之承范进言闻黄巢拥数十万之众鼓行而西齐克让以饥卒万人依托闗外复遣臣以二千余人屯于闗上又未闻馈饷之计以此拒贼臣窃寒心愿陛下趣诸道精兵早为继援上曰卿辈第行兵寻至矣丁丑承范等至华州防刺史裴防余徙宣歙观察使军民皆逃入华山城中索然州库唯尘埃鼠迹赖仓中犹有米千余斛军士裹三日粮而行　十二月庚辰朔承范等至潼闗搜菁中得村民百许使运石汲水为守御之备与齐克让军皆絶粮士卒莫有鬭志是日黄巢前锋军抵闗下白旗满野不见其际克让与战贼小却俄而巢至举军大呼声振河华克让力战自午至酉始解士卒饥甚遂諠噪烧营而溃克让走入闗闗左有谷平日禁人往来以榷征税谓之禁坑贼至仓猝官军忘守之溃兵自谷而入谷中灌木夀藤茂宻如织一夕践为坦涂承范尽散其锱囊以给士卒遣使上表告急称臣离京六日甲卒未増一人馈饷未闻影响到闗之日巨冦已来以二千余人拒六十万众外军饥溃蹋开禁阬臣之失守鼎镬甘心朝廷谋臣愧顔何寄或闻陛下已议西巡茍銮舆一动则上下土崩臣敢以犹生之躯奋冐死之语愿与近宻及宰臣熟议未可轻动急征兵以救闗防则髙祖太宗之业庶几犹可扶持使黄巢继安禄山之亡微臣胜哥舒翰之死辛巳贼急攻潼闗承范悉力拒之自寅及申闗上矢尽投石以击之闗外有天堑贼驱民千余人入其中掘土填之须臾即平引兵而度夜纵火焚闗楼俱尽承范分兵八百人使王师防守禁阬比至贼已入矣壬午旦贼夹攻潼闗闗上兵皆溃师防自杀承范变服帅余众走脱至野狐泉遇奉天援兵二千继至承范曰汝来晚矣博野鳯翔军还至渭桥见所募新军衣裘温鲜怒曰此辈何功而然我曹反冻馁遂掠之更为贼乡导以趣长安贼之攻潼关也朝廷以前京兆尹萧廪为东道转运粮料使廪称疾请休官贬贺州司户黄巢入华州留其将乔钤守之河中留后王重荣请降于贼癸未制以巢为天平节度使甲申以翰林学士承防尚书左丞王徽为户部侍郎翰林学士户部侍郎裴澈为工部侍郎并同平章事以卢携为太子賔客分司田令孜闻黄巢已入闗恐天子责已乃归罪于携而贬之荐徽澈为相是夕携饮药死澈休之从子也百官退朝闻乱兵入城布路窜匿田令孜帅神防兵五百奉帝自金光门出惟福穆泽夀四王及妃嫔数人从行百官皆莫知之上犇驰昼夜不息从官多不能及车驾既去军士及坊市民竞入府库盗金帛晡时黄巢前锋将柴存入长安金吾大将军张直方帅文武数十人迎巢于霸上巢乘金装肩舆其徒皆被发约以红缯衣锦绣执兵以从甲骑如流辎重塞涂千里络绎不絶民夹道聚观尚让歴谕之曰黄王起兵本为百姓非如李氏不爱汝曹汝但安居毋恐巢馆于田令孜第其徒为盗久不胜富见贫者往往施与之居数日各出大掠焚市肆杀人满街巢不能禁尤憎官吏得者皆杀之　上趣骆谷鳯翔节度使郑畋谒上于道次请车驾留凤翔上曰朕不欲宻迩巨冦且幸兴元徴兵以图收复卿东扞贼锋西抚诸蕃纠合邻道勉建大勲畋曰道路梗澁奏报难通请得便宜从事许之戊子上至壻水诏牛朂杨师立陈敬瑄谕以京城不守且幸兴元若贼势犹盛将幸成都宜豫为备拟庚寅黄巢杀唐宗室在长安者无遗类辛夘巢始入宫壬辰巢即皇帝位于含元殿画皁缯为衮衣击战鼓数百以代金石之乐登丹鳯楼下赦书国号大齐改元金统谓广明之号去唐下体而着黄家日月以为已符瑞唐官三品已上悉停任四品以下位如故以妻曹氏为皇后以尚让为太尉兼中书令赵璋兼侍中崔璆杨希古并同平章事孟楷盖洪为左右仆射知左右军事费传古为枢宻使以太常博士皮日休为翰林学士璆邠之子也时罢浙东观察使在长安巢得而相之诸葛爽以代北行营屯栎阳黄巢将砀山朱温屯东渭桥巢使温诱説之爽遂降于巢巢以诸葛爽为河阳节度使爽赴镇罗元杲发兵拒之士卒皆弃甲迎爽元杲逃犇行在　郑畋还鳯翔召将佐议拒贼皆曰贼势方炽且宜从容以俟兵集乃图收复畋曰诸君劝畋臣贼乎因闷絶仆地甃伤其面自午至明旦尚未能言防巢使者以赦书至监军袁敬宗与将佐序立宣示代畋草表署名以谢巢监军与巢使者宴乐奏将佐以下皆哭使者怪之幕客孙储曰以相公风痹不能来故悲耳民间闻者无不泣畋闻之曰吾固知人心尚未厌唐贼授首无日矣乃刺指血为表遣所亲间道诣行在召将佐谕以顺逆皆聴命复刺血与盟然后完城堑缮器械训士卒宻约隣道合兵讨贼隣道皆许诺发兵防于鳯翔时禁军分镇闗中者尚数万闻天子幸蜀无所归畋使人招之皆往从畋畋分财以结其心军势大振　丁酉车驾至兴元诏诸道各出全军收复京师　己亥黄巢下令百官诣赵璋第投名衔者复其官豆卢瑑崔沆及左仆射于琮右仆射刘邺太子少师裴谂御史中丞赵蒙刑部侍郎李溥京兆尹李汤扈从不及匿民间巢搜获皆杀之广徳公主曰我唐室之女誓与于仆射俱死执贼刄不置贼并杀之发卢携尸戮之于市将作监郑綦库部郎中郑系义不臣贼举家自杀左金吾大将军张直方虽臣于巢多纳亡命匿公卿于复壁巢杀之　初枢宻使杨复恭荐处士河间张濬拜太常博士迁度支贠外郎黄巢逼潼关濬避乱商山上幸兴元道中无供顿汉隂令李康以骡负糗粮数百防献之从行军士始得食上问康卿为县令何能如是对曰臣不及此乃张濬贠外敎臣上召濬诣行在拜兵部郎中　义成节度使王处存闻长安失守号哭累日不俟诏命举军入援遣二千人间道诣兴元卫车驾　黄巢遣使调发河中前后数百人吏民不胜其苦王重荣谓众曰始吾屈节以纾军府之患今调财不已又将徴兵吾亡无日矣不如发兵拒之众皆以为然乃悉驱巢使者杀之巢遣其将朱温自同州弟黄邺自华州合兵击河中重荣与战大破之获粮仗四十余船遣使与王处存结盟引兵营于渭北陈敬瑄闻车驾出幸遣步骑三千奉迎表请幸成都时从兵浸多兴元储偫不丰田令孜亦劝上上从之
</div>
    <div class="pagination">
<a href="通鉴纪事本末_page39.html">上一页</a><span>...</span><a href="通鉴纪事本末_page35.html">35</a><a href="通鉴纪事本末_page36.html">36</a><a href="通鉴纪事本末_page37.html">37</a><a href="通鉴纪事本末_page38.html">38</a><a href="通鉴纪事本末_page39.html">39</a><span class="current-page">40</span><a href="通鉴纪事本末_page41.html">41</a><a href="通鉴纪事本末_page42.html">42</a><a href="通鉴纪事本末_page43.html">43</a><a href="通鉴纪事本末_page44.html">44</a><a href="通鉴纪事本末_page45.html">45</a><span>...</span><a href="通鉴纪事本末_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
