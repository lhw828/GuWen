<!DOCTYPE html>
<html>
 <head>
  <meta charset="utf-8"/>
  <title>
   绎史 - 第 10 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绎史 - 第 10 页/共 76 页
  </h1>
  <div class="content">
   尸子舜一徙成邑再徙成都三徙成国尧闻其贤征之草茅之中与之语礼乐而不逆与之语政至简而行与之语道广大而不穷于是妻之以媓媵之以娥九子事之而托天下焉【新论尧之知舜不违桑隂】
　　史记三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚甚有妇道尧九男皆益笃【大戴礼记帝舜娶于帝尧之子谓之女匽氏　列女传有虞二妃帝尧二女也长娥皇次女英二女承事舜于畎亩之中不以天子之女故而骄盈怠嫚犹谦谦恭俭思尽妇道尸子有虞氏身有南亩妻有桑田　淮南子尧妻以二女以观其内任以百官以观其外乃属以九子赠以昭华之玉　吕氏春秋尧传天下于舜礼之诸侯妻以二女臣以十子身请北面朝之○诸子杂记多妄】尧乃赐舜絺衣与琴为筑仓廪予牛羊瞽叟尚复欲杀之使舜上涂廪瞽叟从下纵火焚廪舜乃以两笠自扞而下去得不死后瞽叟又使舜穿井舜穿井为匿空旁出舜既入深瞽叟与象共下土实井舜从匿空出去【列女传瞽叟与象谋杀舜使涂廪二女曰往哉舜既治廪乃捐阶瞽叟焚廪舜往飞去象复与父母谋使舜浚井二女曰往哉舜往浚井格其出入从掩舜潜出时既不能杀舜瞽叟又速舜饮酒醉将杀之二女乃与舜药浴注遂往舜终日饮酒不醉舜之女弟系怜之与二嫂谐通史瞽叟使舜涤廪舜告尧二女女曰时其焚汝鹊汝衣裳鸟工往舜既登廪得免去舜穿井又告二女女曰去汝裳衣龙工往入井瞽叟与象下土实井舜从他井出去　宋符瑞志舜父母憎舜使其涂廪自下焚之舜服鸟工衣服飞去又使浚井自上填之以石舜服龙工衣自傍而出　论衡舜未逄尧鳏在侧陋瞽叟与象谋杀之使之完廪火燔其下令之浚井土掩其上舜得下廪不被火灾穿井旁出不触土害尧闻徴用○苏子古史云四岳之荐舜曰烝烝乂不格奸岂有既已用之而犹欲杀之哉前编谓孟子发明圣人处变之心则其事迹之前后有无皆不必辨按论衡以焚廪掩井事在舜未逄尧时盖近之矣】　瞽叟象喜以舜为已死象曰本谋者象象与其父母分于是曰舜妻尧二女与琴象取之牛羊仓廪予父母象乃止舜宫居鼔其琴舜往见之象鄂不怿曰我思舜正郁陶舜曰然尔其庶矣舜复事瞽叟爱弟弥谨【○万章称舜在牀琴史复谓象居舜宫鼔其琴讹之中又讹矣】
　　书曰若稽古帝舜曰重华协于帝濬哲文明温恭允塞徳升闻乃命以位【○今文无此二十八字合上尧典为一篇】　慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷
　　史记于是尧乃试舜五典百官皆治昔高阳氏有才子八人世得其利谓之八恺高辛氏有才子八人世谓之八元此十六族者世济其美不陨其名至于尧尧未能举舜举八恺使主后土以揆百事莫不时叙举八元使布五教于四方父义母慈兄友弟恭子孝内平外成昔帝鸿氏有不才子掩义隐贼好行凶慝天下谓之浑沌少皡氏有不才子毁信恶忠崇饰恶言天下谓之穷竒颛顼氏有不才子不可教训不知话言天下谓之梼杌此三族世忧之至于尧尧未能去缙云氏有不才子贪于饮食冒于货贿天下谓之饕餮天下恶之比之三凶舜賔于四门乃流四凶族迁于四裔以御螭魅于是四门辟言毋凶人也【○杜元凯云八恺即垂益禹臯陶之伦八元即稷契朱虎熊罴之伦浑敦谓驩兜穷竒谓共工梼杌谓鲧正义亦云饕餮谓三苗也然则四凶之诛不尽在舜受终于文祖之后矣】尧使舜入山林川泽暴风雷舜行不迷尧以为圣【论衡试之于职官治职修事无废乱使入大麓之野虎狼不蝮蛇不噬逢烈风疾雨行不迷惑　列女传既纳于百揆賔于四门选于林木入于大麓尧试之百方每事常谋于二女】　尧乃知舜之足授天下尧老使舜摄行天子政廵狩
　　书帝曰格汝舜询事考言乃言底可绩三载汝陟帝位舜让于徳弗嗣正月上日受终于文祖【书序舜在侧微尧闻之聪明将使嗣位历试诸难作舜典】
　　史记正月上日舜受终于文祖文祖者尧大祖也于是帝尧老命舜摄行天子之政以观天命【○正义引竹书云昔尧徳衰为舜所囚又云舜复偃塞丹朱使不与父相见皆好事者为之】
　　书在璿玑玉衡以齐七政肆类于上帝禋于六宗望于山川徧于羣神辑五瑞既月乃日觐四岳羣牧班瑞于羣后歳二月东廵守至于岱宗柴望秩于山川肆觐东后五玉三帛二生一死防协时月正日同律度量衡修五礼如五器防乃复五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特五载一廵守羣后四朝敷奏以言明试以功车服以庸【文中子舜一歳而廵四岳兵卫少而征求寡也　尚书璇玑铃帝尧炳焕隆兴可观曰载曰车曰轩曰冠曰冕作此车服以赐有功】　象以典刑流宥五刑鞭作官刑扑作敎刑金作赎刑眚灾肆赦怙终贼刑钦哉钦哉惟刑之恤哉　流共工于幽州放驩兜于崇山窜三苗于三危殛鲧于羽山四罪而天下咸服【○书记四罪于摄位之末前编云作书者纪舜二十八年之间所刑者四人而已若果季年之事禹已成功而犹罪鲧人情之必不然者】
　　史记驩兜进言共工尧曰不可而试之工师共工果淫辟四岳举鲧治鸿水尧以为不可岳彊请试之试之而无功故百姓不便三苗在江淮荆州数为乱于是舜归言于帝请流共工于幽陵以变北狄放驩兜于崇山以变南蛮迁三苗于三危以变西戎殛鲧于羽山以变东夷四辠而天下咸服【○杂书称鲧共工作乱附载于后韩非子尧欲传天下于舜鲧谏曰不祥哉孰以天下而传之于匹夫乎尧不聼举兵而诛杀鲧于羽山之郊共工又谏曰孰以天下而传之于匹夫乎尧不聴又举兵而诛共工于幽州之都于是天下莫敢言无传天下于舜仲尼闻之曰尧之知舜之贤非其难者也夫至乎诛谏者必传之舜乃其难也一曰不以其所疑败其所察则难也　吕氏春秋尧以天下让舜鮌为诸侯怒于尧曰得天之道者为帝得地之道者为三公今我得地之道而不以我为三公以尧为失论欲得三公怒甚猛兽欲以为乱比兽之角能以为城举其尾能以为旌召之不来仿佯于野以患帝舜于是殛之于羽山副之以吴刀禹不敢怒而反事之官为司空以通水潦顔色黎黑歩不相过窍气不通以中帝心世本鲧作城　博物志昔唐尧以天下让于虞三苗之民非之帝杀有苗之民叛浮入南海为三苗国】
　　荀子尧问于舜曰我欲致天下为之奈何对曰执一无失行微无怠忠信无倦而天下自来执一如天地行微如日月忠诚盛于内贲于外形于四海天下其在一隅邪夫有何足致也　尧问于舜曰人情何如舜对曰人情甚不美又何问焉妻子具而孝衰于亲嗜欲得而信衰于友爵禄盈而忠衰于君人之情乎人之情乎甚不美又何问焉
　　尸子尧问于舜曰何事曰事天何任曰任地何务曰务人
　　庄子昔者舜问于尧曰天王之用心何如尧曰吾不敖无告不废穷民苦死者嘉孺子而哀妇人此吾所以用心已舜曰美则美矣而未大也尧曰然则何如舜曰天徳而出宁日月照而四时行若昼夜之有经云行而雨施矣尧曰然则胶胶扰扰乎子天之合也我人之合也昔者尧问于舜曰我欲伐宗脍胥敖南面而不释然
　　其故何也舜曰夫三子者犹存乎蓬艾之间若不释然何哉昔者十日竝出万物皆照而况徳之进乎日者乎【○诸子记尧舜问答之言未足据信　吕氏春秋客有问季子曰奚以知舜之能也季子曰尧固已治天下矣舜言治天下而合已之符是以知其能也若虽知之奚道知其不为私季子曰诸能治天下者固必通乎性命之情者当无私矣夏不衣裘非爱裘也暖有余也冬不用翣非爱翣也清有余也圣人之不为私也非爱贵也节乎已也节已虽贪污之心犹若止又况乎圣人金楼子舜摄天子有援耳贯胷之民来献珠虾】史记尧知子丹朱之不肖不足授天下于是乃权授舜授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下【宋符瑞志尧归功于舜将以天下禅之乃洁斋修坛场于河雒择良日率舜等升首山遵河渚有五老逰焉盖五星之精也相谓曰河图将来告帝以期知我者重瞳黄姚五老因飞为流星上入昴二月辛丑昧明礼备至于日昃荣光出河休气四塞白云起囘风揺乃有龙马衔甲赤文绿色临坛而止吐甲图而去甲似背广九尺其图以白玉为检赤玉为泥以黄金约以青防检文曰阅色授帝舜言虞夏殷周秦汉当受天命帝乃冩其言藏于东序后二年二月仲辛率羣臣沈璧于洛礼毕退俟至于下昃赤光起负书而出背甲赤文成字止于坛其书言当禅舜遂让舜　论语比考防仲尼曰帝尧率舜等游于首山观河渚有五老游河渚一曰河图将来告帝期二曰河图将来告帝谋三曰河图将来告帝书四曰河图将来告帝图五曰河图将来告帝符有　赤龙衔玉苞舒图刻版题命可卷金泥玉检封盛书　曰知我者重瞳也五老乃为流星上入昴黄姚视之龙没图在尧等共发曰帝当枢百则禅于虞　春秋元命苞尧游河渚赤龙负图以出图出如绨状龙没图在　春秋合诚图尧坐舟中与太尉舜临观鳯皇负图授尧其章曰天赐帝符玺五字　春秋运斗枢赤龙负图以出河见尧与太尉舜等百三十人集发藏大麓　尚书中候尧率羣臣东沈璧于洛退俟至于下稷赤光起负书出赤文成字止坛又沈璧于河黒出赤文题　修坛河洛仲月辛日昧明礼偹荣光出河休气四塞龙马衔甲赤文绿色临坛上甲似背广袤九尺圆理平上五色文有列星之分斗政之度帝王纪录兴亡之数○纬谶杂説河洛之事复秽厌观】
　　琴清英舜弹五之琴而天下治尧加二弦以合君臣之恩也【○礼记疏曰南风孝子之诗舜以敎天下之孝】
　　尸子帝舜弹五之琴以歌南风其诗曰南风之薰兮可以解吾民之愠兮南风之时兮可以阜吾民之财兮【琴操舜作南风操曰反彼三山兮商岳嵯峨天降五老兮迎我来歌有黄龙兮自出于河负图书兮委蛇罗沙案图观谶兮闵天嗟嗟撃石拊韶兮沦幽洞微鸟兽跄跄兮鳯皇来仪凯风自南兮喟其增悲○南风诗亦见家语虽附托犹存古意琴操浅鄙斯为下矣】
　　史记尧立七十年得舜二十年而老令舜摄行天子之政荐之于天尧避位凡二十八年而崩百姓悲哀如丧父母三年四方莫举乐以思尧
　　书二十有八载帝乃殂落百姓如丧考妣三载四海遏密八音
　　史记尧崩三年之丧毕舜让辟丹朱于南河之南诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也夫然后之中国践天子位焉是为帝舜【春秋演孔图舜将兴黄云升堂】　舜之践帝位载天子旗往朝父瞽叟防防唯谨如子道封弟为诸侯【尚书逸篇尧子丹朱不肖舜使居丹渊为诸侯】
　　书月正元日舜格于文祖询于四岳辟四门明四目逹四聪【古今注五明扇舜所作也既受尧禅广开视聴求贤人以自辅故作五明扇焉】　咨十有二牧曰食哉惟时柔逺能迩惇徳允元而难任人蛮夷率服舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契曁臯陶帝曰兪汝往哉帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五敎在寛帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允帝曰畴若予工佥曰垂哉帝曰兪咨垂汝共工垂拜稽首让于殳斨曁伯与帝曰兪往哉汝谐帝曰畴若予上下草木鸟兽佥曰益哉帝曰兪咨益汝作朕虞益拜稽首让于朱虎熊罴帝曰兪往哉汝谐帝曰咨四岳有能典朕三礼佥曰伯夷帝曰兪咨伯汝作秩宗夙夜惟寅直哉惟清伯拜稽首让于防龙帝曰兪往钦哉帝曰防命汝典乐敎胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和帝曰龙朕堲谗説殄行震惊朕师命汝作纳言夙夜出纳朕命惟允帝曰咨汝二十有二人钦哉惟时亮天功
　　汉书书载唐虞之际命羲和四子顺天文授民时咨四岳防举贤材扬侧陋十有二牧柔逺能迩禹作司空平水土弃作后稷播百谷禼作司徒敷五敎咎繇作士正五刑埀作共工利器用□作朕虞育草木鸟兽伯夷作秩宗典三礼防典乐和神人龙作纳言出入帝命史记舜得举用事二十年而尧使摄政摄政八年而尧崩三年丧毕让丹朱天下归舜而禹臯陶契后稷伯夷防龙倕益彭祖自尧时而皆举用未有分职于是舜乃至于文祖谋于四岳辟四门明通四方耳目命十二牧论帝徳行厚徳逺佞人则蛮夷率服此二十二人咸成厥功臯陶为大理平民各伏得其实伯夷主礼上下咸让垂主工师百工致功益主虞山泽辟弃主稷百谷时茂契主司徒百姓亲和龙主賔客逺人至十二牧行而九州莫敢避违唯禹之功为大披九山通九泽决九河定九州各以其职来贡不失厥宜方五千里至于荒服南抚交阯北发西戎析枝渠廋氐羌北山戎发息慎东长鸟夷四海之内咸戴帝舜之功　臯陶作士以理民帝舜朝禹伯夷臯陶相与语帝前臯陶述其谋【○伯夷当作伯益】
　　书曰若稽古臯陶曰允迪厥徳谟明弼谐禹曰兪如何臯陶曰都慎厥身修思永惇叙九族庶明励翼迩可逺在兹禹拜昌言曰兪臯陶曰都在知人在安民禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兜何迁乎有苗何畏乎巧言令色孔壬臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝无敎逸欲有邦兢兢业业一日二日万几无旷庶官天工人其代之天叙有典勑我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉天聪明自我民聪明天明畏自我民明威逹于上下敬哉有土臯陶曰朕言惠可底行禹曰兪乃言底可绩臯陶曰予未有知思曰赞赞襄哉　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昏垫予乘四载随山刋木曁益奏庶鲜食予决九州距四海濬畎浍距川曁稷播奏庶艰食鲜食懋迁有无化居烝民乃粒万邦作乂臯陶曰兪师汝昌言禹曰都帝慎乃在位帝曰兪禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉禹曰兪帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作会宗彝藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听予违汝弼汝无面从退有后言钦四邻庶顽谗説若不在时侯以明之挞以记之书用识哉欲竝生哉工以纳言时而飏之格则承之庸之否则威之禹曰兪哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功无若丹朱傲惟慢游是好傲虐是作罔昼夜頟頟罔水行舟朋淫于家用殄厥世予创若时娶于涂山辛壬癸甲啓呱呱而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉帝曰迪朕徳时乃功惟叙臯陶方祗厥叙方施象刑惟明【书序臯陶矢厥谋禹成厥功帝舜申之作大禹臯陶谟益稷　风俗通咎陶谟禹始造律　尚书大传唐虞象刑犯墨者防帛巾犯劓者赭其衣犯膑者以墨防其膑处而画之犯大辟者布衣无领论衡觟防者一角之羊也性知有罪臯陶治狱其罪疑者令羊触之有罪则触无罪则不触故臯陶敬羊起坐视之】
　　尚书大传维元祀廵狩四岳八伯坛四奥沈四海封十有二山兆十有二州乐正定乐名元祀代泰山贡两伯之乐焉东岳阳伯之乐舞侏离其歌声比余謡名曰晳阳仪伯之乐舞鼚哉其歌声比大謡名曰南阳中祀大交霍山贡两伯之乐焉夏伯之乐舞谩彧其歌声比中謡名曰初虑羲伯之乐舞将阳其歌声比大謡名曰朱干秋祀柳谷华山贡两伯之乐焉秋伯之乐舞蔡俶其歌声比小謡名曰苓落和伯之乐舞鹤其歌声比中謡名曰归来幽都山祀贡两伯之乐焉冬伯之舞齐落歌曰缦缦幷论八音四会归格于祢祖用特五载一廵狩羣后徳让贡正声而九族具成虽禽兽之声犹悉关于律乐者人性之所自有也故圣王廵十有二州观其风俗习其性情因论十有二俗定以六律五声八音七始着其素蔟以为八此八伯之事也分定于五此五岳之事也五音天音也八声天化也七始天统也史记于是禹乃兴九招之乐致异物鳯皇来翔天下明徳皆自虞帝始
　　吕氏春秋舜立仰延乃拌瞽叟之所为瑟益之八以为二十三之瑟帝舜乃令质修九招六列六英以明帝徳【春秋繁露舜时民乐其昭尧之业也故韶韶者昭也】
　　书防曰戛击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以闲鸟兽跄跄箫韶九成鳯凰来仪防曰于予击石拊石百兽率舞庶尹允谐【宋符瑞志舜即帝位蓂荚生于阶鳯凰巢于庭击石拊石百兽率舞景星出房地出乘黄之马西王母献白环玉玦　洛书灵准聼舜受终鳯凰仪黄龙感朱草生蓂荚滋　孝经援神契王者徳至山陵则山出木根车应载万物虞舜徳盛于山陵故山车出有垂绥尚书大传舜以天徳嗣尧西王母来献白玉琯　尚书帝命验西王母于大荒之国得益地图慕舜徳逺来献之】
　　淮南子有虞氏之祀其社用土祀中霤葬成亩其乐咸池承云九韶其服尚黄【礼记注銮辂有虞氏之车也有銮和之节】
　　管子有虞之王烧曾薮斩羣害以为民利封土为社置木为闾民始知礼也当是其时民无温恶不服而天下化之【淮南子舜作室筑墙茨屋辟地树谷令民皆知去岩穴各有家室　古史考舜作瓦棺土曁　书序帝厘下土方设居方别生分类作汨作九共九篇稾饫○十一篇俱亡】
　　新书帝舜曰吾尽吾敬以事吾上故见谓忠焉吾尽吾敬以接吾敌故见谓信焉吾尽吾敬以使吾下故见谓爱焉是以见爱亲于天下之民而见贵信于天下之君故吾取之以敬也吾得之以敬也故欲明道而谕教唯以敬也故欲明道为忠必服之
　　尸子有虞之君天下也使天下贡善商周之君天下也使天下贡财其治天下见人有善则如己有善见人有恶则如己有恶此有虞氏之盛徳也【帝王世纪舜立诽谤之木　新语舜弃黄金于崭岩之山禹捐珠玉于五湖之渊将以杜邪淫之欲絶琦玮之情】
　　韩诗外传舜甑盆无膻而下不以余获罪饭乎土簋啜乎土型而农不以力获罪麑衣而领而女不以巧获罪法下易由事寡易为功而民不以政获罪故大道多容大徳众下圣人寡为故用物常壮也
　　吕氏春秋舜之耕渔其贤不肖与为天子同其未遇时也以其徒属掘地财取水利编蒲苇结罘网手足胼胝不居然后免于冻馁之患其遇时也登为天子贤士归之万民誉之丈夫女子振振殷殷无不戴説舜自为诗曰普天之下莫非王土率土之濵莫非王臣所以见尽有之也尽有之贤非加也尽无之贤非损也时使然也【尸子舜之陶也不能利其巷南面而治天下则蛮夷防福】
　　尸子舜南面而治天下天下太平调于玉烛息于永风食于膏火饮于醴泉舜之行其犹河海乎千仞之谿亦满焉蝼蚁之穴亦满焉由此观之禹汤之功不足言也书三载考绩三考黜陟幽明庶绩咸熈分北三苗　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰兪往钦哉
　　髙士传善卷者古之贤人也尧北面师之及舜又以天下让卷卷曰昔唐氏之有天下不教而民从之不赏而民劝之今子盛为衣裳之服以民目繁调五音之声以乱民耳丕作皇韶之乐以愚民心天下之乱从此始矣予立于宇宙之闲冬衣皮毛夏衣絺葛春耕种秋收敛逍遥于天地之间而心意自得吾何以天下为哉遂不受去入深山莫知其处【庄子舜以天下让其友北人无择北人无择曰异哉后之为人也居于畎亩之中而游尧之门不若是而已又欲以其辱行漫我吾羞见之因自投清泠之渊　舜以天下让其友石户之农石户之农曰卷卷乎后之为人葆力之士也以舜之徳为未至也于是夫负妻戴携子以入于海终身不反也　舜譲天下于子州支伯子州支伯曰予适有幽忧之病方且治之未暇治天下也故天下大器也而不以易生此有道者之所以异乎俗者也尸子蒲衣子八歳舜让以天下　庄子舜问乎丞曰道可得而有乎曰汝身非汝有也汝何得有夫道舜曰吾身非吾有也孰有之哉曰是天地之委形也生非汝有是天地之委和也性命非汝有是天地之委顺也孙子非汝有是天地之委蜕也故行不知所往处不知所持食不知所味天地之彊阳气也又胡可得而有邪○列子同　尸子务成昭之教舜曰避天下之逆从天下之顺天下不足收也避天下之顺从天下之逆天下不足失也　拾遗记冀州之西二万里有孝养之国其俗人年三百歳而织茅为衣死葬之中野百乌衔土为坟羣兽为之掘穴不封不树有亲死者刻木为影事之如生其俗骁勇能囓金石其舌杪方而本小手搏千钧以爪画地则洪泉涌流善养禽兽入海取虬龙育于圜室以充祭祀昔黄帝伐蚩尤除诸凶害独表此处为孝养之乡万国莫不钦仰故舜封为孝让之国舜受尧禅其国执玉帛来朝特加賔礼异于余戎狄也】
　　帝王世纪娥皇无子女英生商均【吕氏春秋舜有子九人　山海经有人三身帝俊妻娥皇生此三身之国姚姓黍食使四鸟　帝俊生三身三身生义均义均是始为巧倕是使作下民百巧　舜妻登比氏生宵明烛光处河大泽二女之灵能照此所方百里一曰登北氏　帝舜生戏戏生揺民有臷民之国帝舜生无淫降臷处是为巫臷民巫臷民朌姓食谷不绩不经服也不稼不穑食也爰有歌舞】
　　【之鸟鸾鸟自歌鳯鸟自舞爰有百兽相羣爰处百谷所聚】
　　书舜生三十征庸三十在位五十载陟方乃死
　　史记舜年二十以孝闻年三十尧举之年五十摄行天子事年五十八尧崩年六十一代尧践帝位践帝位三十九年南廵狩崩于苍梧之野葬于江南九疑是为零陵【帝王世纪舜以尧之二十一年甲子生三十一年甲午征用七十九年壬午即真百歳癸卯南征崩于鸣条殡以瓦棺葬于苍梧九疑山之阳是为零陵谓之纪市　皇览舜冢在零陵营浦县其山九谿皆相似故曰九疑　论衡舜葬苍梧象为之耕　山海经苍梧之山帝舜葬于阳帝丹朱葬于隂　赤水之中有苍梧之野舜与叔均之所葬也爰有文贝离兪久鹰贾委维熊罴象虎豹狼视肉　拾遗记舜葬苍梧之野有鸟如雀丹州而来吐五色之气名曰凭霄雀能羣飞衔土成丘坟此乌能反形变色在木则为禽行地则为兽时来苍梧之野衔青砂珠积成垄阜名曰珠丘其珠轻细风吹如尘起名曰珠尘服之不死带者身轻故仙人方囘游南岳七言讃曰珠尘圆洁轻且明有道服者得长生】
　　墨子舜西教乎七戎道死葬南已之市衣衾三领谷木之棺葛以缄之已葬而市人乘之【吕氏春秋舜葬于纪市不变其肆　述异记会稽山有虞舜廵狩台台下有望陵祠帝舜南廵葬于九疑民思之立祠曰望陵祠】
　　礼记舜葬于苍梧之野盖三妃未之从也【○檀弓　列女传舜陟方死于苍梧二妃死于江湘之间俗谓之湘君　博物志尧之二女舜之二妃曰湘夫人帝崩二妃啼以涕挥竹竹尽斑　水经注大舜之陟方也二妃从征溺于湘江神游洞庭之渊出入潇湘之浦】
　　匹夫而有天下自舜始也尧知其子之不肖以为授贤则天下利授子则丹朱利而天下病终不以天下之病而利一人故授舜而不疑至公也舜在侧陋以纯孝格亲徳升闻岳牧咸荐使之主事而事治使之主祭而鬼神享讴歌讼狱虽欲避之而不能也至徳也当是时俊乂登朝化洽四海赓歌喜起揖让庙堂之上有更姓之名而无改物之实故唐虞犹一家也非甚盛徳而能若此乎据史记所叙黄帝以至三王皆同族异号舜亦黄帝苗裔盖尧之羣从孙属也先儒非之曰以尧舜为同族则二女之妻几于嬻姓乱序舜为父母所恶屡濒于死耕稼陶渔必待四岳之荐而后用则不得谓之九族既睦故路史考据国语以为舜之系出于虞幕五帝之中独不祖黄帝其説甚备可谓信而有征矣余因是而反覆详究不独舜不祖黄帝即颛顼亦不当祖黄帝既颛顼不祖黄帝则夏后氏亦不当祖黄帝矣曷言之国语史伯之言曰成天地之大功者其子孙未尝不章虞夏商周是也虞幕能听协风以成乐物生夏禹能平水土商契能和合五教周弃能播殖谷疏其后皆为王公侯伯左传史赵之言曰自幕至于瞽叟无违命舜重之以明徳是舜之祖幕审矣国语又曰幕能帅颛顼者也左氏传又曰陈颛顼之族也是幕之祖颛顼亦审矣史记之误由于轻信世本果如世本所言黄帝至尧五世至舜则九世颛顼至禹三世至舜则七世何舜独年代之数而尧禹年代之旷邪盖世本一书出于周末采记前代之世次必多遗脱史记用之而不知察也周歴千余年而十五世论者皆知其疎矣尧禹之祖能必其不疎乎少昊之为帝史且遗之矣诸世代之防者能必其不遗乎虽然世代之疎漏则有之矣至如穷蝉以下诸名必非凿空增设再加以虞幕而幕又未必即颛顼之子穷蝉之父也若是则舜之世代与尧禹益相悬絶矣何能同时授受余故知前代之世次必有遗脱也抑尝考之汉书曰黄帝之子清阳其子孙名摰以金徳王号曰金天氏是少昊氏乃黄帝之后裔而非其子也国语曰少昊氏之衰九黎乱徳颛顼受之盖少昊氏一代之通称非当其世而遽衰也然则颛顼之去黄帝中间旷隔何得为黄帝之孙而昌意之子山海经言黄帝生昌意昌意生韩流韩流生颛顼韩流或作干荒按山海经所载古帝子孙率多简略安知干荒之外不更有所遗乎且颛顼与帝喾亦未必亲相接承也不知传历几世而后高辛氏兴将帝喾上至黄帝又不止三世而已矣古者帝王一代之兴必建立名号至如世及相承则因之而不改故太皥十五世皆袭庖牺氏之号神农八世皆以炎帝称何独黄帝之后伯仲子孙逓相授受必世世殊称易运而列为五帝也哉春秋命厯序曰黄帝传十世少昊传八世颛顼传二十世帝喾传十世此虽纬谶杂説不足深信然而足以补迁史之疎济诸説之穷似未可尽弃也又汉书帝系曰颛顼五世而生鲧则鲧非颛顼之子是夏之上世史有遗脱矣左传称高阳氏之才子八恺高辛氏之才子八元此十六族者世济其美若即为二帝之子则高阳八子何其夀高辛八子岂其尧之诸弟邪盖二氏之族党犹言顔氏有八贤也故杜氏注云皆其苗裔夫高辛之苗裔尧未能举是喾尧亦非父子相承或高辛氏历世既久及摰而衰尧始起而代之是尧之上世史亦有遗脱矣若此则唐虞夏后之世代可以相值即曰尧舜同出于黄帝固已旷代疎絶犹鲁之与宋秦之与赵也传曰黄帝之子二十五人同姓者二人而已异姓则异徳男女相及以生民也记曰系之以姓而弗别虽百世而婚姻不通者周道然也若如鲁宋秦赵久为异姓别宗则尧亦何嫌于二女之嫔虞而又何必疑于舜之降在匹庶尧不能亲睦也哉至于禘郊祖宗之制则礼有明文矣大传曰禘者禘其祖之所自出以其祖配之况神不歆非类礼不祭非鬼有虞氏之禘黄帝而郊喾祖颛顼而宗尧也其于报亲绍尧之义两不相违不必攻戴记之失而曲折言之固已畼然矣不然疑舜之祖将竝疑高阳夏后氏之祖夫岂史迁同族异号之説茫然无所原本而肆为妄谬以待后人之摘发哉惜乎诸儒疑统系之舛而未及察世代之疎仁山金氏发其端而未究其所以然也




　　绎史卷十
　　钦定四库全书
　　绎史卷十一　　　　　灵壁县知县马骕撰禹平水土
　　大戴礼记颛顼产鲧鲧产文命是为禹　鲧娶于有莘氏有莘氏之子谓之女志氏产文命【世本鲧娶有莘氏女谓之女志是生髙密】
　　史记夏禹名曰文命禹之父曰鲧鲧之父曰帝颛顼颛顼之父曰昌意昌意之父曰黄帝禹者黄帝之孙而帝颛顼之孙也禹之曾大父昌意及父鲧皆不得在帝位为人臣
　　汉书伯禹帝系曰颛顼五世而生鲧鲧生禹【山海经黄帝生骆明骆明生白马白马是为鲧○史言颛顼生鲧汉书言五世生鲧山海经谓黄帝骆明其说异也】
　　吴越春秋鲧娶于有莘氏之女名曰女嬉年壮未孳嬉于砥山得薏苡而吞之意若为人所感因而妊孕剖胁而产髙密家于西羌地曰石纽石纽在蜀西川也【随巢子禹产于昆石　遁甲开山图古有大禹女娲十九代孙寿三百六十岁入九嶷山仙飞去后三千六百岁尧理天下洪水既甚人民垫溺大禹念之乃化生于石纽山泉女狄暮汲水得石子如珠爱而吞之有娠十四月生子及长能知泉源代父鲧理洪水尧帝知其功如古大禹知水源乃赐号禹】
　　帝王世纪伯禹夏后氏姒姓也父鲧妻修已见流星贯昴梦接意感又吞神珠薏苡胷拆而生禹于石坳虎鼻大口两耳参漏首戴钩钤胷有玉斗足文履已故名文命字髙密身长九尺二寸长于西羌西羌夷人也【宋符瑞志帝禹有夏氏母曰修已出行见流星贯昴梦接意感既而吞神珠修已背剖而生禹于石纽长有圣徳长九尺九寸　尚书帝命期禹白帝精以星感修已山行见流星意感栗然生姒戎文禹○禹母之名诸书不同　论衡禹母吞薏苡而生禹故夏姓曰姒　淮南子禹耳参漏是谓大通兴利除害疏河决江　尚书帝命期有人大口两耳参漏足文履已首戴钩钤胸懐玉斗分别九州随山濬川任土作贡】
　　书帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成【○前编尧六十一载洪水咨四岳举鲧俾乂】
　　史记当帝尧之时鸿水滔天浩浩懐山襄陵下民其忧尧求能治水者羣臣四岳皆曰鲧可尧曰鲧为人负命毁族不可四岳曰等之未有贤于鲧者愿帝试之于是尧聼四岳用鲧治水九年而水不息功用不成于是帝尧乃求人更得舜舜登用摄行天子之政廵狩行视鲧之治水无状乃殛鲧于羽山以死天下皆以舜之诛为是
　　越絶书尧遭帝喾之后乱洪水滔天尧使鲧治之九年弗能治尧七十年而得舜舜明知人情审于地形知鲧不能治数谏不去尧殛之羽山此之谓舜之时鲧不从令也【楚辞注鲧治水绩用不成尧乃放杀之羽山飞鸟水虫曵衔而食之　尧长放鲧于羽山絶在不毛之地三年不舍其罪　述异记尧使鲧治水不胜其任遂诛鲧于羽山化为黄能入于羽泉黄能即黄熊也陆居曰熊水居曰能　拾遗记尧命夏鮌治水九载无绩鮌自沈于羽渊化为鱼时扬须振鳞横修波之上见者谓为河精羽渊与河海通源也海民于羽山之中修立鮌庙四时以致祭祀常见鱼与蛟龙跳跃而出观者惊而畏矣至舜命禹疏川奠岳济巨海则鼋鼍而为梁逾翠岑则神龙而为驭行徧日月之墟惟不践羽山之地　归藏鲧死三岁不腐剖之以吴刀化为黄龙】
　　山海经洪水滔天鲧窃帝之息壤以堙洪水不待帝命帝令祝融杀鲧于羽郊鲧复生禹帝乃命禹防布土定九州【说文尧遭洪水民居水中髙土故曰九州】
　　史记于是舜举鲧子禹而使续鲧之业【易林舜升大禹石夷之野徴诣王庭拜治水土】　禹为人敏给克勤其徳不违其仁可亲其言可信声为律身为度称以出亹亹穆穆为纲为纪禹乃遂与益后稷奉帝命命诸侯百姓兴人徒以傅土行山表木定髙山大川禹伤先人父鲧功之不成受诛乃劳身焦思居外十三年过家门不敢入薄衣食致孝于鬼神卑宫室致费于沟淢陆行乗车水行乗船泥行乗橇山行乗左准绳右规矩载四时以开九州通九道陂九泽度九山令益予众庶稻可种卑湿命后稷予众庶难得之食食少调有余相给以均诸侯【尚书刑徳考禹长于地理水泉九州得括象图故尧以为司空】
　　帝王世纪禹其父既放降在匹庶有圣徳梦自洗于河而四岳师举之舜进之尧尧命以为司空继鲧治水乃劳身涉勤不重径尺之璧而爱日之寸阴手足胼胝故世传禹病偏枯足不相过至今巫称禹步是也【法言昔者姒氏治水土而巫步多禹　尚书大传禹其跳其跳者踦也】
　　盐铁论禹蹙洪水身亲其劳泽行路宿过门不入当此之时簪堕不掇冠挂不顾
　　吴越春秋禹伤父功不成循江泝河尽济甄淮乃劳身焦思以行七年闻乐不聼过门不入冠挂不顾履遗不蹑功未及成愁然沈思
　　尸子古者龙门未开吕梁未凿河出于孟门之上大溢逆流无有丘阜髙陵尽皆灭之名曰鸿水禹于是疏河决江十年不闚其家手不爪胫不生毛生偏枯之病步不相过人曰禹步禹长头乌喙面貌亦恶矣天下从而贤之好学而已【庄子两袒女浣于白水之上者禹过之而趋曰治天下奈何女曰股无胈胫不生毛顔色裂冻手足胼胝何以至是也○今本无】
　　吕氏春秋禹东至搏木之地日出九津青羌之野攒树之所捪天之山鸟谷青丘之乡黑齿之国南至交阯孙朴续樠之国丹粟漆树沸水漂漂九阳之山羽人裸民之处不死之乡西至三危之国巫山之下饮露吸气之民积金之山共肱一臂三面之乡北至人正之国夏海之穷衡山之上犬戎之国夸父之野禺彊之所积石之山不有懈堕忧其黔首顔色黎黑窍藏不通步不相过以求贤人欲尽地利至劳也得陶化益眞窥横革之交五人佐禹故功绩铭乎金石着于盘盂　禹入裸国裸人衣出因也
　　墨子禹治天下西为西河渔窦以泄渠孙皇之水北为防原派注后之邸嘑池之窦洒为底柱凿为龙门以利燕代胡貉与西河之民东为漏之陆防盖诸之泽洒为九浍以楗东土之水以利冀州之民南为江汉淮汝东流之注五湖之处以利荆楚越与南夷之民【○疑有脱误　楚辞注禹平治水土万民皆得耕种黑黍于藿蒲之地尽为良田】
　　淮南子舜之时共工振滔洪水以薄空桑龙门未开吕梁未发江淮通流四海溟涬民皆上丘陵赴树木舜乃使禹疏三江五湖辟伊阙导瀍涧平流沟陆流注东海鸿水漏九州干万民皆宁其性【山海经共工之臣曰相柳氏九首以食于九山相柳之所抵厥为泽谿禹杀相柳其血腥不可以树五谷种禹厥之三仞三沮乃以为众帝之台　共工臣名曰相繇九首蛇身自环食于九土其所歍所尼即为源泽不辛乃苦百兽莫能处禹湮洪水杀相繇其血腥臭不可生谷其地多水不可居也禹湮之三仞三沮乃以为池羣帝是因以为台○一事两载之竒文变幻不厌曡出】　禹沐浴霪雨栉扶风决江疏河凿龙门辟伊阙修彭蠡之防乗四载随山栞木平治水土千八百国【河图括地象禹所治四海内地东西二万八千里南北二万六千里有君长之州州有九阻中土之文徳及而不治　山海经帝命竖亥步自东极至于西极五亿十选九千八百步竖亥右手把算左手指青丘北一曰禹令竖亥一曰五亿十万九千八百步】　禹之时天下大水禹身执蔂垂以为民先剔河而道九岐凿江而通九路辟五湖而定东海当此之时烧不暇撌濡不给扢死陵者葬陵死泽者葬泽故节财薄葬简服生焉
　　史记禹抑洪水十三年过家不入门陆行乗车水行载舟泥行蹈毳山行即桥以别九州随山浚川任土作贡通九道陂九泽度九山然河菑衍溢害中国也尤甚唯是为务故道河自积石歴龙门南到华阴东下砥柱及孟津雒汭至于大邳于是禹以为河所从来者髙水湍悍难以行平地数为败乃厮二渠以引其河北载之髙地过降水至于大陆播为九河同为逆河入于勃海九川既疏九泽既洒诸夏艾安功施于三代【淮南子禹为水以身解于阳眄之河　愽物志昔夏禹观河见长人鱼身出曰吾河精岂河伯也　水经注禹治洪水西至洮水之上见长人受黑玉书　尚书中候禹观于浊河而授緑字】
　　吴越春秋乃案黄帝中经厯盖圣人所记曰在于九山东南天柱号曰宛委赤帝在阙其岩之巅承以文玉覆以盘石其书金简青玉为字编以白银皆瑑其文禹乃东廵登衡岳血白马以祭不幸所求禹乃登山仰天而啸因梦见赤绣衣男子自称夷苍水使者闻帝使文命于斯故来候之非厥岁月将告以期无为戏吟故倚歌覆釡之山东顾谓禹曰欲得我山神书者斋于黄帝岩岳之下三月庚子登山发石金简之书存矣禹退又斋三月庚子登宛委山发金简之书案金简玉字得通水之理复返归岳乗四载以行川始于霍山徊集五岳岣嵝碑文







　　【曰嗟辅佐卿洲渚与登鸟嘼之门参身宏流而明发尔兴乆旅忘家宿岳麓庭智营形折心罔弗辰徃来平定防岳太衡宗疏事裒劳余伸禋鬰塞昏徙南渎衍亨衣制食备万国其宁窜舞永奔○按衡山记云夏禹导水通渎刻石书名山之巅　湘中记衡山有玉牒禹案其文治水遥望衡山如阵云防湘千里九向九背廼不复见荆州记禹登南岳而祭之获金简玉字之书曰祝融司方发其英沐日浴月百宝生　古今乐録襄陵操禹】
　　【治洪水上会稽山顾而作此歌曰呜乎洪水滔天下民愁悲上帝愈咨三过吾门不入父子道衰嗟嗟不欲烦下民　遁甲开山图禹开委宛山得赤珪如日碧珪如月长一尺二寸○宛委在会稽一名玉笥山按禹未尝两至会稽其至越会计非治水时也盖传疑矣】
　　吴越春秋遂廵行四渎与益防共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益疏而记之故名之曰山海经【论衡禹益竝治洪水禹主治水益主记异物海外山表无远不至以所闻见作山海经非禹益行远山海不造然则山海之造见物愽也】　使太章歩东西竖亥度南北畼八极之广旋天地之数于是周行防内东造絶迹西延积石南逾赤岸北过寒谷徊昆仑察六扈脉地理名金石写流沙于西隅决弱水于北汉青泉赤渊分入洞穴通江东流至于碣石疏九河于潜渊开五水于东北凿龙门辟伊阙平易相土观地分州殊方各进有所纳贡民去崎岖归于中国【淮南子天下大雨禹令民聚土积薪择丘陵而处之　吕氏春秋禹周于天下以求贤者事利黔首水潦川泽之湛滞壅塞可通者禹尽为之禹通三江五湖决伊阙沟廻陆注之东海因水之力也　古岳渎经禹治水三至桐柏山惊风迅雷石号木呜五伯拥川天老肃兵不能兴禹怒召集百灵授命防龙桐柏千君长稽首请命禹因囚鸿蒙氏商章氏兜氏卢氏犂娄氏乃获淮涡水神名巫支祈善应对言语辨江淮之浅深原隰之远近形若猕猴缩鼻髙额青躯白首金目雪牙颈伸百尺力逾九象搏击腾踔疾奔轻利倐忽闲视不可久禹乃授之童律不能制授之乌木田不能制授之庚辰能制鸱脾桓胡水魅山灵木妖石怪奔号藂绕以几千数庚辰持防逐去颈锁大索鼻穿金铃徙之淮阳之龟山足下淮水安流○岳渎经惜逸亡不多见据此文亦竒矣集仙録云禹见云华夫人其后鏁淮涡之神无攴祈于山也拾遗记禹凿龙闗之山亦谓之龙门至一空岩深数十里幽暗不可复行禹乃负火而进有兽状如豕衔夜明之珠其光如烛又有青犬行吠于前禹计可十里迷于昼夜既觉渐明见向来豕犬变为人形皆着衣又见一神蛇身人面禹因与语神即示禹八卦之图列于金板之上又有八神侍侧禹曰华胥生圣子是汝邪答曰华胥是九河神女以生余也乃探玉简授禹长一尺二寸以合十二时之数使量度天地禹即执持此简以平定水土蛇身之神即羲皇也○今本】
　　淮南子禹南省方济于江黄龙负舟舟中之人五色无主禹乃熙然而称曰我受命于天竭力而劳万民生寄也死归也何足以滑和视龙犹蝘蜓顔色不变龙乃弭耳掉尾而逃【抱朴子禹乗二龙郭支为驭　楚辞注禹治洪水时有神龙以尾画导水径所当决者因而治之　拾遗记禹尽力沟洫导川夷岳黄龙曵尾于前负青泥于后河精之使者也龟颔下有印文皆古篆字作九州山川之字禹所穿凿之处皆以青泥封记其所使印其上　礼含文嘉禹卑宫室垂意于沟洫百谷用成神龙至灵服玉女敬养天赐　宋符瑞志玉女天赐妾也　拾遗记南浔之国有洞穴阴源其下通地脉中有毛龙时蜕骨于旷泽之中鱼龙同穴而处其国献毛龙一雌一雄放置豢龙之宫至夏代养龙不絶因以命族禹导川乗此龙及四海攸同反放河汭】
　　书禹敷土随山刋木奠髙山大川冀州既载壶口治梁及岐既修太原至于岳阳覃懐底绩至于衡漳厥土惟白壤厥赋惟上上错厥田惟中中恒衞既从大陆既作岛夷皮服夹右碣石入于河济河惟兖州九河既道雷夏既泽灉沮会同桑土既蚕是降丘宅土厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯逹于河海岱惟青州嵎夷既略潍淄其道厥土白坟海濵广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶逹于济海岱及淮惟徐州淮沂其乂防羽其艺大野既猪东原底平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纤缟浮于淮泗逹于河淮海惟扬州彭蠡既猪阳鸟攸居三江既入震泽底定篠簜既敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡沿于江海逹于淮泗荆及衡阳惟荆州江汉朝宗于海九江孔殷沱潜既道云土梦作乂厥土惟涂泥厥田惟下中厥赋上下厥贡羽毛齿革惟金三品杶榦栝栢砺砥砮丹惟箘簵楛三邦底贡厥名包匦菁茅厥篚纁玑组九江纳锡大浮于江沱潜汉逾于洛至于南河荆河惟豫州伊洛瀍涧既入于河荥波既猪导菏泽被孟诸厥土惟壤下土坟垆厥田惟中上厥赋错上中厥贡漆枲絺纻厥篚纤纩锡贡磬错浮于洛逹于河华阳黑水惟梁州岷嶓既艺沱潜既道蔡防旅平和夷底绩厥土青黎厥田惟下上厥赋下中三错厥贡璆铁银镂砮磬熊罴狐狸织皮西倾因桓是来浮于潜逾于沔入于渭乱于河黑水西河惟雍州弱水既西泾属渭汭漆沮既从沣水攸同荆岐既旅终南惇物至于鸟鼠原隰底绩至于猪野三危既宅三苖丕叙厥土惟黄壤厥田惟上上厥赋中下厥贡惟球琳琅玕浮于积石至于龙门西河会于渭汭织皮昆仑析支渠搜西戎即叙导岍及岐至于荆山逾于河壶口雷首至于太岳底柱析城至于王屋太行恒山至于碣石入于海西倾朱圉鸟鼠至于太华熊耳外方桐栢至于陪尾导嶓冡至于荆山内方至于大别岷山之阳至于衡山过九江至于敷浅原导弱水至于合黎余波入于流沙导黑水至于三危入于南海导河积石至于龙门南至于华阴东至于底柱又东至于孟津东过洛汭至于大伾北过洚水至于大陆又北播为九河同为逆河入于海嶓冡导漾东流为汉又东为沧浪之水过三澨至于大别南入于江东滙泽为彭蠡东为北江入于海岷山导江东别为沱又东至于澧过九江至于东陵东迤北会于滙东为中江入于海导沇水东流为济入于河溢为荥东出于陶丘北又东至于菏又东北会于汶又北东入于海导淮自桐栢东会于泗沂东入于海导渭自鸟鼠同穴东会于沣又东会于泾又东过漆沮入于河导洛自熊耳东北会于涧瀍又东会于伊又东北入于河九州攸同四隩既宅九山刋旅九川涤源九泽既陂四海会同六府孔修庶土交正底愼财赋咸则三壤成赋中邦锡土姓祗台徳先不距朕行五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武衞五百里要服三百里夷二百里蔡五百里荒服三百里蛮二百里流东渐于海西被于流沙朔南暨声教讫于四海禹锡圭告厥成功【书序禹别九州随山濬川任土作贡　史记禹乃行相地宜所有以贡及山川之便利禹行自冀州始冀州既载壶口治梁及岐既修太原至于岳阳覃懐致功至于衡漳其土白壤赋上上错田中中常衞既从大陆既为岛夷皮服夹右碣石入于海济河惟沇州九河既道雷夏既泽雍沮会同桑土既蚕于是民得下丘居土其土黑坟草繇木条田中下赋贞作十有三年乃同其贡漆丝其篚织文浮于济漯通于河海岱惟青州嵎夷既略潍淄其道其土白坟海濵广泻厥田斥卤田上下赋中上厥贡盐絺海物惟错岱畎丝枲鈆松怪石莱夷为牧其篚酓丝浮于汶通于济海岱及淮维徐州淮沂其治蒙羽其艺大野既都东原底平其土赤埴坟草木渐包其田上中赋中中贡维土五色羽畎夏翟峄阳孤桐泗濵浮磬淮夷蠙珠臮鱼其篚纤缟浮于淮泗通于河淮海维州彭蠡既都阳乌所居三江既入震泽致定竹箭既布其草惟夭其木惟乔其土涂泥田下下赋下上上杂贡金三品瑶琨竹箭齿革羽毛岛夷卉服其篚织贝其包橘柚锡贡均江海通淮泗荆及衡阳维荆州江汉朝宗于海九江甚中沱涔已道云土梦为治其土涂泥田下中赋上下贡羽毛齿革金三品杶榦栝柏砺砥砮丹维箘簵楛三国致贡其名包匦菁茅其篚纁玑组九江入赐大浮于江沱涔于汉逾于雒至于南河荆河维豫州伊雒瀍涧既入于河荥播既都道菏泽被明都其土壤下土坟垆田中上赋杂上中贡漆丝絺纻其篚纤絮锡贡磬错浮于雒逹于河华阳黑水维梁州防嶓既艺沱涔既道蔡蒙旅平和夷底绩其土青骊田下上赋下中三错贡璆铁银镂砮磬熊罴狐狸织皮西倾因桓是来浮于潜逾于沔入于渭乱于河黑水西河维雍州弱水既西泾属渭汭漆沮既从沣水所同荆岐已旅终南敦物至于鸟鼠原隰底绩至于都野三危既度三苖大序其土黄壤田上上赋中下贡璆琳琅玕浮于积石至于龙门西河会于渭汭织皮昆仑析支渠捜西戎即序道九山汧及岐至于荆山逾于河壶口雷首至于太岳砥柱析城至于王屋太行常山至于碣石入于海西倾朱圉鸟鼠至于太华熊耳外方桐栢至于负尾道嶓冡至于荆山内方至于大别汶山之阳至于衡山过九江至于敷浅原道九川弱水至于合黎余波入于流沙道黒水至于三危入于南海道河积石至于龙门南至华阴东至砥柱又东至于盟津东过雒汭至于大邳北过降水至于大陆北播为九河同为逆河入于海嶓冡道瀁东流为汉又东为苍浪之水过三澨入于大别南入于江东滙泽为彭蠡东为北江入于海汶山道江东别为沱又东至于醴过九江至于东陵东迤北会于滙东为中江入于海道沇水东为济入于河泆为荥东出陶丘北又东至于菏又东北会于汶又东北入于海道淮自桐栢东会于泗沂东入于海道渭自鸟鼠同穴东会于沣又东北至于泾东过漆沮入于河道雒自熊耳东北会于涧瀍又东会于伊东北入于河于是九州攸同四奥既居九山栞旅九川涤原九泽既陂四海会同六府甚修众土交正致愼财赋咸则三壤成赋中国赐土姓祗台徳先不距朕行令天子之国以外五百里甸服百里赋纳总二百里纳铚三百里纳秸服四百里粟五百里米甸服外五百里侯服百里采二百里任国三百里诸侯侯服外五百里绥服三百里揆文教二百里奋武衞绥服外五百里要服三百里夷二百里蔡要服外五百里荒服三百里蛮二百里流东渐于海西被于流沙朔南暨声教讫于四海于是帝锡禹圭以告成功于天下天下于是太平治○史载禹贡多增损变易其文帝王世纪禹治水毕天赐珪西戎渠捜国服禹之徳献其珍裘　宋符瑞志圭水泉流通四海会同则】
　　【出　飞菟者神马之名也日行三万里禹治水勤劳歴年救民之害天应其徳而至　趹蹄者后土之兽自能言语王者仁孝于国则来禹治水而至　十洲记禹治洪水既毕乃乗蹻车度弱水而到钟山祠上帝于北阿归大功于九天○前编禹受命平水土在帝尧七十二载禹告成功在帝尧八十载即舜摄位之八载】吕氏春秋禹之决江水也民聚瓦砾事已成功已立为万世利禹之所见者远也而民莫知之
　　新书大禹曰民无食也则我弗能使也功成而不利于民我弗能劝也故环河而导之九牧凿江而导之九路澄五湖而定东海民劳矣而弗苦者功成而利于民也史记帝颛顼之苖裔孙曰女脩女脩织鸟陨卵女脩吞之生子大业大业取少典之子曰女华女华生大费与禹平水土已成帝锡圭禹受曰非予能成亦大费为辅帝舜曰咨尔费赞禹功其赐尔皁游尔后嗣将大出乃妻之姚姓之玉女大费拜受佐舜调驯鸟兽鸟兽多驯服是为柏翳舜赐姓嬴氏【○嬴姓宜祖少昊氏帝颛顼其母家耳史但举其母氏而遗其祖疏矣○按百虫将军显灵碑云将军姓伊氏讳益字隤敳帝髙阳之第二子伯益者也据此则伯益即八恺中之隤敳与伯翳为二人矣】
　　山海经招揺之山临于西海之上多桂多金玉有草焉其状如韭而青花其名曰祝余食之不饥有木焉其状如谷而黑理其花四照其名曰迷谷佩之不迷有兽焉其状如禺而白耳伏行人走其名曰狌狌食之善走丽之水出焉而西流注于海其中多育沛佩之无瘕疾【郭璞图赞狌狌似猴走立行伏权木挺力少辛明目蜚防迅足岂食斯肉　爰有竒树产自招揺厥华流光上映垂霄佩之不惑潜有灵标】　柜山西临流黄北望诸毗东望长石英水出焉西南流注于赤水其中多白玉多丹粟有兽焉其状如豚有距其音如吠狗其名曰狸力见则其县多土功有鸟焉其状如鸱而人手其音如痹其名曰鴸其鸣自号也见则其县多放士【图赞彗星横天鲸鱼死浪鴸鸣于邑贤士见放厥理至微言之无况】　太华之山削成而四方其髙五千仞其广十里鸟兽莫居有蛇焉名曰肥壝六足四翼见则天下大旱【图赞华岳灵峻削成四方爰有神女是挹玉浆其谁之龙驾云裳　肥壝为物与灾合契鼔翼阳山以表亢厉桑林既祷倐忽潜逝】　自钱来之山至于騩山凡十九山华山冡也其祠之礼太牢羭山神也祠之用烛斋百日以百牺瘗用百瑜汤其酒百樽婴以百珪百璧其余十七山之属皆毛牷用一羊祠之烛者百草之未灰白蓆采等纯之　崇吾之山在河之南北望冡遂南望防之泽西望帝之搏兽之丘东望防渊有木焉员叶而白柎赤华而黑理其实如枳食之宜子孙有兽焉其状如禺而文臂豹虎而善投名曰举父有鸟焉其状如凫而一翼一目相得乃飞名曰蛮蛮见则天下大水【图赞比翼之乌似凫青赤虽云一形气同体隔延颈离乌翻飞合翮】　峚山其上多丹木员叶而赤茎黄华而赤实其味如饴食之不饥丹水出焉西流注于稷泽其中多白玉是生玉膏其源沸沸汤汤黄帝是食是飨是生玉玉膏所出以灌丹木丹木五岁五色乃清五味乃馨黄帝乃取峚山之玉荣而投之钟山之阳瑾瑜之玉为良坚粟精密浊泽而有光五色发作以和柔刚天地鬼神是食是飨君子服之以御不祥自峚山至于钟山四百六十里其闲尽泽也是多竒鸟怪兽竒鱼皆异物焉【○韵语竒古　图赞钟山之宝爰有玉华光彩流映气如虹霞君子是佩象徳闲邪】　钟山之神名曰烛阴视为昼暝为夜吹为冬呼为夏不饮不食不息息为风身长千里其为物人靣蛇身赤色居钟山下　槐江之山丘时之水出焉而北流注于泑水其中多蠃母其上多青雄黄多藏琅玕黄金玉其阳多丹粟其阴多采黄金银实惟帝之平圃神英招司之其状马身而人面虎文而鸟翼狥于四海其音如橊南望昆仑其光熊熊其气魂魂西望大泽后稷所潜也其中多玉其阴多榣木之有若北望诸毗槐鬼离仑居之鹰鹯之所宅也东望恒山四成有竆鬼居之各在一搏爰有滛水其清洛洛有天神焉其状如牛而八足二首马尾其音如勃皇见则其邑有兵【○杂叙山川鬼神事物泊凑曲折生动　图赞槐江之山英招是主廵游四海抚翼云儛实惟帝囿有谓圃　榣惟灵树爰生若木重根增驾流光旁烛食之灵化荥名仙録】　昆仑之丘是实惟帝之下都神陆吾司之其神状虎身而九尾人靣而虎爪是神也司天之九部及帝之囿时有兽焉其状如羊而四角名曰土蝼是食人有鸟焉其状如蜂大如鸳鸯名曰钦原蠚鸟兽则死蠚木则枯有鸟焉其名曰鹑鸟是司帝之百服有木焉其状如棠黄华赤实其味如李而无核名曰沙棠可以御水食之使人不溺有草焉名曰薲草其状如葵其味如葱食之已劳【图赞安得沙棠制为龙舟泛彼沧海眇然遐游聊以逍遥任波去畱】　海内昆仑之墟在西北帝之下都昆仑之墟方八百里髙万仞上有木禾长五寻大五围面有九井以玉为槛面有九门门有开明兽守之百神之所在在八隅之岩赤水之际非仁羿莫能上冈之岩昆仑南渊深三百仞开明兽身大类虎而九首皆人面东向立昆仑上开明西有凤凰鸾鸟皆戴蛇践蛇膺有赤蛇开明北有视肉珠树文玉树玗琪树不死树凤凰鸾鸟皆戴又有离朱木禾栢树甘水圣木曼兑一曰挺木牙交开明东有巫彭巫抵巫阳巫履巫凡巫相夹窫窳之尸皆操不死之药以距之窫窳者蛇身人面贰负臣所杀也服常树其上有三头人伺琅玕树开明南有树鸟六首蛟蝮蛇蜼豹鸟秩树于表池树木诵鸟鶽视肉【图赞昆仑之阳鸿鹭之阿爰有嘉谷号曰木禾匪植匪艺自然灵播　文玉玗琪方以类丛翠叶倚萎丹柯玲珑玉光争焕彩艶火龙　万物暂见人生如寄不死之树寿蔽天地请药西姥乌得如羿】　昆仑之丘有神人面虎身有文有尾皆白处之其下有弱水之渊环之其外有炎火之山投物辄然有人戴胜虎齿有豹尾穴处名曰西王母此山万物尽有【图赞天帝之女髪虎顔穆王执贽赋诗交欢韵外之事难以具言】　西王母梯几而戴胜杖其南有三青鸟为西王母取食在昆仑虚北　有沃之国沃民是处沃之野凤鸟之卵是食甘露是饮凡其所欲其味尽存爰有甘华甘柤白柳视肉三骓琁瑰瑶碧白木琅玕白丹青丹多银铁鸾鸟自歌凤鸟自舞爰有百兽相羣爰处是谓沃之野有三青鸟赤首黑目一名曰大一名少一名曰青鸟　积石之山其下有石门河水冒以西流是山也万物皆不有焉　天山多金玉有神焉其状如黄囊赤如丹火六足四翼浑敦无面目是识歌舞实惟帝江也【图赞质则混沌神则旁通自然灵照听不以聪强为之名曰惟帝江】　泑山神蓐收居之其上多婴短之玉其阳多瑾瑜之玉其阴多青雄黄是山也西望日之所入其气员神红光之所司也青要之山实惟帝之密都北望河曲是多驾鸟南望墠渚禹父之所化是多仆累蒲卢防武罗司之其状人面而豹文小腰而白齿而穿耳以鐻其鸣如鸣玉是山也宜女子畛水出焉而北流注于河其中有鸟焉名曰鴢其状如凫青身而朱目赤尾食之宜子有草焉其状如葌而方茎黄华赤实其本如藁本名曰荀草服之美人色【图赞鴢鸟似凫翠羽朱目既丽其形亦竒其肉妇女是食子孙繁育　荀草赤实厥状如菅妇人服之练色易顔夏姬是艶厥媚三迁】　洞庭之山其上多黄金其下多银铁其木多柤梨橘櫾其草多葌蘪芜芍药芎帝之二女居之是常游于江渊澧沅之风交潇湘之渊是在九江之间出入必以飘风暴雨是多怪神状如人而载蛇左右手操蛇多怪鸟【图赞厥苞橘櫾竒者维甘朱实金鲜叶蒨翠蓝灵均是咏以为美谈　帝之二女爰宅洞庭游化五江惚忧窈防号曰夫人是维湘灵】　丰山有兽焉其状如蝯赤目赤喙黄身名曰雍和见则国有大恐神耕父处之常游清泠之渊出入有光见则其国为败有九钟焉是知霜鸣其上多金其下多谷柞杻橿【图赞清泠之渊在乎山顶耕父是游流光洒景黔首祀禜以弭灾眚　峣崩泾竭麟鬭日薄九钟将鸣凌霜乃落气之相应触感而作】有寿麻之国寿麻正立无景疾呼无响爰有大暑不可以往　犬封国曰犬戎国状如犬有一女子方跪进杯食有文马缟身赤鬛目若黄金名曰吉量乗之寿千岁【图赞金睛朱鬛龙行骏跱拾节鸿骛尘不及起是谓吉量释圣牖里】　汤谷上有扶桑十日所浴居水中有大木九日居下枝一日居上枝　有女和月母之国有人名曰北方曰来之风曰是处东极隅以止日月使无相间出没司其短长　林氏国有珍兽大若虎五彩毕具尾长于身名曰驺吾乗之日行千里【图赞怪兽五彩尾参于身矫足千里鯈忽若神是谓驺虞诗叹其仁】　巴蛇食象三岁而出其骨君子服之无心腹之疾其为蛇青黄赤黑一曰黑蛇青首【图赞象实巨兽有蛇吞之越出其骨三年为期厥大如何屈生是疑】有木其状如牛引之有皮若缨黄蛇其缨如罗其实
　　如栾其木如蓲其名曰建木【图赞爰有建木黄实紫柯皮如蛇缨叶有素罗絶荫弱水义人则过○山海经所有怪物太史公以为不经不敢言之然其书竒古上世遗文略存数则以备一家汉书山海经十三篇】
　　说文昔禹收九牧之金铸鼎荆山之下入山林川泽螭魅蝄蜽莫能逄之以恊承天休
　　汉书禹收九牧之金铸九鼎象九州皆尝鬺享上帝鬼神其空足曰鬲以象三徳飨承天祐【史记禹收九牧之金铸九鼎皆尝烹鬺　拾遗记禹铸九鼎五者以应阳法四者以象阴数使工师以雌金为阴鼎以雄金为阳鼎鼎中常满以占气象之休否当夏桀之世鼎水忽沸及周将没九鼎咸震皆应灭亡之兆后世圣人因禹之迹代代铸鼎焉墨子夏后开使蜚防析金于山而陶铸之于昆吾是使翁难雉乙卜于白若之曰鼎成三足而方不炊而自烹不举而自藏不迁而自行以祭于昆吾之墟上乙又言兆之繇曰飨矣逄逄白云一南一北一西一东九鼎既成迁于三国夏后氏失之殷人受之殷人失之周人受之夏后殷周之相受也数百岁矣使圣人聚其良臣与其桀相而谋岂能知数百岁之后哉而鬼神知之是故曰鬼神之明智于圣人也犹聪耳明目之与聋瞽也○书传皆言禹铸九鼎墨子云夏后开开即啓也前编因之亦好竒之过】
　　书肇十有二州封十有二山濬川【○前编在尧八十一载　慱物志尧别九州舜为十二】
　　帝尧在位万邦时雍越六十载而有洪水之患此天行之运抑圣人不能违乎帝用忧之命鲧俾乂九载无成于是举舜辅治舜乃殛鲧于羽山是始命禹治水缵成厥功爰暨益稷焚山泽导河济决江淮濬畎浍治沟洫定田赋八年而奏绩地平天成四海艾安功施于三代世称尧有九年之水其当汤汤方割鲧绩弗成之日乎夫洪水之害急矣鲧至九载无功然后废之何也传曰禹能修鲧之功盖九年之间鲧之所经营捍御者非尽无功但不能成功耳方佥之举鲧也方命圯族帝固明知之但是时舜禹未升诸臣之才未有如鲧者故命之以钦而遣之鲧若能用帝之钦而济之以才水患之平何必九载夫惟自恃其才违弃帝命功既有绪自任益专咈戾众议讫溃于成此其所以败也故鲧之治水也障之禹之治水也导之障之则堕髙堙庳不知几费民力非不暂愈及有溃决为患滋深禹则顺而导之因水之性相地之宜濬之以利其流分之以杀其势注海注江行所无事而功成矣是鲧之败专与水争地禹之成能以地让水其事正相反也然则何以谓之修鲧之功方当泛滥之时鲧务多为隄防以堙之水性逆故其患不息禹导水由地中行向鲧所为隄防以障水者皆可用之以辅水事固有因败以为功者存乎其人之善用耳宁独治水哉禹不惟克勤于邦功济天下且以盖前人之愆其大孝尤不可及也已其始也乗四载随山刋木焚敺鸟兽且以相度大势知水患所由起则与益共其事然后酌其缓急因其髙下首自冀都次及兖青而终于梁雍决川以距海濬畎浍以距川播奏艰食则与稷共其事禹惟以不矜不伐之徳孜孜勤劳三圣恊心用襄厥成八年之内不但疏防决排而已也画疆制井任土作贡分封胙土弼五服以至五千声教讫于四海八年而垂万世之功故曰禹之明徳远矣功成于唐虞之际而禹贡一篇则夏史之所追书也叙为夏书之首所以昭王业所由起于斯义有窃取焉至如山海志怪太史公所不敢言然诸子类多称述后世所有竒诡灵异往往指为禹迹号曰神禹岂有由乎








　　绎史卷十一
　　钦定四库全书
　　绎史卷十二　　　　　灵壁县知县马骕撰夏禹受禅【后啓附】
　　吴越春秋尧曰俞以固冀于此乃号禹曰伯禹官曰司空赐姓姒氏统领州伯以廵十二部尧崩禹服三年之丧如丧考妣昼哭夜泣气不属声舜荐大禹改官司徒内辅虞位外行九伯
　　史记于是天下皆宗禹之明度数声乐为山川神主【河图握拒记帝告禹曰予告汝九术五胜之常可以克之汝能从之师徒其兴】
　　尚书大传维五祀奏钟石论人声乃及鸟兽咸变于前秋养耆老春食孤子乃浡然招乐兴于大麓之野报事还归二年然乃作大唐之歌歌者二年昭然乃知乎王世明有不世之义招为賔客而雍为主人始奏肆夏纳以孝成舜为賔客而禹为主人乐正进赞曰尚考大室之义唐为虞賔至今衍于四海成禹之变垂于万世之后帝乃倡之曰卿云烂兮礼缦缦兮日月光华旦复旦兮八伯咸进稽首曰明明上天烂然星陈日月光华于一人帝乃载歌曰日月有常星辰有行四时顺经万姓允诚于予论乐配天之灵迁于贤善莫不咸听鼚乎鼔之轩乎舞之菁华已竭褰裳去之于是八风循通卿云蕞藂蟠龙愤信于其藏蛟龙跃踊于其渊龙咸出于其穴迁虞而事夏也【○玉海引　宋符瑞志舜在位十有四年奏钟石笙筦未罢而天大雷雨疾风发屋拔木桴鼔播地钟磬乱行舞人顿伏乐正狂走舜乃拥璿持衡而笑曰明哉夫天下非一人之天下也亦乃见于钟石笙筦乎乃荐禹于天使行天子事于时和气普应庆云兴焉若烟非烟若云非云郁郁纷纷萧索轮囷百工相和而歌庆云舜乃设坛于河依尧故事至于下昃荣光休气至黄龙负图长三十二尺广九尺出于坛畔赤文緑错其文言当禅禹○宋志所载庆云之歌与大传同】
　　书曰若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏徳帝曰俞允若兹嘉言罔攸伏野无遗贤万邦咸宁稽于众舎己从人不虐无告不废困竆惟帝时克益曰都帝徳广运乃圣乃神乃武乃文皇天眷命奄有四海为天下君禹曰惠廸吉从逆凶惟影响益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊帝曰俞地平天成六府三事允治万世永頼时乃功帝曰格汝禹朕宅帝位三十有三载耄期倦于勤汝惟不怠总朕师禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功帝曰臯陶惟兹臣庶罔或干予正汝作士明于五刑以弼五教期于予治刑期于无刑民恊于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司帝曰俾予从欲以治四方风动惟乃之休帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后人心惟危道心惟微惟精惟一允执厥中无稽之言勿听弗询之谋勿庸可爱非君可畏非民众非元后何戴后非众罔与守邦钦哉愼乃有位敬修其可愿四海困竆天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮恊从卜不习吉禹拜稽首固辞帝曰毋惟汝谐正月朔旦受命于神宗率百官若帝之初
　　尚书大传维王后元祀帝令大禹步于上帝维时洪祀六沴用咎于下是用知不畏而神之怒若六沴作见若是共御帝用不差神则不怒五福乃降用章于下若六沴作见若不共御六伐既侵六极其下禹乃共辟厥徳受命休令爰用五事建用王极长事一曰貌貌之不恭是谓不肃厥咎狂厥罚常雨厥极恶时则有服妖龟孼鸡祸下体生于上之疴青眚青祥维金沴木次二事曰言言之不从是谓不乂厥咎僭厥罚常阳厥极忧时则有诗妖介虫之孼犬祸口舌之疴白眚白祥维木沴金次三事曰视视之不明是谓不悊厥咎荼厥罚常燠厥极疾时则有草妖倮虫之孼羊祸目疴赤眚赤祥维水沴火次四事曰听听之不聪是谓不谋厥咎急厥罚常寒厥极贫时则有鼔妖豕祸耳疴黑眚黑祥维火沴水次五事曰思心思心之不容是谓不圣厥咎雺厥罚常风厥极凶短折时则有脂夜之妖华孼牛祸心腹之疴黄眚黄祥金木水火沴土王之不极是谓不建厥咎雺厥罚常隂厥极弱时则有射妖蛇虫之孼马祸下人伐上之疴日月乱行星辰逆行维五位复建辟厥沴曰二月三月维貌是司四五月视六七月言八九月听十十一月思心十二月与正月王极凡六沴之作岁月日之朝则王后受之岁月日之中则正卿受之岁月日之夕则庶民受之其三辰以次相将其次受星辰莫同是离逄非沴维鲜之功御貌于乔忿言于讫众视于忽似听于怵攸思心于有尤王极于宗始以其月从其礼祭之参乃从其祀礼曰格祀曰某也方祀曰播国率相行祀其祀也曰若尔神灵洪祀六沴是合无差无倾无有不正若民有不敬事则会批之六沴六事之机以垂示我我民人无敢不敬事上下王祀【○玉海引容当为睿郑氏曰王谓禹也禹始居摄为君之年也　宋符瑞志洛出书六十五字是为洪范此谓洛出书者也○邵子经世是年复九州】书帝曰咨禹惟时有苖弗率汝徂征禹乃会羣后誓于师曰济济有众咸听朕命蠢兹有苖昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲三旬苖民逆命益赞于禹曰惟徳动天无远弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍防防齐栗瞽亦允若至諴感神矧兹有苖禹拜昌言曰俞班师振旅帝乃诞敷文徳舞干羽于两阶七旬有苖格【○前编征有苖在舜三十五载】韩诗外传当舜之时有苖不服其不服者衡山在南岐山在北右洞庭之陂左彭泽之水由此险也以其不服禹请伐之而舜不许曰吾喻教犹未竭也久喻教而有苖氏请服天下闻之皆薄禹之义而美舜之徳【吕氏春秋三苖不服禹请攻之舜曰以徳可也行徳三年而三苖服孔子闻之曰通乎徳之情则孟门太行不为险矣故曰徳之速疾乎以邮传命　随巢子昔三苖大乱天命殛之夏后受于宫有大神人面鸟身降而辅之司禄益食而民不饥司金益富而国家实司命益年而民不夭禹乃克三苖而神民不违四方归之辟地以王　墨子昔者有三苖大乱天命殛之日妖賔出雨血三朝龙生庙犬哭乎市夏冰地坼及泉五谷变化民乃大振髙阳乃命宫禹亲把天之瑞令以征有苖四电诱祗有神人面鸟身若瑾以侍搤矢有苖之祥苖师大乱后乃遂几禹既已克有三苖焉磨为山川别物上下卿制大极而神民不违天下乃静则此禹之所以征有苖也】史记帝舜荐禹于天为嗣十七年而帝舜崩三年丧毕禹辞避舜之子商均于阳城天下诸侯皆去商均而朝禹禹于是遂即天子位南面朝天下国号曰夏后姓姒氏【吴越春秋舜崩禅位命禹禹服三年形体枯槁面目黎黑让位商均退处阳山之南阴河之北万民不附商均追就禹之所状若惊鸟扬天骇鱼入渊昼歌夜吟登髙号呼曰禹弃我如何所戴禹三年服毕哀民不得已即天子之位　符子舜禅夏禹于洞庭之野　宋符瑞志夏道将兴草木畼茂青龙止于郊祝融之神降于崇山乃受舜禅即天子之位　诗含神雾大禹之兴黑风会纪　春秋演孔图文命之候龙御云】　禹践天子位尧子丹朱舜子商均皆有疆土以奉先祀服其服礼乐如之以客见天子天子弗臣示不敢专也淮南子夏后氏其社用松祀户葬墙置翣其乐夏籥九成六佾六列六英其服尚青
  </div>
  <div class="pagination">
   <a href="绎史_page9.html">
    上一页
   </a>
   <span>
    ...
   </span>
   <a href="绎史_page5.html">
    5
   </a>
   <a href="绎史_page6.html">
    6
   </a>
   <a href="绎史_page7.html">
    7
   </a>
   <a href="绎史_page8.html">
    8
   </a>
   <a href="绎史_page9.html">
    9
   </a>
   <span class="current-page">
    10
   </span>
   <a href="绎史_page11.html">
    11
   </a>
   <a href="绎史_page12.html">
    12
   </a>
   <a href="绎史_page13.html">
    13
   </a>
   <a href="绎史_page14.html">
    14
   </a>
   <a href="绎史_page15.html">
    15
   </a>
   <span>
    ...
   </span>
   <a href="绎史_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
