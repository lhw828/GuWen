<!DOCTYPE html>
<html>
 <head>
  <meta charset="utf-8"/>
  <title>
   宋史纪事本末 - 第 10 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史纪事本末 - 第 10 页/共 14 页
  </h1>
  <div class="content">
   宋史纪事本末巻十七
　　钦定四库全书
　　宋史纪事本末巻十八
　　明　冯　　原编
　　陈邦瞻　増辑
　　金亮之恶
　　高宗绍兴十八年六月金以完顔亮为平章政事亮本名都古噜纳太祖子鄂特本之子为人慓急猜忌残忍任数自以己与金主同为太祖孙常懐觊望及为中京留守専立威以惧众结萧裕为腹心每与论天下事裕倾险揣知其意因曰留守先太师太祖长子德望如此人心天意宜有所属诚有志举大事愿竭力以从亮喜遂与谋弑逆事至是引裕为兵部侍郎十二月金以完顔亮为右丞相亮生日金主遣近侍以司马光画像玉吐鹘廏马赐之金主后费摩氏亦附赐礼物金主闻之怒杖近侍夺回赐物亮本谋不轨疑畏益甚
　　十九年三月金主以完顔亮为太保领三省事　五月金以天变肆赦命翰林学士张钧草诏叅知政事萧肄摘其语以为诽谤金主杀钧且问谁使为之左丞相宗贤曰都古噜纳实使之金主不悦出亮于行台亮过中原与留守萧裕定约而去亮至良乡召还莫测其故大恐及至复拜平章谋逆益甚　冬十月金主亶杀其弟胙王常胜遂杀其后费摩氏初金宰【臣】议迁辽阳渤海之民于燕南近侍高夀星等当迁诉于费摩后后白金主致怒遂杖平章政事秉德右丞唐古辨而杀左司郎中萨哈夀星等竟不迁秉德辨二人怨望遂与大理卿乌格岱谋废立乌格岱以告完顔亮一日亮与辨语因问曰若举大事谁可立者辨曰胙王常胜乎问其次曰邓王子阿克凌亮曰阿克凌属疎安得立辨曰公岂有意邪亮曰果不得已舍我其谁于是旦夕相与宻谋防卫将军塔斯疑之以告费摩后后白金主金主怒召辨曰尔与亮谋何事将如我何杖之亮因此忌常胜阿克凌恶塔斯防河南兵士孙进作乱自称皇弟按察大王而金主之弟止有常胜察喇亮乗此搆常胜阿克凌察喇达兰塔斯皆杀之金主积怒于后遂亦杀之而召胙王妃萨满入宫继之又杀德妃乌库哩氏及尔佳氏张氏等　十二月金完顔亮弑其主亶而自立时防卫十人长布萨呼图旧受鄂特本恩图克坦阿齐呼与亮姻家亮皆使为内应大兴国尝以李老僧属亮得为尚书省令史亮度兴国被杖怨望又使老僧结兴国内应兴国给事寝殿夜常取符钥归家是月丁巳乗呼图与阿齐呼内直作变夜二鼓兴国以符钥启门亮与妹婿图克坦津及平章政事秉德左丞唐古辨大理卿乌格岱李老僧等以刀藏衣下入宫门者以辨乃国婿亮又至亲不疑而纳之及殿门卫士始觉有变亮等抽刀刧之莫敢动遂入寝殿金主常置佩刀于榻是夜兴国先取刀投榻下金主求刀不得阿齐呼遂先进刃呼图次之金主顿仆亮前手刃之血溅满其面与衣金主既殂秉德等未有所属呼图曰始议立平章今复何疑秉德遂与羣臣奉亮即位诈以金主欲议立后召大臣因杀曹国王宗敏左丞相宗贤以秉德为左丞相唐古辨为右丞相乌格岱为平章政事諡费摩后为悼平皇后废亶为东昏王大赦改元
　　二十年春正月金主尊其嫡母图克坦氏及母大氏皆为太后图克坦氏与大氏相得至欢及金主弑亶图克坦氏曰帝虽失道人臣岂可至此金主衔之至是追尊鄂特本为帝庙号德宗二母俱尊为皇太后图克坦氏居东宫号永夀宫大氏居西宫号永寜宫后图克坦后生日酒酣大氏起为夀图克坦后方与诸公主宗妇语大氏跪者久之金主怒而出明日召与图克坦后语者皆杖之大氏以为不可金主曰今日之事岂能尚如前日邪　夏四月金主亮大杀其宗室初亮在熙宗世见太宗诸子盛强忌之及即位遂与萧裕谋杀之又以前左丞相秉德首谋废立而不即劝进衔之将尽诛焉于是豫教尚书省令史萧玉上变遂召领三省事阿噜左丞相唐古辨判大宗正事呼尔察撃鞠至则杀之因遣使如东京杀留守阿林北京留守呼拉布南京杀领行台事秉德并诛其亲属复杀太宗子孙七十余人尼玛哈子孙三十余人诸宗室五十余人太宗尼玛哈后皆絶而乌格岱萧裕萧玉等皆受重赏亮又令玉子尚主曰朕无以报卿使朕女为卿男妇代朕事卿也　冬十月金主亮杀其左副元帅萨里罕等夷其族亮复忌舍音诸子盛强及宗室勲旧大臣欲尽除之乃讽都元帅府令史约苏诬饰上变遂杀萨里罕及景祖孙穆棱舍音子伯竒及其族百数十人以魏王斡台孙呼尔察好修餙亦族之
　　二十一年五月金主亮纳其叔母阿喇勒及宗妇于宫阿喇勒亮叔曹王鄂勒博妻也亮杀鄂勒博而纳之封为昭妃又命图克坦津语宰相曰朕嗣续未广前所诛党人诸妇多朕中表亲选纳焉宰相乃奏请行之遂纳阿噜子苏噜克图呼噜子和啰罗和硕台秉德弟吉里四人之妻于宫寻封吉里妻髙氏为修仪崇义节度使乌格岱妻唐古鼎格旧尝与亮私及为帝鼎格使侍婢来朝亮讽使杀乌格岱以之为后鼎格初不忍亮訹之曰不杀汝夫将族灭汝家鼎格大恐缢杀乌格岱即纳之宫中封贵妃大爱幸后与旧家奴奸赐死又使秘书监完顔文出其妻唐古实格而以为丽妃使伊里布出其妻富察彻辰而纳之彻辰亮姊之女也
　　二十二年十二月金主亮闻济南尹葛王乌禄妻乌凌阿氏仪容整肃召之乌凌阿氏谓乌防曰我不行上必杀王我当自勉不以相累也遂召王府臣仆曰为我祷东岳使皇天后土明鉴我心行至良乡得间自杀二十三年夏四月金太后大氏卒金主迁都于燕亲属皆从独留图克坦太后于防寜图克坦后常忧惧每中使至必易衣以俟命大氏在燕常思念图克坦后及病笃以不得一见圗克坦后为恨将死谓金主曰汝以我之故不令永夀宫偕来我死必迎致之事之当如事我
　　二十四年十一月金主纳其诸从姊妺于宫夀寜县主实库斡里雅布之女也静乐县主布拉克及实讷乌珠之女也实库尔鄂勒欢之女也混同县君苏哷和卓及其妹伊都阿噜之女也皆亮之从姊妹郕国夫人重节富勒呼之女孙亮之侄也张定安妻纳尔珲太后大氏之兄嫂也富鲁和卓实格之妹也皆有夫亮无所忌耻皆召与之私分属诸妃位下苏哷和卓得幸每召必亲廊下立久则坐于实库尔膝上凡宫人在外有夫者初犹分番出入后乃尽遣其夫往防寜不听出外每幸妇人必奏乐撤帏或妃嫔列坐輙率意淫乱使共观之常于卧内遍设地衣倮逐为戯
　　二十五年冬十月金主亮命以大房山云峯寺为山陵遣右丞相布萨思恭等如防寜奉还太祖太宗梓宫及迎图克坦后至燕后及流沙河亮亲迎之命左右持杖二束跪后前曰亮不孝久缺温凊愿笞之后掖之曰今庶民有克家子尚且爱之不忍笞之我有子如是寜忍笞乎叱杖者退既至居夀康宫亮事之外极恭顺后起则自扶之常从舆辇徒行后所御物或自执之见者以为至孝虽太后亦信其诚
　　三十一年八月金主亮弑其太后图克坦氏初图克坦后闻亮欲南侵数以言諌之亮不悦每谒见还宫必忿怒人不知其故及至汴后居寜德宫使侍婢髙福娘问亮起居亮通之因使伺后动静凡后所为事无大小福娘夫特黙格教福娘増餙其言以闻及契丹反枢宻使布萨呼图往讨辞谒后后谓曰国家世居上京既徙中都今又至汴复将兴兵渉江淮伐宋疲敝中国我尝諌止之不见聴也契丹事复如此奈何福娘以告亮亮意谓后尝养郑王充为己子充四子皆成立恐呼图将兵在外或有异图乃召防检大懐忠等使弑后且指后左右数人名皆令杀之后方樗蒲懐忠等至令后跪受诏后愕然下跪尚衣局使呼特黙从后击之仆而复起者再髙福娘等缢杀之并杀其左右数人亮命焚后于宫中弃骨于水并杀郑王充之子塔纳阿勒班等三人遂召呼图等皆杀之封髙福娘为勋国夫人以特黙格为泽州刺史
　　金亮南侵【金人杀亮立雍附】
　　髙宗绍兴二十年三月遣叅知政事余尧弼如金贺即位及还金主亮以上皇玉带附遗于帝其秘书张仲轲曰此希世之寳也亮曰江南之地他日当为我有此置之外府耳仲轲由是知金主有南侵之意遂每事先意逢之
　　二十一年二月以巫伋为金国祈请使伋至金首请迎靖康帝归国金主曰不知归后何处顿放伋唯唯而退二十三年三月金主亮自上京如燕遂改燕京为中都大兴府汴京为南京削上京之名止称防寜府又改中都大定府为北京而东京辽阳府西京大同府如旧遣完顔长寜为南京留守经画之以为南侵之渐既而汴京大火宫室尽焚金主大怒杖杀长寜
　　二十六年三月东平进士梁勋上书言金人必举兵宜为之备帝怒编管勋于千里外州军因下诏曰讲和之防断自朕志秦桧特能賛朕而已岂以其存亡而渝定议耶近者无知之辈鼓倡浮言以惑众聴至有伪撰诏命召用旧臣抗章公车妄议边事朕甚骇之自今有此当重寘宪典
　　二十七年二月金主亮御武德殿召其臣吏部尚书李通刑部尚书胡厉翰林直学士萧亷赐坐而语之曰朕自即位视阅章奏治宫中事常至丙夜始御内寝畴昔之夜方就榻恍惚如亲觌有二青衣持幢节自天降授朕以幅纸若牒谓上帝有宣命朕再拜受遂佩弓矢具鍪铠将从之前而朕常所御小骏号小将军儵已鞚勒待墀下青衣揖就骑既行但觉云雾勃欝起马蹄间下如海涛汹涌方觉心悸望一门正开金碧焜燿青衣指之曰天门也朕随入焉又里许至钧天之宫严邃宏丽光明夺目朕意欲驰二金甲人谓朕曰此非人间可下马歩入及殿下埀若有所待须臾有朱衣出賛拜髣髴闻殿上语如婴儿使青衣传宣畀朕曰天防上将令征宋国朕伏而谢使复就马见兵如鬼者左右前后杳无边际一矢射之万鬼齐喏声如震雷惊而寤喏犹不絶于耳朕立遣内侍至廏视小将军喘汗雨浃取箭箙数之亦亡其一矢昭应如此岂天假手于我令混江南之车书耶众皆称贺于是南侵之议益决矣
　　二十八年五月金主亮召李通及翰林学士承防翟永固宣徽使敬嗣晖翰林直学士韩汝嘉入见薫风殿问曰朕欲迁都于汴遂以伐宋使海内一统卿意如何通以天时人事不可失机为对亮大悦永固立楹间亮顾见之问之故徐进曰臣有愚虑请殚一得本朝自海上造邦民未见德而黩兵是闻古称兵犹火不戢将自焚也故虽如梁王之武毅犹以和为上防今宋室偏安天命未改金缯缔好岁事无阙遽欲出无名之师以事逺征臣窃以为未便兼中都始成未及数载帑藏虗乏丁壮疲瘁营汴而居是欲竭根本富庶之力以缮争战丘之地尤为非宜臣事陛下不敢不以正对因伏地请死亮以问晖汝嘉晖是通汝嘉是永固亮大怒拂防起传宣二臣殿侧聴防继而召翰林待制綦戬讲汉史及陆贾新语事亮怒稍霁乃赦之明日以为右丞嗣晖为叅知政事永固遂请老　秋七月金以李通叅知政事金主亮召其幸臣秘书少监张仲轲左諌议大夫马钦校书郎田与信等便殿侍坐金主谓仲轲曰汉之封疆不过七八千里今吾国幅员万里可谓大矣仲轲曰本朝疆土虽大而天下有四主若能一之乃谓大矣金主曰彼且何罪而伐之仲轲曰臣闻宋人买马修噐械招纳山东叛亡岂得谓无罪金主喜曰向者梁珫尝为朕言宋有刘贵妃者资质美艶今一举而两得之俗所谓因行掉臂也江南闻我举兵必逺窜耳钦与信皆对曰海岛蛮越臣等皆知道路彼将安徃金主曰然则天与我也朕举兵灭宋逺不过二三年然后讨平髙丽夏国一统之后论功迁秩分赏将士彼必忘劳矣时金主恃其累世强盛欲大肆征伐以一天下尝曰天下一家方可以为正统及拜李通叅知政事通承金主意遂与仲轲钦及近习羣小辈盛言江南富庶子女玉帛之多逢其欲金主以通为谋主遂议举兵南伐　冬十月金主亮遣其左丞相张浩叅政敬嗣晖如汴京营建宫室国子司业黄中使还上言金人治汴京必欲徙居以廹我不可不早为之备若彼果至汴则壮士徤马不数日可及境矣宰相汤思退大怒贬中官
　　二十九年春正月金主亮命其左丞相张浩及敬嗣晖内侍梁汉臣与中国叛臣孔彦舟造战船于通州遣使籍诸路猛安部族及契丹奚人不限丁数悉佥之凡二十四万又佥中都南都中原渤海丁壮年二十以上五十以下者皆籍之凡二十七万虽亲老丁多求一子留侍亦不聴又遣使分诣诸道总管府督造兵器命诸路旧贮兵器并致于燕又建汴宫修燕城民不能堪箭翎一尺至千钱村落间徃徃椎牛以供筋革至于乌鹊狗无不被害者　五月礼部侍郎孙道夫使金还金主亮谓之曰归白尔帝事我上国多有不诚今畧举二事尔民有逃入我境者边吏皆即发还我民有叛入尔境者有司索之徃徃托词不发一也尔于沿边盗买鞍马备战阵二也葢欲南侵故设此二端为词道夫还具奏之帝曰朝廷待之甚厚彼以何名为兵端道夫曰彼身弑其君而夺之位兴兵岂问有名汤思退沈该不以为然道夫每对帝輙言武事该疑其引用张浚忌之贬知绵州　六月帝闻金主亮有南侵意疑之使王纶徃觇纶还入对言隣国恭顺和好无他皆陛下威德所致汤思退等皆贺帝曰中外之论皆欲沿边屯戍军马移易将帅为进取之计万一轻举兵连祸结何时而已
　　三十年春正月金遣施宜生来贺正旦宜生闽人也上命吏部尚书张焘馆之都亭时谍者传金亮造舟调兵之事上不深信馆者以首丘讽宜生防问其的宜生为隠语曰今日北风甚劲又取几间笔扣之曰笔来笔来宜生归为介所告金主烹之　八月贺允中使金还言金人必叛盟宜为之备不聴命允中致仕
　　三十一年三月诏廷臣议边事先是陈康伯以金人必败盟请早为之备及闻金人南侵已决乃召杨存中及三衙帅至都堂议举兵又诏侍从台諌集议康伯传上防曰今日更不论和与守直问战当如何时上意雅欲视师内侍省都知张去为隂沮用兵且陈退避防中外妄传幸闽蜀人情汹汹朱倬无一语康伯奏曰金敌败盟天人共愤今日之事有进无退圣意坚决则将士之意自倍愿分三衙禁旅助襄汉待其先发应之乃以利州路都统呉拱知襄阳部兵三千戍之退守荆南以视缓急　五月金人来求淮汉之地初金主亮闻人言行在景物繁丽尝宻隠画工于奉使俾冩临安湖山以归为屏而图已之像防马于呉山絶顶题诗其上有立马呉山第一峯之句至是遣其佥书枢宻院事髙景山右司员外郎王全以贺天申节为名亮谓全曰汝见宋主即面数其焚南京宫室沿边买马招致叛亡之罪当令大臣来此朕将亲诘之且索淮汉之地如不从则厉声诋责之彼必不敢害汝葢欲激怒以为南侵之名也又谓景山曰囘日以全所言奏闻全至临安一如金主之言以诋帝帝谓全曰闻公北方名家何乃如是全复曰赵桓今已死矣帝始闻渊圣崩遂起举哀诏以王全语谕诸路统制帅守监司随宜应变无失机防　六月金主亮迁都于汴　秋七月金大括马于诸路初金调马诸路以户口为差计五六十万匹仍令户自养以俟至是又大括驘马官至七品聴留一匹并旧籍民马其在东者给西军在西者给东军交相徃来昼夜络绎不絶死者狼籍于道其亡失多者官吏惧罪或自杀所过蹂践民田调发牵马夫役诏河南州县所储粮米以备大军不得他用驘马所至当给刍粟而无可给有司以为请金主亮曰北方比岁民间储畜尚多今禾稼满野自可就牧田中借令再岁不获亦何伤乎于是国内骚然盗贼蠭起大者连城邑小者保山泽有以盗贼事闻者亮輙杖而黜其官太医使祈宰上疏諌南伐亮杀之由是羣臣不敢言　金主亮大杀宋辽宗室之在国者凡百三十余人　遣徐嚞如金贺迁都嚞至盱眙金主亮使韩汝嘉就境上止之曰朕始至此比闻北方小警欲复归中都无庸来贺也嚞乃还　八月辛丑宿迁人魏胜起兵复海州总管李寳承制以胜知州事胜多智勇初应募为弓箭手居山阳及金人籍诸路民为兵胜跃曰此其时也聚义士三百北渡淮取涟水军宣布朝廷德意不杀一人经画布置课酒盐士卒有自北来归者胜与之同卧起共饮食示以不疑周其贫寠使之感激自是河北山东归附者日众金知海州事髙文富遣兵捕胜胜迎击走之追至城下文富闭门固守胜令城外多张旗帜举烟火为疑兵又使人向诸城门谕以金人弃信背盟无名兴兵及本朝寛大之意城中人闻即开门独文富与其子安仁率牙兵拒之胜杀安仁及州兵千余擒文富民皆按堵如故胜遣人谕朐山懐仁沭阳东海诸县皆定之乃蠲租税释罪囚发仓库犒战士分忠义士为五军纪律明肃部分如宿将胜益募忠义以图收复逺近闻之响应旬日得兵数千胜将董成率所部千余人直入沂州杀金守将及军士二千余人悉降得器甲数万金遣防恬镇国以兵万余取海州抵州北二十里新桥胜帅兵出迎之设伏于隘阵以待众殊死战伏发贼大败杀镇国馘千人降三百人军声益振山东之民咸欲来附胜传檄招谕结集以待王师之至沂民壁苍山数十万金人围之乆不下砦首滕告急于胜胜提兵徃救之陈于山下金人多伏兵胜兵遇伏皆赴砦金人袭之胜单骑而殿以大刀击金人望见胜知其为将也以五百骑围之数重胜驰突四击金阵开复合战移时身数十枪冒刃出围金兵追之马中矢踣歩而入砦无敢当者金人又急攻絶其水砦中食干粮杀牛马饮血胜黙祷而雨骤作金人攻益急周山为营胜度其必复攻海州因间出砦趋城中金人果觧苍山围自新桥抵城下胜出战皆防金兵分四靣攻之胜募兵登城以御矢石如雨者七日金兵死伤多遁去　乙夘刘锜引兵屯扬州遣统制王刚中以兵五千屯寳应己巳起复成闵为京湖制置使莭制两路军马　九月金主亮大举入侵亮分诸道兵为三十二军置左右大都督及三道都统制府以摠之以賔都为左大都督李通副之赫舍哩良弼为右大都督乌延富勒珲副之苏保衡为浙东道水军都统制完顔郑家副之由海道径趋临安刘萼为汉南道行营兵马都统制进自蔡州以瞰荆襄图克坦喀齐喀为西蜀道行营兵马都统制由鳯翔趋大散闗驻军以俟后命左监军图克坦津别将兵二万入淮隂金主亮召诸将授方畧赐宴于尚书省命后图克坦氏与太子光英居守张浩萧玉敬嗣晖留治省事亮戎服乘马具装起行妃嫔皆从众六十万号百万氊帐相望钲鼓之声不絶李通造浮梁于淮水之上将自清河口入淮东逺近大震　庚辰诏刘锜王权李显忠戚方备清河颍河涡河口　丁亥高平人王友直起兵复大名遣使入朝友直幼从父佐防志复中原闻金主亮渝盟乃结豪杰谓之曰权所以济事权归于正何害于理即矫制自称河北等路安抚制置使以其徒王任为副使徧谕州县勤王未几得众数万制为十三军置统制等官以统之进攻大名一鼓而克抚定众庶谕以绍兴年号遣人入朝未几自夀春来归诏以为忠义都统制　冬十月金主亮渡淮虑魏胜睨其后分军数万围海州防李宝帅舟师由海道将拒敌于胶西胜遣人邀之寳遡风至东海慷慨厉士卒赴援与胜同撃金兵于西桥败之胜还守北闗金兵逼闗胜登闗门张乐饮酒犒军士令固守勿出战逾时乃少遣士出凭险隘撃之金人知不可攻率军转而渡河袭闗后胜敛兵入城金人欲过沙堰圜城为营胜先已据堰拒之寻以单骑逐敌于东门外大声叱之金骑五百皆望风退胜又追十数里金兵骇散明旦乗昏雾四面薄城急攻胜竭力捍御城上镕金液投火牛金兵不能前多死伤乃拔砦走辛丑刘锜以兵驻清河口扼金师金人以氊裹船载
　　粮而来锜使善没者凿沉其舟金人自涡口渡淮锜次于淮阴列兵运河岸以扼之　丁未金人立曹国公乌噜为帝于辽阳更名雍金主亮自发汴京将士在道多亡归者哈斯罕明安福夀高忠建卢万家博索路总管黙音东京穆琨锦珠等始受甲于大名即举部亡归从者至二万余皆公言于路曰我辈今往东京立新天子矣时东京留守乌噜许王鄂尔多之子太祖之孙也性仁孝沉静明达众心归之亮尝使摩啰欢图淮北诸王乌噜闻而忧惧防故吏鲁尔锦自汴还具言金主杀母等事且曰将遣使害宗室兄弟矣乌噜益惧谋于其舅兴元少尹李石石劝乌噜先杀副留守高存福乌噜遂执存福将杀之适福夀等以军入东京乃共杀存福等乌噜遂御宣政殿即位大赦改元大定下诏暴亮罪恶十事追尊鄂尔多为帝　戊申刘锜遣都统王权措置淮西权不从锜节制闻金兵大至即弃庐州退屯昭闗兵皆溃锜闻之遂自淮隂退还扬州金主亮入庐州权自昭闗退保和州　呉拱成闵遣兵复唐邓诸州　丁巳帝闻王权败召杨存中至内殿议御敌之防因命存中就陈康伯议欲航海避敌康伯延之入解衣置酒帝闻之已自寛明日康伯入奏曰闻有劝陛下幸越趋闽者审尔大事去矣盍静以待之一日帝忽降手诏曰如敌未退散百官康伯焚诏而后奏曰百官散主势矣帝意既坚康伯乃请下诏亲征帝从之诏防有云惟天惟祖宗既共昌于基运有民有社稷敢自逸于燕安又云岁星临于呉分定成淝水之勲鬬士倍于晋师可决韩原之胜帝次平江以叶义问督视江淮军马中书舍人虞文叅賛军事寻以杨存中为御营宿卫使　金人陷真州统制邵宏渊逆战败走　庚申王权退屯采石金主亮入和州以梁山泺水涸先所造战不得进命李通复造船督责苛急将士日夜不得休息坏城中民居以为材木煮死人膏为油用之　乙丑金人陷掦州刘锜以舟渡真掦之民于江南留屯洲金人来争锜命歩将呉超员琦王佐等拒之于皂角林锜陷重围下马死战佐以歩卒设伏林中金人既入张弩俄发金人以运河岸狭非骑兵之利稍稍引去追击大破之斩其统军高景山　丙寅李宝大破金人于陈家岛杀其将完颜郑嘉努宝既解海州之围遂与其子公佐引舟师至胶西石臼岛敌舟已出海口泊陈家岛相拒仅一山时北风盛宝祷于石臼神风来自柂楼中如钟铎声众咸引舟握刅待战敌操舟者皆中原遗民遥见宝绐敌兵入舟使不知王师猝至风驶舟疾过山薄敌鼓声震荡海波腾跃敌大惊掣矴举防防皆油缬绵亘数里风浪卷聚一隅无复行次宝命火箭射之烟焰随发延烧数百艘火所不及者犹欲前拒宝叱壮土跃登其舟以短兵击杀之降其众三千余人斩其帅完顔郑嘉努等六人擒倪询等上于朝获其统军符印与文书噐甲粮斛以万计余物众不能举者悉焚之火四昼夜不灭　十一月壬申召张浚判建康先是秦桧既主和晏然不复以边事为意浚欲力论时事以其母计氏年髙言之必祸计氏知之诵其父咸绍圣初制防曰臣宁言而死于斧不忍不言而负陛下浚意遂决上防言当今事势如养大疽于头目心腹之间不决不止迟则祸大而难治疾则祸轻而易治惟陛下谋之于心断之于独谨察情伪预备仓卒庶几社稷安全不然后将噬脐事下三省桧大怒贬浚连州居住及桧死朝廷复以和为可恃如桧时浚方居丧防星变求言浚虑金数年间必求衅用兵而吾方溺于宴安莫为之备沈该万俟卨居相位尤不厌天下望自以大臣义同休戚不敢以丧为嫌复上防极言台諌论浚名在罪籍倡异议以动国是复贬永州居住至是殿中侍御史陈俊卿上防极言浚忠荩帝悟乃有是命　召王权赴行在以李显忠代将其军　金人犯洲时刘锜病甚求解兵柄留其侄中军统制刘汜以干五百人塞洲李横以八千人固守诏锜还镇江专防江于是尽失两淮之地金人攻围益急汜以克敌弓射却之叶义问至镇江见锜病剧以李横权锜军遂督兵渡江众以为不可义问强之汜请出战锜不从汜拜家庙而行金人鐡骑奄至江上汜先退李横以孤军不能当亦却失其都统制印横左军统制魏俊右军统制王方死之横汜仅以身免义问闻之乃陆走趋建康　乙亥金主亮临江筑台自被金甲登台杀黒马以祭天以一羊一豕投于江中召璸都等谓之曰舟楫已具可以济江矣富勒珲曰臣观宋舟甚大我舟小而行迟恐不可济亮怒曰尔昔从梁王追赵构入海岛岂皆大舟耶誓明日渡江晨炊玉麟堂先济者与黄金一两亮置黄旗红旗于岸上以号令进止时叶义问命虞允文往芜湖迎李显忠交王权军且犒师允文至采石权已去显忠未来敌骑充斥官军三五星散解鞍束甲坐道傍皆权败兵也允文谓坐待显忠则误国事遂立召诸将勉以忠义曰金帛告命皆在此以待有功众曰今既有主请死战或谓允文曰公受命犒师不受命督战他人壊之公受其咎耶允文叱之曰危及社稷吾将安避乃命诸将列大阵不动分戈船为五其二并东西岸其一驻中流藏精兵待战其二藏小港备不测部分甫毕敌已大呼亮操小红旗麾数百船絶江而来瞬息之间抵南岸者七十艘直薄官军军小却文入阵中抚统制魏俊之背曰汝胆畧闻四方立阵后则儿女子尔俊即挥双刀出士殊死战中流官军以海防船冲敌舟皆平沈敌半死半战日暮未退防有溃卒自光州至允文授以金鼓从山后转出敌疑援兵至始遁文又命劲弩尾击追射大败之金兵还和州凡不死于江者亮悉敲杀之防报曹国公已即位于东京改元大定亮拊髀叹曰朕本欲平江南改元大定此非天乎因出其素所书取一戎衣天下大定改元事以示羣臣遂召诸将帅谋北还且分兵渡江李通曰陛下亲征深入异境无功而还若众散于前敌乗于后非万全计若留兵渡江车驾北还诸将亦将解体今燕北诸军近辽阳者恐有异志宜先发兵渡江敛舟焚之絶其归望然后陛下还南北皆指日而定矣亮然之文知亮败明当复来夜半部分诸将分海舟缒上流别遣盛新以舟师截金人于杨林河口明旦敌果至因夹击之复大败焚其舟三百敌遣伪诏来谕王权似有宿约者文曰此反间也乃复书言权因退师已寘宪典新将李显忠也愿快战以决雌雄亮得书大怒遂焚其龙鳯舟斩梁汉臣及造舟者二人率其军趋扬州使符宝郎耶律满达护神果军扼淮渡凢自军中还至淮上无都督府文字皆杀之　丁亥刘锜以疾罢李显忠至采石虞允文语之曰敌入扬州必与洲兵合京口无备我当往公能分兵相助乎显忠分万六千与之允文遂还京口时敌屯重兵滁河造三牐储水深数尺塞洲口杨存中成闵邵宏渊诸军皆集京口凡二十余万允文以战舰数少不足用聚材改治之命张深守滁河口扼大江之冲以苖定驻下蜀为援且谒刘锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣以疾笃召还提举万夀观诏以成闵等为招讨使闵淮东李显忠淮西呉拱湖北京西乙未金主亮至洲居于龟山寺虞允文与杨存中临江按试命战士踏车船中流上下三周金山囘转如飞敌持满以待相顾骇愕亮笑曰纸船耳有一将跪奏南军有备不可轻愿驻州徐图进取亮怒杖之五十召诸将约以三日济江否则尽杀之骁骑高僧欲诱其党以亡事觉亮命众刃剉之乃下令军士亡者杀其富勒坚富勒坚亡者杀其穆琨穆琨亡者杀其明安明安亡者杀其总管由是军士益危惧亮又令军中运鸦鹘船于洲期以明日渡江敢后者死众欲亡归乃决计于浙西都统制耶律元宜及明安唐古乌叶且曰前阻淮渡皆成擒矣比闻辽阳新天子即位不若共行大事然后举军北还元宜然之期诘旦卫军番代即行事黎明元宜等帅诸将以众薄亮营亮闻乱意宋兵奄至揽衣遽起箭入帐中亮取视之愕然曰乃我兵也近侍大庆山曰事急矣当出避之亮曰走将安往方取弓已中箭仆地延安少尹纳哈塔斡里雅布先刃之手足犹动遂缢死之军士攘取行营服用皆尽乃取骁骑指挥使大磐衣巾裹其尸而焚之收其妃嫔及李通郭安国图克坦永年梁珫大庆山等皆杀之元宜自为左领军副大都督使人杀太子光英于汴退军三十里遣人持檄诣镇江军议和未几金军在荆襄两淮者皆抜栅北还初金人之犯边也郑樵言岁星分在宋金主将自毙至是果然金主雍知亮杀趋入燕京　十二月成闵李显忠收复两淮州郡　张浚至建康先是浚被召至岳阳买舟冐风雪而行时金兵充斥浚遇东来者云敌兵方盛焚采石烟焰涨天慎毋轻进浚曰吾赴君父之急知直前求乗舆所在而已时长江无一舟敢行北岸者浚乗小舟径进过池阳闻金亮败余众犹二万屯和州李显忠兵在沙上浚往犒之一军见浚以为从天而下浚犒军毕即趋建康先牒通判刘子昻办行宫仪物至是遂请车驾临幸帝从之　戊申帝如建康张浚迎拜道左卫士见浚无不以手加额浚起复用风采隠然军民皆倚以为重
　　三十二年春正月山东人耿京起兵复东平时金亮既死中原豪杰并起京据东平自称东平节度使以厯城人辛弃疾掌书记弃疾劝京来归京遣弃疾奉表诣行在帝大喜厚赉之以京知东平府　金主雍下令散南征之众以髙忠建为报谕宋国使且告即位　二月癸夘帝发建康濒行谓张浚曰卿在此朕无北顾忧矣御史呉芾言建康可以控带防汉经畧淮甸大驾宜留以系中原之望若还临安则西北之势不能相从矣不从闰月辛弃疾至山东值耿京将张安国已杀京降金
　　弃疾还至海州与众谋曰我縁主帅来归朝不期事变何以复命乃约李宝统制王世隆忠义人马全福等径趋金营即帐中防安国献于临安斩之诏授弃疾江淮判官　夏四月戊子金高忠建至临安议遣使报聘且贺即位工部侍张阐请遣使之命正敌国之礼彼或不从则有战耳如此则中国之威可以复振帝然之遂遣洪迈充贺登极使帝谓执政曰向日讲和本为梓宫太后虽屈已卑辞有所不惮今两国之盟已絶宜正名画境朝仪岁币当先定之迈乃奏接伴礼仪十有四事既而忠建责事以臣礼及取新复州郡陈康伯以义折之乃止迈行书用敌国礼帝手札赐迈曰祖宗陵寝隔濶三十年不得以时洒扫祭祀心实痛之若彼能以河北见归必欲居尊如故正复屈己亦何所惜迈奏言山东之兵未觧则两国之好不成至燕金阁门见国书不如式即令于表中改陪臣二字朝见之仪必欲用旧礼迈执不可金鎻使馆三日水浆不通及见金人语不逊欲留迈张浩不可乃遣还　金人复攻海州镇江都统张子盖及魏胜败之金人复遣乌津太师发诸路兵二十余万攻海州先遣一军自州西南断胜军饷道胜择劲悍三千余骑拒于石阐堰金军不能进逮夜始还留千人备险隘金兵十万来夺胜率众鏖战杀数千人余皆遁去胜还入城无何金兵环城围数重胜与郭蔚分兵备御或独出扰之使不得休息又夜发兵刼其营或焚其攻具既而金人并力急攻胜告急于李宝宝以闻命张子盖赴援进次石湫堰金人陈万骑于河东子盖率精鋭数千骑击之统制张汜畧陈中流矢死子盖曰事急矣奋臂大呼驰入阵胜等继之殊死战贼大败拥溺石湫河死者半围遂解　六月罢三招讨司以金人议和故也初李显忠隂结金都统萧琦为内应请出师欲自宿亳趋汴由汴京以通闗陜闗陜既通则鄜延一路熟知显忠威名必皆响应且欲起其旧部曲数万以取河东防诏罢兵乃止显忠初名世辅绥德青涧人世为苏尾九族都巡检使年十七随父永竒出入行阵以勇防知名先是金人陷延安授永奇父子官永奇聚泣曰我宋臣也世受国恩乃为彼用耶防刘豫令世辅帅马军赴东京永竒密戒之曰汝若得乗机即归本朝无以我故贰其志事成我亦不朽矣世辅至东京从乌珠以万骑猎淮上世辅令呉俊徃探淮水可渡马处欲执乌珠归朝俊还世辅驰问之为竹刺伤马而止乌珠授世辅知同州世辅至鄜省父永竒曰同州入南山乃金人徃来驿路汝可于此擒其酋渡洛渭由商虢归朝第报我知我当以兵取延安而归金萨里罕至同州世辅以计执之驰出城至洛河舟后期不得渡与追骑屡战皆防世辅憩髙原望追骑益多萨里罕搏颊求哀世辅乃与折箭为誓不得杀同州人及害我骨肉萨里罕许之遂推之下追兵争救得免世辅携老防长驱而北至鄜城急遣人告永竒永竒即挈家出城至马趐谷为金人所及家属三百口皆遇害世辅仅以二十六人奔夏既至夏人问其故世辅泣具言父母妻子之亡切齿疾首恨不即死愿得二十万众生擒萨里罕取陜西五路归于夏夏主以世辅为延安经畧使与其臣王枢伊特阿同出师时绍兴九年五月也世辅至延安总管赵惟清大呼曰鄜延今复归朝已有赦书世辅取赦文观之因与官属列拜大夫乃以旧部八百余骑徃见王枢伊特阿谕之曰世辅已得延安府见讲和赦书招抚可以本部军归国伊特阿不从曰初经畧乞兵来取陜西既到此乃令我归耶世辅知势不可乃出刀斫伊特阿不及擒王枢缚之夏人以铁鹞子军来世辅以所部驱之驰挥双刀所向披靡夏兵大溃世辅揭榜招兵得骁勇万人乃擒害其父母弟侄者斩于东市行至鄜州有马歩军四万余遂见呉玠于河池寻之行在帝抚劳再三赐名显忠



　　宋史纪事本末巻十八
&lt;史部,纪事本末类,宋史纪事本末&gt;
　　钦定四库全书
　　宋史纪事本末巻十九
　　明　冯　　原编
　　陈邦瞻　増辑
　　建炎绍兴诸政【朝臣言事附】
　　髙宗建炎二年五月定诗赋经义试士法初元祐中科举以经义诗赋兼取绍圣以来罢试诗赋至是命参酌元祐科举条制定试士法中书省请习诗赋举人不兼经义习经义人止习一经解试省试并计数各取通定髙下殿试仍对防三道故事廷试上十名内侍先以巻奏定髙下帝曰取士当务至公岂容以己意升降自今勿先进巻
　　三年夏四月禁内侍干预朝政不得与主兵官交通及馈遗假贷借役禁军外官非亲戚亦不得徃还违者处以军法　重正三省官名自元丰肇建三省凡军国事中书揆而议之门下审覆之尚书承行之三省皆不置官长以左右仆射兼两省侍郎二相既分班进呈首相遂不复与朝廷议论元祐初司马光乃请令三省合班奏事分省治事至是从吕頥浩之言诏左右仆射并同中书门下平章事改中书门下侍郎为参知政事省尚书左右丞三省始合为一　六月以乆雨恒隂诏郎官以上言阙政司勲员外郎赵上疏曰自熈寜间王安石用事变祖宗之法而民始病假辟国之谋造生边患兴理财之政穷困民力设虗无之学败壊人材至崇寜蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之缺莫大于此帝从之遂罢安石配享寻下诏以四失罪已一曰昧经邦之大畧二曰昧戡难之逺图三曰无绥人之德四曰失驭臣之柄仍榜朝堂徧谕天下使知朕悔过之意中丞张守上疏曰陛下处宫室之安则思二帝母后穹庐毳幕之居享膳羞之奉则思二帝母后羶肉酪浆之味服细暖之衣则思二帝母后穷边絶塞之寒操予夺之柄则思二帝母后语言动作受制于人享嫔御之适则思二帝母后谁为使令对臣下之朝则思二帝母后谁为尊礼思之又思兢兢业业圣心不倦而天不为之助顺者万无是理也今罪己之诏数下而天未悔祸实有所未至耳　七月广州教授林勲上本政书十三篇言国朝兵农之政率因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十畆其有羡田之家毋得市田其无田与游惰末作者皆驱之使为农以耕田之羡者而杂纽钱糓以为十一之税米二税之数视唐増至七倍今本政之制每十六夫为一井提封百里为三千四百井率税米五万一千斛钱石二千缗每井赋二兵马一匹率为兵六千八百人马三千四百匹岁取五之一以为上畨之额以给征役无事则又分为四畨以直官府以给守卫是民凡三十五年而役使一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县岁收绢四千余疋绵三千四百斤非乡则布六尺麻二两所收视绢绵率倍之行之十年则民之日筭官之酒酤与凡茶盐香矾之榷皆可弛以予民其説甚备书奏以勲为桂州节度使掌书记其后勲又献比较书二篇大略谓桂州地东西六百里以古尺记之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人今桂州垦田约万四十二顷丁二十一万六千六百一十五税钱万五千余缗苖米五万二百斛有奇州县官不满百员官兵五千一百人盖土地荒芜而游手末作之人众是以地利多遗财用不足皆本政不修之故当世论者皆韪其言
　　绍兴元年九月知潮州汪藻上言本朝实録自艰难以来金匮石室之藏无复存者伏覩列圣自哲宗皇帝而上皆有成书流传人间颇有真本朝廷已收而藏之御府矣若太上皇帝渊圣皇帝及陛下建炎改元至今三十余年并无日厯臣窃惟自古无国无史史未尝一日无书晋谓之乘楚谓之梼杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及本朝宰相皆兼史官其重如此故书榻前议论之辞则有时政记録柱下见闻之实则有起居注类而次之谓之日厯脩而成之谓之实録所以广记备言成一代之典也若旷三十年之乆漫无一字之传将何以示来世乎此其不可不纂述一也韩宣子适鲁见易象与春秋曰周礼尽在鲁矣吾今乃知周公之德与周之所以王则国家守文者不可无史萧何入秦先收丞相御史律令图书藏之沛公具知天下阸塞戸口多少强弱处民所疾苦以何得秦图书也则国家创业者不可无史今陛下躬受天命虽名中兴实兼创业守成之事乃一代典章残阙如此恐于理未安此其不可不纂述二也恭惟太上皇帝渊圣皇帝縁奸臣误朝驯至遐狩今若无书纪实恐千载之后徒见一朝陵迟之祸亟不知二圣积累之功深兹事非细羣臣当任其责此其不可不纂述三也自古史官无所不録况三十年之间朝廷之设施豪杰之谋谟政事之兴废人材之进退礼文之因革法度之罢行岁事之丰凶羌戎之服叛有本有末有源有流一法弛而不书则一法熄一事略而不载则一事隳且当时羣臣间有在者以为忠贤耶不着其素行安知其可嘉以为邪佞不条其宿奸安知其可弃茍因散逸遂废其书岂孔子史阙文之义哉此其不可不纂述四也公羊传曰所见异词所闻异词所传闻异词孔子作春秋于定哀则其事详于隠庄则其事略圣人犹尔况其他乎中原失守三见闰矣及今耳目所接尚可追求更数年间事将湮没虽有良史莫知所凭况比年风俗之衰公论不立士大夫取予皆出爱憎因一事为一人而著书行世者多矣若不乘时订正则数世之后信以传信疑以传疑是非混淆白赤颠倒则小人之説行而君子受其诬矣可不惧哉此其不可不纂述五也臣政和中为著作佐郎修太上皇帝日厯东观凡例臣得预闻今所领州又幸经兵火之余独不残燬视诸故府案牍具存如御笔手诏赏功罚罪之文尚班班可考失今不辑臣实惜之古之有国家者虽在颠沛中史官不废伏望许臣郡政之余将本州所有文字截自元符庚辰自建炎己酉三十年间分年编类缮写进呈以备修日厯官采择帝从之即以命藻后因綦崇礼言专以其事付史官
　　三年二月召知栁州常同还同首论朋党之祸自元丰新法之行始分党与邪正相攻五十余年章惇倡于绍圣之初蔡京和于崇宁之后元祐臣僚窜逐贬死上下蔽蒙养成邉敌之祸今国歩艰难而分朋缔交背公死党者固自若也恩归私门不知朝廷之尊重报私怨宁复公议之顾臣以为欲破朋党先明是非欲明是非先辩邪正则公道开而奸邪息矣上曰朋党亦难破同对曰朋党之结葢縁邪正不分君子小人皆有党而所以为党则异君子之党协心济国小人之党挟私害公且如元祐臣僚中遭谗谤窜殛流死而后祸乱成今在朝之士犹谓元祐之政不可行元祐子孙不可用上曰闻有此论同对曰祸乱未成元祐臣僚固不能以自明今则是非定矣尚犹如此葢今日士大夫犹宗京黼等倾邪不正之论朋党如此公论何自而出愿陛下始终主张善类勿为小人所惑四年夏四月以范冲直史馆重修神宗哲宗实録冲祖禹之子也先是隆祐太后生辰置酒宫中从容谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足传信吾意在天之灵不无望于帝也帝悚然至是召冲直史馆重修神宗哲宗实録冲乃为神宗考异明示去取旧文以墨书删去者以黄书新修者以朱书世号朱墨史又为哲宗辨诬録由是二史得其正而奸臣情状益着既又除常同为起居郎中书舍人史馆修撰且谕之曰是除以家世传闻多得事实故也一日奏事上愀然曰向昭慈尝言宣仁有保佑大功哲宗自能言之止为宫中有不得志于宣仁者因生诬谤欲辩白其事须重修实録具以保立劳効昭示来世此朕选卿意也同乞以所得圣语宣付史馆仍记于实録巻末　十一月以金齐兵退诏前宰执议攻战备御措置绥懐之方李纲上防曰陛下勿以敌退为喜而以仇敌未报为可愤勿以东南为安而以中原未复为可耻勿以诸将屡捷为可贺而以军政未修士气未振为可虞议者或以敌马既退当遂用兵为大举之计臣窃以生理未固而欲浪战以侥幸非制胜之术也汉高祖先保闗中故能东向与项籍争光武先保河内故能降赤眉铜马之属唐肃宗保灵武故能破安史而复两京今朝廷以东南为根本茍不大修守备先为自固之计何以能万全而制敌议者又谓敌人既退当且保据一隅以茍目前之安臣又以为不然秦师三伐晋以报殽之师诸葛亮佐蜀连年出师以图中原不如是不足以立国高祖在汉中谓萧何曰吾亦欲东光武破隗既平陇复望蜀此皆以天下为度不如是不足以混一区宇戡定祸乱况祖宗境土岂可坐视沦陷不思恢复若今岁不征明年不战使敌势益张而吾之所紏合精鋭士马日以耗散何以图敌唯宜于防守既固军政既修之后即议攻讨乃为得计其守备之宜则当料理淮甸荆襄以为东南屏蔽夫六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文拓跋之盛卒不能窥江表后唐李氏有淮南则可以都金陵其后淮南为世宗所取遂以削弱近年以来大将拥重兵于江南官吏守空城于江北虽有天险而无战舰水军之制故敌人得以侵扰窥伺今当于淮之东西及荆襄置三大帅屯重兵以临之分遣偏师进守支郡加以战舰水军上连下接自为防守则藩篱之势成守备之宜莫大于是然后可议攻战之利分责诸路大帅因利乘便收复京畿以及故都断以必为之志而勿失机防则以弱为强取威定乱逆臣可诛强敌可灭攻战之利莫大于是若夫万乘所居必择形胜以为驻跸之所臣昔举天下形势而言谓闗中为上今以东南形势而言则当以建康为便今者旧都未复莫若权于建康驻跸治城池修宫阙立官府剏营壁使粗成规模以待巡幸此措置之所当先也至于西北之民皆陛下赤子荷祖宗涵养之深其心未尝忘宋特制于强敌不能自归天威震惊必有愿为内应者宜优加抚循使陷溺之民知所依怙益坚戴宋之心此绥懐之所当先也臣窃观陛下临御九年国不辟而日蹙事不立而日壊将骄而难御卒惰而未练国用匮而无赢余之蓄民力困而无休息之期使陛下忧勤虽至而中兴之效邈乎无闻则羣臣误陛下之故也陛下观近年以来所用之臣慨然敢以天下之重自任者几人平居无事小亷曲谨似可无过忽有扰攘则错愕无所措手足不过奉身以退天下安危之重委之陛下而已有臣如此何补于国而陛下亦安取此大槩近年闲暇则以和议为得计而以治兵为失防仓卒则以退避为爱君而以进御为误国上下偷安不为长乆之计国势益弱职此之由今天啓宸衷悟前日和议退避之失亲临大敌天威所临使北军数十万之众震怖不敢南渡濳师宵奔则和议之与治兵退避之与进御其效槩可见矣然敌兵虽退未大惩创安知其秋高马肥不再来扰我疆埸使疲于奔命哉臣夙夜为陛下思所以为善后之防惟自昔创业中兴之主必躬冒矢石履行阵而不避故髙祖既得天下击韩王信陈豨黥布未尝不亲行光武自即位至平公孙述十三年间无一岁不亲征本朝太祖太宗定维扬平泽潞下河东皆躬御戎辂真宗亦有澶渊之行措天下于大安此谓始忧勤而终逸乐也若夫退避之防可暂而不可常可一而不可再退一歩则失一歩退一尺则失一尺往时自南都退至维则河北河东闗陜失矣自维退至江浙则京东西失矣万一敌骑南牧将复退避不知何所而可乎航海之防万乘冒风涛不测之险此又不可之尤者也惟当于国家闲暇之时明政刑治军旅选将帅修车马备噐械峙糗粮积金帛敌来则御俟时而奋以光复祖宗之大业此最上防也臣愿陛下自今以往勿复为退避之计臣又观古者敌国善邻则有和亲仇讐之邦鲜复遣使岂不以衅隙既深终无讲好修睦之理故耶东晋渡江石勒遣使于晋元帝命焚其币而却其使彼遣使来且犹却之此何可往金人造衅之深知我必报其措意为何如而我方且卑辞厚币屈体以求之其不推诚以见信决矣噐币礼物所费不赀使轺往来坐索士气而又邀我以必不可从之事制我以必不敢为之谋是和卒不成而徒为此扰扰也况于吾自治自强之计动辄相妨臣愿自今以往勿复遣和议之使二者既定择所当为者一切以至诚为之俟吾之政事修仓廪实府库充噐用备士气振力可有为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方协力将士用命虽强敌不足畏逆臣不足忧此特在陛下方寸间耳臣昧死上条六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天威何谓信任辅弼夫兴衰拨乱之主必有同心同德之臣相与有为如元首股肱之于一身父子兄弟之于一家乃能协济今陛下选于众以图任遂能捍御大敌可谓得人矣然臣愿陛下待以至诚无事形迹乆任以责成功勿使小人得以间之则君臣之美垂于无穷矣何谓公选人材夫治天下者必资于人才而创业中兴之主所资尤多何则继体守文率由旧章得中庸之才亦足以共治至于艰难之际非得卓荦瓌玮之才则未易有济是以大有为之主必有不世出之才参赞翊佐以成大业然自昔抱不羣之才者多为小人之所忌嫉或中之以黯闇或指之为党与或诬之以大恶或摘之以细故而以道事君者不可则止难于自进耻于自明虽负重谤遭深谴安于义命不复自辩茍非至明之主深察人之情伪安能辩其非辜哉陛下临御以来用人多矣世之所许以为端人正士者往往闲废于无用之地而陛下寤寐侧席有乏材之叹盍少畱意而致察焉何谓变革士风夫用兵之与士风似不相及而实相为表里士风厚则议论正而是非明朝廷赏罚当功罪而人心服考之本朝嘉祐治平以前可知已数十年来奔竞日进论议狥私邪説利口足以惑人主之听元祐大臣持正论如司马光之流皆社稷之臣也而羣枉嫉之指为奸党颠倒是非政事大壊驯致靖康之变非偶然也窃观近年士风尤薄随时好恶以取世资潝訿成风岂朝廷之福哉大抵朝廷设耳目及献纳论思之官固许之以风闻至于大故必湏覈实而后言使其无实则诬人之罪伏谗搜慝得以中害善良皆非所以修政也何谓爱惜日力夫创业中兴如建大厦堂室奥序其规模可一日而成鸠工聚材则积累非一日所致陛下临御九年于兹境土未复僣逆未诛仇敌未报尚稽中兴之业者诚以始不为之规模而后不为之积累故也边事粗定之时朝廷所推行者不过簿书期防不切之细务至于攻讨防守之防国之大计皆未尝畱意夫天下无不可为之事亦无不可为之时惟失其时则事之小者日益大事之易者日益难矣何谓务尽人事夫天人之道其实一致人之所为即天之所为也人事尽于前则天理应于后此自然之符也故创业中兴之主尽其在我而已其成功归之于天今未尝尽人事敌至先自退屈而欲责成于天其可乎臣愿陛下诏二三大臣协心同力尽人事以听天命则恢复土宇剪屠鲸鲵迎还两宫必有日矣何谓寅畏天威夫天之于王者犹父母之于子爱之至则所以为之戒者亦至故人主之于天戒必恐惧修省所以致其寅畏之诚比年以来荧惑失次太白昼见地震水溢或乆隂不雨或乆雨不霁或当暑而寒乃正月之朔日有食之此皆天意眷佑陛下叮咛反覆以致告戒惟陛下推至诚之意正厥事以应之则变灾而为祥矣凡此六者皆中兴之业所闗而陛下所当先务者今朝廷人才不乏将士足用财用有余足为中兴之资陛下春秋鼎盛欲大有为何施不可要在改前日之辙断而行之耳昔唐太宗谓魏徴为敢言徴谢曰陛下导臣使言不然其敢批逆鳞哉今臣无魏徴之敢言然展尽底蕴亦思虑之极也惟陛下赦其愚直而取其惓惓之忠防奏上为赐诏褒谕然不能用
　　五年二月置总制司先是帝在扬州四方贡赋不以期至吕頥浩叶梦得等言政和间陈亨伯为转运使创经制钱大率添酒价増税额官卖契纸与凡公家出纳每千收头子钱二十三文其后行之东南及京东西河北岁入数百万缗所补不细今边事未宁费用日广请复行之诸路一岁无虑数百万计贤于缓急暴敛多矣帝从之至是又因经制之额増析为总制钱岁収至七百八十余万缗戸部侍张致逺言陛下欲富国强兵大有为于天下愿诏大臣力务省节明禁奢侈自朝廷始员额可减者减之司属可并者并之使州县无用归其余于监司监司无用归其余于朝廷朝廷无枉费日积月聚惟军需是虑中兴之业可致帝善其言十四年三月太学孔子庙成司业高闳表请临视帝从之遂视太学止辇于圣殿门外歩趋升降退御敦化堂命礼部侍郎秦熺执经高闳讲易泰卦胡宏移书责闳曰太学明人伦之所在也太上皇帝刼制于强敌生往死归此臣子痛心切骨卧薪尝胆宜思所以必报之大讐也太母天下之母其纵释乃在金人此中华之大辱臣子所不忍言也而柄臣乃敢欺天罔人以大讐大辱为大恩师儒之臣既不能建大论明天人之理以正君心乃阿谀柄臣希合风防求举太平之典又从而为之词欺防孰甚焉
　　十六年春正月帝亲飨先农于东郊行籍田礼诏曰朕惟兵兴以来田畆多荒故不惮卑躬与民休息今疆埸罢警流徙复业朕亲耕籍田以先黎庶三推复进劳赐耆老嘉与世跻于富厚昔汉文帝频年下诏首推农事之本至于上下给足减免田租光于史册朕心庶几焉十八年秋七月寛诸郡杂税帝曰人知取之为取而不知予之为取若稍与展免俟家给人足税敛自然易办于是蠲庐光二州上供钱米汀漳二州秋税处州三县被水民家防绢鄂州旧额绢各一年又蠲四川积贷常平钱十三万缗京西路请佃田租及州县塲务税钱二十四年八月禁百官避轮对自秦桧擅政以来屏塞人言蔽上耳目一时献言者非诵桧功德则讦人语言以中伤善类欲有言者恐触忌讳仅论销金铺翆乞禁鹿胎冠子之类以塞责而已故皆避免轮对至是上乃谕执政曰百官轮对正欲闻所未闻近轮对者多谒告避免可令检举约束
　　二十五年十二月诏曰台諌风宪之地□用非其人党于大臣济其喜怒殊非耳目之寄朕今亲除公正之士以革前弊继此者宜尽心乃职毋合党缔交败乱成法当谨兹戒毋自贻咎　陈邦瞻曰建炎绍兴之间其时事可谓亟矣然君臣之所欲有为者槩可覩也李纲曰边事粗定之时朝廷所推行不过簿书期防不切之细务至于攻讨防守之防国之大计皆未尝措意呜呼若是而犹望其戡大难成大功岂不难哉讲和之后人主耳目壅蔽虽欲自逹无由试读其约束轮对戒谕台諌二诏亦可悲矣
　　孝宗之立
　　髙宗绍兴二年春正月辛未育太祖后子偁之子伯琮于宫中元懿太子卒帝未有嗣范宗尹尝造膝请建太子帝曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵于是诏知南外宗正事令广选太祖后将育宫中防上虞县丞娄寅亮上书曰先正有言太祖舍其子而立弟此天下之大公周王薨章圣取宗室子育宫中此天下之大虑仁宗感悟其説召英宗入继大统文子文孙宜君宜王遭罹变故不断如带今有天下者陛下一人而已属者椒寝未繁前星不耀立无助有识寒心天其或者深戒陛下追念祖宗公心长虑之所及乎崇宁以来谀臣进説独推濮王子孙以为近属余皆谓之同姓遂使昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤德者视秩亲王俾牧九州以待皇嗣之生退处藩服庶几上慰在天之灵下系人心之望书奏帝读之大感叹至是选秦王德芳五世孙左朝奉大夫子偁之子伯琮入宫命张婕妤鞠之生六年矣其后呉才人亦请于帝乃复取秉义子彦之子伯命呉才人鞠之皆太祖后也寻以伯琮为和州防御使改名瑗五年夏四月封和州防御使瑗为建国公就学资善堂赵鼎请以行宫新作书院为资善堂命建国公听读且荐徽猷阁待制范冲兼翊善起居朱震兼赞读朝论二人极天下之选帝命瑗见之皆设拜寻以伯玖为和州防御使赐名璩时岳飞诣资善堂见瑗退而喜曰社稷得人矣中兴基业其在是乎飞前此亦防请建储云陈邦瞻曰余观岳少保请高宗建储事未尝不悲其
　　忠而惜其智也夫造膝密谋为宗社计虑根本此诚忠臣事然惟腹心大臣得为之非将帅任也智名勇略葢一世挟震主之威而居不赏之功斯已危矣犹欲与人父子间事乎矧苖刘之变实立明受帝庸主也岂能遽忘诸将而飞乃触其深忌安知谗人不以此为中伤地也史称赵鼎请正建国皇子之号秦桧曰欲立太子是谓陛下终无子也由此罪然则飞之不免葢可见矣
　　九年三月封和州防御使璩为崇国公听读于资善堂
　　十二年春正月进封建国公瑗为普安郡王崇国公璩为恩平郡王
　　十三年九月宗室左朝奉大夫子偁卒诏普安郡王解官持服
　　三十年二月甲戌以普安郡王瑗为皇子更名玮初帝知玮之贤欲立为嗣恐太后意所不欲迟囘乆之及后崩帝问吏部尚书张焘以方今大计对曰储嗣者国之本也天下大计无逾于此今两邸名分宜早定帝喜曰朕懐此乆矣开春当议典礼焘顿首谢至是荆州提刑狱范如圭掇至和嘉祐间名臣奏章凡三十六篇合为一书囊封以献请断以至公勿疑帝意遂决制授玮宁国军节度使开府仪同三司进封建王　丙午加恩平郡王璩开府仪同三司判大宗正事称皇侄
　　三十二年五月甲子立建王玮为皇太子初金亮南侵两淮失守朝臣多劝帝退避建王不胜其愤及帝下诏亲征玮请率师为前驱直讲史浩闻之入言于玮曰皇子不宜将兵因为草奏请扈跸以供子职帝亦欲玮徧识诸将遂命从幸金陵及还临安帝欲逊位陈康伯密赞大议乞先正名俾天下咸知圣意遂草立太子诏以进帝从之玮既立更名眘　六月庚午诏集议子偁封爵戸部侍汪应辰定其称曰太子本生之亲议入内降曰皇太子所生父可封秀王谥安僖母张氏为王夫人　乙亥帝降手札皇太子可即皇帝位朕称太上皇帝后称太上皇后退居德夀宫太子固譲不许　丙子遣中使召太子入禁中面谕之太子固辞即趋侧殿门欲还东宫帝勉谕再三乃止于是百官拜禅诏毕宰相率百僚固请太子遂即帝位班退上皇即驾之德夀宫帝歩出祥曦门冒雨掖辇以行及宫门弗止上皇麾谢再三且令左右掖以还顾羣臣曰付托得人吾无憾矣史臣曰髙宗恭俭仁厚以之继体守文则有余拨乱
　　反正则不足当其初立因四方勤王之师内相李纲外任宗泽天下之事宜无不可为者顾乃播迁穷僻坐失事机始惑于汪黄终制于秦桧偷安忍耻匿怨忘亲以贻来世之讥悲夫　丁丑帝朝太上皇帝于德寿宫戊寅大赦其文有曰凡今者发政施仁之目皆得之问安视膳之余天下诵之　庚辰帝五日一朝德寿宫太上皇不许自是月四朝
　　隆兴和议
　　高宗绍兴三十二年六月帝传位于太子太子即位七月帝手书召张浚入见浚至帝改容曰乆闻公名今朝廷所恃惟公因赐之坐浚从容言人主之学以心为本一心合天何事不济所谓天者天下之公理而已必兢业自持使清明在躬则赏罚举措无有不当人心自归敌讐可复帝悚然曰当不忘公言加浚少傅魏国公宣抚江淮浚见帝英武力陈和议之非劝帝坚意以图恢复欲遣舟师自海道捣山东命诸将出师犄角以向中原翰林学士史浩以濳邸旧臣时与枢密议欲城采石洲浚言不守两淮而守江干是示敌以削弱怠战守之气不若先城泗州浩不悦遂与有隙凡浚所防画浩多沮之　十一月金以布萨忠义为都元帅赫舍哩志宁副之时金主以朝廷欲正敌国礼乃诏忠义縂戎事居南京节制诸军复令志宁驻军淮阳忠义将行金主谕之曰宋若归侵疆贡礼如故则可罢兵忠义至汴简阅士卒分屯要害
　　孝宗隆兴元年春正月庚子以张浚为枢密使都督江淮东西路军马开府建康浚荐陈俊卿为江淮宣抚判官先是帝召俊卿及浚子栻赴行在浚附奏请帝临幸建康以动中原之心用师淮壖以为呉璘声援帝见俊卿问浚动静饮食颜貎曰朕倚魏公如长城不容浮言摇夺浚开府江淮参佐皆一时之选栻以少年内赞密谋外参庶务其所综画幕府诸人皆自以为不及及入奏事因进言曰陛下上念祖宗之讐耻下悯中原之涂炭惕然于中思有以振之臣谓此心之发即天理之所存也愿益加省察而稽古亲贤以自辅无使少息则今日之功可以立成帝嘉纳之三月壬辰金帅赫舍哩志宁以书来求海泗唐邓商州之地及岁币先是金人十万众屯河南声言规取两淮朝廷震恐张浚请以大兵屯盱眙泗濠庐备之至是志宁乃以书抵浚欲凡事一依皇统以来故约不然请会兵相见且遣富察栋摩大周仁屯虹县萧琦屯灵壁积粮修城将为南攻计　夏四月戊辰张浚被命入见帝锐意恢复浚乞即日降诏幸建康帝以问史浩浩对曰先为备守是为良规议战议和在彼不在此傥听浅谋之士时兴不教之师敌退则论赏以邀功敌至则敛兵而遁迹取快一时含寃万世及退诘浚曰帝王之兵当出万全岂可尝试以图侥侥复辩论于殿上浚因内引奏浩意不可囘恐失机防且谓金人至秋必为边患当及其未发攻之帝然其言乃议出师渡淮三省枢密院不预闻防李显忠邵宏渊亦献捣虹县灵璧之防帝命先图二城浚乃遣显忠出濠州趋灵璧宏渊出泗州趋虹县
　　五月甲辰李显忠及邵宏渊败金人于宿州乙巳史浩罢省中忽见邵宏渊出兵状始知不由三省径檄诸将浩语陈康伯曰吾属俱兼右府而出兵不预闻焉用相哉不去何待入对因奏陈康伯欲纳归正人臣恐他日必为子孙忧张浚锐意用兵若一失之后恐陛下不得复望中原因力乞罢王十朋论浩八罪曰懐奸误国植党盗权忌言蔽贤欺君讪上帝为出浩知绍兴府十朋再防论之予祠　李显忠自濠梁渡淮至陡沟金右翼都统萧琦用拐子马来拒显忠力战败之遂复灵璧显忠入城宣布德意不戮一人于是中原归附者接踵宏渊围虹乆不下显忠遣灵璧降卒开谕祸福金守将富察栋摩大周仁皆出降宏渊耻功不自已出防有降千戸诉宏渊之卒夺其佩刀显忠立斩之由是二将不协未几萧琦复降于显忠　丙午李显忠兵傅宿州城金人来拒显忠大败其众追奔二十余里邵宏渊至谓显忠曰招抚真闗西将军也显忠闭营休士为攻城计宏渊等不从显忠引麾下杨椿上城开北门不逾时抜其城宏渊等殿后趋之始渡濠登城城中巷战又从斩防数千人擒八千余人遂复宿州中原震动捷闻帝手书劳张浚曰近日边报中外鼓舞十年来无此克捷既而宏渊欲发仓库犒卒显忠不可移军出城止以见钱犒士士皆不悦诏以显忠为淮南京东河北招讨使宏渊副之　癸丑金赫舍哩志宁自睢阳引兵攻宿州李显忠击却之金巴萨复自汴率歩骑十万来攻宿州晨薄城下列大阵显忠谓宏渊并力夹击宏渊按兵不动显忠独以所部力战俄而敌大至显忠用克敌弓射却之宏渊顾众曰当此盛夏摇扇清凉且不堪况烈日被甲苦战乎人心遂摇无复鬬志至夜中军统制周宏鸣鼓大噪阳为敌兵至与邵世雍刘侁各以所部兵遁继而统制左师渊统领李彦孚亦遁显忠移军入城统制张训通张师颜荔泽张渊等以显忠宏渊不协各遁去金人乗虚复来攻城显忠竭力捍御斩首二千余积尸与牛马墙平城东北角敌兵二十余人已上百余歩显忠取军所执斧斫之敌始退却显忠叹曰若使诸军相与犄角自城外掩击则敌兵可尽敌帅可擒河南之地指日可复矣宏渊又言金添生兵二十万来傥我兵不返恐不测生变显忠知宏渊无固志势不可立叹曰天未欲平中原耶何沮挠如此遂夜引还甲寅至符离师大溃是举所丧军资器械略尽幸而金不复南时张浚在盱眙显忠往见浚纳印待罪浚以刘寳为镇江诸军都统制乃渡淮入泗州抚将士遂还扬州上防自劾　乙夘下诏亲征　癸亥张浚乞致仕初宿师之还士大夫主和者皆议浚之非帝赐浚书曰今日边事倚卿为重卿不可畏人言而懐犹豫前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治高邮巢县两城为大势修滁州闗山以扼敌冲聚水军淮隂马军寿春大饬两淮守备帝召浚子栻入奏事浚附奏曰自古有为之君心腹之臣相与协谋同志以成治功今臣以踪动輙掣肘陛下将安用之因乞骸骨帝览奏谓栻曰朕待魏公有加虽乞去之章日上朕必不许帝对近臣言必曰魏公未尝斥其名每遣使至督府必令视浚饮食多少肥瘠如何至是帝以符离师溃乃议讲和召汤思退为醴泉观使奉朝请癸酉下诏罪已于是尹穑附汤思退劾张浚遂降授浚江淮东西路宣抚使邵宏渊降官阶仍前建康都统制王十朋上防言臣素不识浚闻其誓不与敌俱生心实慕之前因轮对言金必败盟乞用浚陛下嗣位命督师江淮今浚遣将取二县一月三捷皆服陛下任浚之难及王师一不利横议蠭起臣谓今日之师为祖宗陵寝为二帝复讐为二百年境土为万姓保聚室庐非前代好大生事者比益当内修俟时而动陛下恢复志立固不以一衂为羣议所摇然异论纷纷浚既待罪臣其可尚居风宪之职乞赐窜殛因言臣闻近日欲遣龙大渊抚谕淮南信否上曰无之又言闻欲以杨存中为御营使上嘿然改除十朋吏部侍郎复出知饶州已夘贬李显忠官筠州安置　八月丙寅陈俊卿以张浚降秩徙治上防曰若浚不用宜别属贤将如欲责其后效降官示罚可也今削都督重权寘扬州死地如有奏请台諌沮之人情觧体尚何后効之圗议者但知恶浚而欲杀之不复为宗社计愿下诏戒中外协济使浚自效防入帝悟即复浚都督江淮军马浚遂以刘宝为淮东招抚使　戊寅金赫舍哩志宁复以书移三省密院求海泗唐邓泗州地及岁币称臣还中原归正人即止兵不然当俟农隙往战帝以付张浚浚言金强则来弱则止不在和与不和汤思退秦桧党也急于求和陈康伯周葵等皆上防谓敌意欲和则我军民得以休息为自治之计以待中原之变而图之是万全之计也工部侍张阐独曰彼欲和畏我耶爱我耶直欵我耳力陈六害不可许帝曰朕意亦然姑随宜应之丙戌遣卢仲贤持报书如金师云海泗唐邓等州乃正隆渝盟之后本朝未遣使之前得之至于岁币固非所较第两淮凋瘵之余恐未如数仲贤陛辞帝戒以勿许四郡而思退等命许之张浚奏仲贤小人多不可委信不听冬十月戊午命廷臣议金帅所言四事其説不一帝
　　曰四州地岁币可许名分归正人不可从　十一月己丑卢仲贤至宿州布萨忠义惧之以威仲贤惶恐言归当禀命遂以忠义贻三省密院书来上其画定四事一欲通书称叔侄二欲得唐邓海泗四州三欲岁币银绢之数如旧四欲归彼叛臣及归正人仲贤还帝大悔庚子汤思退奏以王之望充金国通问使龙大渊副之许割弃四州求减岁币之半初之望为都督府参赞军事奏言人主论兵与臣下不同惟奉承天意而已窃观天意南北之形已成未易相兼我之不可絶淮而北犹敌之不可越江而南也不若移攻战之力以自守自守既固然后随机制变择利而应之思退悦其言故奏遣之会右正言陈良翰言前遣使已辱命大臣不悔前失而复遣王之望是金不折一兵而坐收四千里要害之地今不可许四郡若岁币则俟得陵寝庶为有名今议未决而之望遽行恐其辱国不止于仲贤愿先驰一介往俟议决然后行未晚帝然之　癸丑以胡昉杨由义为金国通问所审议官张浚力言金未可和请帝幸建康以图进兵帝乃手诏王之望等并一行礼物并囘待命境上而令胡昉等先往谕金以四州不可割之意诏以和戎遣使大询于廷侍从台諌与议者凡十有四人主和者半可否者半胡铨独上议曰京师失守自汪伯彦黄濳善主和完颜亮之变自秦桧主和议者乃曰外虽和内不忘战此向来权臣误国之言也一溺于和不能自振尚能战乎　陈康伯等言金人来通和朝廷遣卢仲贤报之其所论最大者三事我所欲者削去旧礼彼亦肯从彼所欲者岁币如数我不深较其未决者彼欲得四州而我以祖宗陵寝钦宗梓宫为言未之与也乞召张浚归国特垂咨访仍命侍从台諌集议帝从之羣臣多欲从金人所请张浚及虞文胡铨阎安中上防力争以为不可与和汤思退曰此皆以利害不切于已大言误国以邀美名宗社大事岂同戏剧帝意遂定浚在边闻王之望行上防力辩其失曰自秦桧主和隂懐他志卒成金亮之祸桧之大罪未正于朝致使其党复出为恶臣闻立大事者以人心为本今内外之议未决而遣使之诏已下失中原将士四海倾慕之心他日谁复为陛下用命哉人心既失如水之覆难以复收而况于天则不顺于义则不安窃为陛下忧之不听二年春正月丙午金帅布萨忠义复以书来议和　二月胡昉自宿州还初昉至金金人以失信执之帝闻昉被执谓张浚曰和议不成天也自此事当归一矣诏王之望以币还既而布萨忠义以书进金主览之曰行人何罪即遣还边事令元帅府从宜措画　三月丙戌诏张浚视事江淮金军退初汤思退恐和议不成奏请以宗社大计奏禀上皇而后从事帝批示三省曰金无礼如此卿犹欲议和今日事势非秦桧时比卿议论秦桧不若思退大骇隂谋去浚遂令王之望等驿奏兵少粮乏楼橹噐械未备又言委四万众以守泗州非是帝惑之会戸部侍钱端礼言兵者凶器愿以符离之溃为戒早决国是为社稷至计乃诏浚行视江淮时浚所招徕山东淮北忠义之士以实建康镇江两军凡万二千人万弩营所招淮南壮士及江西羣盗又万余人陈敏统之以守泗州凡要害之地皆筑城堡其可因水为险者皆积水为柜増置江淮战舰诸军弓矢噐械悉备金人方屯重兵为虚声胁和有刻日决战之语及闻浚复视师亟撤兵归于是淮北之来归者日不絶山东豪杰悉愿受节度浚以萧琦契丹望族沉勇有谋欲令尽领降众且以檄谕契丹约为应援金人益惧　丁亥贬卢仲贤械送彬州编管张浚遣子栻入奏仲贤辱国无状帝怒遂下大理问其擅许四州之罪夺三官寻除名窜彬州　夏四月丁丑罢张浚判福州汤思退讽右正言尹穑论浚跋扈且费国不赀奏令张深守泗不受赵廓之代为拒命复论督府叅议官冯方罢之浚乃请解督府诏以钱端礼王之望宣谕两淮而召浚还端礼入奏言两淮名曰备守守未必备名曰治兵兵未必精葢诋浚也浚畱平江凡八上防乞致仕帝察浚之忠欲全其去乃命以少师保信节度使判福州右司諌陈良翰侍御史周操言浚忠勤人望所属不当使去国皆坐罢秋七月己巳命撤两淮边备汤思退急欲和好之成自撤边备罢筑寿春城散万弩营兵辍修海船毁折水柜不凖军功赏典及撤海泗唐邓之戌　八月胡铨上防言自靖康迄今凡四十年三遭大变皆在和议则金人之不可与和彰彰矣肉食鄙夫万口一谈牢不可破非不知和议之害而争言为和者是有三説焉曰偷懦曰茍安曰附防偷懦则不知立国茍安则不戒酖毒附防则觊得美官小人之情状具于此矣今日之议若成则有可吊者十若不成则有可贺者亦十请为陛下极言之何谓可吊者十真宗皇帝时宰相李沆谓王旦曰我死公必为相切勿与敌讲和吾闻出则无敌国外患如是者国常亡若与敌和自此中国必多事矣旦殊不以为然既而遂和海内虚耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与敌和则中原絶望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不保则大江决不可守大江不守则江浙决不可安此可吊者三也绍兴戊午和议既成桧建议遣二三大臣如路迪等分往南京等州交割归地一旦叛盟刼执迪等下亲征之诏敌复请和其反覆变诈如此桧犹不悟奉之如初事之愈谨赂之愈厚卒有不意之变惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如陈师囘赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端猝有意外之谋不知何以待之此可吊者五也自桧当国二十年间竭民膏血以饵强敌迄今府库无旬月之储千村万落生理萧然重以蝗虫水潦自此复和蠧国害民殆有甚焉者矣此可吊者六也今日之患兵费已广养兵之外又増岁币且少以十年计之其费无虑数千亿而岁币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲于奔命帑廪涸于将迎瘠中国以肥敌陛下何惮而为之此其可吊者七也侧闻敌人嫚书欲书御名欲去国号大字欲用再拜议者以为繁文小节不必计较臣窃以为议者可斩也夫四郊多垒卿大夫之辱楚子问义士之所深耻献纳二字富弼以死争之今强敌横行与多垒孰辱国号大小与轻重孰多献纳二字与再拜孰重臣子欲君父屈已以从之则是多垒不足辱问不必耻献纳不必争此其可吊者八也臣恐再拜不已必至称臣称臣不已必至请降请降不已必至纳土纳土不已必至衔璧衔璧不已必至舆榇舆榇不已必至如晋帝青衣行酒然后为快此其可吊者九也事至于此求为匹夫尚可得乎此其可吊者十也窃观今日之势和决不成傥能独断追囘使者魏杞康湑等絶请和议以鼓战士下哀痛之诏以収民心天下庶乎其可为矣如此则有可贺者亦十省数千亿之岁币一也专意武备足兵食二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之惨十也去十吊而就十贺利害较然虽三尺童穉亦知之而陛下不悟春秋左氏谓无勇者为妇人今日举朝之士皆妇人也如以臣言为不然乞赐流放窜殛以为臣子出位犯分之戒　壬午遣宗正少卿魏杞如金议和书称侄大宋皇帝某再拜奉于叔大金皇帝岁币二十万帝面谕杞曰今遣使一正名二退师三减岁币四不发归附人杞条陈十七事拟问对帝随事画可陛辞奏曰臣将防出疆岂敢不勉万一无厌愿速加兵帝善之钱端礼又请遣国信所大通事王抃如金师持周葵书致于布萨忠义及赫舍哩志宁　九月癸夘命汤思退都督江淮军马不果行初思退急于求和讽侍御史尹穑言乞置狱取不肯撤备及弃地者二十余人论罪因擢穑諌议大夫至是命思退都督江淮固辞不行乙巳复命杨存中为同都督　冬十月辛巳金兵复渡淮初汤思退以帝悔悟恐事不成隂遣孙造谕敌以重兵胁和金布萨忠义等遂议渡淮始魏行次盱眙忠义遣赵房长问所以来之意求观国书曰书御封也见主当廷授房长驰白忠义疑国书不如式又求割商秦之地及归正人且欲岁币二十万以闻帝命尽依初式许割四州岁币亦如其数再易国书忠义犹以未如所欲至是与赫舍哩志宁分兵自清河口以犯楚州都统制刘宝弃城遁时知楚州魏胜奉诏专一措置清河口金人乗间以舟载器甲糗粮自清河出欲侵边胜觇知之帅忠义士拒于河口金兵诈称欲运粮往泗州由清河口入淮胜欲御之刘宝戒以方议和不可　十一月乙酉金兵轶境魏胜帅诸军拒于淮阳自夘至申胜负未决金圗克坦克寜帅生兵至胜与力战矢尽依土阜为阵谓士卒曰我当死此得脱者归报天子乃令歩卒居前骑兵为殿至淮隂东十八里中矢坠马死楚州遂陷金人入濠滁州都统制王彦弃昭闗走　庚寅以杨存中都督江淮军马时诸军各守分地不相统一存中集诸将调护之于是始更相为援朝议欲舍淮保江存中持不可乃已　辛夘汤思退罢落职永州居住太学生张观等七十二人上书论思退及王之望尹穑奸邪误国钩致敌人之罪乞斩三人以谢天下并窜其党洪适晁公武而用陈康伯胡铨陈良翰王十朋安节虞允文王大宝陈俊卿黄中龚茂良张栻以济大计思退行至信州闻之忧悸而死　戊戌复以陈康伯为尚书左仆射同平章事兼枢密使时金兵犯淮人情惊骇张浚已卒皆望康伯复相故有是命　癸夘遣王之望劳师江上　丙辰王忭见金二帅得报书以归　乙亥王之望罢先是金人至扬州或请击之杨存中不敢渡江独临江固垒以自守之望与汤思退表里专以割地啖敌为得计帝诏督府择利害击金军之望下令诸将不得进言者论之遂罢　丙子王忭使金持陈康伯报书以行　十二月丙申以金人议和下诏曰比遣王忭逺抵颍滨得其要约寻澶渊盟誓之信仿大辽书题之仪正皇帝之称为叔侄之国岁币减十万之数地界如绍兴之时怜彼此之无辜约叛亡之不遣可使归正之士咸起寜居之心重念数州之民罹此一时之难老稚有荡析之灾丁壮有系累之苦宜推荡涤之宥少慰凋残之情应沿边被兵州军除逃遁官吏不赦外余并放遣洪适所草也论者谓前日之所贬损四方葢未闻知今着之赦文失国体矣
　　乾道元年三月魏还自金初杞至燕山金馆伴张恭愈以国书称大宋胁杞去大字杞拒之具言天子神圣才杰奋起人人有敌忾意北朝用兵能保必胜乎金君臣环听拱竦金主许损岁币不发归正人命元帅府罢兵分戌杞卒正敌国礼而还帝慰藉甚厚　夏四月庚子金报问使完颜仲等入见　十一月诏収两淮流散忠义人
　　三年五月乙亥金遣使来取被俘人诏实俘在民间者还之军中人及叛亡者不与
　　六年闰五月以起居郎范成大为金国祈请使求陵寝地及更定受书礼葢泛使也初绍兴要盟之日金先约毋得擅易大臣秦桧益思媚金礼文多可议者而受书之仪特甚凡金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝常悔恨每欲遣泛使直之陈俊卿既屡諌不听罢去至是乃令成大使金临行帝谓之曰朕以卿气宇不羣亲加选择闻外议汹汹官属皆惮行有诸成大对曰无故遣泛使近于起衅不执则戮臣已立后为不还计帝愀然曰朕不败盟发兵何至害卿囓雪餐氊或有之成大奏乞国书并载受书礼一节弗许遂行辛夘吏部尚书陈良祐论奏陛下恢复之志未尝忘懐然词莫贵于佥同不可不察博访归于独断不可不审固有以用众而兴亦有以用众而亡固有以独断而成亦有以独断而败今遣使乃啓衅之端万一敌骑犯边则民力困于供输州郡疲于调发兵连祸结未有息期将帅庸鄙类乏逺谋对君父则言效死临战阵则各求生有如符离之役不战自溃州之遇望敌惊奔孰可仗者此臣所以未敢保其万全且金之求地欲得河南岁常归版图不旋踵而又失如其不许徒费往来若其许我必邀重币经理未定根本内虚又将随而取之矣向之四郡得之亦难尚不能有今又无故而求侵地陛下度可以虚声下之乎况止求陵寝地在其中亦议此观其答书几于相戏凡此二端皆是啓衅必须遣使则祈取钦宗梓宫犹为有辞内事不足何暇事外迩者未懐岂能绥逺奏入忤防贬瑞州居住寻移信州起居张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽未知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚頼正使彼实可圗臣惧我之未足以圗彼也帝黙然乆之栻复奏曰臣窃谓陵寝隔絶诚臣子不言之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而或犹以为忧者葢见我未有必胜之形故也夫必胜之形当在于蚤正素定之时而不在于两阵决机之日今日但当下哀痛之诏明复讐之义絶金人不与通使然后修德立政用贤养民选将练兵以圗恢复举进战退守通为一事必治其实而不为虚文则必胜之形隐然可见虽有浅陋畏怯之人亦且奋跃而争先矣帝深纳之　九月壬辰范成大至自金初成大至金密草奏具言受书式并求陵寝地懐之入初进国书辞气慷慨金君臣方倾听成大忽奏曰两国既为叔侄而受书礼未称臣有防搢笏出之金主大骇曰此岂献书处邪左右以笏摽起之成大屹不动必欲书达既而归馆所金庭纷然其太子恭欲杀成大或劝止之其复书略云和好再成界河山而如旧缄音遽至指巩洛以为言既云废祀欲伸追逺之懐止可奉迁即俟刻期之报至若未归之旅榇亦当并发于行涂抑闻附请之辞欲变受书之礼于尊卑之分何如顾信誓之诚安在于是二事皆无成功













　　宋史纪事本末卷十九
　　钦定四库全书
　　宋史纪事本末卷二十
　　明　冯　琦　原编
　　陈邦瞻　増辑
　　孝宗朝廷议
　　孝宗隆兴元年冬十月辛巳召朱熹入对垂拱殿先是帝即位诏中外臣庶陈时政阙失熹时监南岳庙上封事首言帝王之学必先格物致知以极夫事物之变使义理所存纎悉毕照则自然意诚心正而可以应天下之务次言恢复之计不时定者讲和之説误之也夫金人于我有不共戴天之讐则其不可和也义理明矣而或者犹为是説者其意必曰今根本未固形势未成进未有可以恢复中原之防退未有可以备御冲突之方故不得已而出于此因得以其间从容兴补而大为之备以臣防之则议者所谓根本未固形势未成进不能攻退不能守何为而然哉正以有讲和之説故也此説不罢则天下事无一可成之理何哉进无生死一决之计而退有迁延中已之资则人之情虽欲勉强自力于进为而其气固已涣然离沮而莫之应气为势所分志为气所夺也故今日讲和之説不罢则陛下之励志必浅大臣之任责必轻将士之赴功必缓官人百吏之奉承必不能悉其心力以听上之所欲为然则根本终欲何时而固形终欲何时而成恢复又何时而可图守备又何时而可恃哉其不可冀明矣臣愿陛下断以义理之公叅以利害之实罢黜和议追还使人自今以往闭闗絶约任贤使能立纪纲厉风俗使吾制治保邦备边之外了然无一毫可恃以为迁延中已之资而不敢懐顷刻自安之意然后将相军民逺近中外无不晓然知陛下之志必于复讐啓土而无玩岁愒日之心更相激励以图事功数年之外志定气饱国富兵强于是视吾力之强弱观彼衅之浅深徐起而图之中原故地不为吾有而将焉往次言四海利病系斯民之休戚斯民之休戚系守令之贤否监司者守令之纲朝廷者监司之本欲斯民之得其所本原之地亦在朝廷而已今之监司奸赃狼籍肆虐以病民者莫非宰执台諌之亲旧宾客顾陛下无自而知之耳上异其言至是召熹入对熹复陈三劄一言大学之道本于格物格物者穷理之谓也谓之理则无形而难知谓之物则有迹而易覩必因物求理使了然无毫髪之差则应事自然无毫髪之谬是以意诚心正而身脩家齐国治而天下平今劝讲之臣所以闻于陛下者不过记诵词章之习而陛下又不过求之老子释氏之书是以虽有生知之性高世之行而未能随事以观理故天下之理多所未察未能即理以应事故天下之事多所未明是以举措之间动渉疑贰听纳之际未免蔽欺由不讲乎大学之道而溺心于浅近虚无之过也愿博访真儒知此道者讲而明之则今日之务所当为者不得不为所不当为者不得不止次言今之论国计者有三曰战曰守曰和此三説者是非相攻可否相夺谈者各饰其私听者不胜其由不折于义理之根本而驰于利害之末流故也君父之讐不共戴天者乃天之所覆地之所载凡有君臣父子之性者发于至痛不能自已之同情而非专于一已之私也国家之与北敌其不可与共戴天明矣今日所当为者非战无以复讐非守无以制胜此皆天理之自然非人欲之私忿也三言先王制治保邦之道其本不在威强而在乎德业其备不在边境而在乎朝廷其具不在兵食而在乎纪纲愿开纳諌诤黜逺邪佞杜塞幸门安固邦本四者为急先之务庶几形势自强而恢复可冀矣时朝廷遣王之望使金约和未还宰臣汤思退等皆主和议而近习曽觌龙大渊招权故奏及之三劄所陈不出封事之意而加剀切焉熹初读第一劄上为动容听纳至第二劄论复讐之义上遂黙然
　　淳熈四年三月己酉吕祖谦入对上言曰夫治道体统上下内外不相侵夺而后安向者陛下以大臣不胜任而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属凌长吏贱人轻柄臣平居未见其患一日有急谁与指麾而伸缩之耶如曰臣下权任太重惧其不能无私则有给舍以出纳焉有台諌以纠正焉有侍从以询访焉傥得端方不倚之人分处之自无专恣之虑何必屈至尊以代其劳哉人之闗鬲脉络少有壅滞乆则生疾陛下于左右虽不劳操制茍玩而弗虑则声势浸长趋附浸多过咎浸积内则惧为陛下所谴而益思壅蔽外则惧为公论所疾而益肆诋排愿陛下虚心以求天下之士执要以总万事之机勿以图任或误而谓人多可疑勿以聪明独高而谓智足徧察勿详于小而忘逺大之计勿忽于近而忘壅蔽之萌又言国朝治体有逺过前代者有视前代为未备者夫以寛大忠厚建立规模以礼逊节义成就风俗此所谓逺过前代者也故于俶扰艰危之后驻跸东南逾五十年无纎毫之虞则根本之深可知矣然文治可观而武绩未振名胜相望而干略未故虽昌炽盛大之时此病已见是以元昊之难范韩皆极一时之选而莫能平殄则事功之不竞从可知矣臣谓今日事体视前代未备者固当激励而振起视前代逺过者尢当爱护而扶持帝善之
　　六年夏旱诏求直言知南康军朱熹上防略曰天下之务莫大于恤民而恤民之本在人君正心术以立纪纲葢纪纲不能以自立必人主之心术公平正大无偏党反侧之私然后有所系而立君心不能以自正必亲贤臣逺小人讲明义理闭塞私邪然后可得而正今宰相台省师傅宾友谏诤之臣皆失其职而陛下所与亲宻谋议者不过二三近习之臣上以蛊惑陛下之心志使陛下不信先王之大道而悦于功利之卑説不乐庄士之谠言而安于私之鄙态下则招集士大夫之嗜利无耻者文武彚分各入其门所喜则隂为引援擢寘清显所恶则密行訾毁公肆挤排交通货赂所盗者皆陛下之财命卿置将所窃者皆陛下之柄陛下所谓宰相师傅賔友谏诤之臣或反出其门墙承望其风防其幸能自立者亦不过龌龊自守而未尝敢一言以斥之其甚畏公论者乃能略警逐其徒党之一二既不能深有所伤而终亦不敢正言以捣其囊槖窟穴之所在势成威立中外靡然向之使陛下之号令黜陟不复出于朝廷而出于一二人之门名为陛下独断而实此一二人者隂执其柄葢其所懐非独坏陛下之纪纲而已并与陛下所以立纪纲者而坏之使天下之忠臣贤士深忧永叹不乐其生而贪利无耻敢于为恶之人四面纷然攘袂而起以求逞其所欲然则民又安得而恤财又安得而理军政何自而修土宇何自而复宗社之讐耻又何自而雪耶帝读之大怒曰是以我为亡君也熹以疾请祠不报谕赵雄令分析雄言于帝曰士之好名者陛下疾之愈甚则人之誉之者愈众无乃适所以高之不若因其长而用之彼渐当事任能否自见矣帝以为然熹任职如故
　　八年十一月己亥朱熹奏事延和殿熹去国二十年复得见上极陈灾异之由与夫修德任人之説凢两劄大略谓陛下临御二十年间水旱盗贼略无宁岁意者德之崇未至于天欤业之广未及于地欤政之大者有未举而小者无所系欤刑之逺者或不当而近者或幸免欤君子有未用而小人有未去欤大臣失其职而贱者窃其柄欤直谅之言罕闻而謟谀者众欤德义之风未着而汚贱者骋欤货赂或上流而恩泽不下究欤责人或已详而反躬有未至欤夫必有是数者而后足以召灾而致异而陛下未悟也又言陛下即政之初葢尝选建豪英任以政事不幸其间不能尽得其人是以不复广求贤哲而姑取软熟易制之人以充其位于是左右私防使令之贱始得以奉燕闲备驱使而宰相之权日轻又虑其势有所偏而因重以壅已也则时听外庭之论以隂察此辈之犯而操切之陛下既未能循天理公圣心以正朝廷之大体则固已失其本矣而又欲兼听士大夫之公言以为驾驭之术则士大夫之进见有时而近习之从容无间士大夫之礼貎既庄而难亲其议论又苦而难入近习便嬖侧媚之态既足以蛊心志其胥吏狡狯之术又足以聪明此其生熟甘苦既有所分恐陛下未及施其驾驭之术而已堕其计中矣是以虽欲微抑此辈而此辈之势日重虽欲兼采公论而士大夫之日轻重者既挟其重以窃陛下之权轻者又借力于所重以为窃位固宠之计中外相应更济其私日往月来浸淫耗蚀使陛下之德业曰隳纪纲日坏邪佞充塞货赂公行兵愁民怨盗贼间作灾异数见饥馑洊臻羣小相挺人人皆得满其所欲惟有陛下了无所得而国家顾乃独受其上为动容竦听熹因条陈救荒之防画为七事以进上皆纳之又下熹社仓法于诸路社仓法者先是乾道中熹里居值饥民艰食请于府得常平米六百石赈贷夏受粟于仓冬则加息计米以偿自后随年敛散歉蠲其息之半大饥则尽蠲之凢十有四年以元数六百石还官见储米三千一百石以为社仓不复收息每石止收耗米三升以故一乡四五十里间虽遇歉年民不缺食其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五岁以下者不预置籍以贷之其以湿恶不实还者有罚
　　十一年删定官陆九渊上殿轮对进五劄其一曰臣读典谟大训见其君臣之间都俞吁咈相与论辨各极其意了无忌讳嫌疑于是知事君之义当无所不用其情唐太宗即位之初魏徴为尚书右丞或毁徴以阿党亲戚者太宗使温彦博按讯非是彦博言徴为人臣不能着形迹逺嫌疑心虽无私亦有可责太宗使彦博责徴且曰自今宜存形迹徴入见曰臣闻君臣同德是谓一体宜相与尽诚若上下但存形迹则邦之兴衰未可知也太宗瞿然曰吾已悔之数年之间蛮夷君长带刀宿卫外戸不闭商旅野宿非偶然也唐太宗固未足为陛下道然其君臣之间一能如此即着成效陛下天锡勇智隆寛尽下逺追尧舜宜不为难而临御二十余年未有太宗数年之效版图未归仇耻未复生聚教训之实可为寒心执事者方雍雍于于以簿书期防之隙与造请乞怜之人俯仰酬酢而不倦道雨时若有咏诵太平之意臣窃惑之臣诚恐因循玩习之乆薫蒸渐渍之深虽陛下刚健亦不能不销蚀也鳯凰之所以能高飞者在六翮臣以陛下无以今日所进为如是足矣而博求天下之俊硕相与讲论道经邦之职将见无愧于唐虞之治朝而唐太宗诚不足为陛下道其二曰臣少读汉武帝防贤良诏至所谓任大而守重尝窃叹曰汉武帝亦安知所谓任大而守重者自秦而降言治者称汉唐汉唐之治虽其贤君亦不过因陋就简无卓然志于道者因陋就简何大何重之有今陛下卓然有志于道真所谓任大而守重道在天下固不可磨灭然人能道非道人今陛下羽翼未成则臣恐陛下此志亦不能自遂陛下此志不遂则宜其治功之不立日月逾迈而骎骎然反出汉唐贤君之下也神龙弃沧海释风云而与鲵鳅较技于尺泽理必不如臣愿陛下益致尊德乐道之诚以遂初志则岂惟今天下之幸千古有光矣其三曰臣尝谓事之至难莫如知人人主诚能知人则天下无余事矣管仲尝三战三北三仕三见逐于君鲍叔何所见而遂使小白置弯弓之怨释拘囚而相之韩信家贫无行不得推择为吏不能自业见弃于人寄食出胯下萧相国何所见而必使汉王拔于亡卒之中斋戒设坛而拜之陆逊呉中年少书生耳吕防何所见而必使孙仲谋度越诸老将而用之诸葛孔明耕隆中徐庶何所见而必欲屈先主枉驾顾之此四人者自其已成之效观之童子知其非常士也当其穷困未遇之时臣谓常人之识必无能知之理人之知识若登梯然进一级所见逾广上者能兼下之所见下者必不能如上所见陛下诚能坐进此道使古今人品了然于心目则四子之事又岂足为陛下道哉若犹屈鳯翼于鸡鹜之羣日与者共事信其俗耳庸目以是非古今臧否人物则非臣之所敢知也其四曰臣尝谓天下之事有可立致者有当驯致者防趣之差议论之失是惟不悟悟者则可以立致至如救宿弊之风俗正乆隳之法度虽大舜周公复生亦不能一旦尽如其意惟其趋向既定规模既立徐图渐治磨以岁月乃可望其丕变此则所谓当驯致者日至之时阳气即应此立致之验也大冬不能一日而为大夏此驯致之验也凡事不合天理不当人心者必害天下效见之着无智愚皆知其非然或者明不烛理量不容物一旦不胜其忿骤为变更其祸败往往甚于前日后人惩之乃谓无可变更之理真所谓惩羮吹虀因噎废食者也自秦汉以来治道厖杂而甘心懐愧于前古者病正坐此岁在壬辰臣省试对防首篇大抵言古事是非初不难论但论于今日多类空言事体辽絶形势隔塞无可施行末章有云然则三代之政其终不可复哉顾当为之以渐而不可骤耳有包荒之量有冯河之勇有不遐遗之明有朋亡之公于复三代乎何有臣乃今日复为陛下诵之其五曰臣闻人主不亲细事故臯陶赓歌致丛脞之戒周公作立政称文王罔攸兼于庶言庶狱庶事唐德宗亲择吏宰畿邑栁浑曰陛下当择臣辈以辅圣德臣当选京兆尹以承大化尹当求令长以亲细事代尹择令非陛下所宜此言诚得臯陶周公之防今陛下米盐靡密之务往往皆上累宸听臣谓陛下虽得臯陶周公亦何暇与之论道经邦哉荀卿子曰主好要则百事详主好详则百事荒臣观今日之事有宜责之令者令则曰我不得自行其事有宜责之守者守亦曰我不得自行其事推而上之莫不皆然文移往复互相牵制其説曰所以防私而行私者方借是以藏奸伏慝使人不可致诘焉尽忠竭力之人欲举其职则苦于隔絶而不得遂其志以陛下之英明焦劳于上而事势之在天下者皆不能如陛下之志则岂非好详之过耶此臣所谓防趣之差议论之失而可以立变者也臣谓必深惩此失然后能遂求道之志致知人之明陛下虽垂拱无为而百事治矣上反覆赞叹
　　十二年五月庚寅地震尚书左郎官杨万里应诏上书曰臣闻言有事于无事之时不害其为忠言无事于有事之时其为奸大矣南北和好逾二十年一旦絶使敌情不测而或者曰彼有五单于争立之祸又曰彼有匈奴困于东胡之祸既而皆不验道途相传缮汴京城池开海州漕渠又于河南北佥民兵増驿骑制马籍井泉而吾之间谍不得以入此何为者耶臣所谓言有事于无事之时者一也或谓金主北归可为中国之贺臣以中国之忧正在乎此此人北归葢惩创于金亮之空国而南侵也将欲南之必故北之或者以身镇抚其北而以其子与壻经营其南也臣所谓言有事于无事之时者二也臣窃闻论者或谓缓急淮不可守则弃淮而守江是不然昔者吴与魏力争而得合肥然后吴始安李煜失滁掦二州自此南唐始蹙今日弃淮而保江既无淮矣江可得而保乎臣所谓言有事于无事之时者三也今淮东西凢十五郡所谓守帅不知陛下使宰相择之乎使枢廷择之乎使宰相择之宰相未必为枢廷虑也使枢廷择之则除授不自宰相也一则不为之虑一则不自己出缓急败事则皆曰非我也陛下将责之谁乎臣所谓言有事于无事之时者四也且南北各有长技若骑若射北之长技也若舟若歩南之长技也今为北之计者日缮治其海舟而南之海舟则不闻缮治焉或曰吾舟素具也或曰舟虽未具而惮于扰也绍兴辛巳之战山东采石之功不以骑也不以射也不以歩也惟舟而已当时之舟今可复用乎且夫斯民一日之扰与社稷百世之安危孰轻孰重事固有大于者也臣所谓言有事于无事之时者五也陛下以今日为何等时金人日逼疆埸日扰而未闻防金人者何防保疆埸者何道但闻某日修某礼文也某日进某书史也是以乡饮理军以千羽解围也臣所谓言有事于无事之时者六也臣闻古者人君人不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见灾异异时荧惑犯南斗迩日镇星犯端门荧惑守羽林臣书生不晓天文未敢以为必然也至于春正月日无光若有两日相摩者兹不曰大异乎然天犹恐陛下不信也至于春日载阳复有雨雪杀物兹不曰大异乎然天犹恐陛下又不信也廼五月庚寅又有地震兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂而君臣不闻警惧朝廷不闻咨访人不能悟之则天地能悟之臣不知陛下于此悟乎否乎臣所谓言有事于无事之时者七也自频年以来两浙最近则先旱江淮则又旱湖广则又旱流徙相续道殣相枕而常平之积名存而实亡入粟之令上行而下慢静而无事未知所以赈救之动而有事将何所仰以为资耶臣所谓言有事于无事之时者八也古者足国裕民惟食与货今之所谓钱者富商巨贾阉宦权贵皆盈室以藏之至于百姓三军之用惟破楮劵尔万一如唐泾原之师因怒粝食蹴而覆之出不逊语遂起朱泚之乱可不为寒心哉臣所谓言有事于无事之时者九也古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已异时名相如赵鼎张浚名将如岳飞韩世忠此金人所惮也近时刘珙可用则早死张栻可用则沮死万一有缓急不知可以督诸军者何人可以当一面者何人而金人之所素畏者又何人也或者谓人之有才用而后见臣闻之记曰茍有车必见其轼茍有言必闻其声今曰有其人而未闻其可将可相是有车而无轼有言而无声也且夫用而后见非临之以大安危试之以大胜负则莫见其用也平居无以知其人必待大安危大胜负而后见焉成事幸矣万一败事悔何及耶昔者谢之北御苻坚而郗超知其必胜桓温之西伐李势而刘惔知其必取葢履屐之间无不当其任温于蒱博不必得则不为二子于平居无事之日葢必有以察其小而后信其大也岂必大用而后见哉臣所谓言有事于无事之时者十也愿陛下超然逺见昭然早寤勿恃圣德之崇高而増其所未能勿恃中国之生聚而严其所未备勿以天地之变异为适然而法宣王之惧灾勿以臣下之苦言为逆耳而体太宗之导諌勿以女谒近习之害政为细故而监汉唐季世致乱之由勿以仇讐之包藏为无他而惩宣政晚年受祸之酷责大臣以通知边事军务如富弼之请勿以东西二府异其心委大臣以荐进谋将如萧何所奇勿以文武两途而殊其辙勿使赂宦者而得旄节如唐大厯之弊勿使货近幸而得招讨如梁段凝之败以董蜀之心而董荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼险君臣之所咨访朝夕之所讲求姑置不急之务唯专备敌之防庶几上可消于天变下可不堕于敌奸然天下之事有本根有枝叶臣前所陈枝叶而已所谓本根则人主不可以自用人主自用则人臣不任责然犹未害也至于军事而犹曰谁当忧此吾当自为今日之事将无类此传曰水木有本原圣学高明愿留心于所以为本原者焉十五年十二月朱熹上封事言大本急务大本者陛下之心急务则辅翼太子选任大臣振举纪纲变化风俗爱养民力修明军政六者是也臣辄以陛下之心为天下之大本者何也天下事千变万化其端无穷而无一不本于人主之心者此自然之理也人主之心既正则视明听聦周旋中礼而身无不正是以所行无过不及而惟执其中虽以天下之大而无一人不归吾之仁者然邪正之验着于外者莫先于家人而次及于左右然后有以逹于朝廷而及于天下若宫闱之内端庄斋肃后妃有闗雎之德后宫无盛色之讥贯鱼顺序而无一人敢恃恩私以乱典常纳贿赂而行请谒此则家之正也贵戚近臣防仆奄尹陪侍左右各恭其职而上惮不恶之严下谨覆盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫髪私邪之间然后发号施令羣听不疑进贤退奸众志咸服纪纲得以振而无侵挠之患政事得以修而无阿私之失此朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉宫省事禁臣固有不得而知者然不见其形而视其影则爵赏之滥货赂之流闾巷窃言乆已不胜其籍籍矣臣窃以是窥之则陛下所以修之家者恐未有以及古之圣王也至于左右便嬖之私恩遇过当往者渊觌説抃之徒势熖熏灼倾动一时今已无可言矣独有前日臣所面奏者虽防陛下委曲开譬然臣之愚终窃以为此辈但当使之守门传令供扫除之役不当假借崇长使得逞邪媚作淫巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎臣之痛心始者惟在于此比至都城则又知此曹之用事者非独此人而侍从之臣葢已有出其门者矣至其纳财之途则又不于士大夫而专于将帅陛下竭生灵之膏血以养军士本非得已而为将帅者巧立名色头防箕敛隂夺其粮赐而行货赂于近习以圗进用此既厌足矣然后时以薄少号为羡余隂奉燕私之费以嫁士卒怨怒之毒于陛下而陛下不悟反宠昵之以是为我之私人至使宰相不得议其制置之得失给諌不得论其除授之是非以此而观则陛下所以正其左右未及古帝王又明矣且私之得名何为也哉据已分之所独有而不得以通乎其外之称也匹夫以一家为私诸侯以一国为私至于天子则穷覆极载莫非已分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之弊莫不由此而出是岂不可惜也哉若以时势之利害言之则天下之势合则彊分则弱故诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其防不过如此夫以蜀之小而于其中又以公私自分彼此如两国然则是将以梁益之半图呉魏之全又且内小人而外君子废法令而保奸囘则是此两国者又自相攻而其内之私者常胜外之公者常负也外有隣敌之虞内有隂邪之冦日夜夹攻而不置为国家者亦已危矣夫以义理言之既如彼以利害言之又如此则今日之事如不早正臣恐陛下之心虽劳于求贤而贤人终不得用所用者皆庸缪憸巧之人虽勤于立政而善政必不得立所行者皆阿私苟且之政日往月来养成祸本臣窃寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉至于辅翼太子之説则臣窃怪陛下所以调防东宫者何其踈略之甚也夫立太子而不置师傅賔客则无以发其隆师亲友尊德乐义之心独使春坊使臣得侍左右则无以防其戏慢媟狎奇衺杂进之害至于皇孙德性未定又非皇太子之比谓宜深诏大臣讨论前代典故东宫别置师傅賔客之官使与朝夕逰处罢去春坊使臣而使詹事庶子各复其职又置赞善大夫拟諌官以箴阙失王府则稍仿六典亲王之制置傅友谘议以司训导置长史司马以縂众职妙选耆德不杂他材皆置正员不为兼职明其职掌以责功效此今日急务之一也至于选任大臣之説则以陛下之聪明岂不知天下事必得刚明公正之人而后可任也哉其所以常不得如此之人而反容鄙夫之窃位者非有他也直以一念间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等寘之度外而后取凢疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之位是以除书未出而物色先定姓名未显而中外已逆知其决非天下第一流矣夫其所以取之者如此故任之不得而重而彼之自任亦轻以至庸之材当至轻之任则虽名为大臣而其实不过供给唯诺奉行文书如吏卒之为而已求其有以辅圣德修朝政而振纪纲不待智者而知其不能也陛下试反是心以求之不求其可喜而求其可畏不求其能适吾意而求其能辅吾德不忧其自任之不重而常恐吾所以任之者未尽不为燕私近习一时之计而为宗社生灵万世无穷之计若是而犹曰不得其人岂理也哉至于振肃纪纲变化风俗之説则以陛下一念既未能去其私邪之蔽而宫省之间禁密之地凢为不公不正者得以盘据窟穴于其间至其败露则又未能深割私爱付诸外庭之议论以有司之法是以纪纲不容无所挠败而所以施诸外者亦因是而不欲深切究治纪纲既坏于上风俗頽弊于下葢其为患之日乆矣而浙中为尤甚大率习为软美之态依阿之言而以不务是非不辨曲直为得计下之事上固不敢少忤其意上之御下亦不肯稍拂其情惟其私意之所在则千涂万辙经营计较惟得之求无复亷耻父诏其子兄勉其弟一用此术而不复知有忠义名节之可贵一有刚毅正直守道循理之士出乎其间则羣议众排指为道学之人而加以矫激之罪葢自朝廷以及闾巷十数年间以此二字禁锢天下之贤人君子复如崇宣间所谓元祐学术者呜呼此岂盛世之事而尚复忍言之哉又其甚者乃敢诵言于众以为陛下尝谓今日幸无变故虽有仗节死义之士亦何所用夫仗节死义之士当平居无事诚若无所用者然古之人君所以必汲汲以求之者葢以如此之人临患难而能外死生则其在平世必能轻爵禄临患难而能尽忠莭则其在平世必能不诡随平居无事时得而用之则君心正于上风俗美于下足以逆折奸萌潜消祸本自然不至真有仗节死义之事非谓必知后日当有变故而预畜此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以为不务矫激而尊宠之是以纪纲日坏风俗日偷非常之祸伏于防防而发于一朝平日所用之人交臂降叛而无一人可同患难然后前日摈弃流落之士始复不幸而着其忠义如唐天宝之乱其将相贵戚皆已顿颡贼庭而起兵讨贼至于杀身湛族而不悔如巡逺杲卿之流则逺方下邑人主不识其靣目之人也使明皇早得巡等而用之岂不能销患于未萌巡等早见用于明皇又岂至真为仗节死义之举哉商鉴不逺此识者所以深恨于或者之言也至于爱养民力修明军政之説则民力之未裕生于私心之未克而宰相台諌失职军政之未修生于私心之未克而近习得以谋帅臣皆已极陈于前矣凡此六事皆不可缓而其本皆在于陛下之一心一心正则六事无不正一有人心私欲以介乎其间则虽欲惫精竭力以求正夫六事者亦将徒为文具而愈至于不可为故所谓天下之大本者又急务之最急而尤不可以少缓者惟陛下深留圣意而亟图之防入漏下七刻帝已就寝亟起秉烛读之终篇然竟不能用
　　陈亮恢复之议
　　孝宗隆兴元年十二月婺州人陈亮上中兴论时金人约和中外忻然幸得苏息独亮以为不可发解至京师因上言曰臣窃惟海内涂炭四十余载矣赤子嗸嗸无告不可以不拯国家凭陵之耻不可以不雪陵寝不可以不还舆地不可以不复此三尺童子之所共知曩独畏其强耳韩信有言能反其道其强易弱况今敌人庸懦政令日弛舍弓矢鞍马之长而从事中州浮靡之习君臣之间日趋怠惰自古强弱之势未有四五十年而无变者稽之天时揆之人事当不逺矣不于此时早为之计纵有他变何以乗之万一敌人惩创更立令主不然豪杰并起业归他姓则南北之患方始又况南渡已乆中原父老日以殂谢生长于他岂知有我昔宋文帝欲取河南故地魏太武以为我自生髪未燥即知河南是我境土安得为南朝故地故文帝既得而复失之河北诸镇终唐之世以奉职为忠义狃于其习而时被其恩力与上国为敌而不自知其为逆过此以往而不能恢复则中原之民乌知我之为谁纵有倍力功未必半以俚俗喻之父祖质产于人子孙不能继赎更数十年时事一变皆自陈于官认为故产吾安得言质而复取之则今日之事可得而更缓乎陛下以神武之资忧勤侧席慨然有平一天下之志固已不惑于羣议矣然犹患人心之不同天时之未顺贤者私忧而奸者窃笑是何也不思所以反其道故也诚反其道则政化行政化行则人心同人心同则天时顺天不违人人不自反耳今宜清中书之务以立大计重六卿之权以总大纲任贤使能以清官曹尊老慈防以厚风俗减进士以列选能之科革任子以崇荐举之实多置台諌以肃朝纲精择监司以清郡邑简法重令以澄其源崇礼立制以齐其习立纲目以节浮费示先务以斥虚文严政条以核名实惩吏奸以明赏罚时简外郡之卒以充禁旅之数调度总司之赢以佐军旅之储择守令以滋戸口户口繁则财自阜拣将材以立军政军政明则兵自强置大帅以总边陲委之专则边陲之利自兴任文武以分边郡付之乆则边郡之守自固右武事以振国家之势慰敢言以作天下之气精间谍以得敌人之情据形势以动中原之心不出数月纪纲自定比及两稔内外自实人心自同天时自顺有所不往一往而民自归何者耳同听而心同服有所不动一动而敌自鬬何者形同趋而势同利中兴之功可蹻足而须也夫攻守之道必有奇变形之而敌必从冲之而敌莫救禁之而敌不敢动乖之而敌不知所往故我常专而敌常分敌有穷而我常无穷也夫奇变之道虽本乎人谋而常因乎地形一纵一横或长或短缓急之相形盈虚之相倾此人谋之所措而奇变之所寓也今东西弥亘绵数千里如长蛇之横道地形适等无所参错攻守之道无他奇变今朝廷鉴守江之弊大城两淮虑非不深也能保吾城之卒守乎故不若为术以乖其所之至论进取之道必先东举齐西举秦则大江以南长淮以北固吾腹中物齐秦诚天下之两臂也奈敌人以为天设之险而固守之乎故必有批亢捣虚形格势禁之道窃尝观天下之大势矣襄汉者敌人之所缓今日之所当有事也控引京洛侧睨淮蔡包括荆楚襟带吴蜀沃野千里可耕可守地形四通可左可右今诚命一重臣德望素着谋谟明审者镇抚荆襄辑和军民开布大信不争小利谨择守宰省刑薄敛进城要险大建屯田荆楚奇才劒客自昔称雄徐行召募以实军籍民俗剽悍听于农隙时讲武艺襄阳既为重镇而安随信阳及光黄一切用艺祖委任边将之法给以州兵而更使自募与以州赋而纵其自用使养士足以得死力用间足以得敌情兵虽少而众建其助官虽轻而重假其权列城相援比邻相和养锐以伺触机而发一旦金人玩故习常来犯江淮则荆襄之帅率诸军进讨袭有唐邓诸州屯兵于颍蔡之间示必截其后因命诸州转城进筑如三受降城法依呉军故城为蔡州使唐邓相距各二百里并桐栢山以为固兵捣垒増陂深堑招集土豪千家一堡兴杂耕之利为乆驻之基敌来则婴城固守出奇制变敌去则列城相应首尾如一精间谍明斥堠诸军进屯光黄安随襄郢之间前为诸州之援后依屯田之利朝廷徙都建业筑行宫于武昌大驾时一巡幸敌知吾意在京洛则京洛陈许汝郑之备当日増而东西之势分则齐秦之间可乘矣四川之帅亲率大军以待鳯翔之敌则命骁将出祁山以截陇右偏将由子午以窥长安金房开逹之师入武闗以镇三辅则秦地可谋矣命山东之归正者往説豪杰隂为内应舟师由海道以捣其脊彼方支梧奔走而大军两道并进以揕其胸则齐地可谋矣吾虽示形于唐邓上蔡而不再谋进坐为东西形援势如猿臂彼将愈疑吾之有意京洛特持重以示不进则京洛之备愈专而吾必得志于齐秦矣抚定齐秦则京洛将安往哉此所谓批亢捣虚形格势禁之道也就使吾未为东西之举彼必不敢离京洛而轻犯江淮亦可谓乖其所之也又使其合力以压唐蔡则淮西之师起而禁其东金房开逹之师起而禁其西变化形敌多方牵制而权始在我矣然荆襄之帅必得纯意于国家无贪功生事之心而后付之平居无事则欲开布诚信以攻敌心一日进取则欲见便择利而止以禁敌势东西之师有功则欲制驭诸将持重不进以分敌形此非陆抗羊祜之徒孰能为之夫伐国大事也昔人以为譬拔小儿之齿必以渐摇撼之一拔得齿必且损儿今欲竭东南之力成大举之势臣恐进取未必得志得地未必能守邂逅不如意则吾之根本撼矣此岂谋国万全之道臣故曰攻守之间必有奇变臣迂人也何足以明天下之大计姑就愚虑之略曰中兴论惟陛下裁之不报亮退居永康力学著书亮尝环视钱塘喟然叹曰城可灌也葢以地下于西湖故云
　　淳熈五年春正月丁巳陈亮诣阙上书曰臣惟中国天地之正气也天命所钟也人心所防也衣冠礼乐所萃也百代帝王之所相承也挈中国衣冠礼乐而寓之偏方虽天命人心犹有所系然岂以是为可乆安而无事也天地之正气郁遏而乆不得骋必将有所发泄而天命人心固非偏方所可乆系也国家二百年太平之基三代之所无也二圣北狩之痛汉唐之所未有也方南渡之初君臣上下痛心疾首誓不与之俱生卒能以奔败之余而胜百战之敌及秦桧倡邪议力沮之忠臣义士斥死南方而天下之气惰矣三十年之余虽西北流寓皆抱孙长息于东南而君父之大仇一切不复闗念自非金亮之来淮南亦不知兵戈为何事也况望其愤故国之耻而相率以发一矢哉丙午丁未之变距今尚以为逺而海陵之祸葢陛下即位之前一年也独陛下奋不自顾志在防敌而天下之人安如无事时方口议腹诽以陛下为喜功名而不恤后患虽陛下亦不能以崇高之势胜之隐忍以至于今又十有七年矣昔春秋时君臣父子相戕杀之祸举一世皆安之而孔子独以为三纲既絶则人道遂为禽兽皇皇奔走义不能以一朝安然卒于无所遇而发其志于春秋之书犹能以惧乱臣贼子今举一世而忘君父之大仇此岂人道所可安乎使学者知学孔子之道当导陛下以有为决不沮陛下以茍安南师之不出于今几年矣岂无一豪杰之能自奋哉其势必有时而发泄矣茍国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而乆系也春秋之末齐晋秦楚皆衰吴越起于小邦遂霸诸侯黄池之防孔子所甚痛也可以明中国之无人矣王通有言帝王之德黎民懐之三才其舎诸此今世儒者之未讲也金源之植根既乆不可一举而遂防国家之大势未张不可一朝而大举而人情皆便于通和臣以为通和者所以成上下之茍安而为妄庸两售之地宜其为人情之所便也自和好之成盖已有年凡今日之指画方略者他日将用之以坐筹也今日之击毬射雕者他日将用之以决胜也府库充满无非财也介胄鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也朝廷方幸一旦之无事庸愚龌龊之人皆得以守格令行文书以奉陛下之命令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之茍安而为妄庸两售之地也东晋百年之间南北未尝通和也故其臣东西驰骋多可用之才今和好一不通朝野之论常如敌兵之在境惟恐其不得和也虽陛下亦不得不和矣昔者金人草居野处往来无常能使人不知所备而兵无日不可出也今城郭宫室政教号令一切不异于中国防兵聚粮文移往返动渉岁月一方有警三边骚动此岂能岁出师以扰我乎然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战于邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后晋楚之弭兵于宋也子罕以为兵所以威不轨而昭文德也圣人以兴乱人以废废兴存亡昏明之术皆兵之由也而求去之是以诬道蔽诸侯也夫人心之不可惰兵威之不可废故虽成康太平犹有所谓四征不庭张皇六师者此李沆所以深不愿真宗皇帝之与辽和亲也况南北角立之时而废兵以惰人心使之安于忘君父之大讐而置中国于度外徒以便安妄庸之人则执事者之失防亦甚矣陛下何不明大义而慨然与金絶也贬损乗舆却御正殿痛自刻责誓必复仇以励羣臣以振天下之气以动中原之心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不却而日退缩矣当有度外之士起而惟陛下之所欲用矣是云合响应之势而非可安坐所致也臣请为陛下陈国家立国之本末而开今日大有为之略论天下形势之消长而来今日大有为之机惟陛下幸听之唐自肃代以后上失其柄藩镇自相雄长擅其土地人民用其甲兵财赋官爵惟其所命而人才亦各尽心于其所事卒以成君弱臣强正统数易之祸艺祖皇帝一兴而四方次第平定藩镇拱手以趋约束使列郡各得自逹于京师以京官权知三年一易财归于漕司而兵各归于郡朝廷以一下郡国如臂之使指无有留难自筦库微职必命于朝廷而天下之势一矣故京师常宿重兵而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纪纲总摄法令明备郡县不得以一事自专也士以尺度而取官以资格而进不求度外之奇才不慕絶世之儁功天子早夜忧勤于其上以义理亷耻撄士大夫之心以仁义公恕厚斯民之生举天下皆由于规矩凖绳之中而二百年太平之基从此而立然契丹遂得以渐积之势与中国抗衡俨然为南北两朝而边方侵削殆无宁微澶渊一战则中国之势浸微根本虽厚而不可立矣故庆厯増币之事富弼以为朝廷之大耻而终身不敢自论其劳盖契丹征令是主上之操也天子供贡是臣下之礼也契丹之所以卒胜中国者其积有渐也立国之初其势固必至此故我祖宗尝严庙堂而尊大臣寛郡县而重守令于文法之内未尝折困天下之富商巨室于格律之外有以容奬天下之英伟奇杰皆所以助立国之势而为不虞之备也庆厯诸臣亦尝愤中国之势不振矣而其大要则使羣臣争进其説更法易令而庙堂轻矣严按察之权邀功生事而郡县又轻矣岂惟于立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合于因革之宜而其大要已非矣此所以不能洗契丹卑视中国之耻而卒发神宗皇帝之大愤也王安石以正法度之説首合圣意而其实则欲籍天下之兵尽统于朝廷别行教阅以为强也括郡县之财尽入于朝廷别行封桩以为富也青苖之政惟恐富民之不困也均输之法惟恐商贾之不折也罪无大小动輙兴狱而士大夫缄口畏罪矣西北两边至使内臣经画而豪杰耻于为役矣徒使神宗皇帝见兵财之数既多锐然南征北伐卒乖圣意而天下之势实未尝振也彼盖不知本朝立国之势正患文为之太密事权之太分郡县太轻于下而委不足恃兵财太闗于上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元祐绍圣一反一覆而卒为金人侵侮之资尚何望其振中国以威逺人哉南渡以来大抵遵祖宗之旧虽微有因革増损不足为重轻有无如赵鼎诸臣固已不究变通之理况秦桧尽取而沮毁之忍耻事讐饰太平于一隅以为欺可胜诛哉陛下愤王业之屈于一隅励志复讐不免籍天下之兵以为强括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一日之用也陛下早朝晏罢冀中兴日月之功而以防墨取人以文法涖事圣断裁制中外而大臣充位胥史坐行条令而百司逃责人才日以阘茸臣恐程文之士资格之官不足当度外之用也艺祖经营天下之大略太宗已不能尽用今其遗意岂无望于陛下也陛下茍推原其意而行之可以开社稷数百年之基而况于复故物乎不然维持之具既穷臣恐祖宗之积累亦不足恃也陛下诚令臣毕陈于前则今日大有为之略必知所处矣夫呉蜀天地之偏气钱塘三呉之一隅当唐之衰钱镠以闾巷之雄起王其地自此不能独立常朝事中国以为重及我宋受命俶以全家入京师而自献其土故钱塘终始五代被兵少而二百年之间人物日以蕃盛遂甲于东南及建炎绍兴间为六飞所驻之地当时论者固已疑其不足张形势而事恢复矣秦桧又从而备百司庶府以讲礼乐于其中其风俗固已华靡士大夫又从而治园囿台榭以乐其生于干戈之余上下晏安而钱塘为乐国矣一隙之地本不足以容万乗而镇压且五十年山川之气葢亦发泄而无余矣故谷粟桑麻丝枲之利岁耗于一岁禽兽鱼鼈草木之生日微于一日而上下不以为异也公卿将相大抵皆江浙闽蜀之人而人才日以凡下塲屋之士以十万数而文墨小异已足以称雄于其间矣陛下据钱塘已耗之气用闽浙日衰之士而欲鼓东南习安脆弱之众北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其后三百余年而光武起于南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏頼以复存于蜀周瑜鲁肃吕防陆逊陆抗邓艾羊祜皆以其地显名又百余年而晋氏南渡荆襄常雄于东南而东南往往倚以为强梁竟以此代齐及其气发泄无余而隋唐以来遂为偏方下州五代之际髙氏独常臣事诸国本朝二百年间降为荒落之邦北连许汝民居稀少土产卑薄人才之能通姓名于上国者如晨星相望至于建炎绍兴之际羣盗出没于其间而被祸尤极以迄于今虽南北分画交据往往又置于不足用民食无所从出而兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通呉防西连巴蜀南极湖湘北控闗洛左右伸缩皆足为进取之机今诚能开拓其地洗濯其人以发泄其气而用之使足以接闗洛之气则可以争衡于中国矣是亦形势消长之常也陛下慨然移都建业百司庶府皆从草创军国之仪皆从简略又作行宫于武昌以示不敢宁居之意常以江淮之师为金人侵轶之备而精择士人之沉鸷有谋开豁无他者委以荆襄之任寛其文法听其废置抚摩振励于三数年之间则国家之势成矣石晋失卢龙一道以成开运之祸葢丙午丁未岁也明年艺祖皇帝始从郭太祖征伐卒以平定天下其后契丹以甲辰败于澶渊而丁未戊申之间真宗皇帝东封西祀以告太平盖本朝极盛之时也又六十年而神宗皇帝实以丁未岁即位国家之事于此一变矣又六十年丙午丁未遂为靖康之祸天独启陛下于是年而又启陛下以北向复讐之志今者去丙午丁未近在十年间矣天道六十年一变陛下可不有以应其变乎此诚今日大有为之机不可茍安以玩岁月也臣不佞自少有驰驱四方之志尝数至行都人物如林其论皆不足以起人意臣是以知陛下大有为之志孤矣辛夘壬辰之间始退而穷天地造化之初考古今沿革之变以推极皇帝王霸之道而得汉魏晋唐长短之由天人之际昭昭然可考而知也始悟今世之儒士自以为得正心诚意之学者皆风痹不知痛痒之人也举一世安于君父之讐而方低头拱手以谈性命不知何者谓之性命乎陛下接之而不任以事臣于是服陛下之仁又悟今世之才臣自以为得富国强兵之术者皆狂惑以肆呌呼之人也不以暇时讲究立国之本末而方掦眉伸气以论富强不知何者谓之富强乎陛下察之而不敢尽用臣于是服陛下之明陛下励志复仇足以对天命笃于仁爱足以结民心而又明足以照临羣臣一偏之论此百代之英主也今乃委任庸人笼络小儒以迁延大有为之岁月臣不胜愤悱是以忘其贱而献其愚陛下诚令臣毕陈于前岂惟臣区区之愿将天地之神祖宗之灵实与闻之书奏帝赫然震动欲牓朝堂以励羣臣用种放故事召令上殿将擢用之左右大臣莫知所为惟曽觌知之将见亮亮耻为觌所知逾垣而逃觌以其不诣已而不恱大臣尤恶其直言无讳交沮之乃有都堂审察之命宰相临以上防问所欲言皆落落不少贬又不合待命十日再诣阙上书曰恭惟皇帝陛下励志复仇不肯即安于一隅是有大功于社稷也然坐钱塘浮侈之隅以圗中原则非其地用东南习安之众以行进取则非其人财止于府库则不足以通天下之有无兵止于尺籍则不足以兼天下之勇怯是以迁延之计遂行而陛下大有为之志怯矣此臣所以不胜忠愤斋沐裁书献之阙下愿得望见颜色陈国家立国之本末而开大有为之略论天下形势之消长而决大有为之机务合于艺祖经画天下之本防然待命八日未有闻焉臣恐天下豪杰有以测陛下之意向而云合响应之举不得而成矣又上书曰臣妄意国家维持之具至今日而穷而艺祖皇帝经画天下之大指犹可恃以长乆茍推原其意而变通之则恢复不足为矣然而变通之道有三有可以迁延数十年之防有可以为百五六十年之计有可以复开数百年之基事势昭然而效见殊絶非陛下聪明度越百代决不能一一以听之臣不敢泄之大臣之前而大臣拱手称防以问臣亦姑取其大体之可言者三事以答之其一曰二圣北狩之痛盖国家之大耻而天下之公愤也五十年之余虽天下之气销铄頺堕不复知仇耻之当念正在主上与二三大臣振作其气以泄其愤使人人如报私仇此春秋书卫人杀州吁之意也其二曰国家之规模使天下奉规矩凖绳以从事羣臣救过之不给而何暇展布四体以求济度外之功哉其三曰艺祖皇帝用天下之士人以易武臣之任事者故本朝以儒立国而儒道之振独优于前代今天下之士熟烂委靡诚可厌恶正在主上与二三大臣反其道以教之作其气而养之使临事不至乏才随才皆足有用则立国之规模不至戾艺祖之本防而东西驰骋以定祸乱不必专在武臣也臣所以为大臣论者其略如此书既上帝欲官之亮笑曰吾欲为社稷开数百年之基宁用以博一官乎亟渡江而归日落魄醉酒与邑之狂士饮醉中戏为大言言渉犯上一士欲中亮以其事首刑部侍何澹尝为考试官黜亮亮不平语数侵澹澹闻而嗛之即缴状以闻事下大理笞亮无完肤诬服为不轨事闻帝知为亮尝隂遣左右防知其事及奏入取防帝曰秀才醉后妄言何罪之有划其牍于地亮遂得免居无何亮家僮杀人于境适被杀者尝辱亮父其家疑事由亮闻于官笞榜僮死而复苏者数不服又囚亮父子于州狱而属台官论亮情重下大理寺丞相王淮知帝欲生亮而辛弃疾罗防髙亮才援之尤力复得不死亮自以豪侠屡遭大狱归家益励志读书所学益博其学自孟子后惟推王通尝曰研穷义理之精微辨析古今之同异原心于杪忽较理于分寸以积累为工以涵养为正晬面盎背则于诸儒诚有愧焉至于堂堂之陈正正之旗风雨云雷交发而并至龙蛇虎豹变现而出没推倒一世之智勇开拓万世之心胷自谓差有一日之长亮意盖指朱熹吕祖谦等云
　　十五年夏四月陈亮上防曰有非常之人然后可以建非常之功求非常之功而用常才出常计举常事以应之者不待知者而后知其不济也秦桧以和误国二十余年而天下之气索然无余矣陛下慨然有削平宇内之志又二十余年天下之士始知所向其有功于宗庙社稷者非臣区区所能诵説其万一也高宗皇帝春秋既高陛下不欲大举惊动慈颜抑心俯首以致色养圣孝之盛书册之所未有也今者高宗既已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎天下不可以坐取也兵不可以常胜也驱驰运动又非年高德尊者之所宜也东宫居曰监国行曰抚军陛下何以不于此时而命东宫抚军大将军岁巡建业使之兼统诸司尽防诸将置长史司马以专其劳而陛下于宅忧之余运用人才均调天下以应无穷之变此肃宗所以命广平王之故事也兵虽未出而圣意振动天下之英雄豪杰靡然知所向则吾之驰驱运动亦有所凭藉矣臣请为陛下论天下之形势而后知江南之不必忧和议之不必守敌人之不足畏而书生之论不足凭也臣闻呉防者晋人以为不可都而钱镠据之以抗四邻盖自毗陵而外不能有也其地南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱镠所恃以为安而国家六十年都之而无外忧者也独海道可以径逹呉防而海道之险呉儿习舟楫者之所畏敌人能以轻师而径至乎破人家国而止可用其轻师乎书生以为江南不易保者是真儿女子之论也臣尝疑书册不足慿故尝一到京口建业登高四望深识天地设险之意而古今之论为未尽也京口连延三靣而大江横陈江旁极目千里其势大略如虎之出穴而非居穴之藏虎也昔人以为京口酒可饮兵可用而北府之兵为天下雄盖其地势当然而人善用之耳臣虽不到采石其地与京口股肱建业必有据险临前之势而非止于仅仅自守者也天岂使南方日限于一江之表而不使与中国而为一哉江旁极目千里固将使谋夫勇士得以展布四体以与中国争衡者也韩世忠顿兵八万于山阳如老熊之当道而淮东頼以安寝此守淮东之要法也天下有变则长驱而用之耳若一一欲堑而守之分兵而据之出奇设险如兎之防窟势分力弱反以成戎马长驱之势耳是以二十年间纷纷献防以劳圣虑而卒无一成虽成亦不足恃者不知所以用淮东之势者也而书生便以为长淮不易守者是亦问道于盲之类耳自晋之永嘉以迄于隋之开皇在南方则定建业为都更六姓而天下分裂者三百余年南师之谋北者不知其几北师之谋南者盖亦凡有数耳南北通和之时则絶无而仅有未闻有如今日之岌岌然以北方为可畏以南方为可忧一日不和则君臣上下朝不能以谋夕也罪在于书生之不识形势并与夫逆顺曲直而忘之耳髙宗皇帝于金有父兄之仇生不能以报之则死必有望于子孙何忍以升遐之哀告之仇哉遗留报谢三使继遣金帛宝货千两连发而金人仅以一使如临小邦闻诸道路哀祭之辞寂聊简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也南方之女红积尺寸之功于机杼岁以输敌人固已不胜其痛矣金宝之出于山泽者有限而输诸敌人者无穷十数年后岂不就尽哉陛下何不翻然思大讐之未报寻即位之初心大泄而一用之以与天下更始乎未闻以数千里之地而畏人者也刘渊石勒石虎苻坚皆夷羌之雄曽不能以终其世而阿固达之兴于今仅八十年中原涂炭又六十年矣父子相夷之祸具在眼中而方畏为南方之患岂不误哉陛下倘以大义为当正抚军之言为可行则当先经理建业而后使临之今之建业非昔之建业也臣尝登石头钟阜而望今也直在沙觜之傍耳钟阜之支陇隠隠而下今行宫据其平处以临城市之前则逼山而斗絶焉此必后世之读山经而相宅者之所定江南李氏之所为非有据髙临下以乗正气而用之之意也本朝以至仁平天下不恃险以为固而与天下共守之故因而不废耳臣尝问之钟阜之僧亦能言台城在钟阜之侧大司马门适当在今马军新营之旁耳其地据髙临下东环平冈以为固西城石头以为重带武以为险拥秦淮清溪以为阻是以王气可乘而运动如意若如今城则费侯景数日之力耳曹彬之登长干乌珠之上雨花台皆俯瞰城市虽一飞鸟不能逃也臣又尝问之守臣以为今城不必改作若上有北方之志则此直寄路焉耳臣疑其言虽大而实未切也据其地而命将出师以谋守国不使之乗正气而有为虽省目前经营之劳乌知其异日不垂得而复失哉纵今岁未为北举之谋而为经理建康之计以震动天下而与金絶陛下即位之初志亦庶几于少伸矣第非常之事非可与常人谋也陛下即位之初喜怒哀乐是非好恶皦然如日月之在天雷动风行天下方如草之偃惟其或失之大怯故书生得拘文执法以议其后而其真有志者私自奋励以求称圣意之所在则陛下或未之知也陛下见天下之士皆不足以望清光而书生拘文执法之説徃徃有验而圣意亦少衰矣故大事必集议除授必资格才者以跅弛而弃不才者以平穏而用正言以迂阔而废巽言以软美而入竒论目为横议庸论谓有典则陛下以雄心英畧委曲上下于其间迟囘莫前而不敢有翻然之喜隠忍事仇而不敢奋赫斯之怒朝得一才士而暮以当路不便而逐心知为庸人而外以人言不至而留冺其喜怒哀乐杂其是非好恶而用依违以为仁戒谕以为义牢笼以为礼关防以为智陛下聪明自天英武盖世而何事出此哉天下非有豪猾不可制之奸敌人非有方兴未艾之势而何必用此哉夫喜怒哀乐爱恶人主之所以鼓动天下而用之之具也而皇极之所谓无作者不使加意于其间耳岂欲如老庄所谓槁木死灰与天下为婴儿而后为至治之极哉陛下二十七年之间遵养时晦示天下以乐而有亲而天下归其孝行三年之防一诚不变示天下以哀而从礼而天下服其义陛下以一身之哀乐而鼓天下以从之其验如影响矣乙巳丙午之间敌人非无变故而陛下不独不形诸喜而亦不泄诸机密之臣近者非常之变敌人畧于奉慰而陛下不独不形诸怒而亦不密其简慢之文陛下不以喜怒示天下天下恶知仇敌之不可安弃其喜怒以动天下之机而欲事功之自成是闭目而欲行也小臣之得对陛下有卓然知其才者外臣之奉公陛下有隠然念其忠者而已用者旋去既去者无路以自进是陛下不得而示天下以爱也大臣之弄权陛下既知其有塞路者议人之多私陛下既知其有罔我者而去之惟恐伤其意发之惟恐其怅恨而不满是陛下不得而示天下以恶也陛下翻然思即位之初心岂知其今日至此乎臣犹为陛下怅念于既徃而天生英雄岂使其终老于不济乎长江大河一防千里茍得非常之人以共之则电扫六合非难致之事也本朝以儒道治天下以格律守天下而天下之人知经义之为常制科举之为正路法不得自议其私人不得自用其智而二百年之太平由此而出也至于艰难变故之际书生之智知议论之当正而不知事功之为何物知节义之当守而不知形势之为何用宛转于文法之中而无一人能自防者陛下虽欲得非常之人以共斯世而天下其谁肯信乎臣于戊戌之春正月丁巳尝极论宗庙社稷大计陛下亦慨然有感于其言而卒不得一望清光以布露其区区之诚非廷臣之尽皆见恶亦其势然耳臣今者非以其言之小验而再冒万死以自陈实以宗庙社稷之大计不得不决于斯时也陛下用其喜怒哀乐爱恶之权以鼓动天下使如臣者得借方寸之地以终前书之所言而附寸名于竹帛之间不使邓禹笑人寂寂而陛下得以发其雄心英畧以与四海才臣智士共之天生英雄殆不偶然而帝王自有真非区区小智所可附防也大畧欲激帝恢复而是时帝将内禅不报由是在廷交怒以亮为狂怪
  </div>
  <div class="pagination">
   <a href="宋史纪事本末_page9.html">
    上一页
   </a>
   <span>
    ...
   </span>
   <a href="宋史纪事本末_page5.html">
    5
   </a>
   <a href="宋史纪事本末_page6.html">
    6
   </a>
   <a href="宋史纪事本末_page7.html">
    7
   </a>
   <a href="宋史纪事本末_page8.html">
    8
   </a>
   <a href="宋史纪事本末_page9.html">
    9
   </a>
   <span class="current-page">
    10
   </span>
   <a href="宋史纪事本末_page11.html">
    11
   </a>
   <a href="宋史纪事本末_page12.html">
    12
   </a>
   <a href="宋史纪事本末_page13.html">
    13
   </a>
   <a href="宋史纪事本末_page14.html">
    14
   </a>
   <a href="宋史纪事本末_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
