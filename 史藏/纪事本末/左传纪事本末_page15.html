<!DOCTYPE html>
<html>
 <head>
  <meta charset="utf-8"/>
  <title>
   左传纪事本末 - 第 15 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传纪事本末 - 第 15 页/共 16 页
  </h1>
  <div class="content">
   【补逸】淮南子大宰子朱侍饭于令尹子国令尹子国啜羮而热投巵浆而沃之明日太宰子朱辞官而归其仆曰楚太宰未易得也辞官去之何也子朱曰令尹轻行而简礼其辱人不难明年伏郎尹而笞之三百
　　十八年巴人伐楚围鄾初右司马子国之卜也观瞻曰如志故命之及巴师至将卜帅王曰寜如志何卜焉使帅师而行请承王曰寝尹工尹勤先君者也三月楚公孙寜吴由于防固败巴师于鄾故封子国于析君子曰惠王知志夏书曰官占惟能蔽志昆命于元龟其是之谓乎志曰圣人不烦卜筮惠王其有焉
　　【补逸】新序楚惠王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪乎是法废而威不立也非所以使国闻也谴而行其诛乎则庖宰食监法皆当死心又不忍也故吾恐蛭之见也因遂吞之令尹避席再拜而贺曰臣闻天道无亲惟徳是辅君有仁徳天之所奉也病不为伤是夕也惠王之后蛭出故其久病心腹之疾皆愈天之视听不可不察也史记惠王四十二年楚灭蔡四十四年楚灭杞与秦平是时越已灭吴而不能正江淮北楚东侵广地至泗上简王元年北伐灭莒
　　【臣】士竒曰平王恶积楚国几亡昭王初立不能改纪其政有申包胥沈尹戌子西子期诸臣不知用而惟囊瓦之是听辱唐蔡二君导吴破楚辱逮先人之墓及奔走流离始増徳慧蓝尹涉帑之怨戒子常而贷之救陈战不吉曰再败楚师不如死乃舍其子而譲羣臣以国义声感激卒立越章至若违周史赤鸟之占拒羣臣祭河之请孔子谓其知道可为能以晚葢者矣其粪除宗庙逐吴师报唐蔡灭顿胡克夷虎而谋北方几继共庄之迹葢亦有由哉然当时﨑岖患难如子西之伪为舆服以保路子期之割心以盟随忠亦至焉及其反国二人协志以靖楚繁扬之败楚人大惕惧亡而子西乃喜曰今而可为矣于是迁国于鄀政令一新后此白公之乱沈诸梁闻子西子期死曰吾怨其弃吾言而徳其治楚国楚国之能平均以复先王之业者夫子也吁不有君子其能国乎申包胥间关重茧依墙七日卒出秦师逐长蛇而践复楚之约此其志良苦其义视子员为尤正而又能不贪其赏孤忠峻节岂直鲁仲连之流亚耶惜乎文公表緜上之田勾践铸少伯之貌而昭王自包胥辞赏后未闻别有异数也何以劝天下之忠节乎白公父子隂狡祸贼俱就诛锄然则子建之不立亦无足惜子西忠贞有余智断不足引颈揖盗可谓大愚叶公子髙始而逺害终能讨贼至使国人望之如歳虽高子之感鲁人何以加焉申鸣杀父虽死其尚有余恨哉自柏举以来昭惠相继俱有令图巴师至而不烦卜筮直将子国可谓有知人之明食葅吞蛭既恐废法又恐罪及庖宰其克己顺命绰有父风况有子高子国为之秉政戮力协谋故能卒县陈蔡拓境至于泗上楚之危而复安弱而能强者实赖之于贤君也季芈以钟建负我不惮下嫁越姬殉昭王以义不以好渐台失符寜甘鱼鼈贞姬纺绩不慕吴王一时女子竒行照耀简册不独男子市南熊僚也国乱而偏驳之气实产竒人亦可异哉











　　左传纪事本末卷四十八
　　钦定四库全书
　　左传纪事本末卷四十九
　　詹事府詹事髙士竒撰
　　吴通上国【季札让国附】
　　成公七年春吴伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣　楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以防慝贪惏事君而多杀不辜余必使尔罢于奔命以死申公巫臣请使于吴晋侯许之吴子夀梦説之乃通吴于晋以两之一卒适吴舍偏两之一焉与其射御教吴乗车教之战陈教之叛楚寘其子狐庸焉使为行人于吴吴始伐楚伐巢伐徐子重奔命马陵之防吴入州来子重自郑奔命子重子反于是乎一歳七奔命蛮夷属于楚者吴尽取之是以始大通吴于上国　八年秋晋侯使申公巫臣如吴　冬晋士燮来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯　九年春防于蒲是行也将始防吴吴人不至　十五年十一月防吴于钟离始通吴也
　　【补逸】吴越春秋夀梦元年朝周适楚观诸侯礼乐鲁成公防于钟离深问周公礼乐成公悉为陈前王之礼乐因为咏歌三代之风夀梦曰孤在夷蛮徒以椎髻为俗岂有斯之服哉因叹而去曰于乎哉礼也
　　襄公三年春楚子重伐吴为简之师克鸠兹至于衡山使邓廖帅组甲三百被练三千以侵吴吴人要而击之获邓廖其能免者组甲八十被练三百而已子重归既饮至三日吴人伐楚取驾驾良邑也邓廖亦楚之良也君子谓子重于是役也所获不如所亡楚人以是咎子重子重病之遂遇心疾而卒　六月公防单顷公及诸侯已未同盟于鸡泽晋侯使荀防逆吴子于淮上吴子不至　五年夏吴子使夀越如晋辞不防于鸡泽之故且请听诸侯之好晋人将为之合诸侯使鲁衞先防吴且告防期故孟献子孙文子防吴于善道九月丙午盟于戚防吴也　十年春防于柤防吴子夀梦也　十二年秋吴子夀梦卒临于周庙礼也凡诸侯之丧异姓临于外同姓于宗庙同宗于祖庙同族于祢庙是故鲁为诸姬临于周庙为邢凡蒋茅胙祭临于周公之庙【补逸】史记夀梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴大凡从太伯至夀梦十九世
　　吴越春秋十七年夀梦以巫臣子狐庸为相任以国政二十五年夀梦病将卒有子四人长曰诸樊次曰余祭次曰余昧次曰季札季札贤夀梦欲立之季札譲曰礼有旧制奈何废前王之礼而行父子之私乎夀梦乃命诸樊曰我欲传国及札尔无忘寡人之言诸樊曰周之太王知西伯之圣废长立少王之道兴今欲授国于札臣诚耕于野王曰昔周行之徳加于四海今汝于区区之国荆蛮之乡奚能成天子之业乎且今子不忘前人之言必授国以次及于季札诸樊曰敢不如命夀梦卒诸樊以适长摄行事当国政
　　十三年秋楚共王卒吴侵楚养由基奔命子庚以师继之养叔曰吴乗我丧谓我不能师也必易我而不戒子为三覆以待我我请诱之子庚从之战于庸浦大败吴师获公子党君子以吴为不吊诗曰不吊昊天乱靡有定　十四年春吴告败于晋防于向为吴谋楚故也范宣子数吴之不徳也以退吴人　吴子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节固立之弃其室而耕乃舍之【补逸】吴越春秋吴王诸樊元年已除丧譲季札曰昔前王未薨之时尝晨昧不安吾望其色也意在于季札又复三朝悲吟而命我曰吾知公子札之贤欲废长立少重发言于口虽然吾心已许之然前王不忍行其私计以国付我我敢不从命乎今国者子之国也吾愿逹前王之义季札谢曰夫适长当国非前王之私乃宗庙社稷之制岂可变乎诸樊曰茍可施于国何先王之命有太王改为季歴二伯来入荆蛮遂城为国周道就成前人诵之不絶于口而子之所习也札复谢曰昔曹公卒庻存适亡诸侯与曹人不义而立于国子臧闻之行吟而归曹君惧将立子臧子臧去之以成曹之道札虽不才愿附子臧之义吾诚避之吴人固立季札季札不受而耕于野吴人舍之诸樊骄恣轻慢鬼神仰天求死将死命弟余祭曰必以国及季札乃封季札于延陵号曰延陵季子
　　秋楚子为庸浦之役故子囊师于棠以伐吴吴不出而还子囊殿以吴为不能而弗儆吴人自臯舟之隘要而击之楚人不能相救吴人败之获楚公子宜谷　二十四年夏楚子为舟师以伐吴不为军政无功而还　冬吴人为楚舟师之役召舒鸠人舒鸠人叛楚　二十五年秋舒鸠人卒叛楚令尹子木伐之吴人救之吴师大败　十二月吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隐于短墙以射之卒　二十六年夏楚子秦人侵吴及雩娄闻吴有备而还　二十九年吴人伐越获俘焉以为阍使守舟吴子余祭观舟阍以刀弑之　吴公子札来聘见叔孙穆子説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不愼举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌邶鄘衞曰美哉渊乎忧而不困者也吾闻衞康叔武公之徳如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳日美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙德圣人之难也见舞大夏者曰美哉勤而不徳非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也故遂聘于齐説晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾高之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政愼之以礼不然郑国将败适衞説蘧瑗史狗史防公子荆公叔发公子朝曰衞多君子未有患也自衞如晋将宿于戚闻钟声焉曰异哉吾闻之也辨而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难
　　【补逸】公羊传吴无君无大夫此何以有君有大夫贤季子也何贤乎季子譲国也其譲国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天茍有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庻也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是我与尔为篡也尔杀吾兄吾又杀尔是父子兄弟相杀终身无已也去之延陵终身不入吴国故君子以其不受为义以其不杀为仁贤季子则吴何以有君有大夫以季子为臣则宜有君者也札者何吴季子之名也春秋贤者不名此何以名许夷狄者不壹而足也季子者所贤也曷为不足乎季子许人臣者必使臣许人子者必使子也
　　礼记延陵季子适齐于其反也其长子死葬于嬴博之间孔子曰延陵季子吴之习于礼者也徃而观其葬焉其坎深不至于泉其敛以时服既葬而封广轮揜坎其高可隐也既封左袒右还其封且号者三曰骨肉复归于土命也若魂气则无不之也无不之也而遂行孔子曰延陵季子之于礼也其合矣乎説苑延陵季子游于晋入其境曰嘻暴哉国乎入其都曰嘻力屈哉国乎立其朝曰嘻乱哉国乎从者曰夫子之入晋境未久也何其名之不疑也延陵季子曰然吾入其境田亩荒秽而不休杂増崇髙吾是以知其国之暴也吾入其都新室恶而故室美新墙卑而故墙髙吾是以知其民力之屈也吾立其朝君能视而不下问其臣善伐而不上諌吾是以知其国之乱也
　　新序延陵季子将西聘晋带寳剑以过徐君徐君观剑不言而色欲之延陵季子为有上国之使未献也然其心许之矣致使于晋故反则徐君死于楚于是脱剑致之嗣君从者止之曰此吴国之寳非所以赠也延陵季子曰吾非赠之也先日吾来徐君观吾剑不言而其色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君嗣君曰先君无命孤不敢受剑于是季子以剑带徐君墓树而去徐人嘉而歌之曰延陵季子兮不忘故脱千金之剑兮带丘墓韩诗外传吴延陵季子游于齐见遗金呼牧者取之牧者曰子居之髙视之下貌之君子而言之野也吾有君不君有友不友当暑衣裘君疑取金者乎延陵季子知其为贤者请问姓字牧者曰子乃皮相之士也何足语姓字哉遂去延陵季子立而望之不见乃止孔子曰非礼勿视非礼勿听
　　三十一年吴子使屈狐庸聘于晋通路也赵文子问焉曰延州来季子其果立乎巢陨诸樊阍戕戴吴天似啓之何如对曰不立是二王之命也非啓季子也若天所啓其在今嗣君乎甚徳而度徳不失民度不失事民亲而事有序其天所啓也有吴国者必此君之子孙实终之季子守节者也虽有国不立　昭公十五年春王正月吴子夷昧卒
　　【攷异】吴越春秋十七年余祭卒余昧立四年卒欲授位季札季札譲逃去曰吾不受位明矣昔前君有命已附子臧之义洁身清行仰高履尚惟仁是处富贵之于我如秋风之过耳遂逃归延陵吴人立余昧子州于号为吴王僚也
　　【发明】按余祭弑于防公二十九年夷昧卒于昭公十五年吴越春秋之文与传殊舛
　　二十七年吴子欲因楚防而伐之使公子掩余公子烛庸帅师围潜使延州来季子聘于上国遂聘于晋以观诸侯吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不我废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶戸席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘剑于鱼中以进抽剑刺王铍交于胷遂弑王阖庐以其子为卿季子至曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待
　　【臣】士竒曰吴虽泰伯之裔僻处荆蛮椎髻文身无中国之礼檝马舟宫云合鸟散亦未尝有射御驱侵战陈之法也自屈巫衘分室之怨导晋通吴又使其子狐庸徃为谋主凡中国之长技皆与吴共之于是渡江争长楚之边鄙无歳不有吴师于蒲鸡泽二役诸侯期吴而吴不至已有轻上国之心晋人不悟必欲连诸侯以昵就之吴自是益大夀梦遂僭号称王晋之意不过谓用吴可以制楚不知退一豺复进一狼曽何愈于楚则吴之得通中国楚有以成之而晋亦自撤其藩篱也夀梦贤季札欲立之又牵于少长之序约以次传必致国于季子此与宋杜太后之欲太祖兄弟并为天子而终反之于徳昭皆误计也无论歳月绵邈事体未可料假令诸樊余祭夷昧俱登大耋而季子或不幸而先死则惓惓与贤之意成子虚矣至札之譲国固出至诚然子臧之义可慕而父兄之志亦不可违也季札过徐徐君欲其宝剑还役而徐君已死挂其剑于墓树曰吾已心许之吁徐君倾葢之交也深体其心至于如此独于父兄之志不能曲成无乃轻重之不伦耶至夷昧既卒又不反国而归之诸樊之子光使王僚越次得立以啓争端专诸之刃难免由我之憾矣身为叔父社禝之鎭公子乃坐视骨肉相残如秦越之肥瘠莫之匡正其得谓之贤乎观其嬴博掩坎三号遽去札葢旷逹而远于情理者也从来旷逹之士视万物如刍狗齐得丧于一致札之能委千乘者以此而其不能绥定吴国者亦以此尚何责焉若其观诗而知列国之兴亡入境而辨晋邦之将乱当时名闻诸侯所至倾动顾不翩翩浊世之贤公子哉惜其知经而不知权过譲以生乱春秋所以备责贤者也











　　左传纪事本末卷四十九
&lt;史部,纪事本末类,左传纪事本末&gt;
　　钦定四库全书
　　左传纪事本末卷五十
　　詹事府詹事髙士竒撰
　　阖闾入郢
　　昭公十三年吴灭州来令尹子旗请伐吴王弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之　十四年楚令尹子旗有徳于王不知度与养氏比而求无厌王患之九月甲午楚子杀鬭成然而灭养氏之族使鬭辛居郧以无忘旧勲　十五年楚费无极害朝吴之在蔡也欲去之乃谓之曰王惟信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且防吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也　十七年冬吴伐楚阳匄为令尹卜战不吉司马子鱼曰我得上流何故不吉且楚故司马令龟我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乗舟余皇使随人与后至者守之环而堑之及泉盈其坠炭陈以待命吴公子光请于其众曰防先王之乗舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归　十九年春楚工尹赤迁隂于下隂令尹子瑕城郏叔孙昭子曰楚不在诸侯矣其仅自完也以持其世而已　楚子之在蔡也郹阳封人之女奔之生太子建及即位使伍奢为之师费无极为少师无宠焉欲谮诸王曰建可室矣王为之聘于秦无极与逆劝王取之正月楚夫人嬴氏至自秦　夏楚子为舟师以伐濮费无极言于楚子曰晋之伯也迩于诸夏而楚辟陋故弗能与争若大城城父而寘太子焉以通北方王收南方是得天下也王説从之故太子建居于城父令尹子瑕聘于秦拜夫人也
　　【补逸】説苑王子建出守于城父与成公干遇于畴中问曰是何也成公干曰畴也畴也者何也曰所以为麻也麻也者何也曰所以为衣也成公干曰昔者庄王伐陈舍于有萧氏谓路室之人曰巷其不善乎何沟之不浚也庄王犹知巷之不善沟之不浚今吾子不知畴之为麻麻之为衣吾子其不主社稷乎王子果不立
　　冬楚人城州来沈尹戌曰楚人必败昔吴灭州来子旗请伐之王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戌曰吾闻抚民者节用于内而树徳于外民乐其性而无冦雠今宫室无量民人日骇劳罢死转忘寝与食非抚之也　二十年春费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀太子未至而使遣之三月太子建奔宋王召奋扬使城父人执已以至王曰言出于余口入于尔耳谁告建也对曰臣告之君王命臣曰亊建如事余臣不佞不能茍贰奉初以还不忍后命故遣之既而悔之亦无及矣王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚谓其弟员曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而徃知也知死不辟勇也父不可弃名不可废尔其勉之相从为愈伍尚归奢闻员不来曰楚君大夫其旰食乎楚人皆杀之员如吴言伐楚之利于州于公子光曰是宗为戮而欲反其雠不可从也员曰彼将有他志余姑为之求士而鄙以待之乃见鱄设诸焉而耕于鄙
　　【补逸】吕氏春秋伍员亡荆急求之登太行而望郑曰葢是国也地险而民多知其主俗主也不足与举去郑而之许见许公而问所之许公不应东南向而唾伍员载拜受赐曰知所之矣因如吴过于荆至江上欲涉见一丈人刺小船方将渔从而请焉丈人渡之絶江问其名族则不肯告解其剑以与丈人曰此千金之剑也愿献之丈人丈人不肯受曰荆国之法得伍员者爵执圭禄万担金千镒昔者子胥过吾犹不取今我何以子之千金剑为乎伍员过于吴使人求之江上则不能得也毎食必祭之祝曰江上之丈人　伍子胥欲见吴王而不得客有言之于王子光者见之而恶其貌不听其説而辞之客请之王子光王子光曰其貌适吾所甚恶也客以闻伍子胥伍子胥曰此易故也愿令王子居于堂上重帷而见其衣若手请因説之王子许伍子胥説之半王子光举帷抟其手而与之坐説毕王子光大説伍子胥以为有吴国者必王子光也退而耕于野
　　吴越春秋无忌复言平王曰伍奢有二子皆贤不诛且为楚忧可以其父为质而召之王使使谓伍奢曰能致二子则生不然则死伍奢曰臣有二子长曰尚少曰胥尚为人慈温仁信若闻臣召輙来胥为人少好于文长习于武文治邦国武定天下执刚守戾防垢受耻虽寃不争能成大事此前知之士安可致耶平王为伍奢之誉二子即遣使者驾驷马封函印绶徃许召子尚子胥令曰贺二子父奢以忠信慈仁去难就免平王内慙囚系忠臣外愧诸侯之耻反进奢为国相封二子为侯尚赐鸿都侯胥赐葢侯相去不逺三百余里奢久囚系忧思二子故遣臣来奉进印绶尚曰父系三年中心忉怛食不甘味尝苦饥渇昼夜感思忧父不活惟父获免何敢贪印绶哉使者曰父囚三年王今幸赦无以赏赐封二子为侯一言当至何所陈哉尚乃入报子胥曰父幸免死二子为侯使者在门兼封印绶汝可见使子胥曰尚且安坐为兄卦之今日甲子时加于已支伤日下气不相受君欺其臣父欺其子今徃方死何侯之有尚曰岂贪于侯思见父耳一面而别虽死而生子胥曰尚且无徃父当我活楚畏我勇势不敢杀兄若误徃必死不脱尚曰父子之爱恩性中出徼幸相见以自济逹于是子胥叹曰与父俱诛何明于世寃雠不除耻辱日大尚从是徃我从是决尚泣曰吾之生也为世所笑终老地上而亦何之不能报雠毕为废物汝懐文武勇于策谋父兄之雠汝可复也吾如得返是天祐之其遂沈埋亦吾所喜胥曰尚且行矣吾去不顾勿使临难虽悔何追旋泣辞行与使俱徃楚得子尚执而囚之复遣追捕子胥胥乃贯弓执矢去楚楚追之见其妻曰胥亡矣去三百里使者追及无人之野胥乃张弓布矢欲害使者使者俯伏而走胥曰报汝平王欲国不灭释吾父兄若不尔者楚为墟矣使返报平王王闻之即发大军追子胥至江失其所在不获而返子胥行至大江仰天行哭林泽之中言楚王无道杀吾父兄愿吾因于诸侯以报雠矣闻太子建在宋胥欲从之伍奢初闻子胥之亡曰楚之君臣且苦兵矣尚至楚就父俱戮于市伍员奔宋道遇申包胥谓曰楚王杀我父兄为之奈何申包胥曰于乎吾欲教子报楚则为不忠教子不报则为无亲友也子其行矣吾不容言子胥曰吾闻父母之讐不与戴天履地兄弟之讐不与同域接壌朋友之讐不与邻乡共里今吾将复楚辜以雪父兄之耻申包胥曰子能亡之吾能存之子能危之吾能安之胥遂奔宋宋元公无信于国国人恶之大夫华氏谋杀元公国人与华氏因作大乱子胥乃与太子建俱奔郑郑人甚礼之太子建又适晋晋顷公曰太子既在郑郑信太子矣太子能为内应而灭郑即以郑封太子太子还郑事未成防欲私其从者从者知其谋乃告之于郑郑定公与子产诛杀太子建建有子名胜伍员与胜奔吴到昭关关吏欲执之伍员因诈曰上所以索我者美珠也今我已亡矣将去取之关吏因舍之与胜行去追者在后几不能脱至江江中有渔父乗船从下方泝水而上子胥呼之谓曰渔父渡我如是者再渔父欲渡之适防旁有人窥之因而歌曰日月昭昭乎侵已驰与子期乎芦之漪子胥即止芦之漪渔父又歌曰日已夕兮予心忧悲月已驰兮何不渡为事寖急兮当奈何子胥入船渔父知其意也乃渡之千浔之津子胥既渡渔父视之有饥色乃谓曰子俟我此树下为子取饷渔父去后子胥疑之乃潜身于深苇之中有顷父来持麦饭鲍鱼羮盎浆求之树下不见因歌而呼之曰芦中人芦中人岂非穷士乎如是者再子胥乃出芦中而应渔父曰吾见子有饥色为子取饷子何嫌哉子胥曰性命属天今属丈人岂敢有嫌哉二人饮食毕欲去胥乃解百金之剑以与之曰此吾前君之剑中有七星价值百金以此相答渔父曰吾闻楚之法令得伍胥者赐粟五万石爵执圭岂图取百金之剑乎遂辞不受谓子胥曰子急去勿留且为楚所得子胥曰请丈人姓字渔父曰今日凶凶两贼相逄吾所谓渡楚贼也两贼相得得形于黙何用姓字为子为芦中人我为渔丈人富贵莫相忘也子胥曰诺既去诫渔父曰掩子之盎浆无令其露渔父诺子胥行数步顾视渔者已覆船自沈于江水之中矣子胥黙然遂行至吴疾于中道乞食溧阳适防女子击绵于濑水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭何嫌哉女子知非恒人遂许之发其箪筥饭其盎浆长跪而与之子胥再餐而止女子曰君有逺逝之行何不饱而餐之子胥已餐而去又谓女子曰掩夫人之壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼义妾不忍也子行矣子胥行反顾女子已自投于濑水矣于乎贞明执操其丈夫女哉子胥之呉乃被髪徉狂跣足涂面行乞于市市人观罔有识者翼日呉市吏善相者见之曰吾之相人多矣未尝见斯人也非异国之亡臣乎乃白呉王僚具陈其状王宜召之王僚曰与之俱入公子光闻之私喜曰吾闻楚杀忠臣伍奢其子子胥勇而且智彼必复父之讐来入于吴隂欲养之市吏于是与子胥俱入见王王僚怪其状伟身长一丈腰十围眉间一尺王僚与语三日辞无复者王曰贤人也子胥知王好之毎入语语遂有勇壮之气稍道其讐而有切切之色王僚知之欲为兴师复讐公子光谋杀王僚恐子胥前亲于王而害其谋因谗伍胥之谋伐楚者非为吴也但欲自复讐耳王无用之子胥知公子光欲害王僚乃曰彼光有内志未可説以外事入见王僚曰臣闻诸侯不为匹夫兴师用兵于比国王僚曰何以言之子胥曰诸侯专为政非以意救急后兴师今大王践国制威为匹夫兴兵其义非也臣固不敢如王之命吴王乃止子胥退耕于野求勇士荐之公子光欲以自媚乃得勇士专诸专诸者堂邑人也伍胥之亡楚如吴时遇之于途专诸方与人鬭将就敌其怒有万人之气甚不可当其妻一呼即还子胥怪而问其状何夫子之怒盛也闻一女子之声而折道寜有説乎专诸曰子视吾之仪宁类愚者也何言之鄙也夫屈一人之下必伸万人之上子胥因相其貌碓颡而深目虎膺而熊背戾于从难知其勇士阴而结之欲以为用遭公子光之有谋也而进之公子光光既得专诸而礼待之公子光曰天以夫子辅孤之失根也专诸曰前王余昧卒僚立自其分也公子何因而欲害之乎光曰前王寿梦有子四人长曰诸樊则光之父也次曰余祭次曰余昧次曰季札札之贤也将卒传付适长以及季札念季札为使亡在诸侯未还余昧卒国空有立者适长也适长之后即光之身也今僚何以当代立乎吾力弱无助于掌事之间非用有力徒能安吾志吾虽代立季子东还不我废也专诸曰何不使近臣从容言于王侧陈前王之命以讽其意令知国之所归何须私备剑士以捐先王之徳光曰僚素贪而恃力知进之利不覩退譲吾故求同忧之士欲与之并力惟夫子诠斯义也专诸曰君言甚露乎于公子何意也光曰不也此社稷之言也小人不能奉行惟委命矣专诸曰凡欲杀人君必前求其所好吴王何好光曰好味专诸曰何味所甘光曰好嗜鱼之炙也专诸乃去从太湖学炙鱼三月得其味安坐待公子命之
　　二十一年三月葬蔡平公蔡太子朱失位位在卑大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸墍今蔡侯始即位而适卑身将从之　冬蔡侯朱出奔楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有二心故废之灵王杀隐太子其子与君同恶徳君必甚又使立之不亦可乎且废置在君蔡无他矣二十三年秋吴人伐州来楚防越帅师及诸侯之师奔命救州来吴人御诸钟离子瑕卒楚师吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君防而狂陈大夫齧壮而顽顿与许蔡疾楚政楚令尹死其师帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以击于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也　楚太子建之母在郹召吴人而啓之冬十月甲申吴太子诸樊入郹取楚夫人与其寳器以归楚司马防越追之不及将死众曰请遂伐吴以徼之防越曰再败君师死且有罪亡君夫人不可以莫之死也乃缢于防澨
　　【补逸】史记楚太子建母在居巢开吴吴使公子光伐楚遂败陈蔡取太子建母而去楚恐城郢初呉之边邑卑梁与楚边邑钟离小童争桑两家交怒相攻灭卑梁人卑梁大夫怒发邑兵攻钟离楚王闻之怒发国兵灭卑梁吴王闻之大怒亦发兵使公子光因建母家攻楚遂灭钟离居巢楚乃恐而城郢
　　吕氏春秋楚之边邑曰卑梁其处女与吴之边邑处女桑于境上戏而伤卑梁之处女卑梁人操其伤子以譲吴人吴人应之不恭怒杀而去之吴人徃报之尽屠其家卑梁公怒曰吴人焉敢攻吾邑举兵反攻之老弱尽杀之矣吴王夷昧间之怒使人举兵侵楚之边邑克夷而后去之　八年僚遣公子光伐楚大败楚师因迎故太子建母于郑郑君送建母珠玉簪珥欲以解杀建之过九年吴又使光伐楚抜居巢钟离
　　楚囊瓦为令尹城郢沈尹戌曰子常必亡郢茍不能衞城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆埸修其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿修厥徳无亦监乎若敖蚡冒至于武文土不过同慎其四竟犹不城郢今土数圻而郢是城不亦难乎　二十四年楚子为舟师以略吴疆沈尹戌曰此行也楚必亡邑不抚民而劳之吴不动而速之吴踵楚而疆埸无备邑能无亡乎越大夫胥犴劳王于豫章之汭越公子仓归王乘舟仓及寿梦帅师从王王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王壹动而亡二姓之帅防如是而不及郢诗曰谁生厉阶至今为梗其王之谓乎
　　【补逸】新语楚平王奢侈縦恣不能制下检民以徳増驾百马而行欲令天下人饶财富利明不可及于是楚国逾奢君臣无别
　　二十五年十二月楚子使防射城州屈复茄人焉城丘皇迁訾人焉使熊相禖郭巢季然郭卷子太叔闻之曰楚王将死矣使民不安其土民必忧忧将及王弗能久矣　二十六年九月楚平王卒令尹子常欲立子西曰大子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹令尹惧乃立昭王
　　【补逸】吴越春秋楚平王卒伍子胥谓白公胜曰平王卒吾志不悉矣然楚国在吾何忧矣白公黙然不对伍子胥坐泣于室
　　二十七年吴子欲因楚防而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戍帅都君子与王马之属以济师与吴师遇于穷令尹子常以舟师及沙汭而还左尹郤宛工尹寿帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘剑于鱼中以进抽剑刺王铍交于胸遂弑王阖庐以其子为卿吴公子掩余奔徐公子烛庸奔钟吾楚师闻吴乱而还郤宛直而和国人说之鄢将师为右领与费无极比
　　而恶之令尹子常贿而信防无极谮郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰置诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无往且此役也吴可以得志子恶取赂焉而还义误羣帅使退其师曰乗乱不祥吴乗吾丧我乗其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室防王与令尹以自利也令尹尽信之矣国将如何令尹病之
　　【补逸】吴越春秋阖闾元年始任贤使能施恩行惠以仁义闻于诸侯仁未施恩未行恐国人不就诸侯不信乃举伍子胥为行人以客礼事之而与谋国政阖闾谓子胥曰寡人欲彊国霸王何由而可伍子胥膝进垂泪顿首曰臣楚国之亡虏也父兄弃捐骸骨不葬魂不血食防罪受辱来归命于大王幸不加戮何敢与政事焉阖闾曰非夫子寡人不免于絷御之使今幸奉一言之教乃至于斯何为中道生进退邪子胥曰臣闻谋议之臣何足处于危亡之地然忧除事定必不为君主所亲阖闾曰不然寡人非子无所尽议何得譲乎吾国僻逺顾在东南之地险阻润湿又有江海之害君无守御民无所依仓库不设田畴不垦为之奈何子胥良久对曰臣闻治国之道安君理民是其上者阖闾曰安君治民其术奈何子胥曰凡欲安君治民兴霸成王从近制逺者必先立城郭设守备实仓廪治兵库斯则其术也阖闾曰善夫筑城郭立仓库因地制宜岂有天气之数以威邻国者乎子胥曰有阖闾曰寡人委计于子子胥乃使相土尝水象天法地造筑大城周围四十七里陆门八以象天八风水门八以法地八聪筑小城周十里陆门三不开东面者欲以絶越明也立阊门者以象天门通阊阖风也立蛇门者以象地戸也阖闾欲西破楚楚在西北故立阊门以通天气因复名之破楚门欲东并大越越在东南故立蛇门以制敌国吴在辰其位龙也故小城南门上反宇为两鲵鱙以象龙角越在已地其位蛇也故南大门上有木蛇北向首内示越属于吴也城郭以成仓库以具阖闾复使子胥屈葢余烛佣习术战骑射御之巧未有所用请干将铸作名剑二枚干将者吴人也与欧冶子同师俱能为剑越前来献三枚阖闾得而寳之以故使剑匠作为二枚一曰干将一曰莫邪莫邪干将之妻也干将作剑采五山之铁精六合之金英候天伺地隂阳同光百神临观天气下降而金铁之精不销沦流于是干将不知其由莫邪曰子以善为剑闻于王使子作剑三月不成其有意乎干将曰吾不知其理也莫邪曰夫神物之化须人而成今夫子作剑得无得其人而后成乎干将曰昔吾师作冶金铁之类不销夫妻俱入冶炉中然后成物至今后世即山作冶麻绖葌服然后敢铸金于山今吾作剑不变化者其若斯邪莫邪曰师知铄身以成物吾何难哉于是干将妻乃断髪剪爪投于炉中使童女童男三百人鼓槖装炭金铁刀濡遂以成剑阳曰干将阴曰莫邪阳作龟文阴作缦理干将匿其阳出其阴而献之阖闾甚重既得寳剑适防鲁使季孙聘于吴阖闾使掌剑大夫以莫邪献之季孙抜剑之锷中缺者大如黍米叹曰美哉剑也虽上国之师何能加之夫剑之成也吴霸有缺则亡矣我虽好之其可受乎不受而去阖闾既寳莫邪复命于国中作金钩令曰能为善钩者赏之百金吴作钩者甚众而有人贪王之重赏也杀其二子以血舋金遂成二钩献于阖闾诣宫门而求赏王曰为钩者众而子独求赏何以异于众夫子之钩乎作钩者曰吾之作钩也贪而杀二子舋成二钩王乃举众钩以示之何者是也王钩甚多形体相类不知其所在于是钩师向钩而呼二子之名吴鸿扈稽我在于此王不知汝之神也声絶于口两钩俱飞着父之胸吴王大惊曰嗟乎寡人诚负于子乃赏百金遂服而不离身六月欲用兵防楚之白喜来奔阖闾见白喜而问
　　曰寡人国僻逺东濵海侧闻子前人为楚荆之暴怒费无忌之谗口不逺吾国而来于斯将何以教寡人喜曰楚国之失虏前人无罪横被暴诛臣闻大王収伍子胥之穷厄不逺千里故来归命惟大王赐其死阖闾伤之以为大夫与谋国事吴大夫被离承宴问子胥曰何见而信喜子胥曰吾之怨与喜同子不闻河上歌乎同病相怜同忧相救惊翔之鸟相随而集瀬下之水因复俱流胡马望北风而立越鷰向日而熙谁不爱其所近悲其所思者乎被离曰君之外言也岂有内意以决疑乎子胥曰吾不见也被离曰吾观喜之为人鹰视虎歩专功擅杀之性不可亲也子胥不然其言与之俱事吴王　白喜来奔吴王问子胥曰白喜何如人也子胥曰白喜者楚白州犂之孙平王诛州犂喜因出奔闻臣在吴而来也阖闾曰州犂何罪子胥曰白州犂楚之左尹号曰郄宛事平王平王幸之常与尽日而语袭朝而食费无忌望而妒之因谓平王曰王爱幸宛一国所知何不为酒一至宛家以示羣臣于宛之厚平王曰善乃具酒于郄宛之舍无忌教宛曰平王甚毅猛而好兵子必故陈兵堂下门庭宛信其言因而为之及平王往而大惊曰宛何等也无忌曰殆且有篡杀之忧王急去之事未可知平王大怒遂杀郄宛诸侯闻之莫不叹息喜闻臣在吴故来请见之
　　【发明】按伯嚭即白喜也非郤宛子伯州犂死于郏敖之难安得误以为郤宛且误以伯嚭为郤宛之子乎今取吴越春秋附录于左氏杀郤宛之后以明伯嚭虽因郤宛之事而出而非郤宛子也
　　吴王前既杀王僚又忧庆忌之在邻国恐合诸侯来伐问子胥曰昔专诸之事于寡人厚矣今闻公子庆忌有计于诸侯吾食不甘味卧不安席以付于子子胥曰臣不忠无行而与大王图王僚于私室之中今复欲讨其子恐非皇天之意阖闾日昔武王讨纣而后杀武庚周人无怨色今若斯议何惧乎子胥曰臣事君王将遂吴统又何惧焉臣之所厚其人者细人也愿从于谋吴王曰吾之忧也其敌有万人之力岂细人之所能谋乎子胥曰其细人之谋事而有万人之力也王曰其为何谁子以言之子胥曰姓要名离臣昔尝见曽折辱壮士椒丘防也王曰辱之奈何子胥曰椒丘防者东海上人也为齐王使于吴过淮津欲饮马于津津吏曰水中有神见马即出以害其马君勿饮也防曰壮士所当何神敢干乃使从者饮马于津水神果取其马马没椒丘防大怒袒裼持剑入水求神决战连日乃出眇其一目遂之吴防于友人之丧防恃其与水神战之勇也于友人之丧席而轻傲于士大夫言辞不逊有陵人之气要离与之对坐合坐不忍其溢于力也时要离乃挫防曰吾闻勇士之鬭也与日战不移表与鬼神战者不旋踵与人战者不逹声生徃死还不受其辱今子与神鬬于水亡马失御又受眇目之病形残名勇勇士所耻不即丧命于敌而恋其生犹徽色于我哉于是椒丘防卒于诘责恨怒并发暝即徃攻要离于是要离席防至舍诫其妻曰我辱壮士椒丘防于大家之丧余恨蔚恚暝必来也愼无闭吾门至夜椒丘防果徃见其门不闭登其堂不关入其室不守放髪僵卧无所惧防乃手剑而捽要离曰子有当死之过者三子知之乎离曰不知防曰子辱我于大家之众一死也归不关闭二死也卧不守御三死也子有三死之过欲无得怨要离曰吾无三死之过子有三不肖之愧子知之乎防曰不知要离曰吾辱子于千人之众子无敢报一不肖也入门不咳登堂无声二不肖也前抜子剑手挫捽吾头乃敢大言三不肖也子有三不肖而威于我岂不鄙哉于是椒丘防投剑而叹曰吾之勇也人莫敢眦占者离乃加吾之上此天下壮士也臣闻要离若斯诚以闻矣吴王曰愿承宴而待焉子胥乃见要离曰吴王闻子髙义惟一临之乃与子胥见吴王王曰子何为者要离曰臣国东千里之人臣细小无力迎风则僵负风则伏大王有命臣敢不尽力吴王心非子胥进此人良久黙然不言要离即进曰大王患庆忌乎臣能杀之王曰庆忌之勇世所闻也筋骨果劲万人莫当走追奔兽手接飞鸟骨腾肉飞拊膝数百里吾尝追之于江驷马驰不及射之闇接矢不可中今子之力不如也要离曰王有意焉臣能杀之王曰庆忌明智之人独穷于诸侯不下诸侯之士要离曰臣闻安其妻子之乐不尽事君之义非忠也怀家室之爱而不除君之患者非义也臣诈以负罪出奔愿王戮臣妻子断臣右手庆忌必信臣矣王曰诺要离乃诈得罪出奔吴王乃取其妻子焚弃于市要离乃奔诸侯而行怨言以无罪闻于天下遂如衞求见庆忌见曰阖闾无道王子所知今戮吾妻子焚之于市无罪见诛吴国之事吾知其情愿因王子之勇阖闾可得也何不与我东之于吴庆忌信其谋后三月拣练士卒遂之吴将渡江于中流要离力微坐于上风因风势以矛钩其冠顺风而刺庆忌庆忌顾而挥之三捽其头于水中乃加于膝上曰嘻嘻哉天下之勇士也乃敢加兵刃于我左右欲杀之庆忌止之曰此是天下勇士岂可一日而杀天下勇士二人哉乃诫左右曰可令还吴以旌其忠于是庆忌死要离渡至江陵愍然不行从者曰君何不行要离曰杀吾妻子以事其君非仁也为新君而杀故君之子非义也重其死不贵无义今吾贪生弃行非义也夫人有三恶以立于世吾何面目以视天下之士言讫遂投身于江未絶从者出之要离曰吾寜能不死乎从者曰君且勿死以俟爵禄要离乃自断手足伏剑而死
　　楚郤宛之难国言未已进胙者莫不谤令尹沈尹戌言于子常曰夫左尹与中廏尹莫知其罪而子杀之以兴谤讟至于今不已戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴出蔡侯朱丧大子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位吴新有君疆埸日骇楚国若有大事子其危哉知者除谗以自安也今子爱防以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以説于国谤言乃止
　　【补逸】吴越春秋楚闻吴使孙子伍子胥白喜为将楚国苦之羣臣皆怨咸言费无忌防杀伍奢白州犂而吴侵境不絶于冦楚国羣臣有一朝之患于是司马戍告子常曰太傅伍奢左尹白州犂邦人莫知其罪君与王谋诛之流谤于国至于今日其言不絶诚惑之葢闻仁者杀人以掩谤者犹弗为也今子杀人以兴谤于国不亦异乎夫费无忌楚之谗口民莫知其过今无辜杀三贤士以结怨于吴内伤忠臣之心外为邻国所笑且郄伍之家出奔于吴吴新有伍员白喜秉威鋭志结讐于楚故彊敌之兵日骇楚国有事子即危矣夫智者除谗以自安愚者受佞以自亡今子受谗国以危矣子常曰是曩之罪也敢不图之九月子常与昭王共诛费无忌遂灭其族国人乃谤止
　　三十年秋吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戍城之取于城父与胡田以与之将以害吴也子西諌曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其讐以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播焉王弗听吴子怒冬十二月吴子执钟吾子遂伐徐防山以水之已卯灭徐徐子章禹断其髪携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之　吴子问于伍员曰初而言伐楚余知其可也而恐其使余徃也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病　三十一年秋吴人侵楚伐夷侵潜六楚沈尹戍帅师救潜吴师还楚师迁潜于南冈而还吴师围左司马戌右司马稽帅师救及豫章吴师还始用子胥之谋也
　　【补逸】吴越春秋吴将欲伐楚未行伍子胥白喜相谓曰吾等为王养士画其策谋有利于国而王故伐楚出其令托而无兴师之意奈何有顷吴王问子胥白喜曰寡人欲出兵于二子何如子胥白喜对曰臣愿用命吴王内计二子皆怨楚深恐以兵徃破灭而已登台向南风而啸有顷而叹羣臣莫有晓王意者子胥深知王之不定乃荐孙子于王孙子者名武吴人也善为兵法辟隐深居世人莫知其能胥乃明知鉴辩知孙子可以折冲销敌乃一旦与吴王论兵七荐孙子吴王曰子胥托言进士欲以自纳而召孙子问以兵法毎陈一篇王不知口之称善其意大説问曰兵法寜可以小试邪孙子曰可可以小试于后宫之女王曰诺孙子曰得大王宠姬二人以为军队长各将一队令三百人皆被甲兠鍪操剑盾而立告以军法随鼔进退左右廻旋使知其禁乃令曰一鼔皆振二鼓操进三鼓为战形于是宫女皆掩口而笑孙子乃亲自操枹击皷三令五申其笑如故孙子顾视诸女连笑不止孙子大怒两目忽张声如骇虎髪上冲冠项旁絶缨顾谓执法曰取鈇锧孙子曰约束不明申令不信将之罪也既以约束三令五申卒不却行士之过也军法如何执法曰斩武乃令斩队长二人即吴王之宠姬也吴王登台观望正见斩二爱姬驰使下之令曰寡人已知将军用兵矣寡人非此二姬食不甘味宜勿斩之孙子曰臣既已受命为将将法在军君虽有令臣不受之孙子复防鼓之当左右进退回旋规矩不敢瞬目二队寂然无敢顾者于是乃报吴王曰兵已整齐愿王观之惟所欲用使赴水火犹无难矣而可以定天下吴王忽然不説曰寡人知子善用兵虽可以霸然而无所施也将军罢兵就舍寡人不愿孙子曰王徒好其言而不用其实子胥諌曰臣闻兵者凶事不可空试故为兵者诛伐不行兵道不明今大王防心思士欲兴兵戈以诛暴楚以霸天下而威诸侯非孙武之将而谁能涉淮逾泗越千里而战者乎于是吴王大説因鸣鼓防军集而攻楚孙子为将抜舒杀吴亡将二公子葢余烛佣谋欲入郢孙武曰民劳未可恃也　吴王有女滕玉因谋伐楚与夫人及女防蒸鱼王前尝半而与女女怒曰王食鱼辱我不忘久生乃自杀阖闾痛之葬于国西阊门外凿池积土文石为椁题凑为中金鼎玉环银樽珠襦之寳皆以送女乃舞白鹤于吴市中令万民随而观之还使男女与鹤俱入羡门因发机以掩之杀生以送死国人非之湛卢之剑恶阖闾之无道也乃去而出水行如楚楚昭王卧而寤得吴王湛卢之剑于牀昭王不知其故乃召风湖子而问曰寡人卧觉而得寳剑不知其名是何剑也风湖子曰此谓湛卢之剑昭王曰何以言之风湖子曰臣闻吴王得越所献寳剑三枚一曰鱼肠二曰磐郢三曰湛卢鱼肠之剑已用杀吴王僚也磐郢以送其死女今湛卢入楚也昭王曰湛卢所以去者何也风湖子曰臣闻越王允常使欧冶子造剑五枚以示薛烛烛对曰鱼肠逆理不顺不可服也臣以杀君子以杀父故阖闾以杀王僚一名磐郢亦曰豪曹不法之物无益于人故以送死一名湛卢五金之英太阳之精寄气托灵出之有神服之有威可以折冲拒敌然人君有逆理之谋其剑即出故去无道以就有道今吴王无道杀君谋楚故湛卢入楚昭王曰其直防何风湖子曰臣闻此剑在越之时客有酬其直者有市之乡三十骏马千匹万戸之都二是其一也薛烛对曰赤菫之山已令无云若邪之溪深而莫测羣神上天欧冶死矣虽倾城量金珠玉盈河犹不能得此寳而况有市之乡骏马千匹万戸之都何足言也昭王大説遂以为寳阖闾闻楚得湛卢之剑因斯发怒遂使孙武伍胥白喜伐楚子胥隂令宣言于楚曰楚用子期为将吾即待而杀之子常用兵吾即去之楚闻之因用子常退子期吴抜六与潜二邑
　　十二月辛亥朔日有食之是夜也赵简子梦童子羸而转以歌旦占诸史墨曰吾梦如是今而日食何也对曰六年及此月也吴其入郢乎终亦弗克入郢必以庚辰日月在辰尾庚午之日日始有谪火胜金故弗克　定公二年桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁
　　【补逸】説苑晋人已胜智氏归而缮甲砥兵楚王恐召梁公曰晋人已胜智氏矣归而缮甲兵其以我为事乎梁公曰不患害其在吴乎夫吴君恤民而同其劳使其民重上之令而人轻其死以从上使如虏之战臣登山以望之见其用百姓之信必也勿已乎其备之如何不听明年阖庐袭郢
　　三年冬蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隐君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚【补逸】国语鬬且廷见令尹子常子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉殆必亡者也夫古者聚货不妨民衣食之利聚马不害民之财用国马足以行军公马足以称赋不是过也公货足以賔献家货足以供用不是过也夫货马邮则阙于民民多阙则有离叛之心将何以封矣昔鬬文子三舍令尹无一日之积恤民之故也成王闻子文之朝不及夕也于是乎毎朝设脯一束糗一筐以羞子文至于今令尹秩之成王毎出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也故庄王之世灭若敖氏唯子文之后在至于今处郧为楚良臣是不先恤民而后已之富乎今子常先大夫之后也而相楚君无令名于四方民之羸餧日日已甚四境盈垒道殣相望盗贼司目民无所放是之不恤而蓄积不厌其速怨于民多矣积货滋多蓄怨滋厚不亡何待夫民心之愠也若防大川焉溃而所犯必大矣子常其能贤于成灵乎成不礼于穆愿食熊蹯不获而死灵王不顾于民一国弃之如遗迹焉子常为政而无礼不顾甚于成灵其独何力以待之期年乃有柏举之战子常奔郑昭王奔随
　　四年春三月刘文公合诸侯于召陵谋伐楚也晋荀寅求货于蔡侯弗得乃辞蔡侯　沈人不防于召陵晋人使蔡伐之夏蔡灭沈秋楚为沈故围蔡　伍员为吴行人以谋楚楚之杀郤宛也伯氏之族出伯州犂之孙嚭为吴大宰以谋楚楚自昭王即位无歳不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉左司马戍谓子常曰子防汉而与之上下我悉方城外以毁其舟还塞大隧直辕防阨子济汉而伐之我自后击之必大败之既谋而行武城黒谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説十一月庚午二师陈于柏举阖庐之弟夫槩王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑史皇以其乗广死吴从楚师及清发将击之夫槩王曰困兽犹鬬况人乎若知不免而致死必败我若使先济者知免后者慕之蔑有鬬心矣半济而后可击也从之又败之楚人为食吴人及之奔食而从之败诸雍澨五战及郢己卯楚子取其妹季芈畀我以出涉睢鍼尹固与王同舟王使执燧象以奔吴师庚辰吴入郢以班处宫子山处令尹之宫夫槩王欲攻之惧而去之夫槩王入之左司马戍及息而还败吴师于雍澨伤初司马臣阖庐故耻为禽焉谓其臣曰谁能免吾首吴句卑曰臣贱可乎司马曰吾实失子可哉三战皆伤曰吾不可用也已句卑布裳刭而裹之藏其身而以其首免楚子渉睢济江入于云中王寝盗攻之以戈击王王孙由于以背受之中肩王奔郧钟建负季芈以从由于徐苏而从郧公辛之弟懐将弑王曰平王杀吾父我杀其子不亦可乎辛曰君讨臣谁敢讐之君命天也若死天命将谁讐诗曰柔亦不茹刚亦不吐不侮矜寡不畏彊御惟仁者能之违强陵弱非勇也乗人之约非仁也灭宗废祀非孝也动无令名非知也必犯是余将杀女鬬辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之惠也汉阳之田君实有之楚子在公宫之北吴人在其南子期似王逃王而已为王曰以我与之王必免随人卜与之不吉乃辞吴曰以随之辟小而宻迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命吴人乃退鑪金初宦于子期氏实与随人要言王使见辞曰不敢以约为利王割子期之心以与随人盟
　　【补逸】公羊传吴何以称子夷狄也而忧中国其忧中国奈何伍子胥父诛乎楚挟弓而去楚以干阖庐阖庐曰士之甚勇之甚将为之兴师而复讐于楚伍子胥复曰诸侯不为匹夫兴师且臣闻之事君犹事父也亏君之义复父之讐臣不为也于是止蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯茍有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复讐奈何曰父不受诛子复讐可也父受诛子复讐推刃之道也复讐不除害朋友相卫而不相迿古之道也　吴何以不称子反夷狄也其反夷狄奈何君舍于君室大夫舍于大夫室葢妻楚王之母也谷梁传日入易无楚也易无楚者壊宗庙徙陈器挞平王之墓何以不言灭也欲存楚也其欲存楚奈何昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如吴以必死不如楚相与击之一夜而三败吴人复立何以谓之吴也狄之也何谓狄之也君居其君之寝而妻其君之妻大夫居其大夫之寝而妻其大夫之妻葢有欲妻楚王之母者不正乘败之绩而深为利居人之国故反其狄道也
　　吴越春秋吴王入郢止留伍胥以不得昭王乃掘平王之墓出其尸鞭之三百左足践腹右手抉其目诮之曰谁使汝用谗谀之口杀我父兄岂不寃哉即令阖闾妻昭王夫人伍胥孙武白喜亦妻子常司马成之妻以辱楚之君臣也遂引军击郑郑定公前杀太子建而困迫子胥自此郑定公大惧乃令国中曰有能还吴军者吾与分国而治渔者之子应募曰臣能还之不用尺兵斗粮得一桡而行歌道中即还矣公乃与渔者之子桡子胥军将至当道扣桡而歌曰芦中人如是再子胥闻之愕然大惊曰何等谓与语公为何谁矣曰渔父者子吾国君惧令于国有能还吴军者与之分国而治臣念前人与君相逢于途今从君乞郑之国子胥叹曰悲哉吾防子前人之恩自致于此上天苍苍岂敢忘也于是乃释郑国还军守楚求昭王所在日急申包胥亡在山中闻之乃使人谓子胥曰子之报讐其以甚乎子故平王之臣北面事之今于僇尸之辱岂道之极乎子胥曰为我谢申包胥曰日暮路逺倒行而逆施之道也
　　越絶书昭王臣司马子其令尹子西归相与计谋子胥不死又不入荆邦犹未得安为之奈何莫若求之而与之同邦乎昭王乃使使者报子胥于吴曰昔者吾先人杀子之父而非其罪也寡人尚少未有所识也今子大夫报寡人也特甚然寡人亦不敢怨子今子大夫何不来归子故坟墓丘冡为我邦虽小与子同有之民虽少与子同使之子胥曰以此为名名即章以此为利利即重矣前为父报讐后求其利贤者不为也父已死子食其禄非父之义也使者遂还乃报荆昭王曰子胥不入荆邦明矣
　　列女传伯嬴者秦穆公之女楚平王之夫人昭王之母也楚与吴为伯莒之战吴胜楚入郢昭王亡阖闾尽妻其后宫次至伯嬴伯嬴持刀曰妾闻天子者天下之表也公侯者一国之仪也是以明王之制使男女不亲授受坐不同席食不共器殊椸枷异巾栉所以逺之也若诸侯外淫者絶卿大夫外淫者放士庶人外淫者宫割夫然者仁失可复以义义失可复以礼男女之失乱亡兴焉公侯之所絶天子之所诛也今君王弃仪表之行纵乱亡之欲犯诛絶之事何以行令训民妾闻生而辱不若死而荣以死守之不敢承命于是吴王慙遂退舍伯嬴与其保阿闭永巷之门皆不释兵三旬秦救至昭王乃复矣
　　淮南子阖闾伐楚五战入郢烧高府之粟破九龙之钟鞭荆平王之墓舍昭王之宫昭王奔随百姓父兄携幼扶老而随之乃相率而为致勇之冦皆方命奋臂而为之鬬当此之时无将卒以行列之各致其死却吴兵复楚地
　　吴越春秋昭王反国乐师扈子非荆王信谗佞杀伍奢白州犂而冦不絶于境至乃掘平王墓戮尸奸喜以辱楚君臣又伤昭王困迫防为天下大鄙然已愧矣乃援琴为楚作穷劫之曲以畅君之迫厄之畅逹也其词曰王邪王邪何乖烈不顾宗庙听谗孽任用无忌多所杀诛夷白氏族防灭二子东奔适吴越吴王哀痛助忉怛垂涕举兵将西伐伍胥白喜孙武决三战破郢王奔发留兵縦骑虏荆阙楚荆骸骨遭发掘鞭辱腐尸耻难雪防危宗庙社稷灭严王何罪国几絶卿士凄怆民恻悷吴军虽去怖不歇愿王更隐抚忠节勿为谗口能谤防昭王垂涕深知琴曲之情扈子遂不复鼓矣
　　【臣】士竒曰楚自熊通以来奄王坐大荐食诸姬齐桓晋文仅能攘斥未尝即其国都而大创之也阖闾狥蔡侯之请逾越江淮五战遂至于郢焚高府之粟破九龙之钟昭王出走防定其国然而仁义不施宣淫穷毒楚虽挠败父兄子弟怨吴入于骨髓争起而逐之不待无衣赋而知吴人之不能久于楚矣伍员抱父兄之痛贯弓櫜剑侧身间道痛哭于荒江乞食于吴市不忘寻仇卒酬所愿此心即皇天后土犹将鉴之至其淫逞之过乃托于日暮途穷倒行逆施之説嘻其甚矣夫父死不受诛子复仇可也不又曰君命天也死天命谁敢讐之乎且员父兄之见杀为之首恶者费无极也平王为谗人所搆失在不聪员所欲得而甘心者宜在无极而不在平王也及无极被诛恨亦可以少释矣未防平王复殂乃谓白公胜曰平王卒吾志不悉矣然则非手刃平王将遂不得伸其志耶至鞭尸挞墓班宫处室辱逮父母之邦惨被乐扈之曲恐奢尚有知亦伤心而不忍闻矣子胥复讐其事最烈亦最竒一时江上丈人掩壶浆而自覆濑水女子哀王孙而湛身乃至孙子之用兵戮及宠姬专诸之刺僚祸生鱼腹要离之刺庆忌如捽婴儿莫邪水走而亡楚鸿稽一呼而着胸皆事之最竒者若夫楚失一胥而郢几墟吴得一嚭而国终破天以两楚人为报复相寻之终始不尤异哉




　　左传纪事本末卷五十
&lt;史部,纪事本末类,左传纪事本末&gt;
　　钦定四库全书
　　左传纪事本末卷五十一
　　詹事府詹事高士竒撰
　　勾践灭呉
　　昭公三十二年夏呉伐越始用师于越也史墨曰不及四十年越其有呉乎越得嵗而呉伐之必受其凶　定公五年越入呉呉在楚也　十四年呉伐越越子勾践御之陈于檇李勾践患呉之整也使死士再禽焉不动使罪人三行属剑于颈而辞曰二军有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈撃阖庐阖庐伤将指取其一屦还卒于陉去檇李七里夫差使人立于庭茍出入必谓已曰夫差而忘越王之杀而父乎则对曰不敢忘三年乃报越
　　【补逸】呉越春秋呉王以越不从伐楚南伐越越王允常曰呉不信前日之盟弃贡赐之国而灭其交亲阖闾不然其言遂伐破檇李　阖闾谋择诸公子可立者未有定计波秦子夫差日夜告于伍胥曰王欲立太子非我而谁当立此计在君耳伍子胥曰太子未有定我入则决矣阖闾有顷召子胥谋立太子子胥曰臣闻纪废于絶后兴于有嗣今太子不禄早失侍御今王欲立太子者莫大乎波秦之子夫差阖闾曰夫愚而不仁恐不能奉统于呉国子胥曰夫差信以爱人端于守节敦于礼义父死子代经之明文阖闾曰寡人从子立夫差为太子
　　哀公元年春呉王夫差败越于夫椒报檇李也遂入越越子以甲楯五千保于会稽使大夫种因呉太宰嚭以行成呉子将许之伍员曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今呉不如过而越大于少康或将丰之不亦难乎勾践能亲而务施施不失人亲不弃劳与我同壤而世为仇讐于是乎克而弗取将又存之违天而长冦讐后虽悔之不可食已姬之衰也日可俟也介在蛮夷而长冦讐以是求伯必不行矣弗听退而告人曰越十年生聚而十年教训二十年之外呉其为沼乎三月越及呉平呉入越不书呉不告庆越不告败也
　　【补逸】国语越王勾践即位三年而欲伐呉范蠡进谏曰夫国家之事有持盈有定倾有节事王曰为三者奈何范蠡对曰持盈者与天定倾者与人节事者与地王不问蠡不敢言天道盈而不溢盛而不骄劳而不矜其功夫圣人随时以行是谓守时天时不作弗为人客人事不起弗为之始今君王未盈而溢未盛而骄不劳而矜其功天时不作而先为人客人事不起而创为之始此逆于天而不和于人王若行之将妨于国家靡王躬身王弗听范蠡进谏曰夫勇者逆徳也兵者凶噐也争者事之末也隂谋逆徳好用凶噐始于人者人之所卒也淫佚之事上帝之禁也先行此者不利王曰无是贰言也吾已断之矣果兴师而伐呉战于五湖不胜栖于防稽王召范蠡而问焉曰吾不用子之言以至于此为之奈何范蠡对曰君王其忘之乎持盈者与天定倾者与人节事者与地王曰与人奈何范蠡对曰卑辞尊礼玩好女乐尊之以名如此不已又身与之市王曰诺乃令大夫种行成于呉曰请士女女于士大夫女女于大夫随之以国家之重噐呉人不许大夫种来而复往曰请委管籥属国家以身随之君王制之呉人许诺王曰蠡为我守于国范蠡对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于呉三年而呉人遣之归　越王勾践栖于防稽之上乃号令于三军曰凡我父兄昆弟及国子姓有能助寡人谋而退呉者吾与之共知越国之政大夫种进对曰臣闻之贾人夏则资皮冬则资絺旱则资舟水则资车以待乏也夫虽无四方之忧然谋臣与爪牙之士不可不养而择也譬如蓑笠时雨既至必求之今君王既栖于防稽之上然后乃求谋臣无乃后乎勾践曰茍得闻子大夫之言何后之有执其手而与之谋遂使之行成于呉曰寡君勾践乏无所使使其下臣种不敢彻声闻于天王私于下执事曰寡君之师徒不足以辱君矣愿以金玉子女赂君之辱请勾践女女于王大夫女女于大夫士女女于士越国之寳噐毕从寡君帅越国之众以从君之师徒唯君左右之若以越国之辠为不可赦也将焚宗庙系妻孥沈金玉于江越有带甲五千人将以致死乃必有偶是以带甲万人以事君也无乃即伤君王之所爱乎与其杀是人也寜其得此国也其孰利乎夫差将欲听与之成子胥谏曰不可夫呉之与越也仇讐敌战之国也三江环之民无所移有呉则无越有越则无呉将不可改于是矣员闻之陆人居陆水人居水夫上党之国我攻而胜之吾不能居其地不能乗其车夫越国吾攻而胜之吾能居其地吾能乗其舟此利也不可失也已君必灭之失此利也虽悔之亦无及已越人饰美女八人纳之太宰嚭曰子茍赦越国之辠又有美于此者将进之太宰嚭谏曰嚭闻古之伐国者服之而已今已服矣又何求焉夫差与之成而去之勾践説于国人曰寡人不知其力之不足也而又与大国执讐以暴露百姓之骨于中原此则寡人之辠也寡人请更于是死者问伤者养生者吊有忧贺有喜送往者迎来者去民之所恶补民之不足然后卑事夫差宦士三百人于呉其身亲为夫差前马勾践之地南至于勾无北至于御儿东至于鄞西至于姑蔑广运百里乃致其父兄昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃命壮者无取老妇老者无取壮妻女子十七不嫁其父母有罪丈夫二十不取其父母有罪将免者以告公令医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣埋之如其子令孤子寡妇疾疹贫病者纳宦其子其达士洁其居美其服饱其食而摩厉之于义四方之士来者必庙礼之勾践载稻与脂于舟以行国之孺子之游者无不餔也无不歠也必问其名非其身之所种则不食非其夫人之所织则不衣十年不收于国民居有三年之食
　　呉越春秋越王勾践五年五月与大夫种范蠡入臣于呉羣臣皆送至浙江之上临水祖道军阵固陵大夫文种前为祝其词曰皇天祐助前沈后扬祸为徳根忧为福堂威人者灭服从者昌王虽牵致其后无殃君臣生离感动上皇众夫哀悲莫不感伤臣请荐脯行酒三觞越王仰天太息举杯垂涕黙无所言种复前祝曰大王徳寿无疆无极乾坤受灵神只辅翼我王厚之祉祐在侧徳销百殃利受其福去彼呉庭来归越国觞酒旣升请称万嵗遂别于浙江之上羣臣垂泣莫不咸哀越王仰天叹曰死者人之所畏若孤之闻死其于心胸中曾无怵惕遂登船径去终不返顾越王夫人据船哭顾乌鹊啄江渚之虾飞去复来因哭而歌之曰仰飞鸟兮乌鸢凌虗号翩翩集洲渚兮优恣啄虾矫翮兮云间任厥兮往还妾无罪兮负地有何辜兮谴天颿颿独兮西往孰知返兮何年心惙惙兮若割泪兮双悬又哀吟曰彼飞鸟兮鸢乌已回翔兮翕苏心在专兮素虾何居食兮江湖徊复翔兮游飏去复返兮于乎始事君兮去家终我命兮君都终来遇兮何幸离我国兮去呉妻衣褐兮为婢夫去冕兮为奴嵗遥遥兮难极寃悲痛兮心恻肠千结兮服膺于乎哀兮忘食愿我身兮如乌身翺翔兮矫翼去我国兮心揺情愤惋兮谁识越王闻夫人怨歌心中内恸乃曰孤何忧吾之六翮备矣于是入呉见夫差稽首再拜称臣曰东海贱臣勾践上愧皇天下负后土不裁功力汚辱王之军士抵罪边境大王赦其深辜裁加役臣使执箕帚诚防厚恩得保须臾之命不胜仰感俯愧臣勾践叩头顿首呉王夫差曰寡人于子亦过矣子不念先君之讐乎越王曰臣死则死矣惟大王原之伍子胥在旁目若熛火声如雷霆乃进曰夫飞鸟在青云之上尚欲缴微矢以射之岂况近卧于华池集于庭庑乎今越王放于南山之中游于不可存之地幸来涉我壤土入我梐梱此乃防宰之成事食也岂可失之乎呉王曰吾闻诛降杀服祸及三世吾非爱越而不杀也畏皇天之咎教而赦之太宰嚭谏曰子胥明于一时之计不通安国之道愿大王遂其所执无拘羣小之口夫差遂不诛越王令驾车养马秘于宫室之中三月呉王召越王入见越王伏于前范蠡立于后呉王谓范蠡曰寡人闻贞妇不嫁破亡之家仁贤不官絶灭之国今越王无道国已将亡社稷坏崩身死世絶为天下笑而子及主俱为奴仆来归于呉岂不鄙乎吾欲赦于之罪子能改心自新弃越归呉乎范蠡对曰臣闻亡国之臣不敢语政败军之将不敢语勇臣在越不忠不信令越王不奉大王命号用兵与大王相持至今获罪君臣俱降防大王洪恩得君臣相保愿得入备扫除出给趋走臣之愿也此时越王伏地流涕自谓遂失范蠡矣呉王知范蠡不可得为臣谓曰子既不移其志吾复置子于石室之中范蠡曰臣请如命呉王起入宫中越王范蠡趋入石室越王服犊鼻着樵头夫人衣无縁之裳施左关之襦夫斫剉养马妻给水除粪洒扫三年不愠怒面无恨色呉王登高逺望见越王及夫人范蠡坐于马粪之旁君臣之礼存夫妇之仪具王顾谓太宰嚭曰彼越王者一节之人范蠡一介之士虽在穷厄之地不失君臣之礼寡人伤之太宰嚭曰愿大王以圣人之心哀穷孤之士呉王曰为子赦之后三月乃择吉日而欲赦之召太宰嚭谋曰越王与呉同土连域勾践愚黠亲欲为贼寡人承天之神灵前王之遗徳诛讨越防囚之石室寡人心不忍见而欲赦之于子奈何太宰嚭曰臣闻无徳不复大王垂仁恩加越越岂敢不报哉愿大王卒意越王闻之召范蠡告之曰孤闻于外心独喜之又恐其不卒也范蠡曰大王安心事将有意在玉门第一今年十二月戊寅之日时加日出戊囚日也寅阴后之辰也合庚辰嵗后会也夫以戊寅日闻喜不以其罪罚日也时加卯而贼戊功曹为腾蛇而临戊谋利事在青龙青龙在胜光而临酉死气也而尅寅是时尅其日用又助之所求之事上下有忧此其非天网四张万物尽伤者乎王何喜焉果子胥諌呉王曰昔桀囚汤而不诛纣囚文王而不杀天道还返祸转成福故夏为汤所诛殷为周所灭今大王既囚越君而不行诛臣谓大王惑之深也得无夏殷之患乎呉王遂召越王久之不见范蠡文种忧而占之曰呉王见擒也有顷太宰嚭出见大夫种范蠡而言越王复拘于石室伍子胥复諌呉王曰臣闻王者攻敌国克之则加以诛故后无报复之忧遂免子孙之患今越王已入石室宜早图之后必为呉之患太宰嚭曰昔者齐桓割燕所至之地以贶燕公而齐君获其美名宋襄济河而战春秋以多其义功立而名称君败而徳存令大王诚赦越王则功冠于五覇名越于前古呉王曰待吾疾愈方为太宰赦之后一月越王出石室召范蠡曰呉王疾三月不愈吾闻人臣之道主疾臣忧且呉王遇孤恩甚厚矣疾之无瘳惟公卜焉范蠡曰呉王不死明矣到己巳日当瘳惟大王留意越王曰孤所以穷而不死者赖公之防耳中复犹豫岂孤之志哉可与不可惟公图之范蠡曰臣窃见呉王真非人也数言成汤之义而不行之愿大王请求问疾得见因求其粪而尝之观其顔色当拜贺焉言其不死以瘳起日期之既言信后则大王何忧越王明日谓太宰嚭曰囚臣欲一见问疾太宰嚭即入言于呉王王召而见之适遇呉王之便太宰嚭奉溲恶以出逢户中越王因拜请尝大王之溲以决吉凶即以手取其便与恶而尝之因入曰下囚臣勾践贺于大王王之疾至己巳日有瘳至三月壬申病愈呉王曰何以知之越王曰下臣尝事师闻粪者顺谷味逆时气者死顺时气者生今者臣窃尝大王之粪其恶味苦且楚酸是味也应春夏之气臣以是知之呉王大悦曰仁人也乃赦越王得离其石室去就其宫室执牧养之事如故越王从尝粪恶之后遂病口臭范蠡乃令左右皆食岑草以乱其气其后呉王如越王期日疾愈心念其忠临政之后大纵酒于文台呉王出令曰今日为越王陈北面之坐羣臣以客礼事之伍子胥趋出到舎上不御坐酒酣太宰嚭曰异乎今日坐者各有其词不仁者逃其仁者留臣闻同声相和同心相求今国相刚勇之人意者内慙至仁之存也而不御坐其亦是乎呉王曰然于是范蠡与越王俱起为呉王寿其辞曰下臣勾践从小臣范蠡奉觞上千嵗之寿辞曰皇在上令昭下四时并心察慈仁者大王躬亲洪恩立义行仁九徳四塞威服羣臣于乎休哉传徳无极上感太阳降瑞翼翼大王延寿万嵗长保呉国四海咸承诸侯宾服觞酒既升永受万福于是呉王大悦明日伍子胥入諌曰昨日大王何见乎臣闻内怀虎狼之心外执美词之説但为外情以存其身豺不可谓廉狼不可谓亲今大王好听须臾之説不虑万嵗之患放弃忠直之言听用谗夫之语不灭沥血之仇不絶怀毒之怨犹纵毛炉炭之上幸其焦投卵千钧之下望必全岂不殆哉臣闻桀登高自知危然不知所以自安也前据白刃自知死而不知所以自存也惑者知返迷道不逺愿大王察之呉王曰寡人有疾三月曾不闻相国一言是相国之不慈也又不进口之所嗜心不相思是相国之不仁也夫为人臣不仁不慈焉能知其忠信者乎越王迷惑弃守边之事亲将其臣民来归寡人是其义也躬亲为虏妻亲为妾不愠寡人寡人有疾亲尝寡人之溲是其慈也虗其府库尽其寳币不念旧故是其忠信也三者既立以养寡人寡人曽听相国而诛之是寡人之不智也而为相国快意耶岂不负皇天乎子胥曰何大王之言反也夫虎之卑势将以有撃也狸之卑身将求所取也雉以移拘于绸鱼以有悦死于饵且大王初临政负玉门之第九诚事之败无咎矣今年三月甲戌时加鸡鸣甲戌嵗位之防将也青龙在酉徳在土刑在金是日贼其徳也知父将有不顺之子君有逆节之臣大王以越王归呉为义以饮溲食恶为慈以虚府库为仁是故为无爱于人其不可亲面聴貎观以存其身今越王入臣于呉是其谋深也虗其府库不见恨色是欺我王也下饮王之溲者是上食王之心也下尝王之恶者是上食王之肝也大哉越王之崇呉呉将为所擒也惟大王留意察之臣不敢逃死以负前王一旦社稷丘宗庙荆棘其悔可追乎呉王曰相国置之勿复言矣寡人不忍复闻于是遂赦越王归国送于蛇门之外羣臣祖道呉王曰寡人赦君使其返国必念终始王其勉之越王稽首曰今大王哀臣孤穷使得生全还国与种蠡之徒愿死于毂下上天苍苍臣不敢负呉王曰于乎吾闻君子一言不再今已行矣王勉之越王再拜跪伏呉王乃引越王登车范蠡执御遂去至三津之上仰天叹曰嗟乎孤之屯厄谁念复生渡此津也谓范蠡曰今三月甲辰时加日昳孤防上天之命还归故乡得无后患乎范蠡曰大王勿疑直眡道行越将有福呉当有忧至浙江之上望见大越山川重秀天地再清王与夫人叹曰我已絶望永辞万民岂料再还重复乡国言竟掩面涕泣防干此时万姓咸欢羣臣毕贺越王乃召相国范蠡大夫种大夫郢问曰孤欲以今日上明堂临国政专恩致令以抚百姓何日可矣惟三圣纪纲维持范蠡曰今日丙午日也丙阳将也是日吉矣又因良时臣愚以为可无始有终得天下之中大夫种曰前车以覆后车必戒愿王深察范蠡曰夫子故不一二见也吾王今以丙午复初临政解救其本是一宜夫金制始而火救其终是二宜蓄金之忧转而及水是三宜君臣有差不失其理是四宜王相俱起天下立矣是五宜臣愿急升明堂临政越王是日立政翼翼小心出不敢奢入不敢侈越王念复呉仇非一旦也苦身劳心夜以接日目卧则攻之以蓼足寒则渍之以水冬常抱氷夏还握火愁心苦志悬胆于户出入尝之不絶于口中夜潜泣泣而复啸越王曰呉王好服之离体吾欲采葛使女工织细布献之以求呉王之心于子何如羣臣曰善乃使国中男女入山采葛以作黄丝之布欲献之未及遣使呉王闻越王尽心自守食不重味衣不重防虽有五台之游未尝一日登玩吾欲因而赐之以书增之以封东至于勾甬西至于檇李南至于姑末北至于平原纵横八百余里越王乃使大夫种索葛布十万甘蜜九党文笥七枚狐皮五双晋竹十庾以复封礼呉王得之日以越僻狄之国无珍今举其贡货而以复礼此越小心念切不忘呉之效也夫越本兴国千里吾虽封之未尽其国子胥闻之退卧于舍谓侍者曰吾君失其石室之囚纵于南林之中今但因虎豹之野而与荒外之草于我之心其无损也呉王得葛布之献乃复增越之封赐羽毛之饰几杖诸侯之服越国大悦采葛之妇伤越王用心之苦乃作苦之诗曰葛不连蔓台台我君心苦命更之尝胆不苦甘如饴令我采葛以作丝女工织兮不敢迟弱于罗兮轻霏霏号絺素兮将献之越王悦兮忘罪除呉王欢兮飞尺书增封益地赐羽奇几杖茵褥诸侯仪羣臣拜舞天顔舒我王何忧能不移于是越王内修其徳外布其道君不名教臣不名谋民不名使官不名事国中荡荡无有政令越王内实府库垦其田畴民富国彊众安道泰越王遂师八臣与其四友时问政焉大夫种曰爱民而已越王曰奈何种曰利之无害成之无败生之无杀与之无夺越王曰愿闻种曰无夺民所好则利也民不失其时则成之省刑去罚则生之薄其赋敛则与之无多台游则乐之静而无苛则喜之民失所好则害之农失其时则败之有罪不赦则杀之重赋厚敛则夺之多作台游以罢民则苦之劳扰民力则怒之臣闻善为国者遇民如父母之爱其子如兄之爱其弟闻有饥寒为之哀见其劳苦为之悲越王乃缓刑薄罚省其赋敛于是人民殷富皆有带甲之勇
　　八月呉侵陈修旧怨也呉师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患呉矣昔阖庐食不二味居不重席室不崇坛噐不彤镂宫室不观舟车不饰衣服财用择不取费在国天有菑疠亲巡孤寡而共其乏困在军熟食者分而后敢食其所尝者卒乗与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我
  </div>
  <div class="pagination">
   <a href="左传纪事本末_page14.html">
    上一页
   </a>
   <span>
    ...
   </span>
   <a href="左传纪事本末_page10.html">
    10
   </a>
   <a href="左传纪事本末_page11.html">
    11
   </a>
   <a href="左传纪事本末_page12.html">
    12
   </a>
   <a href="左传纪事本末_page13.html">
    13
   </a>
   <a href="左传纪事本末_page14.html">
    14
   </a>
   <span class="current-page">
    15
   </span>
   <a href="左传纪事本末_page16.html">
    16
   </a>
   <a href="左传纪事本末_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
