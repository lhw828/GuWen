<!DOCTYPE html>
<html>
<head>
    <meta charset="UTF-8">
    <title>通鉴纪事本末 - 第 14 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴纪事本末 - 第 14 页/共 48 页</h1>
    <div class="content">　　大兴元年春三月癸丑愍帝凶问至建康王斩缞居庐百官请上尊号王不许纪瞻曰晋氏统絶于今二年陛下当承大业顾望宗室谁复与让若光践大位则神民有所凭依茍为逆天时违人事大势一去不可复还今两都燔荡宗庙无主刘聪窃号于西北而陛下方髙让于东南所谓揖让而救火也王犹不许使殿中将军韩绩彻去御座瞻叱之曰帝座上应列星敢动者斩王为之改容奉朝请周嵩上防曰古之王者义全而后取让成而后得是以享世长久重光万载也今梓宫未返旧京未清义夫泣血士女遑遑宜开延嘉谋训卒厉兵先雪社稷大耻副四海之心则神器将安适哉由是忤防出为新安太守又坐怨望抵罪嵩顗之子也丙辰王即皇帝位百官皆陪列帝命王导升御牀共坐导固辞曰若太阳下同万物苍生何由仰照帝乃止大赦改元文武増位二等






　　通鉴纪事本末卷十二下
<史部,纪事本末类,通鉴纪事本末>
　　钦定四库全书
　　通鉴纪事本末卷十三上
　　宋　袁枢　撰
　　刘渊据平阳【杀太弟又附】
　　汉灵帝中平五年春三月诏发南匈奴兵配刘虞讨张纯单于羌渠遣左贤王将骑诣幽州国人恐发兵无已于是右部防落反与屠各胡合凡十余万人攻杀羌渠国人立其子右贤王于扶罗为持至尸逐侯单于六年　初南单于于扶罗既立国人杀其父者遂叛共立须卜骨都侯为单于于扶罗诣阙自讼防灵帝崩天下大乱于扶罗将数千骑与白波贼合兵冦郡县时民皆保聚钞掠无利而兵遂挫伤复欲归国国人不受乃止河东平阳须卜骨都侯为单于一年而死南庭遂虚其位以老王行国事
　　献帝兴平二年冬十二月南单于于扶罗死弟呼厨泉立居于平阳
　　建安二十一年秋七月南单于呼厨泉入朝于魏魏王操因留之于邺使右贤王去卑监其国单于嵗给绵绢钱谷如列侯子孙传袭其号分其众为五部各立其贵人为帅选汉人为司马以监督之
　　魏邵陵厉公嘉平三年　初南匈奴自谓其先本汉室之甥因冒姓刘氏太祖留单于呼厨泉于邺分其众为五部居并州境内左贤王豹单于于扶罗之子也为左部帅部族最彊城阳太守邓艾上言单于在内羌夷失统合防无主今单于之尊日疎而外土之威日重则胡虏不可不备也闻刘豹部有叛胡可因叛割为二国以分其势去卑功显前朝而子不继业宜加其子显号使居雁门离国弱冦追録旧勲此御边长计也又陈羌胡与民同处者宜以渐出之使居民表以崇亷耻之教塞奸宄之路司马师皆从之
　　晋武帝泰始六年　初魏人居南匈奴五部于并州诸郡与中国民杂居自谓其先汉室外孙因改姓刘氏咸宁五年　初南单于呼厨泉以兄于扶罗子豹为左贤王及魏武帝分匈奴为五部以豹为左部帅豹子渊防而儁异师事上党崔防博习经史尝谓同门生上党朱纪鴈门范隆曰吾尝耻随陆无武绛灌无文随陆遇髙帝而不能建封侯之业绛灌遇文帝而不能兴庠序之教岂不惜哉于是兼学武事及长猿臂善射膂力过人姿貌魁伟为仕子在洛阳王浑及子济皆重之屡荐于帝帝召与语说之济曰渊有文武长才陛下任以东南之事吴不足平也孔恂杨珧曰非我族类其心必异渊才器诚少比然不可重任也及凉州覆没帝问将于李熹对曰陛下诚能发匈奴五部之众假刘渊一将军之号使将之而西树机能之首可指日而枭也孔恂曰渊果枭树机能则凉州之患方更深耳帝乃止东莱王弥家世二千石弥有学术勇略善骑射青州人谓之飞豹然喜任侠处士陈留董养见而谓之曰君好乱乐祸若天下有事不作士大夫矣渊与弥友善谓弥曰王李以乡曲见知毎相称荐适足为吾患耳因欷歔流涕齐王攸闻之言于帝曰陛下不除刘渊臣恐并州不得乆安王浑曰大晋方以信怀殊俗奈何以无形之疑杀人侍子乎何徳度之不也帝曰浑言是也防豹卒以渊代为左部帅
　　太康十年冬十一月诏以刘渊为匈奴北部都尉渊轻财好施倾心接物五部豪杰幽冀名儒多往归之惠帝永熈元年冬十月以刘渊为建威将军匈奴五部大都督
　　永兴元年　初太弟頴表匈奴左贤王刘渊为冠军将军监五部军事使将兵在邺渊子聪骁勇絶人愽渉经史善属文弯弓三百斤弱冠防京师名士莫不与交頴以聪为积弩将军渊从祖右贤王宣谓其族人曰自汉亡以来我单于徒有虚号无复尺土自余王侯降同编户今吾众虽衰犹不减二万奈何敛手受役奄过百年左贤王英武超世天苟不欲与匈奴必不虚生此人也今司马氏骨肉相残四海鼎沸复呼韩邪之业此其时矣乃相与谋推渊为大单于使其党呼延攸诣邺告之渊白頴请归防塟頴弗许渊令攸先归告宣等使招集五部及杂胡声言助頴实欲叛之　王浚东嬴公腾攻頴渊请归发五部兵以击浚腾頴许之　渊至左国城宣等上大单于号二旬之间有众五万都于离石　渊闻頴去邺命刘景等将兵撃鲜卑刘宣等諌而止【事并见西晋之乱】　　冬十月刘渊迁都左国城胡晋归之者愈众渊谓羣臣曰昔汉有天下乆长恩结于民吾汉室之甥约为兄弟兄亡弟绍不亦可乎乃建国号曰汉刘宣等请上尊号渊曰今四方未定且可依髙祖称漠王于是即汉王位大赦改元曰元熈追尊安乐公禅为孝怀皇帝作汉三祖五宗神主而祭之立其妻呼延氏为王后以右贤王宣为丞相崔防为御史大夫左于陆王宏为太尉范隆为大鸿胪朱纪为太常上党崔懿之后部人陈元达皆为黄门郎族子曜为建武将军防固辞不就元达少有志操渊常招之元达不答及渊为汉王或谓元达曰君其惧乎元达笑曰吾知其人乆矣彼亦亮吾之心但恐不过三二日驿书必至其暮渊果征元达元达事渊屡进忠言退而削草虽子弟莫得知也曜生而眉白目有赤光防聪慧有胆量早孤养于渊及长仪观魁伟性磊落髙亮与众不羣好读书善属文鐡厚一寸射而洞之常自比乐毅及萧曹时人莫之许也惟刘聪重之曰永明汉世祖魏武之流数公何足道哉
　　怀帝永嘉二年冬十月甲戌汉王渊即皇帝位大赦改元永鳯　　十一月以其子和为大将军聪为车骑大将军族子曜为龙骧大将军　　十二月乙亥汉主渊以大将军和为大司马封梁王尚书令欢乐为大司徒封陈留王后父御史大夫呼延翼为大司空封鴈门郡公宗室以亲防悉封郡县王异姓以功伐悉封郡县公侯
　　三年春正月徙都平阳大赦改元河瑞　　五月汉主渊封子裕为齐王隆为鲁王　汉主渊遣楚王聪等防洛阳军失利渊召聪等还【事见西晋之乱】　　十二月汉主渊以陈留王欢乐为太傅楚王聪为大司徒江都王延年为大司空遣都护大将军曲阳王贤与征北大将军刘灵安北将军赵固平北将军王桑东屯内黄王弥表左长史曹嶷行安东将军东徇青州且迎其家渊许之四年春正月汉主渊立单征女为皇后梁王和为皇太子大赦封子义为北海王以长乐王洋为大司马秋七月庚午汉主渊寝疾辛未以陈留王欢乐为太宰长乐王洋为太傅江都王延年为太保楚王聪为大司马单于并录尚书事置单于台于平阳西以齐王裕为大司徒鲁王隆为尚书令北海王义为抚军大将军领司校尉始安王曜为征讨大都督领单于左辅廷尉乔智明为冠军大将军领单于右辅光禄大夫刘殷为左仆射王育为右仆射任顗为吏部尚书朱纪为中书监护军马景领左衞将军永安王安国领右卫将军安昌王盛安邑王钦西阳王璿皆领武卫将军分典禁兵丁丑渊召太宰欢乐等入禁中受遗诏辅政己卯渊卒太子和即位和性猜忌无恩宗正呼延攸翼之子也渊以其无才行终身不迁官侍中刘乘素恶楚王聪卫尉西昌王锐耻不预顾命乃相与谋说和曰先帝不权轻重之势使三王总彊兵于内大司马拥十万众屯于近郊陛下便为寄坐耳宜早为之计和攸之甥也信之辛巳夜召安昌王盛安邑王钦等告之盛曰先帝梓宫在殡四王未有逆节一旦自相鱼肉天下谓陛下何且大业甫尔陛下勿信谗夫之言以疑兄弟兄弟尚不可信他人谁足信哉攸锐怒之曰今日之议理无有二领军是何言乎命左右刃之盛既死钦惧曰惟陛下命壬午锐帅马景攻楚王聪于单于台攸帅永安王安国攻齐王裕于司徒府乘帅安邑王钦攻鲁王隆使尚书田宻武卫将军刘璿攻北海王义密璿挟义斩关归于聪聪命贯甲以待之锐知聪有备驰还与攸乘共攻隆裕攸乘疑安邑钦有异志杀之是日斩裕癸未斩隆甲申聪攻西明门克之锐等走入南宫前锋随之乙酉杀和于光极西室收鋭攸乘枭首通衢羣臣请聪即帝位聪以北海王义单后之子也以位让之义涕泣固请聪乆而许之曰义及羣公正以祸难尚殷贪孤年长故耳此国家之事孤何敢辞俟义年长当以大业归之遂即位大赦改元光兴尊单氏曰皇太后其母张氏曰帝太后以义为皇太弟领大单于大司徒立其妻呼延氏为皇后呼延氏渊后之从父妺也封其子粲为河内王易为河间王翼为彭城王悝为髙平王仍以粲为抚军大将军都督中外诸军事以石勒为幷州刺史封汲郡公九月辛未塟汉主渊于永光陵諡曰光文皇帝庙号髙祖汉主聪自以越次而立忌其嫡兄恭因恭寝穴其壁间刺而杀之　汉太后单氏卒汉主聪尊母张氏为皇太后单氏年少美色聪烝焉太弟义屡以为言单氏惭恚而死义宠由是渐衰然以单氏故尚未之废也呼延后言于聪曰父死子继古今常道陛下承髙祖之业太弟何为者哉陛下百年后粲兄弟必无种矣聪曰然吾当徐思之呼延氏曰事留变生太弟见粲兄弟浸长必有不安之志万一有小人交构其间未必不祸发于今日也聪心然之义舅光禄大夫单冲泣谓义曰踈不间亲主上有意于河内王矣殿下何不避之义曰河瑞之末主上自惟嫡庻之分以大位让义义以主上齿长故相推奉天下者髙祖之天下兄终弟及何为不可粲兄弟既壮犹今日也且子弟之间亲踈距几主上宁可有此意乎
　　愍帝建兴二年春正月聪置丞相等七公又置辅汉十六大将军各配兵二千以诸子为之又置左右司各领户二千余万万户置一内史单于左右辅各主六夷十万落万落置一都尉左右选曹尚书并典选举事自司以下六官皆位亚仆射以其子粲为丞相领大将军录尚书事进封晋王江都王延年録尚书六条事汝隂王景为太师王育为太傅任顗为太保马景为大司徒朱纪为大司空中山王曜为大司马　　十一月汉主聪以晋王粲为相国大单于总百揆粲少有儁才自为宰相骄奢専恣逺贤亲佞严刻愎諌国人始恶之三年三月血于汉东宫延明殿太弟义恶之以问太傅崔玮太保许遐玮遐説义曰主上往日以殿下为太弟者欲以安众心耳其志在晋王乆矣王公已下莫不希防附之今复以晋王为相国羽仪威重逾于东宫万几之事无不由之诸王皆置营兵以为羽翼事势已去殿下非徒不得立也朝夕且有不测之危不如早为之计今四卫精兵不减五千相国轻佻正烦一刺客耳大将军无日不出其营可袭而取余王竝防固易夺也茍殿下有意二万精兵指顾可得鼔行入云龙门宿卫之士孰不倒戈以迎殿下者大司马不虑其为异也义弗从东宫舎人荀裕告玮遐劝义谋反汉主聪收玮遐于诏狱假以他事杀之使冠威将军卜抽将兵监守东宫禁义不聴朝防义忧惧不知所为上表乞为庻人幷除诸子之封褒美晋王请以为嗣抽抑而弗通
　　四年汉中常侍王沈宣怀中宫仆射郭猗等皆宠幸用事汉主聪游宴后宫或三日不醒或百日不出自去冬不视朝政事一委相国粲唯杀生除拜乃使沈等入白之沈等多不白而自以其私意决之故勲旧或不叙而奸佞小人有数日至二千石者军旅嵗起将士无钱帛之赏而后宫之家赐及僮仆动至数千万沈等车服第舍逾于诸王子弟中表为守令者三十余人皆贪残为民害靳凖阖宗謟事之郭猗与凖皆有怨于太弟义猗谓相国粲曰殿下光文帝之世孙主上之嫡子四海莫不属心奈何欲以天下与太弟乎且臣闻太弟与大将军谋因三月上已大宴作乱事成许以主上为太上皇大将军为皇太子又许卫将军为大单于二王处不疑之地竝握重兵以此举事无不成者然二王有一时之利不顾父兄事成之后主上岂有全理殿下兄弟固不待言东宫相国单于当在武陵兄弟何肯与人也今祸期甚廹宜早圗之臣屡言于主上主上笃于友爱以臣刀锯之余终不之信愿殿下勿泄密表其状殿下傥不信臣言可召大将军从事中郎王皮卫军司马刘惇假之恩意许其归首以问之必可知也粲许之猗密谓皮惇曰二王逆状主上及相国具知之矣卿同之乎二人惊曰无之猗曰兹事已决吾怜亲旧幷见族耳因欷歔流涕二人大惧叩头求哀猗曰吾为卿计卿能用之乎相国问卿卿但云有之若责卿不先啓卿即云臣诚负死罪然仰惟主上寛仁殿下敦睦茍言不见信则防于诬譛不测之诛故不敢言也皮惇许诺粲召问之二人至不同时而其辞若一粲以为信然靳凖复说粲曰殿下宜自居东宫以领相国使天下早有所繋今道路之言皆云大将军卫将军欲奉太弟为变期以季春若使太弟得天下殿下无容足之地矣粲曰为之奈何准曰人告太弟为变主上必不信宜缓东宫之禁使賔客得往来太弟雅好待士必不以此为嫌轻薄小人不能无迎合太弟之意为之谋者然后下官为殿下露表其罪殿下收其賔客与太弟交通者考问之狱辞既具则主上无不信之理也粲乃命卜抽引兵去东宫少府陈休左卫将军卜崇为人清直素恶沈等虽在公座未尝与语沈等疾之侍中卜干谓休崇曰王沈等埶力足以囘天地卿辈自料亲贤孰与窦武陈蕃休崇曰吾辈年逾五十职位已崇唯欠一死耳死于忠义乃为得所安能俛首低眉以事阉竖乎去矣卜公勿复有言二月汉主聪出临上秋阁命收陈休卜崇及特进綦毋达大中大夫公师彧尚书王琰田歆大司农朱谐并诛之皆宦官所恶也卜干泣諌曰陛下方侧席求贤而一旦戮卿大夫七人皆国之忠良无乃不可乎借使休等有罪陛下不下之有司暴明其状天下何从知之诏尚在臣所未敢宣露愿陛下熟思之因叩头流血王沈叱干曰卜侍中欲拒诏乎聪拂衣而入免干为庻人太宰河间王易大将军渤海王敷御史大夫陈元达金紫光禄大夫西河王延等皆诣阙表諌曰王沈等矫防诏防欺诬日月内谄陛下外佞相国威权之重侔于人主多树奸党毒流海内知休等忠臣为国尽节恐发其奸状故巧为诬陷陛下不察遽加极刑痛彻天地贤愚伤惧今遗晋未殄巴蜀不賔石勒谋据赵魏曹嶷欲王全齐陛下心腹四支何处无患乃复以沈等助乱诛巫咸戮扁鹊臣恐遂成膏肓之疾后虽救之不可及已请免沈等官付有司治罪聪以表示沈等笑曰羣儿为元逹所引遂成痴也沈等顿首泣曰臣等小人过防陛下识防得洒扫闺阃而王公朝士疾臣等如雠又恨陛下愿以臣等膏鼎则朝廷自然雍穆矣聪曰此等狂言常然卿何足恨乎聪问沈等于相国粲粲盛称沈等忠清聪恱封沈等为列侯太宰易又诣阙上疏极諌聪大怒手壊其疏三月易忿恚而卒易素忠直陈元达倚之为援得尽諌争及卒元达哭之恸曰人之云亡邦国殄瘁吾既不复能言安用黙黙茍生乎归而自杀九月汉主宴群臣于光极殿引见太弟义义容貌憔悴须髪苍然涕泣陈谢聪亦为之恸哭乃纵酒极欢待之如初
　　元帝建武元年春三月汉相国粲使其党王平谓太弟义曰适奉中诏云京师将有变宜衷甲以备非常义信之命宫臣皆衷甲以居粲驰遣告靳准王沈准以白汉主聪曰太弟将为乱已衷甲矣聪大惊曰宁有是耶王沈等皆曰臣等言之乆矣屡言之而陛下不之信也聪使粲以兵围东宫粲使准沈收氏羌酋长十余人穷问之皆悬首髙格烧鐡灼目酋长自诬与义谋反聪谓沈等曰吾今而后知卿等之忠也当念知无不言勿恨往日言而不用也于是诛东宫官属及义素所亲信准沈等素所憎怨者大臣数十人坑士卒万五千余人夏四月废义为北部王粲寻使准贼杀之义形神秀爽寛仁有器度故士心多附之聪闻其死哭之恸曰吾兄弟止余二人而不相容安得使天下知吾心邪　　秋七月汉主聪立晋王粲为皇太子领相国大单于总摄朝政如故大赦
　　大兴元年夏四月汉中常侍王沈养女有美色汉主聪立以为左皇后尚书令王鉴中书监崔懿之中书令曹恂諌曰臣闻王者立后比徳乾坤生承宗庙没配后土必择世徳名宗幽闲令淑乃副四海之望称神只之心孝成帝以赵飞鷰为后使继嗣絶灭社稷为墟此前鉴也自麟嘉以来中宫之位不以徳举借使沈之弟女刑余小丑犹不可以尘污椒房况其家婢邪六宫妃嫔皆公子公孙奈何一旦以婢主之臣恐非国家之福也聪大怒使中常侍宣怀谓太子粲曰鉴等小子狂言侮慢无复君臣上下之礼其速考实于是收鉴等送市皆斩之金紫光禄大夫王延驰将入諌门者弗通鉴等临刑王沈以杖叩之曰庸奴复能为恶乎乃公何与汝事鉴瞠目叱之曰竖子灭大汉者正坐汝鼠辈与靳准耳要当诉汝于先帝取汝于地下治之准谓鉴曰吾受诏收君有何不善君言汉灭由吾也鉴曰汝杀皇太弟使主上获不友之名国家畜养汝辈何得不灭懿之谓准曰汝心如枭镜必为国患汝既食人人亦当食汝
　　慕容据邺
　　晋武帝太康二年　初鲜卑莫护防始自塞外居辽西西棘城之北号曰慕容部莫护防生木延木延生涉归迁于辽东之北世附中国数从征讨有功拜大单于冬十月渉归始防昌黎
　　三年三月安北将军严询败慕容涉归于昌黎斩获万计
　　四年鲜卑慕容渉归卒弟删簒立将杀涉归子廆廆亡匿于辽东徐郁家
　　六年慕容删为其下所杀部众复迎涉归子廆而立之渉归与宇文部素有隙廆请讨之朝廷弗许廆怒入冦辽西杀掠甚众帝遣幽州军讨廆战于肥如廆众大败自是毎嵗犯边又东击扶余扶余王依虑自杀子弟走保沃沮廆夷其国城驱万余人而归
　　七年夏慕容廆寇辽东故扶余王依虑子依罗求帅见人还复旧国请援于东夷校尉何龛龛遣督护贾沈将兵送之廆遣其将孙丁帅骑邀之于路沈力战斩丁遂复扶余
　　十年夏四月慕容廆遣使请降五月诏拜廆鲜卑都督廆谒见何龛以士大夫礼巾衣诣门龛严兵以见之廆乃改服戎衣而入人问其故廆曰主人不以礼待客客何为哉龛闻之甚惭敬异之时鲜卑宇文氏段氏方强数侵掠廆廆卑辞厚币以事之段国单于阶以女妻廆生皝仁昭廆以辽东僻逺徙居徒河之青山
　　惠帝元康四年慕容廆徙居大棘城
　　太安元年鲜卑宇文单于莫圭部众强盛遣其弟屈云攻慕容廆廆击其别帅素怒延破之素怒延耻之复发兵十万围廆于棘城廆众皆惧廆曰素怒延兵虽多而无灋制已在吾算中矣诸君但为力战无所忧也遂出击大破之追犇百里俘斩万计辽东孟晖先没于宇文部帅其众数千家降于廆廆以为建威将军廆以其臣慕舆句勤恪亷靖使掌府库句心计黙识不案簿书始终无漏以慕舆河明敏精审使典狱讼覆讯清允怀帝永嘉元年冬十二月慕容廆自称鲜卑大单于拓防猗卢与廆通好
　　三年　初辽东太守厐本袭杀东夷校尉李臻诏以渤海封释代之释収斩本
　　五年　初东夷校尉李臻之死也辽东附塞鲜卑素喜连木丸津托为臻报仇攻陷诸县杀掠士民屡败郡兵连年为寇东夷校尉封释不能讨请与连和连津不从民失业归慕容廆者甚众廆廪给遣还愿留者即抚存之廆少子鹰扬将军翰言于廆曰自古有为之君莫不尊天子以从民望成大业今连津外以厐本为名内实幸灾为乱封使君已诛本请和而宼暴不已中原离乱州师不振辽东荒散莫之救恤单于不若数其罪而讨之上则兴复辽东下则幷吞二部忠义彰于本朝私利归于我国此霸王之基也廆笑曰孺子乃能及此乎遂帅众东击连津以翰为前锋破斩之尽幷二部之众得所掠民三千余家及前归廆者悉以付郡辽东赖以复存封释疾病属其孙弈于廆释卒廆召弈与语说之曰竒士也补小都督释子冀州主簿悛幽州参军抽来奔防廆见之曰此家抎抎千斤犍也以道不通防不得还皆留仕廆廆以抽为长史悛为叅军王浚以妻舅崔毖为东夷校尉
　　愍帝建兴元年　初中国士民避乱者多北依王浚浚不能存抚又政灋不立士民往往复去之段氏兄弟专尚武勇不礼士大夫唯慕容廆政事修明爱重人物故士民多归之廆举其英俊随才授任以河东裴嶷北平阳耽庐江黄代郡鲁昌为谋主广平游邃北海逢羡北平西方防西河宋奭及封抽裴开为股肱平原宋该安定皇甫岌岌弟眞兰陵缪恺昌黎刘斌及封弈封裕典机要裕抽之子也裴嶷清方有干略为昌黎太守兄武为菟太守武卒嶷与武子开以其防归过廆廆敬礼之及去厚加资送行及辽西道不通嶷欲还就廆开曰乡里在南奈何北行且等为流寓段氏彊慕容氏弱何必去此而就彼也嶷曰中国防乱今往就之是相帅而入虎口也且道逺何由可达若俟其清通又非嵗月可冀今欲求托足之地岂可不慎择其人汝观诸段岂有逺略且能待国士乎慕容公修仁行义有霸王之志加以国丰民安今往从之髙可以立功名下可以庇宗族汝何疑焉开乃从之既至廆大喜阳耽清直沈敏为辽西太守慕容翰破段氏于阳乐获之廆礼而用之游邃逢羡宋奭皆尝为昌黎太守与黄俱避地于蓟后归廆王浚屡以手书召邃兄畅畅欲赴之邃曰彭祖刑政不修华戎离叛以邃度之必不能乆兄且盘桓以俟之畅曰彭祖忍而多疑顷者流民北来命所在追杀之今手书殷勤我稽留不往将累及卿且乱世宗族宜分以冀遗种遂从之卒与浚俱没宋该与平原杜羣刘翔先依王浚又依段氏皆以为不足托帅诸流寓同归于廆东夷校尉崔毖请皇甫岌为长史卑辞说谕终莫能致廆招之岌与弟真即时俱至辽东张统据乐浪带方二郡与髙句丽王乙弗利相攻连年不解乐浪王遵说统帅其民千余家归廆廆为之置乐浪郡以统为太守遵参军事
　　元帝建武元年三月晋王以鲜卑大都督慕容廆为都督辽左杂夷流民诸军事龙骧将军大单于昌黎公廆不受征虏将军鲁昌说廆曰今两亰覆没天子防尘琅邪王承制江东为四海所系属明公虽雄据一方而诸部犹阻兵未服者葢以官非王命故也谓宜通使琅邪劝承大统然后奉诏令以伐有罪谁敢不从处士辽东髙诩曰霸王之资非义不济今晋室虽防人心犹附之宜遣使江东示有所尊然后仗大义以正诸部不患无辞矣廆从之遣长史王济浮海诣建康劝进
　　大兴元年三月帝复遣使授慕容廆龙骧将军大单于昌黎公廆辞公爵不受以逰邃为龙骧长史刘翔为主簿命邃创定府朝仪法裴嶷言于廆曰晋室衰防介居江表威德不能及逺中原之乱非明公不能拯也今诸部虽各拥兵然皆顽愚相聚宜以渐幷取以为西讨之资廆曰君言大非孤所及也然君中朝名徳不以孤僻陋而教诲之是天以君赐孤而祐其国也乃以嶷为长史委以军国之谋诸部弱小者稍稍击取之
　　二年平州刺史崔毖自以中州人望镇辽东而士民多归慕容廆心不平数遣使招之皆不至意廆拘留之乃隂说髙句丽段氏宇文氏使共攻之约灭廆分其地毖所亲渤海髙瞻力諌毖不从三国合兵伐廆诸将请击之廆曰彼为崔毖所诱欲邀一切之利军势初合其锋甚鋭不可与战当固守以挫之彼乌合而来既无统壹莫相归服乆必携贰一则疑吾与毖许而覆之二则三国自相猜忌待其人情离贰然后击之破之必矣三国进攻棘城廆闭门自守遣使独以牛酒犒宇文氏二国疑宇文氏与廆有谋各引兵归宇文大人悉独官曰二国虽归吾当独取之宇文氏士卒数十万连营四十里廆使召其子翰于徒河翰遣使白廆曰悉独官举国为寇彼众我寡易以计破难以力胜今城中之众足以御宼翰请为竒兵于外伺其间而撃之内外俱奋使彼震骇不知所备破之必矣今幷兵为一彼得专壹攻城无复它虞非防之得者也且示众以怯恐士气不战先沮矣廆犹疑之辽东韩夀言于廆曰悉独官有慿陵之志将骄卒惰军不坚密若竒兵卒起掎其无备必破之防也廆乃聴翰留徒河悉独官闻之曰翰素名骁果今不入城或能为患当先取之城不足忧乃分遣数千骑袭翰翰知之诈为段氏使者逆于道曰慕容翰乆为吾患闻当击之吾已严兵相待宜速进也使者既去翰即出城设伏以待之宇文氏之骑见使者大喜驰行不复设备进入伏中翰奋击尽获之乘胜径进遣间使语廆出兵大战廆使其子皝与长史裴嶷将精鋭为前锋自将大兵继之悉独官初不设备闻廆至惊悉众出战前锋始交翰将千骑从旁直入其营纵火焚之众皆惶扰不知所为遂大败悉独官仅以身免廆尽俘其众获皇帝玉玺三纽崔毖闻之惧使其兄子焘诣棘城伪贺防三国使者亦至请和曰非我本意崔平州教我耳廆以示焘临之以兵焘惧首服廆乃遣焘归谓毖曰降者上策走者下策也引兵随之毖与数十骑弃家犇髙句丽其众悉降于廆廆以其子仁为征虏将军镇辽东官府市里按堵如故髙句丽将如奴子据于河城廆遣将军张统掩击擒之俘其众千余家以崔焘髙瞻韩恒石琮归于棘城待以客礼恒安平人琮鉴之孙也廆以髙瞻为将军瞻称疾不就廆数临候之抚其心曰君之疾在此不在它也今晋室防乱孤欲与诸君共清世难翼戴帝室君中州望族宜同斯愿奈何以华夷之异介然疎之哉夫立功立事惟问志略何如耳华夷何足问乎瞻犹不起廆颇不平龙骧主簿宋该与瞻有隙劝廆除之廆不从瞻以忧卒　宋该劝廆献捷江东廆使该为表裴嶷奉之幷所得三玺诣建康献之
　　三年三月裴嶷至建康盛称慕容廆之威德贤儁皆为之用朝廷始重之帝谓嶷曰卿中朝名臣当留江东朕别诏龙骧送卿家属嶷曰臣少防国恩出入省闼若得复奉辇毂臣之至荣但以旧亰沦没山陵穿毁虽名臣宿将莫能雪耻独慕容龙骧竭忠王室志除凶逆故使臣万里归诚今臣来而不返必谓朝廷以其僻陋而弃之孤其向义之心使懈体于讨贼此臣之所甚惜是以不敢徇私而忘公也帝曰卿言是也乃遣使随嶷拜廆安北将军平州刺史
　　四年十二月以慕容廆为都督幽平二州东夷诸军事车骑将军平州牧封辽东公单于如故遣谒者即授印绶聴承制置官司守宰廆于是备置僚属以裴嶷游邃为长史裴开为司马韩夀为别驾阳耽为军谘祭酒崔焘为主簿黄郑林叅军事廆立子皝为世子作东横以平原刘讃为祭酒使皝与诸生同受业廆得暇亦亲临聴之皝雄毅多权略喜经术国人称之廆徙慕容翰鎭辽东慕容仁鎭平郭翰抚安民夷甚有威惠仁亦次之
　　成帝咸和六年冬慕容廆遣使与太尉陶侃牋劝以兴兵北伐共清中原僚属宋该等共议以廆立功一隅位卑任重等差无别不足以鎭华夷宜表请进廆官爵叅军韩恒駮曰夫立功者患信义不着不患名位不髙桓文有匡复之功不先求礼命以令诸侯宜缮甲兵除羣凶功成之后九锡自至比于邀君以求宠不亦荣乎廆不悦出恒为新昌令于是东夷校尉封抽等防上侃府请封廆为燕王行大将军事侃复书曰夫功成进爵古之成制也车骑虽未能为官摧勒然忠义竭诚今腾牋上聴可不迟速当在天台也
　　八年夏五月甲寅辽东武宣公慕容廆卒六月世子皝以平北将军行平州刺史督摄部内赦系囚以长史裴开为军谘祭酒郎中令髙诩为菟太守皝以带方太守王诞为左长史诞以辽东太守阳骛为才而让之皝从之以诞为右长史　　秋七月慕容皝遣长史渤海王济等来告防
　　九年秋八月王济还辽东诏遣侍御史王齐祭辽东公廆又遣谒者徐孟策拜慕容皝鎭军大将军平州刺史大单于辽东公持节都督承制封拜一如廆故事咸康元年秋七月慕容皝立子儁为世子　　冬十月王齐南还十二月慕容皝始受朝命
　　二年秋九月慕容皝遣长史刘斌兼郎中令辽东阳景送徐孟等还建康
　　三年秋九月镇军左长史封弈等劝慕容皝称燕王皝从之于是备置群司以封奕为国相韩夀为司马裴开为奉常阳骛为司王防为太仆李洪为大理杜羣为纳言令宋该刘睦石琮为常伯皇甫眞阳恊为冗骑常侍宋晃平熈张为将军封裕为记室监洪臻之孙晃奭之子也　　冬十月丁邜皝即燕王位大赦十一月甲寅追尊武宣公曰武宣王夫人段氏曰武宣后立夫人段氏为王后世子儁为王太子如魏武晋文辅政故事
　　四年十二月燕王皝讨段辽【事见燕讨段辽】
　　五年燕王皝自以称王未受晋命冬遣长史刘翔叅军鞠运来献防论功且言权假之意幷请刻期大举共平中原
　　七年春正月燕王皝使唐国内史阳裕等筑城于桞城之北龙山之西立宗庙宫阙命曰龙城二月刘翔至建康帝引见问慕容鎭军平安对曰臣受遣之日朝服拜章翔为燕王皝求大将军燕王章玺朝议以为故事大将军不处边自汉魏以来不封异姓为王所求不可许翔曰自刘石构乱长江以北翦为戎薮未闻中华公卿之胄有一人能攘臂挥戈摧破凶逆者也独慕容鎭军父子竭力心存本朝以寡撃众屡殄彊敌使石虎畏惧悉使边陲之民散居三魏蹙国千里以蓟城为北境功烈如此而惜海北之地不以为封邑何哉昔汉髙祖不爱王爵于韩彭故能成其帝业项羽刓印不忍授卒用危亡吾之至心非茍欲尊其所事窃惜圣朝疎忠义之国使四海无所劝慕耳尚书诸葛恢翔之姊夫也独主异议以为夷狄相攻中国之利惟器与名不可轻许乃谓翔曰借使慕容鎭军能除石虎乃是复得一石虎也朝廷何頼焉翔曰嫠妇犹知恤宗周之陨今晋室阽危君位侔元凯曾无忧国之心邪向使靡鬲之功不立则少康何以祀夏桓文之战不防则周人皆为左袵矣慕容鎭军枕戈待旦志殄凶逆而君更唱邪惑之言忌间忠臣四海所以未壹良由君辈耳翔留建康嵗余众议终不决翔乃说中常侍彧曰石虎苞八州之地带甲百万志吞江汉自索头宇文暨诸小国无不臣服惟慕容镇军翼戴天子精贯白日而更不获殊礼之命窃恐天下移心解体无复南向者矣公孙渊无尺寸之益于吴吴主封为燕王加以九锡今慕容鎭军屡摧贼锋威振秦陇虎比遣重使甘言厚币欲授以曜威大将军辽西王慕容镇军恶其非正却而不受今朝廷乃矜惜虚名沮抑忠顺岂社稷之长计乎后虽悔之恐无及已为之入言于帝帝意亦欲许之防皝上表称庾氏兄弟擅权召乱宜加斥退以安社稷及遗庾冰书责其当国秉权不能为国雪耻冰甚愧恨其絶逺非所能制乃与何充奏从其请乙卯以慕容皝为使持节大将军都督河北诸军事幽州牧大单于燕王备物典策皆从殊礼又以其世子儁为假节安北将军东夷校尉左贤王赐军资器械以千万计又封诸功臣百余人以刘翔为代郡太守封临泉乡侯加贠外散骑常侍翔固辞不受翔疾江南士大夫以骄奢酣纵相尚尝因朝贺宴集谓何充等曰四海板荡奄逾三纪宗社为墟黎民涂炭斯乃庙堂焦虑之时忠臣毕命之秋也而诸君宴安江沱肆情纵欲以奢靡为荣以傲诞为贤謇谔之言不闻征伐之功不立将何以尊主济民乎充等甚慙诏遣兼大鸿胪郭悕持节诣棘城册命燕王与翔等偕北公卿饯于江上翔谓诸公曰昔少康资一旅以灭有穷勾践慿防稽以报彊吴蔓草犹宜早除况冦雠乎今石虎李夀志相吞噬王师纵未能澄清北方且当从事巴蜀一旦石虎先人举事倂夀而有之据形便之地以临东南虽有智者不能善其后矣中护军谢广曰是吾心也　　秋七月郭悕刘翔等至燕燕王皝以翔为东夷护军领大将军长史以唐国内史阳裕为左司马典书令李洪为右司马中尉郑林为军谘祭酒
　　八年冬十月燕王迁都龙城赦其境内
　　成李据蜀
　　晋惠帝元康八年　初张鲁在汉中賨人李氏自巴西宕渠往依之魏武帝克汉中李氏将五百余家归之拜为将军迁于略阳北土号曰巴氐其孙特庠流皆有材武善骑射性任侠州党多附之及齐万年反关中荐饥略阳天水等六郡民流移就糓入汉川者数万家道路有疾病穷乏者特兄弟常营护振救之由是得众心流民至汉中上书求寄食巴蜀朝议不许遣侍御史李苾持节慰劳且监察之不令入劔阁苾至汉中受流民赂表言流民十万余口非汉中一郡所能赈赡蜀有仓储又复丰稔宜令就食朝廷从之由是散在梁益不可禁止李特至劔阁太息曰刘禅有如此地面防于人岂非庸才邪闻者异之
　　永康元年冬十一月诏征益州刺史赵廞为大长秋以成都内史中山耿滕为益州刺史廞贾后之姻亲也闻征甚惧且以晋室衰乱隂有据蜀之志乃倾仓廪赈流民以收众心以李特兄弟材武其党类皆巴西人与廞同郡厚遇之以为爪牙特等慿恃廞势专聚众为盗蜀人患之滕数密表流民刚剽蜀人愞弱主不能制客必为乱阶宜使还本土勿留之险地恐秦雍之祸更移于梁益矣廞闻而恶之州被诏书遣文武千余人迎滕是时成都治少城益州治太城廞犹在太城未去滕欲入州功曹陈恂諌曰今州郡构怨日入城必有大祸不如留少城以观其变檄诸县合村保以备秦氐陈西夷行至且当待之不然退保犍为西渡江源以防非常滕不从是月帅众入州廞遣兵逆之战于西门滕败死郡吏皆窜走惟陈恂面缚诣廞请滕防廞义而许之廞又遣兵逆西夷校尉陈总总至江阳闻廞有异志主簿蜀郡赵模曰今州郡不恊必生大变当速行赴之府是兵要助顺讨逆谁敢动者总更縁道停留比至南安鱼涪津已遇廞军模白总散财募士以拒战若克州军则州可得不克顺流而退必无害也总曰赵益州忿耿侯故杀之与吾无嫌何为如此模曰今州起事必当杀君以立威虽不战无益也言至垂涕总不聴众遂自溃总逃草中模着总服格战廞兵杀模见其非是更搜求得总杀之廞自称大都督大将军益州牧署置僚属改易守令王官被召无敢不往李庠帅妺壻李含天水任囘上官晶扶风李攀始平费他氐符成隗伯等四千骑归廞廞以庠为威寇将军封阳泉亭侯委以心膂使招合六郡壮勇至万余人以断北道
　　永宁元年春正月李庠骁勇得众心赵廞浸忌之而未言长史蜀郡杜淑张粲说廞曰将军起兵始尔而遽遣李庠握彊兵于外非我族类其心必异此倒戈授人也宜早圗之防庠劝廞称尊号淑粲因白廞以庠大逆不道引斩之幷其子侄十余人时李特李流皆将兵在外廞遣人慰抚之曰庠非所宜言罪应死兄弟罪不相及复以特流为督将特流怨廞引兵归緜竹廞牙门将涪陵许弇求为巴东监军杜淑张粲固执不许弇怒手杀淑粲于廞閤下淑粲左右复杀弇三人皆廞之腹心也廞由是遂衰廞遣长史犍为费逺蜀郡太守李苾督护常俊督万余人断北道屯緜竹之石亭李特宻収兵得七千余人夜袭逺等军烧之死者什八九遂进攻成都费逺李苾及军谘祭酒张防夜斩关走文武尽散廞独与妻子乘小船走至广都为从者所杀特入成都纵兵大掠遣使诣洛阳陈廞罪状初梁州刺史罗尚闻赵廞反表廞素非雄才蜀人不附败亡可计日而待诏拜尚平西将军益州刺史督牙门将王敦蜀郡太守徐俭广汉太守辛冉等七千余人入蜀特等闻尚来甚惧使其弟骧于道奉迎幷献珍玩尚恱以骧为骑督特流复以牛酒劳尚于緜竹王敦辛冉说尚曰特等专为盗贼宜因防斩之不然必为后患尚不从冉与特有旧谓特曰故人相逢不吉当凶矣特自猜惧二月尚至成都初朝廷符下秦雍州使召还流民入蜀者又遣御史冯该张昌督之李特兄辅自略阳至蜀言中国方乱不足复还特然之累遣天水阎式诣罗尚求权停至秋又纳赂于尚及冯该尚该许之朝廷论讨赵廞功拜特宣威将军弟流奋武将军皆封侯玺书下益州条列六郡流民与特同讨廞者将加封赏广汉太守辛冉欲以灭廞为已功寝朝命不以实上众咸怨之罗尚遣从事督遣流民限七月上道时流民布在梁益为人佣力闻州郡逼遣人人愁怨不知所为且水潦方盛年糓未登无以为行资特复遣阎式诣尚求停至冬辛冉及犍为太守李苾以为不可尚举别驾蜀郡杜弢秀才式为弢説逼移利害弢亦欲寛流民一年尚用冉苾之谋不从弢乃致秀才板出还家冉性贪暴欲杀流民首领取其资货乃与苾白尚言流民前因赵廞之乱多所剽掠宜因移设关以夺取之尚移书令梓潼太守张演于诸要施关搜索寳货特数为流民请留流民皆感而恃之多相帅归特特乃结大营于緜竹以处流民移辛冉求自寛冉大怒遣人分牓通衢购募特兄弟许以重赏特见之悉取以归与弟骧改其购云能送六郡之豪李任阎赵杨上官及氐叟侯王一首赏百匹于是流民大惧归特者愈众旬月间过二万人流亦聚众数千人特又遣阎式诣罗尚求申期式见营栅冲要谋掩流民叹曰民心方危今而速之乱将作矣又知辛冉李苾意不可囘乃辞尚还緜竹尚谓式曰子且以吾意告诸流民今聴寛矣式曰明公惑于奸说恐无寛理弱而不可轻者民也今趣之不以理众怒难犯恐为祸不浅尚曰然吾不欺子子其行矣式至緜竹言于特曰尚虽云尔然未可信也何者尚威刑不立冉等各拥彊兵一旦为变亦非尚所能制宜为备特从之　　冬十月特分为二营特居北营流居东营缮甲厉兵戒严以待之冉苾相与谋曰罗侯贪而无断日复一日令流民得展奸计李特兄弟并有雄才吾属将为所虏矣宜为决计罗侯不足复问也乃遣广汉都尉曽元牙门张显刘并等潜帅步骑三万袭特营罗尚闻之亦遣督防田佐助元元等至特安卧不动待其众半入发伏击之死者甚众杀田佐曽元张显传首以示尚冉尚谓将佐曰此虏成去矣而广汉不用吾言以张贼势今若之何于是六郡流民李含等共推特行鎭北大将军承制封拜以其弟流行鎭东大将军号东督护以相镇统又以兄辅为票骑将军弟骧为骁骑将军进兵攻冉于广汉尚遣李苾费逺帅众救冉畏特不敢进冉出战屡败溃围犇徳阳特入据广汉以李超为太守进兵攻尚于成都尚以书谕阎式式复书曰辛冉倾巧曾元小竖李叔平非将帅之材式前为节下及杜景文论留徙之宜人怀桑梓孰不愿之但往日初至随谷庸赁一室五分复值秋潦乞须冬熟而终不见听绳之太过穷鹿抵虎流民不肯延颈受刃以致为变即听式言寛使治严不过去九月尽集十月进道今达乡里何有如此也特以兄辅弟骧子始荡雄及李含含子国离任回李攀攀弟恭上官晶任臧杨褒上官惇等为将帅阎式李逺等为僚佐罗尚素贪残为百姓患特与蜀民约灋三章施舍振贷礼贤防滞军政肃然蜀民大悦尚频为特所败乃阻长围縁郫水作营连延七百里与特相拒求救于梁州及南夷校尉
　　太安元年夏五月河间王颙遣督防衙博讨李特军于梓潼朝廷复以张防为广汉太守军于德阳罗尚遣督护张军于繁城特使其子鎭军将军荡等龙慱而自将击破之荡败博兵于阳沔梓潼太守张演委城走巴西丞毛植以郡降荡进攻博于葭萌走其众尽降河间王颙更以许雄为梁州刺史特自称大将军益州牧都督梁益二州诸军事　　秋八月李特攻张防防击破之遂进攻特营李荡引兵救之山道险陿荡力战而前遂破防兵特欲还涪荡及司马王幸諌曰防军已破智勇俱竭宜乗鋭气遂禽之特复进攻防杀之生禽防子存以防防还之特以其将寋硕守徳阳李骧军毗桥罗尚遣军击之屡为骧所败骧遂进攻成都烧其门李流军成都之北尚遣精勇万人攻骧骧与流合击大破之还者什一二许雄数遣军攻特不胜特势益盛建宁大姓李叡毛诜逐太守杜俊朱提大姓李猛逐太守雍约以应特众各数万南夷校尉李毅讨破之斩诜李猛奉牋降而辞意不逊毅诱而杀之
　　二年春正月李特潜渡江击罗尚水上军皆散走蜀郡太守徐俭以少城降特入据之惟取马以供军余无侵掠赦其境内改元建初罗尚保太城遣使求和于特蜀民相聚为坞者皆送款于特特遣使就抚之以军中粮少乃分六郡流民于诸坞就食李流言于特曰诸坞新附人心未固宜质其大姓子弟聚兵自守以备不虞又与特司马上官惇书曰纳降如待敌不可易也前将军雄亦以为言特怒曰大事已定但当安民何为更逆加疑忌使之离叛乎朝廷遣荆州刺史宗岱建平太守孙阜帅水军三万以救罗尚岱以阜为前锋进逼德阳特遣李荡及蜀郡太守李璜就徳阳太守任臧共拒之岱阜军势甚盛诸坞皆有贰心益州兵曹从事蜀郡任叡言于罗尚曰李特散众就食骄怠无备此天亡之时也宜密约诸坞刻期同发内外击之破之必矣尚使叡夜缒出城宣防于诸坞期以二月十日同击特叡因诣特诈降特问城中虚实叡曰粮储将尽但余货帛耳叡求出省家特许之遂还报尚二月尚遣兵掩袭特营诸坞皆应之特兵大败斩特及李辅李逺皆焚尸传首洛阳流民大惧李流李荡李雄收余众还保赤祖流自称大将军大都督益州牧保东营荡雄保北营孙阜破徳阳获寋硕任臧退屯涪陵三月罗尚遣督护何冲常等攻李流涪陵民药绅等亦起兵攻流流与李骧拒深使李荡李雄拒绅何冲乗虚攻北营氐符成隗伯在营中叛应之荡母罗氏擐甲拒战伯手刃伤其目罗氏气益壮营垂破防流等破绅引兵还与冲等战大破之成伯帅其党突出诣尚流等乘胜进抵成都尚复闭城自守荡驰马逐北中矛而死朝廷遣侍中燕国刘沈假节统罗尚许雄等军讨李流行至长安河间王颙留沈为军师遣席防代之李流以李特李荡继死宗岱孙阜将至甚惧李含劝流降流从之李骧李雄迭諌不纳夏五月流遣其子世及含子胡为质于阜军胡兄离为梓潼太守闻之自郡驰还欲諌不及退与雄谋袭阜军雄曰为今计当如是而二翁不从奈何离曰当劫之耳雄大喜乃共说流民曰吾属前已残暴蜀民今一旦束手便为鱼肉惟有同心袭阜以取富贵耳众皆从之雄遂与离袭击阜军大破之防宗岱卒于垫江荆州军遂退流甚慙由是竒雄才军事悉以任之六月李雄攻杀汶山太守陈圗遂取郫城　　秋七月李流徙屯郫蜀民皆保险结坞或南入宁州或东下荆州城邑皆空野无烟火流虏掠无所得士众饥乏唯涪陵千余家依青城山处士范长生平西叅军浩陵徐轝说罗尚求为汶山太守邀结长生与共讨流尚不许轝怒出降于流流以轝为安西将军轝説长生使资给流军粮长生从之流军由是复振九月李流疾笃谓诸将曰骁骑仁明固足以济大事然前军英武殆天所相可共受事于前军流卒众推李雄为大都督大将军益州牧治郫城雄使武都朴泰绐罗尚使袭郫城云已为内应尚使隗伯将兵攻郫泰约举火为应李骧伏兵于道泰出长梯于外隗伯兵见火起争縁梯上骧纵兵击大破之追犇夜至城下诈称万嵗曰已得郫城矣入少城尚乃觉之退保大城隗伯创甚雄生获之赦不杀李骧攻犍为断尚运道获太守龚恢杀之闰十二月李雄急攻罗尚尚军无食留牙门张罗守城夜由牛鞞水东走罗开门降雄入成都军士饥甚乃帅众就谷于郪掘野芋而食之许雄坐讨贼不进征即罪
　　永兴元年春正月罗尚逃至江阳遣使表状诏尚权统巴东巴郡涪陵以供军赋尚遣别驾李兴诣镇南将军刘求粮纲纪以运道阻逺且荆州自空乏欲以零陵米五千斛与尚曰天下一家彼此无异吾今给之则无西顾之忧矣遂以三万斛给之尚頼以自存　李雄以范长生有名徳为蜀人所重欲迎以为君而臣之长生不可诸将固请雄即尊位　　冬十月雄即成都王位大赦改元曰建兴除晋灋约灋七章以其叔父骧为太傅兄始为太保李离为太尉李云为司徒李璜为司空李国为太宰阎式为尚书令杨襃为仆射尊母罗氏为王太后追尊父特为成都景王雄以李国李离有智谋凡事必咨而后行然国离事雄弥谨十二月罗尚移屯巴郡遣兵掠蜀中获李骧妻昝氏及子夀
　　光熈元年春三月范长生诣成都成都王雄门迎执板拜为丞相尊之曰范贤　　夏六月成都王雄即皇帝位大赦改元曰晏平国号大成追尊父特曰景皇帝庙号始祖尊王太后曰皇太后以范长生为天地太师复其部曲皆不豫征税诸将恃恩互争班位尚书令阎式上疏请考汉晋故事立百官制度从之





　　通鉴纪事本末卷十三上
　　钦定四库全书
　　通鉴纪事本末卷十三下
　　宋　袁枢　撰
　　张氏据凉
　　晋惠帝永宁元年春正月以散骑常侍安定张轨为凉州刺史轨以时方多难隂有保据河西之志故求为凉州时州境盗贼纵横鲜卑为寇轨至以宋配汜瑗为谋主悉讨破之威着西土
　　怀帝永嘉二年春二月凉州刺史张轨病风口不能言使其子荗摄州事陇西内史晋昌张越凉州大族欲逐轨而代之与其兄酒泉太守镇及西平太守曹祛谋遣使诣长安告南阳王模称轨废疾请以秦州刺史贾龛代之龛将受之其兄让龛曰张凉州一时名士威着西州汝何德以代之龛乃止镇祛上疏更请刺史未报遂移檄废轨以军司杜耽摄州事使耽表越为刺史轨下教欲避位归老宜阳长史王融叅军孟畅蹋折镇檄排閤入言曰晋室多故明公抚宁西夏张镇兄弟敢肆凶逆当鸣鼔诛之遂出戒严防轨长子寔自京师还乃以寔为中督防将兵讨镇遣镇甥太府主簿令狐亚先往说镇为陈利害镇流涕曰人误我乃诣寔归罪寔南击曹祛走之朝廷得镇祛防以侍中袁瑜为凉州刺史治中杨澹驰诣长安割耳盘上诉轨之被诬南阳王模表请停瑜武威太守张琠亦上表留轨诏依模所表且命诛曹袪轨于是命寔帅歩骑三万讨袪斩之张越犇邺凉州乃定　　五月诏封张轨西平郡公轨辞不受时州郡之使莫有至者轨独遣使贡献嵗时不絶
　　四年十一月诏加张轨镇西将军都督陇右诸军事光禄大夫傅只太常摰虞遗轨书告以京师饥匮轨遣叅军杜勲献马五百匹防布三万匹
　　六年春三月凉州主簿马鲂説张轨宜命将出师翼戴帝室轨从之驰檄关中共尊辅秦王且言今遣前锋督护宋配帅步骑二万径趋长安西中郎将寔帅中军三万武威太守张琠帅胡骑二万络绎继发　　秋九月秦州刺史裴苞据险以拒凉州兵张寔宋配等击破之苞奔柔凶坞
　　愍帝建兴二年二月壬寅以张轨为太尉凉州牧封西平郡公朝廷以张轨老病拜其子寔为副刺史　夏五月西平武穆公张轨寝疾遗令文武将佐务安百姓上思报国下以宁家己丑轨薨长史张玺等表世子寔摄父位　　冬十月以张寔为都督凉州诸军事凉州刺史西平公
　　三年冬十月凉州军士张冰得玺文曰皇帝行玺献于张寔僚属皆贺寔曰是非人臣所得留遣使归于长安四年夏四月张寔下令所部吏民有能举其过者赏以布帛羊米后曹佐髙昌隗瑾曰今明公为政事无巨细皆自决之或兴师发令府朝不知万一违失谤无所分羣下畏威受成而已如此虽赏之千金终不敢言也谓宜少损聪明凡百政事皆延访羣下使各尽所怀然后采而行之则嘉言自至何必赏也实悦从之增瑾位三等实遣将军王该帅歩骑五千入援长安且送诸郡贡计诏拜实都督陜西诸军事以实弟茂为秦州刺史元帝建武元年春正月黄门郎史淑侍御史王冲自长安犇凉州称愍帝出降前一日使淑等赍诏赐张寔拜寔大都督凉州牧侍中司空承制行事且曰朕已诏琅邪王时摄大位君其协赞琅邪共济多难淑等至姑臧寔大临三日辞官不受初寔叔父肃为西海太守闻长安危逼请为先锋入援寔以其老弗许及闻长安不守肃悲愤而卒寔遣太府司马韩璞抚戎将军张阆等帅歩骑一万东击汉命讨虏将军陈安安故太守贾骞陇西太守呉绍各统郡兵为前驱又遗相国保书曰王室有事不忘投躯前遣贾骞瞻公举动中被符命敕骞还军俄闻寇逼长安胡崧不进麴允持金五百请救于崧遂决遣骞等进军度岭防闻朝廷倾覆为忠不遂愤痛之深死有余责今更遣璞等唯公命是从璞等卒不能进而还至南安诸羌断路相持百余日粮竭矢尽璞杀车中牛以飨士泣谓之曰汝曹念父母乎曰念念妻子乎曰念欲生还乎曰欲从我令乎曰诺乃鼓噪进战防张阆帅金城兵继至夹击大破之斩首数千级先是长安謡曰奉川中血没腕唯有凉州倚柱观及汉兵覆关中氐羌掠陇右雍秦之民死者什八九独凉州安全天兴元年春三月寔遣牙门蔡忠奉表诣建康比至帝已即位寔不用江东年号犹称建兴
　　三年夏六月京兆人刘客居凉州天梯山以妖术惑众从受道者千余人西平元公张寔左右皆事之帐下阎涉牙门赵卬皆乡人谓之曰天与我神玺应王凉州涉卬信之密与寔左右十余人谋杀寔奉为主寔弟荗知其谋请诛寔令牙门将史初收之未至涉等怀刅而入杀寔于外寝见史初至谓曰使君已死杀我何为初怒截其舌而囚之轘于姑臧市诛其党与数百人左司马隂元等以寔子骏尚防推张荗为凉州刺史西平公赦其境内以骏为抚军将军　　秋八月西平公张荗立兄子骏为世子
　　四年春二月张荗筑灵钧台基髙九仭武陵阎曾夜叩府门呼曰武公遣我来言何故劳民筑台有司以为妖请杀之荗曰吾信劳民曾称先君之命以规我何谓妖乎乃为之罢役
　　永昌元年冬十二月张荗使将军韩璞帅众取陇西南安之地置秦州
　　明帝太宁元年八月赵主曜自陇上西击凉州遣其将刘咸攻韩璞于冀城呼延晏攻宁羌护军隂鉴于桑壁曜自将戎卒二十八万军于河上列营百余里金鼓之声动地河水为沸张荗临河诸戍皆望风奔溃曜扬声欲百道俱济直抵姑臧凉州大震叅军马岌劝荗亲出拒战长史汜袆怒请斩之岌曰汜公糟粕书生刺举小才不思国家大计明公父子欲为朝廷诛刘曜有年矣今曜自至逺近之情共观明公此举当立信勇之验以副秦陇之望力虽不敌势不可以不出荗曰善乃出屯石头荗谓叅军陈珍曰刘曜举三秦之众乘胜席卷而来将若之何珍曰曜兵虽多精卒至少大抵皆氐羌乌合之众恩信未洽且有山东之虞安能舍其腹心之疾旷日持乆与我争河西之地邪若二旬不退珍请得卒数千为明公擒之荗喜使珍将兵救韩璞赵诸将争欲济河赵主曜曰吾军势虽盛然畏威而来者三分有二中军疲困其实难用今但案甲勿动以吾威声震之若出中旬张荗之表不至者吾为负卿矣荗寻遣使称藩献马牛羊珍寳不可胜纪曜拜荗侍中都督凉南北秦梁益巴漠陇右西域杂夷匈奴诸军事太师凉州牧封凉王加九锡　张荗大城姑臧修灵钧台别驾吴绍谏曰明公所以修城筑台者葢惩既往之患耳愚以为茍恩未洽于人心虽处层台亦无所益适足以疑羣下忠信之志失士民系托之望示怯弱之形启邻敌之谋将何以佐天子霸诸侯乎愿亟罢兹役以息劳费荗曰亡兄一旦失身于物岂无忠臣义士欲尽节者哉顾祸生不意虽有智勇无所施耳王公设险勇夫重闭古之道也今国家未靖不可以太平之理责人于屯邅之世也卒为之
　　二年夏五月甲申张荗疾病执世子骏手泣曰吾家世以孝友忠顺著称今虽天下大乱汝奉承之不可失也且下令曰吾官非王命苟以集事岂敢荣之死之日当以白帢入棺勿以朝服敛是日薨愍帝使者史淑在姑臧左长史汜袆右长史马谟等使淑拜骏大将军凉州牧西平公赦其境内前赵王曜遣使赠荗太宰谥曰成烈王拜骏上大将军凉州牧凉王　　冬十二月凉州将辛晏据枹罕不服张骏将讨之从事刘庆諌曰霸王之师必须天时人事相得然后乃起辛晏凶狂安忍其亡可必奈何以饥年大举盛寒攻城乎骏乃止骏遣叅军王隲聘于赵赵主曜谓之曰贵州欵诚和好卿能保之乎隲曰不能侍中徐邈曰君来结好而云不能保何也隲曰齐桓贯泽之盟忧心兢兢诸侯不召自至葵丘之防振而矜之叛者九国赵国之化常如今日可也若政教陵迟尚未能察迩者之变况鄙州乎曜曰此凉州之君子也择使可谓得人矣厚礼而遣之
　　三年春二月张骏承元帝凶问大临三日防黄龙见嘉泉泛祎等请改年以章休祥骏不许辛晏以枹罕降骏复收河南之地
　　成帝咸和元年张骏畏赵人之逼是嵗徙陇西南安二千余家于姑臧又遣使修好于成以书劝成主雄去尊号称藩于晋雄复书曰吾过为士大夫所推然本无心于帝王思为晋室元功之臣扫除氛埃而晋室陵迟德声不振引领东望有年月矣防获来贶情在闇至有何己巳自是聘使相继
　　二年夏五月张骏闻赵兵为后赵所败乃去赵官爵复称晋大将军凉州牧遣武威太守窦涛金城太守张阆武兴太守辛岩杨烈将军宋辑等帅众数万东防韩璞攻掠赵秦州诸郡赵南阳王将兵击之屯狄道枹罕防军辛晏告急秋骏使韩璞辛岩救之璞进度沃干岭岩欲速战璞曰夏末以来日星数有变不可轻动且曜与石勒相攻必不能乆与我相守也与夹洮相持七十余日　　冬十月璞遣辛岩督运于金城闻之曰韩璞之众十倍于吾吾粮不多难以持乆今虏分兵运粮天授我也若败辛岩璞等自溃乃帅骑三千袭岩于沃干岭败之遂前逼璞众大溃乘胜追奔济河攻防令居斩首二万级进据振武河西大骇张阆辛晏帅其众数万降赵骏遂失河南之地
　　三年张骏治兵欲乘虚袭长安理曹郎中索询諌曰刘曜虽东征其子守长安未易轻也若使小有所获彼若释东方之图还与我校祸难之兴未可量也骏乃止五年夏五月张骏因前赵之亡复收河南地至狄道置五屯防军与赵分境六月赵遣鸿胪孟毅拜骏征西大将军凉州牧加九锡骏耻为之臣不受留毅不遣七年凉州僚属劝张骏称凉王领秦凉二州牧置公卿百官如魏武晋文故事骏曰此非人臣所宜言也敢言此者罪不赦然境内皆称之为王骏立次子重华为世子
　　八年　初张骏欲假道于成以通表建康成主雄不许乃遣治中从事张淳称藩于成以假道雄伪许之将使盗覆诸东峡蜀人桥賛密以告淳淳谓雄曰寡君使小臣行无迹之地万里通诚于建康者以陛下嘉尚忠义能成人之美故也若欲杀臣者当斩之都市宣示众目曰凉州不忘旧徳通使琅邪主圣臣明发觉杀之如此则义声逺播天下畏威今使盗杀之江中威刑不显何足以示天下乎雄大惊曰安有此邪司校尉景骞言于雄曰张淳壮士请留之雄曰壮士安肯留且试以卿意观之骞谓淳曰卿体丰大天热可且遣下吏少住须凉淳曰寡君以皇舆播越梓宫未返生民涂炭莫之振救故遣淳通诚上都所论事重非下吏所能传使下吏可了则淳亦不来矣虽火山汤海犹将赴之岂寒暑之足惮哉雄谓淳曰贵主英名葢世土险兵彊何不亦称帝自娯一方淳曰寡君祖考以来世笃忠贞以雠耻未雪枕戈待旦何自娯之有雄甚慙曰我之祖考本亦晋臣遭天下大乱与六郡之民避难此州为众所推遂有今日琅邪若能中兴大晋于中国者亦当帅众辅之厚为淳礼而遣之淳卒致命于建康长安之失守也敦煌计吏耿访自汉中入江东屡上书请遣大使慰抚凉州朝廷以访守治书御史拜张骏鎭大将军选陇西贾陵等十二人配之访至梁州道不通以诏书付贾陵诈为贾客以达之是嵗陵始至凉州骏遣部曲督王丰等报谢九年春二月丁卯诏遣耿访王丰赍印绶授张骏大将军都督陜西雍秦凉州诸军事自是每嵗使者不絶咸康元年　初张轨及二子寔茂虽保据河右而军旅之事无嵗无之及张骏嗣位境内渐平骏勤修庶政总御文武咸得其用民富兵彊逺近称之以为贤君骏遣将杨宣伐兹鄯善于是西域诸国焉耆于窴之属皆诣姑臧朝贡骏于姑臧南作五殿官属皆称臣骏有兼秦雍之志遣叅军麴防上疏以为勒雄既死虎期继逆兆庻离主渐冉经世先老消落后生不识慕恋之心日逺日忘乞勅司空鉴征西亮等泛舟江沔首尾齐举五年九月张骏立辟雍明堂以行礼十一月以世子重华行凉州事
　　六年春三月张骏遣别驾马诜入贡于赵表辞蹇傲赵王虎怒欲斩诜侍中石璞谏曰今国家所当先除者遗晋也河西僻陋不足为意今斩马诜必征张骏则兵力分而为二建康复延数年之命矣乃止璞苞之曾孙也穆帝永和元年十二月张骏伐焉耆降之是嵗骏分武威等十一郡为凉州以世子重华为刺史分兴晋等八郡为河州以宁戎校尉张瓘为刺史分敦煌等三郡及西域都护等三营为沙州以西胡校尉杨宣为刺史骏自称大都督大将军假凉王督摄三州始置祭酒郎中大夫舎人谒者等官官号皆仿天朝而防变其名车服旌旗拟于王者
　　二年夏五月丙戍西平忠成公张骏薨官属上世子重华为使持节大都督太尉防羌校尉凉州牧西平公假凉王赦其境内尊嫡母严氏为太王太后母马氏为王太后　赵将军王擢击张重华袭武街执护军曹权胡宣徙七千余户于雍州凉州刺史麻秋将军孙伏都攻金城太守张冲请降凉州震动重华悉发境内兵使征南将军裴恒将之以御赵恒壁于广武乆而不战凉州司马张躭言于重华曰国之存亡在兵兵之胜败在将今议者举将多推宿旧夫韩信之举非旧德也葢明主之举用无常人才之所堪则授以大事今彊宼在境诸将不进人情危惧主簿谢艾兼资文武可用以御赵重华召艾问以方略艾愿请兵七千人必破赵以报重华拜艾中坚将军给步骑五千使击秋艾引兵出振武夜有二枭鸣于牙中艾曰六慱得枭者胜今枭鸣牙中克敌之兆也进与赵战大破之斩首五千级重华封艾为福禄伯
　　三年夏四月赵凉州刺史麻秋攻枹防晋昌太守郎坦以城大难守欲弃外城武成太守张悛曰弃外城则动众心大事去矣宁戎挍尉张璩从悛言固守大城秋帅众八万围壍数重云梯地突百道皆进城中御之秋众死伤数万赵王虎复遣其将刘浑等帅步骑二万防之郎坦恨言不用教军士李嘉潜引赵兵千余人登城璩督诸将力战杀一百余人赵兵乃退璩烧其攻具秋退保大夏虎以中书监石宁为征西将军帅幷司州兵二万余人为秋等后继张重华将宋秦等帅户二万降于赵重华以谢艾为使持节军师将军帅步骑三万进军临河艾乘轺车戴白幍鸣鼓而行秋望见怒曰艾年少书生冠服如此轻我也命黒矟龙骧三千人驰击之艾左右大扰或劝艾宜乘马艾不从下车踞胡牀指麾处分赵人以为有伏兵惧不敢进别将张瑁自间道引兵截赵军后赵军退艾乘势进击大破之斩其将杜勲汲鱼获首虏一万三千级秋单马奔大夏五月秋与石宁复帅众十二万进屯河南刘宁王擢略地晋兴广武武街至于曲栁张重华使将军牛旋御之退守枹罕姑臧大震重华欲亲出拒之谢艾固諌别驾从事索遐曰君者一国之鎭不可轻动乃以艾为使持节都督征讨诸军事行卫将军遐为军正将军帅歩骑二万拒之别将杨康败刘宁于沙阜宁退屯金城　　秋七月赵王虎复遣征西将军孙伏都将军刘浑帅歩骑二万防麻秋军长驱济河击张重华遂城长最谢艾建牙誓众有风吹旌旗东南指索遐曰风为号令今旌旗指敌天所赞也艾军于神鸟王擢与艾前锋战败走还河南八月戊午艾进击秋大破之秋遁归金城虎闻之叹曰吾以偏师定九州今以九州之力困于枹罕彼有人焉未可图也艾还讨叛虏斯骨真等万余皆破平之　　九月赵麻秋又袭张重华将张瑁败之斩首三千余级枹罕防军李逵帅众七千降于赵自河以南氐羌皆附于赵冬十月乙丑遣侍御史俞归至凉州授张重华侍中
　　大都督督陇右关中诸军事大将军凉州刺史西平公归至姑臧重华欲称凉王未肯受诏使所亲沈猛私谓归曰主公奕世为晋忠臣今曾不如鲜卑何也朝廷封慕容皝为燕王而主公才为大将何以表劝忠贤乎明台宜移河右共劝州主为凉王人臣出使苟利社稷专之可也归曰吾子失言昔三代之王也爵之贵者莫若上公及周之衰吴楚始僭号称王而诸侯亦不之非葢以蛮夷畜之也借使齐鲁称王诸侯岂不四靣攻之乎汉髙祖封韩彭为王寻皆诛灭葢权时之宜非厚之也圣上以贵公忠贤故爵以上公任以方伯宠荣极矣岂鲜卑夷狄所可比哉且吾闻之功有大小赏有重轻今贵公始继世而为王若帅河右之众东平胡羯修复陵庙迎天子返洛阳将何以加之乎重华乃止
　　五年秋九月凉州官属共上张重华为丞相凉王雍秦凉三州牧重华屡以钱帛赐左右宠臣又喜愽奕颇废政事征事索振谏曰先王夙夜勤俭充实府库正以雠耻未雪志平海内故也殿下嗣位之初彊宼侵逼赖重饵之故得战士死力仅保社稷今蓄积已虚而宼雠尚在岂可轻有耗散以与无功之人乎昔汉光武躬亲万机章奏诣阙报不终日故能隆中兴之业今章奏停滞动经时月下情不得上通沈寃困于囹圄殆非明主之事也重华谢之
　　王敦平湘汉
　　晋怀帝永嘉五年巴蜀流民布在荆湘间数为土民所侵苦蜀人李骧聚众据乐乡反南平太守应詹与醴陵令杜弢共击破之荆州刺史王澄使成都内史王机讨骧骧请降澄伪许而袭杀之以其妻子为赏沈八千余人于江流民益怨忿蜀人杜畴等复反湘州叅军冯素与蜀人汝班有隙言于刺史荀眺曰巴蜀流民皆欲反眺信之欲尽诛流民流民大惧四五万家一时俱反以杜弢州里重望共推为主弢自称梁益二州牧领湘州刺史　王敦为扬州刺史寻加都督征讨诸军事夏四月杜弢攻长沙五月荀眺弃城犇广州弢追擒之于是弢南破零桂东掠武昌杀二千石长史甚众六年故新野王歆牙门将胡亢聚众于竟陵自号楚公寇掠荆土以歆南蛮司马新野杜曽为竟陵太守曾勇冠三军能被甲游于水中　王澄在荆州恱成都内史王机谓为已亚使之内综心膂外为爪牙澄屡为杜弢所败望实俱损犹傲然自得无忧惧之意但与机日夜纵酒慱奕由是上下离心南平太守应詹屡谏不聴澄自出军击杜弢军于作塘故山简叅军王冲拥众迎应詹为刺史詹以冲无赖弃之还南平冲乃自称刺史澄惧使其将杜防守江陵徙治孱陵寻又犇沓中别驾郭舒谏曰使君临州虽无异政然一州人心所系今西收华容之兵足以擒此小丑奈何自弃遽为犇亡乎澄不从欲将舒东下舒曰舒为万里纪纲不能匡正令使君犇亡诚不忍渡江乃留屯沔口琅邪王睿闻之召澄为军谘祭酒以军谘祭酒周顗代之澄乃赴召顗始至州建平流民傅密等叛迎杜弢弢别将王眞袭沔阳顗狼狈失据征讨都督王敦遣武昌太守陶侃浔阳太守周访厯阳内史甘卓共击弢敦进屯豫章为诸军继援王澄过诣敦自以名声素出敦右犹以旧意侮敦敦怒诬其与杜弢通信遣壮士搤杀之王机闻澄死惧祸以其父毅兄矩皆尝为广州刺史就敦求广州牧领之防广州将温邵等叛刺史郭讷迎机为刺史机遂将奴客门生千余人入广州讷遣兵拒之将士皆机父兄时部曲不战迎降讷乃避位以州授之
　　愍帝建兴元年胡亢性猜忌杀其骁将数人杜曽惧潜引王冲之兵使攻亢亢悉精兵出拒之城中空虚曽因杀亢而幷其众　周顗屯浔水城为杜弢所困陶侃使明威将军朱伺救之弢退保冷口侃曰弢必步向武昌乃自径道还郡以待之弢果来攻侃使朱伺逆击大破之弢遁归长沙周顗出浔水投王敦于豫章敦留之陶侃使叅军王贡告捷于敦敦曰若无陶侯便失荆州矣乃表侃为荆州刺史屯沔江左丞相睿召周顗复以为军谘祭酒　王贡自王敦所还至竟陵矫陶侃之命以杜曽为前锋大都督击王冲斩之悉降其众侃召曾曾不至贡恐以矫命获罪遂与曽反击侃　　冬十月侃兵大败仅以身免敦表侃以白衣领职侃复帅周访等进击杜弢大破之敦乃奏复侃官
　　二年春三月杜弢将王眞袭陶侃于林障侃犇滠中周访救侃击弢兵破之
　　三年春二月王敦遣陶侃甘卓等讨杜弢前后数十战弢将士多死乃请降于丞相睿睿不许弢遗南平太守应詹书自陈昔与詹共讨乐乡本同休戚后在湘中惧死求生遂相结聚傥以旧交之情为明枉直使得输诚盟府厠列义徒或北清中原或西取李雄以赎前愆虽死之日犹生之年也詹为启呈其书且言弢益州秀才素有清望为乡人所逼今悔恶归善宜命使抚纳以息江湘之民睿乃使前南海太守王运受弢降赦其反逆之罪以弢为巴东监军弢既受命诸将犹攻之不已弢不胜愤怒遂杀运复反遣其将杜张彦杀临川内史谢摛遂防豫章三月周访击彦斩之犇临贺　　秋八月陶侃与杜弢相攻弢使王贡出挑战侃遥谓之曰杜弢为益州小吏盗用库钱父死不犇丧卿本佳人何为随之天下宁有白头贼邪贡初横脚马上闻侃言敛容下脚侃知可动复遣使谕之截髪为信贡遂降于侃弢众溃遁走道死侃与南平太守应詹进克长沙湘州悉平丞相睿承制赦其所部进王敦镇东大将军加都督江杨荆湘交广六州诸军事江州刺史敦始自选置刺史以下寖益骄横　初朝廷闻张光死以侍中第五猗为安南将军监荆梁益宁四州诸军事荆州刺史自武关出杜曾迎猗于襄阳为兄子娶猗女遂聚兵万人与猗分据汉沔陶侃既破杜弢乘胜进击曾有轻曽之志司马鲁恬谏曰凡战当先料其将今使君诸将无及曽者未易可逼也侃不从进围曽于石城曽军多骑兵密开门突侃陈出其后反击之侃兵死者数百人曾将趋顺阳下马拜侃告辞而去时荀崧都督荆州江北诸军事屯宛曽引兵围之崧兵少食尽欲求救于故吏襄阳太守石览崧小女灌年十三帅勇士数十人逾城突围夜出且战且前遂达览所又为崧书求救于南中郎将周访访遣子抚帅兵三千与览共救崧曽乃遁去曽复致牋于崧求讨丹水贼以自效崧许之陶侃遗崧书曰杜曽凶狡所谓鸱枭食母之物此人不死州土未宁足下当识吾言崧以宛中兵少借曽为外援不从曽复帅流亡二千余人围襄阳数日不克而还　王敦嬖人呉兴钱凤疾陶侃之功屡毁之侃将还江陵欲诣敦自陈朱伺及安定皇甫方囬諌曰公入必不出侃不从旣至敦留侃不遣左转广州刺史以其从弟丞相军谘祭酒廙为荆州刺史荆州将吏郑攀马隽等诣敦上书留侃敦怒不许攀等以侃始灭大贼而更被黜众情愤惋又以廙忌戾难事遂帅其徒三千人屯涢口西迎杜曾廙为攀等所袭犇于江安杜曾与攀等北迎第五猗以拒廙廙督诸军讨曽复为曽所败敦意攀承侃风防被甲持矛将杀侃出而复还者数四侃正色曰使君雄断当裁天下何此不决乎因起如厠诸议叅军梅陶长史陈颁言于敦曰周访与侃亲姻如左右手安有断人左手而右手不应者乎敦意解乃设盛馔以饥之侃使夜发敦引其子瞻为叅军初交州刺史顾秘卒州人以秘子夀领州事帐下督梁硕起兵攻夀杀之硕遂专制交州王机自以盗据广州恐王敦讨之更求交州防杜诣机降敦欲因机以讨硕乃以降杜为机功转交州刺史机至郁林硕迎前刺史修则子湛行州事以拒之机不得进乃更与杜及广州将温邵交州秀才刘沈谋复还据广州陶侃至始兴州人皆言宜观察形势不可轻进侃不听直至广州诸郡县皆已迎机矣杜遣使伪降侃知其谋进击破之遂执刘沈于小桂遣督护许高讨王机走之机病死于道髙掘其尸斩之诸将皆请乗胜击温邵侃笑曰吾威名已着何事遣兵但一函纸自定耳乃下书谕之邵惧而走追获于始兴杜诣王敦降广州遂平敦以杜为将宠任之
　　元帝建武元年郑攀等相与拒王廙众心不壹散还横桑口欲入杜曾王敦遣武昌太守赵诱襄阳太守朱轨击之攀等惧请降杜曽亦请击第五猗于襄阳以自赎廙将赴荆州留长史刘浚鎭扬口垒竟陵内史朱伺谓廙曰曽猾贼也外示屈服欲诱官军使西然后兼道袭扬口耳宜大部分未可便西廙性矜厉自用以伺为老怯遂西行曾等果还趋扬口廙乃遣伺归裁至垒即为曽所围刘浚自守北门使伺守南门马隽从曽来攻垒隽妻子先在垒中或欲皮其面以示之伺曰杀其妻子未能解围但益其怒耳乃止曽攻陷北门伺被伤退入船开船底以出沈行五十歩乃得免曽遣人説伺曰马隽德卿全其妻子今尽以卿家内外百口付隽隽已尽心收视卿可来也伺报曰吾年六十余不能复与卿作贼吾死亦当南归妻子付汝裁之乃就王廙于甑山病创而卒戊寅赵诱朱轨及陵江将军黄峻与曽战于女观湖诱等皆败死曽乘胜径造沔口威震江沔王使豫章太守周访击之访有众八千进至沌阳曽鋭气甚盛访使将军李恒督左甄许朝督右甄访自领中军曽先攻左右甄访于阵后射雉以安众心令其众曰一甄败鸣三皷两甄败鸣六皷赵诱子将父余兵属左甄力战败而复合驰马告访访怒叱令更进号哭还战自旦至申两甄皆败访选精鋭八百人自行酒饮之敕不得妄动闻皷音乃进曾兵未至三十歩访亲鸣皷将士皆腾跃奔赴曽遂大溃杀千余人访夜追之诸将请待明日访曰曾骁勇能战向者彼劳我逸故克之宜及其衰乘之可灭也乃鼓行而进遂定汉沔曽走保武当王廙始得至荆州访以功迁梁州刺史屯襄阳
　　大兴元年冬十一月诏以王敦为荆州牧加陶侃都督交州诸军事敦固辞州牧乃听为刺史　二年夏四月周访击杜曽大破之马隽等执曽以降访斩之并获第五猗送于武昌访以猗本中朝所署加有时望白王敦不宜杀敦不听而斩之
　　石勒寇河朔
　　晋惠帝太安二年安北将军都督幽州诸军事王浚以天下方乱欲结援夷狄乃以一女妻鲜卑段务勿尘又表以辽西郡封务勿尘为辽西公
</div>
    <div class="pagination">
<a href="通鉴纪事本末_page13.html">上一页</a><span>...</span><a href="通鉴纪事本末_page9.html">9</a><a href="通鉴纪事本末_page10.html">10</a><a href="通鉴纪事本末_page11.html">11</a><a href="通鉴纪事本末_page12.html">12</a><a href="通鉴纪事本末_page13.html">13</a><span class="current-page">14</span><a href="通鉴纪事本末_page15.html">15</a><a href="通鉴纪事本末_page16.html">16</a><a href="通鉴纪事本末_page17.html">17</a><a href="通鉴纪事本末_page18.html">18</a><a href="通鉴纪事本末_page19.html">19</a><span>...</span><a href="通鉴纪事本末_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
