<!DOCTYPE html>
<html>
 <head>
  <meta charset="utf-8"/>
  <title>
   明史纪事本末 - 第 34 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明史纪事本末 - 第 34 页/共 43 页
  </h1>
  <div class="content">
   劫掠清平、新添地方，饷道为梗。平越知府会同都司张云鹏率兵攻摆沙大寨。摆沙居寨之中，距平越百余里，乘夜由间道掩袭破之。贼遁入箐，其中米积如山。次日，搜百里大山，移营牛场箐、保文鸾，攻瓮、岳等寨，复攻都匀城西南仲贼，八路会兵入箐，各有斩获。复攻江时、户西、高平、养古数十寨，斩首二千余级，扫荡二百余里。
七年春，参将杨明辉奉命宣谕安位，令擒献首恶，为安邦彦所杀。怀宗崇祯元年秋九月，诏起朱燮元仍总督贵、湖、云、川、广五省军务。
二年夏六月初，大方东倚播，北倚蔺，相为犄角。后播、蔺既平，贼惟恃乌撒为援，而毕节为四裔交通处。先是，王三善由贵阳陆广入大方。陆广至大方，百七十里，皆猡鬼巢窟，前可冲我，后可包我，左右可冲击我，三善卒以失地利陷。天启间，燮元建议滇兵出沾益，遏安效良应援，而别布天生桥、寻甸等，以绝其走。蜀兵临毕节，扼其交通四裔之路，而别出龙场岩后，以夺其险。黔兵由普定渡思腊河，径趋彦巢，而陆广、鸭池捣其虚，粤西出泗城，分兵策应，然后帅大军由遵义鼓行而前。寻以忧去，未及用。总督闵梦得继之，亦以贵州抵大方路险，而贼惟恃毕节一路外通，用兵宜从永宁始。自永宁而普市，而摩泥，而赤水，百五十里皆坦途。赤水有城郭可凭而守，宜结营于此。渐进渐逼四十里为白岩，六十里为层台，又六十里为毕节。毕节至大方不及六十里，贼必并力来御，须以重兵扼之，断其四走之路。然后遵义、贵阳克期并进，亦不果用。至是，燮元再莅黔，乃激滇兵下乌撒，蜀兵出永宁、毕节，扼各路要害，而亲帅大军驻陆广，逼大方。
八月，奢崇明号大梁王，安邦彦号四裔大长老，歹费、小阿、乌继、阿鲜怯等各号元帅，悉力趋永宁，先犯赤水，谍知之。燮元授意守将许成名佯北，诱贼深入，度贼已抵永宁，分遣林兆鼎从三岔入，王国祯从陆广入，刘养鲲从遵义入，邦彦分兵四应，力不支，罗干象复以奇兵绕出其背，急击之，贼大惊溃。崇明、邦彦等皆被创，汉兵斩其首献，燮元不欲穷兵，乃移檄安位赦其罪，许其归附。而位竖子不能自决，其群下复谋合溃兵拒我。燮元乃大会诸将曰：“水西多山险，丛箐篁，蛮烟雨，莫辨昼夜，深入难出，以此多败。当与诸君扼其要害，四面迭攻，渐次荡除，使贼乏粮，将自毙。”于是焚蒙翳，剔岩穴，截溪流，发劲卒，驰骋百余里，或斩樵牧，或焚积聚，暮还归屯。贼益不能测，凡百余日，所得首功万余级，生口数万。每得向导，辄发窖粟就食，而贼饥甚。刘养鲲遣其客入大方，烧其宫室，悬榜而出。安位大恐，乞降。与约四事：一贬爵，一削水外六目之地归朝廷，一献杀王巡抚者首，一开毕节等驿路。安位皆受命，遂率土目纳款。燮元为奏请，诏许之。乃条陈便宜九事：“不设郡县，置军卫，不易其俗，土汉相安。便一。地益垦辟，聚落日烦，经界既正，土目不得以民不耕地渐侵轶。便二。黔地瘠，仰给于外，今自食其土，省转输之劳。便三。国用方匮，出太府金币劳诸将不足，以爵酬之爵轻，不若以地，于国无损。便四。既许世其土，各自立家，经久远，永为折冲。便五。大小相维，轻重相制，无事易以安，有事易以定。便六。训农治兵，耀武河上，使贼日备我。便七。从兵民便，愿耕者给之，且耕且戍，卫所自实，无勾军之累。便八。军耕抵饷，民耕输粮，以屯课耕，不拘其籍；以耕聚人，不世其伍，使各乐其业。便九。”上可其奏。
九年，朱燮元遣兵诛摆金、两江、巴香、狼坝、火烘五洞叛苗，悉平之，水西势益孤。又通上下六卫，并清平、偏镇四卫道路，凡一千六百余里，设亭障，置游徼，以便往来。滇中沐氏土舍普名声乱，燮元奉命移兵讨平之，名声伏诛。
十年，水西安位死，无嗣，族属争立，朝议欲乘其弊郡县之。燮元上书谏，乃止。燮元遂传檄土目，谕以威德。诸部争纳土，献重器。燮元召将吏议，以为众建土司，使其势少力分，则易制。各欲保土地，传子孙，则不敢为逆。乃上奏曰：“臣按西南之境，皆荒服也。杨氏反播，奢氏反蔺，安氏反水西。而滇之定番，弹丸小州，为长官司者十有七，二三百年未闻有反者，非他司好逆而定番忠顺也。盖地大者跋扈之资，而势弱者保世之策也。今臣分水西之壤，授诸渠长及有功汉人，咸俾世守。凡其俗虐政苛敛，一切除之，使参用汉法，可为长久计。”制曰：“可。”西南遂底定焉。
谷应泰曰：天启中，奢崇明以猓猡种据重庆，安邦彦以水西酋反贵州，盖苗俗叛服不常，乃其天性。而两家者，又倚为唇齿，时通姻娅，所谓同功一体之人也。乃谋乱之初，则奢先而安继；穷追之日，则奢败而安亡。覆辙相寻，合若符契，小丑坠宗，于人何尤焉。以予观奢崇明阴鸷有谋，其子寅招纳亡命，一举而全蜀震动，剽锐莫当，宜非邦彦所敢望也。然而邦彦之师，尚堪持久，而崇明之众，旋即挫衄。又往往降于水西，投于安部者，则以安之地大而力盛也。奢酋窃发，止蜀道一隅。而安酋转战，西通巴、棘，南压滇、黔，又合乌沾、安南诸部落，绵亘长驱，动摇数省，此之不戢，真江、楚之深忧也。以故恢荡之功，亦以平安为首，平奢次之。平奢者，秦良玉之夜袭两河，杜文焕之佛图夺垒，卢元卿之红崖积仗，其功不可冫民也。平安者，王三善之奋斩十万，秦衍祚、侯良柱之夜拔三寨，张云鹏之八路进兵，许成名之三方深入，其功更不可冫民也。乃崇明、邦彦同时阵歼，奢寅淫横，内自相图，既平五洞叛徭，又开清平四卫，新设亭障，增置游徼者，凡一千六百余里。虽汉之楼船十道，西通冉ζ，其盛不能及也。然其时发踪指示，出奇无穷，多出于督臣朱燮元之方略。论者以固守成都，荡灭群妖，招降安位，为燮元功不世出。而不知善后抚绥，分裂其地，使南人不复反者，皆燮元之长算也。善乎燮元之疏曰：“今分水西之壤，授诸渠长，及有功汉臣，咸俾世守。盖地大者跋扈之资，而势弱者保世之策也。”昔主父偃令宗室得分王子弟，而藩服益削，则知众建土司而少其力者，其真驭远之良规欤！ 

卷七十



○平徐鸿儒(附王好贤、于弘志 )
熹宗天启二年夏五月，山东妖贼徐鸿儒倡乱。鸿儒，巨野人，迁郓城，万历末，以白莲教惑众，党数千人。深州人王森以救一妖
狐，妖狐断尾，令藏之招人，人闻异香，多归附之，号闻香教。森死，遗赀巨万，子好贤藉其资以结客，有异志。景州于弘志以棒棰会聚恶少年，好贤与通，密约鸿儒于八月望日，三方同起。而鸿儒以他事相激，先发，在卞家屯刑牲誓众，令众至梁山泊寄家口，然后起兵，往围魏家庄，又二千余人围梁家楼，据为巢。去县二十里，官兵不敢前。又攻巨野县，其党杨子雨、李泰等被擒。又曹州擒张世佩，其身旁匿纸人数千，号“四大金刚”，亦鸿儒党也。鸿儒攻郓城，知县余子翼逃，遂据城，曹、濮骚动，充西道阎调羹以闻，巡抚都御史赵彦、总河侍郎陈道亨、巡抚都御史王一中合兵捕之。其时，四川亦有白莲妖贼洪众、刘应选、白仙台等，助贼蜂起。巡抚朱燮元擒捕正法。
夏六月，徐鸿儒陷邹县，署印通判郑一杰挈家出走；进陷滕县，知县姚之胤逃；遂踞二城。时括辽饷殆尽，至是征兵，无饷可给，止练乡勇，责有司捕治。鲁王捐赀保城，上赐玺书褒之。山东都司廖栋破武安贼巢，焚之。抚臣赵彦奏捷。贼盘踞巢穴，动以数万，官兵奋勇力战，斩首三千余级，炮击死者六七百人。又焚武安集贼巢，近旁小寨俱毁之，贼势穷蹙，奔梁家楼。都司杨国盛与贼对垒，斩首千级。其东南、东北之贼充塞道路，官军攻击，贼不能支，复斩首二千余级。贼欲窥伺兖府，官军尾其后袭之，连战皆捷，遂复郓城、巨野。
秋七月，录叙山东平妖将士杨国盛、廖栋等功绩。巡抚赵彦奏：“妖贼聚众日多，官兵策应日难。乞暂留秋班边军，随营剿贼，可省招募之费。”从之。
贼攻夏镇，至彭家口，掠粮船四十余艘，阻绝运河。侍郎陈道亨告急，上命兵部议添兵防守。时沙沟营把总姚文庆等，集军壮乡勇，擒贼十一人，杀五十余人，夺回漕艘，淮兵又驱斩夏镇妖贼，运道复通。山东一日二报捷，贼奔滕县，与邹县贼会合攻曲阜，领马步万余，拥至城下。知县孔闻礼率民兵极力捍御，杀贼甚众，贼不能陷，旋以援至，拔营而去。复劫官营，都司杨国盛大败，游击张榜等皆死之，营内粮草火炮器刃俱被劫。贼僭称大乘兴胜元年。巢有十数，兵十余万，欲先取兖州，次取济南，声势甚锐。陈道亨疏请登、莱兵防兖，恐粮饷有失也。
景州妖贼屯阜城、武邑，杀人祭旗，声言取景州，焚掠四十余里。官兵往捕之，贼首于弘志立马仗弓，飞舞而来，官兵斩之于马下，余贼披靡四散，又擒妖民田付民等。于是贼众牛朝利等退据白家屯，掘深濠，伐木为寨，以固守。
艾山贼赵大奉刘永明为主，称安民王。以二十八人涂面，称“二十八宿”，聚党二万余人，合邹、滕贼共十七枝。官兵攻破之，获永明，临刑犹称“寡人”云。
贼攻充州。先是，赵彦亲至兖州，同监军道王从义、徐从治，总兵杨肇基至演武场阅兵，贼众进逼城下，肇基迎敌。都司杨国盛、廖栋分击，杀贼千余人，贼回滕县。
九月，贼流劫金山口，徐州震动。官军复锡山，贼始惧。伪都督侯五、伪总兵魏七等，据城乞降，去其帜，而鸿儒同党高尚宾、欧阳德、酆九叙、许道清等三百余人，复力守。官兵分攻之，赵彦下令，鸿儒不出，即四面焚攻，贼因缚鸿儒出降。三道臣入城，安抚军民，复滕城。十月，安插乡民共二万七千余人，收骡马千匹，神枪八百杆，大炮二百六，斧九十九，余弓刀亡算。十二月，献山东俘徐鸿儒等磔于市。加赵彦兵部尚书，余进秩有差。鸿儒临刑叹曰：“我与王好贤父子经营二十余年，徒属甚众，更迟数日，孰敢撄其锋者！”而好贤见鸿儒败，走蓟州，又挈家二十余人，南走至扬州，事露就擒。吏科给事陈熙昌上言：“东省妖贼虽平，地方善后宜策，并请存恤，修复孟氏墓庙。”上从之，命官致祭。
四年八月，邹县贼余党因旱灾，复聚于泗州，数百人劫掠。兖州知府曹文衡、邹县知县郭人吉、署泗水县事同知张景亲诣其地安抚。李守己等二十余人诉为乡里凌Τ，愿就招抚，编入保甲，始安。
谷应泰曰：慨自周之成、康，刑措不用，汉之文、景，断狱四百，海内安，何其盛也！其它致治之主，非有外患，则有内忧。若夫火坑之寇，旋即艾除；飞燕之兵，逾时解散，此乱之小者也。然而疥癣致患，蜂虿有毒，两叶不去，斧柯是寻，有国者可不慎乎？
明室数传，中外多盗，宪、武、世、神，反者数起，虽常命张敞于京兆，遣虞诩于朝歌，而沸■游鱼，相随斩馘。然弄兵者畴非赤子，蚕食者皆吾腹心；止渴而进鸩酒，救疾而吞乌喙，萑苻屡殄，明祚不得长矣。比及熹宗，东省又起，郓人徐鸿儒倡乱，号白莲教。应之者深州王好贤，号闻香教，景州于弘志，号棒棰会，艾山刘永明，号安民王，而其余“四大金刚”、“二十八宿”，莫不三方并起，克日兴师，犹之樊崇鼓乱，而下江、新市互有声援；张角煽妖，而小方大方各推渠帅。虽贼徒之故智，亦奔命之深忧也。
然闻之孽不自生，衅由人作。考其时，阉擅政，必外吏挢虔；苞苴在官，必削在下。俗敝则轻于为非，民贫则去而为盗，固然其无足怪。而论者又云：莲社以梵教而惑，妖狐以吹火而兴，经营廿年，盗亦有道，岂足尽信哉！乃若鲁藩捐赀保城，赵彦尽力擒捕，而廖栋破之于武安，杨国盛歼之于巨野。夏镇告捷，运艘复通。滕县既恢，鸿儒遂磔。彼诸臣者，虽非龚遂之平渤海，乱丝徐理，抑亦广汉之治三辅，χ鼓不鸣矣。
然而{艹并}蜂不惩，乱令亟行，黄巾既叛，仍行钩党之诛；河朔初平，更遣括田之使。从此鸿蜚满野，苌楚无家，政散民流，积薪蕴火。人以为潢池云扰，祸烈于怀宗。予以为东陵伏莽，衅丛于熹庙也。后三年而余孽聚泗州，又七年而李自成起米脂，明竟以亡。悲夫！ 

卷七十一



○魏忠贤乱政
熹宗天启元年秋八月，魏忠贤矫杀前太监王安。魏忠贤初名进忠，河间肃宁人也。少黠慧无籍，好酒善啖，喜驰马，能右手执弓，左手彀弦，射多奇中。目不识丁，然亦有胆力，
能决断，顾猜狠自用，喜事尚谀。尝与年少赌博不雠，走匿市肆中，诸少年追窘之，恚甚，因而自宫。万历十七年，隶司礼监掌东厂太监孙暹。时熹宗为皇太孙，忠贤谨事之，导之宴游，甚得皇太孙欢心。孝和王后，太孙生母也。忠贤夤入宫，办膳。其介绍引进者魏朝，朝故属太监王安名下。安素刚正，主持一宫事，魏朝日誉忠贤，安善视之。朝初与太孙乳媪客氏私，即所称为对食者。然朝以侍安，又承事太孙，多不暇，忠贤乘间亦通焉。客氏者，故定兴民侯二妻也。年十八进宫，又一年而婺，生子国兴。光宗践阼，册太孙为东宫，忠贤得充东宫典膳，客氏力也。光宗升遐，东宫暂居慈庆。给谏杨涟疏参及忠贤，忠贤无措，泣求魏朝于王安，力营救之，遂与李选侍宫中李进忠为一人，外廷不知也。忠贤深德朝，结为兄弟，而两人皆客氏私人。上即位数月，一夕，忠贤与朝争拥客氏于干清宫暖阁，醉詈而嚣，声达御前，时上已寝，漏将丙夜，俱跪御榻前，听上令。客氏久厌朝儇薄，而喜忠贤憨猛。上逆知之，乃退朝而与忠贤。忠贤卒矫旨发朝凤阳，缢杀之。自是得专客氏，而尾大不掉之患成焉。
初，帝之立也，王安与诸大臣同受顾命，见忠贤侵权，欲重惩之，奏之帝。会御史方震孺上疏，请逐客氏，帝乃令客氏出宫。忠贤发安鞠问，安诘责，令其自新。忠贤得释，客氏夤缘复入宫，将甘心于安焉。时安奉旨掌司礼监，辞未赴。王体干即欲起攘之，因忠贤以危言动客氏曰：“尔我比西李何如？势在骑虎，无贻后悔！”西李者，李选侍也。忠贤遂嗾给事霍继华劾之，又令刘朝、田诏等上疏辨冤，客氏从中附和之。于是矫旨革安职，而以体干掌司礼监。忠贤必欲杀安，遂以刘朝提督南海子，而降安为南海净军，勒令自裁。方光宗居青宫时，忧谗畏讥，几三十年。安左右勤劳，靡敢怠玩，光宗颇任用之。安素刚，不肯颐使于李选侍。刘朝、李进忠皆选侍私人，故以移宫恨安。至是，安既死，而忠贤益无所惮矣。忠贤ウ文义，乃取旧司礼监李永贞入备赞画，李实、李明道、崔文升各司监局，探上意为奸，忠贤自掌东厂，客氏封奉圣夫人。
命奉圣夫人客氏如皇祖戴圣夫人例，加其子侯国兴锦衣卫指挥使。御史刘兰上言：“皇上初登宝位，客氏保护是赖，今厘降之仪肇举，关雎之庆方新，恩礼所加，权势归之。”初，上大婚礼成，魏忠贤荫侄二人，给事中程注、周之纲亦奏：“祖制非军功不袭，国典不当滥予。”俱不听。
九月，上以客氏保护圣躬，命户部择田二十顷，以为护坟香火之用。魏忠贤侍卫有功，命工部于陵工成，叙录。御史王心一奏云：“梓宫未殡，先规客氏之香火；陵工既成，强入忠贤之勤劳，于礼为不顺，于事为失宜。忠臣爱君，必防其渐。”上怒，责之。
冬十月，降吏科给事中侯震于外。初，客氏已出宫，复召入，震奏曰：“皇上于客氏，始而徘徊眷注，稍迟其出，犹可言也；出而再入，不可言也。中涓群小，炀灶借丛，王圣宠而煽江京、李闰之奸，赵娆宠而媾曹节、王甫之祸，可为寒心。”上怒，降之。时倪思辉、朱钦相、马鸣起、王心一相继疏劾，皆降谪。吏部尚书周嘉谟论救，不报。
刑科给事中孙杰疏纠周嘉谟、刘一景，谓：“统均仰辅臣之权，辅臣奉王安之意，中旨错出，致忄吴封疆。”嘉谟免，一景寻亦回籍。二年春三月，礼科给事中惠世扬疏纠大学士沈■：“使其门客晏
日华潜入大内，诱刘朝等练兵，顿使圣明之朝，再见江彬之事。外戚郑养性厚募死士，包藏祸心。”上慰留■，而谪世扬于外。初，■藉内监刘荣得通于忠贤，内操之议，皆自■导之。未几，刑部尚书王纪亦劾■与客、魏交通，彼此攻讦，忠贤矫旨削纪籍。
夏五月，御史周宗建上言：“近日朝廷处分章奏，外庭啧啧，咸谓奥之中，莫可测识，论旨之下，有物冯焉。如魏忠贤者，目既不识一丁，心复不谙大义，揭其志虑，有何远谋？”又曰：“耳目笑之暇，渐与相亲，宫廷礼法之事，渐与相近。一切用人行政，堕于其说，必且东西易面而不知。”奏入，咸为宗建危之。
秋八月，兵科给事中朱童蒙疏纠邹元标、冯从吾醵金讲学，比之妖贼，元标致仕归。冬十月，修撰文震孟上言勤政讲学之实，中云：“君臣相对如家
人父子，则左右近习无缘可以蒙蔽。”疏入，忤魏忠贤，不下。庶吉士郑曼阝复疏促之，曰：“经御览而留中，则非止辇转圜之义；不经御览而留中，必有藏伏奥援之奸。本朝故事，惟武宗及神宗末年有之。权炀灶，相顾太息，无可如何矣。”忠贤深恶之。承上观剧，摘震孟疏中傀儡登场语激怒上。时太仆寺卿满朝荐亦言之力。俱谪归。
十二月，命劣转科臣霍维华、孙杰优升京堂，顾秉谦、魏广微为大学士，入阁办事。三年秋八月，内官张守仁等索冬衣，哗于工部堂上，尚书锺羽正致仕归。
诏开内操，钲鼓之声喧阗宫禁。或云：“皇子生，震死焉。”御史刘之凤上言：“虎符重兵，何可倒戈授巷伯之手。假令刘瑾拥甲士三千，能束手就擒乎？”御史李应升、黄尊素、宋师襄交章论之，尊素疏有“阿保重于赵娆，禁旅近于唐末”等语。忠贤尤恶之，皆矫旨切责。
忠贤自杀王安后，益骄横，设内标万人，衷甲出入。内监王进尝试铳上前，铳炸伤进手，上几危。光宗选侍赵氏，与客、魏不协，矫旨赐死，选侍尽出光宗所赐珍玩列于庭，再拜投缳而绝。裕妃张氏方任，膺册封礼。客氏谮于上，绝饮食，闭禳道中，偶天雨，匍匐掬エ溜数口而绝。成妃李氏诞二公主而殇。先是，冯贵人尝劝上罢内操，客、魏恶之，矫旨贵人诽谤，赐死。成妃从容为上言之，乃矫旨革封，绝饮食。成妃故鉴裕妃饥死，密储食物壁间，数日不死。魏、客怒少解，斥为宫人，迁于干西所。皇后张氏素精明，魏、客惮之。后方任，腰痛，客氏密布心腹，宫人奉御无状，陨焉。又于上郊天之日，掩杀胡贵人，以暴疾闻。
四年春二月，加锦衣卫田尔耕太子太保，以其缉捕有功也。尔耕，尚书田乐之孙，以军功补荫锦衣，附魏忠贤，遂得美擢。三月，刑科传魁疏参佥都御史左光斗、吏科都给事魏大中，词
引故内臣王安及中书汪文言。荫魏忠贤弟侄一人锦衣百户。五月，以许显纯掌北镇抚司理刑。六月，左副都御史杨涟疏参魏忠贤二十四罪，曰：“忠贤原一市
井亡赖人耳。中年净身，夤入内地。初犹谬为小忠小信以幸恩，既而敢为大奸大恶以乱政。祖宗之制，以票拟托重阁臣，责无他委。自忠贤擅权，旨意多出传奉，径自内批，坏祖宗二百年来之政体。大罪一也。刘一景、周嘉谟，同受顾命之大臣也。忠贤急于剪己之忌，不容皇上不改父之臣。大罪二也。先帝一月宾天，进御进药之间，实有隐恨，执《春秋》讨贼之义者，孙慎行也，明万古纲常之重者，邹元标也。忠贤一则逼之告病去，一则嗾言官论劾去。顾于护党气殴圣母之人，曲意绸缪，终加蟒玉以赠其行，亲乱贼而雠忠义。大罪三也。王纪、锺羽正先年功在国本，及纪为司寇，执法如山；羽正为司空，清修如鹤。忠贤一则使人交谇于堂，辱而迫之去；一则与沈■交构陷之，削籍去，必不容盛时有正色立朝之直臣。大罪四也。国家最重，无如枚卜，忠贤一手握定，力阻前推之孙慎行、盛以弘，更为他辞以锢其出，是真欲门生宰相乎！大罪五也。爵人于朝，莫重廷推。去岁南太宰、北少宰，所推皆点陪贰，致一时名贤不安位去。颠倒有常之铨政，掉弄不测之机权。大罪六也。圣政初新，正资忠直。乃满朝荐、文震孟等九人，抗论稍忤忠贤，传奉尽令降斥，屡经恩典，竟阻赐环。长安谓皇上之怒易解，忠贤之怒难调。大罪七也。然犹曰外廷之臣子也。传闻宫中有一旧贵人，以德性贞静，荷上宠注，忠贤恐其露已骄横，谋之私比，托言急病，立刻掩杀。是皇上且不能保其贵幸矣。大罪八也。犹曰无名封也。裕妃以有喜得封，中外欣欣相告。忠贤以抗不附己，嘱其私比，矫旨勒令自尽，是皇上不能保其妃嫔矣。大罪九也。犹曰在妃嫔也。中宫有庆，已经成男，乃绕电流虹之祥，忽化为飞星堕月之惨，传闻忠贤与奉圣夫人实有谋焉。是皇上不能保其子矣。大罪十也。先帝在青宫四十年，操心虑患，所以护持孤危者，仅王安一人耳。皇上仓卒受命，拥卫防护之中，亦不可谓无微忠。而忠贤以私忿矫旨，掩杀于南海子。是不但雠王安，而实敢于雠先帝之老仆与皇上老犬马，略无顾忌。大罪十一也。今日奖赏，明日祠额，要挟无穷，王言屡亵。近又于河间府毁人房屋，以建牌坊，镂凤雕龙，干云插汉，又不止于茔地擅用朝官，规制僭拟陵寝而已。大罪十二也。今日荫中书，明日荫锦衣，金吾之堂，口皆乳臭，诰敕之馆，目不识丁。如魏良弼、魏良材、魏良卿等，五侯七贵，何以加兹？大罪十三也。因立枷之法以示威，枷号家人者，欲扳陷皇亲也；扳陷皇亲者，欲动摇三宫也。当时若非阁臣力持，椒房之戚，又兴大狱矣。大罪十四也。良乡生员章士魁，以争煤窑伤其坟脉，托言开矿而致之死。假令盗长陵一А土，何以处之？赵高鹿可为马，忠贤煤可为矿。大罪十五也。伍思敬、胡遵道以侵占牧地细事，而径置囚阱。草菅士命，使青磷赤璧之气，先结于壁宫泮藻之间。大罪十六也。科臣周士朴执纠织监一事，原是在工言工，忠贤竟停其升迁，使吏部不得专其铨除，言官不敢司其封驳。大罪十七也。北镇抚臣刘侨，不肯杀人媚人，自是在刑言刑，忠贤以其不善锻炼，竟令削籍，明示大明之律令可以不守，而忠贤之律令不可不遵。大罪十八也。科臣魏大中到任，已奉明旨，鸿胪寺传单，忽传诘责，及科臣覆奏，台省交章，又再亵王言，而煌煌天语，朝夕纷更，令天下后世视皇上为何如主？大罪十九也。东厂原以察奸细非常，不以扰平民也。自忠贤受事，鸡犬不宁。野子傅应星等为之招摇引纳，陈居恭为之鼓舌摇唇，传继教为之投罟设网。词组违忤，驾帖立下。如近日之逮汪文言，不从阁票，不令阁知。而傅应星等造谋告密，日夜未已，势不至于兴同文之狱，刊党锢之碑不已者，当年西厂汪直之僭，恐未足语此。大罪二十也。前韩宗功潜入长安，侦探虚实，往来忠贤私房之家，事露，始令避去。大罪二十一也。祖制不蓄内兵，原有深意。忠贤创立内操，使羽党盘踞其中，安知无大盗刺客深谋不宄之人！识者每为寒心。昔刘瑾招纳亡命，曹吉祥倾结达官，忠贤盖已兼之。大罪二十二也。忠贤进香涿州，铁骑之簇拥如云，蟒玉之趋随耀日，警跸传呼，清尘垫道，人人以为驾幸涿州。及其归也，以舆夫为迟，故驾驷马。羽幢青盖，夹护环遮，则已俨然乘舆矣。大罪二十三也。盖宠极则骄，恩多成怨。闻今春忠贤走马御前，皇上曾射杀其马，贷忠贤以不死。忠贤不自畏罪请死，且进有傲色，退有怨言，朝夕堤防，介介不释。从来乱臣贼子，只争一念放肆，遂至收拾不住，奈何养虎兕于肘腋间乎？此又寸脔忠贤不足尽其辜者。大罪二十四也。凡此逆迹，左右既畏而不敢言，外廷又皆观望而不敢言。即或内廷奸状败露，又赖有奉圣客氏为之弥缝其罪戾，而遮饰其回邪。故掖廷之内，知有忠贤不知有皇上；都城之内，知有忠贤不知有皇上。即大小臣工，又积重之所移，积势之所趋，亦不觉不知有皇上，而止知有忠贤。宫中、府中，大事、小事，无一不是忠贤专擅，反觉皇上为名，忠贤为实。且如忠贤已往涿州矣，一切事情，必星夜驰请意旨，票拟必忠贤到始敢批发。嗟嗟！天颜咫尺之间，忽漫不请裁，而驰候忠贤意旨于百里之外，事势至此，皇上威灵尚尊于忠贤耶！”疏入，忠贤亦惴惴惧祸，欲结辅臣韩广为之地，广严拒，不得已泣诉御前，客氏又从中委曲调之，遂令魏广微条旨，广微素固结忠贤，附为同姓。涟疏中复有“门生宰相”语，广微恨之。是时，忠贤亦有疏辞厂，疏先下，备极温谕。次日，乃下涟疏，切责不少贷。
先是，涟疏成，意欲于午朝面奏，出疾雷掩耳之计。缮写甫竟，次日免朝，恐再宿则机泄且害成也，遂循例封进，故忠贤得以弥缝。涟愈愤激，冀补牍以伺对仗。忠贤闻之，阻遏上不御朝者三日，至四日乃出御皇极门，刀剑倍于往时，侍班官僚，更为严谨。左班诸臣，不许擅出奏事，而诸臣公愤愈甚，继涟上疏者捆至。给事陈良训、魏大中、许誉卿、刘茂、傅魁、陈熙昌、周之纲、杜三英、杨梦衮、顾其仁、胡永顺、朱大典、陈奇瑜、熊奋渭、李精白、孙绍沆、陈维新、杨维新，御史袁化中、周宗建、刘芳、刘廷佐、李应升、房壮丽、刘环、胡良机、喻思洵、林汝翥、胡士奇、谢奇举、洪如钟、黄尊素、梁元柱、李光春、张矿、翟学程、刘之侍、周汝弼、李乔仑、刘其忠、宋政南，科道徐宪卿、赵应期，兵部尚书赵彦，詹事翁正春等，卿寺朱钦相、胡世赏，吏部郎中邹维涟，抚宁侯朱国弼等，不下百余疏，先后申奏，或专或合，无不危悚激切。俱不听。南京兵部尚书陈道亨已引疾，杜门不与公事，及见杨涟参疏，忽奋击扼腕曰：“国家安危，诚在此举！吾备位大臣，不言，谁为言者！”即日出署，合部院九卿诸大臣公疏以上，凡千言，指陈剀切。疏入，严旨切责。道亨叹曰：“此何时？尚可在公卿间耶！”乃具疏力辞而去。
屯田司郎中万景先授营缮司主事，管宝源局，疏请内监废铜，忤忠贤意。至是，景复上疏曰：“忠贤原名进忠，今改名忠贤，当亦顾名而思忠贤之义乎？夫以忠贤珠玉盈笥，金银满屋，何求不得，何欲不遂！以此破废铜器，无足入其目，当其心，而亦必一手握定者，其设心以为不若是，无以操天下之利权；既操天下之利权，何难揽天下之政权。奸雄用意最深，蓄谋甚毒，臣有以窥其微矣。”疏入，忠贤矫旨杖景于午门外。群阉至景寓，ㄏ之而出，辱殴于道，景几危。及至阙受杖，忠贤命立毙之。先是，御史林汝翥，叶向高乡人也，忠贤欲借之以倾向高。会翥巡城，有火者曹大、传国兴挟人命劫财，斗于涂。汝翥欲参之，皆愿受杖免参。翥信其无他也，即杖之。数日后，万景祸作，忽中旨逮汝翥廷杖，汝翥惧出亡。群阉疑向高匿之，百余人直入其寓，辱及妇女，骂坐索。向高奏之，置不问。至七月，林汝翥自诣遵化军门狱。盖翥惧未受廷杖，先殒命于中涓之私殴，故逸出都门，诣遵化抚臣狱，求为代题。各道潘云翼等疏救，不听，执前旨如故。已而被杖创甚，几毙。向高奏曰：“杨涟一人之言，容有过激，未几而诸疏继至矣，又未几而台省九卿复有公疏，举朝然，即臣等亦被其指摘。甚者疑其为忠贤画策，当与焦芳同传矣。臣地居密勿，不敢自同于廷臣，即受疑受谤，情固甘之。惟是皇上念忠贤，则当求所以保全之；而今日保全忠贤之计，莫如听其自请且归私第，远势避嫌，以释中外之心，使天下晓然知忠贤之无他，其于转祸为福，直俄顷间耳。至内操一事，祖宗朝所无，聚数千之甲兵于宫廷肘腋间，在今日虽无可虑，他日终属隐忧。”疏上，温旨复，悉数忠贤勤劳，责群臣附和。
诏锦衣卫杖汪文言，革为民。大学士叶向高予告回籍。向高初相时，犹可展布，自忠贤专擅，同官顾秉谦、魏广微希意阿旨，向高强半注籍，疏三十上。至是，
以御史林汝翥逸出，群阉围第，决意去。初，广微以己意用墨笔点缙绅一册，分差等，目为邪人。其人则叶向高、韩广、何如宠、钱谦益、成基命、缪昌期、姚希孟、陈子壮、侯恪、赵南星、高攀龙、杨涟、左光斗、魏大中、黄尊素、周宗建、李应升等约六七十人。密达于忠贤，以渐摈斥。复手书所欲起用之人黄克缵、王绍徽、王永光、徐大化、霍维华、阮大铖等五十六人，指为正人，以次点用。至是向高去，秉谦居首揆。吏部谢升起用，至京，见时政日非，勉终一选归，且以书规广微，中旨大拂广微之意。史记事、黄汝亨各有书以大义告广微，咸拒不纳。
八月，署国子监祭酒礼部右侍郎蔡毅中，监丞金维基，博士门洞开、邓光舒、王裕心，助教张翰南、徐伯征、姚士儒、孙世裕、董天胤，学正王永兴、蒋绍奎，学录聂云翔、杜士基，典簿万民{敬心}，典籍陈烈公，疏劾魏忠贤。上不问。毅中既与忤，四疏请告，亦不许。
九月，左都御史高攀龙疏参贪污御史崔呈秀。革职听勘。冬十月朔，有事太庙，上冕而升，百执事咸集，大学士魏广微不至，迨饮福受胙，礼且告毕，踉跄入班拜跪。吏科给事魏大中劾
之曰：“皇上升殿颁来岁之历，四方万国，谁不俯首奉行，其矫命雄行，独奢、安耳。广微执政重臣，何以骜焉不拜正朔也？皇上于一日间行二大礼。颁朔不至，享庙则后至，其无礼于皇上，亦已甚矣！”广微上疏自理，且乞骸。温旨留之。广微恨大中甚。御史李应升上言：“阁臣魏广微疏辨，自谓罪止失仪。夫行礼忄吴错，始谓失仪。谨按《大明律》，失忄吴朝贺者，笞四十；祭奠失忄吴者，杖一百。广微尚可腼焉入中书之堂乎？国家设立言官，称耳目近臣，言及乘舆，则天子改容，事关廊庙，则宰相待罪。广微父允贞尝为言官，公正发愤，得罪阁臣以去，声施至今，广微独不念乎？奈何比之路马，斥之此辈。夫不与此辈为伍者，必另有一辈为缘。方今圣天子在上，贤公卿在下，广微有何疚心之事，清夜抱惭，每见指摘，辄自张皇，若十手十目之暴其隐也？广微当退读父书，保其家声，毋倚三窟，与言官为难，异日亦可见乃父于地下。”上切责之。
降吏科都给事魏大中、吏部员外夏嘉遇、御史陈九畴三级，调外。吏部尚书赵南星、左都御史高攀龙乞罢，许之。大学士韩广力争，不报。南星等狼狈去国。
削吏部左侍郎陈于庭、右都御史杨涟、左佥都御史左光斗籍。赵南星之去也，铨部以陈于庭代署，西台以杨涟代署，俱留中。及会推冢宰，涟以注籍不与。其所会推乔允升、冯从吾、汪应蛟，上仍以南星私人责之，并责杨涟、袁化中，一时尽去，部署皆空。
降御史房可壮三级，吏科许誉卿、沈惟炳，河南道御史袁化中各一级，降吏部文选司郎中张光前三级，俱调外。光前甫入署二旬，因南星等后先奉旨去，乃上疏曰：“臣若缄默不言，为苟免之计，是卖友也。卖友之人，即是欺君之人。臣岂敢蹈欺君卖友，令皇甫规笑人千载之上哉！”
冬十二月，复逮汪文言。五年春正月，起崔呈秀复为御史。呈秀为高攀龙所纠，乃微服持赂叩忠贤，愿为忠贤子，呼之以父。忠贤大悦，遂出中旨，免其
勘，起用。时忠贤窃柄，动曰中旨。兵科给事中李鲁生阿忠贤意，上言：“执中者帝，宅中者王，旨不自中出而谁出？”时论鄙之。罢礼部侍郎何如宠、右谕德缪昌期。削太仆寺少卿刘宗周籍。
起用阮大铖十一人。二月，大理寺丞徐大化劾杨涟、左光斗党同伐异，招权纳贿。命俟汪文言逮至鞫之。削御史周宗建、李应升、黄尊素、张慎言籍。工部主事曹钦程
复劾赵南星、周宗建、张慎言、李应升、高攀龙、黄尊素、邹维涟、魏大中，大约诬以受熊廷弼赂，以汪文言为之证。三月，上视太学，魏忠贤、王体干擅改仪注，赐坐，而大臣不
得赐茶。五月，上祭方泽还宫，即幸西苑，时日已晡，忠贤与客氏乘大舟饮酒，欢甚。上独与宦竖二人，泛小舟荡漾，上身自刺舟，一佐之，相顾笑乐。忽风起舟覆，上及二俱堕水中，二死焉，上
救免。忠贤及客氏相顾错愕而已。诏肃宁县建坊，赐敕旌奖魏忠贤，并荫其弟侄一人都督佥事。特赐玺书褒美锦衣卫都督田尔耕，仍命所司赉之羊酒，建坊以
示眷答至意。时修举屯政以济军需，尔耕乃捐田土七千余顷，以佐县官之急，故下玺书美之。锦衣卫指挥掌北镇抚事许显纯勘问汪文言狱，辞连赵南星、杨
涟、左光斗、魏大中、缪昌期、袁化中、惠世扬、毛士龙、邹雄琏、邓汉、卢化鳌、夏之令、王之き、钱士晋、徐良彦、熊明遇、施天德等，略曰：“移宫建议，原为立名躐等之资；整顿铨政，实是偏听招权之藉。布买命之金，而杨、熊之刑停；启贿赂之门，而升迁之法滥。总文言得力于父事王安，结纳权要，浊乱朝政，请敕法司研鞫。”已而忠贤矫旨，仍命显纯讯之。于是周朝瑞、黄龙光、顾大章并以求缓杨、熊狱入焉。初，文言再下诏狱，锻炼两月余，弗屈。有旨杖之百，其甥悲失声，文言叱曰：“孺子真不才，死岂负我哉！而效儿女子相泣耶！”至是下狱严鞫者四，酷刑备加，弗屈如故。最后不能堪，始仰视许显纯曰：“吾口终不似汝心，任汝巧为之，我承焉可也！”显纯诬魏、周诸人以赃，文言蹶起曰：“天乎！冤哉！以此蔑清廉之士，有死不承！”
六月，九门提督太监金良辅劾御史倪文焕擅责官军。文焕求解于崔呈秀，呈秀引入幕，青衣叩头，珍奇盈列，求为忠贤义子。阅数日，即具疏劾周顺昌等以逢其意。忠贤悦，自此入幕用事。
秋七月，下杨涟、周朝瑞、左光斗、顾大章、袁化中于北镇抚司。初，狱上，拟涟以移宫一案。许显纯等相与谋，谓不引入移宫，则罪名不大；不假借封疆，则难与追赃，遂坐以受熊廷弼贿。涟等不肯承，而显纯棰楚甚酷无生理。左光斗曰：“彼杀我有两法：乘我之不服，而亟鞫以毙之；又或阴害于狱中，徐以病闻耳。若初鞫辄服，即送法司，或无死理。”于是靡焉承顺，遂五日一比，惨毒更甚。比时累累跪阶前，诃诟百出，裸体辱之，弛丑则受拶，弛镣则受夹，弛拶与夹，则仍戴丑镣以受棍。创痛未复，不再宿，复加榜掠。后讯时皆不能跪起，荷桎梏平卧堂下，见者无不切齿流涕。
材官蒋应阳因熊廷弼下狱，代为投揭，白其冤，时时入监左右之。魏忠贤缉获，以其所携辽东图画，指为妖书以献。上命重辟。加荫忠贤以羊酒银币赐之。
八月，御史张纳上书论东林书院，诋邹元标、孙慎行、冯从吾、余懋衡，俱削籍。副都御史杨涟卒于狱。涟身事三朝，亲受光宗顾命。自下狱，体无完肤。及其死也，土囊压身，铁钉贯耳，仅以血溅衣裹置棺中。
后榇归无葬地，置于河侧，母妻俱栖息城楼，而忠贤仍令抚按追赃。吏科都给事魏大中卒于狱，其子学氵伊死之。大中家徒四壁，卓然以名教自持。熊、杨之狱，大中力言宜重辟，谏草传布，而竟
诬以熊、杨贿赂，坐赃死。方溽暑殷雷，旨故迟迟不下，越六七日，始出尸牢穴中，尸溃甚惨。方被逮时，其子学氵伊徒跣攀号，欲随之北。大中曰：“覆巢宁有完卵耶！父子俱毙，无益也。”学氵伊微服间行，尾缇骑，刺探起居。抵国门，逻卒四布，则变姓名，匿旅邸中，昼伏夜出，以救其父。迨狱益危，榜掠益毒，度无生理，欲挝登闻鼓，上书自刎。已而不果，扶榇归，朝夕号哭，未尝入寝室，勺水不进而死。
决熊廷弼于市。佥都御史左光斗卒于狱。先是，杨涟疏上，魏广微恶之。时有谓广微者曰：“杨涟攻魏公，波及于阁下，公知其故乎？”曰：“不知也。”曰：“出疏者杨涟，造意者左光斗，润色者缪昌期也。吾为
阁下足了此事矣。”广微首肯，遂与盟。授旨于御史陈九畴发其端，而旋以会推彰其事，复理移宫为伤孝，垂帘为阿党，定策元勋为居功。及再鞫，改为封疆，诬以赃，矫旨五日一比，竟毙于狱。
九月，赐魏忠贤印，文曰：“顾命元臣。”客氏印，文：“钦赐奉圣夫人。”顾大章下狱，寻卒。冬十月，逮御史惠世扬、夏之令于狱。刑部侍郎朱世守、大理
寺丞杨一鹏、兵部侍郎刘策、布政陆完学俱削籍。中书舍人吴怀贤下狱。怀贤以忠贤倾陷忠良，目击不平，时阅邸报，见杨涟有二十四罪疏，击节称快。旁注曰：“当如任守忠实时
安置！”适工部吴昌期以劾忠贤还籍，怀贤服其不阿，遗书称之为事极必反，反正不远，辞多激烈。凡对客及贻书亲朋，辄寓感愤，义形于色。同官傅应星入告忠贤，即逮之下狱，拷死，籍其家。妻程氏以惊死。
十一月，以崔呈秀为工部右侍郎。岁加魏忠贤禄米一千二百石，为殿工也。呈秀初倚许秉彝，通忠贤，至是殿工兴，忠贤借督工，无日不与呈秀相见，屏人密语移时。呈秀授党人姓名，如《天鉴》等录，忠贤奉为圣书。一时梁梦环、李鲁生、曹钦程各献谀入告，而追赃严比等旨，俱自顾秉谦出之。《天鉴》录首列东林叶向高、韩广、孙承宗、刘一景、赵南星、杨涟、高攀龙、左光斗、孙居相、李邦华、乔允升、王洽、曹于汴、李腾芳、钱谦益、姚希孟等，次列东林之党孙鼎相、徐良彦、熊明遇、沈维炳、熊奋渭、侯恪等，又列真心为国，不附东林，顾秉谦、魏广微、王绍徽、王永光、霍维华、徐大化、周应秋、崔呈秀、阎鸣泰、王在晋、杨维垣、卓迈、倪文焕、李鲁生、吴淳夫、孙国珍、刘廷元等。《同志录》者，首列词林部院卿寺，则陈宗器、韩维思、易应昌、张泼等，台省则黄尊素、李应升、刘芳、张慎言、惠世扬、房可壮、章允儒、刘弘化、侯恂、游士顺等，部属则贺良、张光前、孙必显、汪如亨等。《点将录》者，首曰天罡星：托塔天王李三才，及时雨叶向高，浪子钱谦益，圣手书生文震孟，白面郎君郑曼阝，霹雳火惠世扬，大刀杨涟，智多星缪昌期等，共三十六人。地煞星：神机军师顾大章，旱地忽律游大任，鼓上皂汪文言等，共七十二人。
扬州知府刘铎下狱。僧本福携铎赠三诗至京，为其语多讥刺，遂逮之。锦衣卫指挥佥事高守谦殴翰林丁干学毙之。干学典试江西，试策中引汪直、刘瑾，触怒忠贤，降级调外，未及赴。守谦与干学有
旧憾，遂嗾忠贤使二十余人，拥入干学寓，矫称有诏，干学俯伏就逮。守谦偕诸人棰楚交下，干学创甚，寻卒。时科臣陈熙昌、词臣陈子壮亦以试录有“庸主失权，英主揽权”等语，亦削籍。
戍吏部尚书赵南星。南星以忤沈一贯削籍，家居三十年。其入朝也，大理寺卿周应秋知其柄用，郊迎结欢，南星益鄙之，叹曰：“吾入山三十年，安知士风至此乎！”见大学士魏广微，广微父魏允贞与南星善，以父执自居。广微因力排之，中旨削夺。巡抚山西郭尚友诬其赃，追论，戍振武卫，子清衡戍庄浪卫。南星日短衣，执士伍，卒于戍所。
六年春正月，削曹钦程籍为民。钦程以媚劾周宗建诸人，称忠贤为父，躐秩太仆寺卿。复与同党不合，忠贤厌薄之，遂责其败群削籍。出都门时，再拜忠贤前云：“君臣之义已绝，父子之恩难忘。”遂仓卒跟跄而去。
命修《三朝要典》，以“红丸”、“挺击”、“移宫”三案，编缉成书。苏杭织造太监李实疏劾南京巡抚周起元、松江知府张宗衡、同知孙应昆，诏逮之。时李实特印空疏，遣人持至京，奉忠贤。忠贤
令李朝钦、李永贞属草，而命孙升书之以上。三月，御史周宗建下狱。宗建屡疏劾魏、客，魏、客恨之。先是，为曹钦程所诬，逮至诏狱。鞫时棰楚较众更毒。宗建偃卧不能
出声。许显纯骂之曰：“此时尚能说魏公不识一丁否？”盖宗建前疏魏忠贤有“目不识一丁”语也。卒毙于狱。辽人武长春往来京师，魏忠贤指为间谍，缉之以邀功，竟磔之。
以获武长春功，封魏良卿肃宁伯，世袭，并赐养赡田七百顷。忠贤用事，奖敕约百道，阁臣撰敕，全仿曹操九锡文为之。先是，掌司礼秉笔者，非公事不得出。忠贤独招摇畿辅，以恣驰逐，每先期治储，待于停骖，所在数千百骑，络绎不绝。民间皆焚香插柳枝于户。又以舆夫迟，驾四马舆，青盖羽幢，环遮夹拥，疾于飞鸟。凡朝中草疏，李永贞必遣急足驰白，即百里外，一日常再往返也。章疏至，分阅者王体干、梁栋、李永贞、石元雅、涂文辅，有关切者钤以寸纸，又涅一指甲重痕为识。永贞等以次朗诵，而体干为疏其意旨焉。
左谕德缪昌期下狱。昌期湖广典试，策语侵魏忠贤，忠贤衔之。以昌期负文名，人望所属，不即发。及杨涟二十四罪疏，昌期为之属草，忠贤深恨之。昌期往告叶向高以清君侧之恶，向高唯唯，昌期色变而出。韩广当国，颇信昌期，益持正议。及广去，赵南星、高攀龙逐，杨、左削夺，昌期日慷慨，置酒饯别。忠贤愈怒，使人詈于朝曰：“昌期何人，尚留此送客耶！”昌期请告，忠贤矫旨勒闲住。忠贤尝营坟于玉泉山，遣人诣昌期乞墓碑，昌期目叱曰：“吾生平耻为谀墓，岂肯顺旨耶！”客曰：“身履虎尾，不畏其乎？寿宁事可鉴也。”昌期大恚曰：“寿宁曾困李献吉，今日寿宁安在？”忠贤闻之，怒益不解。至是起大狱，与周顺昌同诏狱，为许显纯所毙。
左都御史高攀龙卒。攀龙削籍家居，杜门著书。闻缇骑至，焚香沐浴，手缮遗疏，封固以授其子世儒曰：“事亟方启之。”乃绐家人令各自寝息，勿得惊恐。夜半密起，整衣冠，望阙叩头，自投于园池。次早世儒间户，寂无人声，启视之，留诗以寓意，亟走池中出尸。因以遗疏附呈，疏曰：“臣虽削籍，旧属大臣；大臣不可辱，辱大臣则辱国矣。谨北面以效屈平之遗。君恩未报，愿结来生，望使者持此以复皇上。”忠贤复矫旨逮世儒。
吏部主事周顺昌下狱。顺昌，吴县人，时缇骑出，魏大中被逮，过吴，顺昌周旋累日，临别涕泗，即以女许配其孙允冉。缇骑促大中行，语侵顺昌，顺昌张目叱之曰：“若不知世间有不畏死男子耶！若曹归语而忠贤，我即故吏部郎周顺昌也。”大中下狱，御史倪文焕即以缔婚事劾顺昌，削籍。内臣李实复疏参顺昌、攀龙、应升、尊素、宗建五人，俱矫旨逮系。缇骑挟威横行，所至索金数千。宗建逮行未三日，而逮顺昌者复至，吴中沸然。士民素德顺昌，闻其逮，不胜冤愤。吴令陈文瑞，顺昌所拔士也。夜半叩户求见，抚床为恸。顺昌曰：“吾固知诏使必至，此特意中事耳。毋效楚囚对泣！”颜色不变，语良久，令请顺昌入治装，举家号恸。顺昌笑曰：“无事乱人怀也！”顾案上有素榜，徐曰：“此龙树庵僧属我书者，我向许之，今日不了，亦一负心事。”乃题“小云栖”三字，后识年月，投笔而起，改囚服，出门。士民拥送者不下数千人。顺昌出赴使署开读，巡抚毛一鹭至署，诸生五六百人，王节、杨廷枢、刘羽仪、文震亨等遮中丞，恳其疏救，一鹭流汗不能出一语。缇骑见议久不决，手掷锒铛于地，厉声曰：“东厂逮人鼠辈何敢置喙！”于是市人颜佩韦等前问曰：“旨出朝廷，乃东厂耶？”缇骑曰：“旨不出东厂将谁出？”众怒，然而登，丛殴缇骑，立毙一人，诸司不复相顾。顺昌彷徨立，久之无所属，步诣府署。适缇骑之逮黄尊素于浙者，舟泊胥门，要挟需索，闻变，焚其舟，沉驾帖于河。缇骑皆泅水遁，不复往浙。时有谓顺昌者曰：“公不幸遭清流之祸，忠良无得全者，矧今日变因公起，恐徒自苦。”顺昌叹曰：“以我一人贻祸桑梓，死且目不瞑。我岂不知自裁，然顺昌小臣也，岂得引高公不辱之义乎？今我赴都必死，死则诉高皇帝，速殛元凶，以清君侧之恶。”手书别亲友，以三月二十六日行，人无知者，就诏狱。显纯拷比倍酷，身无完肤，骂不绝口，无一语哀乞。好义者醵金代其纳赃，显纯令狱卒私殒之。临死，短章祈以尸谏，狱卒见而毁焉。
魏良卿请第宅朝房，工部议如李成梁例，给库银一万九千两，为第宅之价，以武清伯西朝房改付。从之。御史李应升下狱。忠贤擅权，应升草十六事欲上，会杨涟先发，
遂易稿以奏。忠贤切齿。嗣后救万有疏，劾魏广微有疏。广微见疏，弃掷于地，不食者二日，欲廷杖之，读至异日何以见乃父于地下，气歉乃已。方驾帖之至也，应升独立门侧，伫望使来，一无他顾，惟入慰父母云：“儿此去或徼君恩，得以生还，慎勿忧念！”县令至门，奋身就道，登舟作赋，略无抑郁之色。至狱，亦拷死。卒之前一日，寄诗别亲友，遗书诫其子。诗有云：“白云渺渺迷归梦，春草凄凄泣路岐。寄与儿曹焚笔砚，好将犁犊听黄鹂。”闻者伤心焉。
戍毛士龙，削夏嘉遇、姜志礼、王心一、刘大受等籍。御史黄尊素卒于狱。卒前一日，狱吏告尊素曰：“公休矣！内传
欲毙公，公何语？即书以寄家。”尊素略不及他事，即于三木上赋诗。是夜卒。五月，王恭厂灾，兵部尚书王永光请宽讼狱，停工作，慎票旨。给事中彭汝楠、御史高弘图亦言之，俱削籍。未几，降敕奖忠贤扑
灭雷火功，从尚书薛贞之请也。六月，命逮吴养春等。养春，歙县人，家世饶富，祖守礼常输边二十一万。养春官中书，有黄山，收息不赀。又准浙中盐与从兄
弟讦讼，置仆吴荣于狱。荣脱入京，诉于东厂，诬其私占黄山，历年获租税六十余万金。忠贤遂矫旨逮养春至京，坐养春赃六十余万，程梦庚赃十三万六千。其山场木植，估价三十余万，命官变易之，以助大工。忠贤以能发奸剔弊，荫锦衣卫指挥。时养春等俱拷死，工部遣主事吕下问至歙追产，吴氏家已破，其妻女俱自缢。吕下问专召富家派买，坐累至破家者甚多，激民变，下问遁回。忠贤复命太仆寺丞许志吉至歙续追。志吉即徽人，其酷不减下问。
杀扬州知府刘铎。方铎下狱时，李承恩、方震孺同系狱，铎与二人相得甚洽。会铎以前诗乃欧阳晖所作，事白得释。遂为承恩行金救免，为张体干所缉获。体干心欲媚，遂诬铎与假官曾云龙同谋，倩道士方景阳咀咒厂。臣忠贤闻之，怒甚，即使谷应选逮景阳至，榜掠数百，景阳不胜楚，诬服。然景阳实未识铎，具狱时，铎亦不复与景阳面质。狱成，始拟戌，既拟绞，忠贤矫旨令从重拟。是时，景阳已毙于狱，而刑部尚书薛贞承忠贤意，竟拟斩，决不待时。疏上，报可。方贞再鞫时，语铎曰：“当今之时，以己功名为重耳！他人生死何与己事！”铎曰：“一时功名有限，千秋清议难逃！”贞大恨之，扑之二十。未几，诏斩于西市，并戮景阳尸。
浙江巡抚潘汝祯议为忠贤建祠宇，乞赐额，从之。时汝祯疏先至，而巡按刘之侍疏迟至一日。忠贤怒，削夺之。佥都御史周起元下狱，拷死。
九月，削广西副使曹学籍。时学有《野史纪略》一书，议论与《要典》相反，故削籍毁板。以皇极殿工成，晋魏忠贤为上公，加恩三等。原封肃宁侯魏良
  </div>
  <div class="pagination">
   <a href="明史纪事本末_page33.html">
    上一页
   </a>
   <span>
    ...
   </span>
   <a href="明史纪事本末_page29.html">
    29
   </a>
   <a href="明史纪事本末_page30.html">
    30
   </a>
   <a href="明史纪事本末_page31.html">
    31
   </a>
   <a href="明史纪事本末_page32.html">
    32
   </a>
   <a href="明史纪事本末_page33.html">
    33
   </a>
   <span class="current-page">
    34
   </span>
   <a href="明史纪事本末_page35.html">
    35
   </a>
   <a href="明史纪事本末_page36.html">
    36
   </a>
   <a href="明史纪事本末_page37.html">
    37
   </a>
   <a href="明史纪事本末_page38.html">
    38
   </a>
   <a href="明史纪事本末_page39.html">
    39
   </a>
   <span>
    ...
   </span>
   <a href="明史纪事本末_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
