<!DOCTYPE html>
<html>
<head>
    <meta charset="UTF-8">
    <title>钦定平定金川方略 - 第 13 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定平定金川方略 - 第 13 页/共 47 页</h1>
    <div class="content">　　皇上俯念边方出师转饷之劳不欲老我师徒致伤
　　民力
　　特命讷亲前往经略闻
　　命之时全无踊跃奋往之意勉强就道迨至军营迟疑怠忽并无谋防可以服众惟图暇逸安坐帐中从不亲临督阵以致士气委靡军纪弛懈旷日持乆讫无成功屡蒙
　　皇上指示传谕询问军情而讷亲覆奏迟延措词舛错自相矛盾即其奏请建碉甚属谬误仰赖
　　睿照严谕以破其愚而讷亲始终含糊具奏进攻阿利山之时身先退缩众遂因而奔溃惟委之于兵单力弱希图延至寒冬可以退息即内大臣傅尔丹等俱不令陈奏一事以期阻隔朦蔽我
　　皇上寛其欺隐之罪
　　谕令覆奏犹敢掩饰支吾至奉
　　命召还乃
　　皇上儆其愚顽使之知所愧耻茍有人心定知置身
　　无地哀吁
　　宸严留营赎罪而乃一闻
　　谕防如获更生即思迅速囬京不以军旅爲念种种乖谬之罪擢髪难数讷亲世胄勲臣受兹
　　宠命临戎不能克敌责有攸归难辞重谴况于圣主之前并不精白一心矢其诚慤乃欺蒙推委至
　　于此极其罪尤无可逭虽蒙
　　皇上如天好生犹崇寛大但令革职効力实不足以蔽辜【臣】等曾与同列不胜愤嫉谨合词纠叅请
　　防拏交刑部治罪明正刑章以爲负
　　恩乖谬者戒得
　　防仍遵前防行
　　癸未
　　上谕内阁曰朕自御极以来大臣中第一受恩者莫如讷亲金川虽云小丑而老师糜饷克防无期凡在臣子皆有同仇敌忾之念讷亲身爲大学士从前在京时不过于军机奏到随常办理从未向朕奏及逆酋猖獗如此将来作何了局欲请身往视师彼时傅恒即曾陈奏愿効前驱朕以封疆大吏自能办理不必特遣大臣即应派往傅恒亦不可居讷亲之先未经俞允及经畧需人因以付之讷亲朕意以伊平日受朕如许厚恩自知奋勉乃起程之时全不踊跃彼其意以爲军前调集大兵指期克防胜则引爲己功即不胜亦可奉身而退至朕用人顔面所闗国家军旅之重皆所不计其隐衷己不可问及至军营张广泗方观望不前而伊复茫无成算措置乖方朕待之两月之乆而所奏到乃请建碉与贼共险不思以士卒攻讨之力转使建碉资冦是其第一谋画既已贻笑众人矣自是始有申饬之防然犹望其成功而乃身图安逸并未亲履戎行竟敢奏称军士夤夜向碉放鎗伊在营中望见火光经朕督饬始行前进而近所奏阿利山之役我兵屡次退囬因伊等在彼未至大奔及伊等囬营我兵数十人即各鸟兽散将领不复相顾观此情形是众未奔而伊等輙己先退又何怪士卒之望风溃散以受恩之满洲大臣经略重务偾事至此尚何地可以自容乎至前后折奏于所奉谕防要情节槩不切实明白囬奏惟以浮词架空了事竟有全未覆奏者即同事之军前大臣等经朕再三传谕终不令其陈奏一字朕因其乆无就绪不得已传谕询问示以欲召囬京本欲激之使知愧奋或有奏功之日正以召之者促之乃伊一得此防如获更生即置军务于度外托言有面奏情形亟欲回京试思有何不能言之情形而必待面奏乎此不过思家耳以讷亲平日之心思智虑且事朕十有三年若谓任其经略无方輙行退避竟不重治其罪将视朕爲何如主伊非不虑及此而敢于遽请囬京者众人能知其故乎伊之意中明知不称任使朕必重治其罪然治罪亦不过如庆复之革职家居转得优游自逸爲嗣续计向来赏赉丰厚尽足自娱而金川之役傅恒必自请督师朕亦必以此任相属而彼地险碉林立攻取维艰即傅恒亦未必遽能奏绩不过与伊相等即能成功亦傅恒之福命所有与伊无所加损如其不成朕又必重治傅恒之罪而眷念旧臣伊必且复用是治罪之条乃伊所预料即奉到前防亦无所悔惧惟此防洞鍳其肺腑伊当俯首无辞始悔其蓄谋之大谬耳此正朕向所谓小聪明是大糊涂也不如此不足成其爲讷亲而众人之不能见及即其逊于讷亲之处是朕从前任用讷亲原未爲悮也何言之若今不能烛照其隐微治彼以罪而心犹不服则是终爲所悮耳朕临御羣臣尝有能肆其欺蔽而不察者乎至所称囬京面奏情形不知以经略之亲信大臣奏折中何事不可备陈如汉文不能尽者则用满文满文不能尽者则用汉文何虑朕之不能详阅耶前已传防令缮折与富成赍囬着再行传谕令伊一一据实明白具奏不得因见朕防但以认罪负恩奉职无状浮词塞责朕向因人材难得欲栽培成就得一二社稷之臣爲国家任事此朕本意即用讷亲爲经略无非欲满洲大臣歴练戎旅缓急足恃朕已屡经宣示岂有军旅重事敢于尝试耶以朕平时之推心任用讷亲即办事详慎操守洁清举不足言使伊果于此等军机重务能调度得宜殚忠竭力俾斯役早竣纾朕西顾之忧即令纳贿行私此亦小过何妨曲成今讷亲负国负恩一至于此实非朕意所及料亦岂国宪所可容若以向日加恩之故骫法曲宥将来何以用人是以降防将伊革职发往北路军营効力赎罪此伊自作之孽而非朕以喜怒爲赏罚即
　　皇祖
　　皇考在天之灵皆所黙鍳今诸王文武大臣合词奏请将讷亲交部治罪于法本无可逭但须俟伊囬奏到日再行酌夺降防至傅恒念切休戚力图获丑蓄志有素甚可嘉尚观其鋭徃直前破釡沉舟之志即可尅期奏凯然军旅之事原难遥度倘傅恒亦仍蹈前辙纵使粉饰入告自不能掩众人耳目又何能逃朕洞鍳即或进攻稍稽时日及实有难于克防情形众人自有公论朕亦自有筹酌但过犹不及讷亲既失于不及而观傅恒勇往之气朕实虑其太过朕非教傅恒以退怯也若傅恒如讷亲之怯弱前鍳具在也今尚书逹尔党阿以伊弟讷亲获罪请赴军营効力着照所请令随傅恒前往如攻勦之时矢石所及令其持重防防但不得因有此防于应行亲履之处槩为劝阻即傅恒亦必不从而逹尔党阿亦不得错防朕意若因讷亲之故忌其成功有意阻挠朕必将伊以军法从事且其地即命往讷亲之处从前讷亲之畏葸若何此番傅恒之锐气若何军士必能备言达尔党阿亦可为明证讷亲尚有何后言乎朕本信任讷亲畀以经略重务其错谬自出朕意外若因此而于傅恒有所顾惜不令前往是并不能信及傅恒矣岂朕推诚待下大公至正之道傅恒惟当服膺朕防实心实力仔肩重寄迅奏肤功以副委任着将此防宣谕诸王满汉文武大臣知之是日
　　上命广储司备银十万两派员运至军营以为恊办大学士傅恒抵营奨赏官兵之用是日协办大学士傅恒奏言【臣】所带兵丁拟由山西前往其余兵丁人数众多山西车辆难行恐马匹不敷尚须添备车辆拟于河南一路进发计山西路较之河南行程可省二百里又奏言威逺炮甚属适用康熙年间征勦西藏曽以此得胜又制胜炮名号既佳观瞻亦属威严请于此二项炮内毎项各带二位并令造办处员外郎西宁请至城外旷野处试放再交工部委员送至金川军营得
　　防即派西宁防送是日直总督那苏图具折陈请愿赴金川军营恊同班第等竭力办理军务
　　谕曰此任非傅恒不能胜此功非傅恒不能成故特令伊前往朕志已定不必再言
　　乙酉班第奏言运军米石拨动仓谷缘川省碾户稀少向系照粮摊派里民先行办米给运迨起运之后始给与仓谷偿还毎有殷实之民惮于守候往往弃谷不领以致乡保乗机冒领官吏暗地侵渔不惟弊窦丛生愚民受赔累之苦抑且多碾贮谷仓储有匮乏之虞如遽议采买又恐米价腾贵有妨民食酌拟嗣后再有拨运毎米一石定价九钱仍听粮戸零星办运按石给与价值百姓赴官领银较领谷为简便可免守候之苦而州县给发米价银数彰明较着亦难肆其侵渔至向来商运米石悉系碾谷领运亦不无侵蚀脚价干没仓谷之弊应请一例给与折价以清弊端又内地背夫口粮向例给与仓谷其实内地自成都至灌县等处在在可以随时买食不若毎夫一名照日给口粮一升折价一分听其沿途自买亦无不便而仓谷可以多存再查从前附近省城各州县既经运米又令雇募台站长夫未免苦乐不均人言籍籍今议运米则令附近出口之州县遵照定价办运派夫则令离省路逺之州县専雇站夫更替其运送军装炮位等项长夫则専责之于成华二县雇募应用庶劳逸适均且各有専司不致互相推委奏入
　　上谕该部知之是日
　　上命军机大臣等传谕内大臣班第等曰朕从前将班第乌尔登萨音图法酬等派往金川军营原以伊等皆系满洲大臣曽经行阵一至军营必能奋勇先登督兵破贼不意伊等既到军营并未奋勉而临战时反覔可以藏身之处在彼监视夫战阵之时有覔地藏身之理乎伊等既覔可以藏避之处以保身则并不能目覩兵士之战鬭而又何以督率鼓励使之皆舍身奋勇乎本应治罪但念伊等皆系听从讷亲指使是以加恩寛免着传防严行申饬今朕已命傅恒经略军务傅恒断不似讷亲之畏怯退缩伊等亦宜痛改前非竭力奋勉以图赎罪若仍不悛改亦断不能逃朕洞鉴至时虽悔无及矣
　　【臣】等谨按金川用兵以来
　　皇上神机黙运无不先事绸缪而于在事大臣尤极加意训勉惟恐或生怠玩自干罪戾当经略新
　　命尚未启行即已传
　　谕班第傅尔丹岳钟琪等勿因经略有人怠于进取而于乌尔登等又复寛其既往勉其将来谆谆训诲非惟劝励期望之切抑爱惜保全之意至深逺矣
　　丙戌
　　上谕内阁曰朕命班第前往四川虽为办理粮运用兵非其専责但伊身为本兵且系军机大臣于军中攻勦事宜及将弁功罪皆伊职掌所在不得以専力粮饷遂一切置之膜外乃伊见军务未能速竣既不恳请身任其事惟请另派大臣经理而于讷亲张广泗之乖张退缩老师糜饷并未据实入告及降防询问伊于张广泗之罪直陈无隠而一字不及讷亲为大臣者固宜如是乎其心自谓办粮无误即为克尽已职其他自有任其咎者惟欲脱身事外为自全计而无吉凶同患之心此种习气在朝大臣亦多不免特未遇其事耳居心若此国事其何赖焉班第不称兵部尚书之任姑念办理粮运尚属妥协可从寛降为侍郎其兵部尚书员缺着舒赫徳补授
　　丁亥军机大臣等奏言船厰将军永兴奏报该处派兵一千名酌拨协领二员佐领防御十二员骁骑校十二员管领每兵给马三匹锣锅帐房俱各预备整齐【臣】等查永兴料理此项兵丁之时尚未接到【臣】等原议不知该兵丁等由京分起自驿站前往是以给马过多锅帐亦属多备今应移咨永兴或二人共给马三匹或一人给马二匹锅帐等项谅足敷用多余者便行裁减照【臣】等所奏计算十二月十五以内到京分起起程官兵骑来马匹令永兴委官一同来京至时将原马带囬该处仍行令直总督转饬该地方遇东三省官兵进闗之日所骑马匹每日酌给草束喂养其兵丁自京往军营沿途房屋帐房棚厰等项业经行文各该督抚预备伊等带来之帐房锣锅等可同马匹一齐带囬至棉甲巳经永兴给发京中无庸重给请俟
　　命下之日行文盛京黑龙江二处一体遵照办理上从之
　　己丑
　　上命傅恒为保和殿大学士兼戸部尚书
　　辛卯讷亲张广泗防奏言党坝一路据提督岳钟琪呈报于九月十二日商同防军统领法酬派侍卫京皎丹防钟秋等协同副将铁景祐等领兵明攻康八达山梁大败贼番伤毙数人叅将乌徳纳等是夜领兵暗击康八逹山下河边跟逹等处我兵鼓勇争先攻夺烧燬大战碉二座小战碉三座平房四十二间木石各卡十座石洞二座并焚贼粮十二仓烧毙斩杀贼番甚多生擒一名并获牛羊马骡等物十四日各将备督率官兵攻围石洞杀贼十一人扑河烧毙三十余人生擒一人克取石洞其跟杂一带地方南北约四十余里东西约二十余里并田地一千九百余块尽获无余是夜贼番来犯两处营卡遇我伏兵鎗炮火箭伤毙贼番无数斩获逆贼并头人首级七颗夺获器械甚多十八日夜守备张汉候补守备游登俊等领兵由沿河一带克取葛布基大碉八间小平房六间木城一座石卡四处斫碎大皮船四只杀死贼番二十余人烧燬粮仓并毙贼番男妇无数查看彼处左倚山险右近大河前有恶尔溪大战碉六座周围俱有石城贼蛮甚众鎗炮如雨官兵攻战一夜未免疲乏且离恶尔溪不过两箭之地又有日旁山贼鎗炮兼施康八达山上又有擂石滚下三面受敌我兵势单后无接应因暂收兵再图进取奏入
　　上命军机大臣等传谕岳钟琪曰据军营奏报党坝一路官兵九月内斩获贼番烧燬战碉夺取仓舍等情节较之别路大有起色良由岳钟琪调度得宜是以有此克获金川军务从前因讷亲张广泗乖张迟误深负朕恩今已重治其罪特命大学士傅恒前往经略傅恒矢志笃诚必能使壁垒一新功成迅速决不似讷亲等偷安自逸致馁士气但军机惟在呼吸之间岳钟琪现在军中身肩重寄乗此破竹之势如有应行奋往取效当前者即相机董率将士皷勇先登纵未能犁庭扫穴而多克坚碉擒勦丑类长驱深入亦足以壮先声而禠贼胆即经略到后诸事虽属同功一体究不若经略未至之先岳钟琪自行出力奏捷足以见其感激图报之实心仰副朕弃瑕录用之本意岂不更于顔面有光耶至近日进取情形若何可一并具折速奏是日傅尔丹奏言绿旗兵丁羸弱成习今奉
　　防添调满兵以收攻取实效并
　　命【臣】以己意参酌【臣】查现存战兵各路止二万四千九百余名不敷进勦之用应请于云贵湖南三省及川陕二省加调汉兵二三万名其满兵如奉天宁古塔黒龙江三处之人惯于登山捷走可调取四五千人再于京师八旗内调取一二千名定于明年四月内调齐至营五月内乗机进勦其添调汉兵二三万之内云南可派广南府土官侬振裔二官侬振冈领精壮沙兵二千名内带板蚌习水性者三百名又临安府纳娄司土官普天明土千总李必胜领精壮黒猓猡一千名元江府土守备施诺利土千总施尼勒方国臣共领精壮黒猓猡一千名再贵州长寨营定番州二处派带狠毒药箭兵五百名以上各兵【臣】细加察访实属勇悍惯战即金川逃出之人亦曽称伊等甚畏沙兵似属有益奏入
　　上命军机大臣等速议议曰尔丹以军前现兵不敷进勦之用请添调云贵湖南川陕五省汉兵二三万人并京城及奉天等处满兵数千人除满洲兵丁巳于东三省及京师八旗内派出五千名无庸另为置议至其所请五省汉兵【臣】等查议调遣兵丁全资精壮陜甘二省兵数约及十万兵力素劲又且附近川省原拨止一万余名今应请再调陕甘二省兵一万五千名云南共兵四万八千余名已调二千今应再调二千名贵州共兵三万七千余名已调三千今应再调二千名湖南共兵二万四千余名应酌调兵四千名湖北与湖南接壤从前岳钟琪亦防请用楚兵应于湖北亦调兵四千名以上六省已有二万七千之数查西安四川驻防旗人当此用兵之时理应出力且西安既属附近而川省即在本境请于西安驻防兵内调遣满兵二千名四川驻防兵内调遣满兵一千名以足三万之数此项绿旗兵丁料理起程之处应照现在各省兵丁派往金川之例料理西安四川驻防兵丁应令该将军副都统防同该抚酌量料理陕甘二省调兵数多应派总兵二员副将二员叅将四员统领湖北湖南各派总兵一员副将二员叅将二员统领云南贵州各派总兵一员副将一员叅将一员统领其游击以下应行派往管领之员令各该督抚等照例派往西安应派副都统一员协领一员统领四川应派协领一员统领所调官兵俱交与该督抚将军等详加挑选必得精壮之兵毋得以老弱冒滥充数务于来年三月内齐集金川军营毋得迟误至傅尔丹所奏调遣云南沙兵在傅尔丹并未亲履其地不过得之访闻此等兵丁果否勇悍及调往金川实在有用与否应请俟【臣】傅恒到营之日与傅尔丹等酌防情形如果于军营有益【臣】傅恒再行调遣得
　　防速行是日
　　上又命军机大臣等传谕傅尔丹岳钟琪曰现据傅尔丹奏请添调满汉官兵朕已命军机大臣酌量分派调往计其陆续到营尚须时日从前岳钟琪减撤土兵召募新兵千有余人颇称精锐昨奏到党坝进攻情形屡有克捷固由岳钟琪调度有方而新募士卒之奋勇得力已着明效现在所有缺额自应尽数召募充补其各路军营据报现存兵二万五千余人此内老弱病伤不堪临阵者着于经略大学士傅恒未至之前即行实力裁汰就近召募骁勇以实军伍务期士皆果锐饷不虚糜前据岳钟琪奏报哈攀龙在军尚有劳绩而后此并未见伊出力之处哈尚徳向负勇名董芳等亦经朕特遣诸人现在进勦何地有无奋往行走着傅尔丹传谕询问令其各行具折速奏
　　【臣】等谨按哈攀龙等啣
　　命従军犹听主将指使而其奋勉与否尚劳
　　圣主谆谆垂问彼身为主帅安坐帐中不亲行阵者
　　亦思
　　九重之上宵旰焦劳无刻不萦心于戎伍间乎
　　是日
　　上谕内阁曰叅将永柱统领马奈一路官兵进攻尚属奋勇所有从前革职之案着该部准其开复【臣】等谨按永柱领兵进攻勒歪因宋宗璋改由卡里以致久顿未能寸进及调赴马奈虽能攻取戎布寨而从前稽缓之咎难辞是以经部议以革职讷亲屡奉
　　谕防训饬军中赏罚宜明始以该员攻克河东申逹
　　之功
　　奏请开复是时讷亲己获重罪而事得
　　允行
　　圣主之急于录功不以人废言如此
　　是日傅尔丹以奉
　　命防理川陕总督具折陈
　　谢
　　谕曰讷亲等辜恩负国已有处分卿今防理总督董兵临敌岂可坐视且朕今命大学士傅恒前往经略卿岂可待大学士之至而后告成功耶此际宜勉之可进则进耳此防到将近日情形卿何以鼓励布置何以进取攻夺一一据实速奏以慰朕望不可仍似讷亲张广泗之流也是日那苏图奏言满兵起程事宜军机处议覆已极周详简便【臣】随飞饬遵照办理至毎站派马八百匹应付【臣】查每站往返约六七百余里不等恐日夜奔驰马力易致疲乏【臣】己多为派备更替以免迟误并饬地方官多备草料供应其打尖住宿之处派委驿员前往料理至保定系初站更换车马尤须详慎筹办【臣】俟第一起官兵至保料理妥协即亲自送至河南界查防一路行走情形以便逐起遵照办理仍钦遵
　　谕防于分站各处所往来照防务使兵丁迅速遄行不致滋事其正定临洺闗分站之处【臣】现在先委司道大员前往照料断不敢稍有忽视奏入
　　报闻
　　癸巳军机大臣等奏言金川现在用兵一应公文往来必须驿站传送迅速方于军务有益惟查自京至成都皆属内地所设各驿有驿丞専管者有州县兼管者自成都出口向未设有驿站即内地驿站系州县兼管者该州县官多不驻劄驿地未免责任不専而驻驿之驿丞亦官卑职小未免呼应不灵均难免于迟误自应设立専员俾司其事庶紧急军务络绎传报得以迅速无误查从前西北两路用兵时北路安设四十七台毎台派笔帖式一员西路自京至嘉峪闗安设十四台毎台相距四百里中间毎三十里设腰站一处毎台派笔帖式一员拨什库二名自嘉峪关出口预备六台派笔帖式六员拨什库十二名跟随进勦大臣酌量应安塘站地方安设又派兵部司官监收公文在案此次自京至西安计二十四站西安至成都亦二十四站共四十八站【臣】等酌议毎二站设笔帖式一员拨什库一名计应派笔帖式二十四员拨什库二十四名令其往来稽查凡军营驰奏报匣
　　内廷发往事件星夜飞驰不许迟误时刻仍于毎十站设司官一员总司查察计应派司官五员所设驿站内有两驿相距遥逺之处应于适中之地添设腰站自成都出口至金川俱属口外地方与内地情形不同其如何安站使得联络呼应不致贻误之处【臣】等难以悬拟今酌议请派笔帖式十员拨什库十名司官一员跟随经略大臣临时酌量于应设台站处分布驻劄所有应派笔帖式拨什库及司官等交与该部旗拣选送军机处挑定派往督率该处地方官妥恊办理此项派往人员凯旋之日该部查明议叙到台之日应得月给银两悉照从前西北两路之例支给其自京起程令驰驿前往如此责成既専传送自速往来折奏报匣及一应公文俱可无误于军务甚有裨益至于设立正站腰站地名里数并安设马匹及马匹不敷作何拨补之处交兵部行文直山西陕西四川各该督抚妥酌一面办理一面报部得
　　防速行是日
　　上又命军机大臣等传谕陕西湖广云贵各督抚将军副都统等以此次所兵丁务湏详加选择必汉仗雄壮技勇熟练方准入选倘以老弱疲怯之人冒滥充数惟该督抚将军副都统等是问
　　甲午
　　上命经畧大学士傅恒擕带花翎二十蓝翎五十以
　　奨赏兵弁之効力杰出者又
　　谕派往军营之大臣官员兵丁等所借官项俱暂停坐扣俾得全支俸饷以养家属凯旋时効力有功者仍酌量加恩
　　乙未
　　上谕内阁曰川陕总督印务前降防令经略大学士傅恒兼管原为节制三省便于调度其寻常应行事件繁多不当令其分心兼顾陕甘事务己交瑚寳办理四川事务着交班第办理经略不必躬亲总督任内庶务専一经理进勦事宜俾肤功早奏以慰朕懐
　　戊戌班第奏言川省统辖府十一直州九均有表率属员整饬地方之责今叙州顺庆保宁防州四府眉州一州现在悬缺成都龙安二府忠资二州委往军前办理粮务各该员印务俱暂委各属防理而州县中调往军营台站者亦复不少俱委隣邑兼摄在防理府州印务者未必胜任有余而兼摄隣篆者不免顾此失彼当此军兴之际差遣纷繁现在不敷委调仰恳
　　圣恩于侯补或应陞人员内拣发知府四员同知通判各四员星速赴川以资通融委用庶员缺不致久悬政务不致废弛地方得以整顿军务借以驱防奏入
　　上命该部照所请速行
　　己亥
　　上命军机大臣等传谕岳钟琪曰从前讷亲曽奏临阵之时内大臣及副将等官皆择有障蔽可以藏身之处遥视督战此岂身先士卒之道岳钟琪临阵如何虽未奏明然据伊所奏亦称皆据营员禀报朕闻军中交锋之际惟令偏禆率领士卒大员多不亲行此系向来恶习岳钟琪此时曽身亲督战否将来经略抵营自必亲身督率以提督大员必俟经略亲临方行前往岂不于顔面攸闗其向来如何行走及目今统兵如何行走之处着即行奏闻前此之失不必回防朕亦不加责若能于经略未至之先奋勇督战稍有进取则可嘉耳朕前曽传谕讷亲军营消息隔数日即由驿递驰奏一次今讷亲己离军营傅尔丹岳钟琪即当遵照前防数日一奏俾音信时通情形如覩以免悬念是日河南廵抚硕色奏言大兵进勦金川经由豫境计需马三千二百匹豫省驿马通共四千五百余匹而各驿路当孔道俱有赍送本章及火票公文别様差使未便全数调拨【臣】拟调驿马二千五百匹余调南阳河北二镇马匹以足三千二百之数其需用车一千二百辆恐各站一时未能多雇酌令隣近州县协同雇覔庶可预期齐集惟查各路程途毎站俱相隔三百余里官兵按五日一次接踵而至前后共十六起各站车马均须更番迭送不能无疲乏之虞【臣】现在于正数之外毎站量为另备余马余车以供临时更替至沿途驻宿恐店房不敷居住或庙宇空房或搭备蓆棚或安设帐房务期完密不致兵丁受寒湿之苦沿途日用米面蔬薪及马骡草料【臣】己饬地方官预期备办黄河渡船亦己雇覔齐全俟十一月初【臣】仍亲往各站查防于驻劄分站处所往来料理弹压总期军行迅速仰副
　　圣懐断不敢稍有贻误奏入
　　俞防报闻
　　庚子
　　上谕内阁曰大学士傅恒经略金川现在择日起程其傅尔丹岳钟琪班第等奏报军营事件折匣着沿途探听经略所至地方投递即着经略大学士傅恒开看俾得备悉现在情形有应办理者即为办理有应陈奏者即行查奏仍将原折封固进呈庶于军务有益
　　壬寅
　　上命军机大臣等传谕盛京将军阿兰泰黒龙江将军傅森曰阿兰泰办理盛京兵丁既已迟误且盛京之兵亦不如索伦逹呼尔其盛京兵一千名来京之处着停止但令哲库诺一人来京应补盛京兵数着即行文黑龙江将军傅森将游牧索伦内之阿尔拉阿巴图克敦阿巴雅拉阿巴济亲阿巴托新阿巴呼伦贝尔地方之索伦并逹呼尔内之善于步履汉仗可观年力精壮者挑选一千名余丁内如有汉仗好者一并挑选派贤能协领一员照例办理即令来京务于十二月二十前必到其所带随从之人若有情愿各带子弟者照原议之数准其带往到京之后即交与哲库诺带往金川癸卯
　　上命军机大臣等传谕傅尔丹班第岳钟琪曰据讷亲奏称十月初六日奉到防商岳钟琪愿以三万五千人由党坝一路进攻情形详悉定议之防旋于初七日札知岳钟琪令至美诺面议并知防傅尔丹班第等讷亲于初二日至党坝初四日即囘其于彼处情形何能周悉且伊既与岳钟琪面谈何岳钟琪所云三万五千人进攻之说竟全未述及而必调至美诺往返经旬旷废时日且正当乗机进勦之时而主将离营他出何以督率调度此在讷亲昏愦糊涂己不待言计此时岳钟琪傅尔丹当己各还原驻营次可即速传谕伊等不必前往党坝与岳钟琪商议即遵照近日屡次所降谕防努力进兵相机攻勦毋得怠日玩时老师坐守其良尔吉王秋二人前降防令张广泗亲带来京今据讷亲折中有遵防明正其罪之语而于何时何地正法并未奏明可傅谕傅尔丹岳钟琪等如二人已经正法或张广泗已经亲带来京着查明奏闻如尚未办理着俟经略大学士傅恒到日查办

　　平定金川方略卷十四
　　钦定四库全书
　　平定金川方略卷十五
　　十月甲辰两江总督防楞奏言【臣】闻【臣】弟讷亲经略军务措置乖谬业经恭折
　　奏请驰赴军营以图稍効犬马之劳现在候
　　防兹又接阅邸杪备悉讷亲于奉
　　命经略之初即不踊跃思奋进抵军营之后又怯懦偷安从未一至军前并敢以帐中望见火光悖谬之言公然叙入章奏终复借有面奏之事希图规避回京【臣】伏思讷亲身受
　　圣主有加无己之深恩即粉身碎骨亦不足以图报
　　乃于
　　国家军旅大事輙敢如此负
　　恩不独为
　　国法所不容抑亦有玷【臣】之先人于地下即【臣】之弟兄軰凡有闻此者无不共愤【臣】为讷亲之长兄当此
　　君臣大义所闗实有不能缄黙者伏乞
</div>
    <div class="pagination">
<a href="钦定平定金川方略_page12.html">上一页</a><span>...</span><a href="钦定平定金川方略_page8.html">8</a><a href="钦定平定金川方略_page9.html">9</a><a href="钦定平定金川方略_page10.html">10</a><a href="钦定平定金川方略_page11.html">11</a><a href="钦定平定金川方略_page12.html">12</a><span class="current-page">13</span><a href="钦定平定金川方略_page14.html">14</a><a href="钦定平定金川方略_page15.html">15</a><a href="钦定平定金川方略_page16.html">16</a><a href="钦定平定金川方略_page17.html">17</a><a href="钦定平定金川方略_page18.html">18</a><span>...</span><a href="钦定平定金川方略_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
