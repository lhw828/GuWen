<!DOCTYPE html>
<html>
<head>
    <meta charset="UTF-8">
    <title>明史纪事本末 - 第 10 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明史纪事本末 - 第 10 页/共 43 页</h1>
    <div class="content">
卷十九



○开设贵州太祖洪武十五年春正月，置贵州都指挥使司，命平凉侯费聚、汝南侯梅思祖署司事。贵州古罗施鬼国，自蜀汉彝有火济者，从诸葛亮南征孟获有功，封罗甸国王，历唐、宋皆以归顺，不失爵土。
至是，遣傅友德等平云南，上遣使谕友德曰：“前已置贵州都指挥使司，然霭翠辈不尽服，虽有云南，不能守也。”霭翠故元宣慰使，已而见云南俱平，乃与同知宋钦皆降。上仍授霭翠宣慰使，钦宣慰同知，各领所部居水西，为贵州宣慰使，隶四川。其思州宣慰使田仁智、思南宣慰使田茂安，暨镇远等府，隶湖广。普安、镇宁等州，隶云南。已而霭翠请兵讨部落陇居，上曰：“中国之兵岂荒服报怨之具耶！”不许。
十八年夏四月，思州诸洞蛮作乱，命信国公汤和、江夏侯周德兴从楚王桢讨平之。时蛮寇出没不常，王师至辄窜匿，退则复出剽掠。和等抵其地，恐蛮人惊溃，乃于诸洞分屯立栅，与蛮民杂耕，使不复疑。久之，以计擒其渠魁，余党悉溃。师还，留兵镇之。
三十年三月，古州洞蛮林宽自号“小师”，聚众作乱，攻龙里。千户吴得率麾下驰击之，中毒弩死。命左都督杨文为征蛮将军，都督同知韩观副之，统京卫、江、湖兵往征。已，林宽为指挥朱俊所缚，送京师。
冬十月，兵至沅州，伐山开道二百里，抵天柱。遂涉苗境营小坪，而以偏师别由渠阳零溪西南山径■枚夜发，犄角以进，分道夹攻，直抵洪州、泊里、福禄、永从诸洞，大破之。都督顾成亦剿平臻部六洞、螃蟹、天柱、天堂、大坪、小坪诸寇。班师还京。
成祖永乐九年春正月，设普安安抚司，以土目慈长为安抚，赐银印，置流官，隶四川布政司。三月，镇守贵州镇远侯顾成奏：“金筑安抚司诸处土军，宜一概
训练。”上以蛮人惮拘束，止之。已而以贵州安宁，特赐成银币。上谓侍臣曰：“汉武帝穷兵黩武，以事远方，罢敝中国，朕无取焉。顾成老成，能持重安边，非喜功好事之流，以是特嘉奖之。”
十一年二月，设贵州等处承宣布政使司及思州、新化、黎平、石阡、思南、镇远、铜仁、乌罗八府，以工部侍郎蒋廷瓒为左布政使。初，洪武中止设贵州、思南州诸宣慰使，思州所辖二十二长官司，思南所辖十七长官司，仍设都指挥使司镇守其地。及霭翠死，妻奢香代立，宋钦死，妻刘氏代立。刘氏多智术。时马烨以都督镇守其地，政尚威严，欲尽灭诸罗，代以流官，乃以事裸挞奢香，欲激怒诸罗为兵端。诸罗果愤怒，欲反。刘氏闻止之，为走京师。上召问，令入宫见高皇后。复令折简招奢香至，询故，上曰：“汝诚苦马都督，吾为汝除之，然何以报我？”奢香叩头曰：“愿世世戢诸罗，令不敢为乱。”上曰：“此汝常职，何云报也！”奢香曰：“贵州东北有间道，可通四川，梗塞未治，愿刊山通道，以给驿使往来。”上许之。谓高皇后曰：“吾知马烨忠无他肠，然何惜一人，不以安一方也。”乃召烨，数其罪，斩之，遣奢香等归。诸罗大感服，为除赤水、乌撤道，立龙场九驿，达蜀。后安氏即霭翠后也。
至永乐初，思州宣慰使田仁智子琛，思南宣慰使田茂安子宗鼎，各嗣立，以争沙坑故，日寻兵。上遣行人蒋廷瓒往勘之，琛从廷瓒入见上白事，自言思南故思州地，当归之，又数宗鼎罪状。上曰：“思南旧归明玉珍时，汝何不取以自属，乃今言耶？且罪恶在彼，汝何与焉。亟归守尔土，靖尔封疆，慎勿构衅起兵端，再犯，吾磔汝矣！”琛归与宗鼎仇杀如故，屡禁之不能止。至是，上密遣镇远侯顾成率校士数人，潜入二境执琛、宗鼎去。二人既就执，城中犹寂无知者。忽一日使出，揭榜谕诸罗曰：“朝廷以二凶日构杀，荼苦百姓，故特遣使执问状，首恶既擒，余一无所问，敢哗者族。”诸罗帖然。琛、宗鼎至京师，俱斩之。乃命户部尚书夏原吉等曰：“思州、思南苦田氏久矣，不可令遗孽复踵为乱，其易为府治，改思州宣慰司为思州府，思南宣慰司为思南府，易置诸官僚。”遂设贵州布政司，立三司等官，治贵州宣慰司本司及思州、思南、镇远、石阡、铜仁、黎平六府，普安、永宁、镇宁、安顺四州，金筑安抚司及普定、新添、平越、龙里、都匀、毕节、安庄、清平、平坝、安南、赤水、永宁、兴隆、鸟撒、威清十五卫，普市干户所，皆属焉。改蒋廷瓒为左布政使，以廷瓒曾勘思州事，谙夷情也。
十四年，设贵州提刑按察司。户部、刑部各增贵州一司，其乡贡附于云南。谷应泰曰：秦皇开边，桂林、象郡旋没尉氏，武帝穷兵，越隽、仅附臣属。或聚干戈，或通璧币，用力若此，获效若彼。盖拓
疆域，通文教，《易》称革面，《书》载顽民，帝王若斯之难也。贵州西接滇、蜀，东连荆、粤，地齿神州，久沦荒服。特以其地皆毒雾瘴山，蛮峒夷寨，无宛马邛竹，动中国爱慕，而其君长世
乐奉藩，保不失礼，贻忧边吏，黔遂无日通上国矣。洪武初，汤信国使之民蛮杂耕，兵夷互习，岂非天启荒徼，渐染华风，朝鲜将开，乃来箕子，勾吴当治，始有姬雍者与？乃宋钦
妻之乘间奔朝，安奢香之闻呼赴阙，两女子观变决机，勇于丈夫。甚至入见高皇后，使高帝竟斩马都督。蒲伏掖门，瞻仰天日，指陈险厄，立誓河山。开赤水之道，通龙场之驿，智溢唐蒙，功高博望。彼地有此异人，山川岂能再阻蛮方耶？
永乐中，二田复自相攻杀，金鸡命使，特遣解纷，翠华临轩，亲承戒谕，犹复怙终不迁，攻杀如故。夫亦夜郎恃远，于阗负险，抑或天诱其衷，折入中国，闽人侵逼，南粤归汉，延陀攻杀，敕勒入唐，废兴有数，革置有时乎？而顾成以校士数人，入执二田，系颈槛车，寂无知者，比之介子楼兰断头酒后，班超鄯善捕使中宵，天子神灵，兵威不测，斯为至矣。此岂一时掩袭，虎穴得子，实乃二祖英武先声夺人也。
二田授首，处分群县，为布政司者一，为府者六，为州者四，为安抚司者一，为卫者十五，而黔中一省，俨然进明堂，分符瑞，受冠带，祠春秋，厕肩内地，附丽皇舆矣。国家无斗粟介士之劳，边臣无亡矢遗镞之失，自古开疆廓宇，又未有若斯之易者也。然则天马蒲桃，志宝物者不知略地；楼船横海，志略地者不知化俗。《诗》曰：“日辟国百里。”伊惟二祖有焉。 

卷二十



○设立三卫成祖永乐元年三月，改北平行都司为大宁都司，徙保定，以大宁故地界三卫。大宁，故兀良哈地也。在乌龙江南，渔阳塞北。春秋时为山戎，秦时为辽西北境，汉为奚所据，后魏韩库莫奚服属契
丹，唐为奚、契丹，元为大宁路。洪武中，元兵遁沙漠，屡侵之，乞降。高皇帝割锦、义、建、利诸州隶辽东，而于古会州、大宁地北设北平行都司，领兴、营等二十余卫所。十四年，封皇子权于大宁，为宁王。时宋国公冯胜征纳哈出，据大宁塞，列戍控制，遂筑大宁、宽河、会州、富峪四城，卒破降纳哈出。二十二年，封兀良哈为三卫，处降人，而以阿扎失里等为三卫指挥使同知。自大宁前抵喜峰，近宣府，曰朵颜。自锦、义历广宁，渡辽河至白云山为奉宁。自黄泥洼逾沈阳、铁岭，至开原，曰福余。惟朵颜最强，其贡路入自喜峰口，而市则在辽东，防其变也。后竟叛去，附于元。
燕王起兵，从刘家口径趋大宁，不数日奄至，宁王猝出不意，降，燕王乃移王与其军内地。尽拔降骑还北平，从战有功，遂以三卫地畀兀良哈，使仍为三卫，其官都督至指挥、千百户有差，约以为外藩，居则侦保，警则捍卫，岁给牛、具、种、布帛、酒食良厚。此弃大宁设三卫之始也。
三卫自辽、渖抵宣府几三千里。大宁既弃，天寿山与异域为邻，而宣府、辽东断左右臂，乃调营州左屯卫于顺义，右屯卫于蓟州，中屯卫于平谷，前屯卫于香河，后屯卫于三河。卫设左、右、中、前、后五所，仍隶大宁都司。复设东胜中、前、后三所千户于怀仁等处守备。然诸部落已列我门庭矣。亡何，三卫复判附阿鲁台。终明之世，泰宁、福余常与东合，而朵颜常与西合，为中国膏肓之患，则皆三卫为之乡导也。
二十年秋七月，上亲征阿鲁台，旋师讨兀良哈，大破之。永乐初，福余卫请鬻马，令于广宁、开原互市。寻三卫为本雅失里所胁，掠我边卒，上遣使谕之，纳马赎罪，然时附阿鲁台出没塞下。至是，上北征，旋师，召谕诸将曰：“阿鲁台敢为悖逆，以兀良哈为之羽翼也，当分兵剪之。”遂简步骑数万，分五道往，而身率郑亨、薛禄等将大军邀其西。师次屈裂儿河，兀良哈驱众数万，西奔陷泽中，上麾骑兵前击之，斩级数百，遂自相蹂藉，死无算。上乘高望，见其众复聚，遂张左右翼严陈夹攻，命吏士持神机弩伏深林，戒寇至乃发。顷寇骑突而左，左师驰之，走林中，中伏惊溃，死伤略尽。追奔三十余里，荡其巢而还。自是三卫稍创。
宣宗宣德三年九月，兀良哈犯大宁，上亲征，出喜峰口，至宽河，大破之。宣德初，朵颜卫指挥哈刺哈孙等朝贡不至，武进伯朱荣镇辽东，请掩击之，上不许。至是，上亲历诸关塞，驻跸石门驿。守将奏兀良哈万众盗边，已入大宁经会州，将及宽河，诸将请益征兵。上曰：“孽寇无能为也。但谓吾边无备，故来。若知朕在此，当惊骇走矣。今出喜峰口，路隘且险，单骑可行，若候诸军并进，恐缓事机。朕以铁骑三千先进，出其不意，擒之必矣。”或言三千未必足用。上曰：“兵在精不在多，三千足办擒贼。”遂决策亲征。简士三千人，人二骑，持十日粮，夜■枚出喜峰口，驰四十里，昧爽至宽河，距其营二十里。寇望见，以为乘障卒，遂悉众前。上麾铁骑分两翼进，夹攻之。上亲射其前锋，殪三人，飞矢雨集，神机铳叠发，寇不能当，大溃走。上以数百骑直前，寇望见黄龙旗，知上亲在也，大惊。悉下马罗拜请降，皆生缚之，斩其渠。驻跸宽河，分命诸将穷搜窟穴。忠勇王金忠，故鞑靼名王子也，及其甥都督把台请自效，上许之。或密言忠往不反矣，上不听。忠与把台果大克获归。上饮以金爵，遂辍赐，顾谓侍臣：“王者宜推诚待人，汉用金日，庸不足法耶？”遂班师。
五年，徙开平卫于独石。洪武初，李文忠克元上都，设开平卫守之，置驿八：东曰凉亭、泥河、赛峰、黄崖四驿，接大宁、古北口；西曰桓州、威卤、明安、隰宁四驿，接独石。永乐间，大宁既弃，而开平势孤难守。至是，遂城独石，徙开平卫于此，弃地盖三百里，自是尽失龙冈、滦河之险，边陲斗绝，益骚然矣。
九年夏四月，瓦刺脱欢攻阿鲁台杀之，因通兀良哈。先是，诏蠲三卫罪，予自新。以泰宁卫印没于寇，更给。兀良哈遂驻牧辽东塞。英宗正统二年十二月，福余等卫阿鲁歹等，以五百骑掠葭州、
独石，守将杨洪遮击西凉亭，生擒百户乞麻里等，夺所掠，命集兀良哈贡使，﹃之市。进洪都指挥同知。初，正统元年，福余卫失印，更给如泰宁例。而脱欢遣使通兀良哈，潜伺，屡谕不悛。至是，复谕都指挥安春等缚首恶以献。
四年夏六月，福余卫都指挥歹都等数言赏薄，互市失利，非永乐时比。上因使者还，敕曰：“文皇帝以尔通阿鲁台，岁征马三千匹赎罪，尔亻免首听命。朕实尔宽，而妄意无厌，是速败也，其亟图改。”已而以通瓦刺，罢其部落贡献。
九月，兀良哈犯边，右参将杨洪追击于白塔儿三岔口，值兀良哈五百骑，击败之，射死十二人，擒三人。六年冬十月，左参将黄直巡边，至闵安山，值兀良哈三百余骑，
击败之，福余卫火脱赤完哈等，假射猎，屡犯边，至是被擒，磔于市。寻复以游骑犯密云扒头崖塞，射伤戍卒，又掠牛心山。七年冬十月，兀良哈千骑自毡帽山犯广宁、前屯等卫，守将曹
义擒其将孛台。会三卫来朝，﹃示之。九年秋七月，兀良哈入寇，命成国公朱勇等率诸军二十万，分道出塞击之。朱勇同太监钱僧保由中路，出喜峰口；兴安伯徐亨同
太监曹吉祥由南路，出刘家口；左都督马谅同太监刘永诚由北路，出界岭口；都督刘怀同太监但住由西北路，出古北口。俞滦河，渡柳河，经大小兴州，过神树，破福余于全宁，复破泰宁、朵颜于虎头山，出所掠万计。而都督杨洪出黑山，俘斩安出部。各论功加秩。三卫从是寝衰，然怨中国益刺骨，因纠也先入寇，为之乡导矣。
十二年春正月，都御史王翱同总兵曹义巡边，抵广宁。兀良哈伏骑林中，义击败之，时瓦刺也先亦东侵三卫，乃遣使敕谕之，毋为瓦刺诱。十四年三月，福余、泰宁共潜结也先入寇，朵颜独扼险不从。
也先至，不能入，大掠二卫人畜去。其秋，旋与也先合。土木北狩，命都御史邹来学经略京东，并设参将总兵，罢朵颜三卫互市。景帝景泰六年，朵颜诸卫来朝，乞耕地及犁铧种粮，诏予粮三
十石。未几，寇独石。先是，既罢三卫互市，景泰二年，复议予贡。然三卫常窜名瓦刺使中，窥我遇北使厚，不无心望，且结婚漠北挟为重，稍侵轶，
尽没辽河东西三岔河北故地，蓟、辽多事自此始。四年，兵部尚书于谦言三卫使叠至，颇为瓦刺间，宜令边臣严备，因条上防御事，诏自是使至，伴二三人入京，余不得辄入关。已而泰宁卫都督佥事单于帖木儿乞大宁废城及甲盾，谦
持不可。帝重绝三卫欢，遣译者语大宁城逼近塞，不便驰猎，又炎暑，多生疫，其甲须寇至乃给，谋遂沮。至是寇边，参将叶盛督兵破走之。宪宗成化元年春二月，孛来为三卫请赏，不许。自景秦末，三
卫多与孛来通，贡使浮额，随孛来使者走云中，朝廷羁縻不问。至是，孛来为请赏，敕谕四方贡使，赏有成额，三卫曩朝贡从东路喜峰口，今朵颜都督朵罗干等擅易贡道，希混赏，朝廷照例分别，又何诛焉。寻复阑入边，遣都督季铎往谕，至泰宁还。兵部以奉使无状请逮治，诏贷之。
十二月，泰宁卫都督刘玉、兀喃帖木儿等，请市牛及农具塞下，并乞赐蟒。上谕蟒衣勿与，他听与民交易。朵颜卫兀研帖木儿因请职事，兵部覆未有成劳，例无升授，不许。
二年十二月，瓦刺遣使贡马，挟三卫从喜峰口入。诏待以三卫礼，敕其渠阿失帖木儿无纠朵颜妄更贡道。十四年秋七月，三卫部落各请从便道入贡，并求开市。时太监
汪直方与兵部侍郎马文升争辽东抚剿异同，故三卫乘间挟我也。诏边吏以朝廷恩义谕之。孝宗弘治二年，兵部尚书马文升请修边备。先是，自天顺后孛
来潜通三卫，屡入塞，中国羁縻不绝，诱致之，亦不敢大为寇。至是，文升奏往岁三卫盗漠北马，经大同、宣府，报敌老营。今两镇经年不报，疑彼此相通，乞于团营选马步三千赴永平、三千赴密云防御，及会两镇巡操。从之。
十一年冬，朵颜入■。先是，边军烧荒出塞，遇寇骑掩杀之，边衅遂起。马文升檄守臣分据要害，相机剿杀。仍请玺书切责三卫头目。从之。十七年秋七月，朵颜道小王子入寇大同。上御暖阁，召大学士
刘健等议出兵。李东阳言：“朵颜通潮河川、古北口，距京师一日而近，宜固根本，无远出师自疲。”上深然之。时朵颜部落益蕃，屡侵盗，而诸部独花当以完者帖木儿裔种最贵。花当次子把儿孙骁勇敢深入，结婚小王子，为中国患滋甚。
武宗正德四年冬，泰宁卫满满率部落二万余，欲附居塞下避北敌。令居故镇安堡，戒无旁啮。其后花当部屡挟增贡，诏暂增一年，不为额。花当部坚请，不从，乃益勾小王子与合谋。
十年夏四月，朵颜把儿孙自鲇鱼关毁垣入马兰谷，杀参将陈干，命都督桂勇讨之。巡抚顺天都御史王倬谋曰：“敌知吾兵屯西，必东入。”乃命指挥叶凤伏山下，敌果入，伏发，败之。把儿孙遣杜秃等来请贡，且献马赎杀陈干罪。兵部尚书王琼持议，必以把儿孙偿干，乃罢兵予贡。把儿孙辄谩言，呼杜秃等去。竟予把儿孙贡，班师。亡何，复入寇，参将魏祥全军殁，终正德世不能讨。
世宗嘉靖十一年十二月，朵颜三卫寇边。先是，朵颜都督花当长子革列孛罗早死，其次把儿孙谋夺嫡不得。把儿孙寻亦死。革列孛罗子革兰台贡马请嗣，兵部令转译部落方许贡。革兰台乃寇渔阳诸小关堡，率残破。至是，巡抚都御史王大用欲厚创朵颜，城其雾灵山，不
果。会阿堆哈利赤频入建昌、喜峰口，恣杀掠，革兰台又请升秩。御史连疏诋大用，请以毛伯温代。大用既去，诸卫益盗边，边人皆废耕牧，而朵颜诸部目益横。
二十年秋七月，革兰台求增贡卫三百人，不许；请二百人，亦不许。时剽掠塞下，声言结小王子入寇。会俺答自云中深入太原，边吏恐，谬曰：“山海关诸边无儆，亦朵颜诸卫功也。”诏补前贡失期者卫二百人。
二十三年，朵颜侵蓟州塞。先是，蓟镇总兵郄永出塞，袭朵颜别部李家庄，斩四十余级。李家庄零骑居近独石，不通大部，惯盗马，狡而善射，敌追辄走险，亦颇为我捍边。是役藉怨转与敌合，而辽东塞亦以朵颜故频边警。
二十六年冬十月，朵颜益结海西诸部，出投辽东、西塞。无何，革兰台死，子影克袭。故事，三卫以贡时身受职，至革兰台父子始遣人代请。而影克剽悍俞于父，益诱俺答大入塞。
二十九年九月，始置蓟辽总督，以蓟州、保定、辽东三镇隶焉。改孙礻会为兵部侍郎，总督蓟辽。未几，以何栋代之。初，俺答逼都城，数言辽阳军。辽阳军者，俺答所呼朵颜也。至是始设蓟辽总督，以兵戍之。然朵颜部时时犯塞，咸宁侯仇鸾■知影克克实首祸，欲发兵掩之。何栋曰：“朵颜犬羊也，纵有反复，为患尚小。若剪除朵颜，漠北窥隙，必且凭为巢穴。是毁藩篱，延寇以自近也。”上从栋言。已而，栋设计擒叛人哈舟儿、陈通事，传首九边。
二十六年三月，土蛮打来孙始收三卫，导入蓟州长林口，俞建昌，营滦河，掠永平诸邑。三十八年二月，蓟州塞警。自练兵议起，镇兵减什之二，而春
防视秋防，又杀什之五，以故最单弱。把都儿、辛爱拥数万骑，以朵颜影克为乡导，入寇。总督侍郎王忄予所遣侦谍皆被杀，遂薄塞下。忄予疏请援兵，大学士严嵩谓抒挟寇为重，欲坐縻金钱。不报。敌骑渡滦水，由潘家口入，大掠蓟。忄予遣总兵马芳等以轻兵八千，夜驰出其后牵之，遂不敢深入，三日引去。忄予兵尾而击之，颇有斩获。诏逮忄予及总兵欧阳安，俱论死。
六月，改宣大总督扬博于蓟辽。博闻命驰至镇，区画战守。以朵颜诸卫每外通，不为我用，乃约诸帅同时举烽燧，扬旄纛，自居庸至山海关，弥漫千余里，旌旗蔽空，驳石震山谷。如是者三，漠北大骇，以为边兵顿增益，终岁不敢近塞。
三十九年三月，影克复纠把都儿、辛爱等犯一片石，参将佟登御却之。四十年冬十月，影克纠东西数万骑，溃墙子岭而入，大掠通州，总督侍郎杨选逮论死。
穆宗隆庆元年九月，朵颜董狐狸纠土蛮数万骑入界岭口，援师四集，引还失道，坠死者甚众。董狐狸亦革兰台子也，时影克出义院口，边军以火枪击之，毙，而子长昂与狐狸颉颃。
二年夏四月，以侍郎谭纶为总督，拜戚继光大将军，专理练兵。纶上言：“今之策边防者，皆曰乘障。夫蓟、昌见卒不满十万，而老弱且半，散布于二千里之间，画地而守。彼以十万众攻我一军，欲不破不可得也。故臣以为御敌莫如游兵，燕、赵之士，自边警以来，锐气尽矣。非募吴、越习战卒万二千人杂教之，必无成功。此万二千人者，臣与戚继光召可立至，用之可立效，散之归农，可使无后忧。而时方虞其有他，是尚疑臣与继光不可信，安能胜敌。夫我兵素未一当敌，战而胜，彼不心服，再破之，乃终身创矣。”继光亦上言：“边镇之卒，壮者役于私门，老弱仅以充伍，有火器而不能用，弃土著而不能练。弓矢之力，不强于贼，而与贼共之，且不知兵法长以卫短、短以救长之数。教练之法，实用则不美观，美观则不实用，今皆虚名耳，其实无有也。臣又闻蓟之地有三，平易交卫，内地之形也；险易相半，近边之形也；山谷仄隘，林薄蓊翳，边外之形也。敌入平原利于车，在近边利于骑，在边外利于■，三者迭用，乃可制胜。今边兵惟习马耳，未闲山战谷战林战之道；惟浙兵能之。臣发迹浙江，思用浙人，愿陛下更予臣浙江杀手三千，鸟铳手三千，更于西北召募得马军五枝，步兵十枝，听臣统练。方今朝议纷呶，易于改弦，而臣拥重兵，易生嫌二，请设监军科道官一人以督臣，使臣无掣肘虞。”疏上，俱报可。纶、继光浚隍增陴，边备甚设，而时俺答亦奉款，迄隆庆，三卫修职谨，边鄙稍息。长昂袭职为都督。
神宗万历元年，董狐狸索赏喜峰口，启衅。总兵戚继光猝勒兵青山围之，狐狸以身免。寻缚首恶献，予款，治改喜峰口守备为参将，弹压之。三年二月，总兵戚继光追逐长昂坠马，几获之，跳而免，驰去。
生缚其叔长秃，羁董家口，昂纳马钻刀盟，乃释之。已长秃复叛，合董狐狸纵掠。六年二月，泰宁卫速把亥犯辽东，总兵李成梁直捣劈山，大创之。
长昂勒赏，阻诸部入贡。遣弟蟒金率精骑窥喜峰西，掠前屯，薄山海、一片石。十一年五月，泰宁卫伯言把都纠众花大等，大举攻镇宁堡。伯言故速把孩子也。先是速把孩入镇彝堡，李成梁遣裨将李平胡逆之，
射速把孩中胁坠马，苍头李有名斩之。至是报仇，入犯，成梁出兵黑山佯为北伐，而夜遣李得全驰入镇宁为内应，旦日亲自搏战，李宁以刀击花大伤额，复贯矢中膊，大哭失声遁。既而伯言复偕长昂、董狐狸三万骑犯广宁，杀掠吏士一百二十有奇，李平胡跳击之。会大风扬沙，昼晦，顷之，雷雨大作，水深数尺，走出塞。时三卫属部八十余种，而昂与董狐狸兵最强，然部落不俞万。
十二年春，董狐狸犯前屯，锦、义备御祖承训击败之，总兵李成梁追奔太康大定堡，多斩获。八月，长昂入下庄，总兵杨四畏、副总兵徐从义击却之，追至
老鸦岭而还。已复纠哈不慎等数万骑，以打牲为名，图盗边。会上视山陵，昂往来红螺川射猎，调部落东西驰甚恣也。然亦以犯边罢赏，颇窘。十三年夏四月，伯言把都复入塞，游击周思孝逐之，走辽河，
河深不能猝渡。李成梁追袭之，从丁字泊堡出，布阵为一二字，一字冲锋，二字继进。伯言望见兵至，跳骑挑战，成梁驰之，巡抚李松趋二字阵，鼓行而前，大败之，斩首八百级，得名王扯征、孛来等十三人。
六月，董狐狸率其属三百余，叩关脱帽，请甚哀，言犯辽皆东西部落同姓名者，非其罪，愿得奉抚赏。长昂以李成梁声捣穴，一夜数徙帐，亦哀请款。及已得抚，则愈骄。
十四年春正月，花大、伯言等复纠土蛮犯前屯，李成梁选轻骑出塞，绕其后，而自率兵当之，夹击，大败走。九月，伯言把都复入塞，攻镇彝堡，边军御之，三昼夜不解甲，
复大败去。伯言痛哭曰：“阿父怨终不可报矣。”十八年春正月，长昂部落入贡，夺赏会同馆，大哗，欲杀礼部尚书于慎行，主事张我绩谕解之。
长昂遣弟獐兔拨计来讠盟，石门游击陈愚闻绐执通事张五烈等﹃之。长昂同弟蟒金犯董家口。二十二年冬十二月，伯言复入塞，总兵董一元伏精骑镇武堡，
俟其深入，士卒从中起，循墙而进，搏战，大败之。伯言中流矢死。哨骑生得伏谍郎打儿罕等七人。郎打儿罕，长昂心膂也，昂愿革二年旧赏请赎，上幸许，昂自是稍戢。
二十四年冬十月，福余卫伯牙儿挟赏罗文峪，拒却之。寻以千骑突青山口，连犯扒头崖、三道岭，并失利去。二十九年冬十月，伯牙儿妻唐翠阿不亥叩关求款，命给半赏。
十二月，长昂求款，命复朵颜诸卫马市木市于宁前。已而獐兔拨计修石门郗，掠车厂庄，总兵尤继先出塞至红草沟，击斩八十有奇，昂与蟒金代叩关。
三十四年冬十一月，拨计挟赏苇子谷。长昂、蟒金复勾西部班不来世等万骑犯山海关，总兵姜显谟击之。时督税太监高淮在辽东闻警，仓卒调兵自卫，及长昂退，称斩获功。未几，长昂围猎坠马死，子赖晕歹踵昂辙，同蟒金纠阿镇等挟赏擦崖子关。
三十六年冬十一月，赖晕歹入建昌河流口，大掠而去，复纠插汉鬼台吉等，入寇连山驿，总兵杜松出中左所长岭山，夜至哈流兔袭拱兔营，大斩获。然诸部益，因入大胜堡。总督侍郎王象干谕诸部各听抚，专剿赖、蟒，赖、蟒势孤，乃属西部哑拜台吉请款。
四十年十一月，蟒金、赖晕歹乘边军烧荒，入圄山堡，纵掠曹庄，宁远参将李应撰失亡官军九十人。四十一年春三月，朵颜卫头目脱来、福余卫头目火烧赤各授指
挥佥事，赐敕。四月，炒化、宰赛、■兔等以三万骑屯玉文谷，陷七台，杀千总佟修凤等，边军失亡五百人。朵颜满旦嬖只赤连犯挂甲岭、麻郎谷。
四十三年夏六月，辽东边将率兵出猎曹庄，蟒金尔乘机入犯，杀掠五十余人，丧卒二百二十余人。十二月，杜松击火落赤于柳门，败之。四十六年夏四月，满旦及男温布台吉等，睥睨石塘间，而马兰
亦报蟒金尔声犯桃林、界岭，蓟镇戒严。未几，石塘游击朱万良调援辽，满旦母子益恣，以万骑攻白马关及高家堡。顷之，寻盟。盖自隆庆来，长昂称枭桀，雄塞上，垂四十年，而土蛮部落如虎墩、炒花、宰赛、■兔辈东西扬动，边吏疲于奔命。至满旦以一妇踯躅曹、石间，竟不可制，然亦自此渐微弱，不能自立矣 

卷二十一



○亲征漠北成祖永乐元年春二月，遣使赍玺书往谕鞑靼可汗鬼力赤，赐金绮四，并敕太师右丞相马儿哈咱、太傅右丞相也孙台、太保枢密知院阿鲁台等以遣使往来意，各赐文绮二。未几，犯辽东塞。十月，
■永平。是时鬼力赤非元种，其臣不肯下。已而鬼力赤与阿鲁台击瓦刺马哈木，战大败。马哈木、阿鲁台皆遣人入贡。闰十一月，阿鲁台寇灰沟村、黄甫川。
三年春正月，阿鲁台部落扫胡儿来归，且告鬼力赤闻兀良哈内附，遂相猜防，数遣人伺塞下。令谨备之。四年春三月，以书谕鬼力赤汗，不报。时诸部不服鬼力赤，阿
鲁台执而杀之，遂迎立蒙古族本雅失里，以阿鲁台为大师，始与中国不通。瓦刺马哈木特与阿鲁台势不相一，遂各相雠杀。六年春三月，遣鸿胪寺丞刘帖木儿不花以织金文绮，持玺书，
谕本雅失里，不报。都督佥事吴允诚子答兰、柴秉诚子别立哥请出塞自效，从之。允诚初名把都帖木儿，秉诚初名伦都儿灰，皆降人也。七年夏四月，遣都督指挥金塔卜歹、给事中郭骥以彩币赍书谕
本雅失里，并赐阿鲁台、马儿哈咱、脱火赤、哈失帖木儿等彩币，竟杀骥。五月，封瓦刺马哈木时为顺宁王。秋七月，以淇国公丘福为大将军，武城侯王聪为左副将军，同
安侯火真为右副将军，靖安侯王忠、安平侯李远为左右参将，帅师北征。陛辞，上密授以方略，且戒之曰：“毋失机，毋轻犯，毋为所绐。一举未捷，俟再举，尔等慎之。”
八月，丘福出塞，率千余骑先至胪朐河，南遇游兵与战，败之。福遂乘胜渡河，又获间我者尚书一人，福饮之酒，问：“本雅失里今安在？”尚书诈言：“本雅失里闻王师来，北遁，去此未远，可三十里。”福大喜曰：“当疾驰擒之。”时诸军未集，诸将皆恐，李远曰：“将军轻信谍者，孤军深入，进必不利，莫若结营自固，以待我军毕至。”王聪亦力言不可。福不听，先驰马挥士卒行，诸将不得已，与之俱行，大众掩至，围之，李远、王聪率五百骑突阵，聪战死，丘福及火真、王忠、李远并被执死，全军皆没。事闻，上大怒，以书谕皇太子曰：“比遣丘福北征，以其久在兵间，必能任事，何意福违弃朕言，孤军轻进，安平侯等泣谏不从，遂皆陷没。若不早举殄灭之，边患未巳，今选将练兵，来春朕决意亲征。”
冬十月，诏户部尚书夏原吉议北征粮运。上曰：“近工部所造武刚车，足可输运，然道远人力为难。朕欲以所运粮，沿途筑城贮之，量留兵守，以候大军之发。”于是原吉议用武刚车三万辆，约运粮二十万石，踵大军行。每十日程筑一城，斟酌贮粮，以候军还。上然之。
八年春正月，以皇长孙留守北京，命夏原吉兼掌行在六部及都察院事辅之。丁未，车驾发北京亲征，学士胡广、庶子杨荣、谕德金幼孜从。三月，出塞，次凌霄峰，登绝顶，望漠北，万里萧条，顾广等
</div>
    <div class="pagination">
<a href="明史纪事本末_page9.html">上一页</a><span>...</span><a href="明史纪事本末_page5.html">5</a><a href="明史纪事本末_page6.html">6</a><a href="明史纪事本末_page7.html">7</a><a href="明史纪事本末_page8.html">8</a><a href="明史纪事本末_page9.html">9</a><span class="current-page">10</span><a href="明史纪事本末_page11.html">11</a><a href="明史纪事本末_page12.html">12</a><a href="明史纪事本末_page13.html">13</a><a href="明史纪事本末_page14.html">14</a><a href="明史纪事本末_page15.html">15</a><span>...</span><a href="明史纪事本末_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
