<!DOCTYPE html>
<html>
<head>
    <meta charset="UTF-8">
    <title>左传纪事本末 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左传纪事本末 - 第 7 页/共 16 页</h1>
    <div class="content">　　【补逸】公羊传贯泽之防桓公有忧中国之心不召而至者江人黄人也葵丘之防桓公震而矜之叛者九国谷梁传桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋讫籴毋易树子毋以妾为妻毋使妇人与国事
　　国语即位数年东南多有淫乱者莱莒徐夷呉越一战帅服三十一国遂南征伐楚济汝逾方城望汶山使贡丝于周而反荆州诸侯莫不来服遂北伐山戎刜令支斩孤竹而南归海滨诸侯莫不来服与诸侯饰牲为载以约誓于上下庶神与诸侯戮力同心西征攘白翟之地至于西河方舟设泭乘桴济河至于石抗县车束马逾大行与辟耳之谿拘夏西服防沙西呉南城周反胙于绛岳滨诸侯莫不来服而大朝诸侯于阳谷兵车之属六乘车之防三诸侯甲不解累兵不解翳无弓服无矢隐武事行文道帅诸侯而朝天子葵丘之防天子使宰孔致胙于桓公曰余一人之命有事于文武使孔致胙且有后命曰以尔自卑劳实谓尔伯舅无下拜桓公召管子而谋管子对曰为君不君为臣不臣乱之本也桓公惧出见客曰天威不违顔咫尺小白余敢承天子之命曰尔无下拜恐陨越于下以为天子羞遂下拜升受命赏服大路龙旂九旒渠门赤旂诸侯称顺焉桓公忧天下诸侯鲁有夫人庆父之乱二君杀死国絶无嗣桓公闻之使高子存之翟人攻邢桓公筑夷仪以封之男女不淫牛马选具翟人攻卫卫人出庐于曹桓公城楚丘以封之其畜散而无育桓公与之系马三百天下诸侯称仁焉于是天下诸侯知桓公之为已动也是故诸侯归之譬若市人桓公知诸侯之归已也故使轻其币而重其礼故天下诸侯罢马以为币缕纂以为奉鹿皮四个诸侯之使垂櫜而入捆载而归故拘之以利结之以信示之以武故天卞小国诸侯既许桓公莫之敢背就其利而信其仁畏其武桓公知天下诸侯多与已也故又大施忠焉可为动者为之动可为谋者为之谋军谭遂而不有也诸侯称寛焉通齐国之鱼盐于东莱使关市讥而不征以为诸侯利诸侯称广焉筑葵兹宴负夏领釜丘以御戎翟之地所以禁暴于诸侯也筑五鹿中牟葢与牡丘以卫诸夏之地所以示权于中国也教大成定三革隐五刃朝服以济河而无怵惕焉文事胜矣是故大国惭愧小国协附唯能用管夷吾甯戚隰朋賔胥无鲍叔牙之属而伯功立
　　【发明】按此国语总叙齐桓管仲前后事功故附于葵丘之后
　　【补逸】史记三十五年夏防诸侯于葵丘周襄王使宰孔赐桓公文武胙彤弓矢大路命无拜桓公欲许之管仲曰不可乃下拜受赐秋复防诸侯于葵丘益有骄色周使宰孔防诸侯颇有叛者晋侯病后遇宰孔宰孔曰齐侯骄矣第无行从之是时周室微唯齐楚秦晋为彊晋初与防献公死国内乱秦穆公辟逺不与中国会盟楚成王初收荆蛮有之夷狄自置唯独齐为中国会盟而桓公能宣其德故诸侯宾会于是桓公称曰寡人南伐至召陵望熊山北伐山戎离枝孤竹西伐大夏涉流沙束马悬车登太行至卑耳山而还诸侯莫违寡人寡人兵车之防三乘车之防六九合诸侯一匡天下昔三代受命有何以异于此乎吾欲封泰山禅梁父管仲固谏不听乃说桓公以逺方珍怪物至乃得封桓公乃止　齐桓公既霸防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无懐氏封泰山禅云云虙羲封泰山禅云云神农封泰山禅云云炎帝封泰山禅云云黄帝封泰山禅亭亭颛顼封泰山禅云云帝俈封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首皆受命然后得封禅桓公曰寡人北伐山戎过孤竹西伐大夏涉流沙束马悬车上卑耳之山南伐至召陵登熊耳山以望江汉兵车之防三而乘车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾所以为盛江淮之间一茅三脊所以为借也东海致比目之鱼西海致比翼之鸟然后物有不召而自至者十有五焉今鳯凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止
　　九月晋献公卒　冬十月里克杀奚齐于次　十一月里克杀公子卓于朝　齐侯以诸侯之师伐晋及高梁而还讨晋乱也令不及鲁故不书　齐隰朋帅师防秦师纳晋惠公　十年夏四月周公忌父王子党防齐隰朋立晋侯　十一年夏戎伐京师王子帯召之也黄人不归楚贡冬楚人伐黄　十二年春诸侯城卫楚丘之郛惧狄难也　黄人恃诸侯之睦于齐也不共楚职曰自郢及我九百里焉能害我夏楚灭黄　冬齐侯使管夷吾平戎于王王以上卿之礼飨管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲应乃懿德谓督不忘徃践乃职无逆朕命管仲受下卿之礼而还君子曰管仲之世祀也宜哉让不忘其上　十三年春齐侯使仲孙湫聘于周　夏会于咸淮夷病杞故且谋王室也秋为戎难故诸侯戌周仲孙湫致之　十四年春诸侯城缘陵而迁杞焉不书其人有阙也　十五年春楚人伐徐徐即诸夏故也　三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之　秋伐厉以救徐也　冬楚败徐于娄林徐恃救也　十六年夏齐伐厉不克救徐而还　秋王以戎难告于齐齐征诸侯而戍周　十一月乙卯郑杀子华十二月会于淮谋鄫且东略也城鄫役人病有夜登
　　丘而呼曰齐有乱不果城而还　十七年春齐人为徐伐英氏以报娄林之役也　冬十月乙亥齐桓公卒十二月乙亥赴辛巳夜殡　十八年秋八月葬齐桓公十九年陈穆公请修好于诸侯以无防齐桓之德冬盟于齐修桓公之好也
　　【补逸】韩诗外传昔鲍叔有疾管仲为之不食不纳浆甯戚患之管仲曰生我者父母知我者鲍子士为知己者死马为知己者良鲍子死天下莫我知安用水浆虽为之死亦何伤哉
　　吕氏春秋齐桓公合诸侯卫人后至公朝而与管仲谋伐卫退朝而入卫姬望见君下堂再拜请卫君之罪公曰吾于卫无故子曷为请对曰妾望君之入也足髙气彊有伐国之志也见妾而有动色伐卫也明日君朝揖管仲而进之管仲曰君舍卫乎公曰仲父安识之管仲曰君之揖朝也恭而言也徐见臣而有惭色臣是以知之君曰善仲父治外夫人治内寡人知终不为诸侯笑矣　齐桓公与管仲谋伐莒谋未发而闻于国桓公怪之曰与仲父谋伐莒谋未发而闻于国其故何也管子曰国必有圣人也桓公曰譆日之役者有执蹠而上视者意者其是耶乃令复役无得相代少顷东郭牙至管仲曰此必是已乃令賔者延之而上分级而立管仲曰子邪言伐莒者对曰然管仲曰我不言伐莒子何故言伐莒对曰臣闻君子善谋小人善意臣窃意之也管仲曰我不言伐莒子何以意之对曰臣闻君子有三色显然善乐者钟鼓之色也湫然清净者衰绖之色也艴然充盈手足矜者兵革之色也日者臣望君之在台上也艴然充盈手足矜者此兵革之色也君呿而不所言者莒也君举臂而指所当者莒也臣窃以虑诸侯之不服者其惟莒乎臣故言之
　　管子楚伐莒莒君使人求救于齐桓公将救之管仲曰君勿救也公曰其故何也管仲对曰臣与其使者言三辱其君顔色不变臣使官无满其礼三强其使者争之以死莒君小人也君勿救桓公果不救而莒亡
　　韩非子晋人伐邢齐桓公将救之鲍叔曰太蚤邢不亡晋不敝晋不敝齐不重且夫持危之功不如存亡之德大君不如晩救之以敝晋齐实利待邢亡而复存之其名实美桓公乃弗救
　　管子桓公曰四夷不服恐其逆政游于天下而伤寡人寡人之行为此有道乎管子对曰呉越不朝请珠象而以为币乎发朝鲜不朝请文皮□服而以为币乎禺氏不朝请以白璧为币乎昆仑之虚不朝请以璆琳琅玕为币乎故夫握而不见于手合而不见于口而辟千金者珠也然后八千里之呉越可得而朝也一豹之皮容金而金也然后八千里之发朝鲜可得而朝也怀而不见于抱挟而不见于掖而辟千金者白璧也然后八千里之禺氏可得而朝也簪珥而辟千金者璆琳琅玕也然后八千里昆仑之虚可得而朝也故物无立事无接逺近无以相因则四夷不得而朝矣　桓公曰鲁梁之于齐也千谷也蠭螫也齿之有唇也今吾欲下鲁梁何行而可管子对曰鲁梁之民俗为绨公服绨令左右服之民从而服之公因令齐勿敢为必仰于鲁梁则是鲁梁释其农事而作绨矣桓公曰诺卽为服于泰山之阳十日而服之管子告鲁梁之贾人曰子为致绨千匹赐子金三百斤什至而金三千斤则是鲁梁不赋于民财用足也鲁梁之君闻之则教其民为绨十三月而管子令人之鲁梁鲁梁郭中之民道路扬尘十歩不相见絏繑而踵相随车毂齺骑连伍而行管子曰鲁梁可下矣公曰奈何管子对曰公宜服帛率民去绨闭关毋与鲁梁通使公曰诺后十月管子令人之鲁梁鲁梁之民饿馁相及应声之正无以给上鲁梁之君即令其民去绨修农谷不可以三月而得鲁梁之人籴十百齐籴十钱二十四月鲁梁之民归齐者十分之六三年鲁梁之君请服
　　说苑齐桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君甞之臣食之君好之臣服之今君之食也必桂之浆衣练紫之衣狐白之裘此羣臣之所奢大也诗曰不躬不亲庻民不信君欲禁之胡不自亲乎桓公曰善于是更置练帛之衣大白之冠朝一年而齐国俭也韩非子齐桓公好服紫一国尽服紫当是时也五素不得一紫桓公患之谓管仲曰寡人好服紫紫贵甚一国百姓好服紫不已寡人奈何管仲曰君何不试勿衣紫也谓左右曰吾甚恶紫之臭于是左右适有衣紫而进者公必曰少却吾恶紫臭公曰诺于是日郎中莫衣紫其明日国中莫衣紫三日境内莫衣紫也　桓公微服而行于民间有鹿门稷者行年七十而无妻桓公问管仲曰有民老而无妻者乎管仲曰有鹿门稷者行年七十矣而无妻桓公曰何以令之有妻管仲曰臣闻之上有积财则民臣必匮乏于下宫中有怨女则有老而无妻者桓公曰善令于宫中女子未甞御出嫁之乃令男子二十而室女子十五而嫁则内无怨女外无旷夫
　　说苑桓公之平陵见家人有年老而自养者公问其故对曰吾有子九人家贫无以妻之吾使佣而未反也桓公取外御者五人妻之管仲入见曰公之施惠不亦小矣公曰何故对曰公待所见而施惠焉则齐国之有妻者少矣公曰若何管仲曰令国丈夫二十而室女子十五而嫁　齐桓公出猎逐鹿而走入山谷之中见一老公而问之曰是为何谷对曰为愚公之谷桓公曰何故对曰以臣名之桓公曰今视公之仪状非愚人也何为以公名对曰臣请陈之臣故畜牸牛生子而大卖之而买驹少年曰牛不能生马遂持驹去傍隣闻之以臣为愚故名此谷为愚公之谷桓公曰公诚愚矣夫何为而与之桓公遂归明日朝以告管仲管仲正襟再拜曰此夷吾之愚也使尧在上咎繇为理安有取人之驹者乎若有见暴如是叟者又必不与也公知狱讼之不正故与之耳请退而修政孔子曰弟子记之桓公霸君也管仲贤佐也犹有以智为愚者也况不及桓公管仲者也
　　新序昔者齐桓公出游于野见亡国故城郭氏之墟问于野人曰是为何墟野人曰是为郭氏之墟桓公曰郭氏者曷为墟野人曰郭氏者善善而恶恶桓公曰善善而恶恶人之善行也其所以为墟者何也野人曰善善而不能行恶恶而不能去是以为墟也桓公归以语管仲管仲曰其人为谁曰不知也管仲曰君亦一郭氏也于是桓公招野人而赏焉
　　韩诗外传齐桓公出游遇一丈夫裒衣应步帯着桃殳桓公怪而问之曰是何名何经所在何篇所居何以斥逐何以避余丈夫曰是名二桃桃之为言亡也夫日日慎桃何患之有故亡国之社以戒诸侯庻人之戒在于桃殳桓公说其言与之共载来年正月庻人皆佩诗曰殷监不逺
　　韩非子齐桓公饮酒醉遗其冠耻之三日不朝管仲曰此非有国之耻也公胡其不雪之以政公曰善因发仓囷赐贫穷论囹圄出薄罪处三日而民歌之曰公胡不复遗冠乎或曰管仲雪桓公之耻于小人而生桓公之耻于君子矣使桓公发仓囷而赐贫穷论囹圄而出薄罪非义也不可以雪耻使之而义也桓公宿义须遗冠而后行之则是桓公行义为遗冠也是虽雪遗冠之耻于小人而亦遗宿义之耻于君子矣且夫发仓囷而赐贫穷者是赏无功也论囹圄而出薄罪者是不诛过也夫赏无功则民偷幸而望于上不诛过则民不惩而易为非此乱之本也安可以雪耻哉　齐桓公时有处士曰小臣稷桓公三徃而弗得见桓公曰吾闻布衣之士不轻爵禄无以易万乘之主万乘之主不好仁施义亦无以下布衣之士于是五徃乃得见之
　　说苑齐桓公设庭燎为士之欲造见者期年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士期年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫泰山不辞壤石江海不逆小流所以成大也诗曰先民有言询于刍荛言博谋也桓公曰善乃因礼之期月四方之士相携而并至诗曰自堂徂基自羊徂牛言以内及外以小及大也　齐桓公使管仲治国管仲对曰贱不能临贵桓公以为上卿而国不治桓公曰何故管仲对曰贫不能使富桓公赐之齐国市租一年而国不治桓公曰何故对曰疏不能制亲桓公立以为仲父齐国大安而遂霸天下孔子曰管仲之贤不得此三权者亦不能使其君南靣而霸矣　齐桓公之时霖雨十旬桓欲伐漅陵其城之値雨也未合管仲隰朋以卒徒造于门桓公曰徒众何以为管仲对曰臣闻之雨则有事夫漅陵不能雨臣请攻之公曰善遂兴师伐之既至天卒闲外士在内矣桓公曰其有圣人乎乃还旂而去之
　　【臣】士竒曰齐桓公以奔莒之余因高国之奉庸鲍叔荐贤之公忘射钩滨死之耻卒用仲父作内政寄军令成节制之师通鱼盐之利国以殷富士气腾饱用三万人以方行天下南征北伐东略西讨朝服济河而无所怵惕焉孔子许其一匡之功孟子载其五命之盛谅哉一世之雄而仲诚天下才也甞综其收摄人心之大略言之一曰攘外一曰恤患一曰尊王自周室既东大防渐緼鲁以宗国首为潜唐之役未几而楚丘刼掠辱逮王官自是而燕齐邢卫之间屡见告矣若楚则介恃荆蛮淫名坐大其势于王畿尤逼肆其豕突而无与为难雄心弗戢不至于问鼎观兵不己者桓为是先致淮徐之伐旋刜令支之水然后大合八国之兵登熊耳而望江汉问昭王之不复责缩酒之不共楚始知中国有人弭耳震魄而不敢朶颐神器者则桓伯攘外之力也郑为中原屏蔽子元逞蛊媚之心无故以车六百乘宵突纯门其势最棘桓特救之楚幕乌而桐丘之窜始息鲁有庆父之乱旷年无君自南阳之甲下定僖公而城鲁周公禽父之祀不馁矣邢卫之中狄患也一则城楚丘而封之一则具器用而迁之邢迁如归卫国忘亡谁之赐也其后淮夷复为杞患而又城之而又迁之犹前志也其他缨冠襘卹之谊难一二数而如新城之顿许昌旋告轨里星驰尤能缓急人之最善者则桓伯恤患之德也子頺之祸卫实奬蝥贼以来至是伯廖之命下义旂西指卫师挠败天讨彰矣惠王之有贰心于叔帯也襄后几不立桓惟是控大国扶小国防于首止以定其位甯母歃而王贡通皆捧日之忠也及惠后崩而忧犹未弭因是有于洮之聚葵丘申禁而王章赫矣加劳下拜而陨越滋惧矣戎难告而戍周之令行矣迹五伯中能鳃鳃念切天家而不厌至再至三者如桓有几此尤尊王之大惠而不容冺没者也他如重信义则忍曹沫之剑从善言则却子华之奸退召陵礼服义之使遣隰朋置晋君之位皆皎皎媺节之堪传者而当两鄄两幽贯泽阳谷以来所以招携服贰为内安外攘之谋者念深而礼谨虑周而义着事事皆当人心乃骄溢之萌始于径陈而成于葵丘之伐使宰孔见微而窃议晋侯闻言而竟还其后暮气益衰不可复振此胡氏所谓假之不久而遂归也至次陉大举不闻天吏之临封国美谈未有黼扆之命虽使业盖人羣声施歴禩论世者不能无遗憾焉况身经簒夺之后不戒前车属托孝公祗资争柄五公子之际棼如乱丝竖刁易牙开方与先君之优笑在前者夫何以异身死家閙戸有尸虫亦其自取哉





　　左传纪事本末卷十八
　　钦定四库全书
　　左传纪事本末卷十九
　　詹事府詹事高士竒撰
　　齐五公子争立
　　僖公二年齐寺人貂始漏师于多鱼　十七年齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋
　　【补逸】韩非子人有设桓公隐者曰一难二难三难何也桓公不能对以告管仲管仲对曰一难近优而逺士二难也去其国而数之海三难也君老而晩置太子桓公曰善不择日而庙礼太子或曰管仲之射隐不得也物之所谓难者必借人成势而勿侵害已可谓一难也贵妾不使二后二难也爱孽不使危正嫡专听一臣而不敢偶君此则可谓三难也
　　吕氏春秋管仲有病桓公徃问之曰仲父之疾病矣渍甚国人弗讳寡人将谁属国管仲对曰昔者臣尽力竭智犹未足以知之也今病在于朝夕之中臣奚能言桓公曰此大事也愿仲父之教寡人也管仲敬诺曰公谁欲相公曰鲍叔牙可乎管仲对曰不可夷吾善鲍叔牙鲍叔牙之为人也清亷洁直视不已若者不比于人一闻人之过终身不忘勿已则隰朋其可乎隰朋之为人也上志而下求丑不若黄帝而哀不已若者其于国也有不闻也其于物也有不知也其于人也有不见也勿己乎则隰朋可也夫相大官也处大官者不欲小察不欲小智故曰大匠不斵大庖不豆大勇不鬬大兵不冦桓公行公用私恶用管子而为五伯长行私阿所爱用竖刁而虫出于戸史记管仲病桓公问曰羣臣谁可相者管仲曰知臣莫如君公曰易牙如何对曰杀子以适君非人情不可公曰开方如何对曰倍亲以适君非人情难近公曰竖刁如何对曰自宫以适君非人情难亲管仲死而桓公不用管仲言卒近用三子三子专权
　　吕氏春秋管仲有疾桓公徃问之曰仲父之疾病矣将何以敎寡人管仲曰齐鄙人有谚曰居者无载行者无埋今臣将有逺行胡可以问桓公曰愿仲父之无让也管仲对曰愿君之逺易牙竖刁常之巫卫公子啓方公曰易牙烹其子以慊寡人犹尚可疑耶管仲对曰人之情非不爱其子也其子之忍又将何有于君公又曰竖刁自宫以近寡人犹尚可疑耶管仲对曰人之情非不爱其身也其身之忍又将何有于君又曰常之巫审于死生能去苛病犹尚可疑耶管仲对曰死生命也苛病失也君不任其命守其本而恃常之巫彼将以此无不为也公又曰卫公子啓方事寡人十五年矣其父死而不敢归哭犹尚可疑耶管仲对曰人之情非不爱其父也其父之忍又将何有于君公曰诺管仲死尽逐之食不甘宫不治苛病起朝不肃居三年公曰仲父不亦过乎孰谓仲父尽之乎于是皆复召而反明年公有病常之巫从中出曰公将以某日薨易牙竖刁常之巫相与作乱塞宫门筑高墙不通人矫以公令有一妇人逾垣入至公所公曰我欲食妇人曰吾无所得公又曰吾欲饮妇人曰吾无所得公曰何故对曰常之巫从中出曰公将以某日薨易牙竖刁常之巫相与作乱塞宫门筑高墙不通人故无所得卫公子啓方以书社四十下卫公慨焉流涕出曰嗟乎圣人之所见岂不逺哉若死者有知我将何靣目以见仲父乎防衣袂而絶乎寿宫虫流出于户上葢以杨门之扇三月不葬
　　十八年春宋襄公以诸侯伐齐三月齐人杀无亏　齐人将立孝公不胜四公子之徒遂与宋人战夏五月宋败齐师于甗立孝公而还　二十六年东门襄仲臧文仲如楚乞师　冬公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚　二十七年夏齐孝公卒有齐怨不废防纪礼也　文公十四年子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位　秋七月乙卯夜齐商人弑舍而让元元曰尔求之乆矣我能事尔尔不可使多蓄憾将免我乎尔为之　有星孛入于北斗周内史叔服曰不出七年宋齐晋之君皆将死乱　齐人定懿公使来告难故书以九月齐公子元不顺懿公之为政也终不曰公曰夫己氏　襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬　十五年春季文子如晋为单伯与子叔姬故也　齐人许单伯请而赦之使来致命书曰单伯至自齐贵之也　齐人来归子叔姬王故也　齐人侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐防贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣　十六年春王正月及齐平公有疾使季文子防齐侯于阳谷请盟齐侯不肯曰请俟君间　夏五月公四不视朔疾也　公使襄仲纳赂于齐侯故盟于郪丘　十七年夏四月癸亥葬声姜有齐难是以缓　齐侯伐我北鄙襄仲请盟六月盟于谷　襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死　十八年春齐侯戒师期而有疾医曰不及秋将死公闻之卜曰尚无及期惠伯令卜楚丘占之曰齐侯不及期非疾也君亦不闻令有咎　齐懿公之为公子也与邴歜之父争田弗胜及卽位乃掘而刖之而使歜仆纳阎职之妻而使职骖乘夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元　秋襄仲庄叔如齐惠公立故也
　　【臣】士竒曰无知之祸桓身厯之会首止而伦定戒树子而禁申似非不知国本之为重者奈何闇于自谋建储不决致如隐之所谓三难也桓公无适子诸姬所出凡六人长曰无亏次惠公次孝公次昭公次懿公次公子雍无亏当立而桓公与管仲乃属孝公于宋襄公以为太子及雍巫有宠于卫共姬因易牙以荐羞又许立无亏虽昧奕者举棋之义而无亏以长固为治命矣但既许无亏以立而储位未正又无罢黜孝公之命使宋襄无所借口则其势必至于争总之一念牀笫之私情纒绵寡断不知实以阶之祸耳桓公死无亏立国人相与奉之逾年为君矣宋襄拥孝公来伐谕之以辞命可也举齐国之众以拒之可也拒之不敌奉无亏以出上告天王下控方伯徐图反正亦无不可也若何一战不胜而遽以无亏为说齐尚有人耶然孝公篡而继其世者昭公也昭公生舍为商人所弑商人卽懿公也懿公被弑于歜职公子元嗣立卽惠公也桓公之子五人后先皆主其国亦一异也管仲谏行言听能得之于取威定伯之始及其霸业既成狎昵羣小虽以将死丁宁之言格而不入岂非言于忧患者易为功言于安乐者难为力耶吁亦可慨矣


　　左传纪事本末卷十九
<史部,纪事本末类,左传纪事本末>
　　钦定四库全书
　　左传纪事本末卷二十
　　詹事府詹事高士竒撰
　　灵景经略小国【晏子相齐附】
　　襄公二年春齐侯伐莱莱人使正舆子赂夙沙卫以索马牛皆百匹齐师乃还君子是以知齐灵公之为灵也夏齐姜薨齐侯使诸姜宗妇来送葬召莱子莱子不
　　防故晏弱城东阳以偪之　六年十一月齐侯灭莱莱恃谋也于郑子国之来聘也四月晏弱城东阳而遂围莱甲寅堙之环城傅于堞及杞桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰而灭之迁莱于郳高厚崔杼定其田　十七年齐晏桓子卒晏婴麤缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为大夫　昭公三年燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也　六年十一月齐侯如晋请伐北燕也士匄相士鞅逆诸河礼也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未甞可也　七年春王正月暨齐平齐求之也　癸巳齐侯次于虢燕人行成曰敝邑知罪敢不听命先君之敝器请以谢罪公孙晳曰受服而退俟衅而动可也二月戊午盟于濡上燕人归燕姬赂以瑶罋玉椟斚耳不克而还　十二年春齐高偃纳北燕伯欵于唐因其众也
　　【攷异】公羊传伯于阳者何公子阳生也子曰吾乃知之矣在侧者曰子茍知之何以不革曰如尔所不知何春秋之信史也其序则齐桓晋文其防则主防者为之也其词则丘有罪焉尔
　　【发明】按此传闻师说之误欧阳公所以致疑于三传也
　　十四年秋八月莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之　冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田　十九年秋齐高发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼓噪城上之人亦噪莒共公惧啓西门而出七月丙子齐师入纪　二十年齐侯疥遂痁期而不瘳诸侯之宾问疾者多在梁丘据与裔款言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞宾公说告晏子晏子曰日宋之盟屈建问范防之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与款谓寡人能事鬼神故欲诛于祝史子称是语何故对曰若有德之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老寿者为信君使也其言忠信于鬼防其适遇淫君外内颇邪上下怨疾动作辟违从欲厌私高台深池撞钟舞女斩刈民力输掠其聚以成其违不恤后人暴虐淫从肆行非度无所还忌不思谤讟不惮鬼神神怒民痛无悛于心其祝史荐信是言罪也其葢失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僭嫚于鬼神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之县鄙之人入从其政偪介之关暴征其私承嗣大夫强易其贿布常无艺征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史修德而后可公说使有司寛政毁关去禁薄敛已责十二月齐侯田于沛招虞人以弓不进公使执之辞
　　曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之　齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速高下出入周疏以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后大公因之古若无死爽鸠氏之乐非君所愿也
　　【补逸】晏子春秋公孙接田开疆古冶子事景公以勇力搏虎闻晏子过而趋三子者不起晏子入见公曰臣闻明君之蓄勇力之士也上有君臣之义下有长率之伦内可以禁暴外可以威敌上利其功下服其勇故尊其位重其禄今君之蓄勇力之士也上无君臣之义下无长率之伦内不以禁暴外不以威敌此危国之器也不若去之公曰三子者搏之恐不得刺之恐不中也晏子曰此皆力攻勍敌之人也无长防之礼因请公使人少餽之二桃曰三子何不计功而食桃公孙接仰天而叹曰晏子智人也夫使公之计吾功者不受桃是无勇也士众而桃寡何不计功而食桃矣接一搏而再搏乳虎若接之功可以食桃而无与人同矣援桃而起田开疆曰吾伏兵而却三军者再若开疆之功亦可以食桃而无与人同矣援桃而起古冶子曰吾甞从君济于河鼋衔左骖以入砥柱之流当是时也冶少不能游潜行逆流百步顺流九里得鼋而杀之左操骖尾右挈鼋头鹤跃而出津人皆曰河伯也若冶视之则大鼋之首若冶之功可以食桃而无与人同矣二子何不反桃抽剑而起公孙接田开疆曰吾勇不子若功不子逮取桃不让是贪也然而不死无勇也皆反其桃领而死古冶子曰二子死之冶独生之不仁耻人以言而夸其声不义恨乎所行不死无勇虽然二子同桃而节冶专其桃而宜亦反其桃领而死使者复曰已死矣公殓之以服葬之以士礼焉
　　说苑景公正昼被髪乘六马御妇人以出正闺刖跪击其马而反之曰尔非吾君也公惭而不朝晏子睹裔敖而问曰君何故不朝对曰昔者君正昼被髪乘六马御妇人出正闺刖跪击其马而反之曰尔非吾君也公惭而反不果出是以不朝晏子入见公曰昔者寡人有罪被髪乘六马以出正闺刖跪击其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社稷吾犹可以齐于诸侯乎晏子对曰君无恶焉臣闻之下无直辞上无隐君民多讳言君有骄行古者明君在上下有直辞君上好善民无讳言今君有失行而刖跪有直辞是君之福也故臣来庆请赏之以明君之好善礼之以明君之受諌公笑曰可乎晏子曰可于是令刖跪倍资无正时朝无事
　　二十二年春王二月甲子齐北郭啓帅师伐莒莒子将战苑羊牧之諌曰齐帅贱其求不多不如下之大国不可怒也弗听败齐师于寿余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君　二十三年莒子庚舆虐而好剑苟铸剑必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公　二十六年齐有彗星齐侯使禳之晏子曰无益也祗取诬焉天道不谄不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿懐多福厥德不囘以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡祝史之为无能补也公说乃止
　　【臣】士竒曰齐灵肆其暴横数伐隣国围齐之役身几不免事在鲁襄之十有八年伐灭莱裔其一端也莱恃夙沙之赂而不虞齐人之复至自取灭亡为齐役属夹谷之防将以莱兵刼鲁侯可见矣晏子显君与管仲后先辉映而传所载数事无足深取齐庄无道陵犯伯国荧庭郫卲之兵淫逞已甚不戢自焚旋以拊楹队命晏子虽甞忧之不闻能强谏也及庄公被弑不过以枕股三踊同众人之报其谓民望何景公嗣世叠经崔庆栾高之乱皆不能有所匡正而燕款之纳仅至唐邑未能即其国都与仲父之城三亡国者殆霄壤矣郊公之奔始焉归庚舆而溺其赂其后不终赋旄丘之葛仅能补过也当时晋政多门诸侯解体齐景阴有小伯之志是以假置君为市义之术伐徐盟莒咸沙安甫之间左提右挈伯国莫敢致诘焉世之所谓以其君显者此也窃谓不然方莱裔之噪齐君负大不义于天下及孔子以礼责齐景公愧悔无地晏子能以一言感悟齐侯三田来归书之简策鲁有余荣而齐君转圜之美亦声施不朽乃其显君之最大者管晏并称意当以此岂在覇业哉甞读晏子春秋其言论多可采先儒谓其本墨氏夫墨氏原于老子者也晏子于患难之际大抵以退避为长策如云人有君而人弑之吾焉得死之而焉得亡之正老氏教也二桃而杀三勇士清净流为名法不其然哉






　　左传纪事本末卷二十
　　钦定四库全书
　　左传纪事本末卷二十一
　　詹事府詹事高士竒撰
　　崔庆之乱
　　宣公十年夏齐惠公卒崔杼有宠于惠公高国畏其偪也公卒而逐之奔卫书曰崔氏非其罪也且告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否　成公十七年齐庆克通于声孟子与妇人防衣乗辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防高鲍处守及还将至闭门而索客孟子诉之曰高鲍将不纳君而立公子角国子知之秋七月壬寅刖鲍牵而逐高无咎无咎奔莒高弱以卢叛齐人来召鲍国而立之初鲍国去鲍氏而来为施孝叔臣施氏卜宰匡句须吉施氏之宰有百室之邑与匡句须邑使为宰以譲鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足
　　【攷证】家语樊迟问于孔子曰鲍牵事齐君执政不挠可谓忠矣而君刖之其为至闇乎孔子曰古之仕者国有道则尽忠以辅之国无道则退身以避之今鲍庄子食于淫乱之朝不量主之明暗以受大刑是智之不如葵葵犹能卫其足
　　冬齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之十二月卢降使国胜告难于晋待命于清　十八年春齐为庆氏之难故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也使清人杀国胜国弱来奔王湫奔莱庆封为大夫庆佐为司冦既齐侯反国弱使嗣国氏礼也　襄公十年三月癸丑齐高厚相大子光以先会诸侯于钟离不敬士庄子曰高子相大子以会诸侯将社稷是卫而皆不敬弃社稷也其将不免乎　十八年冬十月会于鲁济同伐齐齐侯御诸平阴　十九年齐侯娶于鲁曰顔懿姬无子其侄鬷声姬生光以为太子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使高厚傅牙以为太子夙沙卫为少傅齐侯疾崔杼防逆光疾病而立之光杀戎子尸诸朝非礼也妇人无刑虽有刑不在朝市夏五月壬辰晦齐灵公卒庄公即位执公子牙于句渎之丘以夙沙卫易已卫奔高唐以叛　八月齐崔杼杀高厚于洒蓝而兼其室书曰齐杀其大夫从君于昏也　齐庆封围高唐弗克冬十一月齐侯围之见卫在城上号之乃下问守备焉以无备告揖之乃登闻师将傅食高唐人殖绰工偻会夜缒纳师醢卫于军　二十一年春齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕　秋晋栾盈出奔楚　冬会于商任锢栾氏也齐侯卫侯不敬叔向曰二君者必不免会朝礼之经也礼政之舆也政身之守也怠礼失政失政不立是以乱也　齐庄公朝指殖绰郭最曰是寡人之雄也州绰曰君以为雄谁敢不雄然臣不敏平阴之役先二子鸣庄公为勇爵殖绰郭最欲与焉州绰曰东闾之役臣左骖迫还于门中识其枚数其可以与于此乎公曰子为晋君也对曰臣为新然二子者譬于禽兽臣食其肉而寝处其皮矣　二十二年秋栾盈自楚适齐晏平仲言于齐侯曰商任之会受命于晋今纳栾氏将安用之小所以事大信也失信不立君其图之弗听退告陈文子曰君人执信臣人执共忠信笃敬上下同之天之道也君自弃也弗能久矣　冬会于沙随复锢栾氏也栾盈犹在齐晏子曰祸将作矣齐将伐晋不可以不惧　二十三年夏晋将嫁女于吴齐侯使析归父媵之以藩载栾盈及其士纳诸曲沃　秋齐侯伐卫先驱谷荣御王孙挥召扬为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右啓牢成御襄罢师狼蘧疏为右胠商子车御侯朝桓跳为右大殿商子游御夏之御防崔如为右烛庸之越驷乗自卫将遂伐晋晏平仲曰君恃勇力以伐盟主若不济国之福也不徳而有功忧必及君崔杼谏曰不可臣闻之小国间大国之败而毁焉必受其咎君其图之弗听陈文子见崔武子曰将如君何武子曰吾言于君君弗听也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登太行张武军于荧庭戍郫卲封少水以报平阴之役乃还赵胜帅东阳之师以追之获晏牦八月叔孙豹帅师救晋次于雍榆礼也　冬晋人克栾盈于曲沃　齐侯还自晋不入遂袭莒门于且于伤股而退明日将复战期于寿舒杞殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室
　　【补逸】説苑齐庄公且伐莒为车五乗之賔而杞梁华舟独不与焉故归而不食其母曰汝生而无义死而无名则虽非五乗孰不汝笑也汝生而有义死而有名则五乗之賔尽汝下也趣食乃行杞梁华舟同车侍于庄公而行至莒莒人逆之杞梁华舟下鬭获甲首三百庄公止之曰子止与子同齐国杞梁华舟曰君为五乗之賔而舟梁不与焉是少吾勇也临敌涉难止我以利是汚吾行也深入多杀者臣之事也齐国之利非吾所知也遂进鬭壊军陷陈三军弗敢当至莒城下莒人以炭置地二人立有间不能入隰侯重为右曰吾闻古之士犯患渉难者其去遂于物也来吾逾子隰侯重杖楯伏炭二子乗而入顾而哭之华舟后息杞梁曰汝无勇乎何哭之久也华舟曰吾岂无勇哉是其勇与我同也而先吾死是以哀之莒人曰子母死与子同莒国杞梁华舟曰去国归敌非忠臣也去长受赐非正行也且鸡鸣而期日中而忘之非信也深入多杀者臣之事也莒国之利非吾所知也遂进鬭杀二十七人而死其妻闻之而哭城为之阤而隅为之崩
　　列女传杞梁之妻无子内外皆无五属之亲既无所归乃枕其夫之尸于城下而哭内諴动人道路过者莫不为之挥涕十日而城为之崩既葬曰吾何归矣上则无父中则无夫下则无子内无所依以见吾诚外无所倚以立吾节吾岂能更二哉遂赴淄水而死
　　二十四年春孟孝伯侵齐晋故也　夏齐侯既伐晋而惧将欲见楚子楚子使防啓疆如齐聘且请期齐社搜军实使客观之陈文子曰齐将有防吾闻之兵不戢必取其族　秋齐侯闻将有晋师使陈无宇从防啓疆如楚辞且乞师崔杼帅师送之遂伐莒侵介根　八月会于夷仪将以伐齐水不克　冬楚子伐郑以救齐门于东门次于棘泽诸侯还救郑楚子自泽还使防啓疆帅师送陈无宇　齐人城郏　二十五年春齐崔杼帅师伐我北鄙以报孝伯之师也公患之使告于晋孟公绰曰崔子将有大志不在病我必速归何患焉其来也不防使民不严异于他日齐师徒归　齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石徃不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以説于晋而不获闲公鞭侍人贾举而又近之乃为崔子闲公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于高唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒
　　【补逸】晏子晏子为庄公臣言大用毎朝赐爵益邑俄而不用毎朝致邑与爵爵邑尽退朝而乗嘳然而叹终而笑其仆曰何叹笑相从数也晏子曰吾叹也哀吾君不免于难吾笑也喜吾自得也吾亦无死矣崔杼果弑庄公晏子立崔杼之门门啓而入崔子曰子何不死子何不死晏子曰祸始吾不在也祸终吾不知也吾何为死且吾闻之以亡为行者不足以存君以死为义者不足以立功婴岂其婢子也哉其缢而从之也遂袒免坐枕君尸而哭兴三踊而出　崔杼既弑庄公而立景公杼与庆封相之刼诸将军大夫及显士庶人于大宫之坎上令无得不盟者为坛三仞埳其下以甲千列环其内外盟者皆脱剑而入惟晏子不肻崔杼许之有敢不盟者防拘其颈剑承其心令自盟曰不与崔庆而与公室者受其不祥言不疾指不至血者死所杀七人次及晏子晏子奉桮血仰天叹曰呜呼崔子为无道而弑其君不与公室而与崔庆者受此不祥俛而饮血崔杼谓晏子曰子变子言则齐国吾与子共之子不变子言防既在脰剑既在心维子图之也晏子曰刼吾以刃而失其志非勇也回吾以利而倍其君非义也崔子子独不为天讨乎诗云莫莫葛蔂施于条枚恺悌君子求福不回今婴且可以回而求福乎曲刃钩之直兵推之婴不革矣崔杼将杀之或曰不可子以子之君无道而杀之今其臣有道之士也又从而杀之不可以为教矣崔子遂舍之晏子曰若大夫为大不仁而为小仁焉有中乎趋出授绥而乗其仆将驰晏子抚其手曰徐之疾不必生徐不必死鹿生于野命悬于厨婴命有系矣按之成节而后去诗云彼己之子舍命不渝晏子之谓也
　　韩诗外传齐崔杼弑庄公荆蒯芮使晋而反其仆曰君之无道也四隣诸侯莫不闻也以夫子而死之不亦难乎荆蒯芮曰善哉而言也早言我能谏谏而不用我能去今既不谏又不去吾闻之食其食死其事吾既食乱君之食又安得治君而死之遂驱车而入死其事仆曰人有乱君犹必死之我有治长可无死乎乃结辔自刎于车上君子闻之曰荆蒯苪可谓守节死义矣仆夫则无为死也犹饮食而遇毒也诗曰夙夜匪懈以事一人荆先生之谓也易曰不恒其徳或承之羞仆夫之谓也
　　説苑齐人弑其君鲁襄公援戈而起曰孰臣而敢杀其君乎师惧曰夫齐君治之不能任之不肖纵一人之欲以虐万夫之性非所以立君也其身死自取之也今君不爱万夫之命而伤一人之死奚其过也其臣已无道矣其君亦不足惜也
　　叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟大史书曰崔杼弑其君崔子杀之其弟嗣书而死者二人其弟又书乃舍之南史氏闻大史尽死执简以徃闻既书矣乃还闾丘婴以帷缚其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中将舍婴曰崔庆其追我鲜虞曰一与一谁能惧我遂舍枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乗不以兵甲　晋侯济自泮会于夷仪伐齐以报朝歌之役齐人以庄公説使隰鉏请成　秋七月己巳同盟于重丘齐成故也
　　【补逸】晏子晏子臣于庄公公不説饮酒令召晏子晏子至入门公令乐人奏歌曰已哉已哉寡人不能説也尔何来为晏子入坐乐人三奏然后知其为己也遂起北面坐地公曰夫子从席曷为坐地晏子对曰婴闻讼夫坐地今婴将与君讼敢毋坐地乎婴闻之众而无义彊而无礼好勇而恶贤者祸必及其身若公者之谓矣且婴言不用愿请身去遂趋而归管籥其家者纳之公财在外者斥之市曰君子有力于民则进爵不辞贵富无力于民而旅食不恶贫贱遂徒行而东耕于海濵居数年果有崔杼之难
　　二十七年春齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相防亦不知也　齐崔杼生成及彊而寡娶东郭姜生明东郭姜以孤入曰棠旡咎与东郭偃相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与彊怒将杀之告庆封曰夫子之身亦子所知也唯旡咎与偃是从父兄莫得进矣大恐害夫子敢以告庆封曰子姑退吾图之告卢蒲嫳卢蒲嫳曰彼君之讐也天或者将弃彼矣彼实家乱子何病焉崔之薄庆之厚也他日又告庆封曰茍利夫子必去之难吾助女九月庚辰崔成崔彊杀东郭偃棠旡咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请为子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与彊而尽俘其家其妻缢嫳复命于崔子且御而归之至则无归矣乃缢崔明夜辟诸大墓辛巳崔明来奔庆封当国　二十八年齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗癸言王何而反之二人皆嬖使执寝戈而先后之公膳日双鸡饔人窃更之以鹜御者知之则去其肉而以其洎馈子雅子尾怒庆封告卢蒲嫳卢蒲嫳曰譬之如禽兽吾寝处之矣使析归父告晏平仲平仲曰婴之众不足用也知无能谋也言弗敢出有盟可也子家曰子之言云又焉用盟告北郭子车子车曰人各有以事君非佐之所能也陈文子谓桓子曰祸将作矣吾其何得对曰得庆氏之木百车于庄文子曰可愼守也已卢蒲癸王何卜攻庆氏示子之兆曰或卜攻讐敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉而泣乃使归庆嗣闻之曰祸将作矣谓子家速归祸作必于尝归犹可及也子家弗听亦无悛志子息曰亡矣幸而获在吴越陈无宇济水而戕舟发梁卢蒲姜谓癸曰有事而不告我必不捷矣癸告之姜曰夫子愎莫之止将不出我请止之癸曰诺十一月乙亥尝于大公之庙庆舍莅事卢蒲姜告之且止之弗听曰谁敢者遂如公麻婴为尸庆奊为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾高陈鲍之徒介庆氏之甲子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死遂杀庆绳麻婴公惧鲍国曰羣臣为君故也陈须无以公归税服而如内宫庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封汜祭穆子不説使工为之诵茅鸱亦不知既而齐人来让奔吴吴勾余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃
　　【补逸】韩非子庆封为乱于齐而欲走越其族人曰晋近奚不之晋庆封曰越逺利以避难族人曰变是心也居晋而可不变是心也虽逺越其可以安乎
　　崔氏之乱丧羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以殿乃足欲足欲亡无日矣在外不得宰吾一邑不受殿非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释卢蒲嫳于北竟求崔杼之尸将戮之不得叔孙穆子曰必得之武王有乱十人崔杼其有乎不十人不足以葬既崔氏之臣曰与我其拱璧吾献其柩于是得之十二月乙亥朔齐人迁庄公殡于大寝以其棺尸崔杼于市国人犹知之皆曰崔子也　二十九年二月癸卯齐人葬庄公于北郭　昭公三年秋齐侯田于莒卢蒲嫳见泣且请曰余髪如此种种余奚能为公曰诺吾告二子归而告之子尾欲复之子雅不可曰彼其髪短而心甚长其或寝处我矣九月子雅放卢蒲嫳于北燕　四年秋七月楚子以诸侯伐吴使屈申围朱方八月甲申克之执齐庆封而尽灭其族【余见楚灵王之乱】
　　【补逸】吕氏春秋崔杼与庆封谋杀齐庄公庄公死更立景公崔杼相之庆封又欲杀崔杼而代之相于是防崔杼之子令之争后崔杼之子相与私鬭崔杼徃见庆封而告之庆封谓崔杼曰且留吾将兴甲以杀之因令卢蒲嫳兴甲以诛之尽杀崔杼之妻子及支属烧其室屋报崔杼曰吾已诛之矣崔杼归无归因而自绞也庆封相景公景公苦之庆封出猎景公与陈无宇公孙灶公孙虿诛封庆封以其属鬭不胜走如鲁齐人以为让又去鲁而如吴王予之朱方荆灵王闻之率诸侯以攻吴围朱方拔之得庆封负之斧质以徇于诸侯军因令其呼之曰毋或如齐庆封弑其君而弱其孤以亡其大夫乃杀之
　　【臣】士竒曰国家之所倚赖者世臣弃世臣而使羣小间之未有不及于祸败者也高国齐之世臣而鲍氏自叔牙援立桓公亦有功世族也崔庆二氏特踈贱者耳使与政柄而国氏高氏鲍氏以一妇人之防覆宗夷族诚可为深叹也庆克通于声孟丑迹外宣鲍牵愤而言之国武子以是被谪弃位而姣者毒搆其中灵公不察索客之由刖鲍牵而走无咎遂使倒行逆施高弱为盗据之臣国佐受擅诛之辟彼昏若此虽有卫足之智安能亢宗也戎子欲立子牙而高厚为之傅庄公反正修郄高氏崔杼阿其防杀之洒蓝而兼有其室葢自是崔庆愈强而齐国之大家几尽矣何怪其弑君淫酗祸乱相随属而无所致难于其间也崔杼有宠惠公高国畏其偪而逐之葢亦逆知后世之患者屏虎穷山惟恐不逺而又进而狎之恃其不噬难矣庄公徳其援己使之为政而已复不君纳伯国之逋逃以挑其怒又重之以干戈恃外援而不事盟主崔杼曾无所匡救一意从防彼已豫畜一剚刃之狡童以谢大国之讨己乃乗废置而弄其权况乎又有棠姜之事巧与相値也身被恶名著之史册杼罪不胜诛而后知高国之畏偪诚非过计矣庆封助成弑逆崔杼倚之杼生成及彊而以棠姜之前子入使主家政废成而立姜子明成又请老于崔不得谋于庆封讨杀二子杼也愤之庆封因是尽灭崔氏之室杼无所归卒符蒺藜之占杼乃今而知人之杀其子亦如已之杀人子乎洒蓝之恨应亦少快不独庄公矣庆封委政庆舍荒淫无度自恃舍之勇足以弹压亡人于是庄公之党复集而舍麤疎刚愎剑在其颈而犹不悟卒死卢蒲嫳之手夫卢蒲嫳者庄公之党人也前者庆封用之以屠灭崔氏今复假手以剪覆庆氏倚伏相寻昭昭不爽庆封虽幸逃死朱方卒就楚灵之钺观崔庆相戕祸端报反之机大类羿浞已事螳螂黄雀之喻信足为奸雄乱贼之炯戒也卢蒲嫳﨑岖隠忍臣役庆舍欲为庄公复讐壻于庆而又贼之其志苦其谋狡矣髪短心长放之北燕有以也庆舍之女知有夫而不知有父安可与杞梁妻同日语哉

　　左传纪事本末卷二十一
　　钦定四库全书
　　左传纪事本末卷二十二
　　詹事府詹事高士竒撰
　　陈氏倾齐
　　桓公五年春正月甲戌己丑陈侯鲍卒再赴也于是陈乱文公子佗杀太子免而代之公疾病而乱作国人分散故再赴　庄公二十二年春陈人杀其太子御寇陈公子完与颛孙奔齐颛孙自齐来奔齐侯使敬仲为卿辞曰覉旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱高位以速官谤请以死告诗云翘翘车乗招我以弓岂不欲徃畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤皇于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用賔于王庭实旅百奉之以玉帛天地之美具焉故曰利用賔于王犹有观焉故曰其在后乎风行而着于土故曰其在异国乎若在异国必姜姓也姜太岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政　襄公二十九年秋九月齐公孙虿公孙灶放其大夫高止于北燕乙未出书曰出奔罪高止也高止好以事自为功且专故难及之　为高氏之难故高防以卢叛十月庚寅闾丘婴帅师围卢高防曰茍使高氏有后请致邑齐人立敬仲之曾孙酀良敬仲也十一月乙卯高竖致卢而出奔晋晋人城緜而寘旃　三十一年齐子尾害闾丘婴欲杀之使帅师以伐阳州我问师故夏五月子尾杀闾丘婴以説于我师工偻洒渻灶孔虺贾寅出奔莒出羣公子昭公二年韩宣子来聘遂如齐纳币见子雅子雅召
　　子旗使见宣子宣子曰非保家之主也不臣见子尾子尾见彊宣子谓之如子旗大夫多笑之惟晏子信之曰夫子君子也君子有信其有以知之矣　三年齐侯使晏婴请继室于晋既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釜釜十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬己在齐矣　初景公欲更晏子之宅曰子之宅近市湫隘嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公于是省于刑君子曰仁人之言其利溥哉晏子一言而齐侯省刑诗曰君子如祉乱庶遄己其是之谓乎及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜惟邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之　齐公孙灶卒司马灶见晏子曰又丧子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一个焉姜其危哉八年七月甲戌齐子尾卒子旗欲治其室丁丑杀梁婴八月庚戍逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将徃又数人告于道遂如陈氏桓子将出矣闻之而还游服而逆之请命对曰闻彊氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰惠不惠茂不茂康叔所以服大也桓子稽颡曰顷灵福子吾犹有望遂和之如初　九月楚师围陈晋侯问于史赵曰陈其遂亡乎对曰未也公曰何故对曰陈颛顼之族也岁在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣　十年齐惠栾高氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾高氏子良曰先得公陈鲍焉徃遂伐虎门晏平仲端委立于虎门之外四族召之无所徃其徒曰助陈鲍乎曰何善焉助栾高乎曰庸愈乎然则归乎曰君伐焉归公召之而后入公卜使王黑以灵姑銔率吉请断三尺焉而用之五月庚辰战于稷栾高败又败诸庄国人追之又败诸鹿门栾施高彊来奔陈鲍分其室晏子谓桓子必致诸公让徳之主也让之谓懿徳凡有血气皆有争心故利不可彊思义为愈义利之本也蕰利生孽姑使无蕰乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙捷而皆益其禄凡公子公孙之无禄者私分之邑国之贫约孤寡者私与之粟曰诗云陈锡载周能施也桓公是以霸公与桓子莒之旁邑辞穆孟姬为之请高唐陈氏始大　昭子至自晋大夫皆见高彊见而退昭子语诸大夫曰为人子不可不愼也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不愼也丧夫人之力弃徳旷宗以及其身不亦害乎诗曰不自我先不自我后其是之谓乎　二十六年齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也己公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之【补逸】晏子景公饮酒田桓子侍望见晏子而复于公曰请浮晏子公曰何故也无宇对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺晏子坐酌者奉觞进之曰君命浮子晏子曰何故也田桓子曰君赐之卿位以尊其身宠之百万以富其家羣臣之爵莫尊于子禄莫重于子今子衣缁布之衣麋鹿之裘栈轸之车而驾驽马以朝是则隠君之赐也故浮子晏子避席曰请饮而后辞乎其辞而后饮乎公曰辞然后饮晏子曰君之赐卿位以尊其身婴非敢为显受也为行君令也宠以百万以富其家婴非敢为富受也为通君赐也臣闻古之贤君有受厚赐而不顾其困族则过之临事守职不胜其任则过之君之内臣之父兄若有离散在于野鄙此臣之罪也君之内臣之所职若有播越在于四方此臣之罪也兵革之不完战车之不修此臣之罪也若夫敝车驽马以朝意者非臣之罪乎且臣以君之赐父之党无不乗车者母之党无不足于衣食者妻之党无冻馁者国之闲士待臣而后举火者数百家如此者为彰君赐乎为隠君赐乎公曰善为我浮无宇也
　　史记司马穰苴者田完之苖裔也齐景公时晋伐阿甄而燕侵河上齐师败绩景公患之晏婴乃荐田穰苴曰穰苴虽田氏庶孽然其人文能附众武能威敌愿君试之景公召穰苴与语兵事大説之以为将军将兵扞燕晋之师穰苴曰臣素卑贱君擢之阅伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾徃穰苴既辞与庄贾约曰旦日日中会于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时庄贾乃至穰苴曰何后期为贾谢曰不佞亲戚大夫送之故留穰苴曰将受命之日则忘其家临事约束则忘其亲援枹鼓之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩庄贾惧使人驰报景公请救既徃未及反于是遂斩庄贾以徇三军三军之士皆振栗久之景公遣使者持节赦贾驰入军中穰苴曰将在军君令有所不受问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之左驸马之左骖以狥三军遣使者还报然后行士卒次舍井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之渡水而解于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后归寝既见穰苴尊为大司马田氏日以益尊于齐已而大夫鲍氏高国之属害之譛于景公景公退穰苴苴发病而死
　　【发明】按陈桓子无宇生僖子乞执齐国之政操废立之权者自僖子始穰苴之忠其亦田氏之独出者欤
　　哀公五年齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子闲于忧虞则有疾疢亦姑谋乐何忧于无君公疾使国惠子高昭子立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎
　　【补逸】晏子景公有男五人所使傅之者皆有车百乗者也晏子其一焉公召其傅曰勉之将以而所傅为子及晏子晏子辞曰君命其臣据其肩以尽其力臣敢不勉乎有车之家是一国之权臣也人人以君命命之曰将以而所傅为子此离树别党倾国之道也婴不敢受命愿君图之　淳于人纳女于景公生孺子荼景公爱之诸田谋欲废公子阳生而立荼公以告晏子晏子曰不可夫以贱匹贵国之害也置大立少乱之本也夫阳生而长国人戴之君其勿易夫服位有等故贱不陵贵立子有礼故孽不乱宗愿君教荼以礼而弗陷于邪导之以义而勿湛于利长少行其道宗孽得其伦夫阳生敢毋使荼餍粱肉之味玩金石之声而有患乎废长立少不可以教下尊孽卑宗不可以利所爱长少无等宗孽无别是设贼树奸之本也君其图之古之明君非不知繁乐也以为乐淫则哀非不知立爱也以为义失则忧是故制乐以节立子以道若夫恃防防以事君者不足以责信今君用防人之谋听乱夫之言也废长立少臣恐后人之有因君之过以资其邪废少而立长以成其利者君其图之公不听景公没田氏杀君荼立阳生杀阳生立简公而取齐国
　　六年齐陈乞伪事高国者每朝必骖乗焉所从必言诸大夫曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乗如公战于庄败国人追之国夏奔莒遂及高张晏圉施来奔　八月齐邴意兹来奔　陈僖子使召公子阳生阳生驾而见南郭且于曰尝献马于季孙不入于上乗故又献此请与子乗之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之将盟鲍子醉而徃其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘公使朱毛告于陈子曰防子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳　八年齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐　或譛胡姬于齐侯曰安孺子之党也六月齐侯杀胡姬　秋及齐平九月臧賔如如齐涖盟齐闾丘明来涖盟且逆季姬以归嬖鲍牧又谓羣公子曰使女有马千乗乎公子愬之公谓鲍子或譛子子姑居于潞以察之若有之则分室以行若无之则反子之所出门使以三分之一行半道使以二乗及潞麇之以入遂杀之冬十二月齐人归讙及阐季姬嬖故也　十四年齐
　　简公之在鲁也阚止有宠焉及即位使为政陈成子惮之骤顾诸朝诸御鞅言于公曰陈阚不可并也君其择焉弗听子我夕陈逆杀人逢之遂执以入陈氏方睦使疾而遗之潘沐备酒肉焉飨守囚者醉而杀之而逃子我盟诸陈于陈宗初陈豹欲为子我臣使公孙言己巳有丧而止既而言之曰有陈豹者长而上偻望视事君子必得志欲为子臣吾惮其为人也故缓以告子我曰何害是其在我也使为臣他日与之言政説遂有宠谓之曰我尽逐陈氏而立女若何对曰我逺于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫夏五月壬申成子兄弟四乗如公子我在幄出逆之遂入闭门侍人御之子行杀侍人公与妇人饮酒于檀台成子迁诸寝公执戈将击之太史子余曰非不利也将除害也成子出舍于库闻公犹怒将出曰何所无君子行抽劒曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭闗成子将杀大陆子方陈逆请而免之以公命取车于道及耏众知而东之出雍门陈豹与之车弗受曰逆为余请豹与余车余有私焉事子我而有私于其雠何以见鲁卫之士东郭贾奔卫庚辰陈恒执公于舒州公曰吾早从鞅之言不及此　甲午齐陈恒弑其君壬于舒州
　　【补逸】史记田常成子与监止俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪乎采芑归乎田成子
　　【臣】士竒曰齐之有陈氏也自敬仲之奔始其终据齐权而盗有其国也自桓子之得政始其所以取民之术不过豆区釜钟壶餐噢咻之小智而齐国又擅蒲鱼盐防之饶其民贪利如骛自桓伯以来五公子争立肉骨相残至于惠灵庄景罢民自奉刑政日弛百姓外敝于疆塲内残于刀锯山林之木衡鹿守之泽之萑蒲舟鲛守之薮之薪蒸虞候守之海之盐蛤祈望守之无涓滴之惠以及民陈氏乃得以私恩小腆阴驱而固结之安得不爱之如父母而从之如流水乎且也公族之失职久矣子城子公公孙捷之徒越在草莽桓子皆反之而皆益其禄凡公子公孙之无禄者私分之邑又不贪栾高之赏以示公于是齐之世家大族下逮贫约孤寡无不交口颂徳欢忻歌舞而太公之社已潜移于妫氏不知矣凡三家专鲁六卿分晋其术大抵皆然而其上不悟也王莽之簒汉阴谋狡智亦复类是彼亦自称田氏之后追祖有虞而沙麓之崩史家附会以为巨君之祥又与鳯凰之占适相类陈氏盗国之术眞后先一辙哉然敬仲实贤安羇旅辞上卿之位守礼法断卜夜之饮是能抑情止欲不敢妄觊于非分者后之子孙不亦腼然有愧耶栾高之伐虎门也迹虽不臣未若陈氏之甚栾高胜犹公族也陈氏胜则妫姓矣权其轻重袒有左右而晏大夫端委公门坐观成败栾高奔而陈氏之势益张矣不亦左乎迨陈乞阴贼高国再窜齐之羽翼翦薙殆尽荼及阳生简公之际废置俱出田陈阚止以逺间亲欲与争衡庸有济乎丰丘执而舒州之乱遂作权以利成国随势夺理所必然而左氏歴引懿氏之繇史赵之对先儒疑战国所作非丘明之书岂无见哉





</div>
    <div class="pagination">
<a href="左传纪事本末_page6.html">上一页</a><span>...</span><a href="左传纪事本末_page2.html">2</a><a href="左传纪事本末_page3.html">3</a><a href="左传纪事本末_page4.html">4</a><a href="左传纪事本末_page5.html">5</a><a href="左传纪事本末_page6.html">6</a><span class="current-page">7</span><a href="左传纪事本末_page8.html">8</a><a href="左传纪事本末_page9.html">9</a><a href="左传纪事本末_page10.html">10</a><a href="左传纪事本末_page11.html">11</a><a href="左传纪事本末_page12.html">12</a><span>...</span><a href="左传纪事本末_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
