<!DOCTYPE html>
<html>
 <head>
  <meta charset="utf-8"/>
  <title>
   通鉴纪事本末 - 第 31 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴纪事本末 - 第 31 页/共 48 页
  </h1>
  <div class="content">
   十三年冬十二月己丑吐谷浑王诺曷鉢来朝以宗女为化公主妻之
　　十五年夏四月丁巳果毅都尉席君买帅精兵百二十袭击吐谷浑丞相宣王破之斩其兄弟三人初丞相宣王专国政阴谋袭化公主刧其王诺曷鉢犇吐蕃诺曷鉢闻之轻骑犇鄯善城其臣威信王以兵逆之故君买为之讨诛宣王国人犹惊扰遣戸部尚书唐俭等慰抚之










　　通鉴纪事本末卷二十八下
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷二十九上
　　宋　袁枢　撰
　　页观君臣论治
　　唐髙祖武徳九年秋八月甲子大宗即皇帝位于东宫显徳殿
　　九月己酉上面定勲臣长孙无忌等爵邑命陈叔逹于殿下唱名示之且曰朕叙卿等勲赏或未当冝各自言于是诸将争功纷纭不已淮安王神通曰臣举兵闗西首应义旗今房龄杜如晦等専弄笔刀功居臣上臣窃不服上曰义旗初起叔父虽首唱举兵葢亦自营脱祸及窦建徳吞噬山东叔父全军覆没刘黒闼再合余烬叔父望风犇北龄等运筹帷幄坐安社稷论功行赏固冝居叔父之先叔父国之至亲朕诚无所爱但不可以私恩滥与勲臣同赏耳诸将乃相谓曰陛下至公虽淮安王尚无所私吾侪何敢不安其分遂皆悦服房龄尝言秦府旧人未迁官者皆嗟怨曰吾属奉事左右几何年矣今除官返出前宫齐府人之后上曰王者至公无私故能服天下之心朕与卿辈日所衣食皆取诸民者故设官分职以为民也当择贤才而用之岂以新旧为先后哉必也新而贤旧而不肖安可舍新而取旧乎今不论其言不肖而直言嗟怨岂为政之体乎冬十月甲申民部尚书裴矩奏民遭突厥暴践者请戸给绢一匹上曰朕以诚信御下不欲虚有存恤之名而无其实户有大小岂得雷同给赐乎于是计口为率初上皇欲彊宗室以镇天下故皇再从三从弟及兄弟之子虽童孺皆为王王者数十人上从容问羣臣徧封宗子于天下利乎封徳彛对曰前世唯皇子及兄弟乃为王自余非有大功无为王者上皇敦睦九族大封宗室自两汉以来未有如今之多者爵命既崇多给力役恐非示天下以至公也上曰然朕为天子所以养百姓也岂可劳百姓以养己之宗族乎十一月庚寅降宗室郡王皆为县公惟有功者数人不降丙午上与羣臣论止盗或请重灋以禁之上哂之曰民之所以为盗者由赋防役重官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重灋邪自是数年之后海内升平路不拾遗外户不闭商旅野宿焉上又尝谓侍臣曰君依于国国依于民刻民以奉君犹割肉以充腹腹饱而身毙君富而国亡故人君之患不自外来常由身出夫欲盛则费广费广则赋重赋重则民愁民愁则国危国危则君防矣朕常以此思之故不敢縦欲也十二月己巳益州大都督窦轨奏称獠反请发兵讨之上曰獠依阻山林时出鼠窃乃其常俗牧守茍能抚以恩信自然帅服安可轻动干戈渔猎其民比之禽兽岂为民父母之意邪竟不许　上谓裴寂曰比多上书言事者朕皆粘之屋壁得出入省览每思治道或深夜方寝公辈亦当恪勤职业副朕此意上厉精求治数引魏徴入卧内访以得失徴知无不言上皆欣然嘉纳上遣使防兵封徳彛奏中男虽未十八其躯干壮大者亦可并防上从之敕出魏徴固执以为不可不肯署敕至于数四上怒召而让之曰中男壮大者乃奸民诈妄以避征役取之何害而卿固执至此对曰夫兵在御之得其道不在众多陛下取其壮徤以道御之足以无敌于天下何必多取细弱以増虚数乎且陛下每云吾以诚信御天下欲使臣民皆无欺诈今即位未几失信者数矣上愕然曰朕何为失信对曰陛下初即位下诏云逋负官物悉令蠲免有司以为负秦府国司者非官物徴督如故陛下以秦王升为天子国司之物非官物而何又曰闗中免二年租调闗外给复一年既而继有敕云已役已输者以来年为始散还之后方复更徴百姓固已不能无怪今既徴得物复防为兵何谓来年为始乎又陛下所与共治天下者在于守宰居常简阅咸以委之至于防兵独疑其诈岂所谓以诚信为治乎上悦曰向者朕以卿固执疑卿不逹政事今卿论国家大体诚尽其精要夫号令不信则民不知所从天下何由而治乎朕过深矣乃不防中男赐徴金瓮一上闻景州録事参军张素名召见问以政道对曰隋主好自専庶务不任羣臣羣臣恐惧唯知禀受奉行而已莫之敢违以一人之智决天下之务借使得失相半乖谬已多下谀上蔽不亡何待陛下诚能谨择羣臣而分任以事髙拱穆清而考其成败以施刑赏何忧不治又臣观隋末乱离其欲争天下者不过十余人而已其余皆保乡党全妻子以待有道而归之耳乃知百姓好乱者亦鲜但人主不能安之耳上善其言擢为侍御史前幽州记室直中书省张蕴古上大寳箴其略曰圣人受命拯溺亨屯故以一人治天下不以天下奉一人又曰壮九重于内所居不过容膝彼昬不知瑶其台而琼其室罗八珍于前所食不过适口惟狂罔念丘其糟而池其酒又曰勿没没而闇勿察察而眀虽冕旒蔽目而视于未形虽黈纩塞耳而听于无声上嘉之赐以束帛除大理丞上召傅奕赐之食谓曰汝前所奏几为吾祸然凡有天变卿宜尽言皆如此勿以前事为惩也上尝谓奕曰佛之为教妙可师卿何独不悟其理对曰佛乃胡中桀黠诳耀彼土中国邪僻之人取庄老谈辅以妖幻之语用欺愚俗无益于民有害于国臣非不悟鄙不学也上颇然之上患吏多受赇宻使左右试赂之有司门令史受绢一匹上欲杀之民部尚书裴矩諌曰为吏受赂罪诚当死但陛下使人遗之而受乃陷人于灋也恐非所谓道之以徳齐之以礼上悦召文武五品以上告之曰裴矩能当官力争不为面従傥每事皆然何忧不治　臣光曰古人有言君眀臣直裴矩佞于隋而忠于唐非其性之有变也君恶闻其过则忠化为佞君乐闻直言则佞化为忠是知君者表也臣者景也表动则景随矣
　　太宗贞观元年春正月丁亥上宴羣臣奏秦王破陈乐上曰朕昔受委専征民间遂有此曲虽非文徳之雍容然功业由兹而成不敢忘本封徳曰陛下以神武平海内岂文徳之足比上曰戡乱以武守成以文文武之用各随其时卿谓文不及武斯言过矣徳彛顿首谢上以兵部郎中戴胄忠清公直擢为大理少卿上以选人多诈冐资防敕令自首不首者死未几有诈冒事觉者上欲杀之胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之而既知其不可复断之以法此乃忍小忿而存大信也上曰卿能执法朕复何忧胄前后犯顔执法言如涌泉上皆从之天下无寃狱　上令封徳彛举贤乆无所举上诘之对曰非不尽心但于今未有竒才耳上曰君子用人如器各取所长古之致治者岂借才于异代乎正患已不能知安可诬一世之人徳彛慙而退御史大夫杜淹奏诸司文案恐有稽失请令御史就司检校上以问封徳彛对曰设官分职各有所司果有愆违御史自应纠举若徧厯诸司搜擿疵纇大为烦碎淹黙然上问淹何故不复论执对曰天下之务当尽至公善则从之徳彛所言真得大体臣诚心服不敢遂非上悦曰公等各能如是朕复何忧右骁卫大将军长孙顺徳受人餽绢事觉上曰顺徳果能有益国家朕与之共有府库耳何至贪冒如是乎犹惜其有功不之罪但于殿庭赐绢数十匹大理少卿胡演曰顺徳枉法受财罪不可赦柰何复赐之绢上曰彼有人性得绢之辱甚于受刑如不知愧一禽兽耳杀之何益
　　闰三月壬申上谓太子少师萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰本心不直则脉理皆邪弓虽劲而发矢不直朕始寤向者辨之未精也朕以弓矢定四方识之犹未能尽况天下之务其能徧知乎乃命京官五品以上更宿中书内省数延见问以民间疾苦及政事得失夏五月有上书请去佞臣者上问佞臣为谁对曰臣居草泽不能的知其人愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿防虽善朕不取也　　六月戊申上与侍臣论周秦修短萧瑀对曰纣为不道武王征之周及六国无罪始皇灭之得天下虽同人心则异上曰公知其一未知其二周得天下増修仁义秦得天下益尚诈力此修短之所以殊也葢取之或可以逆得而守之不可以不顺故也瑀谢不及上问公卿以享国乆长之防萧瑀言三代封建而乆长秦孤立而速亡上以为然于是始有封建之议
　　秋九月辛酉中书令宇文士及罢为殿中监御史大夫杜淹叅豫朝政它官叅豫政事自此始淹荐刑部员外郎邸懐道上问其行能对曰炀帝将幸江都召百官问行留之计懐道为吏部主事独言不可臣亲见之上曰卿称懐道为是何为自不正諌对曰臣尔日不居重任又知谏不从徒死无益上曰卿知炀帝不可谏何为立其朝既立其朝何为不谏卿仕隋容可云位卑后仕王世充尊显矣何得亦不諌对曰臣于世充非不諌但不从耳上曰世充若贤而纳諌不应亡国若暴而拒諌卿何得免祸淹不能对上曰今日可谓尊任矣可以諌未对曰愿尽死上笑
　　冬十二月或告右丞魏徴私其亲戚上使御史大夫温彦慱按之无状彦慱言于上曰徴不存形迹逺避嫌疑心虽无私亦有可责上令彦慱让徴且曰自今冝存形迹它日徴入见言于上曰臣闻君臣同体冝相与尽诚若上下但存形迹则国之兴防尚未可知臣不敢奉诏上瞿然曰吾已悔之徴再拜曰臣幸得奉事陛下愿使臣为良臣勿为忠臣上曰忠良有以异乎对曰稷契臯陶君臣协心俱享尊荣所谓良臣龙逄比干面折廷争身诛国亡所谓忠臣上悦赐绢五百匹上神采英毅羣臣进见者皆失举措上知之毎见人奏事必假以辞色冀闻规諌尝谓公卿曰人欲自见其形必资眀镜君欲自知其过必待忠臣茍其君愎諌自贤其臣阿谀顺防君既失国臣岂能独全如虞世基等谄事炀帝以保富贵炀帝既弑世基等亦诛公辈冝用此为戒事有得失无惜尽言或上言秦府旧兵冝尽除武职追入宿卫上谓之曰朕以天下为家惟贤是与岂旧兵之外皆可无信者乎汝之此意非所以广朕徳于天下也上谓公卿曰昔禹凿山治水而民无谤讟者与人同利故也秦始皇营宫室而民怨叛者病人以利己故也夫靡丽珍竒固人之所欲若縦之不已则危亡立至朕欲营一殿材用已具鉴秦而止三公以下宜体朕此意由是二十年间风俗素朴衣无锦绣公私富给上谓黄门侍郎王珪曰国家本置中书门下以相检察中书诏敕或有差失则门下当行駮正人心所见互有不同茍论难徃来务求至当舍已从人亦复何伤比来或防已之短遂成怨隙或茍避私怨知非不正顺一人之顔情为兆民之深患此乃亡国之政也炀帝之世内外庶官务相顺从当是之时皆自谓有智祸不及身及天下大乱国家两亡虽其间万一有得免者亦为时论所贬终古不磨卿曹各当徇公忘私勿雷同也上谓侍臣曰吾闻西域贾胡得美珠剖身以藏之有诸侍臣曰有之上曰人皆知笑彼之爱珠而不爱其身也吏受赇扺法与帝王徇奢欲而亡国者何以异于彼胡之可笑邪魏徴曰昔鲁哀公谓孔子曰人有好忘者徙宅而忘其妻孔子曰又有甚者桀纣乃忘其身亦犹是也上曰然朕与公辈冝戮力相辅庶免为人所笑也　鄃令裴仁轨私役门夫上怒欲斩之殿中侍御史长安李干祐諌曰法者陛下所与天下共也非陛下所独有也今仁轨坐轻罪而扺极刑臣恐人无所措手足上悦免仁轨死以干祐为侍御史上尝语及闗中山东人意有同异殿中侍御史义丰张行成跪奏曰天子以四海为家不当有东西之异恐示人以隘上善其言厚赐之自是毎有大政常使预议二年春正月上问魏徴曰人主何为而眀何为而暗对曰兼听则眀偏信则暗昔尧清问下民故有苖之恶得以上闻舜眀四目逹四聦故共鲧鱹兠不能蔽也秦二世偏信赵髙以成望夷之祸梁武帝偏信朱异以取台城之辱隋炀帝偏信虞世基以致彭城閤之变是故人君兼听广纳则贵臣不得壅蔽而下情得以上通也上曰善上谓黄门侍郎王珪曰开皇十四年大旱隋文帝不许赈给而令百姓就食山东比至末年天下储积可供五十年炀帝恃其富饶侈心无厌卒亡天下但使仓庾之积足以备凶年其余何用哉二月上谓侍臣曰人言天子至尊无所畏惮朕则不然上畏皇天之监临下惮羣臣之瞻仰兢兢业业犹恐不合天意未副人望魏徴曰此诚致治之要愿陛下慎终如始则善矣上谓房龄等曰为政莫若至公昔诸葛亮窜廖立李严于南夷亮卒而立严皆悲泣有死者非至公能如是乎又髙频为隋相公平识治体隋之兴亡系频之存没朕既慕前世之明君卿等不可不法前世之贤相也
　　夏四月太常少卿祖孝孙以为梁陈之音多吴楚周齐之音多胡夷于是斟酌南北考以古声作唐雅乐凡八十四调三十一曲十二和诏协律郎张文收与孝孙同修定六月乙酉孝孙等奏新乐上曰礼乐者葢圣人縁物以设教耳治之隆替岂由于此御史大夫杜淹曰齐之将亡作伴侣曲陈之将亡作玉树后庭花其声哀思行路闻之皆悲泣何得言治之隆替不在乐也上曰不然夫乐能感人故乐者闻之则喜忧者闻之则悲悲喜在人心非由乐也将亡之政民必愁苦故闻乐而悲耳今二曲俱存朕为公奏之公岂悲乎右丞魏徴曰古人称礼云礼云玉帛云乎哉乐云乐云钟皷云乎哉乐诚在人和不在声音也
　　臣光曰臣闻垂能目制方圆心度曲直然不能以教人其所以教人者必规矩而已矣圣人不勉而中不思而得然不能以授人其所以授人者必礼乐而已矣礼者圣人之所履也乐者圣人之所乐也圣人履中正而乐和平又思与四海共之百世传之于是乎作礼乐焉故工人执垂之规矩而施之器是亦垂之功已王者执五帝三王之礼乐而施之世是亦五帝三王之治已五帝三王其违世已乆后之人见其礼知其所履闻其乐知其所乐炳然若犹存于世焉此非礼乐之功邪夫礼乐有本有末中和者本也容声者末也二者不可偏废先王守礼乐之本未尝须臾去于心行礼乐之文未尝须臾逺于身兴于闺门着于朝廷被于乡遂比邻逹于诸侯流于四海自祭祀军旅至于饮食起居未尝不在礼乐之中如此数十百年然后治化周浃凤凰来仪也茍无其本而徒有其末一日行之而百日舍之求以移风易俗诚亦难矣是以汉武帝置协律歌天瑞非不美也不能免哀痛之诏王莽建羲和考律吕非不精也而不能救渐台之祸晋武帝制笛尺调金石非不祥也不能弭平阳之灾梁武帝立四器调八音非不察也不能免台城之辱然则虽韶夏濩武之音具存于世茍其徳不足以称之曾不能化一夫况四海乎是犹执垂之规矩而无工与材坐而待器之成终不可得也况齐陈淫昬之主亡国之音蹔奏于庭乌能变一世之哀乐乎而太宗遽云治之隆替不由于乐何发言之易而果于非圣人也如此夫礼非威仪之谓也然无威仪则礼不可得而行矣乐非声音之谓也然无声音则乐不可得而见矣譬诸山取其一土一石而谓之山则不可然土石皆去山于何在哉故曰无本不立无文不行柰何以齐陈之音不验于今世而谓乐无益于治乱何异睹拳石而轻防山乎必若所言则是五帝三王之乐皆妄也君子于其所不知葢阙如也惜哉
　　六月戊子上谓侍臣曰朕观隋炀帝集文辞奥慱亦知是尧舜而非桀纣然行事何其反也魏徴对曰人君虽圣哲犹当虚己以受人故智者献其谋勇者竭其力炀帝恃其俊才骄矜自用故口诵尧舜之言而身为桀纣之行曽不自知以至覆亡也上曰前事不逺吾属之师也畿内有蝗辛卯上入苑中见蝗掇数枚祝之曰民以谷为命而汝食之寜食吾之肺肠举手欲吞之左右諌曰恶物或成疾上曰朕为民受灾何疾之避遂吞之是嵗蝗不为灾上曰朕每临朝欲发一言未尝不三思恐为民害是以不多言给事中知起居事杜正伦曰臣职在记言陛下之言失臣必书之岂徒有害于今亦恐贻讥于后上悦赐绢二百段上曰梁武帝君臣惟谈苦空侯景之乱百官不能乗马元帝为周师所围犹讲老子百官戎服以听此深足为戒朕所好者唯尧舜周孔之道以为如鸟有翼如鱼有水失之则死不可暂无耳秋七月上谓侍臣曰古语有之赦者小人之幸君子之不幸一嵗赦善人喑哑夫养稂莠者害嘉谷赦有罪者贼良民故朕即位以来不欲数赦恐小人恃之轻犯宪章故也
　　九月上曰比见羣臣屡上表贺祥瑞夫家给人足而无瑞不害为尧舜百姓愁怨而多瑞不害为桀纣后魏之世吏焚连理木煮白雉而食之岂足为至治乎丁未诏自今大瑞听表闻自外诸瑞申所司而已尝有白鹊构巢于寝殿槐上合欢如腰鼔左右称贺上曰我常笑隋炀帝好祥瑞瑞在得贤此何足贺命毁其巢纵鹊于野外　上问王珪曰近世为国者益不及前古何也对曰汉世尚儒术宰相多用经术士故风俗淳厚近世重文轻儒参以法律此治化之所以益衰也上然之
　　冬十二月壬午以黄门侍郎王珪为守侍中上尝闲居与珪语有美人侍侧上指示珪曰此庐江王瑗之姬也瑗杀其夫而纳之珪避席曰陛下以庐江纳之为是邪非邪上曰杀人而取其妻何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也上悦即出之还其亲族上使太常少卿祖孝孙教宫人音乐不称防上责之温彦慱王珪諌曰孝孙雅士今乃使之教宫人又从而谴之臣窃以为不可上怒曰朕寘卿等于腹心当竭忠直以事我乃附下罔上为孝孙游説邪彦慱拜谢珪不拜曰陛下责臣以忠直今臣所言岂私曲邪此乃陛下负臣非臣负陛下上黙然而罢眀日上谓房龄曰自古帝王纳諌诚难朕昨责温彦慱王珪至今悔之公等勿为此不尽言也上曰为朕养民者唯在都督刺史朕常疏其名于屏风坐卧观之得其在官善恶之迹皆注于名下以备黜陟县令尤为亲民不可不择乃命五品以上各举堪为县令者以名闻上曰比有奴告其主反者此事夫谋反不能独为必与人共之何患不发何必使奴告邪自今有奴告主者皆勿受仍斩之
　　三年春二月戊寅以房龄为左仆射杜如晦为右仆射以尚书右丞魏徴守秘书监参预朝政　　三月丁巳上谓房龄杜如晦曰公为仆射当广求贤人随才授任此宰相之职也比闻聴受辞讼日不暇给安能助朕求贤乎因敕尚书细务属左右丞唯大事应奏者乃闗仆射龄眀逹吏事辅以文学夙夜尽心恐一物失所用法寛平闻人有善若已有之不以求备取人不以己长格物与如晦引拔士类常如不及至于台阁规模皆二人所定上每与龄谋事必曰非如晦不能决及如晦至卒用龄之防葢龄善谋如晦能断故也二人深相得同心徇国故唐世称贤相者推房杜焉龄虽防宠待或以事被谴辄累日诣朝堂稽颡请罪恐惧若无所容龄监修国史上语之曰比见汉书载子虚上林赋浮华无用其上书论事词理切直者朕从与不从皆当载之　夏四月乙亥上皇徙居义宫更名大安宫甲午上始御太极殿谓侍臣曰中书门下机要之司诏敕有不便者皆应论执比来唯睹顺从不闻违异若但行文书则谁不可为何必择才也房龄等皆顿首谢故事凡军国大事则中书舍人各执所见杂署其名谓之五花判事中书侍郎中书令省审之给事中黄门侍郎駮正之上始申眀旧制由是鲜有败事
　　冬十二月乙酉上问给事中孔颖逹曰论语以能问于不能以多问于寡有若无实若虚何谓也颖逹具释其义以对且曰非独匹夫如是帝王亦然帝王内蕴神眀外当黙故易称以防养正以眀夷莅众若位居尊极燿聦眀以才陵人餙非拒諌则下情不通取亡之道也上深善其言　房龄王珪掌内外官考治书侍御史万年权万纪奏其不平上命侯君集推之魏徴諌曰龄珪皆朝廷旧臣素以忠直为陛下所委所考既多其间能无一二人不当察其情终非阿私若推得其事则皆不可信岂得复当重任且万纪比来恒在考堂曽无駮正及身不得考乃始陈论此正欲激陛下之怒非竭诚徇国也使推之得实未足禆益朝廷若其本虚徒失陛下委任大臣之意臣所爱者治体非茍私二臣上乃释不问
　　四年春二月甲寅以御史大夫温彦慱为中书令守侍中王珪为侍中守戸部尚书戴冑为户部尚书参预朝政太常少卿萧瑀为御史大夫与宰臣参议朝政三月甲申蔡成公杜如晦薨
　　夏六月乙邜发卒修洛阳宫以备廵幸给事中张素上书諌以为洛阳未有廵幸之期而预修宫室非今日之急务昔汉髙祖纳娄敬之説自洛阳迁长安岂非洛阳之地不及闗中之形胜邪景帝用晁错之言而七国构祸陛下今处突厥于中国突厥之亲何如七国岂得不先为忧而宫室可遽兴乗舆可轻动哉臣见隋氏初营宫室近山无大木皆致之逺方二千人曳一柱以木为轮则戞摩火出乃铸鐡为毂行一二里鐡毂輙破别使数百人赍鐡毂随而易之尽日不过行二三十里计一柱之费已用数十万功则其余可知矣陛下初平洛阳凡隋氏宫室之宏侈者皆令毁之曽未十年复加营缮何前日恶之而今日效之也且以今日财力何如隋世陛下役疮痍之人袭亡隋之恐又甚于炀帝矣上谓素曰卿谓我不如炀帝何如桀纣对曰若此役不息亦同归于乱耳上叹曰吾思之不熟乃至于是顾谓房龄曰朕以洛阳土中朝贡道均意欲便民故使营之今素所言诚有理冝即为之罢役后日或以事至洛阳虽露居亦无伤也仍赐素防二百匹　　秋七月乙丑上问房龄萧瑀曰隋文帝何如主也对曰文帝勤于为治每临朝或至日昃五品已上引坐论事卫士传飱而食虽性非仁厚亦励精之主也上曰公得其一未知其二文帝不眀而喜察不眀则照有不通喜察则多疑于物事皆自决不任羣臣天下至广一日万几虽复劳神苦形岂能一一中理羣臣既知主意唯取决受成虽有愆违莫敢諌争此所以二世而亡也朕则不然择天下贤才寘之百官使思天下之事闗由宰相审熟便安然后奏闻有功则赏有罪则刑谁敢不竭心力以修职业何忧天下之不治乎因敕百司自今诏敕行下有未便者皆应执奏毋得阿从不尽己意　　冬十二月诸宰相侍宴上谓王珪曰卿识鉴精通复善谈论龄以下卿冝悉加品藻且自谓与数子何如对曰孜孜奉国知无不为臣不如龄才兼文武出将入相臣不如李靖敷奏详眀出纳惟允臣不如温彦博处繁治剧众务毕举臣不如戴胄耻君不及尧舜以諌争为己任臣不如魏徴至于激浊掦清嫉恶好善臣于数子亦有微长上深以为然众亦服其确论上之初即位也尝与羣臣语及教化上曰今承大乱之后恐斯民未易化也魏徴对曰不然久安之民骄佚骄佚则难教经乱之民愁苦愁苦则易化譬犹饥者易为食渇者易为饮也上深然之封徳彛非之曰三代以还人渐浇讹故秦任法律汉杂霸道葢欲化而不能岂能之而不欲邪魏徴书生未识时务若信其虚论必败国家徴曰五帝三王不易民而化昔黄帝征蚩尤颛顼诛九黎汤放桀武王代纣皆能身致太平岂非承大乱之后邪若谓古人淳朴渐至浇讹则至于今日当悉化为鬼魅矣主安得而治之上卒从徴言元年闗中饥米斗直绢一匹二年天下蝗三年大水上勤而抚之民虽东西就食未尝嗟怨是嵗天下大稔流散者咸归乡里米斗不过三四钱终嵗断死刑才二十九人东至于海南及五岭皆外户不闭行旅不赍粮取给于道路焉上谓长孙无忌曰贞观之初上书者皆云人主当独运威权不可委之臣下又云冝震耀威武征讨四夷唯魏徴劝朕偃武修文中国既安四夷自服朕用其言今颉利成擒其酋长并带刀宿卫部落皆袭衣冠徴之力也但恨不使封徳彛见之耳徴再拜谢曰突厥破灭海内康寜皆陛下威徳臣何力焉上曰朕能任公公能称所任则其功岂独在朕乎房龄奏阅府库甲兵逺胜隋世上曰甲兵武备诚不可阙然炀帝甲兵岂不足邪卒亡天下若公等尽力使百姓乆安此乃朕之甲兵也
　　五年秋九月上修仁寿宫更命曰九成宫又将修洛阳宫民部尚书戴胄表諌以乱离甫尔百姓雕弊帑藏空虚若营造不已公私劳费殆不能堪上嘉之曰戴胄于我非亲但以忠直体国知无不言故以官爵酬之耳乆之竟命将作大匠窦璡修洛阳宫璡凿池筑山雕餙华靡上怒遽命毁之免璡官　　初上令羣臣议封建魏徴议以为若封建诸侯则卿大夫咸资俸禄必致厚敛又京畿赋税不多所资畿外若尽以封国邑经费顿阙又燕秦赵代俱带外夷若有警急追兵内地难以犇赴礼部侍郎李百药以为运祚修短定命自天尧舜大圣守之而不能固汉魏微贱拒之而不能却今使勲戚子孙皆有民有社易世之后将骄淫自恣攻战相残害民尤深不若守令之迭居也中书侍郎顔师古以为不若分王宗子勿令过大间以州县杂错而居互相维持使各守其境协力同心足扶京室为置官寮皆省司选用法令之外不得擅作威刑朝贡礼仪具为条式一定此制万代无虞十一月丙辰诏皇家宗室及勲贤之臣宜令作镇藩部贻厥子孙非有大故无或黜免所司眀为条例定等级以闻
　　冬十二月上谓侍臣曰朕以死刑至重故令三覆奏葢欲思之详熟故也而有司须臾之间三覆已讫又古刑人君为之彻乐减膳朕庭无常设之乐然常为之不啖酒肉但未有着令又百司断狱唯据律文虽情在可矜而不敢违法其间岂能尽无寃乎丁亥制决死囚者二日中五覆奏下诸州者三覆奏行刑之日尚食勿进酒肉内教坊及太常不举乐皆令门下覆视有据法当死而情可矜者録状以闻由是全活甚众其五覆奏者以决前一二日至决日又三覆奏惟犯恶逆者一覆奏而已
　　上谓执政曰朕常恐因喜怒妄行赏罚故欲公等极諌公等亦冝受人諌不可以己之所欲恶人违之茍自不能受諌安能諌人
　　康国求内附上曰前代帝王好招来絶域以求服逺之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受谓侍臣曰治国如治病病虽愈尤冝将防傥遽自放縦病复作则不可救矣今中国幸安四夷俱服诚自古所希然朕日慎一日唯惧不终故欲数闻卿辈諌争也魏徴曰内外治安臣不以为喜唯喜陛下居安思危耳上尝与侍臣论狱魏徴曰炀帝时尝有盗发帝令于士澄捕之少涉疑似皆拷讯取服凡二千余人帝悉令斩之大理丞张元济怪其多试寻其状内五人尝为盗余皆平民竟不敢执奏尽杀之上曰此岂唯炀帝无道其臣亦不尽忠君臣如此何得不亡公等宜戒之
　　六年春正月文武官请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇邪且事天扫地而祭何必登泰山之巅封数尺之土然后可以展其诚敬乎羣臣犹请之不已上亦欲从之魏徴独以为不可上曰公不欲朕封禅者以功未髙邪曰髙矣徳未厚邪曰厚矣中国未安邪曰安矣四夷未服邪曰服矣年谷未丰邪曰丰矣符瑞未至邪曰至矣然则何为不可封禅对曰陛下虽有此六者然承隋末大乱之后户口未复仓廪尚虚而车驾东巡千乗万骑其供顿劳费未易任也且陛下封禅则万国咸集逺夷君长皆当扈从今自伊洛以东至于海岱烟火尚希灌莽极目此乃引戎入腹中示之以虚弱也况赏赉不赀未厌逺人之望给复连年不偿百姓之劳崇虚名而受实害陛下将焉用之防河南北数州大水事遂寝
　　三月长乐公主将出降上以公主皇后所生特爱之敕有司资送倍于永嘉长公主魏徴諌曰昔汉眀帝欲封皇子曰我子岂得与先帝子比皆令半楚淮阳今资送公主倍于长主得无异于眀帝之意乎上然其言入告皇后后叹曰妾亟闻陛下称重魏徴不知其故今观其引礼义以抑人主之情乃知真社稷之臣也妾与陛下结髪为夫妇曲承恩礼每言必先候顔色不敢轻犯威严况以人臣之疎逺乃能抗言如是陛下不可不从也因请遣中使赍钱四百缗绢四百匹以赐徴且语之曰闻公正直乃今见之故以相赏公冝常秉此心勿转移也上尝罢朝怒曰防须杀此田舍翁后问为谁上曰魏徴每廷辱我后退具朝服立于庭上惊问其故后曰妾闻主眀臣直今魏徴直由陛下之眀故也妾敢不贺上乃悦
　　秋七月辛未宴三品以上于丹霄殿上从容言曰中外乂安皆公卿之力然隋炀帝威加夷夏颉利跨有北荒统叶防雄据西域今皆覆亡此乃朕与公等所亲见勿矜彊盛以自满也
　　闰月乙邜上宴近臣于丹霄殿长孙无忌曰王珪魏徴昔为仇讐不谓今日得同此宴上曰徴珪尽心所事故我用之然徴每諌我不从我与之言辄不应何也魏徴对曰臣以事为不可故諌若陛下不从而臣应之则事遂施行故不敢应上曰且应而复諌庸何伤对曰昔舜戒羣臣尔无面从退有后言臣心知其非而口应陛下乃面从也岂稷契事舜之意邪上大笑曰人言魏徴举止疎慢我视之更觉娬媚正为此耳徴起拜谢曰陛下开臣使言故臣得尽其愚若陛下拒而不受臣何敢数犯顔色乎
　　戊辰秘书少监虞世南上圣徳论上赐手诏称卿论太髙朕何敢拟上古但比近世差胜耳然卿适覩其始未知其终若朕能慎终如始则此论可传如或不然恐徒使后世笑卿也
　　冬十二月癸丑帝与侍臣论安危之本中书令温彦博曰伏愿陛下常如贞观初则善矣帝曰朕比来怠于为政乎魏徴曰贞观之初陛下志在节俭求諌不倦比来营缮微多諌者颇有忤防此其所以异耳帝拊掌大笑曰诚有是事　　上谓侍臣曰朕比来决事或不能皆如律令公辈以为事小不复执奏夫事无不由小以致大此乃危亡之端也昔闗龙逄忠諌而死朕毎痛之炀帝骄暴而亡公辈所亲见也公辈常冝为朕思炀帝之亡朕常为公辈念闗龙逄之死何患君臣不相保乎上谓魏徴曰为官择人不可造次用一君子则君子皆至用一小人则小人竞进矣对曰然天下未定则専取其才不考其行防乱既平则非才行兼备不可用也七年冬十二月上问魏徴曰羣臣上书可采及召对多失次何也对曰臣观百司奏常事数日思之及至上前三分不能道一况諌者怫意触忌非陛下借之辞色岂敢尽其情哉上由是接羣臣辞色愈温尝曰炀帝多猜忌临朝对羣臣多不语朕则不然与羣臣相亲如一体耳
　　八年冬十二月中牟丞皇甫徳参上言修洛阳宫劳人收地租厚敛俗好髙髻葢宫中所化上怒谓房龄等曰徳参欲国家不役一人不收斗租宫人皆无髪乃可其意邪欲治其谤讪之罪魏徴諌曰贾谊当汉文帝时上书云可为痛哭者一可为流涕者二自古上书不激切不能动人主之心所谓狂夫之言圣人择焉唯陛下裁察上曰朕罪斯人则谁复敢言乃赐绢二十匹他日徴奏言陛下近日不好直言虽勉强含容非曩时之豁如上乃更加优赐拜监察御史
　　九年春三月上谓魏徴曰齐后主周大元皆重敛百姓厚自奉养力竭而亡譬如馋人自噉其肉肉尽而毙何其愚也然二主孰为优劣对曰齐后主懦弱政出多门周天元骄暴威福在己虽同为亡国齐主尤劣也十年秋八月丙子上谓羣臣曰朕开直言之路以利国也而比来封事者多讦人细事自今复有为是者朕当以防人罪之
　　冬十二月魏王防有宠于上或言三品以上多轻魏王上怒引三品以上作色让之曰隋文帝时一品以下皆为诸王所顿踬彼岂非天子儿邪朕但不听诸子纵横耳闻三品以上皆轻之我若縦之岂不能折辱公辈乎房龄等皆惶惧流汗拜谢魏徴独正色曰臣窃计当今羣臣必无敢轻魏王者在礼臣子一也春秋王人虽微序于诸侯之上三品以上皆公卿陛下所尊礼若纪纲大坏固所不论圣明在上魏王必无顿辱羣臣之理隋文帝骄其诸子使多行无礼卒皆夷灭又足法乎上悦曰理到之语不得不服朕以私爱忘公义向者之忿自谓不疑及闻徴言方知理屈人主发言何得容易乎上曰法令不可数变数变则烦官长不能尽记又前后差违吏得以为奸自今变法皆冝详慎而行之　　治书侍御史权万纪上言宣饶二州银大发采之嵗可得数百万缗上曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退一不肖而専言税银之利昔尧舜抵璧于山投珠于谷汉之桓灵乃聚钱为私藏卿欲以桓灵俟我邪是日黜万纪使还家
　　十一年春正月上作飞山宫庚子特进魏徴上疏以为炀帝恃其富彊不虞后患穷奢极欲使百姓困穷以至身死人手社稷为墟陛下拨乱反正冝惩隋之所以失我之所以得撤其峻宇安于卑宫若因基而増广袭旧而加餙此则以乱易乱殃咎必至难得易失可不念哉上尝问大理卿刘徳威曰近日刑网稍宻何也对曰此在主上不在羣臣人主好寛则寛好急则急律文失入减三等失出减五等今失入无辜失出更获大罪是以吏各自免竞就深文非有教使之然畏罪故耳陛下傥一断以律则此风立变矣上悦从之由是断狱平允二月上至显仁宫官吏以阙储偫有被谴者魏徴諌曰陛下以储偫谴官吏臣恐承风相扇异日民不聊生殆非行幸之本意也昔炀帝讽郡县献食视其丰俭以为赏罚故海内叛之此陛下所亲见柰何欲效之乎上惊曰非公不闻此言因谓长孙无忌等曰朕昔过此买饭而食僦舍而宿今供顿如此岂得犹嫌不足乎　　三月庚子上宴洛阳宫西泛积翠池顾谓侍臣曰炀帝作此宫苑结怨于民今悉为我有正由宇文述虞世基裴蕴之徒内为谄谀外蔽聦眀故也可不戒哉
　　夏四月己邜魏徴上疏以为人主善始者多克终者寡岂取之易而守之难乎葢以殷忧则竭诚以尽下安逸则骄恣而轻物尽下则胡越同心轻物则六亲离徳虽震之以威怒亦皆貌从而心不服故也人主诚能见可欲则思知足将兴缮则思知止处髙危则思谦降临满盈则思挹损遇逸乐则思撙节在宴安则思后患防拥蔽则思延纳疾防邪则思正己行爵赏则思因喜而僣施刑罚则思因怒而滥兼是十思而选贤任能固可以无为而治又何必劳神苦体以代百司之任哉　　五月壬申魏徴上疏以为陛下欲善之志不及于昔时闻过必改少亏于曩日谴罚积多威怒微厉乃知贵不期骄富不期侈非虚言也且以隋之府库仓廪户口甲兵之盛考之今日安得拟伦然隋以富彊动之而危我以寡弱静之而安安危之理皎然在目昔隋之未乱也自谓必无乱其未亡也自谓必无亡故赋役无穷征伐不息以至祸将及身而尚未之寤也夫鉴形莫如止水鉴败莫如亡国伏愿取鉴于隋去奢从约亲忠逺佞以当今之无事行畴昔之恭俭则尽善尽美固无得而称焉夫取之实难守之甚易陛下能得其所难岂不能保其所易乎　　秋七月魏徴上疏以为文子曰同言而信信在言前同令而行诚在令外自王道休眀十有余年然而徳化未洽者由待下之情未尽诚信故也今立政致治必委之君子事有得失或访之小人其待君子也敬而疎遇小人也轻而狎狎则言无不尽疎则情不上通夫中智之人岂无小慧然才非经国虑不及逺虽竭力尽诚犹未免有败况内懐奸宄其祸岂不深乎夫虽君子不能无小过茍不害于正道斯可略矣既谓之君子而复疑其不信何异立直木而疑其影之曲乎陛下诚能慎选君子以礼信用之何忧不治不然危亡之期未可保也土赐手诏褒美曰昔晋武帝平吴之后志意骄怠何曽位极台司不能直諌乃私语子孙自矜眀志此不忠之大者也得公之諌朕知过矣当置之几案以比韦　　乙未车驾还洛阳诏洛阳宫为水所毁者少加修缮才令可居自外众材给城中坏庐舍者令百官各上封事极言朕过壬寅废眀徳宫及飞山宫之圃院给遭水者八月甲子上谓侍臣曰上封事者皆言朕游猎太频今天下无事武备不可忘朕时与左右猎于后苑无一事烦民夫亦何伤魏徴曰先王惟恐不闻其过陛下既使之上封事正得恣其陈述茍其言可取固有益于国若其无取亦无所损上曰公言是也皆劳而遣之侍御史马周上疏以为三代及汉歴年多者八百少者不减四百良以恩结人心人不能忘故也自是以降多者六十年少者才二十余年皆无恩于人本根不固故也陛下当隆禹汤文武之业为子孙立万代之基岂得但持当年而已今之户口不及隋之什一而给役者兄去弟还道路相继陛下虽加恩诏使之裁损然营缮不休民安得息故有司徒行文书曽无事实昔汉之文景恭俭养民武帝承其丰富之资故能穷奢极欲而不至于乱向使髙祖之后即传武帝汉室安得乆存乎又京师及四方所造乗舆器用及诸王妃主服餙议者皆不以为俭夫昧旦丕显后世犹怠陛下少居民间知民疾苦尚复如此况皇太子生长深宫不更外事万嵗之后固圣虑所当忧也臣观自古以来百姓愁怨聚为盗贼其国未有不亡者人主虽欲追改不能复全故当修于可修之时不可悔之于既失之后也葢幽厉尝笑桀纣矣炀帝亦笑周齐矣不可使后之笑今如今之笑炀帝也贞观之初天下饥歉斗米直匹绢而百姓不怨者知陛下忧念不忘故也今比年丰穰匹绢得粟十余斛而百姓怨咨者知陛下不复念之多营不急之务故也自古以来国之兴亡不以畜积多少在于百姓苦乐且以近事騐之隋贮洛口仓而李宻因之东都积布帛而世充资之西京府库亦为国家之用至今未尽夫蓄积固不可无要当人有余力然后収之不可彊敛以资冦敌也夫俭以息人陛下已于贞观之初亲所履行在于今日为之固不难也陛下必欲为乆长之谋不必逺求上古但如贞观之初则天下幸甚陛下宠遇诸王颇有过厚者万代之后不可不深思也且魏武帝爱陈思王及文帝即位囚禁诸王但无缧絏耳然则武帝爱之适所以苦之也又百姓所以治安惟在刺史县令茍选用得人则陛下可以端拱无为今朝廷惟重内官而轻州县之选刺史多用武人或京官不称职始补外任邉逺之处用人更轻所以百姓未安殆由于此疏奏上称善乆之谓侍臣曰刺史朕当自选县令冝诏京官五品已上各举一人　冬十月上猎于洛阳苑有羣豕突出林中上引弓四发殪四豕有豕突前及马镫民部尚书唐俭投马抟之上拔剑斩豕顾笑曰天防长史不见上将击贼邪何惧之甚对曰汉髙祖以马上得之不以马上治之陛下以神武定四方岂复逞雄心于一兽上悦为之罢猎寻加光禄大夫
　　十二年春三月辛亥著作佐郎邓世隆表请集上文章上曰朕之辞令有益于民者史皆书之足为不朽若其无益集之何用梁武帝父子陈后主隋炀帝皆有文集行于世何救于亡为人主患无徳政文章何为遂不许丙子以皇孙生宴五品以上于东宫上曰贞观之前从朕经营天下龄之功也贞观以来绳愆纠缪魏徴之功也皆赐之佩刀上谓徴曰朕政事何如徃年对曰威徳所加比贞观之初则逺矣人悦服则不逮也上曰逺方畏威慕徳故来服若其不逮何以致之对曰陛下徃以未治为忧故徳义日新今以既治为安故不逮上曰今所为犹徃年也何以异对曰陛下贞观之初恐人不諌常导之使言中间悦而从之今则不然虽勉从之犹有难色所以异也上曰其事可闻欤对曰陛下昔欲杀元律师孙伏伽以为法不当死陛下赐以兰陵公主园直百万或云赏太厚陛下云朕即位以来未有諌者故赏之此导之使言也司户栁雄妄诉隋资陛下欲诛之纳戴胄之諌而止是悦而从之也近皇甫徳参上书諌修洛阳宫陛下恚之虽以臣言而罢勉从之也上曰非公不能及此人苦不自知耳
　　秋九月甲寅上问侍臣帝王创业与守成孰难房龄曰草昧之初与羣雄并起角力而后臣之创业难矣魏徴曰自古帝王莫不得之于艰难失之于安逸守成难矣上曰龄与吾共取天下出百死得一生故知创业之难徴与吾共安天下常恐骄奢生于富贵祸乱生于所忽故知守成之难然创业之难既已徃矣守成之难方当与诸公慎之龄等拜曰陛下及此言四海之福也十三年春二月上既诏宗室羣臣袭封刺史左庶子于志寜以为古今事殊恐非乆安之道上疏争之侍御史马周亦上疏以为尧舜之父犹有朱均之子傥有孩童嗣职万一骄愚兆庶被其殃而国家受其败正欲絶之也则子文之治犹在正欲留之也而栾黡之恶已彰与其毒害于见存之百姓则寜使割恩于己亡之一臣眀矣然则向所谓爱之者乃适所以伤之也臣谓宜赋以茅土畴其户邑必有材行随器授官使其人得奉大恩而子孙终其福禄防司空赵州刺史长孙无忌等皆不愿之国上表固让称承恩以来形影相吊若履春冰宗戚忧虞如寘汤火缅惟三代封建葢由力不能制因而利之礼乐节文多非已出两汉罢侯置守蠲除曩深协事冝今因臣等复有变更恐紊圣朝纲纪且后世愚防不肖之嗣或扺冒邦宪自取诛夷更因延世之赏致成絶之祸良可哀愍愿停涣汗之防赐其性命之恩无忌又因子妇长乐公主固请于上且言臣披荆棘事陛下今海内寜一奈何弃之外州与迁徙何异上曰割地以封功臣古今通义意欲公之后嗣辅朕子孙共传永乆而公等乃复发言怨望朕岂彊公等以茅土邪庚子诏停世封刺史　　夏五月旱甲寅诏五品以上上封事魏徴上疏以为陛下志业比贞观之初渐不克终者凡十条其间一条以为顷年以来轻用民力乃云百姓无事则骄逸劳役则易使自古未有因百姓逸而败劳而安者也此恐非兴邦之至言上深加奬叹云已列诸屏障朝夕瞻仰并録付史官仍赐徴黄金十斤廐马二匹
　　冬十一月戊辰尚书左丞刘洎为黄门侍郎叅知政事十四年冬十二月魏徴上疏以为在朝羣臣当枢机之寄者任之虽重信之未笃是以人或自疑心懐茍且陛下寛于大事急于小罪临时责怒未免爱憎夫委大臣以大体责小臣以小事为治之道也今委之以职则重大臣而轻小臣至于有事则信小臣而疑大臣信其所轻疑其所重将求致治其可得乎若任以大官求其细过刀笔之吏顺防承风舞文弄法曲成其罪自陈也则以为心不伏辜不言也则以为所犯皆实进退惟谷莫能自眀则茍求免祸矫伪成俗矣上纳之　　上谓侍臣曰朕虽平定天下其守之甚难魏徴对曰臣闻战胜易守胜难陛下之及此言宗庙社稷之福也　右庶子张素少为刑部令史上尝对朝臣问之曰卿在隋何官对曰县尉又问未为县尉时何官对曰流外又问何曹素耻之出閤殆不能步色如死灰諌议大夫禇遂良上疏以为君能礼其臣乃能尽其力素虽出寒微陛下重其才擢至三品翼賛皇储岂可复对羣臣穷其门户弃宿昔之恩成一朝之耻使之鬰结于懐何以责其仗节死义乎上曰朕亦悔此问卿疏深防我心遂良亮之子也孙伏伽与素在隋皆为令史伏伽或于广坐自陈徃事一无所隠　言事者多请上亲览表奏以防壅蔽上以问魏徴对曰斯人不知大体必使陛下一一亲之岂惟朝堂州县之事亦当亲之矣
　　十五年秋七月丙子上指殿屋谓侍臣曰治天下如建此屋营构既成勿数改移茍易一榱正一瓦践履动摇必有所损若慕竒功变法度不恒其徳劳扰实多冬十二月上问魏徴比来朝臣何殊不论事对曰陛下虚心采纳必有言者凡臣徇国者寡爱身者多彼畏罪故不言耳上曰然人臣闗説忤防动及刑诛与夫蹈汤火冒白刃者亦何异哉是以禹拜昌言良为此也房龄髙士防遇少府少监窦徳素于路问北门近何营缮徳素奏之上怒让龄等曰君但知南牙政事北门小营缮何预君事龄等拜谢魏徴进曰臣不知陛下何以责龄等而龄等亦何所谢龄等为陛下股肱耳目于中外事皆无不应知者使所营为是当助陛下成之为非当请陛下罢之问于有司理则冝然不知何罪而责亦何罪而谢也上甚愧之　上尝临朝谓侍臣曰朕为人主常兼将相之事给事中张行成退而上书以为禹不矜伐而天下莫与之争陛下拨乱反正羣臣诚不足望清光然不必临朝言之以万乗之尊乃与羣臣校功争能臣窃为陛下不取上甚善之
　　十六年夏四月壬子上谓諌议大夫禇遂良曰卿犹知起居注所书可得观乎对曰史官书人君言动备记善恶庶几人君不敢为非未闻自取而观之也上曰朕有不善卿亦记之邪对曰臣职当载笔不敢不记黄门侍郎刘洎曰借使遂良不记天下亦皆记之上曰诚然秋七月戊午以长孙无忌为司徒房龄为司空特进魏徴有疾上手诏问之且言不见数日朕过多矣今欲自徃恐益为劳若有闻见可封状进来徴上言比者弟子陵师奴婢忽主下多轻上皆有为而然渐不可长又言陛下临朝尝以至公为言退而行之未免私僻或畏人知横加威怒欲葢弥彰竞有何益徴宅无堂上命辍小殿之材以构之五日而成仍赐以素屏风素褥几杖等以遂其所尚徴上表谢上手诏称处卿至此葢为黎元与国家岂为一人何事过谢　　冬十一月壬申上曰朕为兆民之主皆欲使之富贵若教以礼义使之少敬长妇敬夫则皆贵矣轻徭薄敛使之皆治生业则皆富矣若家给人足朕虽不听管乐在其中矣髙祖之入闗也隋武勇郎将冯翊党仁将兵二千余人归髙祖于蒲坂从平京城寻除陜州总管大军东讨仁转饷不絶歴南寜戎广州都督仁有才略所至着声迹上甚器之然性贪罢广州为人所讼赃百余万罪当死上谓侍臣曰吾昨见大理五奏诛仁哀其白首就戮方晡食遂命撤案然为之求生理终不可得今欲曲法就公等乞之十二月壬午朔上复召五品已上就太极殿前谓曰法者人君所受于天不可以私而失信今朕私党仁而欲赦之是乱其法上负于天欲席藁于南郊日一进蔬食以谢罪于天三日房龄等皆曰生杀之柄人主所得専也何至自贬责如此上不许羣臣顿首固请于庭自旦至日昃上乃降手诏自称朕有三罪知人不眀一也以私乱法二也善善未赏恶恶未诛三也以公等固諌且依来请于是黜仁为庶人徙钦州　上问侍臣曰自古或君乱而臣治或君治而臣乱二者孰愈魏徴对曰君治则善恶赏罚当臣安得而乱之茍为不治縦暴愎諌虽有良臣将安所施上曰齐文宣得杨遵彦非君乱而臣治乎对曰彼才能救亡耳乌足为治哉
　　十七年春正月郑文贞公魏徴薨上思徴之不已谓侍臣曰人以铜为镜可以正衣冠以古为镜可以见兴替以人为镜可以知得失魏徴没朕亡一镜矣　二月壬午上问諌议大夫禇遂良曰舜造漆器諌者十余人此何足諌对曰奢侈者危亡之本漆器不已将以金玉为之忠臣爱君必防其渐若祸乱已成无所复諌矣上曰然朕有过卿亦当諌其渐朕见前世帝王拒諌者多云业已为之或云业已许之终不为改如此欲无危亡得乎时皇子为都督刺史者多防穉遂良上疏以为汉宣帝云与我共治天下者其惟良二千石乎今皇子防稚未知从政不若或留京师教以经术俟其长而遣之上以为然　丁未上曰人主惟有一心而攻之者甚众或以勇力或以辩口或以谄谀或以奸诈或以嗜欲辐凑攻之各求自售以取宠禄人主少懈而受其一则危亡随之此其所以难也
　　初上谓监修国史房龄曰前世史官所记皆不令人主见之何也对曰史官不虚美不隠恶若人主见之必怒故不敢献也上曰朕之为心异于前世帝王欲自观国史知前日之恶为后来之戒公可撰次以闻諌议大夫朱子奢上言陛下圣徳在躬举无过事史官所述义归尽善陛下独览起居于事无失若以此法传示子孙窃恐曽之后或非上智餙非防短史官必不免刑诛如此则莫不希风顺防全身逺害悠悠千载何所信乎所以前代不观葢谓此也上不从龄乃与给事中许敬宗等删为髙祖今上实録癸巳书成上之上见书六月四日事语多微隠谓龄曰昔周公诛管蔡以安周季友鸩叔牙以存鲁朕之所为亦类是耳史官何讳焉即命削去浮辞直书其事
　　十八年夏四月上谓侍臣曰人臣顺防者多犯顔则少今朕欲自闻其失诸公其直言无隠长孙无忌等皆曰陛下无失刘洎曰顷有上书不称防者陛下皆面加穷诘无不慙惧而退恐非所以广言路马周曰陛下比来赏罚微以喜怒有所髙下此外不见其失上皆纳之上好文学而辩敏羣臣言事者上引古今以折之多不能对刘洎上书諌曰帝王之与凡庶圣哲之与庸愚上下相悬拟伦斯絶是知以至愚而对至圣以极卑而对至尊徒思自彊不可得也陛下降恩防假慈顔凝旒以听其言虚襟以纳其説犹恐羣下未敢对敭况动神机縦天辩餙辞以折其理引古以排其议欲令凡庶何阶应答且多记则损心多语则损气心气内损形神外劳初虽不觉后必为累须为社稷自爱岂为性好自伤乎至如秦政彊辩失人心于自矜魏文宏才亏众望于虚説此才辩之累较然可知矣上飞白答之曰非虑无以临下非言无以述虑比有谈论遂至烦多轻物骄人恐由兹道形神心气非此为劳今闻谠言虚懐以改　　秋八月壬子上谓司徒无忌等曰人苦不自知其过卿可为朕眀言之对曰陛下武功文徳臣等顺之不暇又何过之可言上曰朕问公以己过公等乃曲相谀悦朕欲面举公等得失以相戒而改之何如皆拜谢上曰长孙无忌善避嫌疑应物敏速决断事理古人不过而总兵攻战非其所长髙士亷涉猎古今心术明逹临难不改节当官无朋党所乏者骨鲠规諌耳唐俭言辞辩防善和解人事朕三十年遂无言及于献替杨师道性行纯和自无愆违而情实怯懦缓急不可得力岑文本性质敦厚文章华赡而持论恒据经逺自当不负于物刘洎性最坚贞有利益然其意尚然诺私于朋友马周见事敏速性甚贞正论量人物直道而言朕比任使多能称意禇遂良学问稍长性亦坚正毎冩忠诚亲附于朕譬如飞鸟依人人自怜之　　九月以諌议大夫禇遂良为黄门侍郎叅预朝政
　　二十年秋九月特进同中书门下三品宋公萧瑀性狷介与同僚多不合尝言于上曰房龄与中书门下众臣朋党不忠执权胶固陛下不详知但未反耳上曰卿言得无太甚人君选贤才以为股肱心膂当推诚任之人不可以求备必舍其所短取其所长朕虽不能聪眀何至顿迷臧否乃至于是瑀内不自得既数忤防上亦衔之但以其忠言居多未忍废也上尝谓张亮曰卿既事佛何不出家瑀因自请出家上曰亦知公雅好桑门今不违公意瑀须臾复进曰臣适思之不能出家上以瑀对羣臣发言反覆尤不能平防称足疾不朝或至朝堂而不入见上知瑀意终怏怏冬十月手诏数其罪曰朕于佛教非意所遵求其道者未騐福于将来修其教者翻受辜于既徃至若梁武穷心于释氏简文鋭意于法门倾帑藏防给僧只殚人力以供塔庙及乎三淮沸浪五岭腾烟假余息于熊蹯引残魂于雀鷇子孙覆亡而不暇社稷俄而为墟报施之徴何其谬也瑀践覆车之余轨袭亡国之遗风弃公就私未明隠显之际身俗口道莫辩邪正之心修累叶之殃源祈一躬之福本上以违忤君主下则扇习浮华自请出家寻复违异一回一惑在于瞬息之间自可自否变于帷扆之所乖栋梁之体岂具瞻之量乎朕隠忍至今瑀全无悛改可商州刺史仍除其封
　　冬十二月房龄尝以微谴归第禇遂良上疏以为龄自义旗之始翼賛圣功武徳之季冒死决防贞观之初选贤立政人臣之勤龄为最自非有罪在不赦搢绅同尤不可遐弃陛下若以其衰老亦当讽谕使之致仕退之以礼不可以浅鲜之过弃数十年之勲旧上遽召出之顷之龄复避位还家乆之上幸芙蓉园龄敕子弟汛扫门庭曰乗舆且至有顷上果幸其第因载龄还宫
　　二十一年夏五月庚辰上御翠微殿问侍臣曰自古帝王虽平定中夏不能服戎狄朕才不逮古人而成功过之自不谕其故诸公各帅意以实言之羣臣皆称陛下功徳如天地万物不得而名言上曰不然朕所以能及此者止由五事耳自古帝王多疾胜己者朕见人之善若已有之人之行能不能兼备朕常弃其所短取其所长人主徃徃进贤则欲寘诸懐退不肖则欲推诸壑朕见贤者则敬之不肖者则怜之贤不肖各得其所人主多恶正直隂诛显戮无代无之朕践祚以来正直之士比肩于朝未尝黜责一人自古皆贵中华贱夷狄朕独爱之如一故其种落皆依朕如父母此五者朕所以成今日之功也顾谓禇遂良曰公尝为史官如朕言得其实乎对曰陛下盛徳不可胜载独以此五者自与葢谦谦之志耳
　　秋八月己丑齐州人段志冲上封事请上致政于皇太子太子闻之忧形于色发言流涕长孙无忌等请诛志冲上手诏曰五岳陵霄四海亘地纳污藏疾无损髙深志冲欲以匹夫解位天子朕若有罪是其直也若其无罪是其狂也譬如尺雾障天不亏于大寸云防日何损于眀
　　二十二年春正月己丑作帝范十二篇以赐太子曰君体建亲求贤审官纳諌去才戒盈崇俭赏罚务农阅武崇文且曰修身治国备在其中一旦不讳更无所言矣又曰汝当更求古之哲王以为师如吾不足法也夫取法于上仅得其中取法于中不免为下吾居位以来不善多矣锦绣珠玉不絶于前宫室台榭屡有兴作犬马鹰隼无逺不致行游四方供顿烦劳此皆吾之深过勿以为是而法之顾我济苍生其益多肇造区夏其功大益多损少故人不怨功大过微故业不堕然比之尽美尽善固多愧矣汝无我之功勤而承我之富贵竭力为善则国家仅安骄惰奢縦则一身不保且成迟败速者国也失易得难者位也可不惜哉可不慎哉
　　秋七月司空梁武昭公房龄留守京师疾笃上徴赴玉华宫肩舆入殿至御座侧乃下相对流涕因留宫上闻其小愈则喜形于色加剧则忧悴龄谓诸子曰吾受主上厚恩今天下无事惟东征未已羣臣莫敢諌吾知而不言死有余责乃上表諌【语见唐平辽东】龄子遗爱尚止女髙阳公主上谓公主曰彼病笃如此尚能忧我国家上自临视握手与诀悲不自胜癸卯薨　桞芳曰龄佐太宗定天下及终相位凡三十二年天下号为贤相然无迹可寻徳亦至矣故太宗定祸乱而房杜不言功王魏善諌诤而房杜让其贤英卫善将兵而房杜行其道理致太平善归人主为唐宗臣冝哉







　　通鉴纪事本末卷二十九上
&lt;史部,纪事本末类,通鉴纪事本末&gt;
　　钦定四库全书
　　通鉴纪事本末卷二十九中
　　宋　袁枢　撰
　　唐平辽东
　　唐髙祖武徳四年秋七月乙丑髙句丽王建武遣使入贡建武元之弟也
　　五年上以隋末战士多没于髙丽是嵗赐髙丽王建武书使悉遣还亦使州县索髙丽人在中土者遣归其国建武奉诏遣还中国民前后以万数
　　七年春二月丁未髙丽王建武遣使来请班歴遣使册建武为辽东郡王髙丽王以百济王夫余璋为带方郡王新罗王金真平为乐浪郡王
　　九年　新罗百济髙丽三国有宿仇迭相攻击上遣国子助教朱子奢徃谕指三国皆上表谢罪
　　太宗贞观五年　新罗王真平卒无嗣国人立其女善徳为王
　　十五年秋七月上遣职方郎中陈大徳使髙丽八月己亥自髙丽还大徳初入其境欲知山川风俗所至城邑以绫绮遗其守者曰吾雅好山水此有胜处吾欲观之守者喜导之游歴无所不至徃徃见中国人自云家在某郡隋末从军没于髙丽髙丽妻以游女与髙丽错居殆将半矣因问亲戚存没大徳绐之曰皆无恙咸涕泣相告数日后隋人望之而哭者徧于郊野大徳言于上曰其国闻髙昌亡大惧馆候之勤加于常数上曰髙丽本四郡地耳吾发卒数万攻辽东彼必倾国救之别遣舟师出东莱自海道趋平壤水陆合势取之不难但山东州县雕瘵未复吾不欲劳之耳
　　十六年冬十一月丁巳营州都督张俭奏髙丽东部大人泉盖苏文弑其王武盖苏文凶暴多不法其王及大臣议诛之盖苏文密知之悉集部兵若校阅者并盛陈酒馔于城南召诸大臣共临视勒兵尽杀之死者百余人因驰入宫手弑其王断为数叚弃沟中立王弟子藏为王自为莫离支其官如中国吏部兼兵部尚书也于是号令逺近专制国事盖苏文状貌雄伟意气豪逸身佩五刀左右莫敢仰视毎上下马常令贵人武将伏地而履之出行必整队伍前导者长呼则人皆奔迸不避阬谷路絶行者国人甚苦之　亳州刺史裴思荘奏请伐髙丽上曰髙丽王武职贡不絶为贼臣所弑朕哀之甚深固不忘也但因防乘乱而取之虽得之不贵且山东雕吾未忍言用兵也
　　十七年夏六月丁亥太常丞邓素使髙丽还请于懐逺镇增戍兵以逼髙丽上曰逺人不服则修文徳以来之未闻一　二百戍兵能威絶域者也　上曰盖苏文弑其君而专国政诚不可忍以今日兵力取之不难但不欲劳百姓吾欲且使契丹靺鞨扰之何如长孙无忌曰盖苏文自知罪大畏大国之讨必严设守备陛下姑为之隐忍彼得以自安必更骄惰愈肆其然后讨之未晚也上曰善戊辰诏以髙丽王藏为上柱国辽东郡王髙丽王遣使持节册命　秋九月庚辰新罗遣使言百济攻取其国四十余城复与髙丽连兵谋絶新罗入朝之路乞兵救援上命司农丞相里奨赍玺书赐髙丽曰新罗委质国家朝贡不乏尔与百济各宜戢兵若更攻之明年发兵击尔国矣
　　十八年春正月相里奨至平壌莫离支已将兵击新罗破其两城髙丽王使召之乃还奨谕使勿攻新罗莫离支曰昔隋人入冦新罗乘衅侵我地五百里自非归我侵地恐兵未能已奨曰既往之事焉可追论至于辽东诸城本皆中国郡县中国尚且不言髙丽岂得必求故地莫离支竟不从二月乙巳朔奨还具言其状上曰盖苏文弑其君贼其大臣残虐其民今又违我诏命侵暴隣国不可以不讨諌议大夫禇遂良曰陛下指麾则中原清宴顾眄则四夷詟服威望大矣今乃渡海逺征小夷若指期克防犹可也万一蹉跌伤威损望更兴忿兵则安危难测矣李世勣曰间者薛延陁入防陛下欲发兵穷讨魏徴諌而止使至今为患向用陛下之防北鄙安矣上曰然此诚徴之失朕寻悔之而不欲言恐塞良谋故也上欲自征髙丽禇遂良上疏以为天下譬犹一身两京心腹也州县四支也四夷身外之物也髙丽罪大诚当致讨但命二三猛将将四五万众仗陛下威灵取之如反掌耳今太子新立年尚防穉自余藩屏陛下所知一旦弃金汤之全逾辽海之险以天下之君轻行逺举皆愚臣之所甚忧也上不聼时羣臣多谏征髙丽者上曰八尧九舜不能冬种野夫童子春种而生得时故也夫天有其时人有其功盖苏文陵上虐下民延颈待救此正髙丽可亡之时也议者纷纭但不见此耳　上将征髙丽秋七月辛夘勑将作大匠阎立徳等诣洪饶江三州造船四百艘以载军粮甲午下诏遣营州都督张俭等帅幽营二都督兵及契丹奚靺鞨先击辽东以观其势以太常卿韦挺为馈运使以民部侍郎崔仁师副之自河北诸州皆受挺节度聼以便宜从事又命太仆少卿萧锐运河南诸州粮入海锐瑀之子也　九月乙未鸿胪奏髙丽莫离支贡白金禇遂良曰莫离支弑其君九夷所不容今将讨之而纳其金此郜鼎之类也臣谓不可受上从之上谓髙丽使者曰汝曹皆事髙武有官爵莫离支弑逆汝曹不能复雠今更为之游说以欺大国罪孰大焉悉以属大理
　　冬十月甲寅车驾行幸洛阳　十一月壬申至洛阳前宜州刺史郑元璹已致仕上以其常从隋炀帝伐髙丽召诣行在问之对曰辽东道逺粮运艰阻东夷善守城攻之不可猝下上曰今日非隋之比公但聼之张俭等值辽水涨乆不得济上以为畏懦召俭诣洛阳至具陈山川险易水草羙恶上悦上闻洺州刺史程名振善用兵召问方略嘉其才敏即日拜右骁卫将军甲午以刑部尚书张亮为平壤道行军大緫管帅江淮岭硖兵四万长安洛阳募士三千战舰五百艘自莱州泛海趋平壤又以太子詹事左卫率李世勣为辽东道行军大緫管帅歩骑六万及兰河二州降胡趣辽东两军合势并进庚子诸军大集于幽州遣行军緫管姜行本少府少监丘行淹先督众工造梯冲于安萝山时逺近勇士应募及献攻城器械者不可胜数上皆亲加损益取其便易又手诏谕天下以髙丽盖苏文弑主虐民情何可忍今欲廵幸幽蓟问罪辽碣所过营顿无为劳费且言昔隋炀帝残暴其下髙丽王仁爱其民以思乱之军击安和之众故不能成功今略言必胜之道有五一曰以大击小二曰以顺讨逆三曰以治乘乱四曰以逸敌劳五曰以悦当怨何忧不克布告元元勿为疑惧于是凢顿舍供费之具减者大半十一月辛丑武阳懿公李大亮卒扵长安遗表请罢髙丽之师　甲寅诏诸军及新罗百济奚契丹分道击髙丽
　　十九年春二月庚戍上自将诸军发洛阳以特进萧瑀为洛阳宫留守乙夘诏朕发定州后宜令皇太子监国开府仪同三司致仕尉迟敬徳上言陛下亲征辽东太子在定州长安洛阳心腹空虚恐有感之变且边隅小夷不足以勤万乘愿遣偏师征之指期可殄上不从以敬徳为左一马军緫管使从行　癸亥上至邺自为文祭魏太祖曰临危制变料敌设竒一将之智有余万乘之才不足是月李世勣军至幽州三月丁丑车驾至定州丁亥上谓侍臣曰辽东本中国之地隋氏四出师而不能得朕今东征欲为中国报子弟之雠髙丽雪君父之耻耳且方隅大定惟此未平故及朕之未老用士大夫余力以取之朕自发洛阳惟噉肉饭虽春蔬亦不之进惧其烦扰故也上见病卒召至御榻前存慰付州县疗之士卒莫不感悦有不预征名自愿以私装从军动以千计皆曰不求县官勲赏惟愿效死辽东上不许上将发太子悲泣数日上曰今留汝镇守辅以俊贤欲使天下识汝风采夫为国之要在于进贤退不肖赏善罚恶至公无私汝当努力行此悲泣何为命开府仪同三司髙士亷摄太子太傅与刘洎马周少詹事张行成右庶子髙季辅同掌机务辅太子长孙无忌岑文本与吏部尚书杨师道从行壬辰车驾发定州亲佩弓矢手结雨衣于鞍后命长孙无忌摄侍中杨师道摄中书令李世勣军发柳城多张形势若出懐逺镇者而濳师北趣甬道出髙丽不意夏四月戊戌朔世勣自通定济辽水至莬髙丽大骇城邑皆闭门自守壬寅辽东道副大緫管江夏王道宗将兵数千至新城折冲都尉曹三良引十余骑直压城门城中惊扰无敢出者营州都督张俭将胡兵为前锋进渡辽水趋建安城破髙丽兵斩首数千级　丁未车驾发幽州上悉以军中资粮器械簿书委岑文本夙夜勤力躬自料配筹笔不去手精神耗竭言辞举措颇异平日上见而忧之谓左右曰文本与我同行恐不与我同返是日遇暴疾而薨其夕上闻严皷声曰文本殒没所不忍闻命撤之时右庻子许敬宗在定州与髙士亷等共知机要文本薨上召敬宗以本官检校中书侍郎　壬子李世勣等拔盖牟城获二万余口粮十余万石张亮帅舟师自东莱渡海袭卑沙城其城四靣悬絶惟西门可上程名振引兵夜至副緫管王大度先登五月己巳防之获男女八千口分遣緫管丘孝忠等曜兵于鸭緑水李世勣进至辽东城下庚午车驾至辽泽泥淖二百余里人马不可通将作大匠阎立徳布土作桥军不留行壬申度泽东乙亥髙防歩骑四万救辽东江夏王道宗将四千骑逆击之军中皆以为众寡悬絶不若深沟髙垒以俟车驾之至道宗曰贼恃众有轻我心逺来疲顿击之必败且吾属为前军当清道以待乘舆乃更以贼遗君父乎李世勣以为然果毅都尉马文举曰不遇勍敌何以显壮士筞马赴敌所向皆靡众心稍安既合战行军緫管张君义退走唐兵不利道宗収散卒登髙而望见髙防阵乱与骁骑数十冲之左右出入李世勣引兵助之髙防大败斩首千余级丁丑车驾度辽水撤桥以坚士卒之心军于马首山劳赐江夏王道宗超拜马文举中郎将斩张君义上自将数百骑至辽东城下见士卒负土填堑上分其尤重者于马上持之从官争负土致城下李世勣攻辽东城昼夜不息旬有二日上引精兵防之围其城数百重皷噪声震天地甲申南风急上遣锐卒登冲竿之末爇其西南楼火延烧城中因麾将士登城髙丽力战不能敌遂克之所杀万余人得胜兵万余人男女四万口以其城为辽州乙未进军白岩城丙申右卫大将军李思摩中弩矢上亲为之吮血将士闻之莫不感动乌骨城遣兵万余为白岩声援将军契苾何力以劲骑八百击之何力挺身防陈槊中其腰尚辇奉御薛万偹单骑徃救之拔何力于万众之中而还何力气益愤束疮而战从骑奋击遂破髙丽兵追奔数十里斩首千余级防暝而罢万偹万彻之弟也
　　六月丁酉李世勣攻白岩城西南上临其西北城主孙代音潜遣腹心请降临城投刀为信且曰奴愿降城中有不从者上以唐帜与其使曰必降者宜建之城上代音建帜城中人以为唐兵已登城皆从之上之克辽东也白岩城请降既而中悔上怒其反覆令军中曰得城当悉以人物赏战士李世勣见上将受其降帅甲士数十人请曰士卒所以争冐矢石不顾其死者贪虏获耳今城垂拔奈何更受其降孤战士之心上下马谢曰将军言是也然纵兵杀人而虏其妻孥朕所不忍将军麾下有功者朕以库物赏之庶因将军赎此一城世勣乃退得城中男女万余口上临水设幄受其降仍赐之食八十以上赐帛有差他城之兵在白岩者悉慰谕给粮仗任其所之先是辽东城长史为部下所杀其省事奉其妻子奔白岩上怜其有义赐帛五匹为长史造灵舆归之平壤以白岩城为岩州以孙代音为刺史契苾何力疮重上自为传药推求得刺何力者髙突勃付何力使自杀之何力奏称彼为其主冐白刄刺臣乃忠勇之士也与之初不相识非有怨雠遂舍之初莫离支遣加尸城七百人戍盖牟城李世勣尽虏之其人请从军自效上曰汝家皆在加尸汝为我战莫离支必杀汝妻子得一人之力而灭一家吾不忍也戊戌皆廪赐遣之己亥以盖牟城为盖州丁未车驾发辽东丙辰至安市城进兵攻之丁巳髙防北部耨萨延寿惠真帅髙丽靺鞨兵十五万救安市上谓侍臣曰今为延夀筞有三引兵直前连安市城为垒据髙山之险食城中之粟纵靺鞨掠吾牛马攻之不可猝下欲归则泥潦为阻坐困吾军上筞也拔城中之众与之霄遁中筞也不度智能来与吾战下筞也卿曹观之彼必出下筞成擒在吾目中矣髙丽有对卢年老习事谓延夀曰秦王内芟羣雄外服戎狄独立为帝此命世之材今举海内之众而来不可敌也为吾计者莫若顿兵不战旷日持乆分遣竒兵断其运道粮食既尽求战不得欲归无路乃可胜也延夀不从引军直进去安市城四十里上犹恐其低徊不至命左卫大将军阿史那社尔将突厥千骑以诱之兵始交而伪走髙丽相谓曰易与耳竞进乘之至安市城东南八里依山而陈上悉召诸将问计长孙无忌对曰臣闻临敌将战必先观士卒之情臣适行经诸营见士卒闻髙丽至皆拔刀结斾喜形于色此必胜之兵也陛下未冠身亲行陈凢出竒制胜皆上禀胜谋诸将奉成筭而已今日之事乞陛下指踪上笑曰诸公以此见让朕当为诸公商度乃与无忌等从数百骑乘髙望之观山川形势可以伏兵及出入之所髙丽靺鞨合兵为陈长四十里江夏王道宗曰髙丽倾国以拒王师平壤之守必弱愿假臣精卒五千覆其本根则数十万之众可不战而降上不应遣使绐延夀曰我以尔国彊臣弑其主故来问罪至于交战非吾本心入尔境刍粟不给故取尔数城俟尔国修臣礼则所失必复矣延夀信之不复设偹上夜召文武计事命李世勣将歩骑万五千陈于西岭长孙无忌将精兵万一千为竒兵自山北出于狭谷以冲其后上自将歩骑四千挟鼓角偃旗帜登北山上敇诸军闻鼓角齐出奋击因命有司张受降幕于朝堂之侧戊午延夀等独见李世勣布陈勒兵欲战上望见无忌军尘起命作鼓角举旗帜诸军鼓噪并进延夀等大惧欲分兵御之而其陈已乱防有雷电龙门人薛仁贵着竒服大呼防陈所向无敌髙丽兵披靡大军乘之髙丽兵大溃斩首二万余级上望见仁贵召见拜游击将军仁贵安都之六世孙名礼以字行延夀等将余众依山自固上命诸军围之长孙无忌悉撤桥梁断其归路己未延夀惠真帅其众三万六千八百人请降入军门膝行而前拜伏请命上语之曰东夷少年跳梁海曲至于摧坚决胜故当不及老人自今复敢与天子战乎皆伏地不能对上简耨萨已下酋长三千五百人授以戎秩迁之内地余皆纵之使还平壤皆双举手以颡顿地欢呼闻数十里外収靺鞨三千三百人悉阬之获马五万匹牛五万头铁甲万领他器械称是髙丽举国大骇后黄城银城皆自防遁去数百里无复人烟上驿书报太子仍与髙士亷等书曰朕为将如此何如更名所幸山曰驻跸山秋七月辛未上徙营安市城东岭己夘诏标识战死者尸俟军还与之俱归戊子以髙延夀为鸿胪卿髙惠真为司农卿张亮军过建安城下壁垒未固士卒多出樵牧髙丽兵奄至军中骇扰亮素怯踞胡床直视不言将士见之更以为勇緫管张金树等鸣鼓勒兵击髙丽破之　八月甲辰候骑获莫离支谍者髙竹离反接诣军门上召见解问曰何瘦之甚对曰窃道间行不食数日矣命赐之食谓曰尔为谍宜速反命为我寄语莫离支欲知军中消息可遣人径诣吾所何必间行辛苦也竹离徒跣上赐屩而遣之丙午徙营于安市城南上在辽外凢置营但明斥候不为堑垒虽逼其城髙丽终不敢出为防抄军士单行野宿如中国焉上之克白岩也谓李世勣曰吾闻安市城险而兵精其城主材勇莫离支之乱城守不服莫离支击之不能下因而与之建安兵弱而粮少若出其不意攻之必克公可先攻建安建安下则安市在吾腹中此兵法所谓城有所不攻者也对曰建安在南安市在北吾军粮皆在辽东今逾安市而攻建安若贼断吾粮道将若之何不如先攻安市安市下则鼓行而取建安耳上曰以公为将安得不用公筞勿误吾事世勣遂攻安市安市人望见上旗盖輙乗城鼓噪上怒世勣请克城之日男子皆阬之安市人闻之益坚守攻乆不下髙延夀髙惠真请于上曰奴既委身大国不敢不献其诚欲天子早成大功奴得与妻子相见安市人顾惜其家人自为战未易猝防今奴以髙丽十余万望旗沮溃国人胆破乌骨城耨萨老耄不能坚守移兵临之朝至夕克其余当道小城必望风犇溃然后収其资粮鼓行而前平壤必不守矣羣臣亦言张亮兵在沙城召之信宿可至乘髙防凶惧并力防乌骨城渡鸭緑水直取平壤在此举矣上将从之独长孙无忌以为天子亲征异于诸将不可乘危徼幸今建安新城之虏众犹十万若向乌骨皆蹑吾后不如先破安市取建安然后长驱而进此万全之筞也上乃止诸军急攻安市上闻城中鸡彘声谓李世勣曰围城积乆城中烟火日微今鸡彘甚喧此必飨士欲夜出袭我宜严兵偹之是夜髙丽数百人缒城而下上闻之自至城下召兵急击斩首数十级髙丽退走江夏王道宗督众筑土山于城东南隅浸逼其城城中亦增髙其城以拒之士卒分畨交战日六七合冲车礮石壊其楼堞城中随立木栅以塞其缺道宗伤足上亲为之针筑山昼夜不息凢六旬用功五十万山顶去城数丈下临城中道宗使果毅傅伏爱将兵屯山顶以偹敌山頽压城城崩防伏爱私离所部髙防数百人从城缺出战遂夺据土山堑而守之上怒斩伏爱以狥命诸将攻之三日不能克道宗徒跣诣旗下请罪上曰汝罪当死但朕以汉武杀王恢不如秦穆用孟明且有破盖牟辽东之功故特赦汝耳上以辽左早寒草枯水冻士马难乆留且粮食将尽癸未敕班师先防辽盖二州户口渡辽乃耀兵于安市城下而旋城中皆屏迹不出城主登城拜辞上嘉其固守赐缣百匹以励事君命李世勣江夏王道宗将歩骑四万为殿乙酉至辽东丙戍渡辽水辽泽泥潦车马不通命长孙无忌将万人翦草填泽水深处以车为梁上自系薪于马鞘以助役冬十月丙申朔上至蒲沟驻马督填道诸军度渤错水暴风雪士卒沾湿多死者敕然火于道以待之凢征髙丽防莬横山盖牟磨米辽东白岩卑沙麦谷银山后黄十城徙辽盖岩三州户口入中国者七万人新城建安驻跸三大战斩首四万余级战士死者几二千人战马死者什七八上以不能成功深悔之叹曰魏征若在不使我有是行也命驰驿祀徴以少牢复立所制碑召其妻子诣行在劳赐之丙午至营州诏辽东战亡士卒骸骨并集栁城东南命有司设太牢上自作文以祭之临哭尽哀其父母闻之曰吾儿死而天子哭之死何所恨上谓薛仁贵曰朕诸将皆老思得新进骁勇者将之无如卿者朕不喜得辽东喜得卿也丙辰上闻太子奉迎将至从飞骑三千人驰入临渝闗道逢太子上之发定州也指所御褐袍谓太子曰俟见汝乃易此袍耳在辽左虽盛暑流汗弗之易及秋穿败左右请易之上曰军士衣多吾独御新衣可乎至是太子进新衣乃易之诸军所虏髙丽民万四千口先集幽州将以赏军士上愍其父子夫妇离散命有司平其直悉以钱布赎为民欢呼之声三日不息十一月辛未车驾至幽州髙丽民迎于城东拜舞号呼宛转于地尘埃弥望丙戍车驾至定州壬辰车驾发定州戊申至并州
　　二十年春二月乙未上发并州三月己巳车驾还京师上谓李靖曰吾以天下之众困于小夷何也靖曰此道宗所觧上顾问江夏王道宗具陈在驻驆时乘虚取平壤之言上怅然曰当时怱怱吾不忆也
　　闰月戊戍罢辽州都督府及岩州
　　夏五月甲寅髙丽王藏及莫离支盖金遣使谢罪并献二羙女上还之金即苏文也上自髙丽还盖苏文益骄恣虽遣使奉表其言率皆诡诞又待唐使者慢常窥伺边隙屡敕令勿攻新罗而侵陵不止壬申诏勿受其朝贡更议讨之丙戍车驾至京师
　　二十一年上将复伐髙防朝议以为髙丽依山为城攻之不可猝防前大驾亲征国人不得耕种所克之城悉収其谷继以旱灾民大半乏食今若数遣偏师更迭扰其疆场使彼疲于奔命释耒入堡数年之间千里萧条则人心自离鸭緑之北可不战而取矣上从之三月以左武卫大将军牛进逹为青丘道行军大緫管右武侯将军李海岸副之发兵万余人乘楼船自莱州泛海而入又以太子詹事李世勣为辽东道行军大緫管右武卫将军孙贰郎等副之将兵三千人因营州都督府兵自新城道入两军皆选习水善战者配之　李世勣军既度辽歴南苏等数城髙丽多背城拒战世勣击破其兵焚其罗郭而还　秋七月牛进逹海岸入髙防境凢百余战无不防攻石城拔之逹至积利城下髙丽兵万余人出战海岸击破之斩首二千级　八月戊戍敕宋州刺史王波利等发江南十二州工人造大船数百艘欲以征髙丽冬十二月髙丽王使其子莫离支任武入谢罪上许之
　　二十二年春正月新罗王金善徳卒以善徳妹真徳为柱国封乐浪郡王遣使册命　丙午诏以右武卫大将军薛万辙为青丘道行军大緫管右卫将军裴行方副之将兵三万余人及楼船战舰自莱州泛海以击髙丽三月充容长城徐惠以上东征髙丽西讨兹上疏
　　谏其略曰以有尽之农功填无穷之巨浪图未获之他众防已成之我军昔秦皇并吞六国反速危亡之基晋武奄有三方翻成覆败之业岂非矜功恃大弃徳轻邦图利忘危肆情纵欲之所致乎是知地广非常安之术人劳乃易乱之源也上善其言　夏四月甲子乌胡镇将古神感将兵浮海击髙丽遇髙丽歩骑五千战于易山破之其夜髙丽万余人袭神感舩神感设伏又破之而还　六月上以髙丽困议以明年发三十万众一举灭之或以为大军东征须偹经嵗之粮非畜乘所能载宜具舟舰为水运隋末剑南独无防盗属者辽东之役劒南复不预及其百姓富庶宜使之造舟舰上从之秋七月遣右领左右府长史强伟于劒南道伐木造舟舰大者或长百尺其广半之别遣使行水道自巫峡抵江扬趣莱州司空梁文昭公房龄疾笃谓诸子曰吾受主上厚恩今天下无事惟东征未已羣臣莫敢諌吾知而不言死有余责乃上表諌以为老子曰知足不辱知止不殆陛下威名功徳亦可足矣拓地开疆亦可止矣且陛下毎决一重囚必令三覆五奏进素膳止音乐者重人命也今驱无罪之士卒委之锋刃之下使肝脑涂地独不足愍乎向使髙丽违失臣节诛之可也侵扰百姓灭之可也他日能为中国患除之可也今无此三条而坐烦中国内为前代雪耻外为新罗报雠岂非所存者小所损者大乎愿陛下许髙丽自新焚陵波之船罢应募之众自然华夷庆頼逺肃迩安臣旦夕入地傥防録此哀鸣死且不朽龄子遗爱尚上女髙阳公主上谓公主曰彼病笃如此尚能忧我国家上自临视握手与诀悲不自胜癸卯薨　八月丁丑敕越州都督府及婺洪等州造海船及双舫千一百艘　九月己丑新罗奏为百济所攻破其十三城　冬十二月癸未新罗相金春秋及其子文王入见春秋真徳之弟也上以春秋为特进文王为左武卫将军春秋请改章服从中国内出冬服赐之
　　二十三年夏五月己巳上崩壬申遗诏太子即位罢辽东之役
　　髙宗永徽二年百济遣使入贡上戒之使勿与新罗髙防相攻不然吾将发兵讨汝矣
　　三年春正月己未朔吐谷浑新罗髙防百济并遣使入贡
　　五年夏閠四月壬辰新罗女王金真徳卒诏立其弟春秋为新罗王
　　六年髙防与百济靺鞨连兵侵新罗北境取三十三城新罗王春秋遣使求援二月乙丑遣营州都督程名振左卫中郎将苏定方发兵击髙丽　夏五月壬午名振等度辽水髙防见其兵少开门度贵端水逆战名振等奋击大破之杀获千余人焚其外郭及村落而还显庆三年夏六月营州都督兼东夷都防程名振右领军中郎将薛仁贵将兵攻髙丽之赤烽镇拔之斩首四百余级捕虏百余人髙丽遣其大将豆方娄帅众三万拒之名振以契丹逆击大破之斩首二千五百级四年冬十一月右领军中郎将薛仁贵等与髙丽将温沙门战于横山破之
　　五年百济恃髙丽之援数侵新罗新罗王春秋上表求救辛亥以左武卫大将军苏定方为神丘道行军大緫管帅左骁卫将军刘伯英等水陆齐进以伐百济以春秋为嵎夷道行军緫管将新罗之众与之合势
　　秋八月苏定方引军自成山济海百济据熊津江口以拒之定方进击破之百济死者数千人余皆溃走定方水陆齐进直趣其都城未至二十余里百济倾国来战大破之杀万余人追奔入其郭百济王义慈及太子隆逃于北境定方进围其城义慈次子泰自立为王帅众固守隆子文思曰王与太子皆在而叔遽拥兵自王借使能却唐兵我父子必不全矣遂帅左右逾城来降百姓皆从之泰不能止定方命军士登城立帜泰窘迫开门请命于是义慈隆及诸城主皆降百济故有五部分统三十七郡二百城七十六万户诏以其地置熊津等五都督府以其酋长为都督刺史　冬十一月戊戍朔上御则天门楼受百济俘自其王义慈以下皆释之十二月壬午以左骁卫大将军契苾何力为浿江道行军大緫管左武卫大将军苏定方为辽东道行军大緫管左骁卫将军刘伯英为平壤道行军大緫管蒲州刺史程名振为镂方道緫管将兵分道击髙丽青州刺史刘仁轨坐督海运覆舩以白衣从军自効
  </div>
  <div class="pagination">
   <a href="通鉴纪事本末_page30.html">
    上一页
   </a>
   <span>
    ...
   </span>
   <a href="通鉴纪事本末_page26.html">
    26
   </a>
   <a href="通鉴纪事本末_page27.html">
    27
   </a>
   <a href="通鉴纪事本末_page28.html">
    28
   </a>
   <a href="通鉴纪事本末_page29.html">
    29
   </a>
   <a href="通鉴纪事本末_page30.html">
    30
   </a>
   <span class="current-page">
    31
   </span>
   <a href="通鉴纪事本末_page32.html">
    32
   </a>
   <a href="通鉴纪事本末_page33.html">
    33
   </a>
   <a href="通鉴纪事本末_page34.html">
    34
   </a>
   <a href="通鉴纪事本末_page35.html">
    35
   </a>
   <a href="通鉴纪事本末_page36.html">
    36
   </a>
   <span>
    ...
   </span>
   <a href="通鉴纪事本末_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
