<!DOCTYPE html>
<html>
<head>
    <meta charset="UTF-8">
    <title>皇宋通鉴长编纪事本末 - 第 33 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇宋通鉴长编纪事本末 - 第 33 页/共 103 页</h1>
    <div class="content">王钦若复相
　　乾兴元年十二月戊午，太常卿、知濠州王钦若为刑部尚书、知江宁府。
　　天圣元年八月，宰臣冯拯病，太后有复相王钦若意。钦若时以刑部尚书知江宁府。上尝为飞白书『王钦若』字，适钦若有奏至，太后因取字缄置汤药合，遣中人赍以赐，且口宣召之，辅臣皆不预闻。己未，钦若至国门，始命中书徙知润州、光禄卿王随代钦若。庚申，王钦若入见。
　　九月丙寅，冯拯罢为武胜节度使、检校太尉兼侍中、判河南府，钦若守司徒兼门下侍郎、平章事、昭文馆大学士。钦若再入中书，谓平时百官叙进皆有常法，为《叙迁图》以献，冀便省览。然钦若亦不复能大用事如真宗时矣。同列往往驳议，钦若不堪，曰：『王子明在政府日，不尔也。』鲁宗道曰：『王文正先朝重德，固非他人可企。公若执政平允，宗道安敢不伏?』
　　十月。初，钦若复相，监察御史鞠詠嫉钦若阿倚，数睥睨其短，钦若心忌之。会詠兼左巡，率府率安崇俊入朝失仪，詠言：『崇俊少在边有劳，此不足罪。』钦若奏詠废朝廷仪，戊子，责授太常博士、同判信州。
　　三年七月辛巳，知邵武军、职方员外郎吴植除名，与上佐官安置；殿中丞余谔追一官勒停；右侍禁郑斌衙前编管。初，植为新繁尉，王钦若安抚西川[1]，尝荐举之，于是植被疾惧废，乃附谔黄金二十两，令纳诸钦若求外徙。谔未纳，植又遣吏抵钦若第问讯，语颇喧。钦若知不可掩，即捕送开封府，既又请付御史台，选中使监劾。植初自言未尝纳金，反诬吏误以问谔，语达钦若。侍御史知杂事韩亿穷治，乃得其实，然金尚在谔处也。斌以追植赴狱辄受赇不即行，故皆及于贬。有诏抚慰钦若，而亿并案钦若缪举之罪，诏释不问。时宰执晨朝，集待漏院。鲁宗道视钦若独不语，意象愠甚。既明欲上马，忽有鼠突出，颇惶窜。宗道曰：『汝犹敢出头!』钦若甚愧焉。
　　十月庚午，宰臣王钦若为译经使。唐译经使以宰相明佛学者兼领之，国朝翻译经论，初令朝官润文，及丁谓相，始置使，而钦若乃因译经僧法护等请为使，议者非之。
　　十一月，司徒兼门下侍郎、平章事、冀国公王钦若既兼译经使，始赴传法院，感疾亟归。车驾临问，赐白金五十两[2]。戊申，卒。皇太后临奠出涕，赠太师、中书令，谥文穆，遣官护葬事。录亲属及所亲信二十余人。女婿大理评事张瑰除秘阁校理。瑰，洎孙也。国朝以来，宰相恤恩之厚，未有钦若比者。钦若状貌短小，项有附疣，时人目为『瘿相』。智数过人，每朝廷有所兴造，委曲迁就，以中上意。又性倾巧，敢为矫诞，太后以先朝所宠异，故复用之。及吴植事败，太后颇解体，同列稍侵之，钦若亦邑邑以没。
　　太后解体，据温公；邑邑以殁，据江氏。
　　后有诏塑其像茅山，列于仙官。左正言刘随言：『钦若赃污无忌惮，考其行，岂神仙耶?宜察其妄。』不报。
　　晏殊作《茅山五云观记》，载起观事由，或可附此。
七年三月戊寅，上谓辅臣曰：『王钦若久在政府，察其所为，真奸邪也。』王曾曰：『钦若与丁谓、林特、陈彭年、刘承珪，时号为「五鬼」。其奸邪险詖之迹，诚如圣谕。』

曹利用罢枢密使
天圣七年正月癸卯，枢密使曹利用罢，以保平节度使、守司空、检校太师兼侍中判郑州。
初，太后临朝，威震天下，中人与贵戚稍能轩轾为祸福，而利用以勋旧自居，不恤也，凡内降恩，力持不予，左右多怨。太后亦严惮利用，称侍中而不名。利用奏事帘前，或以指爪系带鞓，左右指以示太后曰：『利用在先帝时，何敢尔耶?』太后颔之。利用奏抑内降恩，或屡却而复下，则有黾俛从之者。久之，人测知其然[3]。或绐白太后曰：『蒙恩得内降，虽屡却于枢密院，今利用之家媪阴诺臣请，其必可得矣。』下之而验，太后始疑其私，颇衔怒。内侍罗崇勋得罪，太后使利用召崇勋戒敕之。利用去崇勋冠帻，诟斥良久，崇勋耻恨。会利用从子汭为赵州兵马都监押，而州民赵德崇诣阙告汭不法事。奏上，崇勋方侍，自请往按治，乃诏龙图阁待制王博文、监察御史崔暨与崇勋鞫汭于真定府，即罢利用枢密使，制辞犹以利用累章请外为辞。利用既受命，请对，不许，而崇勋等穷深其狱。狱具，汭被坐酒、衣黄衣，令军民王旻、王元亨等呼万嵗。且傅致汭辞云：利用实教之。上以问执政，皆顾望未有对者。张士逊进曰：『此独不肖子为之。利用大臣，宜不知状。』太后大怒，将并逐士逊，而王曾徐亦为利用解。太后曰：『卿尝言利用横肆，今何解也?』曾曰：『利用恃恩素骄，臣每以理折之。今加以大恶，则非臣所知也。』太后意稍释。丙辰，贬利用为左千牛卫上将军、知随州，仍令供奉官陈崇吉、御史台驱使官赵崇谅乘驿伴送。法寺议汭当斩，王旻等亦抵死。汭之母、妻皆缘坐徒三年。诏杖杀汭妻，论如法，决其母杖十五，旻杖脊配沙门岛，遇赦不还；王元亨以丧明，编管旁州，余悉配广南、荆湖牢城；知赵州及同判并责监当，本路转运使、提点刑狱特释之，给赵德崇田五顷、钱二百千。先是，馆阁校勘彭乘尝与钓鱼。故事，上未得鱼，侍臣虽先得，不敢举竿，及上得鱼，左右以红丝网承之。既而乘同列亦得鱼欲举竿者，左右止之曰：『侍中竿未得鱼，学士竿未可举也。』利用得鱼，左右复以红丝网承之，利用弗禁。乘出谓人曰：『曹公权位如此，不以逼近自嫌而安于僭礼，其能久乎?』无几何，利用败。利用尝辟太常博士夏人司马池为群牧判官，池辞不就，朝廷固授之。利用委池括大臣所负马价，池曰：『令之不行，由上犯之。公负尚多，不先输，何以趣他人?』利用惊曰：『吏绐我已输矣！』亟命输官，数日而诸负者皆入。利用贬，其党畏罪，从而毁短者甚众，池独颺言称利用之枉，朝廷卒不问。
王陶《谈渊》载曹玮、任守忠二事，今附见，当考[4]。
曹利用晚节福过灾生，刚愎骄傲，人怨神怒。天圣中，侄閤门祗侯汭为赵州都监，嬖一婢，室家不和，逐出为民妻。民居在护戎公署之北。因坏垣不葺，汭尝出入其家寻旧好。婢与其夫喧争，汭衣浅色袄子入其家，民亦被酒，因有『山呼』之事。既奏至朝廷，奏削匿于利用家数日，因镇定走马任守信入奏达其事，方究寻其削，翌日，罢利用枢密使，以节度、司空、侍中判邓州。未行，物论甚喧汹，数日间达于天听。庄献后垂帘临朝，中书奏事讫，留辅臣以询其事。王沂公为昭文，张邓公、集贤吕许公、夏郑公参预，皆仓皇无以对。郑公越次而奏云：『利用悖逆，只乞问士逊。十年同在宥密，以利用举而大拜。』士逊无一言辨白，愧谢而已。翌日，再贬利用左监门卫将军、知随州，士逊罢相，守刑部尚书、知江宁府。內侍押班任守信为定州路钤辖，一日习射于圃中，其左右惟见守信，独语云：『侍中何故至此?』退立数步，踣于地。从者翼归正寝，风涎大作，已不救矣。先是，守信天圣中为镇定走马承受。时知定州曹玮与大臣曹利用有隙，会侄汭猖狂，山呼于赵州。奏入，月余未行。玮密讽守信以边事入奏，白于庄献刘后，遂贬利用，致非命死于道。后守信赴官定州，经由赵之高邑县，道傍一坟庄。询之谁氏，曰：『故曹侍中坟。』守信自此不觉神色惨沮，至定不旬日而疾作。其年，曹玮亦薨谢。
　　二月丙寅，礼部尚书、平章事张士逊罢为刑部尚书、知江宁府。士逊得宰相，曹利用之荐也。利用长枢密，凭宠自恣，士逊居其间，未尝有是非之言，时人目之为『和鼓』。利用得罪，士逊又营救之。利用既斥，士逊随亦罢。初，曹利用领景灵宫使，令枢密主事苏藏用、令史赵兼素、中书堂后官孟昱主宫中公使钱，而利用尝私贷未还，法寺定利用为首，当除名；藏用等为从，应徒二年半。诏藏用、兼素、昱并勒停。利用同时坐数罪，而贷宫钱，法尤重。癸酉，再贬利用为崇信节度副使、房州安置，仍命内侍杨怀敏护送之，别选官知房州及监押[5]、巡检，利用四子各夺两官，没所赐第，籍其家赀。利用弟左侍禁、閤门祗侯利涉前为赵州都监，强市邸店，役军士治第。利涉时在京师，亦诏劾于开封府，法当夺三官勒停，待除名编管。既而曹州又言利用常盗官物，遂决杖二十。利用舅太子中舍致仕韩君素居棣州，颇恃势，放息钱侵民，又私醞酒其家，特除名，配沂州编管。
　　有司籍利用家赀，得水精杯盘十副，贾人不能言其直，曰：『此非人间所常有也。』有老贾人识之，曰：『噫，此物官有旧价矣，又何估焉?』吏诘之，曰：『此丁侍中故物也。侍中败，官籍其家赀，吾盖尝估之矣。』阅视旧牍，果如所言。时朝廷以利用尝所荐擢者多领兵守边，欲悉罢去之。殿中侍御史鞠詠请一切毋治，以安反侧。诏从其言。
　　曹侍中利用因侄汭聚无赖不轨，狱既具，有司尽劾交给利用者。时憸人幸其便，阴以文武四十余人讽之，俾深治。仁宗察之，急出手诏：『其文武臣僚内，有先曾与曹利用交涉往还、曾被荐举、尝亲昵之人，并不得节外根问。其中虽有涉汭之事者，或恐诖误，亦不得深行锻炼。』其仁恤至此。是年圣算方二十。此僧文茔所录也。其事不见于《实录》、正史，然鞠詠请勿治利用所荐擢领兵者，不知其从违。按，此则詠言必从矣。今但借此，用记詠言，仍削而不著。
　　闰二月，宦者多恶曹利用，必欲致之死。杨怀敏护送利用，行至襄阳驿，怀敏不肯前，且以语逼之。利用素刚，遂自经死。怀敏乃奏利用暴卒。始契丹深入寇，朝廷方厌兵，第忧不就，顾于聘赂无所爱，而利用以小官奉使，敢任大事，力靳其数，于国有劳。既富贵，负恃以为己功，性又悍梗少通。力裁侥幸，而其亲旧亦有因缘以进者，故及于祸。然在其朝廷，忠荩有守，始终不为屈柔，死非其罪，天下冤之。后其家请居邓州，上恻然从之，且命利用子内殿崇班渊监本州税。
曹渊监邓州税恐自有时，当考。
景祐二年四月，始听利用诸子还京师。十月，以旧第四之一还利用子孙。
　　景祐二年四月壬申，诏曹利用诸子先从降黜者，并听还京师，寻诏给以所投旧第四之一。
　　康定元年九月辛未，追谥曹利用曰襄悼。
皇祐五年六月辛未，还曹利用所籍乐游坊第。初，上问利用死非辜，既赐谥立碑，至是又以其第还之。

王陈韩石罢政  张士逊章得象宋庠晁宗悫登用附
　　景祐四年四月甲子，吏部侍郎知枢密院事王随、户部侍郎知郑州陈尧佐并为平章事，随加门下侍郎，尧佐守本官，吕夷简尝密荐二人可用故也[6]。自薛居正后，初无越相迁门下侍郎者，丁度始误草制，因复不改。工部侍郎同知枢密院事韩亿、翰林学士承旨兼龙图阁学士礼部侍郎石中立为参知政事。
　　宝元元年正月甲辰，雷。丙午，以灾异屡见，下诏求直言云云。乙卯，大理评事、监在京店宅务苏舜钦诣轨通疏，其二曰《择贤》：『夫明主劳于求贤而逸于任使，然盈廷之士，不须尽择，在择一二辅臣及御史、谏官而已。陛下用人，尚未遴择。昨王随自吏部侍郎、平章事超越十资，复为上相，此乃非常之恩，必待非常之才。而随凡庸邪谄，非辅相之器。降麻之后，物议沸腾，故疾缠其身，灾仍于国，此亦天意爱惜我朝，陛下鉴之哉?且石中立顷在朝行，以诙谐自任，士人或有宴集，必置席间，听其语言，以资笑噱。今处之近辅，不闻嘉谋，物望甚轻，人情所忽，使灾害屡降而朝廷不尊，盖近臣多非才者。陛下左右尚如此，天下官吏可知也。实恐寇敌轻笑中国。宜即行罢免，别选贤才。』
　　二月甲戌，右司谏韩琦上疏言：『有虞，至聪也；成汤，至明也，其命相犹咨于岳，选于众，不敢以独鉴自决于上，必命众而举之，始居其位，故得百工信。其治而不仁者远于朝[7]，未有众以为非才，上独以为可任，付以大柄，信其操执，而望万化可成、众功尽美者也。臣职在谏诤，志无回隐，自去秋迄今，累上封奏，指言陛下丞弼之任未得其人。盖以宰臣王随登庸以来，众望不协，差除任性，褊躁伤体。庙堂之上，不闻长才远略，仰益盛化，徒有延纳僧道、信奉巫祝之癖，贻笑中外。而自宿疹之作，几涉周星，安卧私家，备礼求退。方天地有大灾变，陛下责躬访道之际，不思抗章引避，而不朝君父，扶疾于中书视事，引擢亲旧，怡然自居。暨物议沸腾，则简其拜礼，勉强入见，面求假告，都无省愧之心，固宠慢上，寡识不恭之咎，自古无有。今闻所患再加，不能复诣中书养疾。陛下优遇之礼既已备矣[8]，彼人贪禄窃位之计亦已穷矣！次则陈尧佐男述古监左藏库，官不成资，未经三司保举，而引界满酬奖之条[9]，擢任三门白波发运使。况程琳任三司使日，曾定夺监左藏库吴守则虽界满出剩而帐历凭由[10]，不能依限结绝，尚犹不应酬奖条敕保明之官，以重真其罪[11]。以此校之，则述古之授，是为期罔圣明。参知政事韩亿初乞男琮不以资叙回授，兄纲将朝廷要职从便退换，如己家之物，紊乱纲纪，举朝非笑。此二事，陛下若忽而小之，因循不问，彼则曰：我营私若是，而上不之责矣。言事者疏我之罪，而上不之听矣。则必愈任威福，公然为不善，更无畏矣。又石中立本以艺文进居近署，兼领常局事，尚不能少有建明，但滑稽谈谐之誉为人所称。处于翰墨之司，固当其职，若参决大政，则诚非所长。伏况仍岁以来，灾异间作，众星流陨，躔次不顺。河东地震，压覆至多，虽历代所言谴告之事，未有如斯之大也。而又冬无积雪，春首霆震，寒燠之序，未甚均协。考天戒之自，则燮理之任，正当其责。而在上则独使陛下引咎数诏，寻求谠言，继日临朝，孜孜政道；在外则降敕天下，遍责刺举牧长之吏各修其职；于政府之臣，则以为过不在己，泰然自处于皐、夔、稷、契之右。臣僚欲广陛下之德，乞颁前诏于天下，而罢立期限，则皆抑而不从，盖臣事专而君道弱之明应也。陛下用辅臣如此，不惟使四方观望，寝成弛慢之风，必恐外裔闻之，亦有轻视中国之意。如望天眚可消而福应自来，则又不可得也。陛下傥以退免大臣其事至重，非下臣所宜轻议，孰若以祖宗八十年太平之业坐付庸臣，恣其隳坏乎?今下至闾里之人，犹能扬言而非之，投书而谤之，又况陛下置臣于言责之地，可知而不言哉?是以不避斧鑕，屡有论奏，乞从罢黜，以慰具瞻之望，于己非私也，于彼非有嫌隙也，所切者，以陛下有尧舜之资，而为在位壅蔽，一思开发睿明，以济亨运，无他意也。然虑陛下以臣过有诋斥，疑在离间，是故久而不行。伏望出臣此疏，明示中书，委御史台于朝堂集百官会议，正其是非。如以为臣言不谬，则乞陛下公而行之。若以为辅弼等前件事于朝政无损，国体无害，只是臣发于狂妄，则诛戮贬窜之罪，臣无所逃。矧遇陛下勤政，答天申、明赏罚之秋，特望判其邪正，以塞群众之议。』上嘉纳之。
　　三月戊戌朔，门下侍郎、平章事王随罢为彰信节度使、同平章事，户部侍郎、平章事陈尧佐罢为淮康节度使、同平章事、判郑州，户部侍郎、参知政事韩亿罢归本班，礼部侍郎、参知政事石中立罢为户部侍郎、资政殿学士。初，吕夷简罢，密荐随、尧佐二人为相，其意援引非才居己下者用之，觊他日上意见思而复相己。及随与尧佐、亿、中立等议政，数忿争于中书，随寻属疾在告。诏五日一朝，日赴中书视事。而尧佐复年高，事多不举。时有『中书省为养病坊』之语。又转运使王轸求三路于随，随以闾阎鄙词骂之。一日随方膳，堂吏白事任意，随食未下咽而遽斥之，羹污其面，中外耻笑。会灾异仍见，琦论随等，疏凡十上，尧佐亦先自援汉故事求策免，于是四人者俱罢。
　　王岩叟作《韩魏公遗事录》云：公言天下事，不能必如人意。仁宗时，王随、陈尧佐为宰相，皆老病，又不和，中书事多不决。韩亿、石中立二人，又颇以私害公。公时为谏官，屡疏不纳。后物议益宣，公复上章乞廷辨。上迫于正论，罢四人者。当时天下之望，在王沂公、吕申公、杜沂公、范希文，而公亦引荐之，及宣麻日，乃张士逊昭文，章得象集贤，宋庠、晁宗悫参政，天下大失望。公曰：『事固不如人意，亦不能必也。』按：岩叟此录缪误。宋庠参政在宝元二年十一月，晁宗悫参政在康定元年九月，不与士逊、得象同入中书明甚。宗悫此时在翰苑才二年，庠实初除翰苑。然上意本用庠，偶以谗止，更一年余，卒除之。或传闻疑似致此。而范希文二年前权知开封府，坐谗落天章阁待制，去冬补外，方自饶徙润，犹未复职。骤迁政府，恐亦无此例。魏公自言必不差，岩叟听之不审，又不加参考，遽笔之于书耳。
　　山南东道节度使、同平章事、判河南府张士逊为门下侍郎兼兵部尚书、平章事，户部侍郎、同知枢密院章得象以本官平章事，右谏议大夫[12]、同知枢密院事王鬷、龙图阁学士、工部侍郎、权知开封府李若谷并为参知政事。初，韩琦数言执政非才，上未即听。琦又言曰：『岂陛下择辅弼未得其人故耶?若杜衍、孔道辅、胥偃、宋郊、范仲淹，众以为正直之臣，可备进擢，不然尝所用者王曾、吕夷简、蔡齐、宋绶，亦人所属望，何不图任也?』上虽听琦罢王随等，更命士逊及得象为相，士逊犹以东宫旧恩，或言又夷简密荐之。得象入谢，上谓曰：『往者太后临朝，群臣邪正，朕皆默识，惟卿清忠无所附，且未尝有干请。今日用卿，由此也。』
　　
大臣补外
　　
陈尧咨出镇天雄
　　天圣五年八月丙戌，以翰林学士兼龙图阁直学士、权知开封府陈尧咨为宿州观察使、知天雄军，枢密直学士陈尧佐权知开封府。尧咨自负其能，冀速登用，颇不快于执政者。尝有谤言达于上，太后惑焉。他日，以问王曾等。曾既具对，且曰：『臣等职在弼谐，敢不心存公正?然谗人罔极，亦不可不察也。』太后犹未信，曾曰：『是非曲直，在于听断之审，请以药物喻之：医方有谓药有相使相反恶者，而甘草为国老，以其性能和众药，故阳剂中不以寒温多用之。班猫有毒，若与众药同用，必致杀人，此其验也。』太后大悟，不数日，尧咨有换官出镇之命。尧咨内不平，上章固辞。时太后尝以双日垂帘，特用只日召见敦谕之，不得已，乃拜受。尧咨善射，常取钱为的，一发贯其中。于兄弟间最为少文，任气节，真宗尝欲授以武职，尧咨每不可，乃止。或谓太后：『此除实用真宗遗意也。』寻有诏尧咨遇契丹使过大名，权位丞郎上，及岁增公使钱百万。天雄城壁器械，自契丹修好久不治，尧咨至，并加完葺。然须索烦扰，多暴怒，列军士持大梃侍前，吏民语不中意，立至困仆。
尧咨谗谤事据《言行录》。《百一编》又云：尧咨晚年，以其兄尧佐妨已进用，颇出怨言，国史并不载，或修史者阴有所庇，盖蒲宗孟与尧咨实同州里也。不然王氏父兄雅不喜尧咨故云耳。当考。又《王沿传》『知开封府陈尧咨嗜酒废事，沿奏弹之。』亦当考。

晏殊出知宣州
　　天圣五年正月庚申，降枢密副使、刑部侍郎晏殊知宣州。先是，太后召张耆为枢密使，殊言：『枢密与中书两府同任天下大事，就令乏贤，亦宜使中材处之。耆无他勋劳，徒以恩幸，遂极宠荣，天下已有私徇非才之议，奈何复用为枢密使也?』太后不悦，于是从幸玉清昭应宫，从者持笏后至，殊怒，撞以笏，折其齿。监察御史曹修古、王沿等劾奏：『殊任辅弼，百僚所法，而忿躁无大臣体。古者三公不按吏，先朝陈恕于中书榜人，即时罢黜。请正典刑，以允公议。』殊坐是免，寻改知应天府。
　　论张耆不可为枢密，据张唐英《政要》及欧阳修《神道碑》，史不载也。
　　六年七月，赐枢密使张耆常乐坊第一区。
　　八月。晏殊之出也，上意初不谓然，欲复用之，会李及卒，乙酉，召殊于南京，命为御史中丞，仍令班翰林学士上。
　　
钱惟演改判河南
天圣九年正月辛未，改新判陈州钱惟演判河南府。始惟演托疾，久留京师。既除陈州，迁延不赴，且图相位。天章阁待制范讽奏曰：『惟演尝为枢密使，以皇太后姻属罢之，示天下以不私。今固不可复用。』殿中侍御史郭劝亦请督惟演上道。惟演自言先陇在洛阳，愿司宫钥，遂命惟演守河南，促其行。他日讽入对，太后曰：『惟演去矣！』讽曰：『惟演奴仆皆得官，不去尚奚以为?』时惟演弟处州观察使、知定州惟济亦迁武昌留后、知澶州，寻复知定州。劝又言惟演不当与其弟求迁。惟演且就总兵权，乞罢之。不报。

王鬷出知河南
康定元年三月戊寅，工部侍郎知枢密院事王鬷、右谏议大夫知枢密院事陈执中、给事中同知枢密院事张观并罢，鬷知河南府，执中知青州，观知相州。天圣中，鬷尝知河北，过真定，见曹玮。玮谓曰：『君异日当柄用，愿留意边防。』鬷曰：『何以教之?』玮曰：『吾闻赵德明少子元昊颇桀悍，德明尝使人榷易汉物，不如意，欲杀之。元昊谏曰：我戎人，本从事鞍马间，而与汉榷易不急之物，已非策，又从而斩之，失众心，不可。德明为贳不杀。吾使人觇元昊，状貌异常，他日必为边患。』鬷时莫究所谓，比再入枢密院，元昊果叛。帝数问边计，不能对。及刘平、石元孙等败，议刺乡兵，久不决，帝不悦。宰相张士逊言：『军旅之事，枢密院当任其咎。』于是鬷及执中、观三人同日罢。鬷乃思玮言，因以语所亲厚者云。

张士逊得谢
　　康定元年五月。先是，诏御辇院拣下都辇官年四十已下为禁军，辇官千余人携妻子，遮宰相、枢密使喧诉，门下侍郎兼兵部尚书、平章事张士逊方朝，马惊坠地。己未，御史中丞柳植等奏其事，请付有司治。诏枢密院推鞫以闻。时军兴，机务填委，士逊位首相，无所补，谏官以为言。士逊不自安，七上章请老，又数面陈。壬戌，优拜太傅，进封郑国公致仕，听朔望大朝会缀中书门下班，月给宰相俸三之一，出入施伞。又与一子五品服。士逊乞免朝朔望，从之。本朝以宰相得谢者，自士逊始。
　　
林瑀通判饶州
庆历二年二月丙戌，太常博士、天章阁侍讲林瑀落职，通判饶州。先是，瑀奉诏撰《周易天人会元纪》，其说用天子即位年、月、日、辰占所直卦，以推吉凶，且言：『自古圣王即位，必直乾卦，若汉高祖及太祖皇帝，皆是也。』书成上之。诏学士院看详，皆言瑀所编纂，事涉图纬，乞藏秘阁。诏赐瑀银、绢各五十两、疋。御史中丞贾昌朝尝面折瑀所言不经，瑀与昌朝辩于上前，由是与昌朝忤。及是瑀又言：『上即位，其卦直《需》，其象曰「云上于天。需，君子以饮食宴乐。」臣愿陛下频出燕游，极水陆玩好之美，则卦体当天心矣。』上骇其言，因问太宗即位直何卦。瑀对：『非乾卦。』问真宗，对亦然，上始厌瑀之迂诞。昌朝即劾奏瑀儒士，不师圣人之言，专挟邪说罔上听，不宜在经筵。上乃谓辅臣曰：『人臣虽有才学，若过为巧伪，终涉形迹。』遂罢绌瑀。

余靖分司南京
　　庆历六年七月丙申，右正言、知制诰、知吉州余靖为将作少监、分司南京，许居韶州。
初，靖为谏官，尝劾奏太常博士茹孝标不孝，匿母丧坐废。靖既失势，孝标因与知谏院钱明逸言靖少游广州，犯法受笞。明逸即劾奏靖不宜在近侍。靖闻之不自安，求侍养去。会朝廷下广州，按得其实：靖初名希古，举进士未得解，曲江主簿善遇之。知韶州者疾主簿，捃其罪无所得[13]，惟得与靖接坐[14]。主簿既以违勅停任，而靖受笞，后乃更名，取解他州及第。案牍具在，故有是命。

庞籍出知郓州
　　皇祐五年闰七月壬申，户部侍郎、平章事庞籍以本官知郓州。初，齐州学究皇甫渊获贼，法当得赏钱。渊上书愿易一官。道士赵清贶者，籍甥也，始为渊白籍，而与堂吏共受渊赂。渊数诣待漏院自言，籍乃勒渊归齐州，有小吏告清贶等受赂事，籍即捕送开封府，清贶及堂吏皆坐赃刺配岭外，行至许州死。谏官韩绛言：籍阴讽府杖杀清贶以灭口，又言事当付枢密院，不当中书自行，故罢之。然谓籍阴讽开封，覆之无实。
　　至和二年七月戊辰，资政殿大学士兼翰林侍读学士、户部侍郎吴育为宣徽南院使、判延州。育侍读禁中，帝因语及臣下毁誉多出爱憎，育曰：『圣言要切，实四海之幸。然知而形之于言，不若察而形之于事。自古圣人君，皆因信谗邪而致乱，照奸险而致治。至于安危万端，不出爱憎二字，达之则群书不足观，不达虽博览无益也。盖人主事有不可不密者，有不可不明者，语及军国几微，或干权要，不可不密也。若指人姓名，阴言其罪而事状未见者，此不可不明也。若不明，则谗邪得计，忠正难立，曲直莫辨，爱憎遂行，故曰：偏听生奸，独任成乱。是故圣王之行，如天地日月，坦然明白[15]。进一人，使天下皆知其善；黜一人，使天下皆晓其恶，则阴邪不能陷害，公正可以立身，此百王之要道也。』帝益重之，数欲大用，而谏官或诬奏育在河南尝贷民出息钱，久之，遂命出帅。
育正传云：为谏官刘元瑜诬奏。按：元瑜此时实知潭州，必非元瑜也。今没其姓名，当徐考之。苏轼尝记王巩云：陈执中罢相，仁宗问谁可代者?执中举吴育，上即召赴阙。会乾元节侍宴偶醉，坐睡忽惊，顾拊床呼其从者。上愕然，即除西京留台。巩父素为巩言此。按：育自陕召入，至和二年二月判都省，此时陈执中方家居待罪，不知何时荐育。所云『醉拊御床，仁宗愕然，因不复相育。』育有心疾，当得事实，足见非刘元瑜诬奏也。然育为执中所荐，亦未可晓。又育出知延州，非西京留台。嘉祐元年五月，乃自廷州徙河中[16]，三年八月，自河中徙河南。巩所云差误，姑附见，待考。


宋祁出知郑州
嘉祐四年三月己未，新三司使、吏部侍郎宋祁为端明殿学士、翰林侍读学士、龙图阁学士、集贤殿修撰、知郑州；右谏议大夫、权御史中丞包拯为枢密直学士、权三司使。先是，右司谏吴及言祁在定州不治，纵家人贷公使钱数千缗，及在蜀奢侈过度；而拯亦言祁在益部多宴游，且其兄庠方执政，不可任三司。累奏之不已，庠因自言身处机密，弟总大计，权任太重，乞除祁外官，故命祁出守，而拯代居其任。翰林学士欧阳修言：『臣闻拯曾弹奏宋祁过失，自祁命出，僚属又卒交章力言，而祁亦因此而罢，而拯遂代其任，此所谓蹊田夺牛，岂得无过?而整冠纳履，当避嫌疑也。如拯才能资望，虽别加进用，人岂间言?其不可为者，三司使耳。』疏奏，拯即家避命，不许。久之，乃就职。

校勘记
[1]西川  原本作『西土』，据《长编》卷一○三改。
[2]五十两  《长编》卷一○三作『五千两』。
[3]测知  原本『测』字为墨丁，据《长编》卷一○七补。
[4]当考  原本作『尝考』，据《长编》卷一○七改。
[5]监押  原本脱『押』字，据《长编》卷一○七补。
[6]密荐  原本无『密』字，据《长编》卷一二○补。
[7]远于朝  原本无『于朝』二字，义不畅，兹据《长编》卷一二一补。
[8]优遇  原本作『优选』，据《长编》卷一二一改。
[9]酬奖  原本作『辞奖』，据《长编》卷一二一改。
[10]吴守则  原本作『具守则』，据《长编》卷一二一改。
[11]其罪  原本『其』字为墨丁，据《长编》卷一二一补。
[12]右谏议大夫  原本『右』上衍一墨丁，据《长编》卷一二一删。
[13]捃其罪  原本作『招其罪』，据《长编》卷一五九改。
[14]与靖接坐  原本作『与靖□按坐』，据《长编》卷一五九改补。
[15]坦然明白  原本作『坦然进明白』，『进』字衍，今据《长编》卷一八○删。
[16]徙河中  原本『徙』上衍一『徙』字，据《长编》卷一八○删。
　　

皇宋通鉴长编纪事本末卷第三十七
仁宗皇帝

吕夷简事迹

荐李柬之
　　景祐元年六月乙卯，中书言太常博士李柬之先于学士院试，赐同进士出身、馆阁校勘。诏除直集贤院、知邢州。柬之，迪子也。天禧末，迪罢相斥逐，柬之落职。迪复相，柬之自陈于政府，奏乞检会，乃有是命。议者非之，或曰：『迪与吕夷简同相，迪直而疏，夷简巧而密。迪尝有所规画，夷简觉非迪所能，乃问其所亲曰：复古门下，谁适与谋?对以李，无他客，独柬之虑事过其父远甚。夷简因谓迪曰：『柬之才可用，当付以事。』迪谦不敢当。夷简曰：『进用才能，自夷简事，公勿复预知。』即具奏，得请。迪父子皆喜，不悟夷简阴夺其谋主也。柬之既受命，居半岁，迪果罢相。
此据《龙川别志》，然《别志》以为夷简奏除柬之两浙提刑，于《实录》及柬之本传，皆不见历两浙提刑，恐是除集贤院、知邢州也。观夷简意，止欲柬之不在其父旁尔，故超除直集贤院，令出守。而迪父子不寤。恐《别志》误记，今略加删削，除见此事。
</div>
    <div class="pagination">
<a href="皇宋通鉴长编纪事本末_page32.html">上一页</a><span>...</span><a href="皇宋通鉴长编纪事本末_page28.html">28</a><a href="皇宋通鉴长编纪事本末_page29.html">29</a><a href="皇宋通鉴长编纪事本末_page30.html">30</a><a href="皇宋通鉴长编纪事本末_page31.html">31</a><a href="皇宋通鉴长编纪事本末_page32.html">32</a><span class="current-page">33</span><a href="皇宋通鉴长编纪事本末_page34.html">34</a><a href="皇宋通鉴长编纪事本末_page35.html">35</a><a href="皇宋通鉴长编纪事本末_page36.html">36</a><a href="皇宋通鉴长编纪事本末_page37.html">37</a><a href="皇宋通鉴长编纪事本末_page38.html">38</a><span>...</span><a href="皇宋通鉴长编纪事本末_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
