<!DOCTYPE html>
<html>
 <head>
  <meta charset="utf-8"/>
  <title>
   左传纪事本末 - 第 12 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传纪事本末 - 第 12 页/共 16 页
  </h1>
  <div class="content">
   &lt;史部,纪事本末类,左传纪事本末&gt;
　　钦定四库全书
　　左传纪事本末卷三十五
　　詹事府詹事髙士竒撰
　　宋襄公图伯
　　僖公八年冬宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退
　　【攷异】説苑以目夷为后妻子夫兹父固为太子而曰目夷长则非后妻子明矣
　　九年春宋桓公卒未而襄公会诸侯故曰子凡在丧王曰小童公侯曰子　冬宋襄公即位以公子目夷为仁使为左师以聴政于是宋治故鱼氏世为左师【发明】目夷之后十世犹当宥之后此华元之于鱼石情亦恝矣
　　【补逸】礼记宋襄公其夫人醯醢百瓮曾子曰既曰明器矣而又实之
　　十五年冬宋人伐曹讨旧怨也　十六年春陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也　十七年齐桓公与管仲属孝公于宋襄公以为大子冬桓公卒易牙入与寺人貂因内宠以杀羣吏而立公子无亏孝公奔宋　十八年春宋襄公以诸侯伐齐　郑伯始朝于楚楚子赐之金既而悔之与之盟曰无以铸兵故以铸三钟　夏五月宋败齐师于甗立孝公而还　十九年春宋人执滕宣公　宋公曹人邾人盟于曹南鄫子防盟于邾夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一防而虐二国之君又用诸淫昏之鬼将以求霸不亦难乎得死为幸　秋宋人围曹讨不服也子鱼言于宋公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动　陈穆公请修好于诸侯以无忘齐桓之徳冬盟于齐修桓公之好也　二十年冬宋襄公欲合诸侯臧文仲闻之曰以欲従人则可以人従欲鲜济　二十一年春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败　秋诸侯防宋公于盂子鱼曰祸其在此乎君欲已甚其何以堪之于是楚执宋公以伐宋冬防于薄以释之子鱼曰祸犹未也未足以惩君【补逸】公羊传此楚子也其称人何贬曷为贬为执宋公贬曷为为执宋公贬宋公与楚子期以乗车之防公子目夷諌曰楚夷国也强而无义请君以兵车之防往宋公曰不可吾与之约以乗车之防自我为之自我隳之曰不可终以乗车之防往楚人果伏兵车执宋公以伐宋宋公谓公子目夷曰子归守国矣国子之国也吾不従子之言以至于此公子目夷复曰君虽不言国国固臣之国也于是归设守械而守国楚人谓宋人曰子不与吾国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后逆襄公归恶乎捷捷乎宋曷为不言捷乎宋为襄公讳也此围辞也曷为不言其围为公子目夷讳也执未有言释之者此其言释之何公与为尔也公与为尔奈何公与议尔也
　　二十二年春三月郑伯如楚夏宋公伐郑子鱼曰所谓祸在此矣　秋楚人伐宋以救郑宋公将战大司马固谏曰天之弃商久矣君将兴之弗可赦也已弗聴冬十一月己巳朔宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也　二十三年春齐侯伐宋围缗以讨其不与盟于齐也　夏五月宋襄公卒伤于故也
　　【补逸】史记襄公之时修行仁义欲为盟主其大夫正考父美之故追道契汤髙宗殷所以兴作商颂襄公既败于而君子或以为多伤中国阙礼义褒之也宋襄之有礼让也
　　二十四年秋宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧拜焉丰厚可也郑伯従之享宋公有加礼也
　　【臣】士竒曰宋襄公以亡国之余起而图伯葢迹齐桓而为之者也首用兵于齐假置君之义其意以为伯国既款而宇下诸侯亦不待痛而服矣夫齐桓之所以成伯非定襄王之位与葵丘之申五禁乎孝公虽桓之所属而无亏长卫姬之所出也兄弟之序甚明乃遽伐齐丧奉少夺长致无亏不得其死乱上下之分长篡弑之阶其何以为天下盟主哉至兵威所及尚不能服一曹而欲与楚争伯星陨鹢飞天变见于上目夷深忧逺虑人事着于下鹿上执辱可为明戒而又伐郑以挑楚怒兵败身伤逾年竟卒甚矣哉宋襄之愚也至之败或以其不従司马之言不扼楚于险不忍重伤与二毛而宋襄亦至死无悔谓其能行仁义之师不幸而败吁宋襄其谁欺乎夫祸莫憯于残人之骨内而以国君为刍狗无亏之杀鄫子之用以视重伤与二毛孰大逆天害理之事宋襄敢行之而故饰虚名以取实祸此所谓妇人之仁也以是图伯不亦难乎若夫欲速见小亟于合诸侯而昩长驾逺驭之大略先儒于曹南传已畅言之而不知其失算尤在伐齐置孝公之始







　　左传纪事本末卷三十五
　　钦定四库全书
　　左传纪事本末卷三十六
　　詹事府詹事高士竒撰
　　宋公族废兴【鱼石之乱　子罕之贤　华向之乱乐大心辰地之乱　桓魋之乱　大尹之乱　内附景公灭曹】
　　成公十五年秋八月葬宋共公于是华元为右师鱼石为左师荡泽为司马华喜为司徒公孙师为司城向为人为大司冦鳞朱为少司冦向带为大宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师茍获反虽许之讨必不敢且多大功国人与之不反惧桓氏之无祀于宋也右师讨犹有戍在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山书曰宋杀其大夫山言背其族也鱼石向为人鳞朱向带鱼府出舍于睢上华元使止之不可冬十月华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司冦二宰遂出奔楚华元使向戍为左师老佐为司马乐裔为司冦以靖国人　十八年夏六月楚子辛郑皇辰同伐彭城纳宋鱼石向为人鳞朱向带鱼府焉以三百乘戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之　七月宋老佐华喜围彭城老佐卒焉　冬十一月楚子重救彭城伐宋宋华元如晋告急　十二月孟献子会于虚朾谋救宋也宋人辞诸侯而请师以围彭城　襄公元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘【以上鱼石之乱】　六年宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初　九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也　十五年宋人或得玉献诸子罕子罕弗受献玉者曰以示玉人玉人以为宝也故敢献之子罕曰我以不贪为宝尔以玉为宝若以与吾皆丧宝也不若人有其宝稽首而告曰小人懐璧不可以越乡纳此以请死也子罕寘诸其里使玉人为之攻之富而后使复其所　十七年宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无罪贼曰臯比私有讨于吴遂幽其妻曰畀余而大璧宋公闻之曰臣也不唯其宗室是暴大乱宋国之政必逐之左师曰臣也亦卿也大臣不顺国之耻也不如葢之乃舍之左师为已短策茍过华臣之门必骋十一月甲午国人逐瘈狗瘈狗入于华臣氏国人从之华臣惧遂奔陈　宋皇国父为大宰为平公筑台妨于农収子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也　二十九年郑子展卒子皮即位于是郑饥而未及麦民病子皮以子展之命饩国人粟宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不徳乐氏加焉其以宋升降乎【以上子罕之贤】　二十六年初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉大子痤美而狠合左师畏而恶之寺人惠墙伊戾为大子内师而无宠秋楚客聘于晋过宋大子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请徃也遣之至则欿用牲加书徴之而骋告公曰大子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰唯佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃亨伊戾左师见夫人之步马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【发明】按向戍承顺风防以杀太子视里克犹为罪人也宜其有子向宁之祸
　　二十九年齐高子容与宋司徒见知伯女齐相礼宾出司马侯言于知伯曰二子皆将不免子容専司徒侈皆亡家之主也知伯曰何如对曰专则速及侈将以其力毙专则人实毙之将及矣　昭公六年宋寺人柳有宠大子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔衞于是华亥欲代右师乃与寺人柳比从为之徴曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城壊毋独斯畏女其畏哉十年冬十二月宋平公卒初元公恶寺人柳欲杀之
　　及丧柳炽炭于位将至则去之比葬又有宠　十二年夏宋华定来聘通嗣君也公享之为赋蓼萧弗知又不答赋昭子曰必亡宴语之不懐宠光之不宣令德之不知同福之不受将何以在　二十年春王二月己丑日南至梓慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所生也　宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂劫之癸卯取太子栾与母弟辰公子地以为质公亦取华亥之子无慼向宁之子罗华定之子啓与华氏盟以为质　宋华向之乱公子城公孙忌乐舍司马彊向宜向郑楚建郳甲出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀大子华亥曰干君而出又杀其子其谁纳我且归之有庸使少司冦牼以归曰子之齿长矣不能事人以三公子为质必免公子既入华牼将自门行公遽见之执其手曰余知而无罪也入复而所　二十一年宋华费遂生华防华多僚华登防为少司马多僚为御士与防相恶乃谮诸公曰防将纳亡人亟言之公曰司马以吾故亡其良子死亡有命吾不可以再亡之对曰君若爱司马则如亡死如可逃何逺之有公惧使侍人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之张匄尤之曰必有故使子皮承宜僚以剑而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚劫司马以叛而召亡人壬寅华向入乐大心丰衍华牼御诸横华氏居卢门以南里叛六月庚午宋城旧鄘及桑林之门而守之　冬十月华登以吴师救华氏齐乌枝鸣戍宋防人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦偃州员华登帅其余以败宋师公欲出防人濮曰吾小人可借死而不能送亡君请待之乃狥曰徽者公徒也众从之公自杨门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用劒从之华氏北复即之防人濮以裳裹首而荷以走曰得华登矣遂败华氏于新里翟偻新居于新里既战説甲于公而归华姓居于公里亦如之十一月癸未公子城以晋师至曹翰胡会晋荀吴齐苑何忌衞公子朝救宋丙戍与华氏战于赭丘郑翩愿为鹳其御愿为鵞子禄御公子城庄堇为右干犫御吕封人华豹张匄为右相遇城还华豹曰城也城怒而反之将注豹则闗矣曰平公之灵尚辅相余豹射出其间将注则又闗矣曰不狎鄙抽矢城射之殪张匄抽殳而下射之折股扶伏而击之折轸又射之死干犫请一矢城曰余言女于君对曰不死伍乘军之大刑也干刑而从子君焉用之子速诸乃射之殪大败华氏围诸南里华亥搏膺而呼见华防曰吾为栾氏矣防曰子无我迋不幸而后亡使华登如楚乞师华防以车十五乘徒七十人犯师而出食于睢上哭而送之乃复入楚防越帅师将逆华氏大宰犯谏曰诸侯唯宋事其君今又争国释君而臣是助无乃不可乎王曰而告我也后既许之矣　二十二年楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不以奬乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卭为大司徒乐祁为司城仲几为左师乐大心为右师乐挽为大司冦以靖国人【以上华向之乱】二十五年春叔孙婼聘于宋桐门右师见之语卑宋
　　大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡　夏会于黄父赵简子令诸侯之大夫输王粟宋乐大心曰我不输粟我于周为客若之何使客士伯告简子曰宋右师必亡奉君命以使而欲背盟以干盟主无不祥大焉　十一月宋元公将为公故如晋梦大子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以殁唯是楄柎所以借干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘　二十六年葬宋元公如先君礼也　定公九年宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰已衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师　十年宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰暨仲佗石彄出奔陈　十一年春宋公母弟辰暨仲佗石彄公子地入于萧以叛秋乐大心从之大为宋患【以上乐大心辰地之乱】　十五年郑罕达败宋师于老丘　齐侯衞侯次于蘧挐谋救宋也　哀公七年宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白雁献之且言田弋之説説之因访政事大説之有宠使为司城以听政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘　八年宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之【以上景公灭曹】　十二年宋郑之间有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕达救嵒丙申围宋师　十四年宋向魋救其师郑子賸使狥曰得桓魋者有赏魋也逃归遂取宋师于嵒获成讙郜延以六邑为虚　十一年衞大叔疾奔宋臣向魋纳美珠焉宋公求之魋不与由是得罪十四年宋桓魋之宠害于公公使夫人骤请享焉而将讨之未及魋先谋公请以鞌易薄公曰不可薄宗邑也乃益鞌七邑而请享公焉以日中为期家备尽往公知之告皇野曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可请以君命召之左师每食击钟闻钟声公曰夫子将食既食又奏公曰可矣以乘车往曰迹人来告曰逢泽有介麋焉公曰虽魋未来得左师吾与之田若何君惮告子野曰尝私焉君欲速故以乘车逆子与之乘至公告之故拜不能起司马曰君与之言公曰所难子者上有天下有先君对曰魋之不共宋之祸也敢不唯命是听司马请瑞焉以命其徒攻桓氏其父兄故臣曰不可其新臣曰从吾君之命遂攻之子颀骋而告桓司马司马欲入子车止之曰不能事君而又伐国民不与也秪取死焉向魋遂入于曹以叛六月使左师巢伐之欲质大夫以入焉不能亦入于曹取质魋曰不可既不能事君又得罪于民将若之何乃舍之民遂叛之向魋奔衞向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐向魋出于衞地公文氏攻之求夏后氏之璜焉与之他玉而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外阬氏葬诸丘舆【以上桓魋之乱】　十七年宋皇瑗之子麇有友曰田丙而夺其兄酁般邑以与之酁般愠而行告桓司马之臣子仪克子仪克适宋告夫人曰麇将纳桓氏公问诸子仲初子仲将以杞姒之子非我为子麇曰必立伯也是良材子仲怒弗从故对曰右师则老矣不识麇也公执之皇瑗奔晋召之　十八年春宋杀皇瑗公闻其情复皇氏之族使皇缓为右师　二十六年宋景公无子取公孙周之子得与啓畜诸公宫未有立焉于是皇缓为右师皇非我为大司马皇怀为司徒灵不缓为左师乐茷为司城乐朱鉏为大司冦六卿三族降听政因大尹以达大尹常不告而以其欲称君命以令国人恶之司城欲去大尹左师曰纵之使盈其罪重而无基能无敝乎冬十月公游于空泽辛巳卒于连中大尹兴空泽之士千甲奉公自空桐入如沃宫使召六子曰闻下有师君请六子画六子至以甲劫之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而専其利今君无疾而死死又匿之是无他矣大尹之罪也得梦啓北首而寝于卢门之外已为乌而集于其上咮加于南门尾加于桐门曰余梦美必立大尹谋曰我不在盟无乃逐我复盟之乎使祝为载书六子在唐盂将盟之祝襄以载书告皇非我皇非我因子潞门尹得左师谋曰民与我逐之乎皆归授甲使狥于国曰大尹惑蛊其君以陵虐公室与我者救君者也众曰与之大尹狥曰戴氏皇氏将不利公室与我者无忧不富众曰无别戴氏皇氏欲伐公乐得曰不可彼以陵公有罪我伐公则甚焉使国人施于大尹大尹奉启以奔楚乃立得司城为上卿盟曰三族共政无相害也【以上大尹之乱攷异】按史记景公卒宋公子特攻杀太子而自立是为昭公昭公者元公之曾庻孙也昭公父公孙紏紏父公子褍秦褍秦即元公少子也景公杀昭公父紏故昭公怨杀太子而自立此与传大同小异但谓昭公自立则非也
　　【臣】士竒曰鱼石之难始于荡泽之弱公室杀公子肥也华元如晋请讨而鱼府与石乃止华元于河上至五大夫出亡华元亲止之斯亦善矣既而决澨登陴又惟恐其入者不知何见夫讨乱者诛止首恶并其族而逐之不已过乎遂使盗据彭城置瓠丘而后定所谓人而不仁疾之已甚者也华弱与乐辔少相亲而长相怨辔以弓梏弱于朝曲在辔矣乃舍辔而逐弱失刑已甚不独同罪异罚如子罕所云也而乐辔怨怼反射子罕之门子罕容而善之懦矣华臣弱臯比之室贼杀无辜干国之纪左师复为含葢其失则均不有瘈狗将遂无法乎若夫献玉而以不贪为宝闻讴而以执扑分谤慕义而使宋无饥人子罕之贤亦不可没罕氏后亡有以也夫苪司徒之女妖同褒姒卒生龙蛇以祸宋伊戾之杀子痤其计甚憯合左师不能洗湔其寃而承风防以助之平公昏瞢误听虽悔于终何补归来望思之痛乎元公复不惩前车而以炽炭殷勤又宠阉柳可畏哉寺人之能惑溺人主也至无信多私而君臣劫质国乱甚矣复听多僚之谮使子皮愤怒劫司马而召亡人于是华亥向宁华定之徒入于南里以叛与宋分国而居向非齐晋明鹰鹯之义楚总其罪人以临之宋之亡可翘足而待也幸而叛人出走腹心之患除而公室之枝叶亦几尽梓慎之占不信而有徴乎桐门右师与叔孙婼语而卑宋大夫知其必亡黄父之役不具王粟及使修盟伯国又以疾不行其见逐也自取焉尔公子地嬖蘧富猎十一分其室而以其五与之公取其白马以与嬖魋地复使其徒抶魋而夺之诚为不恕宋公亦不能尽亲爱之道而使地奔于异国子辰为之请而不听亦铤险焉入萧以叛右师因而从之宋于是凡三有叛臣之祸及平元之族自萧奔郑向巢取锡而杀之则皆宠魋之为也而魋又以宠害于公公将图之又入于曹以叛凶人为害可不戒乎其初以朱鬛结欢其后以美珠召乱祸皆起于多欲也大尹矫遗命以行废置强盟六卿自取奔北于是司城为上卿盟曰三族共政无相害也其亦有惩于戴桓华向之自相残贼而有悔心欤噫嘻晚矣















　　左传纪事本末卷三十六
　　钦定四库全书
　　左传纪事本末卷三十七
　　詹事府詹事高士竒撰
　　衞州吁宣姜之乱【懿公亡国　文公定狄难附】
　　隐公三年衞庄公娶于齐东宫得臣之妹曰庄姜美而无子衞人所为赋硕人也又娶于陈曰厉妫生孝伯早死其娣戴妫生桓公庄姜以为已子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗聴其子厚与州吁游禁之不可桓公立乃老【补逸】史记庄公五年取齐女为夫人好而无子又娶陈女为夫人生子早死陈女女弟亦幸于庄公而生子完完母死庄公令夫人齐女子之立为大子庄公有宠妾生子州吁十八年州吁长好兵庄公使将石碏谏庄公曰庶子好兵使将乱自此起不聴
　　列女传齐女为衞庄公夫人号曰庄姜始徃操行衰惰心淫佚冶容傅母见其妇道不正谕之云子之家世世尊荣当为民法则子之质聪达于事当为人表式仪貎庄丽不可不自修整衣锦防裳饰在舆马是不贵徳也乃作诗曰硕人其颀衣锦防衣齐侯之子衞侯之妻东宫之妹邢侯之姨谭公惟私砥厉女以高节女遂感而自脩君子善傅母之防未然也
　　四年春衞州吁弑桓公而立　公与宋公为会将寻宿之盟未及期衞人来告乱夏公及宋公遇于清　宋殇公之即位也公子冯出奔郑郑人欲纳之及衞州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则衞国之愿也宋人许之于是陈蔡方睦于衞故宋公陈侯蔡人衞人伐郑围其东门五日而还公问于众仲曰衞州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣　秋诸侯复伐郑宋公使来乞师公辞之羽父请以师防之公弗许固请而行故书曰翚帅师疾之也诸侯之师败郑徒兵取其禾而还　州吁未能和其民厚问定君于石子石子曰王觐为可曰何以得觐曰陈桓公方有宠于王陈衞方睦若朝陈使请必可得也厚从州吁如陈石碏使告于陈曰衞国褊小老夫耄矣无能为也此二人者实弑寡君敢即图之陈人执之而请涖于衞九月衞人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎　衞人逆公子晋于邢冬十二月宣公即位书曰衞人立晋众也五年夏葬衞桓公衞乱是以缓　四月郑人侵衞牧以报东门之役　衞之乱也郕人侵衞故衞师入郕　桓公三年夏齐侯衞侯胥命于蒲不盟也　十六年初衞宣公烝于夷姜生急子属诸右公子为之娶于齐而美公取之生夀及朔属夀于左公子夷姜缢宣姜与公子朔搆急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行饮以酒夀子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐
　　【考异】史记初宣公爱夫人夷姜夷姜生子伋为太子而令右公子傅之右公子为太子娶齐女未入室而宣公见所欲为太子妇者好説而自取之更为太子取他女
　　【发明】按史则夷姜乃宣公夫人也左氏以为烝恐非
　　十七年春盟于黄平齐纪且谋衞故也　荘公五年冬伐衞纳惠公也　六年春王人救衞　夏衞侯入放公子黔牟于周放寗跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本枝百世　闵公二年冬十二月狄人伐衞衞懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与寗庄子矢使守曰以此赞国择利而为之与夫人绣衣曰聴于二子渠孔御戎子伯为右黄夷前驱孔婴齐殿及狄人战于荧泽衞师败绩遂灭衞卫侯不去其旗是以甚败狄人囚史华龙滑与礼孔以逐衞人二人曰我大史也实掌其祭不先国不可得也乃先之至则告守曰不可待也夜与国人出狄入衞从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为衞之多患也先适齐及败宋桓公逆诸河宵济衞之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乗甲士三千人以戍曹归公乗马祭服五称牛羊豕鸡狗皆三百与门材归夫人鱼轩重锦三十两
　　【补逸】吕氏春秋衞懿公有臣曰演有所于使翟人攻衞其民曰君之所予位禄者鹤也所贵富者宫人也君使宫人与鹤战余焉能战遂溃而去翟人至及懿公于荥泽杀之尽食其肉独舍其肝演至报使于肝毕呼天而啼尽哀而止曰臣请为襮因自杀先出其腹实内懿公之肝桓公闻之曰衞之亡也以为无道也今有臣若此不可不存于是复立衞于楚丘演可谓忠矣杀身出生以殉其君非徒殉其君也又令衞之宗庙复立祭祀不絶可谓有功矣
　　史记初翟杀懿公也衞人怜之思复立宣公前死太子伋之后伋子又死而代伋死者子夀又无子太子
　　伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公初立轻赋平罪身自劳与百姓同苦以收卫民
　　僖之元年齐桓公迁邢于夷仪二年封衞于楚丘邢迁如归衞国忘亡　衞文公大布之衣大帛之冠务材训农通商惠工敬教劝学授方任能元年革车三十乗季年乃三百乗　僖公十八年冬邢人狄人伐衞围菟圃衞侯以国让父兄子弟及朝众曰茍能治之燬请从焉众不可而后师于訾娄狄师还　十九年秋衞人伐邢以报菟圃之役于是衞大旱卜有事于山川不吉寗荘子曰昔周饥克殷而年丰今邢方无道诸侯无伯天其或者欲使衞讨邢乎从之师兴而雨　二十年秋齐狄盟于邢为邢谋衞难也于是衞方病邢　二十四年衞人将伐邢礼至曰不得其守国不可得也我请昆弟仕焉乃徃得仕　二十五年春衞人伐邢二礼从国子巡城掖以赴外杀之正月丙午衞侯燬灭邢同姓也故名礼至为铭曰余掖杀国子莫余敢止
　　【臣】士竒曰国家之患莫大于骄淫骄淫由于宠昵欲动情肆而不能裁之以礼义鲜不酿无穷之祸而寖至于败亡州吁嬖人之子也庄姜恶之与武姜之爱叔段相去逺矣武姜欲立叔段武公弗许犹足以致乱况州吁之凭宠好兵庄公弗禁石碏之切谏弃若罔闻州吁卒杀桓公而自立安忍阻兵毒流四国衞之祸庄公为之也宣公烝于夷姜又纳子伋之妇淫昏无道史册罕闻夀子急载旌之难而惠公不能容一黔牟连五国之兵抗王官以入国柏舟之诗何不闻焉昭伯复烝于宣姜生二子与二夫人而其由则自齐人使之亷耻防矣上烝下淫衞于是灭伦伤化者再世何怪桑间濮上相习成风而不可止孔子序诗备录墙茨鹑奔诸什于春秋歴纪夷姜宣姜中冓之事以志衞为狄灭之由福善祸淫其应如响而或以懿公之亡国縁于好鹤其亦未之察矣演报使于肝以身为襮千古伤之而左氏失纪衞当东渡遗民男女仅七百有三十人康叔武公之祀不絶如线矣夫人堕载驰之涙公子下庐漕之甲而戴公短祚国烬仅存非文公崇帛冠布衣之节务材训农敬教劝学以励精兴复为事安能举訾娄之师而靖邢狄之难哉夫一衞也曩以骄淫败后以勤俭兴斯亦古今得失之林而有国者所宜鉴也






　　左传纪事本末卷三十七
　　钦定四库全书
　　左传纪事本末卷三十八
　　詹事府詹事髙士竒撰
　　寗武子弭晋难
　　僖公二十三年晋公子重耳之及于难也遂奔狄过卫卫文公不礼焉出于五鹿乞食于野人野人与之块公子怒　二十四年春王正月秦伯纳之　二十八年春晋侯伐卫取五鹿晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋卫侯出居于襄牛　公子买戍卫楚人救卫不克　夏四月戊辰晋侯宋公齐国归父崔夭秦小子憖次于城濮己巳晋师陈于莘北楚师败绩卫侯闻楚师败惧出奔楚遂适陈使元咺奉叔武以受盟或诉元咺于卫侯曰立叔武矣其子角従公公使杀之咺不废命奉夷叔以入守六月晋人复卫侯寗武子与卫人盟于宛濮曰天祸卫国君臣不协以及此忧也今天诱其使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入寗子先长牂守门以为使也与之乗而入公子歂犬华仲前驱叔武将沐闻君至喜捉髪走出前驱射而杀之公知其无罪也枕之股而哭之歂犬走出公使杀之元咺出奔晋　冬卫侯与元咺讼寗武子为辅鍼庄子为坐士荣为大士卫侯不胜杀士荣刖鍼庄子谓寗俞忠而免之执卫侯归之于京师寘诸深室寗子职纳槖饘焉元咺归于卫立公子瑕　三十年晋侯使医衍酖卫侯寗俞货医使薄其酖不死公为之请纳玉于王与晋侯皆十防王许之秋乃释卫侯　卫侯使赂周歂冶厪曰茍能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿　三十一年冬狄围卫卫迁于帝丘卜曰三百年卫成公梦康叔曰相夺予享公命祀相寗武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命　三十二年夏狄有乱卫人侵狄狄请平焉秋卫人及狄盟　文公四年卫寗武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾冬成风薨
　　【臣】士竒曰晋文公隆怨而拒卫于敛盂之盟其褊已极成公若能婉词谢过属齐宋为之请晋未必不从乃违国人之所不欲而甘心入楚则失防之甚者也元咺欲立叔武事未有据而遽杀其子角叔武摄位国已有君成公之归实赖乎此不待期而先入已有疑忮之心矣使公而诚能爱弟者前驱之约束岂不宜预而使捉髪走迎欢欣踊跃之公子毙于歂犬之手诚可痛也及其再执而再归虽恶元咺子瑕何罪而以为戮残忍贼恩一至于此安知前驱之矢非承望风防而为之者枕股之哭甚恶其涕之无従矣杀犬以塞咎何足偿伯仁由我之恨乎成之杀叔武也虽负大不义于天下然成公君也咺臣也心不直其所为不食其禄而逃之可也忠臣去国不説人以无罪而敢于讼君俨然坐狱深室之囚几死酖毒又树立子瑕阻其归路为人臣者当如是耶向非寗武子以一身捍卫其间内则盟宛濮以协国人外则负羇絏以従患难不几庾死深室而无归国之望哉医衍之赂饘槖之纳防玉之效忠贞委曲直欲贯金石而感神鬼此可以教天下之为人臣者矣湛露彤弓之不答乃志敬之一端耳奚足尽武子之生平乎子曰其知可及其愚不可及夫惟其愚是以能间关﨑岖卒反卫侯而不干大国之怒也如元咺者乌可同日语哉












　　左传纪事本末卷三十八
&lt;史部,纪事本末类,左传纪事本末&gt;
　　钦定四库全书
　　左传纪事本末卷三十九
　　詹事府詹事髙士竒撰
　　卫孙寗废立
　　成公七年卫定公恶孙林父冬孙林父出奔晋卫侯如晋晋反戚焉　十四年春卫侯如晋晋侯强见孙林父焉定公不可夏卫侯既归晋侯使郤犫送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之　卫侯有疾使孔成子寗惠子立敬姒之子衎以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人呜呼天祸卫国也夫吾不获鱄也使主社稷大夫闻之无不耸惧孙文子自是不敢舍其重器于卫尽寘诸戚而甚善晋大夫
　　【补逸】列女传定姜者卫定公之夫人公子之母也公子既娶而死其妇无子定姜归其妇自送之至于野乃赋诗曰燕燕于飞差池其羽之子于归逺送于野瞻望不及涕泣如雨送去归泣而望之又作诗曰先君之思以朂寡人君子谓定姜为慈姑
　　襄公七年卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓従者也衡而委蛇必折　十四年卫献公戒孙文子寗惠子食皆服而朝日旰不召而射鸿于囿二子従之不释皮冠而与之言二子怒孙文子如戚孙蒯入使公饮之酒使大师歌巧言之卒章大师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行従近闗出公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两軥而还尹公佗曰子为师我则逺矣乃反之公孙丁授公辔而射之贯臂子鲜従公及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冡卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职增淫发泄其若之何卫人使大叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归右宰谷从而逃归卫人将杀之辞曰余不説初矣余狐裘而羔袖乃赦之卫人立公孙剽孙林父寗殖相之以聴命于诸侯卫侯在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙説谓其人曰卫君必入夫二子者或挽之或推之欲无入得乎师旷侍于晋侯晋侯曰卫人出其君不亦甚乎对曰
　　或者其君实甚良君将赏善而刑淫养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庻人工商皂牧圉皆有亲防以相辅佐也善则赏之过则匡之患则救之失则革之自王以下各有父子兄弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎狥于路官师相规工执艺事以諌正月孟春于是乎有之諌失常也天之爱民甚矣岂其使一人肆于民上以从其淫而弃天地之性必不然矣　晋侯问卫故于中行献子对曰不如因而定之卫有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎冬会于戚谋定卫也　十九年卫石共子卒悼子不哀孔成子曰是谓蹷其本必不有其宗　二十年卫寗恵子疾召悼子曰吾得罪于君悔而无及也名藏在诸侯之防曰孙林父寗殖出其君君入则掩之若能掩之则吾子也若不能犹有鬼神吾有馁而已不来食矣悼子许诺恵子遂卒　二十五年晋侯使魏舒宛没逆卫侯将使卫与之夷仪崔子止其帑以求五鹿　卫献公入于夷仪卫献公自夷仪使与寗喜言寗喜许之大叔文子闻
　　之曰乌乎诗所谓我躬不説皇恤我后者寗子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪解以事一人今寗子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉　二十六年卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与寗喜言寗喜曰必子鲜在不然必败故公使子鲜子鲜不获命于敬姒以公命与寗喜言曰茍反政由寗氏祭则寡人寗喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舍于郊伯国死孙氏夜哭国人召寗子寗子复攻孙氏克之辛夘杀子叔及大子角书曰寗喜弑其君剽言罪之在寗氏也　孙林父以戚如晋书曰入于戚以叛罪孙氏也臣之禄君实有之义则进否则奉身而退専禄以周旋戮也　甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羇絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之　卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从卫师败之圉雍鉏获殖绰复愬于晋　晋人为孙氏故召诸侯将以讨卫也夏中行穆子来聘召公也　六月公会晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏赵武不书尊公也向戍不书后也郑先宋不失所也于是卫侯防之晋人执寗喜北宫遗使女齐以先归卫侯如晋晋人执而囚之于士弱氏　秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹　卫人归卫姬于晋乃释卫侯君子是以知平公之失政也　二十七年卫寗喜専公患之公孙免余请杀之公曰微寗子不及此吾与之言矣事未可知只成恶名止也对曰臣杀之君勿与知乃与公孙无地公孙臣谋使攻寗氏弗克皆死公曰臣也无罪父子死余矣夏免余复攻寗氏杀寗喜及右宰谷尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗敢闻且寗子唯多邑故死臣惧死之速及也公固与之受其半以为少师公使为卿辞曰大叔仪不贰能赞大事君其命之乃使文子为卿
　　【补逸】公羊传卫杀其大夫寗喜则卫侯之弟鱄曷为出奔晋为杀寗喜出奔也曷为为杀寗喜出奔卫寗殖与孙林父逐卫侯而立公孙剽寗殖病将死谓喜曰黜公者非吾意也孙氏为之我即死汝能固纳公乎喜曰诺寗殖死喜立为大夫使人谓献公曰黜公者非寗氏也孙氏为之吾欲纳公何如献公曰子茍纳我我请与子盟喜曰无所用盟请使公子鱄约之献公谓公子鱄曰寗氏将纳我吾欲与之盟其言曰无所用盟谓使公子鱄约之子固为我与之约矣公子鱄辞曰夫负羇絷执斧锧从君东西南北则是臣仆庻孽之事也若夫约言为信则非臣仆庻孽之所敢与也献公怒曰黜我者非寗氏与孙氏凡在尔公子鱄不得已而与之约已约归至杀寗喜公子鱄挈其妻子而去之将济于河挈其妻子而与之盟曰茍有履卫地食卫粟者昧雉彼视
　　谷梁传称国以杀罪累上也寗喜弑君其以累上之辞言之何也尝为大夫与之涉公事矣寗喜出君弑君而不以弑君之罪罪之者恶献公也専喜之徒也専之为喜之徒何也已虽急纳其兄与人之臣谋弑其君是亦弑君者也専其曰弟何也専有是信者君赂不入乎喜而杀喜是君不直乎喜也故出奔晋织絇邯郸终身不言卫専之去合乎春秋
  </div>
  <div class="pagination">
   <a href="左传纪事本末_page11.html">
    上一页
   </a>
   <span>
    ...
   </span>
   <a href="左传纪事本末_page7.html">
    7
   </a>
   <a href="左传纪事本末_page8.html">
    8
   </a>
   <a href="左传纪事本末_page9.html">
    9
   </a>
   <a href="左传纪事本末_page10.html">
    10
   </a>
   <a href="左传纪事本末_page11.html">
    11
   </a>
   <span class="current-page">
    12
   </span>
   <a href="左传纪事本末_page13.html">
    13
   </a>
   <a href="左传纪事本末_page14.html">
    14
   </a>
   <a href="左传纪事本末_page15.html">
    15
   </a>
   <a href="左传纪事本末_page16.html">
    16
   </a>
   <a href="左传纪事本末_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
