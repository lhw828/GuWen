<!DOCTYPE html>
<html>
<head>
    <meta charset="UTF-8">
    <title>经义考 - 第 296 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 296 页/共 381 页</h1>
    <div class="content">



　　经义考卷二百三十六
<史部,目录类,经籍之属,经义考>
　　钦定四库全书
　　经义考卷二百三十七
　　翰林院检讨朱彞尊撰
　　尔雅【一】
　　尔雅
　　汉志三卷二十篇【今本十九篇】

　　扬雄曰孔子门徒防夏之俦所记以解释六艺者也郭威曰尔雅周公所制而文有张仲孝友张仲宣王时人非周公之制明矣
　　王充曰尔雅之书五经之训故
　　张晏曰尔近也雅正也
　　张揖曰昔在周公缵述唐虞宗翼文武克定四海勤相成王六年制礼以导天下着尔雅一篇以释其义今俗所传三篇或言仲尼所増或言子夏所益或言叔孙通所补或言沛郡梁文所考皆解家所説先师口传疑莫能明也
　　刘熙曰尔雅尔昵也昵近也雅义也义正也五方之言不同皆以近正为主也
　　葛洪曰史佚教其子以尔雅尔雅小学也又孔子教鲁哀公学尔雅尔雅之出逺矣学者皆云周公所记张仲孝友之类后人所足耳
　　刘勰曰尔雅者孔徒之所纂而诗书之襟带也晋书蔡谟传谟初渡江见蟛蜞大喜曰蟹有八足加以二螯令烹之既食吐下委顿方知非蟹后诣谢尚而説之尚曰卿读尔雅不熟几为劝学死
　　陆徳明曰尔雅所以训释五经辨章同异多识鸟兽草木之名博览而不惑者也尔近也雅正也言可近而取正也释诂一篇盖周公所作释言以下或言仲尼所増子夏所足叔孙通所益梁文所补张揖论之详矣
　　贾公彦曰尔雅者孔子门人作以释六艺之文张懐瓘曰周公相成王申明礼乐以加朝祭服色尊卑之节又造尔雅宣尼卜商増益润色释言畅物畧尽训诂
　　裴肃曰尔雅博通诂训纲维六经为文字之楷范作诗人之兴咏备详六亲九族之礼多识鸟兽草木之名今古习传儒林遵式
　　欧阳修曰尔雅非圣人之书不能无失考其文理乃是秦汉之间学诗者纂集説诗博士解诂
　　髙承曰尔雅大抵解诂诗人之防或云周公作以其文考之如瑟兮僩兮卫武公之诗也猗嗟名兮齐人刺鲁庄公也而文皆及之则周公安得述也当是出于孔子删诗书之后耳
　　叶梦得曰尔雅训释最为近古世言周公作妄矣其言多是诗类中语而取毛氏説为正予意此但汉人所作耳
　　晁公武曰世传释诂周公书也余篇仲尼子夏叔孙通梁文増补之文字之学凡有三其一体制谓画有纵横曲直之殊其二训诂谓称谓有古今杂俗之异其三音韵谓呼吸有清浊髙下之不同论体制之书説文之类是也论训诂之书尔雅方言之类是也论音韵之书沈约四声谱及西域反切之学是也三者虽各名一家其实皆小学之类而汉艺文志独以尔雅附孝经类隋经籍志又以尔雅附论语类皆非是今依四库书目置于小学之首
　　曹粹中曰昔人谓尔雅释诂一篇周公所作释言以下仲尼所増子夏从而足之叔孙通梁文又从而补益之今考其书知毛公以前其文犹畧至康成时则加详矣何以言之如学有缉熙于光明毛公云光广也康成则以为欲学于有光明者而尔雅曰缉熙光也又齐子岂弟犹言发夕也而尔雅曰岂弟发行也薄言观者毛公无训振古如兹毛公云振自也康成则以观为多以振为古其説皆本于尔雅使尔雅成书在毛公之前顾得为异哉按平帝元始四年王莽始令天下通尔雅者诣公车固出自毛公之后矣朱翼曰尔雅非周公书也郭璞序云兴于中古隆于汉氏未尝指为周公盖是汉儒所作亦非中古也林光朝曰尔雅六籍之户牖学者之要津也古人之学必先通尔雅则六籍百家之言皆可以类求矣及散裂尔雅而投诸笺注説随意迁文从义变説或拘泥则文亦牵合学者始以训诂之学为不足学也不知释诂释言释训亦犹诗之有六义小学之有六书也
　　朱子曰尔雅是取传注以作后人却以尔雅证传注陈傅良曰古者重小学汉尝置博士如毛氏诗训许氏説文扬氏方言之类皆有所本隋唐以来以科目取士此书浸废韩退之尚以注虫鱼为不切则知诵习者寡矣
　　陈振孙曰汉志尔雅二十篇今书惟十九篇志初不着撰人名氏郭璞序亦第称兴于中古隆于汉氏而已至陆氏释文始谓释诂为周公所作其説盖本于魏张揖
　　钱文子曰尔雅出于汉世正名命物讲説者资之王应麟曰陆玑为诗草木疏刘杳为离骚草木疏王方庆有园亭草木疏李文饶有山居草木记君子所以贵乎多识也然尔雅不释蔜字书不见栮桤学者耻一物之不知其可忽诸若终军之对鼮鼠卢若虚之辨鼨鼠江南进士之问天鸡刘原父之识六駮可谓善读尔雅矣　又曰尔雅注汉武帝时得豹文鼮鼠孝亷郎终军知之赐绢百匹文选注引窦氏家传以为窦攸世祖诏诸侯子弟从攸受尔雅二説不同　又曰尔雅西至于邠国谓之四极朱文公曰邠国近在秦陇非絶逺之地按説文引尔雅曰西至汃【府巾切】国谓四极汃西极之水也　又曰白虎通引亲属记即尔雅释亲也
　　杨士竒曰尔雅古小学书初无深义世谓周公作非也
　　张崇缙曰训诂之书莫先于尔雅尔雅所载大极天地四时之幽窈细察昆虫草木之屑显悉人事之庶微析羣言之错故自汉以下列诸经籍布诸学官儒者靡不览诵嗣是作者若释名埤雅广雅博雅小尔雅诸书虽各陈所见以足未完其实大纲咸肇于尔雅竒邃古妙莫能过焉
　　郑公晓曰尔雅葢诗训诂也子夏尝传诗今所存者大小序又非尽出子夏然则尔雅即子夏之诗传也
　　犍为文学尔雅注
　　七録三卷
　　佚
　　陆徳明曰犍为郡文学卒史臣舍人汉武帝时待诏阙中卷
　　按犍为舎人注尔雅贾氏齐民要术引有二条其一斪斸谓之定注云斪斸鉏也一名定其一菥蓂大荠注云荠有小故言大荠而今本尔雅注疏俱无之
　　又按舍人待诏在汉武时此释经之最古者其书虽不传间采于邢氏之疏疏所未载字义可考者如释言原作缡介缡作防注云防罗也介别也渝作防窕作跳注云跳者跃之闲腼注云擅也释训条条作攸攸矫矫注云得胜之勇也洸洸作僙僙薨薨作雄雄委委佗佗作袆袆它它注云心之美也赫赫作奭奭墫墫注云舞貌梦梦訰訰注云烦懑乱也仇仇敖敖傲也傲作毁注云仇仇无伦理之貌謷謷众口毁人之貌佌佌注云形容小貌饎作喜注云古曰饎履帝武敏敏作畆注云古者姜嫄履天帝之迹于畎畆之中而生后稷籧篨戚施注云籧篨巧言也戚施令色诱人夸毗注云卑身屈已也释草瓝九叶注云九枝共一茎中馗作中鸠注云兎奚名颗东颗东名中鸠释木菋荎着荎作柢著作都橰作臯栎其实梂注云栗实名梂也榇梧朴枹者谓榇采薪采薪即薪谓作彚注云榇梧朴枹者榇者其理也朴者相追附也彚者茎也如竹箭一读曰枹也榇名采薪又名即薪释虫奚相作奚桑释鱼活东作□东释鸟鴽鴾母母作芜亢鸟咙注云咙咙财可见也释兽犹作鬻寓属作麌属鼣鼠注云其鸣如犬也騉駼枝蹄注云騉駼者外国之名枝蹄者枝足也前足皆白騱后足皆白翑騱作鸡翑作狗白马黒鬛骆鬛作髦凡此皆邢氏所未采而见之陆氏释文者也
　　刘氏【歆】尔雅注
　　七録三卷
　　佚
　　陆徳明曰与李巡注正同疑非歆注
　　樊氏【光】尔雅注
　　隋志三巻【唐志释文序録六巻】
　　佚
　　陆徳明曰京兆人后汉中散大夫沈璇疑非光注按樊氏注见于陆氏释文者释言舫作坊泭作坿释训跃跃作濯濯儵儵作攸攸臯臯作浩浩愮愮作遥遥又作洮洮释草瓝作駮释木著作屠橰作檕作槅炕作抗释鸟爰居注云似鳯凰亢鸟咙注云咙咙亢鸟之颈也皆邢氏疏所不载
　　李氏【巡】尔雅注
　　七録三巻
　　佚
　　陆徳明曰汝南人后汉中黄门
　　按李氏注释言虹作降握作幄作毳释器康瓠作光瓠箷作防释鸟鹣鹣注云鸟有一目一翅相得乃飞故曰兼兼也释兽麝父作泽父亦见释文
　　孙氏【炎】尔雅注
　　隋志七巻【唐志六巻宋志十巻释文序録三巻】
　　佚
　　尔雅音
　　七録二卷【释文序録一巻】
　　佚
　　顔之推曰孙叔然创尔雅音义是汉末人独知反语按访碑録载淄州长山县西南三十里长白山东有孙炎碑碑隂有门徒姓名系甘露五年立惜今不可得见矣
　　郭氏【璞】尔雅注
　　隋志五卷【唐志一巻释文序録宋志三巻】
　　存
　　璞自序曰夫尔雅者所以通训诂之指归叙诗人之兴咏总絶代之离词辨同实而殊号者也诚九流之津涉六艺之钤键学览者之潭奥摛翰者之华苑也若乃可以博物不惑多识于鸟兽草木之名者莫近于尔雅尔雅者盖兴于中古隆于汉氏豹鼠既辨其业亦显英儒赡闻之士洪笔丽藻之客靡不钦玩躭味为之义训璞不揆梼昧少而习焉沈研钻极二九载矣虽注者十余然犹未详偹并多纷谬有所漏畧是以复缀集异闻防萃旧説考方国之语采谣俗之志错综樊孙博关羣言剟其瑕砾搴其萧稂事有隐滞援据徴之于其易了阙而不论别为音图用祛未寤辄复拥篲清道企望尘躅者以将来君子为亦有涉乎此也
　　陆徳明曰先儒于尔雅多为亿必之説乖盖阙之义惟郭景纯洽闻强识详　古今作尔雅注为世所重陈振孙曰尔雅旧有刘歆樊光李廵孙炎之学今惟郭氏行于世
　　述异记郭景纯注尔雅台今在夷陵郡
　　祝穆曰尔雅台在硖州郭璞注尔雅于此
　　郭子章曰景纯注尔雅握笔嘉州在今乌尤山江鱼吞墨千年犹黑
　　尔雅图赞
　　七録二卷【隋志尔雅图十巻唐志一巻】
　　佚
　　郑樵曰尔雅图盖本郭注而为图今虽亡有郭璞注则其图可图也
　　尔雅音义
　　唐志一卷【七録二卷】
　　佚
　　江氏【灌】尔雅音
　　隋志八卷【唐志六巻】
　　佚
　　尔雅图赞
　　唐志一卷
　　佚
　　晋书灌字道羣陈留圉人吴郡太守
　　按张彦逺名画记云灌字徳源陈尚书令至武徳中为随州司马着尔雅图二巻音六卷赞二卷
　　沈氏【旋】集注尔雅
　　隋志十卷
　　佚
　　史传沈旋字士规武康人梁尚书仆射沈约子袭封建昌县侯歴中书侍郎永嘉太守司徒从事中郎司徒右长史免父丧为太子仆复以母忧去官蔬食辟谷服除犹絶粳粱为给事黄门侍郎抚军长史出为招逺将军南康内史在任清治卒官諡恭侯有集注迩言行世子实嗣弟趋字孝鲤亦知名位黄门郎陆徳明曰梁有沈旋约之子集众家之注
　　施氏【干】尔雅音
　　佚
　　陆徳明曰陈博士
　　谢氏【峤】尔雅音
　　佚
　　陆徳明曰陈国子祭酒
　　顾氏【野王】尔雅音
　　佚
　　陆徳明曰陈舎人顾野王既是名家今亦采之按顾氏注释言虹溃也虹作讧邢氏疏引大雅抑篇云实虹小子召旻篇云蟊贼内讧盖本之
　　陆氏【徳明】尔雅释文
　　通考一卷
　　存
　　尔雅音义
</div>
    <div class="pagination">
<a href="经义考_page295.html">上一页</a><span>...</span><a href="经义考_page291.html">291</a><a href="经义考_page292.html">292</a><a href="经义考_page293.html">293</a><a href="经义考_page294.html">294</a><a href="经义考_page295.html">295</a><span class="current-page">296</span><a href="经义考_page297.html">297</a><a href="经义考_page298.html">298</a><a href="经义考_page299.html">299</a><a href="经义考_page300.html">300</a><a href="经义考_page301.html">301</a><span>...</span><a href="经义考_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
