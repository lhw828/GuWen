<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 157 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 157 页/共 273 页</h1>
    <div class="content">△《馀菴杂录》三卷（两淮盐政采进本）
国朝陈恂撰。恂字子本，本姓曹，海盐人。前明崇祯壬午举人。是书杂说经义诗文，兼载碎事。其论禹治水顺行一条，全攘郑樵之说，不言所自。其引伊世珍《嫏嬛记》一条，以范睢裹足不入秦语为女子缠足之证，亦失之不经。
△《冬夜笺记》一卷（大学士英廉购进本）
国朝王崇简撰。崇简字敬哉，宛平人。前明崇祯癸未进士。入国朝补选庶吉士，官至礼部尚书。是编成於康熙乙巳，皆其随笔劄记之语。所述格言，多先儒名论，亦间摘录古事及同时耳目所见闻。然徵引旧闻，皆不载其出典，亦或偶然记忆未真。如伯夷、叔齐姓名一条，云出《吕氏春秋》及《韩诗外传》，今二书并无此文。案《论语疏》所引乃出《春秋少阳篇》也。
△《樗林三笔》五卷（直隶总督采进本）
国朝魏裔介撰。裔介有《孝经注义》，已著录。是书分三种。樗林闲笔一卷，樗林偶笔二卷，樗林续笔二卷。闲笔所载多息心养生之论，偶笔上卷多讲学之语，下卷皆论史事，续笔则援引先儒，间参己见，亦颇及明季时事。裔介以讲学名，而是编多以二氏为宗，殆不可解。至续笔内称杨嗣昌起复入都，白帢布袍，所过驿传蔬粳而已。剿杀流贼，不遗馀力。襄阳之破，郁郁而死云云。未免为之回护，则亦不尽公论矣。
△《雕邱杂录》十八卷（直隶总督采进本）
国朝梁清远撰。清远字迩之，号葵石，真定人。顺治丙戌进士，官至吏部侍郎。是编十有八卷，卷立一名。一曰眠云闲录，二曰藤亭漫钞，三曰情话记，四曰巡檐笔乘，五曰卧疴随笔，六曰今是斋日钞，七曰闭影杂识，八曰采荣录，九曰饱卿谈丛，十曰过庭暇录，十一曰东斋掌钞，十二曰予宁漫笔，十三曰晏如笔记，十四曰西庐漫笔，十五曰晏如斋檠史，十六曰耳顺记，十七曰啬翁檠史，十八曰休园语林。皆随时笔记之文。大抵杂录明末杂事及真定轶闻，颇多劝戒之意。
惟末年尤信修炼之说，亦间涉释氏，至谓《心经》是古今第一篇文字。盖禅学、玄学、明末最盛，清远犹沿其馀风也。间有考证，然不甚留意。如九卷载李屏山所作《西嵓集》序，称李义山喜用僻事，下奇字，晚唐人多效之，号西昆体，殊无典雅浑厚之气，反詈杜少陵为村夫子。是以杨亿事为李商隐事，殆唐、宋不辨。
又引黄庭坚之言，谓韩退之诗如教坊雷大使舞，学退之不至，即为白乐天。是以陈师道所评苏轼词，苏轼所评陶潜诗，并误为庭坚评韩愈诗之词，颠舛尤甚。
卷一百二十九 子部三十九
○杂家类存目六
△《蒋说》二卷（两淮盐政采进本）
国朝蒋超撰。超有《峨嵋山志》，已著录。《蒋说》者，盖因其姓以名书，如僧肇著书名曰《肇论》之类也。而观其自序，乃转读菰蒋之蒋，已为诡僻。其书杂记闻见，别类分门，附以议论。大旨明鬼而尚俭，尤尊佛氏，至以儒童菩萨化生孔子为实。然其论时政三十馀条，欲复封建一说，尤迂谬难行。惟卷末记节烈数十条，或可备志乘采择耳。
△《云谷卧馀》二十卷、《续》八卷（浙江巡抚采进本）
国朝张习孔撰。习孔字念难，歙县人。顺治己丑进士，官至山东提学佥事。
其书喜议论而不甚考证，多以私臆断古人。又果於自信，如杜甫之诗皆为改定，左邱明之传亦为删削。此自有诗文以来无人敢为之事也。
△《蒿菴闲话》二卷（桂林府同知李文藻刊本）
国朝张尔岐撰。尔岐有《周易说略》，已著录。是编乃其劄记之文，凡二百九十六条。顾炎武与汪琬书，自称精於三礼，卓然经师，不及尔岐。故原跋以是编为《日知录》之亚。然《日知录》原原本本，一事务穷其始末，一字务核其异同。是编特偶有所得，随文生义，本无意於著书，谓之零玑碎璧则可，至於网罗四部，镕铸群言，则实非《日知录》之比。如曾子易箦一条，称尝见一书，说楚国曾聘曾子为相，是当时亦曾作大夫，故季孙得以此为遗云云。案《韩诗外传》称曾子仕於莒，得粟三秉，方是之时，曾子重其禄而轻其身。亲没之后，齐迎以相，楚迎以令尹，晋迎以上卿，方是之时，曾子重其身而轻其禄。又称曾子仕齐为吏，后南游於楚，得尊官。尔岐所谓尝见一书，当即指此。然韩婴采掇杂说，前后已自相违异，岂可引以诂经？顾炎武必无是语矣。其论吴澄《三礼考注》出於依托，极为精核。盖尔岐本长於《礼》，故剖析凿凿。使尽如斯，则方驾《日知录》可也。
△《暑窗臆说》二卷（山东巡抚采进本）
国朝王钺撰。钺有《粤游日记》，已著录。是编则世德堂遗书之第四种也。
前有自序，称三伏酷毒，挥汗之馀，取架上书，得明人小说百馀种，逡巡读之，随读随笔。今核其名目，似所读乃陶珽《续说郛》也。如辨《莘野纂闻》记刘球事，涉异编剿《太平广记》所载慕容垂诗，《春风堂随笔》误记元韶娶魏孝武后事之类，亦间有可采。而体例不善，宾主混淆不辨。孰为原文，孰为钺语，是则排纂之过耳。
△《听潮居存业》十卷（江西巡抚采进本）
国朝原良撰。良字鸣喜，江西乐安人。顺治中贡生。官宁都县训导。是书分十编，各立四字标目。一曰明宗正学。前多讲学之语，后亦杂论经义，如谓孔子学问源於契及成汤、武丁，谓删《诗》存车邻为预知秦有赵高之祸，皆失之附会。
二曰身世要则。多论世故。如阴德一条，既云阴德非惟不求人知，亦不可求天知。
报应缓急一条，又称天不急性，却有记性，吾辈於善念善事须忍耐为之，隔半页而自相矛盾。附以读书作文十六则，亦殊不伦。三曰史会大纲，四曰友古特评，五曰群古对观，六曰左国补议，皆史论也。但大纲多论世运盛衰，特评则品藻人物，对观则摭古之相类者论之，补议则仿吕祖谦《左氏博议》、柳宗元《非国语》而斟酌其说耳。七曰读馀志略。大致如王世贞《读书后》而弥为肤浅。如以《考工记》为三代以上之书，不宜附之於周，是并郑之削宋之斤吴越之剑诸句亦未读也。八曰元圃馀珍。剽掇旧事，略加评断，亦史论之旁支。九曰韵林随笔。皆所作诗话，如谓庾信诗为梁之特出，唐之先鞭，而《文选》少载。又谓刘禹锡、元稹、白居易与宗楚客同赋金陵怀古诗，则其他可以概见矣。十曰山野寤言。皆私撰经世之策，尤多迂阔之谈。大抵好为议论，而所学则未能淹贯者也。
△《匡林》二卷（浙江汪汝瑮家藏本）
国朝毛先舒撰。先舒有《声韵丛说》，已著录。是编皆其议论之文，裒为一集。自序称读苏轼《志林》，稽诸事理，时或戾焉。因偶为驳正数段，更取他作之类似者并录之，得若干篇，名曰《匡林》。则是书立名，当为匡正《志林》之义。而与轼辨者仅二三条，其馀皆自录集中杂文与近人辨者。然则以裒聚众作谓之林，以力排俗论谓之匡。观其《小匡文钞序》，以小有所匡为说，可互证也。
先舒尝与毛奇龄书，戒其诋诃太甚，故持论不似奇龄之獷，然习尚实似奇龄。
但奇龄喜谈经，先舒喜谈史；奇龄好蔓引典籍，先舒好推究事理；奇龄好与古人争，先舒好与今人争耳。其中如谓《春秋》不书隐公即位，所以诛平王；郑伯克段之事，罪在段，不在郑伯；齐桓首止之盟，定王世子为大恶，皆故为高论。牵引梦与九龄之文以驳艾南英，亦颇附会。使尽如其题杜诗注之类则善矣。
△《庸言录》（无卷数，浙江吴玉墀家藏本）
国朝姚际恒撰。际恒字善夫，徽州人。是编乃其随笔劄记。或立标题，或不立标题，盖犹草创未竟之本。际恒生於国朝初，多从诸耆宿游，故往往剽其绪论。
其说经也，如辟图书之伪则本之黄宗羲，辟古文《尚书》之伪则本之阎若璩，辟《周礼》之伪则本之万斯同，论《小学》之为书数则本之毛奇龄，而持论弥加恣肆。至祖欧阳修、赵汝楳之说，以《周易十翼》为伪书，则尤横矣。其论学也，谓周、张、程、朱皆出於禅，亦本同时颜元之论。至谓程、朱之学不息，孔、孟之道不著，则益悍矣。他如诋杨涟、左光斗为深文居功，则《三朝要典》之说也。
谓曾铣为无故启边衅，则严嵩之说也。谓明世宗当考兴献，则张、桂之说也。亦可谓好为异论者矣。
△《筠廊偶笔》二卷、《二笔》二卷（内府藏本）
国朝宋荦撰。荦有《沧浪小志》，已著录。是书皆杂记耳目见闻之事。其中如回雁峰考之类，亦间资考证。然如风风雨雨送春归一诗，向谓乃无名道士诗，此独载为鬼诗。刘廷玑《在园杂志》又考校字句，辨其是非，实则明人所刊《醒世恒言传奇》中诗，不知何以讹传至是也。亦足徵小说之不足凭矣。
△《二楼纪略》四卷（浙江巡抚采进本）
国朝佟赋伟撰。赋伟字青士，襄平人。官宁国府知府。宁国旧有北楼，即南齐谢朓之高斋。明嘉靖中知府朱大器又起文昌台，设书院其下。赋伟更为修治，题曰南楼。每乘暇游宴其间，因杂录见闻为此书。多自述其政绩及旁涉他事，不尽有关於二楼。既非地志，又非说部，九流之内，无类可归，姑附之杂家类焉。
△《介轩遗笔》二卷（江西巡抚采进本）
国朝史既济撰。既济字若川，鄱阳人。是编皆随笔记录，多志其家世本末，及江右近事。间及经史，亦罕所考据发明。
△《复堂杂说》一卷（江西巡抚采进本）
国朝史白撰。白字坚又，鄱阳人。书中皆杂论经史之语。其解《易卦》，多尚互体，颇能复古，其馀皆习见之语。首尾仅四十馀则，盖其随笔劄记，而后人抄撮成帙者也。
△《竹村杂记》二卷（江西巡抚采进本）
国朝史白撰。亦《复堂杂说》之类，而条目稍多。其中谓《左传》、《国语》非一人所作，引黄池之会左氏作先晋人，《国语》作吴公先歃为证，颇能得间。
解壹发五豝以中必叠双为误，解朝隮于西以朱注作雨止为误，亦颇见疏剔。至谓桎梏而死为桎梏於人欲，则殊失之穿鉴。其他亦不能一一精确也。
△《山志》六卷（江苏周厚堉家藏本）
国朝王宏撰撰。宏撰有《周易筮述》，已著录。是编乃其笔记之文。议论多而考证少，亦颇及见闻杂事。其论曾子字子舆，孟子受业子思之门人，不应亦字子舆，不知古不讳字，即弟子亦不避师名。董仲舒弟子有吕步舒，汉人最重师承，当时不以为非也。其论古诗东城高且长与燕赵多佳人当从《文选注》分为二篇，不知李善、五臣并无此语，此语起於明张凤翼之纂注，不足为据。陆机所拟及徐陵《玉台新咏》亦均作一首，凤翼何从知为二也？其载明世宗《论书武成篇》有引用欧阳修语指为有功於六经，杨一清对以修之解经仅见武成，宏撰以一清之对为是，是均未知修自有诗本义也。其载郭正域所刻《韵经》为沈约故本，诋屠隆未见其书，是《韵书》原委全未寻检也。其载简绍芳之说辨扬雄未尝仕王莽，是未核李善《文选注》王俭集序所引刘歆《七略》也。其为杨嗣昌辨冤，亦恩怨之见，不足为凭。至於纪孙传庭之死，谓得於其至戚孔涤儒，与史小异，可资参考。其讲学诸条，亦皆醇正平允。与孙承泽虽友善，而无所曲恂，颇能去门户之见，为可取云。
△《尚论持平》二卷、《析疑待正》二卷、《事文标异》一卷（浙江吴玉墀家藏本）
国朝陆次云撰。次云有《八纮译史》，已著录。三书皆辨证经史疑义，体例相同。特随得一二卷即以付梓，遂各立名目，实则一书而再续耳。尚论持平上卷论五经，下卷论四书及子史，多捃拾琐说，而参以臆断。如水流湿，火就燥，湿自为卑湿，燥自为乾燥。而取秦观之说，谓湿者土之气，土者水之妻，夫从妻好，故水流湿。燥者金之气，火者金之夫，妻从夫令，故火就燥。殊穿凿无理。谓周南、召南即舜歌之南风；谓诗以邶、鄘、卫并列，存三监也，存三监所以存殷也，殷祀之绝，有未惬於圣人之心者；谓夫子录秦风寺人之令为预见赵高之祸；谓秦誓、武成皆称纣为商，证殷为地名，非国号，皆杜撰无稽。至《春秋》未尝摈楚，《论语》不语怪力乱神为指《春秋》，皆郝敬之谬谈；孟子论贵戚之卿为阴指田文之将篡，乃于慎行之妄说；管、蔡为殷之忠臣，文王之孝子，尤郭子章之悖语；一概录之，殊失裁断。谓《尚书》逸篇乃逸於孔子之时，不逸於秦火之后；谓《忠经》真出马融，其注真出郑玄，更漫无考证矣。《析疑待正》於《豳风》七月孟子十一月徒杠成，十二月舆梁成，皆力主周用夏正，与尚论持平中春王正月一条自相矛盾。其推崇伪撰《三坟》为古书，盖阴剿郑樵之说，而讳其所出。
《癸辛杂识辨》诗序后妃之德句谓后指文王，妃指太姒。以是例之，则葛覃序称后妃所自作，将文王与太姒联句乎？螽斯序称后妃不妒忌，将以不妒忌加文王乎？
其说至为无理，而次云取之，殊不可解。《事文标异》称黄帝《素问》引古月令，按《素问》无引月令之文，其注中所言乃宋林亿等校正引唐月令，与黄帝无关。
又称《大学》石经本，按《石经》出自丰坊，其政和年号之舛迕，合两贾逵为一人之谬误，前人已辨之，尤侗《艮斋杂说》不暇致详，次云又述之，亦为失考。
惟其称缁衣所载叶公之顾命，注家以为沈诸梁者，其文实在汲冢《周书》祭公解内，叶字为蔡字之讹，其言有据，可以备一解耳。
△《在园杂志》四卷（浙江巡抚采进本）
国朝刘廷玑撰。廷玑字玉衡，号在园，镶红旗汉军。由荫生官至江西按察使，后降补分巡淮徐道。是编杂记见闻，亦间有考证。颇好誉己诗，似张表臣《珊瑚钩诗话》。四卷录乩仙诗至十五六页，亦太近夷坚诸志。所记边大绶伐李自成祖墓事甚详，然与大绶自序不甚合，疑传闻异词也。
△《妙贯堂馀谭》六卷（江西巡抚采进本）
国朝裘若宏撰。若宏字任远，新建人。康熙丙子举人。是书多记旧闻，随事论断，或意所未尽，则本条之下更缀馀论以申之。凡分五类，一曰谭史，二曰谭学，三曰谭诗文，四曰清谭，五曰杂谭。记其乡人之事为多。
△《东山草堂迩言》六卷（户部尚书王际华家藏本）
国朝邱嘉穗撰。嘉穗有《考定石经大学经传解》，已著录。是编乃其劄记之文，分经史、性命、学问、政教、见闻、诗文六门。大抵好为论辨，而考据甚疏。
其有妇人焉一条，以妇字为妫字之讹，指为陈胡公满，绝无典据。其古文韵语一条，谓《中庸》仲尼祖述尧舜一章为隔句用韵，乃孔子赞，如武字土字已见今韵上声七麌，他如帱字悖字化字大字音皆相近，想古韵可通用，惟如日月之代明，明字乃平声，不可假借，或当叶作暮字，其说乖谬，托之梦中神授，尤为怪诞。其三年丧辨一条，谓古礼实三十六月，不知唐王玄感已有此说，为先儒所驳。至谓此说出《鲁诗世学》，系宋本，今坊中无之，是并丰坊不知为何代人也。
哀梨一条，谓哀字非姓非地，殊不可解，当作袁字，是并《世说新语》未考也。
至鱼符一条，谓我朝因前明之制，凡朝参官给牙牌悬於腰间，以通禁门，更为草野传闻之语。盖其著书大旨，在於讲学，而又好奇嗜博，杂及他事，违才易务，故踳驳如斯。至五卷见闻一门，全类小说。六卷诗文一门，多论八比。尤与全书不类也。
△《蓉槎蠡说》十二卷（浙江孙仰曾家藏本）
国朝程哲撰。哲字圣跂，歙县人。此编前有王士祯序，称其抱博辨之才，具论断之识，无雷同剿说之弊。然其书杂掇琐闻，不甚考证。大抵皆才士聪明语耳。
△《道驿集》四卷（浙江巡抚采进本）
国朝张祖年撰。祖年字申伯，汤溪人。是集其所自编，凡再易刊版乃定。卷一曰正学阐微，泛论《四书性理》诸书。卷二曰正史阐微，大致似胡寅《读史管见》。卷三曰杂文提要，卷四曰杂著提要，大抵多讲学之语。祖年自称张栻二十世孙，故力辨张浚杀曲端事，说《论语》、《孟子》皆主栻说。而於明英宗免圣贤后裔差役一事，尤颂美不置云。
△《读书随记》一卷、《续记》一卷、《剩语》一卷（编修汪如藻家藏本）
不著撰人名氏，自题曰湖上逸人。又署上章摄提格，为庚寅岁，相其版式，盖康熙中所刊也。其书皆摘录经史中语，而以己意论断之，然无所发明。《剩语》为诗赋小词数十首，於句下各加笺注，亦无可采。
△《卮坛对问》六卷（江苏巡抚采进本）
国朝江德中撰。德中有《西粤对问》，已著录。是书首卷论支干及日月星云之事，二卷以下则杂论经史。其自序云，斯编纪事，初详甲子，谱年也。间存姓氏，慎交也。今覆审是书所载，与二语绝不相应，疑已经他人删订，非其原本矣。
△《经史慧解》六卷（浙江巡抚采进本）
国朝蔡含生撰。含生字天度，萧山人。其自署称固陵者，即今萧山县西兴地也。是书杂取经史事迹人物各著论一篇，凡二百二十一首。其文纵横辨难，颇似毛奇龄。好为异说亦似之，然博赡不及也。末一篇论孟子，谓孟子之徒如万章、公孙丑辈，其言鄙悖浅俚，而惜己不遇孟子。谓仆无从受，孟子无可授，其为不遇则均，其高自位置，又甚於奇龄。二人生同邑里，或亦闻风而兴，变本加厉欤。
△《任菴语略》（无卷数，直隶总督采进本）
国朝王建衡撰。建衡有《读史辨惑》，已著录。是编乃其笔记之文，不分卷数，但录为上下二册。自述性喜读书，储藏甚富。今观其上册所论，皆商濬《稗海》所载，下册所论，皆陶宗仪《说郛》所载也。
△《岭西杂录》二卷（江西巡抚采进本）
国朝王孝咏撰。孝咏字慧音，吴县人。自序题彊圉大荒落之岁，当为乾隆二年丁巳，其时《旧唐书》犹未刊刻颁行，故孝咏有重刊之议也。是书乃孝咏客游广西时作，其中颇纪粤事，而所考证议论，无关於粤者甚多。盖以成於岭西而名，非记其风土也。孝咏犹及与朱彝尊等游，故耳目濡染，所言往往有根柢。其中如评李贽、屠隆、祝允明皆极确当，其论徐炯注《李商隐文集》，程婴、公孙杵臼事未详左氏记赵武事，与《史记》全殊，失之不考。其欲以《山海经》、《老子》、《庄子》、《楚词》、《水经》为十三经羽翼，则文人好异之谈，又堕明人习气矣。
△《后海堂杂录》二卷（江苏巡抚采进本）
国朝王孝咏撰。是书成於乾隆甲申。年已七十五矣。多评论古人，亦间及近事。其学多本毛奇龄，故欲以奇龄配孔子庙，未免偏私。其文人相轻一条，载王士祯奖拔赵执信惟恐不及，而执信薄行负心，於其死后作《谈龙录》云云。案执信为士祯之甥壻，其相失结衅在士祯生前，故《居易录》中论二冯《拟才调集》有铸金呼佛之诮，《谈龙录》序亦有年月可稽。孝咏以为士祯没后始著书，非其实也。
△《南村随笔》六卷（浙江巡抚采进本）
国朝陆廷灿撰。廷灿有《续茶经》，已著录。此其居家时取平日所见闻杂录之，而於新城王士祯、商邱宋荦两家说部采取尤多。盖廷灿为士祯与荦之门人，故其议论皆本之《池北偶谈》，《筠廊随笔》诸书，而略推扩之。其中如辨古人之登高不独重九，开元寺纸箫胜於磁箫诸条，亦颇见新意。至其载汉设官七千五百馀员，乃后汉之制，不知前汉则其数较倍；推梁萧子显之《同姓名录》，不知子显书世已无传，考据亦时有未密也。
△《枝语》二卷（浙江巡抚采进本）
国朝孙之騄撰。之騄所辑《尚书大传》，已著录。是书取花木蔬果之类，各为铨释。略於形色性味，而详於名义。或穿鉴其偏旁，或附会其音声，偏旁音声皆不可通，则宛转假借，牵合故实，以寓议论。大抵以陆佃《埤雅》为鼻祖，然《埤雅》之失在於好引《字说》，而所长在於考据经典，之騄不效其考据，而效其《字说》，亦可谓不善学矣。古来著录之例，草木种植当附农家，名物训诂当附《小学》，是书皆近之而皆不类，姑附之於杂家焉。
△《谔崖脞说》五卷（浙江巡抚采进本）
国朝章楹撰。楹字柱天，浙江新城人。雍正癸丑进士，官青田县教谕。是书皆其随意抄撮之语，初名《噩捱脞说》，后更今名。一卷曰诗话，多录同时诸人赠答诗篇，而己作亦附见一二。二卷曰昔游，乃述平生经历山水佳胜。三卷曰诧异，则记近世异闻而间证以古事。四卷、五卷曰摭轶，则诸书纪载非世所习见者，节录大略，而以己见发明之，略似史论之体。
△《书隐丛说》十九卷（浙江巡抚采进本）
国朝袁栋撰。栋号漫恬，吴江人。是书杂抄小说家言，参以己之议论，亦颇及当代见闻。原序拟以洪迈《容斋随笔》，顾炎武《日知录》，栋自序亦云摹仿二书，然究非前人之比也。
△《然疑录》六卷（江苏巡抚采进本）
国朝顾奎光撰。奎光有《春秋随笔》，已著录。是编乃其笔记之文。其中说《春秋》者十之五六，说四书者十之二三，其他论史、论诗、论文及杂论事理者仅十之一二。所徵引不甚博，而立说大抵中理。其论四书，取毛奇龄之淹洽而不取其巧辩，论《春秋》驳胡安国诸人之苛刻而一一原情准势，皆为可取。论嘉靖大礼一事，历驳张璁、桂萼、方献夫之说而谓杨廷和特操之已蹙，遂相激弥甚，可为持平之议。其论文、论诗亦具有所见，惟力驳《公羊传》为尊者讳之文，则似持平而实乖理。夫褒贬者是非之公义，圣人不得私也；忠孝者臣子之大分，圣人亦不得越也。董狐之於赵盾，南史之於崔杼，特同为齐、晋之臣耳。若《春秋》则《鲁史》，孔子则鲁人也。其被弑之主若隐公、闵公，皆鲁之先君，其与弑之人若桓公、宣公，亦鲁之先君也。书薨而不地，其实固不没矣。如俨然立其子孙之朝，而奋笔大书以恶逆之名加祖宗，是岂天理之所宜，而人情之所安哉！奎光所论，是证父攘羊之直，非圣人之义也。
△《潇湘听雨录》八卷（编修程晋芳家藏本）
国朝江昱撰。昱有《尚书私学》，已著录。是编乃其弟官常宁知县时，昱奉母就养，因摭见闻，考订故实，著为一编。曰听雨者，取苏轼兄弟对床语也。其中如辨辖神祠即轸宿旁之左辖、右辖，长沙翼轸分野，乃土人祀其分星，又如引《幽明录》证渣江为查江，引《玉篇》、《北史》及欧阳询书温彦博碑证案牍以准作准非宋时院吏避寇准名，其言颇有根据。其辨衡山岣嵝碑一篇，考究详明，知确出近时伪撰，尤足祛千古之惑。惟谰言琐语，颇伤泛滥，不免失之贪多耳。
△《经史笔记》（无卷数，两江总督采进本）
国朝潘继善撰。继善有《音律节略考》，已著录。是书皆偶拈经史之文，为之论说。其论经，如尧典、月令中星不同，合朔置闰测算南陔无辞，《周礼》阙冬官，周改时月。论史，如吕后丧心无耻，不得祔於高祖；孙权、吕蒙为汉贼；王守仁不说良知，其所积自能有用，但其心中恍惚，若有所见，遂忘前此学问之力，而归功於良知；其立论亦颇准於理，但皆人人所共知耳。
△《毛氏残书》三种（无卷数，江苏巡抚采进本）
国朝毛羽宸撰。原本不题书名，亦无序跋目录。凡分三部；曰理学部，多谈心性；曰儒学部，多考证名物典制；曰史学部，则史评也。似全书不止於此，此其残稿耳。书中颇诋斥朱子，如谓性与天道，晦菴以词章晦之，而晚更以与季通所言者与众共言，虽欲使禅宗不寄我篱下不可得，其说颇悖。检书中有阅陶不退《阆园集序说》一篇，甚推李贽，知其学所由来，源流未正矣。
△《榴园管测》五卷（湖南巡抚采进本）
国朝王元复撰。元复字能愚，号醒斋，里籍未详。是编采永乐《性理大全》所列周子《太极图说》、邵子《皇极经世书》、朱子《易学启蒙》、蔡元定《律吕新书》、蔡沈《洪范数》诸书，而引伸其说，大抵因袭旧文，而参以臆断。所附天度月度及杂论数条，亦皆掇拾性理之绪馀。其《经书质疑》中一条云。童年梦人以书授余，内云，惟卧龙无顷刻须臾之悔。又云，八月苦雨，偶看榴花落瓣，於《河图》之数有会。是皆非笃实之言也。
△《数马堂答问》二十卷（福建巡抚采进本）
国朝黄名瓯撰。名瓯字驭卜，福州人。是书九类，一天文，二地舆，三人物，四经书，五史鉴，六人事，七释老，八飞植，九数学，凡二百六十馀条，而飞植类止一条为最少。其体皆设为问答，而大抵掇拾陈因，时多舛误。如牵牛织女一条曰，问《淮南子》云七月七夕织女会牛郎，《齐谐记》谓天河东有织女，天帝之女，因机杼劳苦，天帝怜其独居，使嫁与河西牵牛之夫，嫁后废女工，天帝怒，责令归河东，一年只会一度，事果可信欤云云？考乌鹊填河以渡织女，白居易《六帖》引《淮南子》而《淮南子》无此文，安得有七月七夕之说？吴均《续齐谐记》成武丁条下有织女嫁牵牛五字，何尝有河东、河西之语？其剿撮无稽，大抵此类。卷首引用书目二百四十种，下至《快书》、《藏书》、《焚书》、《纲鉴补》、《唐类函》、《闲情偶寄》、《一家言》、《唐诗选》、《历朝捷录》、《五车韵瑞》、《韵府群玉》、《古文析义》、《性理大全》、《六才子书》、《诗经嫏嬛》之类，皆据为典要。而二十一史之外别有《史记》，《十三经》之外别有五经、三传、《孝经》、《尔雅》，知其书由杂缀而成也。
△《钝根杂著》四卷（编修周厚辕家藏本）
国朝周池撰。池有《读史偶评》，已著录。是书卷一曰理气图说，明盈虚消息，以渐而至穷极必返之义。卷二凡二篇，一曰庄子身生性命子孙说，因《庄子知北游篇》之语而推广之，一曰损人利己说，因史夔《愿体集》所论但言利害，不言是非，故以儒理正之。卷三曰诸凡视七解词，则书一自字而缺其中一横画，因而推阐其说，凡得七解。自序谓如哑谜隐语，盖游戏之笔也。卷四凡三篇，一曰论《诗经叶韵》有误，一曰卷耳篇辨解，一曰邶风柏舟篇辨解。
</div>
    <div class="pagination">
<a href="四库全书总目提要_page156.html">上一页</a><span>...</span><a href="四库全书总目提要_page152.html">152</a><a href="四库全书总目提要_page153.html">153</a><a href="四库全书总目提要_page154.html">154</a><a href="四库全书总目提要_page155.html">155</a><a href="四库全书总目提要_page156.html">156</a><span class="current-page">157</span><a href="四库全书总目提要_page158.html">158</a><a href="四库全书总目提要_page159.html">159</a><a href="四库全书总目提要_page160.html">160</a><a href="四库全书总目提要_page161.html">161</a><a href="四库全书总目提要_page162.html">162</a><span>...</span><a href="四库全书总目提要_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
