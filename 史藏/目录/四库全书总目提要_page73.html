<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 73 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 73 页/共 273 页</h1>
    <div class="content">△《考亭渊源录》二十四卷（浙江吴玉墀家藏本）
明宋端仪撰，薛应旂重修。端仪字孔时，莆田人。成化辛丑进士，官至广东提学佥事，事迹具《明史》本传。应旂有《四书人物考》，已著录。此编仿《伊洛渊源录》之例，首列延平李侗，籍溪胡宪、屏山刘子翚、白水刘勉之四人，以溯师承之所自。次载朱子始末。次及同时友人，至南轩张栻以下七人。次则备列考亭门人，自勉斋黄榦以下二百九十三人。其二十三卷则门人之无记述文字者，但列其名，凡八十八人。末卷则考亭叛徒赵师雍、傅伯寿、胡纮等三人，亦用《伊洛渊源录》载邢恕例也。史称端仪慨建文朝忠臣湮没，乃搜辑遗书，为《革除录》。建文忠臣之有录，自端仪始。然其书今未见，即此书原本亦未见，世所行者惟应旂重修之本。应旂作《宋元通鉴》，於道学宗派，多所纪录，此书盖犹是意。然应旂初学於王守仁，讲陆氏之学。晚乃研穷洛、闽之旨，兼取朱子。故其书《目录》后有云：“两先生实所以相成，非所以相反。”遂以陆九渊兄弟三人列《考亭渊源录》中，名实未免乖舛也。
△《鹿城书院集》（无卷数，浙江巡抚采进本）
明邓淮撰。淮，吉水人，成化辛丑进士，弘治中官温州府知府。以南宋时温州之士游二程、张、朱之门者，有周行己等二十三人。乃命永嘉知县汪循即鹿城建书院，祀二程、张、朱，而以行己等侑焉。复辑诸人志铭、家传及其遗事绪论见於志书、语录中者，汇为此编。虽亦讲学家标榜之书，然永嘉学派，颇异新安。
淮不分门户於其间，则视党同伐异者，其公私相去远矣。
△《吴中往哲记》一卷、《续吴中往哲记》一卷、《续吴中往哲记补遗》一卷（浙江汪启淑家藏本）
《吴中往哲记》，明杨循吉撰。《续记》、《补遗》，皆黄鲁曾撰。循吉有《苏州府纂修志略》，已著录。鲁曾字得之，吴县人，正德丙子举人。循吉书见《明史艺文志》，卷数与此相符，记明初苏州府人物，自《勋德》至《冠衲》，分七目，凡四十一人。《续记》自《忠节》至《散逸》，分十七目，凡四十人。
《补遗》自《审进》至《释行》，分十九目，凡三十一人。其《补遗》原目本一卷，此本分作二卷，又改其《释行第十七》为“第一”，则刊刻者之误也。书中所列小传，皆寥寥数言，未见端末。又如徐有贞以险忮败，而循吉称为四海物望，盖未免乡曲之私。吴宽位终礼部尚书，而鲁曾乃题作东阁大学士，尤显然讹谬，则亦不足徵信矣。
△《吴中故实记》一卷、《续记》一卷、《补遗》一卷（浙江巡抚采进本）
旧本题明杨循吉撰。检勘其文，即循吉《吴中往哲记》、黄鲁曾《往哲续记》、《补遗》原本。惟於标题中刊去“往哲”二字，易以“故实”二字。盖书贾劖旧版，改易新名以售欺者也。
△《掾曹名臣录》一卷、《续集》一卷（浙江范懋柱家天一阁藏本）
明王琼撰。琼有《晋溪奏议》，已著录。是编乃琼官南京户部侍郎时，见诸吏中有知琴书可教诲者，因采录明兴以来由掾曹而列名臣者，编为此书，以示劝勉，凡刘敏等九人。又《续集》一卷，凡刘本等四人。前有正德甲戌琼《自序》，后有南京户部郎中卞师敏《跋》。
△《苏材小纂》六卷（户部尚书王际华家藏本）
明祝允明撰。允明字希哲，长洲人，弘治壬子举人，官至应天府通判，《明史文苑传》附见《徐祯卿传》中。是书记天顺以后苏州人物。前有《自序》，称弘治改元，诏中外诸司，撰集事迹，上史馆为实录，简允明等数弟子员司其事，因私纂纪为此书。第一曰《簪缨》，纂徐有贞以下十九人。第二曰《邱壑》，纂杜琼以下五人。第三曰《孝德》，纂朱灏一人。第四曰《女宪》，纂王妙凤以下三人。第五曰《方术》，纂张豫等二人。大约本之碑志行状，而稍为考据异同，注於本文之下。其叙徐有贞事，颇有讳饰。盖允明为有贞外孙，亲串之私，不能无所假借云。
△《莆阳文献》十三卷、《列传》七十五卷（福建巡抚采进本）
明郑岳编，黄起龙重订。岳字汝华，弘治癸丑进士，官至兵部左侍郎，事迹具《明史》本传。起龙，万历戊戌进士。并莆田人。是书取莆田、仙游二县自梁、陈迄明著作诗文，辑为十三卷。又取名人事迹成《列传》七十四卷。文以体分，传则不分门目。后倭变书毁，起龙为之重鋟。并附柯维骐所作《岳传》一首，为卷第七十五。岳书采摭繁富，义例颇仿史裁。然起龙讥其文内不载杨琅、林诚两御史之奏疏，及黄仲元之《郭孝子祠记》、《墓表》。传内载仕梁之徐寅、翁承赞及永乐初梯荣献策之林环。而於《林光朝传》但纪其文集，而不及所著之《易解》、《尚书解》、《语录》、《说诗》等书。去留不无遗憾，则固确论也。
△《东嘉先哲录》二十卷（浙江鲍士恭家藏本）
明王朝佐撰。朝佐字廷望，浙江平阳人，弘治丙辰进士，官南京工部员外郎。
是编刻於正德初。搜辑温州先贤事实，分类凡八，曰《先达》，曰《程子门人》，曰《朱子门人》，曰《名儒》，曰《名臣》，曰《孝子》，曰《气节》，曰《词章》。晋、唐以来纪载无考，故所录托始於宋焉。
△《国宝新编》一卷（浙江巡抚采进本）
明顾璘撰。璘字华玉，吴县人，弘治丙辰进士，官至刑部尚书，事迹具《明史文苑传》。是书凡录李梦阳、何景明、祝允明、徐祯卿、朱应登、赵鹤、郑善夫、都穆、景旸、王韦、唐寅、孙一元、王宠十三人。人为之《传》，《传》为之《赞》。盖感於知交凋谢而作。略缀数语以存其人，亦柳宗元《先友记》类也。
△《春秋列传》五卷（副都御史黄登贤家藏本）
明刘节撰。节字介夫，号梅国，大庾人，弘治乙丑进士，官至刑部侍郎。是编取《春秋内外传》所载列国诸臣，类次行事，各为之《传》。始祭公谋父，终蔡朝吴，凡二百有二人。全本旧文，无所考证，邹县潘榛为之训释，亦颇疏略。
△《备遗录》一卷（浙江范懋柱家天一阁藏本）
明张芹撰。芹，新淦人，《明史》作峡江人，盖新淦其试籍也。弘治壬戌进士，官至浙江右布政使，事迹具《明史》本传。是书纪建文殉节诸臣姓名。前有《自序》，题正德丙子五月。目列四十六人。卷中有事实者二十人，无事实者二十六人。案林塾《拾遗书》云：“近见南院御史张芹增入江右数人，共五十四人。”
塾所见题正德乙亥。正此《录》前一年，而此《录》乃转止於四十六人。又《学海类编》有张芹《建文忠节录》一卷，其《序》与此同，亦正德丙子所撰，而目次乃与此不同，且有七十人之多。《明艺文志》既有张芹《建文备遗录》二卷，又有张芹《备遗录》一卷。考芹《序》称《录》中四十六人名氏，皆闽中宋君端仪尝采辑为录而未成者，疑芹初据宋氏原本而作，后又随时续有增益，原非一本。
传录者各据所见，遂两存之耳。
△《拾遗书》一卷（浙江范懋柱家天一阁藏本）
明林塾撰。塾，莆田人，弘治壬戌进士，官至浙江布政司参议。此书载建文诸臣事迹，文甚简略。前有正德乙亥《自识》云：考前史失记者凡五十四人，故以“拾遗”名其书。然所载与诸书略同。其齐泰以下三十人，事实俱阙，亦未能考补也。
△《台学源流》七卷（浙江巡抚采进本）
明金贲亨撰。贲亨字汝白，临海人。初冒高姓。正德甲戌进士题名碑之高贲亨，即其人也。官至江西提学副使。是书叙述台州先儒，自宋徐中行迄明方孝孺、陈选，凡三十八人，各为之《传》。其疑而莫考者又有十五人，各以时代类附姓名於《传》末。其《传》虽多采《晦菴文集》、《伊洛渊源录》诸书。然贲亨当明中叶，正心学盛行之时，故其说调停於朱、陆之间。谓朱子后来颇悔向来太涉支离，又谓朱子与象山先异后同云云，皆姚江晚年定论之说也。
△《新安学系录》十六卷（安徽巡抚采进本）
明程曈撰。曈号峨山，休宁人。是书以朱子为新安人，而引据欧阳修《冀国公神道碑》谓程子远派亦出新安，故辑新安诸儒出於二家之传者，编为此书。自宋至明凡百有一人，皆徵引旧文以示有据。夫圣贤之学，天下所公也，必限以方隅，拘以宗派，是门户之私矣。至程子一生，无一字及新安。而遥遥华胄，忽尔见援。以例推之，则朱出於邾，姓源可证，今峄山之士不又引朱子为乡党乎？此真为夸饰风土而作，不为阐明学脉而作也。《江南通志》列曈於《儒林传》中，称所著《新安学系》，与朱子合者存，背者去，足尽是书之大旨矣。
△《二科志》一卷（江苏巡抚采进本）
明阎秀卿撰。秀卿，苏州人，始末未详。是书分《文学》、《狂简》为二科。
所载自杨循吉以下凡七人，皆偶录一二事，不为全传。盖一时互相标榜之书。其纪徐祯卿方登贤书，於文徵仲尚称文璧，而以徵明字之，则犹弘治中所作也。
△《明珰彰瘅录》一卷（两淮盐政采进本）
明顾尔迈撰。尔迈，淮安人，始末未详。是书采撮《实录》、《宪章录》、《中官考》诸书，而各加论断。所记止成化中汪直擅政之事，似非完本，抑或於世近者有所讳欤。
△《革朝遗忠录》二卷（浙江范懋柱家天一阁藏本）
明郁衮撰。衮，嘉兴人。其书撰述年月无可考。黄佐《革除遗事》已称因郁衮原本，则当在正德以前矣。所列一百六十《传》，皆明惠帝时死难诸臣。而《附录》一卷，则降燕诸臣如胡广、黄福之类后至大官者亦在焉。每《传》后或附以《赞》语，又间有所附注。然其精要，已皆采入《革除遗事》中矣。
△《别本革朝遗忠录》二卷（两江总督采进本）
不著撰人名氏。惟题青州府知府杜思子睿重刻。思即撰《考信编》者也。黄虞稷《千顷堂书目》於郁衮《革除遗忠录》二卷外又别出杜思《革朝遗忠录》二卷，盖即指此本。然以郁衮本校之，则此《录》实郁衮书。惟衮於各《传》后附以《赞》语，而此本有《传》无《赞》为少变其例。又书首冠以张芹《备遗录》、黄佐《革除遗事》、敖英《备遗续录》序三篇，皆与书不相应。世别有高廪刊本，卷首亦有三《序》，与此正同。盖明代刊书者往往窜乱旧本而没所由来。诸版竞出，混淆弥甚，其风炽於万历以后，今观此本，则嘉靖中已有之矣。（案：思登嘉靖丙辰进士。）△《群忠录》二卷（浙江汪启淑家藏本）
明唐龙撰。龙有《易经大旨》，已著录。是编纪明太祖征陈友谅时诸臣名姓行实。凡祀於馀干县康郎山庙者，有丁普郎等三十五人；祀於南昌府庙者，有赵得胜等十四人。又附载孙燧等五人，皆殉宸濠之难，后赐祀於旌忠祠者。其题旌各疏并祭谒诗文亦附於后焉。
△《昆山人物志》十卷（浙江巡抚采进本）
明方鹏撰。鹏字子凤，亦字时举，昆山人，正德戊辰进士，官至太常寺卿。
是书论次昆山先哲，首《名贤》六人，次《节行》二十八人，次《文学》三十七人，次《列女》三十人，次《艺能》三十一人，次《游寓》二十六人，而以《杂志》终焉，共为十卷，《明史艺文志》作八卷，传写误也。
△《名臣言行录前集》十二卷、《后集》十二卷（浙江范懋柱家天一阁藏本）
明徐咸撰。咸，海盐人，正德辛未进士，官至襄阳知府。先是，丰城杨廉本彭韶《名臣录赞》撰《名臣言行录》四卷，所载凡五十五人。咸亦纂《近代诸臣言行录》凡四十八人。馀姚魏有本官河南巡抚时，尝合刻之。及咸归里之后，病其未备，重为纂辑。於《杨录》增十六人，於己所录者亦增二十五人，分为前后二集，自为《序》，记其始末，而仍以魏有本初刻之《序》弁於书首云。
△《毗陵忠义祠录》四卷、《附录》一卷（江苏巡抚采进本）
明叶夔撰。夔字司韶，武进人。成化中以岁贡生官汝阳州训导。是编第三卷中载夔《请祀典书》，称宋德祐元年十一月，巴颜率师攻常州，屠其城，知府事姚訔、通判陈炤，俱不屈死。其先后殉难者又有王安节、刘师勇、胡应炎、尹玉、麻士龙、包圭、阮应得、方允武、徐道明、莫谦之、僧万安诸人。自成化九年郡庠生段瑜等建言於同知柳某，始立訔、炤以下木主十一位，附於陈司徒庙。而文天祥、刘师勇、阮应得、僧万安犹未与也。弘治十年，知府曾望宏乃别创忠义祠，请并祀文天祥以下十四人，而附以元壬辰靖难之刘溶。巡按御史谢琛亦上书，请著於祀典，诏从之。夔因编其始末为此书。首图考，次传志，次诗，次赞，次文牒。凡史传所未载者，此皆补其佚阙，足相参证。惟此书载宋臣与祀者止十四人，则未祀文天祥等四人。其附於陈司徒庙者止当有十主耳。夔《请祀典书》云“十一主”，未喻其故。又考《宋季三朝政要》，载元兵至常州，守臣王宗洙遁，权守王良臣以城降。今是书《姚訔传》中谓良臣屡举不第，流落无籍，寓常，与钱暗谋，窃符印诈称郡官，诣巴颜军前献之。然则良臣未尝权守，《三朝政要》误书矣。是亦足订史之讹也。此书作於正德初年。末《附录》一卷，载国朝顺治十四年事，盖后人所续，其姓名则不可考矣。
△《毗陵人品记》四卷（浙江范懋柱家天一阁藏本）
明叶夔撰，其子金及同邑毛宪续成之。宪有《谏垣奏草》，已著录。金字诚斋，刻是书时官绍兴府通判，其终於何官则未详也。是书前有《自纪》，称常州古毗陵地，记人品冠以古名者，古可以统今。今常州之名，隋唐以前未有也。然隋唐以前无常州，不可系以常州，隋唐以后无毗陵，独可系以毗陵乎？至其先列五县沿革於前，使历代殊名，了如指掌，则提纲挈领，固体例之最善者也。其书叙述颇简核，然皆史传所已载。末附夔、宪二《小传》，则嘉靖壬寅刻是书时馀姚岑原道所补，见原道所作《序》中。
△《毗陵正学编》一卷（两江总督采进本）
明毛宪撰。是编所载凡十二人。首杨时，次邹浩、周孚先、周恭先、唐彦思、邹柄、喻樗、胡珵、尤袤、李祥、蒋重祥、谢应芳。自浩以下或籍晋陵，或籍宜兴，或籍无锡，或籍武进。独时为剑州将乐人，於毗陵为流寓。盖以道南一脉，假借之以为重云。
△《名臣像图》一卷（浙江郑大节家藏本）
明吴守大撰。守大字有君，昆山人。是书成於正德丙子，录徐达以下至杨继宗，凡四十九人。人绘一图，图后各叙仕履，系之以《赞》。其书刻於广西，纸版拙恶。四十九人面貌相同，惟以题名别识，殆如儿戏。
△《畜德录》一卷（浙江范懋柱家天一阁藏本）
明陈沂撰。沂有《维桢录》，已著录。此书皆纪宣德、正统间名臣言行，人各一二条。末有嘉靖壬辰《自跋》，称以所闻於外祖金静虚、太常夏崇文及吴文定、李文正者，著之於篇。虽有不伦，而取善之道不以人废云云。考所载如于谦、魏骥、徐晞、王翱、姚夔、岳正、韩雍、周忱、刘大夏、屠墉、章懋、储巏、何瑭、朱希周等，皆一时名人。他如蹇义、解缙、夏原吉、杨荣、金幼孜，身事两朝，已为其次。至王越，以权术用事，益为物论所不满。所云不伦者，殆即指数人而言欤。赵汝愚编《名臣奏议》，丁谓、秦桧并以章疏见收。朱子编《名臣言行录》，王安石、吕惠卿亦得以姓名同列。盖定千秋之品，则只字不可诬；取一节之长，则片善亦可录。并瑕瑜不掩，具有前规。然奏议为论事之文，苟所论关国计之得失，系民生之利病，言之当理，行之有裨，自未可以出自佥壬，遂削不录。至於采前言往行，矜式后人，自当仰溯名贤，用垂规矩。固未可委曲迁就，使有所滥厕於其间矣。
△《广州人物传》二十四卷（浙江范懋柱家天一阁藏本）
明黄佐撰。佐有《泰泉乡礼》，已著录。是书采自汉迄明广州人物之散见诸书者，以类区分，各为之《传》，共一百五十馀人。
△《建宁人物传》四卷（浙江巡抚采进本）
明李默撰。默字时言，瓯宁人，正德辛巳进士，官至吏部尚书，兼翰林学士。
为赵文华诬陷，下诏狱瘐死。万历中追谥文愍。事迹具《明史》本传。是书专记建宁人物，起唐建中迄明景泰，凡四百十七人。以诸邑分载，而一邑之中又以时代为先后。每条之下，各注所引原书。自《唐书》、《南唐书》、《五代史》、《宋史》而外，大抵皆本之旧志，未为信史，疏略之处尤多。如谓吴棫为处士，而述所著书惟及《韵补》，则舛漏可知矣。
△《纪善录》一卷（浙江范懋柱家天一阁藏本）
明杜琼撰。琼字用嘉，吴县人，以孝闻。知府况锺两荐之，固辞不出，自号鹿冠老人。是书皆载吴中循吏、先贤，其列女有操行可纪者亦并见焉。自洪武迄正统，凡四十人。盖随所见闻录之。故多节取一事。不为全传。亦表微阐幽之意也。
△《三家世典》一卷（左都御史张若溎家藏本）
明郭勋撰。勋，营国威襄公郭英六世孙，袭封武定侯。正德中奉命镇两广，因辑中山王徐达、黔宁王沐英及其家世系、履贯、勋阀、遭遇本末为此书。大抵本实录国史，於事迹无所增益。考英在诸功臣中犹居其次，以配二王，似乎尚非其伦。自明以来亦无徐、沐、郭三家并称之说也。
△《淮郡文献志》二十六卷、《补遗》一卷（两淮马裕家藏本）
明潘埙撰。埙字伯和，山阳人，正德戊辰进士，官至右副都御史，巡抚河南，事迹具《明史本传》。是书前有《自序》，谓自春秋以来至明正德，上下数千年，德业文章，会於一书。今考其书挦撦陈编，未见决择。其最谬者，至收入宋龚开所作宋江等三十六人之《赞》，此何关於文献耶？△《祥符乡贤传》八卷（两淮盐政采进本）
明李濂撰。濂字川父，祥符人，正德甲戌进士，官至山西按察司佥事，事迹具《明史文苑传》。是编以《祥符县志》所载人物仅有名氏而行实未详，乃一一稽考，自明初至於嘉靖，得二十九人。撰其事迹，附以《论赞》。又安然、马昂、张泰三人自祥符移籍他方者，并附列焉。从《唐书》所载士大夫迁徙四方者俱标其旧贯之例也。
△《祥符文献志》十七卷（两淮盐政采进本）
明李濂撰。濂於嘉靖壬寅尝辑《祥符乡贤传》。其后二年甲辰，又推广前所未载及其人之履历梗概略存者，辑为此书。每人每条之下，皆注出某碑、某传、某集，盖仿《名臣言行录》之例。每《传》之后或偶附录诗文，则濂之变例也。
所录皆明一代之人，而至於盈十七卷。时弥近则易详，亦时太近则易滥，固志乘之通病耳。
△《金华先民传》十卷（浙江巡抚采进本）
明应廷育撰。廷育字仁卿，永康人，嘉靖癸未进士，官至按察司佥事。是书取金华历代人物自汉迄明各为之传。分《道学》、《名儒》、《名臣》、《忠义》、《孝友》、《政事》、《文学》、《武功》、《隐逸》、《杂传》为十类。自正史外并参以诸家文集及家状碑记。於每《传》之下，各注明用某书，盖仿金履祥《通鉴前编》之例。所据旧籍共四十馀种，而其大概则本诸《敬乡录》、《贤达传》、《金华府志》三书云。
△《国琛集》二卷（浙江汪启淑家藏本）
明唐枢撰。枢有《易修墨守》，已著录。是书纪明初以来迄於嘉靖人物，大旨以《圣人》、《君子》、《善人》、《有恒》分为四科。不以时次，不以类从，错出杂陈。上自宰辅，下至隶卒，人各一《小传》。寥寥数语，殊不详备。传后间附以论断，然亦不定其孰为圣人、君子，孰为善人、有恒。体例尤不分明。其曰《国琛集》者，盖取国家以人为宝之意。前有《王畿序》并枢《自序》。枢学宗良知，故於王守仁推崇甚至云。
△《闽学源流》十六卷（两淮马裕家藏本）
明杨应诏撰。应诏，建安人，嘉靖辛卯举人。是书历载杨时以后诸儒，终於蔡清。各志其言行，详其传授，凡百九十五人。
△《道南源委录》十二卷（浙江巡抚采进本）
明朱衡撰。衡字士南，万安人，嘉靖壬辰进士，官至工部尚书，兼副都御史，总理河漕，事迹具《明史》本传。此书乃其视学闽中时，录道南源委以示诸生。
托始於杨时，附以游酢、王蘋。凡闽士之沿波而起者则载焉。明代惟录陈真晟、周瑛、黄仲昭、蔡清四人。盖时代既近，其馀尚未论定云。
△《东吴名贤记》二卷（江苏巡抚采进本）
明周复俊撰。复俊字子吁，昆山人，嘉靖壬辰进士，官至南京太仆寺卿。是编记吴中名贤自商相巫咸至明太常寺卿魏校，凡四十七人，各为之传赞，附传者又十人。前有《自序》，历举所载诸贤而议论之。盖略仿《华阳国志》之体。然所纪简略，未足以资考证也。
△《列卿纪》一百六十五卷（浙江巡抚采进本）
明雷礼撰。礼有《六朝索隐》，已著录。是书胪列明代职官姓名，起自洪武初，终於嘉靖四十五年。凡内而内阁、部院以至府、司、寺、监长官，外而总督、巡抚，皆以拜罢年月为次。上标人名，而各著其出身里籍於下为《年表》。又於《年表》之后附载其居官事迹为《行实》。《年表》但以次题名，不用旁行斜上之例。《行实》略仿各史《列传》，而又不详具始末，止书其事之大者而已。惟第八卷至十三卷为《内阁行实》，颇为详备，论断亦多持公道。如谓解缙等尽忠纳诲，而责其不能死建文之难；谓陈山存心险刻，临事乖方，《明史》颇采之。
独史谓陈文猥鄙无所建白，而礼称其政体多达，勋德未昭。文，庐陵人，与礼同乡。盖曲徇桑梓之私，非公论矣。
△《内阁行实》二卷（两淮马裕家藏本）
不著撰人名氏，亦无序跋。所载仅解缙、黄淮、胡广、胡俨、杨士奇、杨荣、金幼孜、张英、陈山、杨溥、陈循、高穀、苗衷、马愉、曹鼐十五人。今核其文，与雷礼《列卿纪》中《内阁行实》并同。盖书贾取不完之本，改其《目录》以售欺。并削去礼名，使若别一人所著者。其作伪颇巧。然礼原本具在，何可诬也。
△《善行录》八卷、《续录》二卷（内府藏本）
明张时彻编。时彻字维静，鄞县人，嘉靖癸未进士，官至南京兵部尚书，《明史》附见《张邦奇传》。此书猎采史传，取先哲行谊之高者萃次成编。《正编》起春秋至明代，凡二百九十人。《续编》起汉迄宋，凡一百四十五人。
△《义乌人物志》二卷（浙江范懋柱家天一阁藏本）
明金江撰。江字孔殷，义乌人。是书成於嘉靖乙未。取史传地志及诸家文集中所载义乌名人各为之传赞。所载凡四十七人，分《忠义》、《孝友》、《政事》、《文学》四类。盖全仿宋濂《浦阳人物记》例。而叙述过於简略，不及濂书博赡也。
△《济美录》四卷（兵部侍郎纪昀家藏本）
明郑烛编。烛，歙县人。是编成於嘉靖乙未，搜录其祖元歙县令郑安、休宁令郑千龄、徵授翰林待制郑玉、歙县令郑琏国史郡志诸《传》，及制诰、公牒、志状之属，人为一卷。千龄，安之子。玉、琏皆千龄之子也。前有《黄训序》，称玉之死节，由守徽之将见之不以其礼。使见之以礼，可以无死。前乎先生有箕子焉云云。其说至谬。民生於三，事之如一，臣不二心，天之经也。岂敌国谬为恭敬，遂可叛君父而从之乎？如训所云，是玉非争名节而死，乃争礼貌而死也。
盖自讲学风炽，儒者类以传道为重，但能注《太极图解》、《近思录》，即为有功於世道，而纲常大义视若末务焉。训之此说，其亦浸淫於习俗而不自觉欤。
△《逸民传》二卷（浙江巡抚采进本）
旧本题明少元山人皇甫涍撰。考《明史艺文志》载皇甫濂《逸民传》二卷，《江南通志》亦同，则旧本传写误也。濂字子约，一字道隆，长洲人，嘉靖甲辰进士，除工部主事，谪河南布政司理问，稍迁兴化同知，《明史文苑传》附见其兄《涍传》中。是编采历代逸民事迹，人各为传。起晋孙登，迄宋林逋，凡百人。其去取义例，不甚可解。如《邓郁》一传，乃纯述白日冲举之事，则葛洪《神仙传》以下何可胜收。其他表表在耳目者，乃或不载。殆偶然寄意，不求详备，如皇甫谧《高士传》例欤。即其托始於晋，亦似续谧书也。中庾易、明僧绍二人，有录无书。其为传写者佚之，为当时失於检校，则均不可知矣。
△《元祐党人碑考》一卷（编修程晋芳家藏本）
明海瑞撰。瑞字汝贤，号刚峰，琼山人，由举人官至南京右都御史，谥忠介，事迹具《明史》本传。案《元祐党人碑》载於李心传《道命录》、马纯《陶朱新录》者互有异同。兹则专以《道命录》为主，其阙者则以他书补之，故所录人数较他书为多。如曾任执政之黄履、张商英、蒋之奇，曾任待制之张畏、岑象求、周鼎以下十馀人，皆他本所未载者，搜罗可谓博矣。至所附《庆元伪学党籍》，与他书无所同异，固不及《永乐大典》所载《庆元党禁》之详备也。
</div>
    <div class="pagination">
<a href="四库全书总目提要_page72.html">上一页</a><span>...</span><a href="四库全书总目提要_page68.html">68</a><a href="四库全书总目提要_page69.html">69</a><a href="四库全书总目提要_page70.html">70</a><a href="四库全书总目提要_page71.html">71</a><a href="四库全书总目提要_page72.html">72</a><span class="current-page">73</span><a href="四库全书总目提要_page74.html">74</a><a href="四库全书总目提要_page75.html">75</a><a href="四库全书总目提要_page76.html">76</a><a href="四库全书总目提要_page77.html">77</a><a href="四库全书总目提要_page78.html">78</a><span>...</span><a href="四库全书总目提要_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
