<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 160 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 160 页/共 273 页</h1>
    <div class="content">△《天池秘集》十二卷（直隶总督采进本）
旧本题明徐渭编，武林孙一观校。案渭，嘉靖中人，有《笔元要旨》，已著录。是编所载如叶向高、陈继儒之类皆在其后，渭安得见其诗文？盖即一观所辑，伪托於渭也。其书体例驳杂，标目诡异。前六卷为总集：一曰韵萃，诸体诗也；二曰调隽，词也；三曰籁叶，乐府歌行也；四曰丽华，赋也；五曰笔华，杂文也；六曰志林，传也；后六卷为小说：一曰谈芬，清言也；二曰旷述，杂事也；三曰谐史，诙嘲语也；四曰别纪，志怪也；五曰致品，分良辰、美景、赏心、乐事四子目；六曰清则，分花典、香禅、茗谈、觞政四子目，皆明季山人强作雅态之语。
四库之中无类可入，以其杂出不伦，附之杂家类焉。
△《六鉴举要》六卷（江西巡抚采进本）
明刘元卿撰。元卿有《大象观》，已著录。是编成於万历丙午。取帝鉴、相鉴、言鉴、牧鉴、珰鉴、闺鉴六书，各撮取其文，合为一帙。漏略殊甚，不足以言著作。
△《古今名贤说海》二十二卷（直隶总督采进本）
不著编辑者名氏。前有隆庆辛未自序一首，题曰飞来山人。所录皆明人说部，分为十集，以十干标目。自陆粲《庚巳编》以下凡二十二种，种各一卷，皆删节之本，非其完书。考明陆楫有《古今说海》一百四十二卷，此似得其残阙之板，伪刻序目以售欺者也。
△《名贤汇语》二十卷（浙江巡抚采进本）
不著编辑者名氏。前亦有隆庆辛未自序，亦称飞来山人。序词鄙陋，疑为坊贾之笔。其书节录明人小说二十种，种为一卷，皆题曰某地某人言，尤为杜撰。
殆又从《古今名贤说海》而变幻之耳。
△《历代小史》一百五卷（内府藏本）
不著编辑者名氏。首有沔阳陈文烛序，称侍御李公所集，而中丞赵公刻之，皆不著其名字里籍，不知为何许人也。其书盖欲仿曾慥《类说》之例，杂采野史，每书删存数条，凡一百五种，以一种为一卷，中间时代颠倒，漫无端绪。盖当时书帕之本，以校刊付之吏胥者也。
卷一百三十二 子部四十二
○杂家类存目九
△《群书摘草》五卷（左都御史张若溎家藏本）
明王国宾编。国宾号养默，武进人。万历甲戌进士。其作此书时，方监榷杭州北新关，未详其终於何官也。其书仿庾仲容《子钞》、马总《意林》之例，摘取《家语》以下至明张时彻《说林》三十二种，附以兵书七种。每种各摘数段，无所持择，盖亦当时书帕之本。
△《闺范》四卷（浙江巡抚采进本）
明吕坤撰。坤有《四礼疑》，已著录。此编乃其为山西按察使时所作。前一卷为嘉言，皆采六经及《女诫》、《女训》诸文为之训释。后三卷为善行，分女子、妇人、母道各一卷。叙其本事，而绘图上方，并附以赞。文颇浅近，取易通俗也。当时尝传入禁中，神宗以赐郑贵妃，妃重刻之。后妖书案起，遂以是书为口实。朱国桢《涌幢小品》曰：吕新吾司寇廉察山西，纂《闺范》一书。焦弱侯以使事至，吕索序刊行，弱侯亦取数部入京。郑贵妃之侄国泰乞取添入后妃一门，而贵妃与焉。众大譁，谓郑氏著书，弱侯交结为序，将有他志云云。所纪与史小异。然国桢与焦竑为友，目睹刊本，所记似得其真。此本无郑贵妃序，当为坤之原本也。
△《百子咀华》十四卷（两江总督采进本）
明胡效臣编。效臣字锺衡，黄州人。万历丙子举人，官旌德县知县。是书取诸子之文而割裂之，或摘其一段，或拾其数语，或撮其数字，以供时文獭祭之用。
首列《左传》次六子，次子汇，次则以儒家、道家、法家、兵家分类，又以明人所著参错於古人之中，不知其体例何在。又题曰焦竑批评。竑之陋何至於此，其依托可不问而知也。
△《琅琊代醉编》四十卷（编修汪如藻家藏本）
明张鼎思撰。鼎思有《琅琊曼衍》，已著录。是编乃其自给事中谪滁州驿丞时杂钞诸史百家之言，胪次成书。名曰代醉编者，欧阳修在滁州时有醉翁亭，鼎思适宦其地，以著书代饮酒也。其书体例庞杂，无所折衷考订，特借以消闲遣日而已。
△《兰芳录》二卷（江苏巡抚采进本）
明徐三重撰。三重有《馀言》，已著录。是编皆录古人轻世遗荣之事，分内外二篇。自序谓内篇近自得，外篇稍假物缘，亦不入世累。然曾点之沂水春风置之外篇，叶梦得之读书饮酒置之内篇，殊不晓其优劣之旨。首冠以《论语》饭疏食一章，贤哉回也一章，别题曰孔颜乐事，又不在内外篇之数，则恐失讲学本色耳。
△《警语类抄》八卷（安徽巡抚采进本）
明程达撰。达字顺甫，清江人。万历丁丑进士。官至漳泉兵备道。是编取先哲格言善行，分类编次。其目六十，割裂冗杂，殊无伦次。凡例云，是编重理学，故诸儒要语独详。然於仙则信淮南之上昇，王母之降汉，於释则言灭佛之报应，谈禅之超悟，均不免自乱其例也。
△《诸经品节》二十卷（通行本）
明杨起元编。起元有《证学编》，已著录。是编删纂道、释二家之书。道家凡《阴符经》、《道德经》、《南华经》、《太玄经》、《文始经》、《洞古经》、《大通经》、《定观经》、《玉枢经》、《心印经》、《五厨经》、《护命经》、《胎息经》、《龙虎经》、《洞灵经》、《黄庭经》十六种，释家凡《楞严经》、《维摩经》、《心经》、《金刚经》、《六祖坛经》、《圆觉经》、《楞伽经》、《药师经》、《法华经》、《无量经》、《弥陀经》、《盂兰经》十二种。扬雄《太玄》本为拟《易》，诸史皆著录於儒家，此引之道家，殆晋人老、易归一之旨。至列子《冲虚经》删而不载，又不明其故矣。起元传良知之学，遂浸淫入於二氏，已不可训。至平生读书为儒，登会试第一，官跻九列，所谓国之大臣，民之表也，而是书卷首乃自题曰比邱，尤可骇怪矣。
△《沈氏学弢》十六卷（浙江巡抚采进本）
明沈尧中撰。尧中字执甫，嘉兴人。万历庚辰进士，官至刑部尚书。其自序曰：为纲二十有四，为目三百五十有八，皆宇宙内鸿钜之事，非草木鸟兽之类。
然杂采旧文，无所考订，亦无所别择。如日月星宿诸占，全录《天官书》，而不知太初之法最为疏漏。论周官则过信俞庭椿之说，以为冬官不亡，散见五官，而不知割裂五官，有乖经义。盖杂驳之学也。
△《霞外麈谈》十卷（浙江巡抚采进本）
明周应治编。应治字君衡，鄞县人。万历庚辰进士。杨德周序，称为观察，不知官何省何道也。是书辑隐逸高尚之事，分霞想、鸿冥、恬尚、旷览、幽赏、清鉴、达生、博雅、寓因、感适十类。大抵以《世说新语》为蓝本，而稍以诸书附益之。至於《云仙散录》、《师古伪》、《杜诗注》之类，影撰故实，亦皆捃拾，殊无别裁。又多不见原书，辗转稗贩。如披裘公不取遗金，王摩诘诗中有画，列子郑人蕉鹿诸条，尤割裂不成文理。至於宗悫乘风破浪，鲍生爱妾换马，全与高隐无关，不过杂凑以盈卷帙耳。
△《宋贤事汇》二卷（浙江汪启淑家藏本）
明李廷机撰。廷机有《汉唐宋名臣录》，已著录。是编杂采史书说部所载宋人行事，分为四十三类。首有自序，谓宋之世风人材，颇类今日，言论行事，往往有可用者云云。宋、明之季，儒者如出一辙，此类亦可以观矣。
△《说类》六十二卷（安徽巡抚采进本）
明叶向高编，林茂槐增删。向高字进卿，号台山，福清人。万历癸未进士，官至东阁大学士。谥文忠。事迹具《明史》本传。茂槐有《诸书字考》，已著录。
是书摘唐、宋说部之文，分类编次，每类之下，各分子目，每条下悉注原书。然皆习见之典，别无新异。其上细书评语，体例尤为近俗。
△《遯世编》十四卷（两淮盐政采进本）
明钱一本撰。一本有《像象管见》，已著录。是编纪古来隐逸之士，自唐虞至元，分神隐、真隐、儒隐、节隐、侠隐、哲隐、达隐、高隐、别隐九类。芜杂殊甚，疏漏尤多。如不知姓名谓之真隐，然所谓阮籍遇苏门山人即是孙登，不得曰无姓名也。又顾阿瑛以晚年祝发入之别隐，褚伯秀本为黄冠乃入之高隐，梁鸿无排难解纷之事乃入之侠隐，林灵素诡谲羽流亦目曰别隐，皆未为允协。其他亦多科配未确，简择未当者。一本研心经学，所著《易解》，能自成一家之言，不应此书独乖剌如是。盖一本以建言罢归，姑借此以抒忘情仕宦之志，考据则非其所留意也。
△《廉平录》五卷（江苏巡抚采进本）
明傅履礼、高为表同撰。履礼题长芦盐运司知事，为表题沧州学正，其始末均未详也。是书采前代至明事迹，分类编辑。凡廉录三卷，曰卿相，曰馆阁，曰宪台，曰省郎，曰监司，曰守令，曰武臣，平录二卷，曰畿内，曰外藩，曰郡州，曰列县。廉者操守，平者听断也。每类之中，各以时代为次。万历戊子，长芦巡盐御史东莞谭耀刻之。盖耀命二人编辑，以充书帕者耳。
△《焦氏类林》八卷（江西巡抚采进本）
明焦竑撰。竑有《易筌》，已著录。是编前有自序，谓庚辰读书有感葛稚川语，遇会心处辄以片纸记之。残稿委於箧笥，李君士龙见之，乃手自整理，取世说篇目括之。其不尽者括以他目，譬之沟中之断文以青黄，则士龙之为也。士龙为上元李登字，然则竑特偶为标出，而成此书者则登也。凡分五十有九类，皆非奇秘之文。
△《二十九子品汇释评》二十卷（江苏周厚堉家藏本）
题曰翰林三状元会选，前列焦竑、翁正春、朱之藩三人名。其书杂录诸子，毫无伦次，评语亦皆托名，谬陋不可言状。盖坊贾射利之本，不足以当指摘者也。
△《田居乙记》四卷（浙江巡抚采进本）
明方大镇撰。大镇有《荷薪义》，已著录。是编乃其家居读书时所作。自序谓遇有赏心，辄乙其处，命儿子录之，故名乙记。分四门：一曰潜见，分记学、记仕二子目；二曰筌宰，分记君、记臣二子目；三曰伐阅，分记操持、记作用二子目；四曰居息，分记家论、记性命二子目。所录虽皆前人格言善事，然条缀原文，无所阐发，其出处或注或否，体例亦不画一。
△《省括编》二十三卷（编修励守谦家藏本）
明姚文蔚撰。文蔚有《周易旁注会通》，已著录。是编采史传中先机应变之迹，自春秋至元季，汇为一书，分言、事、兵为三类。以省括名编，盖取太甲若虞机张往，省括於度则释之义。然兵亦事也，分类未允。间有论断，亦未见特识，特书生好谈作用者耳。
△《智品》十三卷（安徽巡抚采进本）
明樊玉衡撰，於伦补葺。玉衡字元之，万历乙未进士，官昆山县知县；伦字惇之，万历辛丑进士，官至右通政；皆黄冈人。是编蒐辑古初至明代用智之事，分为七门。一曰神品，察兆於未萌者也。二曰妙品，知几於将至者也。三曰能品，救败於已然者也。四曰雅品，端士之善应变者也。五曰具品，小才之偶见长者也。
六曰谲品，纯任术者也。七曰盗品，阴贼害正者也。杂隶古事，而皆不著其所出。
如赵简子欲杀孔子之事，出宋人伪《子华子》，管仲诸事，出《管子》轻重诸篇，词皆依托，而信为实然，未免失於考证。又辅过、絺疵得列神品，与大禹同科，而文王、周公乃仅入妙品，殊为倒置。至窦良女蜡书灭贼，厥志可尚，而乃列之盗品中，尤乖剌矣。
△《再广历子品粹》十二卷（江苏周厚堉家藏本）
旧本题明汤宾尹编。宾尹字嘉宾，宣城人。万历乙未进士，官南京国子监祭酒。考《明史艺文志》及《江南通志》皆无此书名。卷前题为百大家批评，会元汤宾尹辑，诸名笔录注，书林余象斗梓。前有宾尹序，称双峰堂余君，鋟正历子行矣，爰授以广历子云云。卷端称再广历子，中缝又称续广历子，已参错无绪，而所列二十四家子书，又多杜撰名目。如《六韬》谓之尚父子，《诗外传》谓之韩诗子，《潜夫论》谓之王符子，《忠经》谓之马融子，刘昼《新论》谓之孔昭子，《论衡》谓之王充子，前后出师表谓之孔明子，陆贽奏议谓之陆宣子，《骆宾王集》谓之宾王子，殆於一字不通。宾尹虽仅工时文，原非读书稽古之士，亦不荒谬至此，疑或托名欤？
△《续说郛》四十六卷（通行本）
明陶珽编。珽，姚安人。万历庚戌进士。是编增辑陶宗仪《说郛》，迄於元代，复杂抄明人说部五百二十七种以续之，其删节一如宗仪之例。然正、嘉以上，淳朴未漓，犹颇存宋、元说部遗意。隆、万以后，运趋末造，风气日偷。道学侈称卓老，务讲禅宗，山人竞述眉公，矫言幽尚。或清谈诞放，学晋、宋而不成；或绮语浮华，沿齐、梁而加甚。著书既易，入竞操觚，小品日增，卮言叠煽。求其卓然蝉蜕於流俗者，十不二三。珽乃不别而漫收之，白苇黄茅，殊为冗滥。至其失於考证，时代不明。车若水之《脚气集》以宋人而见收，鲜于枢之《笺纸谱》以元人而阑入，又其小疵矣。
△《智囊》二十八卷（内府藏本）
明冯梦龙编。梦龙有《春秋衡库》，已著录。是编取古人智术计谋之事，分为十部。亦闲系以评语，佻薄殊甚。
△《智囊补》二十八卷（内府藏本）
明冯梦龙撰。梦龙先於天启丙寅成《智囊》一书，以其未备，复辑此编。其初刻补遗一卷，亦散入各类。
△《谭概》三十六卷（内府藏本）
明冯梦龙撰。是编分类汇辑古事，以供谈资。然体近俳谐，无关大雅。
△《知非录》二卷（浙江巡抚采进本）
明黄时燿编。时燿字德韬，号我素，新都人。是书成於万历庚子，杂抄诸书，分为内外二篇。内篇之目凡六，首立志，次为学，次存心，次检身，次处家，次应世。外篇之目凡三，曰闲适，曰摄养，曰禅观。各目之中又自分子目，颇为糅杂。其内篇剿取《近思录》、《自警编》、《读书录》、《白沙集》、《传习录》、《居业录》、《击壤集》等书汇合而成，端绪已多岐出，外篇则竟涉异学矣。盖心学盛行之时，无不讲三教归一者也。
△《学古适用篇》九十一卷（浙江巡抚采进本）
明吕纯如撰。纯如字孟谐，一字益轩，吴江人。万历辛丑进士，官至兵部侍郎。是编采前代至明凡前事之可为后法者，分类编次为九十一门，亦间附以论断。
前有自序，谓冯慕冈《经世实用》，义在宪章当世，而明以前存而不论。冯琢菴《经济类编》，罗列虽多，间或不适於用。万思默《经世要略》，其扬榷者止於就人汇事，未尝就事求人。兹编大意，仿三书之体，而所列事迹则以适於用者为主。然事变靡常，情势各异，譬之古方今病，贵於临证详求，亦未可执以一定之法，遽谓之适於用也。
△《经史典奥》六十七卷（浙江巡抚采进本）
明来斯行编。斯行，萧山人。万历丁未进士，官至福建右布政使。是编於经取《易》、《诗》、《书》、《春秋左传》、《礼记》、《周礼》，於史取《史记》、前后汉书，各摘其字句，标题於前，而以经史原文及注详列於后。盖以备词章采择之用，不为考证设也。斯行自序云：昉迹於汉隽诸篇。然考林钺汉隽，随事辑类。此则不分门目，逐卷抄撮，专采字句之可用者。盖近司马光《徽语》之例，非汉隽例也。书凡六十七卷，而序云八十六卷，岂其后有所归并，未及追改前序欤？
△《宗藩训典》十二卷（江苏周厚堉家藏本）
明冯柯撰。柯字贞白，慈谿人。以荐举侍襄靖王书堂。是编即奉襄王令所作。
取史书中诸藩封行事可为劝戒者，摘录其略，各系以评。起秦、汉，迄金、元，得宗属七百二十三，附与事之臣八十六，共为评一千一百三十八。万历壬寅，其子瑛进之王府，命工刊刻。
△《清寤斋欣赏编》一卷（江苏巡抚采进本）
明王象晋撰。象晋有《群芳谱》，已著录。是书分六类，曰葆生要览，曰儆身懿训，曰佚老成说，曰涉世善术，曰书室清供，曰林泉乐事。皆摭明人说部为之，犹陈继儒诸人之习气也。
△《稗史汇编》一百七十五卷（浙江吴玉墀家藏本）
明王圻撰。圻有《东吴水利考》，已著录。是书搜采说部，分类编次。为纲者二十八，为目者三百二十，所载引用书目凡八百八种，而辗转稗贩，虚列其名者居多。如《三辅决录》、《吴录》、《三齐略记》、《太原记》、《湘中记》、《鸡林志》、《申子》、《尸子》之类，圻虽博洽，何由得见全帙？又卷首虽列书名，卷中乃皆不注出处。是直割裂说部诸编，苟盈卷帙耳。
△《增定玉壶冰》二卷（浙江巡抚采进本）
明闵元衢编。元衢有《罗江东外纪》，已著录。初，都穆采古来高逸之事，题曰《玉壶冰》。宁波张孺愿稍删补之，题曰《广玉壶冰》。元衢以为未尽，复增定此编。分纪事、纪言为二卷，仍列穆之原书，於所加者则注增字以别之。山人墨客，莫盛於明之末年，刺取清言，以夸高致，亦一时风尚如是也。据《浙江通志》，此二卷外尚有《补玉壶冰》一卷，亦元衢所著。此本不载，殆偶佚欤？
△《古今长者录》八卷（两江总督采进本）
明黄文炤撰。文炤字季弢，晋江人。万历中诸生。是编辑周、秦以迄明代忠厚长者之事，大抵皆取其一节，故人品不甚别择。末附别品六则，则似薄而实厚者。其导俗之心甚善，书则不免芜杂也。
△《洹词记事抄》一卷、附《明良记》四卷（江苏巡抚采进本）
明李鹗翀编。鹗翀字如一，江阴人。洹词本崔铣所著文集，鹗翀摘其论宋事及明初事迹者六十一则为书，其不涉记事者皆不录。续抄三十六则，皆前所挂漏也。鹗翀自题云，前抄成於庚子秋，备阅七载，今春裒诸说部梓行之。发箧得前抄，因同杨宪副二记附为一帙。今二抄之后惟杨仪《明良记》四卷前有鹗翀小引，称与保孤一记皆系秘本，则所谓二记者，乃合保孤记言之，而此本佚其一耳。
△《清赏录》十二卷（浙江鲍士恭家藏本）
明张翼、包衡同撰。翼字二星，馀杭人。衡字彦平，秀水人。二人皆久困场屋，弃去制义，因共购阅古书，采摭隽语僻事，积而成帙。一刻之秀州，一刻之武林。翼游盘谷，又重刻焉。然多习见之词，特剽剟成书，无裨考据。
△《十可篇》十卷（浙江巡抚采进本）
明马嘉松编。嘉松字曼生，平湖人。万历末诸生。是书摘录子史及诸家小说，分为十篇，曰可景、可味、可快、可鄙、可泯、可坦、可远、可谐、可嘉、可删。
前有陈继儒序及自序。其可景、可味、可嘉三编多取古人嘉言善行以为法，馀七编多取古人丑行败德以为戒。然徵引错杂，绝无体例，评语尤多伤轻薄。
△《舌华录》九卷（浙江巡抚采进本）
明曹臣撰。臣字盖之，歙县人。是书取前人问答隽语，分类编辑，凡十八门。
《世说新语》之馀波也。所录皆取面谈，凡笔札之词不载，故曰舌华，取佛经舌本莲华之意。上起汉、魏，下逮明人，颇为猥杂。原序亦自言，近时之事，多所润饰，则非尽实录可知矣。
△《元壶杂俎》八卷（安徽巡抚采进本）
明赵尔昌撰。尔昌字庆叔，钱塘人。官宣城县知县。是书杂采史传说部，钞合成编。分胜事、名言二纪，各为四卷，大致欲仿沈括《清夜录》、周密《澄怀录》之体，而采掇芜杂，或注所出，或不注所出，亦无定例，不过陈继儒之流耳。
前有万历辛亥笪继良序，称采之古者什七，裁之今者什三。则其随意成书，不尽有典据可知矣。
△《教家类纂》八卷（编修励守谦家藏本）
明薛梦李编。梦李字近泉，嘉兴人。是书成於万历壬子。摭取前人家训及劝善诸书薈萃成编，附以议论，分四门，首图说，次敦伦，次治家，次省身。其言浅近，盖专为愚蒙而说。图说捃拾凑合，深者为心学诸图，非常人所解，俚者至於绘画故事，系之以说。如云这一个门内站的人是某朝某人云云，又失之太鄙，亦殊芜杂不伦也。
△《益智编》四十一卷（浙江巡抚采进本）
明孙能传撰。能传有《谥法纂》，已著录。是书成於万历甲寅，凡分十有二类，曰帝王，曰宫掖，曰政事，曰职官，曰财赋，曰兵戎，曰刑狱，曰说词，曰人事，曰边塞，曰工作，曰杂事。每类各为子目，凡七十有四，俱杂采古来设奇应变之事，间附评语。其凡例有曰，期於尽事而止，不复注所出书。又曰：所采事多断章取义，其始末应述，不及致详。又曰：是编雅俗并收，事多踳驳，但取益人意智，真赝勿问之矣云云。是其书之不足据，能传已自言之矣。
</div>
    <div class="pagination">
<a href="四库全书总目提要_page159.html">上一页</a><span>...</span><a href="四库全书总目提要_page155.html">155</a><a href="四库全书总目提要_page156.html">156</a><a href="四库全书总目提要_page157.html">157</a><a href="四库全书总目提要_page158.html">158</a><a href="四库全书总目提要_page159.html">159</a><span class="current-page">160</span><a href="四库全书总目提要_page161.html">161</a><a href="四库全书总目提要_page162.html">162</a><a href="四库全书总目提要_page163.html">163</a><a href="四库全书总目提要_page164.html">164</a><a href="四库全书总目提要_page165.html">165</a><span>...</span><a href="四库全书总目提要_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
