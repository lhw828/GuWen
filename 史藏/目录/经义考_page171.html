<!DOCTYPE html>
<html>
<head>
    <meta charset="UTF-8">
    <title>经义考 - 第 171 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 171 页/共 381 页</h1>
    <div class="content">　　佚
　　五服略例
　　隋志一卷
　　佚
　　丧服要问
　　隋志一卷
　　佚
　　丧服假寜制
　　隋志三卷
　　佚
　　论丧服决
　　隋志一卷
　　佚
　　士丧礼仪注
　　唐志十四卷
　　佚
　　五服志
　　宋志三卷
　　佚
　　丧服加减
　　宋志一卷
　　佚
　　崇文总目不着撰人名氏杂记服制增损文无伦次
　　五服仪
　　一卷
　　佚
　　五服法纂
　　一卷
　　佚
　　以上二书载绍兴续到四库阙书目
　　梁氏【观国】丧礼
　　五卷
　　佚
　　广东通志梁观国字宾卿南海人再荐于乡不第力排佛老编丧礼五卷革用道释者门人称曰归正先生
　　韩氏【挺】服制
　　宋志一卷
　　佚
　　李氏【随】吉凶五服仪
　　宋志一卷
　　佚
　　刘氏【筠】五服年月数
　　宋志一卷
　　佚
　　吕氏【大临】编礼
　　三卷
　　未见
　　晁公武曰以士丧礼为本取三礼附之自始死至祥练各以类分其施于后学甚惠尚恨所编者五礼中特凶礼而已
　　沈氏【括】丧服后传
　　佚
　　括自述曰予为丧服后传书成熈寜中欲重定五服勑而予预讨论雷郑之学阙谬颇多
　　郑氏【文遹】丧服长编
　　佚
　　杨氏【简】丧礼家记
　　一卷
　　佚
　　冯氏【椅】丧礼
　　佚
　　叶氏【起】丧礼会经
　　未见
　　黄虞稷曰起字振卿永嘉人其书虞集为之跋
　　车氏【垓】内外服制通释
　　九卷
　　存
　　马良骥曰公讳垓字经臣少讳若绾乡人所称双峰先生者也居黄岩领乡荐不第季父韶溪先生安行登永嘉潜室陈先生埴之门公与从兄若水俱受学焉凡河图洛书先天太极之精微蕴奥靡不探赜异端百家之説必反覆辨订至于礼经尤详如深衣之绩袵先儒未有一定之论公则用注疏皇氏广头在下之説改正绩袵为裳之上衣之傍而后深衣之制始得其宜丧服亲疏之隆杀文公家礼尚或遗略公乃作内外服制通释一篇其于正降义加多以义起以补文公之未备士之习礼者得之如指诸掌焉景定中会稽王华甫守台于城之东湖建上蔡书院首聘公兄弟防以宾职咸淳中朝廷以特科授廸功郎建寜浦城县尉公既老遂不赴
　　牟楷序曰余闻双峰先生服制有书旧矣而常恨莫之见也年几耳顺先生之子大雅翁始编以示余且俾题其首余以晚学辞弗获遂为之言曰羙哉是书其文公家礼之羽翼欤或曰丧服之制家礼备矣此书之作不殆于赘乎哉余谓不然家礼着其所当然此释其所以然也孔子曰民可使由之不可使知之徒由之而不求以知之可乎哉此先生之书所以作也然礼有冠昏丧祭而此独有取于丧又何欤礼之行由于俗之厚俗之厚由于丧之重也周公所以成周家忠厚之俗亦惟丧祭之重而已丧祭之重民俗之厚也民俗厚而后冠昏之礼可行矣噫亲丧固所自尽也世降俗浇齐斩且莫之尽况期功乎期功之正者且莫之尽况若义若降若加者乎噫安得如先生者出而司风俗之柄即是书而躬行之且律天下之人尽行之则变浇为淳有不难者矣噫后之人读是书而昧于天理者乌足以知先生之心哉先生姓车氏讳垓字经臣玊峰先生之委也至元后已卯畅月
　　张复跋曰双峰先生内外服制通释余闻其事旧矣今始获一覩其发明朱夫子家礼殆无遗蕴岂曰小补之哉因思丱角时从玊峰先生于上蔡东湖书院引试圣则堂举孟子使契为司徒教以人伦章为题先生曰此帝尧命契教天下万世以人道之始也余对曰朱夫子丧礼一书岂非教天下万世以人道之终乎先生喟然曰小子真能以隅反矣双峰先生玉峰先生之委也宜其熟于礼也乌乎微契不能启之于前微朱夫子不能成之于后微先生通释又不能使后人行着而习察也读先生之书者孝弟之心油然如风之于草雷之于蛰岂曰小补之哉时至元后庚辰六月
　　子瑢跋曰先君成此书未脱稾而更化及奔窜山谷竟以疾终家塾悉为煨烬时瑢兄弟尚幼若罔闻知洎长有识而手泽无存蚤夜痛心有负先志嵗庚午春先师栖筠郑先生亡余往吊于先生书房中见内外服制通释一书俨然具在惊喜无地栖筠盖先君之爱友曾传之于是编写成帙众谓是书有补世教瑢不敢私遂锓诸梓与众共之至元后戊寅孟春从子惟贤跋曰是书之出可与文公丧礼相表里而并行也或曰朱子一代道学之宗其肩可比乎曰不然朱子于是书犹君子之射也我伯父双峰于是书乃养由基之射也学专而精详而明有补家礼之未备有发前贤之未发非谓学问相髙也为之图使人易见为之释使人易知易见易知亲疏隆杀之等人人可得而尽矣必师友讲説云乎有补于治道明矣时至元后戊寅仲夏
　　按车氏书予所储者阙第八卷以后八书目为三殇以次降服应服期而殇者降服大功小功应服大功而殇者降服小功缌麻应服小功而殇者降服缌麻卷九为深衣疑义
　　叶氏起丧礼会记
　　佚
　　虞集后序曰先王旣远礼乐崩壊秦汉以来诸儒相与缀缉所传闻而诵説之使后世犹得稍见绪余者则其功也然其臆説自为抵牾亦不无焉自非真知圣人之道不能有所决疑于其间伊洛诸君子出然后制作之本盖庶几矣至于朱子将观于会通以行其典礼故使门人辑为仪礼经传通解其志固将有所为也事有弗逮终身念之而所谓家礼者因司马氏之説而麁加櫽括特未成书而世已传之其门人杨氏以其师之遗意为之记注者盖以补其阙也昔者戴氏之所记言丧礼者独多而杨氏之书独丧礼尤备岂不以人伦之大死生之际而凶礼为最重者乎小子不敏窃有意于其遗説之一二然学未足而年已迈而亦未获少有发明是以常有感于斯而永嘉叶起振卿之来亰师出所为丧礼会纪以示余其言曰昔服亲之丧也或有不得于心则疑于理有所未尽求诸家礼则又见其足以少正于今而疑其未备合于古乃博考经传以为此书垂十五年而后成振卿时从事府史公退之暇人事尽废毕力于斯故其详整如此然犹以为未足又将益考其所未至者焉呜呼其志亦可尚矣观振卿之恂恂愿慤严覈坚苦悲世俗之衰微求古昔之废坠亦其有见而不能自已殆非求知于当时以自者也顾不鄙余而俾与观焉余将留振卿以共成其志而振卿授温陵幙官以出余虽在成均会朝廷多礼文之事亦忽忽不暇故畧叙梗槩而归温陵之士尚多先代之遗闻乎可以参徴而振卿精神不衰益加润色宜必有不止于斯者请见于他日尚未晚也
　　戴氏【石玉】治亲书
　　三卷
　　佚
　　虞集序曰治亲书者戴君石玉之所编也其意以为记礼者有曰圣人南面而听天下所且先者五一曰治亲故襍取尔雅仪礼戴氏记及先儒之言而成之凡三篇一曰释亲二曰宗法三曰服制而亲亲之道备矣品节之礼辨矣予读之而叹曰考之于书帝尧则曰以亲九族帝舜则曰察于人伦其命契也亦曰百姓不亲五品不逊敬敷五教在寛然则治天下者思尽人道以成善治岂有出于此乎今布衣韦带之士坐诵书史慨然思古圣人为治之道有取于圣经贤传着而为书以自见其学其必有见也夫夫大学之道其极致在于平天下盖其所讲者如此又何疑也夫亲亲之名立内有其序外有其别礼可得而行矣名之不立则或昧于一本之立迷于疏戚之辨谬于爱敬之节溺于鄙倍狎昵之私此犯上好乱之所由起也治亲而首释可谓善矣古者天子有天下诸侯有国大夫有家故宗法可得而行焉秦人壊封建后世虽复建侯立国不能如王之制故宗法不得行而士无田不可以祭则恶在其为宗乎为士者犹然况庶人乎是故学者肄其説而传之可也石玊所谓君子行其意者庶几得之若夫服制之説今所叙列先王之法时君之训先儒之説可谓备矣余窃有慨焉丧服者所以着其哀所以称其情也世俗沦降不能三年之丧者多矣又何缌小功之足察乎虽然君子之为道也亦教之孝弟而已矣五十而慕庶几有闻大舜之风者焉则其立制也尝欲节其过以勉其不及焉则凡石玊之所序者可考而通之以就其可行者矣噫论至于此亦不过肄其説而通之云耳不亦悲夫孟子曰天下之本在国国之本在家家之本在身为人上者不有躬行心得之君子孰能与于此哉方今圣明在上人文方兴必有诸侯王大臣能献其书以就一王礼乐之盛千数百年之间戴氏复以礼显不亦伟与
　　张氏【防】丧服总类
　　佚
　　龚氏【端礼】五服图解
　　未见
　　周氏【南老】丧礼举要
　　未见
　　徐氏【骏】五服集证
　　一卷
　　存
　　骏自序曰丧者凶事也圣人必达之丧而使人尽夫送终之诚故制五服以取法于天地隂阳别乎亲疏之等俾不相凟乱者故冯鼎元有曰礼莫严于五服而五服莫严于父母有父母然后有吾身身其枝也终丧之服可不严乎骏不自揣已谨按文公家礼及我太祖髙皇帝制制孝慈录间亦采摭先儒至当之论附以臆见之言为五服问答凡三誊稾始克成编名曰五服集证尝以质诸先达咸曰虽裒集众説以释其义足可俾为人子者习之以知其尊卑隆杀之道而哀痛之心莫不油然以生则五服庶无相凟者矣福建士夫书林詹氏读书好礼见而喜曰此五服书不可私于已遂慨然捐镪命工锓梓以永其传骏深惧舛驳不能尽夫五服之防逾之罪莫可逃乎后之君子倘改而正诸则非惟区区之幸抑亦后学之幸也时正统三年嵗次戊午春二月
　　姜氏【琏】丧礼书
　　未见
　　黄虞稷曰琏字廷噐兰谿人天顺庚辰进士厯知永平贑州二府事
　　蔡氏【芳】丧礼酌宜
　　未见
　　温州府志芳字茂之平阳县人治戊午举人官福建运副
　　王氏【廷相】丧礼论
　　一卷
　　存
　　魏坤曰王氏丧礼论并丧一改葬二嫂叔服三丧中祭四服官政五葬北首六迁庙七过期葬八居丧见人吊人食人遗人九贫葬十丧未敛服十一居丧服食起居十二丧服诸志十三魂帛十四衰制十五风水十六丧次十七具载家藏集中
　　刘氏【绩】丧服传解
　　未见
　　绩自序曰汉初高堂生为博士传仪礼十七篇至武帝末鲁恭王壊孔子宅得亡仪礼五十六篇字皆篆书古文其十七篇与髙堂生所传者同其余三十九篇絶无师説在于秘舘先儒以为周公作按记哀公使孺悲之孔子学士丧礼士丧礼于是乎书则中晦而孔子述之者也独丧服子夏为传岂以通上下兼经权难知与汉末郑为十七篇注唐贾公彦为疏其他皆亡矣宋朱子为通解门人杨复为图至敖继公为集説呜呼去周孔数千年习者不知几何人传者尚有此数家然皆精不知蕴奥粗并亡制度礼亦难言矣我朝太祖有意于是而儒臣近蹈前讹惜哉绩承乏吏部治甲子太皇太后丧因倡古反吉端为凶衰服制无汉以后附会説诸大臣从之寻守镇江治官三月即归杜门成初志以内外徴不起忘饮食宠辱死生加百倍功然后知祢祖上杀子孙下杀兄弟旁杀以泽皆五世而斩也天子诸侯絶旁亲以其皆臣也公卿大夫降旁亲以其尊不同也为人后者女子出嫁降旁亲而正体父母期持重大宗不二斩也然庶子不为长子斩宗子不为出母服无父则祖亦斩无子则孙亦期诸侯以下男女尊同则仍本服公卿以下女出嫁无主则仍本服臣不食禄则同民三月君已传位则从服期年从有服而无服从无服而有服从重而轻从轻而重随时随人取中无一定之法乃行经之权也孔子曰可与立未可与权岂易知哉是故兼前代之制作莫如周公定百王之大法莫如孔子是篇师徒述习孔子既不易则今日必不可易今日必不可易则后世又安能易哉故绩特为训又图以该之使九族有等而不容毫髪差使五服皆同而但有粗细异一本始乎父子旁亲始乎兄弟乱而有条殊而可一简易之道如指掌非妄作也正德癸酉秋七月
　　王氏【廷相】丧礼备纂
　　二卷
</div>
    <div class="pagination">
<a href="经义考_page170.html">上一页</a><span>...</span><a href="经义考_page166.html">166</a><a href="经义考_page167.html">167</a><a href="经义考_page168.html">168</a><a href="经义考_page169.html">169</a><a href="经义考_page170.html">170</a><span class="current-page">171</span><a href="经义考_page172.html">172</a><a href="经义考_page173.html">173</a><a href="经义考_page174.html">174</a><a href="经义考_page175.html">175</a><a href="经义考_page176.html">176</a><span>...</span><a href="经义考_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
