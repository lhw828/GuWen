<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 203 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 203 页/共 273 页</h1>
    <div class="content">盖在当日。亦以吟咏擅名矣。
△《玉斗山人集》三卷（浙江鲍士恭家藏本）
旧本题南宋王奕撰。考集中《奠大成至圣文宣王》文，称“至元二十六年岁在己丑，江南儒生王奕等”。其《玉窗如菴记》则称“岁癸巳前，奉旨特补玉山教谕”。癸巳为至元三十年。然则奕食元禄久矣。迹其出处。与仇远、白珽相类。
题南宋者，误也。奕字敬伯，玉山人，所著有《斗山文集》十二卷、《梅岩杂咏》七卷，今并不传。惟此集尚存，本名《东行斐稿》。明嘉靖壬寅，其乡人陈中州为刊版，佚其诗四首，而别附以遗文二篇，始改题今名。其诗稍失之粗，然磊落有气，胜宋季江湖一派。素与谢枋得相善，枋得北行以后，尚有唱和诗十首。又有《和元好问曲阜纪行》诗十首，《赠倪布山》诗一首，称为金遗。其《寄周月湖》绝句，亦有“起观疆宇皆周土，只有西山尚属商”句，皆尚以宋之遗民自居，则其出为学官，当在己丑之后。然其《祭文宣王》文，称“天混图书，气通南北，九域甫一，可舆可舟”。《祖庭观丁歌》，称“幸际天地还清宁”，於新朝无所怨尤。《祭曾子》文，称“某等律以忠孝，实为罪人。愿保发肤，以遂终慕”，亦未敢高自位置。视首鼠两端，业已偷生隳节，而犹思倔强自异者，固尚有间矣。
集中诗文杂编，颇乖体例，然无关於宏旨，今亦姑仍原本录之焉。
△《谷响集》三卷（编修汪如藻家藏本）
元释善住撰。善住字无住，别号云屋。尝居吴郡城之报恩寺，往来吴淞江上，与仇远、白珽、虞集、宋无诸人相酬唱。远赠诗有云“阊门北去山如画，有日同师步翠微”。无答其见寄诗，亦有“句妙唐风在”之语。盖虽入空门，而深与文士同臭味也。集中《癸亥岁寓居钱塘千顷寺述怀诗》，有“高阁工书三十年”句。
从英宗至治三年癸亥，上推三十年为世祖至元三十一年甲午，距宋亡仅十四年。
其《赠隐者诗》，有“对食惭周粟，纫衣尚楚兰”句，盖犹及见宋之遗老，故所作颇有矩矱。观其论诗有云“典雅始成唐句法，粗豪终有宋人风”，命意极为不凡。及核其篇什，则但工近体，大抵以清隽琱琢为事，颇近四灵、江湖之派，终不脱宋人窠臼，所言未免涉於过高。然造语新秀，绝无蔬筍之气，佳处亦未易及。在元代诗僧中，固宜为屈一指也。
△《竹素山房诗集》三卷（编修汪如藻家藏本）
元吾邱衍撰。衍有《晋史乘》，已著录。此其所著诗集，而附以遗文二篇。
其诗颇效李贺体，不能尽脱元人窠臼。然胸次既高，神韵自别，往往於町畦之外，逸致横生，所谓王谢家子弟虽不复端正者，亦奕奕有一种风气也。考衍於至大三年为人所累，被摄得释，不胜其恚，自投西湖死。留一诗别其友仇远云：“刘伶一锸事徒然，蝴蝶飞来别有天。欲语太玄何处问，西泠西畔断桥边。”别见於《释宗泐集》，而此三卷中无之。意者原稿为衍所自编，故未经载入欤。朱存理《楼居杂著》有《书吾氏类集》一篇，称“《虞山杂抄》内有《竹房集》三卷，予家有《子招雨师》文等篇遗迹一册，录附集后”。其卷帙与此本合。则此犹旧帙云。
△《紫山大全集》二十六卷（永乐大典本）
元胡祗遹撰。祗遹，磁州武安人。《元史》本传载其字曰绍开。然今民将在祗遹乃文考绍闻衣德言，实周书康诰之文。核其名义，疑“绍开”当作“绍闻”，《元史》乃传刻之讹也。中统初，张文谦宣抚大名，辟祗遹为员外郎，后官至江南浙西道提刑按察使。延祐五年，追赠礼部尚书，谥文靖。是集为其子太常博士持所编。前有其门人翰林学士承旨刘赓《序》，称原本六十七卷，岁久散佚。今据《永乐大典》所载，裒合成编，厘为赋、诗、诗馀七卷，文十二卷，杂著四卷，语录三卷。其间杂著一卷，祗遹一生所学具见於斯。然体例最为冗琐，有似随笔劄记者，有似短章小品者，有似莅官条约者，有似公移案牍者，层见错出，殆不可名以一格。考贾谊《新书》，皆以所作治安策及言事诸疏割裂颠倒，各自为章，别标篇目，说者以为平时纪录之稿，其后联缀成篇而上之。祗遹是集，或亦是例欤。史称其官右司员外郎时，以论事忤奸相阿哈玛，外迁太原路治中，提举铁冶，欲以岁赋不办责之。及其莅职，乃以最闻。官荆湖北道宣慰副使时，辨诬告不轨之狱。官济宁路总管时，擘画军政八事，并修《明学校之法》。又称其所至皆抑豪右，扶寡弱，敦教化，厉士风。盖以吏治名一时，而无一语及其文章。今观其集，大抵学问出於宋儒，以笃实为宗，而务求明体达用，不屑为空虚之谈。诗文自抒胸臆，无所依仿，亦无所雕饰，惟以理明词达为主。元代词人，往往以风华相尚，得兹布帛菽粟之文，亦未始非中流一柱矣。惟编录之时，意取繁富，遂多收应俗之作，颇为冗杂。甚至如《黄氏诗卷序》、《优伶赵文益诗序》、《赠宋氏序》诸篇，以阐明道学之人，作媟狎倡优之语。其为白璧之瑕，有不止萧统之讥陶潜者。陶宗仪《辍耕录》载其锺爱歌儿珠帘秀，赠以《沉醉东风》小曲，殆非诬词矣。以原本所有，姑仍其旧录之，而附纠其缪於此，亦足为操觚之炯戒也。
△《松乡文集》十卷（两淮马裕家藏本）
元任士林撰。士林字叔实，号松乡，奉化人。以郝天挺荐，授安定书院山长。
是集所录，碑志居多。大抵刻意摹韩愈，而其力不足以及愈，故句格往往拗涩，乃流为刘蜕、孙樵之体。又间杂偶句，为例不纯。其《自然道士传》、《正一先生传》、《寿光先生传》诸篇，袭《毛颖传》而为之，亦颇嫌窠臼。然南宋季年，文章凋敝。道学一派，以冗沓为详明；江湖一派，以纤佻为雅隽。先民旧法，几於荡析无遗。士林承极坏之后，毅然欲追步於唐人，虽明而未融，要亦有振衰起废之功，所宜过而存之者也。赵孟頫尝见其《兰芎山寺碑文》，深相倾挹。后士林卒，孟頫为志其墓。杜本亦称其《谢翱传》、《胡烈妇传》能使秉彝好德之心千载著明，固非曲相假借矣。
△《松雪斋集》十卷、《外集》一卷（江苏巡抚采进本）
元赵孟頫撰。孟頫字子昂，宋太祖之后。以秀王伯圭赐第湖州，故为湖州人。
年十四，以父荫入仕。宋亡家居，会程钜夫访遗逸於江南，以孟頫入见。即授兵部郎中，累官翰林学士承旨。卒，追封魏国公，谥文敏。事迹具《元史》本传。
杨载作孟頫行状，称所著有《松雪斋诗集》，不详卷数。明万历间，江元禧所编《松雪斋集》，寥寥数篇，实非足本。惟焦竑《经籍志》载《孟頫集》十卷，与此本目次相合。而史所称《琴原》、《乐原》，得律吕不传之妙者，检勘均在其中。《外集》杂文十九首，亦他本所未载，盖全帙也。孟頫以宋朝皇族，改节事元，故不谐於物论。观其《和姚子敬韵诗》，有“同学故人今已稀，重嗟出处寸心违”句，是晚年亦不免於自悔。然论其才艺，则风流文采，冠绝当时。不但翰墨为元代第一，即其文章亦揖让於虞、杨、范、揭之间，不甚出其后也。集前有《戴表元序》，见《剡源集》中，末题大德戊戌岁。盖孟頫自汾州知州谒告归里时裒集所作，请表元序之者。表元不妄许与，而此《序》推挹甚至，其有所以取之矣。后人编录全集，仍录此《序》以为冠，非无意也。
△《吴文正集》一百卷（浙江孙仰曾家藏本）
元吴澄撰。澄有《易纂言》，已著录。是集为其孙当所编。永乐丙戌，其五世孙爟所重刊。后有《爟跋》曰：“《支言集》一百卷、《私录》二卷，皆大父县尹公手所编类，刊行於世。不幸刻版俱毁於兵火，旧本散落，虽获存者间亦残阙。迨永乐甲申，始克取家藏旧刻本，重寿诸梓。篇类卷次，悉存其旧，不敢更改。惟卷首增入年谱、神道碑、行状、国史传以冠之。但旧所阙简，遍求不得完本，今故止将残阙篇题列於各卷之末，以俟补续”云云。则此本乃残阙之馀，非初刻之旧矣。然检其卷尾阙目，惟十七卷《徐君顺诗序》一篇、五十四卷《题赵天放桃源卷后》一篇、五十七卷《题约说后》一篇，又三十七卷《滹南王先生祠堂记》末，注“此下有阙文”而已，所佚尚不多也。初，许衡之卒，诏欧阳玄作神道碑。及澄之卒，又诏揭徯斯撰神道碑。首称“皇元受命，天降真儒。北有许衡，南有吴澄。所以恢宏至道，润色鸿业，有以知斯文未丧，景运方兴”云云。
当时盖以二人为南北学者之宗。然衡之学主於笃实以化人，澄之学主於著作以立教。故世传《鲁斋遗书》，仅寥寥数卷；而澄於注解诸经以外，订正张子、邵子书，旁及《老子》、《庄子》、《太玄》、《乐律》、《八阵图》、《葬经》之类，皆有撰论，而文集尚裒然盈百卷。衡之文明白质朴，达意而止；澄则词华典雅，往往斐然可观。据其文章论之，澄其尤彬彬乎。吴当所编，过於求备，片言只字，无不收拾，有不必存而存者，未免病於稍滥。然此自南宋以来编次遗集之通弊，亦不能独为当责矣。
△《金渊集》六卷（永乐大典本）
元仇远撰。远字仁近，一曰仁父，钱塘人。因居馀杭溪上之仇山，自号曰山村民。世传高克恭画《山村图卷》，即为远作也。远在宋咸淳间即以诗名。至元中尝为溧阳教授，旋罢归，优游湖山以终。远初鋟所作一编，方凤、牟巘、戴表元皆为之序。分教京口时，裒所作曰《金渊集》，吾邱衍为之题诗。所谓仇仁父解秩建康，有新文曰《金渊集》者是也。二集皆已佚。故明嘉靖中顾应祥跋其《赠士瞻上人卷》，已有不见全集之憾。世所传《兴观集》、《山村遗稿》，皆从手书墨迹蒐聚成编，非其完善。近时歙县项梦昶始采摭诸书所载，补辑为《山村遗集》一卷，刻之杭州。而所谓《金渊集》者，则不可复睹。今惟《永乐大典》所载，尚数百首。考远《赠士瞻上人卷》后有洪武二十一年僧道衍《跋》，其推挹甚至，盖深倾倒於远者。故其监修是书，载之独夥。疑其全部收入，所遗无几也。谨以各体排纂，编为六卷。远在宋末，与白珽齐名，号曰“仇白”。厥后张翥、张羽以诗鸣於元代者，皆出其门。他所与唱和者，周密、赵孟頫、吾邱衍、鲜于枢、方回、黄溍、马臻，皆一时名士。故其诗格高雅，往往颉颃古人，无宋末粗獷之习。《方凤序》述远之言曰：“近体吾主唐，古体吾主选。”瞿祐又记远自跋其诗曰：“近世习唐诗者以不用事为第一格。少陵无一字无来处。众人固不识也。若不用事之说。正以文不读书之过耳。”其言颇中江湖、四灵二派之病。今观所作，不愧所言。而此集出自尘埋蠹蚀之馀，皆项梦昶本所不载，若有神物呵护，俾待圣朝而后显者，为尤可宝贵矣。
△《山村遗集》一卷（浙江鲍士恭家藏本）
元仇远撰。远所撰《金渊集》，皆官溧阳日所作，故取投金濑事以为名。所载皆溧阳之诗，而他作不预焉。其他作为方凤、牟巘、戴表元等所序者，仅散见诸家集中，而诗则久佚。世所传《兴观集》、《山村遗稿》，皆后人以墨迹裒刻，非其完本。此本为歙县项梦昶所编。后有《梦昶跋》，称留意搜访，从《珊瑚木难》、《清河书画舫》、《成化杭州府志》、《嘉兴志补》、《上天竺寺志》、《绝妙好词》、《花草粹编》诸书中，复得诗词题跋如干首，编排成帙。虽其时《永乐大典》犹庋藏清秘，外间不得而窥。《金渊集》所载，梦昶皆不及录，不足以尽远之著作。然此集之诗，皆不作於溧阳，不可并入《金渊集》内。故仍存其书，各著於录，以不没远之佚篇焉。
△《湛渊集》一卷（浙江鲍士恭家藏本）
元白珽撰。珽有《湛渊静语》，已著录。《成化杭州府志》载珽《湛渊集》八卷。《文渊阁书目》尚著录。今已久佚。此本为近时杭州沈菘町所辑，凡赋二首、诗六十三首、文六首，冠以《戴表元序》，而附以宋濂所作《墓志》。《表元序》称其诗甚似渡江陈去非。《濂志》载刘辰翁之言，称其不为雕刻苛碎，有云山韶濩之音。又月泉吟社第十八名唐楚友者，即珽之寓名。谢翱、方凤等亦评其格调甚高。陶九成撰《辍耕录》，载其《演雅》十首。盖珽在宋咸淳中，已与仇远同以诗名。入元后，二人皆应荐为儒官。坎坷不达，退老湖山，出处亦略相近。其集皆散佚之后，经后人重辑，略存什一。而远所撰《金渊集》，以《永乐大典》收入，恭逢圣代右文，得邀睿鉴，重寿枣梨。而珽集以《永乐大典》未收，无从裒录，故所传只有此本。其中又间杂伪作，如《成化杭州府志》所载《三月八日过西马塍》一首，中四句全与《月泉吟社诗》同。而第二句以“塍”字与“晴”声名字同押，是於至正之初已用《洪武正韵》。其为依托淆混，不问可知。
是则与远所遭有幸有不幸矣。然吉光片羽，终足宝贵，固不妨与远并传也。
△《牧潜集》七卷（编修汪如藻家藏本）
元释圆至撰。圆至字牧潜，号天隐，高安人。至元以来，遍历荆、襄、吴、越，禅理外颇能读书。又刻意为古文，笔力崭然，多可观者。前有崇祯己卯僧明河《书姚广孝序后》一篇，称初得抄本於武林，前有《方回序》，后有《洪乔祖跋》。又有《姚广孝序》，序为《逃虚子集》所不载。后又得见刻本，多诗数首，因校付毛晋刻之。此本即毛晋所刻，仅有《乔祖跋》及明河此文，无方、姚二《序》，殆偶失之。明河又称尝读《虎邱旧志》，见圆至《修隆禅师塔记》，叹其文字之妙。今此《记》不见集中，则不知何以不补入也。自六代以来，僧能诗者多，而能古文者不三五人。圆至独以文见，亦缁流中之卓然者。都穆《南濠诗话》尝称圆至工於古文，诗尤清婉，举其《寒食》、《西湖》、《送人》、《再往湖南》、《涂居士见访》五诗。《送人》及《再往湖南诗》，不免凡语，馀三篇诚楚楚有清致，盖其诗亦有可观。而所注周弼《三体唐诗》，乃弇陋不可言状。
知文章之道，与考证之学分路而扬镳也久矣。
△《小亨集》六卷（永乐大典本）
元杨宏道撰。宏道字叔能，淄川人，生金之季，其事迹不见於史传。以集中诗文考之，金宣宗兴定末始与元好问会於京师。是时金已南迁，至哀宗正大元年，尝监麟游酒税。后又仕宋，以理宗端平元年为襄阳府学教谕。其《投赵制置札》，有“归朝未满三载”语，则当以绍定末南归者。而集中又有《赠仲经诗序》，称“端平二年清明后，出襄阳，摄唐州司户，十二月上旬北迁，寓家济源”云云。
则在宋未久，旋入於元。考之《宋史》，是岁七月，元兵至唐州，全子才弃师宵遁，唐州遂为元所取，宏道盖因此北迁耳。其后遂鲜所表见，当未经复仕。惟集中《门帖子》有“己酉再逢鬓未皤”之句，计入元又十四五年，而宏道年已六十矣。综其生平，流离南北，窃禄苟全。其出处之际，盖无足道，然其诗则在当日最为有名。元好问序其集，谓金南渡后学诗者，惟辛敬之、杨叔能以唐人为指归。
又序杨飞卿《陶然集》，谓贞祐后诗学为盛，洛西辛敬之、淄川杨叔能、太原李长源、龙坊雷伯威、北平王子正，皆号称专门。又有《赠宏道诗》云“海内杨司户，声名三十年”。又云“星斗龙门姓氏新，岂知书剑老风尘”。其倾倒於宏道甚至。刘祁《归潜志》亦以宏道与好问及李汾、杜仁杰并称。同时若赵秉文、杨云翼见其诗，并称叹不已。秉文至比之金膏水碧，物外难得之宝。今观所作五言古诗，得比兴之体，时时近汉、魏遗音。律诗风格高华，亦颇有唐调。虽不及好问之雄浑苍坚，然就一时诗家而论，固不可谓非北方之巨擘也。焦竑《经籍志》，载《小亨集》十五卷，世久失传。今从《永乐大典》中搜辑编缀，厘为诗五卷、文一卷。
△《还山遗稿》二卷、《附录》一卷（浙江鲍士恭家藏本）
元杨奂撰。奂字焕然，又名知章，乾州奉天人。生於金世宗大定二十六年。
凡秋试四中选，而春试辄不第。入元以耶律楚材荐，授河南路徵收课税所长官，兼廉访使。越十年致仕归。事迹具《元史》本传。考集中《臂僮记》，称所著有《还山前集》八十一卷、《后集》二十卷、《近鉴》三十卷、《韩子》十卷、《概言》二十五篇、《砚纂》八卷、《北见记》三卷、《正统记》六十卷。《元史》本传则仅称有《还山集》六十卷。元好问作《奂神道碑》，则称《还山集》一百二十卷，卷目均参差不符。然旧本不传，无由考定。此本乃明嘉靖初南阳宋廷佐所辑，以掇拾残賸，故名之曰《遗稿》。凡文一卷、诗一卷，冠以《考岁略》。
又附录传志、题咏之类为一卷。并各以采自某书，得自某人，及石刻今在某所，注於下。盖明之中叶，士大夫偶著一书，犹笃实不苟，必求有据如此也。奂诗文皆光明俊伟，有中原文献之遗，非南宋江湖诸人气含蔬筍者可及。其《汴故宫记》，述北宋大内遗迹。《与姚公茂书》，论朱子家礼神主之式。举所见唐杜衍家庙及汴京宋太庙为证。《东游记》，述孔林古迹尤悉。皆可以备文献之徵也。陶宗仪《辍耕录》称，奂尝读《通鉴》，至论汉、魏正闰，大不平之。遂修《汉书》，驳正其事。因作诗云：“风烟惨澹控三巴，汉烬将燃蜀妇髽。欲起温公问书法，武侯入寇寇谁家。”后攻宋军回，始见《通鉴纲目》，其书乃寝云云。是郝经以外，又有斯人，亦具是卓识矣。
△《鲁斋遗书》八卷、《附录》二卷（左都御史张若溎家藏本）
元许衡撰。衡有《读易私言》，已著录。初，衡七世孙婿郝亚卿辑其遗文未竟，河内教谕宰廷俊继成之，何瑭为之序。嘉靖乙酉，山阴萧鸣凤校刊於汴，自为之序。序后复有题识云：“鸣凤方校是书，適应内翰元宗奉使过汴，谓旧本次第似有未当，乃重编如左。续得《内法》及《大学中庸直解》，俱以次增入旧本，名《鲁斋全书》。窃谓先生之书，尚多散佚，未敢谓之全也。故更名《遗书》。”
盖此本为应良所重编，而鸣凤更名者也。首二卷为语录。第三卷为《小学大义直说》、《大学要略》、《大学直解》。第四卷分上、下，上为《中庸直解》、下为《读易私言》、《读文献公揲蓍说》及《阴阳消长》一篇。第五卷为奏疏。第六卷亦分上、下，上为杂著，下为书状。第七、第八卷为诗乐府。《附录》二卷，则像赞诰敕之类及后人题识之文。其书为后人所裒辑，无所别择。如《大学中庸直解》皆课蒙之书，词求通俗，无所发明。其编年歌括，尤不宜列之集内。一概刊行，非衡本意。然衡平生议论宗旨，亦颇赖此编以存。弃其芜杂，取其精英，在读者别择之耳。其文章无意修词，而自然明白醇正，诸体诗亦具有风格，尤讲学家所难得也。
△《静修集》三十卷（两江总督采进本）
元刘因撰。因有《四书集义精要》，已著录。其早岁诗文，才情驰骋。既乃自订《丁亥诗集》五卷，尽取他文焚之。卒后门人故友裒其佚稿，得《樵菴词集》一卷、《遗文》六卷、《拾遗》七卷。最后杨俊民又得《续集》二卷。捃拾残賸，一字不遗，其中当必有因所自焚者。一例编辑，未必因本意也。后房山贾彝复增入《附录》二卷，合成三十卷。至正中，官为刊行，即今所传之本。其文遒健排奡，迥在许衡之上，而醇正乃不减於衡。张纶《林泉随笔》曰：“刘梦吉之诗，古选不减陶、柳。其歌行律诗，直溯盛唐，无一字作今人语。其为文章，动循法度，舂容有馀味。如《田孝子碑》、《桐川图记》等作，皆正大光明，较文士之笔气象不侔。今考其论诗有曰：魏、晋而降，诗学日盛，曹、刘、陶、谢其至者也。隋、唐而降，诗学日变，变而得正，李、杜、韩其至者也。周、宋而降，诗学日弱，弱而复强，欧、苏、黄其至者也”云云。所见深悉源流。故其诗风格高迈，而比兴深微，闯然升作者之堂，讲学诸儒未有能及之者。王士祯作《古诗选》，於诗家流别，品录颇严，而七言诗中，独录其歌行为一家，可云豪杰之士，非门户所能限制者矣。
△《青崖集》五卷（永乐大典本）
元魏初撰。初字太初，号青崖，宏州顺圣人。从祖璠，金末官翰林修撰，以伉直称。元世祖徵至和林，甚见礼重。璠无子，以初为后。少辟中书省掾吏，告归。有荐於朝者，帝问知璠子，即授国史院编修。寻拜监察御史，官至南台御史中丞。事迹具《元史》本传。焦竑《经籍志》载魏初《青崖集》十卷。《文渊阁书目》亦载魏太初《青崖文集》一部，七册。是明初原集尚存，其后乃渐就亡佚。
今从《永乐大典》所载诗文，搜辑裒缀，厘为五卷，犹可见其崖略。史称初好读书，尤长於《春秋》，为文简而有法。而集中所记，自称与姜彧同辱遗山先生教诲。又称先生入燕，初朝夕奉杖履。是其学本出元好问，具有渊源。故所作皆格律坚苍，不失先民轨范。又其在世祖时，始以经史进读，旋历谏职，遇事敢言，於开国规模，多所裨益。集中《奏议》一门，皆详识岁月，分条胪列。中如《请定法令》、《请肃朝仪》、《请免括大兴民兵》、《请令御史按察司官岁举一人自代》诸议，《元史》皆采入本传中。其他若《请缓椿配盐货》、《请禁刁蹬客来》、《请优护儒户》、《请旌郑江死节》、《请修孟子庙》、《请和雇工匠》、《请罢河南签军》诸议，《史》所未载者，类皆当时要务，切中事情。今幸遗集仅存，犹足以补史阙，固不徒以文章贵矣。
△《养吾斋集》三十二卷（永乐大典本）
元刘将孙撰。将孙字尚友，庐陵人，辰翁之子。尝为延平教官、临汀书院山长。辰翁以文名於宋末，当文体冗滥之馀，欲矫以清新幽隽。故所评诸书，多标举纤巧，而所作亦多以诘屈为奇。然蹊迳独开，亦遂别自成家，不可磨灭。将孙濡染家学，颇习父风，故当日有“小须”之目。吴澄为作《集序》，谓其浩瀚演迤，自成为尚友之文，如苏洵之有苏轼。《曾以立序》则谓渊源所自，淹贯古今。
观其感遇诸作，皆效陈子昂、张九龄，虽音节不同，而寄托深远，时有名理。近体亦多佳句。序记、碑志诸文，虽伤於繁富，字句亦间涉钩棘，然叙事婉曲，善言情款，具有其父之所短，亦未尝不具有其父之所长。又宋、元之际故老遗民，如胡求鱼、聂济之问学，赵文、刘岳申之文章，郭汝介、涂世俊之孝行，多不见於他书，独是集能具其颠末，亦颇赖以传。至所云欧、苏起而常变极於化，伊、洛兴而讲贯达於粹，然尚文者不能畅於理，尚理者不能推之文。其言深中宋人之弊。又云：“时文之精即古文之理。韩、柳、欧、苏皆以时文擅名，其后为古文，如取之固有。皇甫湜、樊绍述、尹洙、穆修诸家，宁无奇字妙句，幽情苦思，所谓不得与韩、欧并，时文有不及焉故也。”其言尤足以砭高语奇古，而不能文从字顺之病。虽所作不尽践其言，要不能不谓之通论也。据《曾以立序》，原集本四十卷。而自明以来，罕见藏弆。惟周南瑞《天下同文集》首有《将孙序》一篇，中录其文一篇。顾嗣立《元诗选》仅载其诗一首。盖亡佚久矣。今据《永乐大典》所载，辑为三十二卷，以备文章之一格，亦欧阳修偶思螺蛤之意尔。
△《存悔斋稿》一卷、《补遗》一卷（浙江鲍士恭家藏本）
元龚璛撰。璛字子敬，自高邮迁居平江。父潗，宋末官司农卿。国亡，不食卒。璛少为宪使徐琬辟置幕下，后充和靖、学道两书院山长。调宁国路儒学教授，迁上饶主簿，改宜春丞。以江浙儒学副提举致仕。所著有《存悔斋诗稿》一卷。明朱存理复辑其佚篇为《补遗》一卷。其《诗稿》之末，至正九年开封俞祯《跋》所称永嘉朱先生，乃别是一人而佚其名，非即存理也。盛仪《嘉靖维扬志》，称璛善属文，刻意学书，有晋人风度，盖亦一时知名士。乃篇什所存，寥寥无几。当已不免散佚。然其诗格伉爽，颇能自出清新。在元人诸集中犹为独开生面，正不必以少为嫌矣。
△《双溪醉隐集》八卷（永乐大典本）
元耶律铸撰。铸字成仲，辽东丹王九世孙，中书令楚材之子也。累官中书左丞相。卒，追赠懿宁王，谥文忠。事迹具《元史》本传。楚材佐元太祖、太宗平定天下，立纲陈纪，皆出其所规画。铸少而聪敏，尤工骑射。从宪宗征蜀，屡建功绩。后三入中书，定法令，制雅乐，多所裨赞。经济不愧其父，而文章亦具有父风，故元好问、李冶诸人皆与款契。然楚材《湛然居士集》尚有抄本，而铸集久佚不传，藏书家至不能举其名氏。惟明钱溥《内阁书目》有《耶律丞相双溪集》十九册，亦不详其卷目。检勘《永乐大典》所收铸《双溪醉隐集》，篇什较夥，有《前集》、《新集》、《续集》、《别集》、《外集》诸名。又别载赵著、麻革、王万庆诸序跋，乃为铸年少之诗，名《双溪小稿》者而作。是所作诸集，本各为卷帙，颇有琐碎之嫌。谨裒集编次，都为一集，而仍以《双溪小稿》原序、原跋分系首末，用存其概。铸早从征伐，足迹涉历，多西北极远之区，故所述塞外地理典故，往往详核。如据《和林城唐明皇御书阙特勤碑》证《新旧唐书》作“特勒”之误。处月、丁零二注，辨论颇详。此类皆有裨於考证。又其家在金、元之间，累世贵显，谙习朝廷旧闻。集中如《琼林园》、《龙和宫》诸赋，叙述海陵、章宗轶事及宫室制度，多《金史》所未及。其他题咏，亦多关系燕都故实，而《帝京景物略》诸书均未纪录，亦足以资博识也。至於《金史耶律履传》、《元史耶律楚材传》均不著其里贯，於史例颇为不合。今考铸《寓历亭诗注》云：“予家辽上，后家医无闾。”又《五湖别业诗注》云：“余先居和林，从寓隗台，今卜筑缙云五湖别业。”叙其迁徙之迹颇详，是尤足以补史之阙矣。
△《东菴集》四卷（永乐大典本）
元滕安上撰。安上字仲礼，定州人。以荐除中山府教授。历禹城主簿，徵为国子博士，转太常丞，拜监察御史。以地震上疏不得达，遂引疾去。寻起为国子司业，卒於官。《元史》不为立传。其事实具见於姚燧所作《墓碣铭》，且称其“敏修笃行，学积其躬，道行其家，化及其乡”。而吴澄《文正集》亦谓安上为人，乃有学有行而有文者。盖亦束修自好之士也。燧又称所著有《东菴类稿》十五卷，江西廉访使赵秉政版之行世。又有《易解》、《洗心管见》藏於家。而焦竑《国史经籍志》乃称安上《东菴稿》十六卷，与燧所纪卷数不合，当由未见原集而误。近时顾嗣立作《元诗选》，搜采至数百家，而安上之集阙焉，则其佚久矣。今从《永乐大典》中裒集编次，得诗二百馀篇，分为四卷。其诗格以朴劲为主，不免稍失之粗獷，而笔力健举。七言古诗尤有开阖排宕之致，视元末秾艳纤媚之格全类诗馀者。又不以彼易此矣。考苏天爵《文类》，载有安上《祭砚司业先生文》一篇。而姚燧亦谓其文一本理义，辞旨畅达，不为险谲，非有裨世教者不言。是原集当兼载诗文，惜《永乐大典》仅存其诗，其文已无可考也。
△《白云集》四卷（编修朱筠家藏本）
元许谦撰。谦有《读书丛说》，已著录。谦初从金履祥游，讲明朱子之学，不甚留意於词藻，然其诗理趣之中颇含兴象。五言古体，尤谐雅音，非《击壤集》一派惟涉理路者比。文亦醇古，无宋人语录之气，犹讲学家之兼擅文章者也。惟其《与王申伯》一诗，宗旨入於庄、老，非儒者所宜言。《求补儒吏》一书，代人干乞，亦可不必编置集中，为有道之累。至於《南城晚望诗》，乃五言长律八韵，而误分为二首。《放棹行》乃七言古诗，而误以为律体。故《朝散大夫婺州路总管治中致仕朱公圹志》，末称“孤子某等泣血谨识”，全篇皆子为父作之词，乃他人之文，误为收入。《题赵昌甫诗卷》实七言绝句一首，题下昌甫以辛丑岁云云，即诗之序，乃误入杂著中。《学箴》一篇既据谦手迹收入集中，即当题曰《补遗》，乃别共明人题跋题曰《附录》。考卷末《旧跋》，是集乃正统丁卯金台李伸得残编於其祖妣王氏家，皆谦之草稿。伸始编次成书，非出於谦所自定，故体例踳驳如是也。成化丙戌，江浦张瑄初刻於广东，金华陈相为之序。
又有正德戊寅陈纲《重刻跋》，称脱去数页，竟不可得。又称改其名曰《白云存稿》。此本从商邱宋荦家传写，乃题曰《许白云集》，亦无阙页。观卷末题识，盖此跋从别本录入，故与书不相应，今亦削之不载云。
△《畏斋集》六卷（永乐大典本）
元程端礼撰。端礼有《读书分年日程》，已著录。其诗文名《畏斋集》，见於黄溍所作《墓志》，而不著卷数。诸家书目亦多不载，故世久无传。惟散见《永乐大典》中者尚得诗文百馀篇。谨依类编次，厘为六卷。其学以朱子为宗，故作《孙叔会诗集序》云：“诗至七言而衰，律而坏，词而绝。自朱子出，而古诗遗意复见。”盖朱子之学不在乎诗，故其作有自然之妙，讽咏劝惩之实。又《送牟景阳序》云：“蜀文再变於魏了翁。”了翁学程、朱学，故未尝有意为文人之文，而文自妙。其全集宗旨，不出於是。夫朱子为讲学之宗，诚无异议。至於文章一道，则源流正变，其说甚长。必以《晦菴》一集律天下万世，而诗如李、杜，文如韩、欧，均斥之以衰且坏，此一家之私言，非千古之通论也。然端礼所作，尚皆明白淳实，不骫於正。而其持论，亦足以矫淫哇艳冶之弊，於文章尚不为无功。故纠其胶固之失，而仍裒辑其佚篇，备一格焉。
△《默菴集》五卷（两淮马裕家藏本）
元安熙撰。熙字敬仲，稿城人。少慕刘因之名，欲从之游，因亦愿传所学於熙。会因卒，不果。然所学一以因为宗。其门人苏天爵作《熙行状》，称朱子《四书集注》初至北方，滹南王若虚起而辨之。陈天祥益阐其说。熙力与争，天祥遂焚其书。今天祥之书故在，焚之之说虽涉於夸饰，然熙之力崇朱学，固於是可见也。熙殁之后，天爵辑其诗文，而虞集为之序。诗颇有格调，虽时作理语，而不涉语录。惟《冬日斋居》五首及《寿李翁八十诗》，不入体裁。杂文皆笃实力学之言，而伤於平沓，盖本无意於求工耳。天爵行状称集十卷。《目录》后熙子塈附记，亦云《内集》五卷、《外集》五卷。此本仅存诗文五卷、《附录》一卷，或旧本散佚，后人重为编缀欤。
△《云峰集》十卷（两淮马裕家藏本）
元胡炳文撰。炳文有《周易本义通释》，已著录。据林瀚所作是集《序》，其原本盖二十卷，后毁於兵。明成化中，其七世孙用光、八世孙濬乃掇拾散佚，编为此本。凡杂文七卷，附以赋四篇、歌词一篇，诗一卷、附以词三首。《附录》二卷，则本传、行状及赠答题咏诗文也。炳文之学，一以朱子为宗。故其《答陈栎书》云：“我辈居文公乡，熟文公书，自是本分中事。”其作《草堂学稿序》，历举前代诗人，极词丑诋。有云：“纵迫曹、刘，何补於格致诚正；纵迫谢、鲍，何补於修齐治平。”持论偏僻，殊为谬妄。然其杂文乃平正醇雅，无宋人语录方言皆入笔墨之习。其诗虽颇入《击壤集》派。然如《赠鹤菴相士四言》、《北寺昏钟》、《廖坞晚烟》、《拜鄂岳王墓》、《濠观亭》、《赠二齐生》诸篇，皆不失雅韵。殆其天姿本近於词章，故门径虽殊，而性灵时露欤。至於古文之中，往往间以藻饰。如《送文公五世孙序》云：“自古及今，人家岂无邱墓，亦岂无巢翡翠卧麒麟者。”《与吴草庐书》云：“苔绿滋深，而芹香莫采，有负先圣先师。”《环绿亭记》云：“睿圣武公，九十犹好学。德麟年方绿鬓，学当如何。”
以文体论之，皆为破律，然较诸侈言载道，毫不修饰者，固有间矣。
△《秋涧集》一百卷（两淮马裕家藏本）
元王惲撰。惲有《玉堂嘉话》，已著录。惲文章源出元好问，故其波澜意度，皆不失前人矩矱。诗篇笔力坚浑，亦能嗣响其师。论事诸作，有关时政者尤为疏畅详明，了如指掌。史称惲有才幹，殆非虚语，不止词藻之工也。集凡诗文七十七卷。又《承华事略》二卷，乃裕宗在东宫时所撰进，裕宗深重其书，令诸皇孙传观焉。《中堂事纪》三卷，载中统元年九月在燕京随中书省官赴开平会议，至明年九月复回燕京之事，於时政缀录极详，可补史阙。《乌台笔补》十卷，乃为监察御史时所辑御史台故事。《玉堂嘉话》八卷，则至元戊子所作，乃追记在翰林日所闻见者。凡文章得失，典制沿革，皆汇而录之，颇为精核。其论辽、金不当为载记，尤为平允，即当时所取以作《辽》、《金史》者也。与《承华事略》均有别本单行。以旧本编入集中，今仍并存焉。
△《牧菴文集》三十六卷（永乐大典本）
元姚燧撰。燧字端甫，号牧菴，河南人，姚枢之从子也。（案《元史》称枢为柳城人，元无柳城，盖史据志状之文著其祖贯耳。）初以荐为秦王府文学。历官至翰林学士承旨、集贤大学士。谥曰文。事迹具《元史》本传。燧虽受学於许衡，而文章则过衡远甚。张养浩作是集序，称其才驱气驾，纵横开合，纪律惟意。
如古劲将率市人战，鼓行六合，无敌不北。柳贯作燧谥议，称其典册之雅奥，诏令之深醇，抉去浮靡，一返古辙。而铭志、箴颂，雄伟光洁，家传人诵，莫得而掩。虽不免同时推奖之词，然宋濂撰《元史》，称其文闳肆该洽，豪而不宕，刚而不厉，舂容盛大，有西汉风，宋末弊习，为之一变。国初黄宗羲选《明文案》，其《序》亦云：“唐之韩、柳，宋之欧、曾，金之元好问，元之虞集、姚燧，其文皆非有明一代作者所能及。”则皆异代论定，其语如出一辙。燧之文品，亦可概见矣。其集久佚不传。明《文渊阁书目》有《牧菴集》二十册，而诸家著录皆未之及。刘昌辑《中州文表》，所选燧诗较《元文类》仅多数首，文则无出《文类》之外者。《昌跋》称《牧菴集》五十卷，闻松江士人家有刻本，南北奔走，竟莫能致。今所得乃录本，多残阙，视刻本仅十之二。黄宗羲序《天一阁书目》云：“尝闻胡震亨家有《牧菴集》，后求之不得。”盖已久佚。惟《永乐大典》所收颇夥，校以刘时中《年谱》所载文目，虽少十之二三。而较之《文类》所选，则多十之五六矣。诗词更多出诸家选本之外，谨排比编次，厘为三十六卷，以存其概。集中诸体皆工，而碑志诸篇，叙述详赡，尤多足补《元史》之阙，又不仅以词采重焉。
△《雪楼集》三十卷（两淮马裕家藏本）
元程钜夫撰。钜夫初名文海，以字行，建昌人。雪楼者，郢州有白雪楼，钜夫尝以名所寓，故世即以是称之。少与吴澄同学。宋亡后从季父飞卿入元，遂留宿卫。世祖试以笔札，改授应奉翰林文字，累官翰林学士承旨。追封楚国公，谥文宪。事迹具《元史》本传。钜夫宏才博学，被遇四朝。忠亮鲠直，为时名臣。
文章亦舂容大雅，有北宋馆阁馀风。其《顺宗谥册》诸篇，宋濂等采入《元史》。
苏天爵撰《文类》，亦录其文十馀篇，大抵皆诏诰碑版纪功铭德之作，而不及其诗。然其诗亦磊落俊伟，具有气格。近体稍肤廓，当由不耐研思之故。古诗落落自将，七言尤多遒警。当其合作，不减元祐诸人，非竟不工韵语者。天爵偶尔见遗，非定论也。所著《玉堂集类稿》、《奏议存稿》及诗文杂著，本各自为部。
其子大本，合辑为四十五卷，门人揭徯斯校正之。此本并作三十卷，乃至正癸卯其曾孙溍所重编。明太祖洪武甲戌，诏取其本入秘阁。盖数十年后，已隔异代，犹重为著作典型云。
△《曹文贞诗集》十卷、《后录》一卷（江苏蒋曾莹家藏本）
元曹伯启撰。伯启字士开，砀山人，至元中荐除冀州教授，天历初官至陕西诸道行台御史中丞，卒谥文贞。是集一名《汉泉漫稿》。后有至元戊寅《吴全节跋》，称为其子江南诸道御史台管勾复亨所类次，国子生胡益编为十卷，又称有张梦臣、欧阳原功、苏伯修、吕仰实四《序》。此本皆不载。《总目》於四《序》之前又列有御史台咨文、太常博士谥议，亦皆有录无书，盖传写佚之。《后录》一卷，为曹鉴奉敕所撰碑及像赞、祭文、哀词、輓章，而目中提调、校刊、誊写姓名一条，亦未载入，则后人删之也。伯启生於宋末元初，而家世江北，不染江湖末派，亦不沿豫章馀波，所作乃多近元祐格。惟五言古诗颇嫌冗沓，其馀皆舂容娴雅，沨沨乎和平之音。虽不能与虞、杨、范、揭角立争雄，而直抒胸臆，自谐宫徵，要亦不失为中原雅调矣。
△《芳谷集》二卷（编修汪如藻家藏本）
元徐明善撰。明善字志友，德兴人，芳谷其别号也。至元中官隆兴教授。又为江西儒学提举。尝奉使安南。又历主江浙、湖广三省考试，拔黄溍於弃卷中，识鉴为当世所称。《元史》不为立传。《豫章人物志》颇载其事迹，而不言其有集。又称为鄱阳人（案程文宪《中州野录》亦称明善鄱阳人），颇参差不合。知遗文湮晦，故传闻异词矣。《中州野录》载其奉使交趾时，陈日烜知其能诗，即席请赋，遂口占五言律诗一首，日烜遂纳款奉贡，明善诗名因大振。然此集中有文无诗，前后亦无序跋，凡文一百二十篇。其文颇谈性理，而平正笃实，大致犹为雅洁，固非以方言俚语阑入笔墨者也。其《汪标墓铭》一首，已有阙文。《河南廉访使吴公墓铭》一首，有录无书，当由佚脱。又《平章董士选三代赠官制》三首，考其生平，未居馆职，不应代拟王言。案苏天爵《元文类》载此三制，题元明善所作。盖编《芳谷集》者因明善之名相同，遂不加考核而误收。今姑仍原本录之，而订其舛谬於此焉。
△《观光稿》一卷、《交州稿》一卷、《玉堂稿》一卷、《附录》一卷（浙江巡抚采进本）
元陈孚撰。孚字刚中，天台临海人，历官奉直大夫台州路总管府治中。是编凡分三集。《观光稿》为至元中孚以布衣上《大一统赋》，江浙行省闻於朝，署上蔡书院山长，考满谒选京师时作。《交州稿》为至元二十九年世祖命梁曾以吏部尚书再使安南，孚以翰林国史院编修官摄礼部郎中为副使，往来道中之作。
《玉堂稿》皆孚官翰林日作。案孚使安南回，擢翰林待制，仍兼国史院编修。而稿中有《翰苑荐为应奉文字二十韵谢大司徒并呈诸学士》一首，又有《至元壬辰呈翰林请补外》二首。壬辰即使还之次年，是前后官翰林所作均在此集也。《观光》、《交州》二稿，皆纪道路所经山川古迹，盖仿范成大《使北》诸诗，而大致亦复相埒。《玉堂稿》多舂容谐雅，沨沨乎治世之音。其《上都纪行》之作，与前二稿工力相敌，盖摹绘土风，最所留意矣。《附录》一卷，皆载《谕安南诏》、《安南谢罪表》及孚与安南诸书。考孚《元史》无传，其出使始末，乃载《梁曾传》中。其时陈世燇不出郊迎，又不延使自阳明中门入。孚作三书责之，辞直气壮，迄不辱命，然《传》不载其书词。此卷亦足补《史》阙也。瞿宗吉《归田诗话》曰：“《鹦鹉洲》有陈刚中一篇，词语跌宕，议论老成，诚佳作也。又《白门诗》亦佳。”叶盛《水东日记》则曰：“诗与文稍异者，以诗兼兴趣，有感慨调笑，风流脱洒处。如长诗‘落句翻空旁，入作散场语’是也。然时一出奇可耳。前元诗人陈孚刚中集中歌行，则全用此体，观者审之”云云。盖宗吉举其一两篇，而盛则核其全集，故以自落窠臼为病。虽推阐少苛，要亦识微之论矣。又陶宗仪《辍耕录》记孚少尝为僧，题诗於父执之壁。父执知其欲归俗，因使养发，妻之以女。其诗浅鄙，某事亦不知有无。小说多诬，不尽可信。集中不载，顾嗣立《元诗选初集》乃录之《补遗》中，殊失别择。今无取焉。
△《陈秋岩诗集》二卷（永乐大典本）
案《陈秋岩集》散见《永乐大典》中，然不著其名，亦不著时代。考焦竑《国史经籍志》有陈宜甫《秋岩集》，当即其人，而爵里则终无可考。集中《接刘介臣书诗》云：“几回梦里寻君去，三尺书来约我归。闽海浪肥春雨过，和林沙远晓云飞。”则当为闽人。又有《庚辰再随驾北行》二诗。庚辰为至元十七年，则元世祖时尝为侍从。又有《读元贞改元诏诗》、《丙申十月扈从晋王领降兵入京朝觐诗》。考之《元史》，丙申为元贞二年。晋王名噶玛喇，裕宗长子，天性仁厚，御下有恩。王府官属自内史以下，俱请命天子，不敢稍专。尝出镇北边，叛王永和尔等闻其至，望风请降。至元二十七年封梁王。二十九年改封晋王。所云领降兵者，应即此事。则成宗时又为晋王僚属。其诗多与卢挚、姚燧、赵孟頫、程钜夫、留梦炎等相唱和，而诸人诗乃罕及之。其始末遂不可复详矣。原集《焦志》作一卷。然篇什稍多，疑其字画偶误。今据《永乐大典》所存者编为二卷。
其诗大抵源出元、白，虽运意遣词少深刻奇警之致，而平正通达，语无格碍，要自不失为雅音也。
△《兰轩集》十六卷（永乐大典本）
元王旭撰。旭字景初，东平人。其事迹不见於《元史》，谈艺家亦罕见称述。
顾嗣立撰《元诗选》，汇缉至三百家，而不载旭集，则久佚可知。惟《山东通志》称旭与同郡王构及永平王磐俱以文章名世，天下号为“三王”，而於其出处本末，亦未详载，则并其人亦几湮没矣。今以集中诗文考之，盖旭家贫力学，教授四方，尝为砀山令所宾礼。《送王侯二生序》所云：“至元庚寅，砀宰崔公以礼招余至其邑，俾专讲习者是也。”又尝至长芦，主高百川家。《中和书院记》所云：“辱承君币，来自泰山者是也。”其馀如安阳，如鄃城，如鲸川，皆所曾侨寓之地。又尝至杭州，之长沙。游迹几半天下，而卒未登仕版。其《有寄诗》云：“处困不堪家累重，谋生聊藉主人贤。”生平境遇，即此可以见其大概矣。其诗随意抒写，不屑屑於雕章琢句，而气体超迈，亦复时见性灵。古文多讲学家言。
其《井田说》一篇，务欲复三代之制，迂阔尤甚，殆全不解事之腐儒。然如记序诸作，和平通达，与之坐而谈理，其持论则未尝不醇正，未可废也。其集见於《文渊阁书目》者一部，一册。而焦竑《经籍志》则作二十卷。今从《永乐大典》采掇排比，尚可得一十六卷，决非一册所能尽，或一册“一”字为“十”字之讹欤。
卷一百六十七 集部二十
○别集类二十△《玉井樵唱》三卷（两淮马裕家藏本）
元尹廷高撰。廷高字仲明，别号六峰，遂昌人。是集首有廷高《自记》，载其父竹坡诗一联。盖即戴复古《石屏集》以其父遗诗冠首之意。竹坡名栋，宋宝祐间尝为绍兴府幕官，见《此君亭诗话》。而廷高行履不概见。惟《遂昌志》称其大德间任处州路儒学教授。顾嗣立《元诗选小传》，又谓其尝掌教永嘉，秩满至京，谢病归，与《志》不同。永嘉志乘亦不载其名。今案《集》中有《永嘉书所见》一首云：“此邦幸小稔，窃禄似有缘。”又有《永嘉任满代者未至诗》，又有《告病致仕谢掌尚书诗》，则廷高仕瓯及谢病实非无据，疑《遂昌志》失考也。其诗气格不高，而神思清隽，尚能不染俗氛。《集》中有《题虞集》、《邵陶二菴诗》，则集亦重其笔墨矣。
△《清容居士集》五十卷（两淮马裕家藏本）
元袁桷撰。桷有《延祐四明志》，已著录。其《集》据苏天爵《行状》及《元史》本传，俱称五十卷。此本卷数相符，盖犹旧本也。桷少从戴表元、王应麟、舒岳祥诸遗老游，学问源渊，具有所自。其在朝践历清华，再入集贤，入登翰苑，凡朝廷制册、勋臣碑版多出其手。故其文章博硕伟丽，有盛世之音。尤练习掌故，长於考据。《集》中如《南郊十议》、《明堂郊天异制议》、《祭天无间岁议》、《郊不当立从祀议》、《郊非辛日议》诸篇，皆成宗初所上。其援引经训，元元本本，非空谈聚讼者所能。当时以其精博，并采用之。其诗格俊迈高华，造语亦多工炼，卓然能自成一家。盖桷本旧家文献之遗，又当大德、延祐间为元治极盛之际。故其著作宏富，气象光昌，蔚为承平雅颂之声。文采风流，遂为虞、杨、范、揭等先路之导。其承前启后，称一代文章之钜公，良无愧矣。
△《此山集》四卷（浙江鲍士恭家藏本）
元周权撰。权字衡之，号此山，处州人。尝游京师，以诗贽翰林学士袁桷。
</div>
    <div class="pagination">
<a href="四库全书总目提要_page202.html">上一页</a><span>...</span><a href="四库全书总目提要_page198.html">198</a><a href="四库全书总目提要_page199.html">199</a><a href="四库全书总目提要_page200.html">200</a><a href="四库全书总目提要_page201.html">201</a><a href="四库全书总目提要_page202.html">202</a><span class="current-page">203</span><a href="四库全书总目提要_page204.html">204</a><a href="四库全书总目提要_page205.html">205</a><a href="四库全书总目提要_page206.html">206</a><a href="四库全书总目提要_page207.html">207</a><a href="四库全书总目提要_page208.html">208</a><span>...</span><a href="四库全书总目提要_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
