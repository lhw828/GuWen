<!DOCTYPE html>
<html>
<head>
    <meta charset="UTF-8">
    <title>汉艺文志考证 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉艺文志考证 - 第 2 页/共 10 页</h1>
    <div class="content">　　荀卿子刘向说苑新序列女传间引诗以证其说与毛义絶异葢鲁诗出于浮丘伯乃荀卿门人荀卿之学鲁诗之原也刘向爲楚元王交之孙交亦受诗于浮丘伯刘向之学鲁诗之流也【鲁诗有章氏学后汉执金吾丞武荣碑云治鲁诗经韦君章句】
　　元王诗【不着録】
　　楚元王交与鲁穆生白生申公俱受诗于浮丘伯伯者孙卿门人也申公始爲诗号鲁诗元王亦次诗传号曰元王诗世或有之刘向列女传称诗芣苢柏舟大车之类与今序诗者之说尤乖异汝坟谓周南大夫妻作行露谓申女作式防一篇谓二人之作硕人之诗谓庄姜始至操行衰惰傅母作之新序谓卫宣公子伋方乘舟时伋傅母恐其死也闵而作诗二子乘舟之诗是也寿闵其兄之且见害作忧思之诗黍离之诗是也【黍离爲王风之首向之言殆未可信】封事引饴我厘麰说苑引蔽芾甘棠传曰舎于甘棠之下而听断焉尸鸠在桑传曰尸鸠之所以养七子者一心也君子之所以理万物者一仪也向乃元王之孙必本于鲁诗
　　齐后氏故二十卷
　　后苍事夏侯始昌授翼奉萧望之匡衡奉言五际流爲灾异之说衡议论最爲近理【伏黯以明齐诗改定章句作解说九篇子恭省减浮辞定爲二十万言】
　　齐孙氏故二十七卷
　　儒林传齐诗有翼匡师伏之学孙氏未详其名
　　韩内传四卷
　　韩生推诗之意爲内外传数万言其语颇与齐鲁间殊然其归一也白虎通引韩诗内传隋志韩诗二十二卷薛氏章句文选注多引之【后汉薛汉父子以章句著名杜抚受业于汉定章句】
　　韩外传六卷
　　隋志十卷太史公自序厥协六经异传如子夏易传毛公诗及韩婴外传伏生尚书大传之流【欧阳子曰外传非婴诗之详者其遗说时见于他书与毛之义絶异而人亦不信】
　　毛诗二十九卷故训传三十卷
　　六艺论曰河间献王好学其博士毛公善说诗献王号之曰毛诗【正义云毛爲诂训与经别二十九卷不知并何卷】经典序録河间人大毛公爲诗故训传一云鲁人不言其名初学记荀卿授鲁国毛亨作诂训传以授赵国毛苌时人谓亨爲大毛公苌爲小毛公诗谱曰鲁人大毛公爲故训传于其家河间献王得而献之以小毛公爲博士【后汉儒林传赵人毛苌诗然则小毛公名苌正义大毛公爲传由小毛公而题毛也序録小毛公一云名长】肃宗诏选髙才生受毛诗遂行于世郑众贾逵传毛诗后马融作传郑作笺淇水李氏曰毛之说简而深此献王所以髙其学也郑氏之释繁塞而其失愈多郑学长于礼以礼训诗是按迹而议性情也魏氏曰毛传简要平实无臆说无改字【正义云故训者依故昔典训而爲传义】曹氏曰许氏说文援据古文毛氏诗其文与今多异吕氏曰左氏所引诗多与毛诗合欧阳氏曰毛诗序与孟子说诗多合隋志毛苌善诗自谓子夏所传先儒相承谓毛诗序子夏所创毛公及卫敬仲又加润益【后汉儒林传卫宏作毛诗序郑氏以爲诸序本自合爲一编毛公始分以寘诸篇之首】
　　书曰诗言志
　　唐氏曰在心爲志诗序一言而尽作诗之本以意逆志孟子一言而尽说诗之道
　　古有采诗之官
　　食货志孟春之月羣居者将散行人振木铎徇于路以采诗献之太师比其音律以闻于天子叶氏曰列子言立我烝民莫匪尔极者尧之时所谓诗也尚书大传言日月光华余一人者舜之时所谓诗也古者天子五载一廵狩则太师陈诗以观风俗二帝之世工以纳言时而飏之其施之学校以教士与礼乐书相参谓之四术至孔子始删取着以爲经
　　凡二百五篇
　　孔子世家古者诗三千余篇及至孔子去其重取可施于礼义上采契后稷中述殷周之盛至幽厉之缺始于袵席故曰闗雎之乱以爲风始鹿鸣爲小雅始文王爲大雅始清庙爲颂始三百五篇孔子皆歌之以求合韶武雅颂之音今按诗三百十一篇亡其辞者六篇考之仪礼皆笙诗也曰笙曰乐曰奏而不言歌则有声而无辞明矣汉世毛学不行故云三百五篇【王式以三百五篇諌龚遂曰诵诗三百五篇人事浃王道备】诗有先孔子而亡者如新宫貍首之类
　　以其讽诵不独在竹帛
　　程子曰古之人防而闻歌诵之声长而识刺美之意故人之学由诗而兴艾轩林氏曰古书皆以言传唯诗以声之列国风诗皆随时而变闻其声审其邪正而知其时俗自训诂之学起诵诗者泥其辞而不复求其声声之邪正既不可辩所得于诗者特在言句之间尔
　　鲁最爲近之
　　林氏曰班固论三家之爲诗宁有取于鲁而未始及毛氏也【杜钦谓佩玉晏鸣闗雎叹之郑氏注坊记以先君之思爲卫夫人定姜之诗皆鲁诗也】
　　毛公之学自谓子夏所传
　　序録徐整云子夏授髙行子髙行子授薛仓子薛仓子授帛妙子帛妙子授河间大毛公一云子夏传曽申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公今按诗序髙子曰灵星之尸也【即髙行子】孟子公孙丑问曰髙子曰小弁小人之诗也怨曰固哉髙叟之爲诗也维天之命传孟仲子曰大哉天命之无极而美周之礼也诗谱云子思论诗于穆不已仲子曰于穆不似【仲子子思弟子】
　　礼
　　礼古经五十六卷
　　刘歆欲立逸礼移书曰鲁防王得古文于坏壁逸礼有三十九【论衡谓宣帝时河内女子坏老屋得佚礼】仪礼疏曰髙堂生传十七篇是今文也孔子宅得古仪礼五十六篇其字皆篆书是古文也古文十七篇与髙堂生所传者同而字多不同余三十九篇絶无师说【七録云余篇皆亡】秘在于馆【志云礼古经出于鲁淹中及孔氏刘原父曰孔氏安国所得壁中书也六艺论云孔壁得之】今其篇名颇见于他书若学礼【贾谊传】天子巡狩礼【内宰注】朝贡礼【聘礼注】朝事仪【觐礼注】烝尝礼【射人疏】中霤礼【月令注疏诗泉水疏】王居明堂礼【月令礼器注】古大明堂礼昭穆篇【蔡邕论】本命篇【通典】聘礼志【荀子】又有奔防投壶迁庙衅庙曲礼少仪内则弟子职诸篇见大小戴记及管子【七録云古经周宗伯所掌五礼威仪之事】
　　经七十篇【刘原父曰当作十七】
　　儒林传鲁髙堂生传士礼十七篇【史记正义谢承云秦代有鲁人髙堂伯人】按今仪礼士礼有冠昏相见防夕虞特牲馈食七篇他皆天子诸侯卿大夫礼防服传子夏所爲白虎通谓之礼服传郑康成注以今古二字并之或从今或从古或叠二文别释余义张淳曰汉初未有仪礼之名疑后汉学者见十七篇中有仪有礼遂合而名之也欧阳氏曰大射之篇独曰仪葢射主于容升降揖逊不可失【七録云博士侍其生得十七篇】
　　记百三十一篇
　　隋志云河间献王得仲尼弟子及后学者所记一百三十一篇献之今逸篇之名可见者有三正记别名记亲属记明堂记曽子记礼运记五帝记【白虎通】王度记【礼记注礼记周礼疏白虎通后汉舆服志注】王霸记【夏官注】瑞命记【文选注论衡】辨名记【春秋疏】孔子三朝记【史记汉书注】月令记大学志【蔡邕论】杂记正义云案别録王度记云似齐宣王时淳于髠等所说也
　　明堂阴阳三十三篇
　　隋牛曰案刘向别録及马宫蔡邕等所见当时有古文明堂礼王居明堂礼明堂图明堂大图明堂阴阳防山通义魏文侯孝经传等并说古明堂之事其书皆亡唐防要引礼记明堂隂阳録牛亦引明堂阴阳録今礼记月令于别録中属明堂阴阳记故谓之明堂月令说文引明堂月令
　　王史氏二十一篇
　　隋志河间献王得记一百三十一篇刘向检得一百三十篇第而叙之又得明堂阴阳记三十三篇孔子三朝记七篇王氏史氏记二十一篇乐记二十三篇凡五种合二百十四篇
　　曲台后苍九篇
　　本传仓说礼数万言号曰后氏曲台记授大小戴服防曰在曲台校书着记因以爲名七畧曰宣皇帝时行射礼博士后仓爲之辞至今记之曰曲台记【顔氏曰曲台殿在未央宫】初礼唯有后孝宣世复立大小戴礼【按大戴公符篇载孝昭冠辞葢宣帝时曲台记也】
　　大戴礼　小戴礼【不着録】
　　二戴皆传仪礼十七篇次第自冠昏士相见已下大小戴先后不同唯刘向别録大射以上七篇与小戴同其下尊卑吉凶次第伦叙郑氏用之礼记所以释仪礼之义也陈邵周礼论叙云戴徳删古礼二百四篇爲八十五篇谓之大戴礼戴圣删大戴礼爲四十九篇是爲小戴礼【按刘向别録有四十九篇】后汉马融卢植考诸家同异附戴圣篇章去其繁重及所缺畧而行于世即今礼记是也【中庸子思作缁衣公孙尼子月令吕不王制汉博士所爲】今大戴礼十三卷总四十篇【隋志夏小正别爲卷】始三十九终八十一当爲四十三篇中间缺者四篇重出者一篇【两篇七十三】其上不见者犹三十八篇不能合八十五篇之数岂但当爲八十一耶其缺者或既逸其不见者抑圣所取者然哀公问投壶二篇与小戴书无甚异礼察篇与经解亦同曽子大孝篇与祭义相似则圣已取之篇岂其文无所删者也劝学礼三本见荀卿子取舍之说及保傅见贾谊疏间与经子同者尚多有之隋志戴圣删大戴之书爲四十六篇马融足月令一篇明堂位一篇乐记一篇合四十九篇【七录云自后汉诸儒多爲小戴训即今之礼记】
　　中庸说二篇
　　孔子之孙子思伋作中庸程氏曰中庸之书是孔门传授成于子思传于孟子白虎通谓之礼中庸记孔丛子云子思年十六撰中庸之书四十九篇东莱吕氏曰未冠既非著书之时而中庸之书亦不有四十九篇也此葢战国流传之妄
　　周官经六篇
　　河间献王得周官有李氏得而上于献王独缺冬官取考工记补之合成六篇礼记疏云孝文时求得此书不见冬官一篇乃使博士作考工记补之谓孝文时非也五峯胡氏曰司徒掌邦教司空掌邦土冬官未尝阙也乃刘歆妄以冬官事属之地官俞庭椿取其说爲周礼复古编谓司空之篇杂出于五官之属且因司空之复而六官之譌误亦遂可以类考程氏曰冬官之属才二十八而五官各有羡数考冢宰六属各六十今天官六十三地官七十八春官七十夏官六十九秋官六十六葢断简失次名实散亡取羡数凡百工之事归之冬官其数乃周贾氏疏曰刘向未校之前或在山岩石室有古文考校后爲今文古今不同郑氏据今文注朱文公以爲广大精密周家之法度在焉【齐文惠太子镇雍州有发楚王冢获竹简书青丝编简广数分长二尺有得十余简以示王僧防僧防曰是科斗书考工记然则考工记亦先秦书谓之汉博士作误矣】马融云成帝命刘歆考理秘书始得列序着于録略知其周公致太平之迹永平初杜子春年且九十能通其读郑众贾逵徃受业焉郑康成序云郑少赣【兴】仲师【众】卫次仲贾景伯马季长皆作周礼解诂　说文引任削地垗五帝于四郊庙门容大鼏七个孤乘夏防赤魃氏煣牙外不熑与今字异
　　周官传四篇
　　诗正义汉初爲传训者皆与经别行及马融爲周礼注乃云欲省学者两读故具载本文然则后汉以来始就经爲注
　　军礼司马法百五十五篇
　　周官县师将有军旅防同田役之戒则受灋于司马以作其众庻小司马掌事如大司马之灋司兵授兵从司马之灋以颁之此古者司马灋即周之政典也周礼疏云齐景公时大夫穰苴作司马法至齐威王大夫等追论古法又作司马法附于穰苴太史公曰自古王者而有司马法穰苴能申明之又曰司马法所从来尚矣太公孙吴王子【王子成甫】能绍而明之穰苴传曰齐威王使大夫追论古者司马兵法而附穰苴于其中因号曰司马穰苴兵法【太史公曰余读司马兵法闳廓深逺虽三代征伐未能竟其义如其文也亦少襃矣若夫穰苴区区爲小国行师何暇及司马兵法之揖让乎】汉武帝诏引登车不式周礼注引鼓声不过阊鼙声不过阘铎声不过琅土卜下谋是谓参之昏鼓四通爲大鼜弓失围殳矛守戈防助防引十人之长执钲百人之师执铎千人之师执鼙万人之主执大鼓左传疏服防引谋帅篇曰大前驱啓乗卑大晨倅车属焉又引五十乘爲两百二十乘爲伍八十一乘爲专二十九乘爲参二十五乘爲偏说文引騛卫斯舆善者忻民之善闭民之恶师多则人防杜佑引上谋下鬭围其三面开其一面之类然其文或不见今五篇中【百五十五篇今存五篇而已李靖曰周司马法本太史公者也按周礼注引军礼曰无干车无自后射岂即此书所载欤大宗伯所掌军礼之别有五孔丛子有问军礼之篇】
　　古封禅羣祀二十二篇
　　梁许懋曰燧人之前世质民淳安得泥金检玉结绳而治安得镌文告成胡氏曰攷舜典可以知后世封禅之失稽懋言可以知史迁著书之谬文中子曰封禅之费非古也徒以夸天下其秦汉之侈心乎孙氏曰帝王巡守每至方岳必燔柴以告至非谓自陈功于天也
　　议奏三十八篇【石渠】
　　论石渠者戴圣韦成闻人通汉隋志石渠礼论四卷戴圣撰后汉礼仪舆服志注王制疏诗疏并引石渠论通典引石渠礼议甘露三年三月黄门侍郎临奏经曰乡射合乐大射不何也戴圣曰乡射合乐者质也大射人君之礼仪多故不合乐也闻人通汉曰乡射合乐所以和百姓也大射不合乐者诸侯之礼也韦成曰乡人本无乐故合乐所以和百姓而同其意诸侯当有乐故不曰合乐时公卿以成议是【梁丘临爲黄门郎奉使问诸儒于石渠】
　　王制【不着録】
　　史记封禅书文帝使博士诸生刺六经中作王制索隠刘向七録云文帝所造书有本制兵制服制篇白虎通引礼王制曰天子棺椁九重今礼记王制篇葢其畧也
　　汉仪【不着録】
　　肃宗章和元年正月召曹褒诣嘉徳门令小黄门持班固所上叔孙通汉仪十二篇敕襃曰此制散畧多不合经然十二篇不着于七畧葢与律令同録藏于理官法家礼记正义云许氏谨案髙祖时皇太子纳妃叔孙通制礼以爲天子无亲迎南史沈文阿云叔孙定礼尤失前宪奠贽不珪致享无帛公王同璧鸿胪奏贺若此数事未闻于古三礼注疏所引汉礼器制度通所作也【隋志已亡此书】仪礼乡射疏引汉礼云五武成歩歩六尺周礼小祝注杜子春云汉仪毎街路辄祭礼记祭法疏案汉仪髙帝庙主九寸前方后圆围一尺【论衡髙祖诏叔孙通制作仪品十六篇】
　　凡礼十三家
　　六蓻论云传礼者十三家唯髙堂生及五传弟子戴徳戴圣名在也【熊氏曰髙堂生萧奋孟卿后苍及戴徳戴圣爲五此所传皆仪礼也】文选注七畧曰礼家先鲁有桓生说经颇异
　　礼经三百威仪三千
　　礼器曰经礼三百曲礼三千注经礼谓周礼也周礼六篇其官有三百六十曲犹事也事礼谓今礼也礼篇多亡本数未闻其中事仪三千中庸曰礼仪三百威仪三千礼乐志与此志同朱文公曰臣瓉曰礼经谓冠昏吉凶葢以仪礼爲经礼也叶梦得曰经礼制之凡曲礼文之目先王之世二者葢皆有书藏于有司祭祀朝觐防同则大史执之以涖事小史读之以喻众而乡大夫受之以教万民保氏掌之以教国子者亦此书也礼篇之名礼器爲胜诸儒之说瓉叶爲长【礼记正义礼说云正经三百动仪三千非谓篇有三千但事之殊别有三千条】儒林王式传歌骊驹江翁曰经何以言之式曰在曲礼注逸诗见大戴礼其辞云骊驹在门仆夫具存骊驹在路仆夫整驾朱文公曰曲礼戴氏编礼时已亡逸故特因其首章之幸存者而杂取诸书所引与他记相似者以补续之
　　学七十篇文相似多三十九篇
　　刘原父云学当作与七十当作十七五十六卷除十七正多三十九朱文公曰防云古文十七篇与髙堂生所传相似是唐初时汉志犹未误也
　　推士礼而致于天子之说
　　朱文公曰士礼特畧举首篇以名之其曰推而致于天子者葢专指冠昏防祭而言若燕射朝聘则士岂有是礼而可推耶又曰仪礼乃本经而礼记郊特牲冠义等篇乃其义疏







　　汉艺文志考证卷二
　　钦定四库全书
　　汉艺文志考证卷三
　　宋　王应麟　撰
　　乐
　　乐记二十三篇
　　礼记正义云乐记者记乐之义此于别录属乐记葢十一篇合爲一篇谓有乐本有乐论有乐施有乐言有乐礼有乐情有乐化有乐象有賔牟贾有师乙有魏文侯今虽合此畧有分焉刘向所校二十三篇着于别录今乐记所断取十一篇余有十二篇其名犹在奏乐第十二乐器第十三乐作第十四意始第十五乐穆第十六説律第十七季札第十八乐道第十九乐义第二十昭本第二十一昭颂第二十二窦公第二十三【王禹二十四卷记无所録】周礼乐师注云貍首在乐记蔡邕明堂论引乐记曰武王伐殷爲俘馘于京太室【沈约云乐记取公孙尼子史记正义云乐记公孙尼子次撰】
　　乐经【不着録】
　　元始四年立乐经三礼图云旧图引乐经云黄钟磬【云云】周礼磬氏疏案乐云磬前长三律二尺七寸后长二律尺八寸与三礼图所引同今乐经亡莫知谁作王充论衡曰阳成子长作乐经非庶防之才不能成也【又曰阳成子张作乐】然则汉儒所作欤后汉律厯志注建初二年七月太常丞鲍邺上言亦引乐经曰十二月行之所以宣气丰物也【隋志有乐经四卷】沈约云秦代灭学乐经残亡【晋中经簿无复乐书别录所载已复亡逸】尚书大传引乐曰舟张辟雍鸧鸧相从八风回回鳯皇喈喈
　　雅歌诗四篇
　　文选注七畧曰汉兴鲁人虞公善雅歌发声尽动梁上尘晋志杜夔传旧雅乐四曲一曰鹿鸣二曰驺虞三曰伐檀四曰文王皆古声辞此四篇岂即四曲欤【当考】
　　雅琴赵氏七篇　师氏八篇　龙氏九十九篇
　　刘向别录雅琴之意皆出龙徳诸琴杂事中宣帝元康神爵间丞相奏能鼓琴者渤海赵定梁国龙徳皆召入见温室使鼓琴待诏定爲人尚清静少言语善鼓琴时间燕爲散操【向有雅琴赋见文选注】沈约曰别录龙氏雅琴百六篇刘昆能弹雅琴知清角之操【文选注引七畧雅畅第十七】夹漈郑氏曰琴之九操十二引以音相授并不着辞琴之有辞自梁始【王褒上颇作歌诗欲兴协律之事丞相魏相奏言知音善鼔雅琴者渤海赵定梁国龚徳皆召见待诏】
　　乐元语【不着録】
　　食货志乐语有五均邓展曰乐元语河间献王所道五均事瓒曰其文云天子取诸侯之士以立五均则市无二贾四民常均白虎通引乐元语曰东夷之乐曰朝离南夷乐曰南西夷乐曰味北夷乐曰禁又云受命而六乐乐先王之乐明有法也
　　殷荐之上帝以享祖考
　　今易作以配祖考
　　自黄帝下至三代乐各有名
　　通典伏羲乐名扶来亦曰立本神农乐名扶持亦曰下谋黄帝作咸池少皥作大渊颛顼作六茎帝喾作五英尧作大章舜作大韶禹作大夏汤作大濩周武王作大武周公作勺大司乐周所存六代之乐黄帝云门大卷尧大咸舜大防禹大夏汤大濩武王大武
　　河间献王作乐记献八佾之舞
　　本武帝时献王来朝献雅乐【大事记在元光五年冬十月】礼乐志河间献王有雅材亦以爲治道非礼乐不成因献所集雅乐天子下大乐官常存肄之嵗时以备数然不常御常御及郊庙皆非雅声至成帝时谒者常山王禹世受河间乐能説其义其弟子宋等上书言之下大夫博士平当等考试当以爲河间献王聘求幽修兴雅乐以助教化时大儒公孙董仲舒等皆以爲音中正雅立之大乐春秋乡射作于学官希濶不讲今等守习孤学大指归于兴助教化宜领属雅乐以继絶表微事下公卿以爲久逺难分明当议复寝
　　春秋
　　春秋古经十二篇
　　周礼小宗伯注古文春秋经公即位爲公即立【疏云春秋古经是此古文经所藏之书文帝除挟书律此本然后行于世】史记吴世家余读春秋古文服防注左氏云古文篆书一简八字
　　经十二卷【公羊谷梁二家】
　　诗正义汉初爲传训者皆与经别行三传之文不与经连故石经书公羊传皆无经文
　　左氏传三十卷
　　汉初出张苍之家文帝时贾谊爲训诂授赵人贯公太史公十二诸侯年表序云孔子西观周室论史记旧闻兴于鲁而次春秋七十子之徒口受其传指爲有所刺讥褒讳挹损之文辞不可以书见也鲁君子左丘明惧弟子人人异端各安其意失其真故因孔子史记具论其语成左氏春秋刘歆以爲左丘明好恶与圣人同亲见夫子而公羊谷梁在七十子后传闻之与亲见其详畧不同建平中歆欲立左氏诸儒排之谓左氏不传春秋沈氏云严氏春秋引观周篇云孔子将脩春秋与左丘明乘如周观书于周史归而脩春秋之经丘明爲之共爲表里啖氏曰左氏比于二传其功最高博采诸家叙事尤备能令后代颇见本末因以求意经文可知刘氏曰仲尼之时鲁国贤者无不从之防独丘明不在弟子之籍若丘明真受经作传者岂得不在弟子之籍哉丘明自用其意説经泛以旧章常例通之于史防可以见成败耳其褒贬之意非丘明所尽也以其不受经也石林叶氏曰古者以左史书言右史书动左氏葢左史之后以官名氏者也所以得其目以爲传东莱吕氏曰左氏于定哀之间载孔子之事皆传闻失实本不曾登圣门公羊疏云左氏先着竹帛故汉时谓之古学平帝时始立学官建武以李封爲博士复废肃宗令贾逵选公羊严顔诸生教以左氏与简纸经传各一通虽不立学官然擢高第爲讲郎説文引古文左氏无以莤酒附娄无松栢樌凟鬼神诸侯敌王所鎎诶诶岀出王室日惷惷焉泽之目籞不义不防癹夷蕴崇之楄部荐榦其字多异后汉言左氏祖郑兴而贾逵父业故有郑贾之学
　　公羊传十一卷
</div>
    <div class="pagination">
<a href="汉艺文志考证.html">上一页</a><a href="汉艺文志考证.html">1</a><span class="current-page">2</span><a href="汉艺文志考证_page3.html">3</a><a href="汉艺文志考证_page4.html">4</a><a href="汉艺文志考证_page5.html">5</a><a href="汉艺文志考证_page6.html">6</a><a href="汉艺文志考证_page7.html">7</a><a href="汉艺文志考证_page8.html">8</a><a href="汉艺文志考证_page9.html">9</a><a href="汉艺文志考证_page10.html">10</a><a href="汉艺文志考证_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
