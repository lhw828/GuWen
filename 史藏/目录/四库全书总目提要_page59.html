<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 59 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 59 页/共 273 页</h1>
    <div class="content">△《稽古编》五十五卷（江苏巡抚采进本）
明郭之奇撰。之奇，揭扬人，崇祯戊辰进士。《类姓登科考》载之奇官副使，擢授詹事府詹事，而此书结衔则称武英殿大学士。考《明庄烈帝五十相传》无之奇名。而集中所载年月上有阙文，第云著雍阉茂。乃戊戌岁，当为顺治十五年。
案：《梧狱纪略》载桂王诸臣有詹事府礼部右侍郎郭之奇。则所云大学士者，亦桂王所授之官。盖是时云南未入版图，故犹题其私署也。所载自上古至秦而止。
以各代君臣分为表、传。夏以前则全抄《路史》、《禅通》诸纪。三代至秦则多用《史记》、《汉书》。其所叙君臣各表，有《圣贤》、《大贤》、《希贤》诸名，庞杂殊甚。《汉书》立《古今人表》，后儒多訾其失伦。是书义例多乖，更沿流而失之者矣。
△《识大录》（无卷数，浙江汪启淑家藏本）
明刘振撰。振字自成，宣城人。其书纪明君臣事迹，仿各史例。惟改《本纪》为《帝典》，自太祖至穆宗凡二十四卷。《列传》则不分卷，自母后、储宫、宗室、宰辅以至四裔，皆以类分编。大抵以实录为本，而旁采诸家文集铭志之类，然叙述疏舛，义例杂糅，不足自名一史也。
△《从龙谱》（无卷数，两江总督采进本）
原本题锡山莘公李泽长编集。泽长不知何时人。书中多引邱濬语。又元《陆正传》末称正曾孙宗秀编入《大明臣谱》。知其为明人也。其书诸家书目皆不著录。前无序例。大概抄撮《宋元通鉴纲目续编》而为之。从龙之名，不知义何所取。宋谱则题《历朝从龙谱》。首载《谱系图》，而名之曰《南北宋赵氏谱系》，称名已误。而以夏元昊窃据谱系与宋并列。次《太祖纪》。次为《家谱》，载宣祖及太后、皇后、太子、皇弟。次《前朝附谱》，专载周恭帝及诸臣事。次《藩国谱》，载南汉刘鋹、蜀孟昶、北汉刘钧、南唐李煜、吴越钱俶及周行逢、符彦卿二人。次《文武人才谱》，则载太祖时诸臣事。太宗以下至宋末，则皆先《帝纪》，次《藩国》，或曰《藩寇》，或曰《镇国叛寇谱》。《文武人才谱》，或曰《文武臣谱》，或曰《文武大臣谱》，或曰《诸臣士行谱》，或曰《文武官士民谱》。皆随笔起例，茫无定法。《金元谱系图》则列於徽宗之前。金、辽两朝事实散附於徽、钦以后及南渡各帝之末，元宪宗以上亦散附焉。又有《南宋黑白谱》，则又专纪元太祖以至宪宗及诸臣事，以黑●白○黑丶白为标识。
元世祖则独立一部，止名曰《从龙黑白谱》，亦不标元国号。而诸臣之谱则又称《元朝从龙黑白谱》。成宗以下九帝则并不列谱。进退颠倒，体例淆杂，全无伦理。而验其细字密行，朱墨甲乙，尚是当年手抄之稿，亦可谓劳而罔功矣。
△《明书》一百七十一卷（浙江孙仰曾家藏本）
国朝傅维鳞撰。维鳞初名维桢，灵寿人，顺治丙戌进士，官至工部尚书。是书为其子汀州府知府燮詷所镌。冠以移取咨送诸案牍。盖康熙十八年诏修《明史》，徵其书入史馆。凡《本纪》十九卷、《世家》三十三卷、《宫闱纪》二卷、《表》十二卷、《志》二十二卷、《记》五卷、《世家列传》七十六卷、《叙传》二卷。自谓搜求明代行藏印抄诸书，与家乘文集碑志，聚书三百馀种、九千馀卷。
参互实录，考订异同，可谓博矣。然体例舛杂，不可缕数。《学士祭酒表》已病其繁矣，乃又有《制科取士年表》，上列考官，下列会试第一人、殿试一甲三人。
此以志乘之例施之国史也。《司天》、《历法》分二志，以一主占候、一主推步也。而象纬之变，既已载於《司天》，又别立一《禨祥志》，不治丝而棼乎。
嘉靖时更定祀典，最为纷呶，仿《汉书》别志郊祀可也。《纶涣》一志，惟载诏令，此刘知几之创说，史家未有用之者。循是而往，不用其载文之例不止矣。
《土田》、《赋役》、《食货》分三志，《服玺》、《舆卫》分二志。此《通典》、《文献通考》类书之体，非史法也。所谓《记》者，盖沿《东观汉记》载记之名，而皇子诸王与元末群雄合为一类，未免不伦。《世家》止列王公，其侯伯以下则别入《勋臣传》，不知《史记》《萧相国世家》、《曹相国世家》皆侯爵也。岂王公世及，侯以下不世及欤？《列传》分《勋臣》、《忠节》、《儒林》、《名臣》、《孝义》、《循良》、《武臣》、《隐逸》、《杂传》、《文学》、《权臣》、《艺术》、《列女》、《外戚》、《残酷》、《奸回》，《宦官》、《异教》、《乱贼》、《四国》、《元臣》二十一门。无一专立之传，已与古体全乖。
其分隶尤为不允。《忠节传》列逊国诸臣至盈四卷，而梁良玉、雪菴和尚、补锅匠乃别入《隐逸传》中。如曰以死不死为别，则《忠节传》中之程济、叶希贤、杨应能固未尝死，《隐逸传》中之东湖樵夫又未尝不死，是何例也？刘基不入《勋臣》，宋濂不入《文学》，以尝仕元，均与危素等入之《杂传》是也。纳哈出元色目人，何以又入《勋臣传》乎？张玉、谭渊以其为靖难佐命，入之《乱贼传》，与唐赛儿联名，已不伦矣。朱能、邱福，事同一例，何以又入《武臣传》中。姚广孝首倡逆谋，尤为乱首，何以又入《异教传》中乎。《儒林传》中列邱濬，《名臣传》中列严震直、胡广、徐有贞、李东阳、吕本、成基命，其於儒林名臣居何等也。严嵩入《权臣传》，与张居正并列。温体仁、周延儒、薛国观并泯其姓名。而刘吉、万安、尹旻、焦芳则入《奸回传》。嵩等罪乃减於四人耶。
石亨、石彪，实有战功，但跋扈耳。仇鸾交结严嵩，冒功纵恶，亦未尝得幸世宗，与马昂、钱宁同入佞倖则非其罪。陆炳有保全善类之事，乃入之《残酷》，而许显纯、田尔耕竟不著名。此亦未足服炳也。盖一代之史，记载浩繁，非综括始终，不能得其条理。而维鳞节节叶叶，凑合成编，动辄矛盾，固亦势使之然矣。
△《廿二史纪事提要》八卷（江西巡抚采进本）
国朝吴绥撰。绥字韩章，无锡人。是书成於顺治中。於诸史中择其大事为纲，而隐括原文以为之目。起自太古，迄於明末，故以《廿二史》为名。然实取之坊刻《纲鉴》，非采诸全史也。
△《春秋纪传》五十一卷（浙江巡抚采进本）
国朝李凤雏撰。凤雏字梧冈，东阳人，康熙中由拔贡生官曲江县知县。是书变编年之体，从史迁之例。以周为《本纪》，列国及孔子为《世家》，卿大夫为《列传》。又为周、鲁《列国世系图》。其徵引以《左传》、《国语》为主，辅之以《公》、《穀》、《檀弓》、《国策》、《家语》等书。搜罗考核，颇为详备。惟采摭繁富，而皆不著其出典，是其所短。其《列国世系图》全取马骕《绎史》，亦嫌讳所自来也。
△《读史津逮》四卷（江苏巡抚采进本）
国朝潘永圜撰。永圜字大生，金坛人。是书成於康熙丙午。自三皇五帝迄於有明。属正统者标曰《世纪》，属偏霸者标曰《世次》，僣伪叛乱及藩镇标曰《本末》。皆详其世系，略标事实。冠以甲子编年及年号考同。末附《传国玺考》、《古今都会考》。
△《季汉五志》十二卷（江西巡抚采进本）
国朝王复礼撰。复礼有《家礼辨定》，已著录。是编以陈寿《三国志》昭烈止於作传，诸葛、关、张、赵云等传亦失之简略。他如王隐《蜀记》诸书，荒谬尤多。乃参考群籍，重为纂述。首《昭烈本纪》，次《诸葛》以下四《传》，前冠以《总记》，中附杂事杂文。将以补《陈志》之阙。独是陈寿之失，儒者类能言之，无烦辨驳。昭烈君臣，名悬日月，亦不待表章。至於《三国演义》乃坊肆不经之书，何烦置辨。而谆复不休，适伤大雅，亦可已而不已矣。
△《半窗史略》四十二卷（江西巡抚采进本）
国朝龙体刚撰。体刚号铁芝，永新人。是编辑历朝史事，各撰为歌，每歌缀以略言。其三十八卷以前，则起上古以讫於明。其三十九卷至四十二卷，则分《乾象》、《坤舆》、《官制》、《经史》等七类，而撮其要以隶之。亦课蒙之本，无关考据也。
△《晋记》六十八卷（浙江巡抚采进本）
国朝郭伦撰。伦字凝初，号酉山，萧山人，乾隆丙子举人。是书前有伦《自序》，称读《晋书荀勖传》，至“高贵乡公欲为变”一语，以为大悖於理。又如宣、景、文，及身不帝，而列诸《本纪》。孙旂、牵秀，助乱之徒，乃与缪播、阎鼎同列。《贾充姚苌传》述鬼神事，竟如优俳。诸国《载记》，不年不月，复杂而无章。谯登、许肃之忠义，阙而不载。潘岳诸人之文，无关治乱，乃皆胪之本传。其间谋臣硕士，如张华、羊祐、杜预、王濬、刘琨、祖逖、陶侃、王导、温峤、谢安之谟猷，以及刘、石诸人之雄武，而本传芜冗，曾不足发其不可磨灭之概。至清言娓娓，乃司马氏所以乱亡，而缕述不衰。皆取舍失衷，是非瞀乱。
因重为刊定，勒成此编。其中唯诸《志》稍有可观，悉仍旧贯，其馀皆删其冗琐，更易旧文。为《世系》一、《本纪》三、《内纪》一、《志》八、《列传》四十一、《十六国录》十四，积十五年乃成。较原本颇明简。然亦有体例未善者。如司马懿父子改为《世系》是已。至於《吕后本纪》见於《史记》，实以临朝。范史沿流，已失编年之本义。伦改《传》为《纪》，於例殊乖。《平吴功臣》，别立名目，史家亦无此法。推其根据，盖袭《史记高祖功臣》。然彼自《表》例，非《传》例也。《五行志》散入《本纪》，固足破附会之论。若删除《列女》，使因事附见於诸传。设如陶婴之类，黄鹄不双，既与时事无关，又无族属可系者，将竟遗之乎。阮籍虽未仕晋，然劝进一笺，本集具载。此其意存党篡，百喙无词。
自当以徐昂发《畏垒笔记》所论为是，载之《晋史》，所以诛心。乃附之《阮咸传》中，俾与陶潜称晋为一例，非至公也。桓温虽未亲篡，而跋扈不臣，至擅废立。其先导桓玄，何啻曹操之开曹丕。律以无将之义，书叛何词。伦故未减之，亦为好持异论。他如史家之难，莫过《表》、《志》。《晋书》既不立《表》，自宜补作。诸《志》漏略颇多，《地理》尤无端绪，亦急宜掇拾放逸，为之葺完，乃惮於改作，竟仍其旧，是亦未免因陋就简者矣。
△《辽大臣年表》一卷、《金大臣年表》一卷（浙江汪启淑家藏本）
不著撰人名氏。前列诸帝统系图，后为辽、金二表。俱系年於上，而以诸臣名爵纬列其下。大抵据二史《本纪》所载命官年月，编次成书。但取便检寻，无所考订。
──右“别史类”三十六部、一千三百六卷，内三部无卷数，皆附《存目》。
（案：晋、宋及明，皆帝王之正传。其郭伦《晋记》，柯维骐《宋史新编》，邓元锡、傅维鳞《明书》，亦均一代之纪传。今并存目於《别史》者，或私撰之本，或斥汰不用之书也。《旧唐书》、《旧五代史》之类，虽本列正史者，已废之后，有朝廷之功令乃得复之。则其馀可知矣。）卷五十二 史部八
○杂史类存目一△《左逸》一卷、《短长》一卷（两江总督采进本）
是书凡《左传逸文》三则，《战国策逸文》三则。二书各有《小引》。前称峄阳樵者获石箧，得竹简漆书《古文左传》。读之中有小牴牾三，余得而录之。
或谓秦、汉人所传而托也，余不能辨。后称耕於齐野者，地坟得大篆竹策一帙，曰《短长》。刘向叙《战国策》一名《短长》。所谓《短长》者，岂《战国逸策》欤。然多载秦及汉初事。意文、景之世，好奇之士伪托以撰。前题延陵蒋谨手次，及子世枋重订。又冠以《世枋序》，称二帙为其先人手录，贮箧中者四十年，未详作者谁氏。并所序峄阳、齐野二说亦不知何人。惟是纪事用意，笔法遒古，非秦、汉以下所能道只字云云。漆书竹简，岂能阅二千年而不毁，其伪殊不足辨也。
△《战国策谈棷》十卷（两江总督采进本）
明张文爟撰。文爟字维昇，仁和人。是书全用吴师道补正鲍彪之本。惟增入李斯《谏逐客书》、《楚人以弱弓微缴说顷襄王》、《中山君飨都士大夫》三章，为吴本所无。注中国名人名，或间补数言。馀皆采诸家评语，书之简端，冗杂特甚。所谓谈棷，即指是也。棷，《集韵》苏后切，与薮同。谈棷即谈薮，特变易其字以见异耳。
△《七雄策纂》八卷（安徽巡抚采进本）
明穆文熙编。文熙字敬止，东明人，嘉靖壬戌进士，官吏部员外郎。是编取《战国策》之文，加以评语，并集诸家议论附於上阑。大抵剿袭陈因，无所考证。
△《战国策去毒》二卷（江苏周厚堉家藏本）
国朝陆陇其编。陇其有《古文尚书考》，已著录。此书前有《自记》，谓《战国策》一书，其文章之奇，足以悦人耳目，而其机变之巧，足以坏人心术，如厚味之中有大毒焉。故今举文士所共读者，指示其得失，庶几哜其味而不中其毒也，故以“去毒”名。其持论甚正。然百家诸子，各自为书，原不能尽绳以儒理。既以纵横为术，又安怪其但言纵横。况自汉以来，孔孟之道大明。如《战国策》之类，不过史家或考其事迹，词人或取其文章，是以至今犹存。原无人奉为典型，悬以立教。与释氏之近理乱真，异学之援儒入墨，必须辨别者，截然不同。
是固不必惩羹而吹齑也。
△《艺祖受禅录》一卷（永乐大典本）
旧本题宋赵普、曹彬同撰。记太祖初生及幼时事特详。末云：先是，晋天福中两浙儿童聚戏，牵以“赵”字为语助，如得曰赵得，可曰赵可云云。亦侈陈符瑞之故智。帝王受命自有本原，岂以小兆为验耶？△《龙飞记》一卷（永乐大典本）
旧本题宋赵普撰。书作於建隆元年，记太祖受禅事。普时为枢密学士，盖太祖即位之初也。然普既有《受禅录》，何以又为此书？疑与《受禅录》皆后人所依托，以普及曹彬为文武佐命，各假借其名耳。
△《景命万年录》一卷（永乐大典本）
不著撰人名氏。记太祖受禅之事，略与赵普《龙飞记》同，而叙得姓及前数代事特详。末载显德末有男子升中书政事堂，据案而坐曰：“宋州官家教我来。”
范质曰：“此人病风，急遣之。”忽不见。是时太祖始镇许州，至是乃验云云。
颇类小说家言，殊出於附会也。
△《青溪寇轨》一卷（编修程晋芳家藏本）
宋方勺撰。勺字仁声，婺州人。元祐中，苏轼知杭州，值省试，尝荐送之。
《浙江通志》载潘良贵之言，称其超然遐举，神情散朗，如晋、宋间高士。似以隐遯终身者。而所作《泊宅编》中，记虔州安远、龙南二县有瘴，因自述其管勾常平季点到邑事，则亦曾官於江右也。是编记宣和二年青溪妖寇方腊作乱，童贯、谭稹等讨平之事，原载勺《泊宅编》中。曹溶摘入《学海类编》，因改题此名。
所述睦州之陷，及谭稹之为两浙制置使，刘延庆、王禀、王涣、杨维忠之功，皆与《宋史》不合，盖传闻异词。后附《论》二则。其一追述魔教之始，不署姓名。
其一署曰容斋，追叙致乱之故甚详。并载韩世忠时为王渊裨将，潜行谿谷，问野妇，得径，即挺身直前，度险数重，捣其穴，格杀数十人，擒腊以出。又称泊宅翁之志寇轨也，蕲王犹未知名，故略之。且时宰犹多在朝，腊等阴谋亦多忌讳，故削不载。今表而出之，以戒后世司民者。容斋为洪迈之号，疑或迈所附题欤。
《宋史韩世忠传》载其平青溪之功，与此所载合，当即据此载入也。
△《清溪弄兵录》二卷（浙江范懋柱家天一阁藏本）
宋王弥大编。弥大字约父，爵里未详。是编记宣和中方腊寇睦州事，分前后二篇。其前篇从方勺《泊宅编》录出，其后篇从《续会要》第二百五十三卷《出师门》中录出。后有《自识》，称嘉泰元年夏，在金陵时命表侄陈知新摘录，以备参考。盖裒合旧文，非所自撰也。青溪县即今浙江淳安县，宋属睦州，字当作青。此本从水作清，传写者误耳。
△《避戎夜话》一卷（两浙总督采进本）
宋石茂良撰。案陈振孙《书录解题》，载茂良字太初，其爵里则振孙亦未详，无可考也。是编载靖康元年十一月，金人陷汴京事。盖亲在围城之内，记所见闻。
其中多言都统制姚友仲守御东、南两壁之功。史不为友仲立传，然《钦宗本纪》颇采用之。徐梦莘《三朝北盟会编》第九十八卷，引此书有云：“汴京城陷，仆逃难於乡人王升卿舍馆。夜论朝廷守御之方。一话一言，莫不验其文，摭其实，直而不讦。非所见闻，则略而不书”云云。盖茂良《自叙》之词。此本为明末李蘅刊入《璅探》内者。检勘并无此文，知为删节不全之本矣。尤袤《遂初堂书目》载有《靖康夜话》，疑即此书。晁公武《读书志》列《金人背盟录》七卷、《围城杂记》一卷、《避戎夜话》一卷、《金国行程》十卷、《南归录》一卷、《朝野佥言》一卷，总注曰皇朝汪藻编。记金人叛契丹，迄於宣和乙巳犯京城。
《围城杂记》等五书，皆记靖康时事。其意盖谓《金人背盟录》以下六书，皆靖康时人所作，藻合而编之耳。而其文义混淆，似乎六书皆出於藻，故有引是书为汪藻作者。其实《书录解题》载《朝野佥言》为夏少曾作，《南归录》为直秘阁沈琯作，此书为茂良作，各有主名也。况汪藻未从北行，安得有《金国行程》乎？△《孤臣泣血录》一卷（编修汪如藻家藏本）
旧本题宋太学丁特起撰。所纪自钦宗靖康元年十一月五日起，至高宗建炎元年五月一日即位止。载汴京失守，二帝播迁之事。徐梦莘《北盟会编》颇采之。
《文献通考》载其书三卷，又《补遗》一卷。此本仅存一卷。然首尾完具，年月联贯，不似有所阙佚者，殆后人所合并耶。然其中称范琼为高义，而於琼杀吴革一事亦无贬词，颇乖公论。特起不知何许人。又直书“太学生丁特起上书”者三，皆不似自述之语。前载特起《自序》，粗鄙少文。其叙事亦多俚语。岂当时好事者所为，以特起上书有名，故以托之欤。此本为明吴思所刊。前有《思序》，而附载《汪旦复评语》。语皆凡鄙，仍多舛误。如“吴革起兵谋反正”句，实以当时伪楚僣号，故以“反正”为文。乃误读“正”字属下句，谓以谋反书革，乃特起之微词。则其谬不足与辩矣。
△《靖康蒙尘录》一卷（浙江范懋柱家天一阁藏本）
不著撰人名氏。所载宋徽、钦二帝北狩事，与世所传《南烬纪闻》文多相同。
徐梦莘《三朝北盟会编》载所采集书目甚详，亦无此书。盖坊贾改易其名以欺世者。卷后附有《建炎复辟录》一卷，似为高宗苗、刘之变而作。而所纪仍北狩本末，寥寥数条。年月皆舛错不合，作伪之尤甚者也。
△《靖康纪闻拾遗》一卷（浙江巡抚采进本）
不著撰人名氏。案：《文献通考》载《靖康拾遗录》一卷，何烈撰。又名《靖康小史》，又名《草史》，疑即是书也。考《东都事略》，载靖康元年闰十一月癸巳，迎土牛以借春，不言其故。是书则谓去年十二月冬至，术者以为大忌，因於是月借春。此类颇足以考故事。又《东都事略》载王云以靖康元年二月使金，十月重使金。而是书则谓九月再遣云使金。亦可以考异。惟是书大旨，在责宋不於太原未下之前，早割三镇与金，致有青城之祸。考《宋史》载靖康元年十月，金人遣杨天吉、王汭来，欲割三镇，朝廷以三镇税数遣王云与汭行。则是下太原之后，金何尝不仍以割三镇要和，宋又何尝不以三镇税数与之。然终无解於汾、泽之攻陷。则此书割地请和之说，仍误国之馀唾矣。
△《北狩行录》一卷（浙江吴玉墀家藏本）
旧本题宋蔡鞗撰。鞗，蔡京之子，尚茂德帝姬，靖康元年从徽宗北行者也。
然是书卷末云：北狩未有行纪。太上语王若冲曰：一自北迁，於今八年。所履风俗异事，不为不多。深欲纪录，未得其人。询之蔡鞗，以为学问文采无如卿者，为予记之云云。则是此书为若冲所作。惟是《宋史艺文志》亦以此书为蔡鞗撰，疑不能明。或鞗述其事，而若冲润色其文欤。马端临《文献通考》载是书，亦并列二人之名。是时去靖康仅百馀年，当尚见旧本。独其以“鞗”为“绦”，则刊本之误。按《宋史》，绦於是时久已流窜岭南，未尝从徽宗入金也。书中多谀颂徽宗之词，在当时臣子之言自不得不尔，未足为异。惟称太上绍述神考之志，未尝忘怀。适有货《王安石日录》者，欣然以绢十疋易之云云。则鞗等坚护绍述之局，至败亡而不变，为可恨耳。书中称徽宗在金，尝得《春秋》，披览不倦。
凡理乱兴废之迹，贤君忠臣之行，莫不采摭其华实，探涉其源流，钩纂枢要而编节之，改岁籥而成书。并称太上赋诗寄渊圣，用亲仁善邻事，曰此出《春秋》。
然则徽宗尝删纂《左传》，勒为一书矣。此则古来志经籍者所未及，朱彝尊《经义考》中亦未引及，是亦可资异闻矣。
△《靖炎两朝见闻录》二卷（两淮盐政采进本）
旧本题曰陈东撰。东字少阳，镇江丹阳人。钦宗时贡入太学。尝伏阙上书，请去蔡京、王黼而用李纲。高宗即位，召至行在，又劾黄潜善、汪伯彦，为二人所构论死。后追赠承信郎，又加赠朝奉郎秘阁修撰。事迹具《宋史》本传。是编记徽宗北迁，高宗改元时事特详。末及绍兴以后事，亦足资考据。然东以建炎元年八月见杀，何由得记绍兴后事。盖传本阙撰人，后人不考，误题为东也。
△《建炎时政记》三卷（浙江范懋柱家天一阁藏本）
宋李纲撰。纲字伯纪，邵武人，政和二年进士。积官至太常少卿。钦宗时授兵部侍郎、尚书右丞。南渡后拜尚书右仆射，兼中书侍郎。为御史所劾，罢为观文殿大学士。事迹具《宋史》本传。是编乃纲奉诏所编，前有《奏书原序》。起建炎元年六月，终八月，即其《奏议》《附录》中之一种。《永乐大典》亦别载之，则自明以前，已析出单行矣。惟纲代高宗所草《通问徽钦二帝表》，内所称“臣某言”者，乃高宗署名，故讳而不书。《永乐大典》本俱误作“臣纲言”。
盖明人不知而妄改。今此书尚仍原文，则所据者未改之本也。
△《建炎通问录》一卷（浙江范懋柱家天一阁藏本）
宋傅雱撰。雱始末未详。考李心传《建炎以来系年要录》，载建炎元年六月，宣议郎傅雱特迁宣教郎，充大金通问使。此录即所述奉使之事。《文献通考》载此书，称宣教郎傅雱撰，建炎初李丞相所进。盖李纲以其书上於朝也。书终以馆伴李侗之语，其文未毕。《北盟会编》一百十卷所载，阙处亦同。盖后人从徐氏书中录出也。
△《建炎维扬遗录》一卷（浙江范懋柱家天一阁藏本）
不著撰人名氏。记高宗建炎二年冬至次年三月事。高宗自建炎元年十月如扬州，至三年二月如杭州。此所记者由扬入杭之事，故以“维扬”为名。《文献通考》云：《戊申维扬录》一卷，无名氏。戊申即建炎二年，当即此书也。别有《维扬巡幸记》一卷，自二月初十日以前与此本字句小异，而叙述尽同，惟无锡令任谠逸其名姓。初十日以后则至十五日而止。凡此所载，诏书悉不录。盖一本而传写互异，又有所删窜於其间。不及此本之详也。
△《维扬巡幸记》一卷（浙江巡抚采进本）
不著撰人名氏。记建炎三年金兵至天长，高宗自扬州奔杭州事。起正月十三日，尽二月十五日。大意罪汪伯彦、黄潜善之苟且晏安，变生仓卒而不知。《北盟会编》一百二十三卷所载，与此本全同，亦后人录出别行者也。
△《己酉航海记》一卷（浙江巡抚采进本）
宋李正民撰。亦曰《乘桴记》。正民字方叔，扬州人。政和二年进士。高宗时官至中书舍人、徽猷阁待制。建炎三年己酉七月，高宗在金陵，闻金兵深入，遂趋平江，历越州、明州。十二月乘舟航海，避兵台、温之间。正民时以中书舍人从行，按日记驻跸之所。盖起居注体也。正民寻奉使通问隆祐宫，故所记止於四年正月二十一日，盖非完稿。《北盟会编》一百三十四卷，王明清《挥麈三录》第一卷，皆全载其文。明清记尤袤谓高宗东狩四明，数月之间，排日不可稽者。
后於茂苑得此书，所记颇备。盖当日国史，实藉此书考定矣。
△《燕云录》一卷（浙江巡抚采进本）
宋赵子砥撰。子砥以宗室子官鸿胪寺丞。靖康丁未，随二帝北行。建炎戊申遁还，持徽宗御札，谒高宗於扬州，仍命以故官。子砥在金，尝密刺其国事，备知情状，又与续归之杨之翰互相参证。所述金事，一曰陷没宗室从官，二曰陷没百姓，三曰金人族帐所出与设官之实，四曰政事之纪，五曰虚实之情，六曰南北离溃之情。皆据所见闻，与《金史》或同或异。惟其末称“金人必不可和”，则其后验如操券，可谓真得其虚实矣。
△《建炎复辟记》一卷（江苏巡抚采进本）
不著撰人名氏。《书录解题》亦不知为何人作。但称其叙苗傅、刘正彦事始末，文颇繁冗。末叙世忠战功特详，疑即韩氏之客所为。理或然欤。
△《绍兴甲寅通和录》一卷（浙江范懋柱家天一阁藏本）
宋王绘撰。绍兴四年，以和议未成，遣魏良臣如金，绘副之。是时金军压境，朱胜非尚主和议，赵鼎颇不以为然。良臣等行至天长，仅达国书而还。绘因备录其事，盖鄙胜非等之无谋也。绘父名仲通，宣和中为平海军承宣使。以书抵蔡攸，力言用兵有十不可。其书附载卷末，盖其父子皆有度时之识云。
△《顺昌战胜录》一卷（浙江鲍士恭家藏本）
宋杨汝翼撰。绍兴十年，刘锜顺昌之战，汝翼适在军中，因纪其事。末附顺昌倅汪若海札子，所言亦大概略同。
△《淮西从军记》一卷（编修程晋芳家藏本）
不著撰人名氏。据书中所言，盖刘锜幕客也。叙锜自绍兴十年春赴东都留守，中途战於顺昌。十一年战於柘皋。及张俊、杨沂中濠州之败，锜全军得归事。
</div>
    <div class="pagination">
<a href="四库全书总目提要_page58.html">上一页</a><span>...</span><a href="四库全书总目提要_page54.html">54</a><a href="四库全书总目提要_page55.html">55</a><a href="四库全书总目提要_page56.html">56</a><a href="四库全书总目提要_page57.html">57</a><a href="四库全书总目提要_page58.html">58</a><span class="current-page">59</span><a href="四库全书总目提要_page60.html">60</a><a href="四库全书总目提要_page61.html">61</a><a href="四库全书总目提要_page62.html">62</a><a href="四库全书总目提要_page63.html">63</a><a href="四库全书总目提要_page64.html">64</a><span>...</span><a href="四库全书总目提要_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
