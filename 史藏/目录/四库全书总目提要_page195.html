<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 195 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 195 页/共 273 页</h1>
    <div class="content">宋胡宏撰。宏有《皇王大纪》，已著录。案陈振孙《书录解题》，其集凡有二本。一本五卷，一本不分卷。此本题其季子大时所编，门人张栻为之叙。凡诗一百六首为一卷，书七十八首为一卷，杂文四十四首为一卷，《皇王大纪论》八十馀条为一卷，经义三种为一卷，盖即所谓五卷之本也。所上《高宗封事》，剀切详尽，《宋史》已采入本传。其《易外传》皆以史证经，《论语指南》乃取黄祖舜、沈大廉二家之说折衷之，《释疑孟》则辨司马光疑孟之误，议论俱极醇。
又有《与秦桧》一书，自乞为岳麓书院山长。盖桧与宏父安国交契最深，故力汲引之。宏能萧然自远，蝉蜕於权利之外。其书词婉而意严，视其师杨时委曲以就蔡京者，可谓青出於蓝而冰寒於水矣。
△《斐然集》三十卷（两江总督采进本）
宋胡寅撰。寅有《读史管见》，已著录。是集端平元年冯邦佐刻於蜀，楼钥序之。嘉定三年郑肇之又刻於湘中，章颖序之。《宋史》本传作三十卷，与此本相合，盖犹从宋椠缮录也。寅父子兄弟皆笃信程氏之学，寅尤以气节著。其晚谪新州，乃右正言章复劾其不持生母服。寅上书於桧自辩，其文今载第十七卷中。
大意谓“遗弃之子不同於出继之子，恩义既绝，不更以本生论之”。然母子天属，即不幸遘人伦之变，义无绝理。设有遗弃之子杀其本生父母者，使寅司谳，能以凡人论乎？章复之劾，虽出於迎合秦桧，假公以济其私，而所持之事则不可谓之无理。寅存此书於集中，所谓欲盖弥彰也。至於秦桧之罪，罄竹难书，而集中《上秦桧》第一书，第规其不当好佛，其细已甚。又寅作《崇正辨》三卷，辟佛不遗馀力。资善堂崇奉佛像，寅至形之缴奏，载此集十五卷。而三十卷末乃有《慈云长老开堂疏》、《严州报恩开堂疏》、《光孝长老请疏》、《光孝抄题疏》、《龙山长老开堂疏》、《龙山长老请疏》六篇。尤未免自乱其例。然靖康元年金人议立张邦昌，寅方为司门员外郎，与张浚、赵鼎均不肯署议状。邦昌立，遂弃官逃。建炎三年，为起居郎。时诏议移跸之所，上万言书力争，其文今载第十卷中。绍兴四年，为中书舍人。时议遣使往云中，又抗疏力谏，其文今亦载第十卷中。并明白剀切。楼钥序所谓“引谊以劘上，往往有敌以上所难堪”者，殆非虚语。又上言“近年书命多出词臣好恶之私，使人主命德讨罪之词，未免玩人丧德之失”。乞命词臣以饰情相悦、含怒相訾为戒。故集中十二卷至十四卷所载内外诸制，并秉正不阿。史称所撰诸制词，多诰诫语，亦不诬。至寅之进用，本以张浚。后论兵与浚相左，遂乞郡以去。其父安国，与秦桧为契交，桧当国日，眷眷欲相援引。寅兄弟三人并力拒不入其党。寅更忤之，至流窜。其立身亦具有始末者，其文亦何可废也。
△《邓绅伯集》二卷（永乐大典本）
案《邓绅伯集》散见《永乐大典》中，裒集排纂，尚得二卷。然原本不著其名，亦不著时代。诸家目录皆不载其书。惟集中有《游罗正仲磬沼分韵诗》，题曰“深得‘一’字”。又有《诸人集贫乐轩赏花分韵诗》，题曰“深得‘把’字”。
则其名当为邓深。考《永乐大典》“邓”字韵下，引《古罗志》曰：“宋邓深字资道。试中教官，入为太府丞。轮对论京西湖南北户及士大夫风俗，高宗嘉纳，提举广西市舶。以亲老求便郡，知衡州。茶陵安仁溪峒之盗，望风帖息。擢潼川，漕盐酒虚额，久为民害，请於朝，蠲川引四十七万。守令贪虐，劾奏之。虞允文贻书云：‘不畏强御，思济斯民，挺然之操，未见近比。’后以朝散大夫终於家。
爱居东湖之胜，建阁曰明秀。有文集十卷。”凌迪知《万姓通谱》亦载：“邓深，湘阴人。绍兴中进士。”馀与《古罗志》同。是编中《乡人祷雨有应》、《寓乌石》及《咏醴泉》、《题岩石山石鼓》、《赠别饶司理》、《别长沙驿》、《渡玉虚洞》诸作，其地皆近衡州。《探禹穴》、《溯峡》、《三游洞》、《峡江》、《滟滪堆》诸作，其地皆近潼川。与深宦游所历，一一相符。则此集为邓深所撰审矣。惟绅伯之字与《古罗志》所载不同，殆有两字欤？黄虞稷《千顷堂书目》载有元《邓大隐居士诗集》。此集中《答杜友》诗有“小轩名大隐”句，又有《自赋大隐》一律，与之相合。然核其诗句标题，实宋人而非元人。或大隐即深别号，《大隐居士诗集》即此集之别名。虞稷等辗转传写，误宋为元，亦未可知也。
△《北山集》三十卷（浙江鲍士恭家藏本）
宋郑刚中撰。刚中有《周易窥馀》，已著录。是集一名《腹笑编》，凡初集十二卷、中集八卷、后集十卷。初集起宣和辛丑，至绍兴乙卯。中集起绍兴乙卯，至甲子。皆刚中所自编。后集起绍兴戊辰，至甲戌，为乾道癸巳其子良嗣所编。
始末具见刚中自序及良嗣跋中。此本题初集、二集、三集，而相连编为三十卷。
盖康熙乙亥其里人曹定远重刻所改，非其旧也。史称刚中由秦桧以进，故於和议不敢有违。及充陕西分画地界使，又弃和尚原与金。后为宣抚使时，始以专擅忤秦桧意，至窜谪以死。今集中所载《谏和议》四疏及《议和不屈》一疏，大旨虽不以议和为非，而深以屈节求和为不可。又有《救曾开》一疏、《救胡铨》一疏，与史皆不合。徐梦莘《三朝北盟会编》於当时章奏事迹蒐括无遗，独不及此七疏。
曾敏行《独醒杂志》虽记刚中与李谊等六人共救胡铨事。然但云入对便坐，亦不云有疏。或者良嗣耻其父依附秦桧，伪撰以欺世欤？诸疏之后，多良嗣附记之语，若斤斤辨白心迹者。是必於公议有歉，故多方回护，如恐不及。李纲、胡铨诸集亦何待如是哓哓哉！刚中《封州自序诗》有曰：“我昔贫时冬少袴，四壁亦无惟有柱。自从脚踏官职场，暖及奴胥妻子饫。线引针入敢忘针，入室古云当见妒。”
是始终不忘秦桧，刚中且自道之矣，亦乌可掩也。至其诗文则出於南北宋间，犹及见前辈典型。方回作是集跋，称其文简古，诗峭健，在封州诗尤佳。其品题则颇不谬云。
△《浮山集》十卷（永乐大典本）
宋仲并撰。并字弥性，江都人。《宋史艺文志》载并《浮山集》十六卷，而不为立传。其事迹遂无可考。惟周必大《平园集》有所作并集序，称并“以绍兴壬子擢进士第。甲寅以丞相朱胜非等论荐，改京秩。寻补外去。后三年丁巳，复以张浚荐，召至阙。为秦桧所阻，改倅京口。自是闲退者二十年。孝宗即位，擢光禄丞，出知蕲州”。所纪历官本末颇详。然考集中《谢宰相启》有“黉序初除”语，则尝为教官。又《原弊录序》自称“监临猥局”，则尝为监场官。又多与平江、淮西、南安、建康、湖州诸守臣代作表启，则尝历佐诸郡。而必大序俱未之及，殆以其无关出处略之也。必大又称并力排王氏之说，惟孔、孟是师。其初任京秩时，王居正所草制词，亦有学知是非邪正之褒。而陈振孙《书录解题》乃称其官湖倅时，为籍中妓作生朝青词，坐是谪官。与其素行不相类，颇不可解。
考集中《陈情启》，有“旁观下石，雠家谤伤”之语，意其即指是事欤？又集中有《回孟郡王姻礼书》，郡王，隆祐太后之侄孟忠厚也。《宋史外戚传》称忠厚与秦桧为僚婿，而桧实阴忌之。又称桧当国，亲姻攀援以进，忠厚独与之忤。
王明清《挥麈录》称吴棫为忠厚草表，因忤秦桧，谪判泉州。然则并之见恶於桧，殆以孟氏姻党之故，故竟以微罪坐废也。其古文颇高简有法度。四六能以散行为排偶，尤得欧、苏之遗。诗亦清隽拔俗。王应麟《困学纪闻》尝引所作《咏韦执谊不看岭南图》诗“政恐崖州如有北，卻应未肯受谗夫”二句，以为诛奸谀之萧斧。然其词浅露，殊不尽并之所长。应麟盖偶拈及之，以为并诗止此，则非矣。据周必大序，其集乃并外孙南安太守孟猷所编。旧本久佚。今据《永乐大典》所载，排次订正，辑成十卷。
△《横浦集》二十卷（江苏巡抚采进本）
宋张九成撰。九成有《孟子传》，已著录。是集乃其门人郎昱所编。凡赋诗四卷、杂文十六卷。九成少师杨时，於程门为再传弟子。后从僧宗杲问道，其学乃全入於禅。朱子作《杂学辨》，所驳正者凡四家，九成实居其一。见於《语录》者掊击尤力。比其没也，犹谓“可惜将了许多鹘兀道理到地下去”。盖身后犹憾之不置。《宋史》本传亦称其早与学佛者游，故议论多偏。然其立身自有本末。
其廷试对策，极陈恢复大计，规戒高宗安於和议之非。又指陈时弊，言皆痛切。
於阉宦干政，尤反覆申明。其在当时，可称谠论。刘安世喜言禅，苏轼喜言禅，李纲亦喜言禅，言禅不可以立训，要不以是掩其大节也。陆游《老学菴笔记》谓九成对策有“桂子飘香”语。李易安作“露花倒影柳三变，桂子飘香张九成”之句以嘲之。更掎摭琐屑，不足为九成病矣。至洪迈《容斋随笔》记洪皓没后，道出南安，九成往祭。其文但称年月官爵，而无词。情旨倍觉哀怆，以为前人未有此格。然九成乃一时避祸，不敢措词，非有意立异。且其体本孔子《季札墓碑》而小变化之，亦非九成所独创，其文字之工，实不在此，亦不足为九成称也。原本附刻《心传》、《日新》二录，本皆各自为书。今以已存目於子部，故并从删削，不更复出焉。
△《湖山集》十卷（永乐大典本）
宋吴芾撰。芾字明可，自号湖山居士，台州仙居人。绍兴二年进士。官至礼部侍郎，历知数郡。以龙图阁直学士致仕。事迹具《宋史》本传。芾为秘书正字时，以不附秦桧劾罢。后金师临江，芾建言有进无退，请高宗驻跸建康，以系中原之望。其领郡亦多惠政。盖非徒以文艺擅长者。然其诗才甚富，往往澜翻泉涌，出奇无穷。虽间或失之流易，要异乎粗率颓唐。如《輓元帅宗泽》诸篇，尤排奡纵横，自成一格。据集中自述，芾生甲申岁，当崇宁三年。建炎初尚未及三十，而笔力已挺健如此。其后退闲者十有馀年，年几八十，乃渐趋平淡。和陶诸诗，当作於其时，亦殊见闲適清旷之致。集中有《寄朱元晦》一诗曰：“夫子於此道，妙处固已臻。尚欲传后学，使闻所不闻。顾我景慕久，愿见亦良勤。”是其末年亦颇欲附讬於讲学。然其诗吐属高雅，究非有韵语录之比也。周必大集有芾《湖山集序》，称集二十五卷、长短句三卷、别集一卷、奏议八卷。而《宋史艺文志》则称《湖山集》四十三卷，又别集一卷、《和陶诗》三卷、附录三卷、《当涂小集》八卷。本传又称表奏五卷、诗文三十卷。所载卷目，殊牴牾不合。原本亡佚，无从核定。今据《永乐大典》散见各韵者，采辑编订，釐为十卷。以《和陶诗》并入，而仍取必大原序冠之。史称芾为文豪健俊整，是其杂著亦必可观。
惜《永乐大典》中已经阙佚，仅得表一首、序一首。附之末卷，以略存其概云。
△《文定集》二十四卷（永乐大典本）
宋汪应辰撰。应辰字圣锡，信州玉山人，初名洋。绍兴五年登进士第一。高宗为改此名。初授镇东军佥判。后官至敷文阁学士、四川制置使，知成都府。应辰少从喻樗、张九成、吕本中、胡安国诸人游。又与吕祖谦、张栻相善。於朱子为从表叔。朱子尝往来商榷，故《孝经刊误》援应辰之言以为据。应辰授敷文阁待制，亦举朱子以自代，契分特深。其学问具有渊源。又官秘书省正字时，以上书忤秦桧，困顿州郡者凡十七年。史称其直言无隐，於吴芾、王十朋、陈良翰诸人中最为骨鲠。其立身亦具有本末。《宋史艺文志》载其集五十卷。明初已罕流传。弘治中，程敏政於内阁得其本。以卷帙繁重，不能尽录。乃摘抄其要，编为廷试策一卷、奏议二卷、内制一卷、杂文八卷。嘉靖间，其乡人夏浚刻之，又附以遗事、志传等文凡二卷。今世所行，皆从程本传录、不见完帙者已二三百年。
今考《永乐大典》所载，为程本不载者几十之四五。盖姚广孝等所据之本，即敏政所见之内阁本。而敏政取便抄录，所见太狭，故钜制鸿篇，多所挂漏。谨以浙江所购程本与《永乐大典》互相比较，除其重复，增所未备，勒为二十四卷。较五十卷之旧，业已得其大半。计其精华，亦约略具於是矣。
△《缙云文集》四卷（编修汪如藻家藏本）
宋冯时行撰。时行字当可，壁山人。绍兴乙卯、丙辰间为丹棱令。罢归后出守蓬黎州。终於提点成都刑狱公事。尝居县北缙云山授徒，因以为号。《宋志》载其文集本五十五卷。岁久散佚。明嘉靖中，重庆推官李玺始访得旧抄残本，编为四卷授梓。此本即从玺所刻传写者也。时行《宋史》无传。《四川通志》称其与曾开、朱松等共斥和议，忤秦桧坐贬。今读其诗文，忠义之气隐然可见，志所载当不诬。惟志以为嘉熙间状元及第，考集中明云宣和初应进士举，又有《建炎庚戌中秋与同官相期月下》诗及《绍兴六年十月六日》诗，断不得为嘉熙间人。
宋状元录亦无其名，志殆流传之误也。
△《嵩山居士集》五十四卷（江苏巡抚采进本）
宋晁公溯撰。公溯字子西，钜野人。公武之弟。《宋史》无传，其仕履无考。
今案集中《上周通判书》题左迪功郎、知梁山军梁山县尉。又程氏《经史阁记》称尝为涪州军事判官。又《与费行之小简》称绍兴三十年内任施州通判。又《眉州到任谢表》及《谢执政启》。则尝知眉州。又《答史梁山启》称“猥从支郡，遽按祥刑。”而集首师璿序亦称其为部使者。则又尝擢官提刑，而不详其地。又《眉州州学藏书记》题乾道年月，而《丙戌元夕》诗有“刺史敢云乐”句。丙戌为乾道二年，是时正在眉州。此集刻於乾道四年，盖皆眉州以前所作。师璿序又称公溯《抱经堂稿》，以甲乙分第，汗牛充栋，此特管中之豹。则其选辑之本也。
晁氏自迥以来，家传文学，几於人人有集。南渡后则公武兄弟最为知名。公武《郡斋读书志》世称该博，而所著《昭德文集》已不可见。惟公溯此集仅存。王士祯《居易录》谓其诗在无咎、叔用之下。盖其体格稍卑，无复前人笔力，固由一时风会使然。而挥洒自如，亦尚能不受羁束。至其文章，劲气直达，颇有崟崎历落之致。以视《景迂》、《鸡肋》诸集，犹为不失典型焉。
△《默堂集》二十二卷（浙江鲍士恭家藏本）
宋陈渊撰。渊字知默，一字几叟，沙县人。杨万里序称为瓘之犹子，而集乃自称瓘之侄孙。疑万里笔误也。绍兴七年诏举直言敢谏之士，以胡安国荐，除御史，官至宗正少卿。尝榜所居之室曰默堂。其门人沈度编次诗文，因以名集。凡文十二卷、诗十卷。渊为杨时弟子，传程氏之学。故《上殿劄子》首辟王安石。
又如诋秦桧，纠莫将、郑亿年，论宰执不职，皆侃侃不阿。其他议论时政，亦多切实。为诗不甚彫琢，然时露真趣，异乎宋儒之以诗谈理者。惟《与翁子静论陶渊明》，以不知义责之，未免讲学诸人好为高论之锢习。又力崇洛学，而於陈瓘之事佛独津津推奖。亦未免牵於私情，不为至公耳。《宋史艺文志》载渊集二十六卷、词三卷。此本止二十二卷，未知为传写脱佚，或《宋史》字误。又别本十二卷，题曰《存诚斋集》。盖渊尝以“存诚斋”铭示学者，故后人以名其集。
有文无诗。第一卷末较此本少启三篇。第九卷末较此本少书二篇。字亦多所讹阙，未若此本之完善也。
△《知稼翁集》二卷（两淮盐政采进本）
宋黄公度撰。公度字师宪，莆田人。绍兴八年进士第一。历官考功员外郎。
《书录解题》载公度集十一卷。卷端洪迈序称公度既没，其嗣子知邵州沃收拾手泽，汇次为十有一卷。卷末载有沃跋，亦称故笥所存，涂乙之馀，才十一卷。均与陈氏所载合。又《书录解题词曲部》别有公度《知稼翁词》一卷，合之当为十二卷。此本为天启乙丑其裔孙崇翰所刊。称嘉靖丙午得於陕西谒选人，乃前朝秘府之本，尚有御印。然并词集合为一编，仅一百三十四页。分为上、下二卷，似不足十二卷之数，岂尚有佚遗欤？公度早掇巍科，而卒时年仅四十八。仕宦不达，故《宋史》无传。《肇庆府志》称其“为秘书省正字时，坐贻书台官言时政，罢为主管台州崇道观。《过分水岭题诗》有‘谁知不作多时别，依旧相逢沧海中’之句。时赵鼎方谪潮阳，说者谓此诗指鼎而言，遂触秦桧之怒，令通判肇庆府”云云。殆亦端悫之士，不附时局，故言者得借赵鼎中之欤！其诗文皆平易浅显。
在南宋之初，未能凌跞诸家。然词气恬静而轩爽，无一切淟涊龌龊之态，是则所养为之矣。公度别有《汉书镌误》，今已佚。此本从他本掇拾二段，并佚词一首附之卷末。今亦并录之焉。
△《唯室集》四卷、《附录》一卷（永乐大典本）
宋陈长方撰。长方有《步里客谈》，已著录。是集诗文散入《永乐大典》各韵下。据胡百能行状，原本凡十四卷。又唐瑑原序称其家所刊凡二百篇。今掇拾残阙，仅得文五十五首、诗三十九首，勒为四卷。而以他人所作铭、状、记、序附录於后，以备稽考。虽较原书篇数只及其半，而菁华具在，亦可以观其大凡矣。长方父侁，与游酢、杨时、邹浩、陈瓘等游，故长方之学以程氏为宗。
《朱子语录》於同时学者多举其字，惟於长方则称曰唯室先生，盖颇引以为重也。
冯时可《雨航杂录》谓宋儒论人，喜核而务深，长方亦不免於是。然如谓刘先主灭刘璋取蜀，为行不义，杀不辜，故不能有天下；谓张九龄与李林甫同辅政，不能发其奸而去之，以致天宝之乱。虽核以事势，均未必尽然。要其理则不为不正。
至於《绍兴六年应诏劄子》，谆谆以严师律、备长江、讲漕运为急。又因朝廷罢赵鼎任张浚，作《里医》一篇，以为“国家起锢疾，必固元气。补当持重，攻当相机”。盖其意不主於和，亦不主於遽战。富平、淮西、符离三败，躁妄偾事，若预睹之，固与迂阔者异矣。虽佚简残篇，仅存什一，要胜於虚谈高论，徒供覆瓿者也。
△《汉滨集》十六卷（永乐大典本）
宋王之望撰。之望字瞻叔，襄阳穀城人，后寓台州。登绍兴八年进士第。累迁太府少卿。孝宗即位，除户部侍郎，充川陕宣谕使。洊擢至参知政事，劳师江淮，为言者论罢。乾道元年起为福建安抚使，加资政殿大学士，移知温州卒。
事迹具《宋史》本传。钱溥《秘阁书目》载有之望《汉滨集》，而佚其册数。焦竑《经籍志》作六十卷。然赵希弁、陈振孙两家俱未著录，则宋代已罕传本。后遂散佚不存。今从《永乐大典》中采撮裒缀，所存什之三四而已。之望当秦桧柄国时，落落不合，人咸称其有守。其历官亦颇著政绩。惟在隆兴时力主和议，与汤思退相表里，专以割地啖敌为得计，而极沮张浚恢复之谋，考宋南渡之初，自当以北取中原为务。然惟岳、韩诸将可冀图功。张浚很愎迂疏，但急於立功以固位，实非可倚以恢复之人。一败於富平，而丧师三十万。再衄於淮西，而叛逃者七万。三挫於符离，而丧师又十三万。偾辕误国，其验昭然。讲学家以张栻之故，回护其父，殊未免颠倒是非。之望之沮浚，不可不谓之知人。至其《论和议》之策，以为“南北之形已成，未易相兼。惟当移攻战之力以自守，然后随机制变”。
又以为“金人制胜之谋，举无遗策。加以器械之利，形势之便，虽汉、唐全盛之时，犹未能轻此敌，而况於今日”！其斟酌时势以立言，与史浩意颇相近，亦不可谓之不知时务。特其朋比小人，附和权倖，与浩之出於老成忠荩者不同。又汤思退所主者乃六国赂秦之计，与浩之主於持重俟衅者亦复迥异。故当时重为人所抨击，而《宋史》亦极不满之，诛其心也。至其诗文，则皆疏畅明达，犹有北宋遗矩。诸劄子亦多足以考见时事，与正史相参，未可遽废。谨釐为十六卷，著之於录。庶其人其文是非得失各不相掩焉。
△《香溪集》二十二卷（安徽巡抚采进本）
宋范浚撰。浚字茂名，兰溪人。绍兴中举贤良方正，以秦桧柄政，辞不赴。
然浚虽不仕，实非无意於当世者。其《书曹参传后》，则隐戒熙宁之变法。其《补翟方进传》，则深愧靖康之事雠。其《读周礼》一篇，亦为王安石发。而《进策》五卷，於当时世务尤言之凿凿。非迂儒不达时变者也。其《诗论》戒穿凿，似为郑樵而言。《易论》鄙象数，亦似为陈抟而设。於经术颇为有功。《春秋论》欲废三传，则犹祖孙复之馀习，颇为乖迂。然卢仝所注，儒者罕传。浚论尚载其数条，亦足资异闻。其辩孟母无三迁事、黄帝无阪泉事、周穆王无西至昆仑事，虽颇失之固，然皆於理无害。其诗凡三卷。近体流易，犹守元祐旧格，不涉江西宗派。古体颇遒，亦非语录为诗之比，有足称焉。集为其门人高栴所编，其侄端臣刊之。前有绍兴三十一年陈岩肖序。后有元吴师道跋，称朱子取其《心箴》注《孟子》。而其集金履祥时已不传，后从应氏得其前七卷。又从其族孙俊家得残本，佚前五卷。合之遂为完书。跋又称端臣《蒙斋集》未及刊，先刊其与浚唱酬诸诗附见焉。此本无端臣诗，盖又佚矣。
△《郑忠肃奏议遗集》二卷（江苏巡抚采进本）
宋郑兴裔撰。兴裔字光锡，初名兴宗。显肃皇后外家三世孙。由成忠郎历官江东路钤辖，迁均州防御使、保静军节度使，召领内祠，武康军节度使。赠太尉，谥忠肃。是集所录多奏疏、表状，其记、序、辨、跋诸杂著则间附数篇。其中如《请起居重华宫》及《论淮西荒政》诸疏，词意剀挚。他如《蠲缗钱》、《禁改钞》、《论折帛钱》诸奏，所列绍兴间一切弊政，皆《宋史食货志》及《文献通考》所未载，亦足补史志之阙。又纪《淳化阁帖》之摹拓传写，与黄伯思互有异同。辩琼花之复荣，较周必大《玉蕊辨证》更为详赡。亦考据者所不废矣。
《书录解题》及《宋史艺文志》皆不著录。盖其裔孙所裒辑，出於南宋之后。
录之亦足徵宋代故实之一二焉。
（案此编虽以奏议为名，实则裒辑杂文，共为一集。故录之《别集类》中。）
△《云庄集》五卷（永乐大典本）
宋曾协撰。协字同季，南丰人。《宋史》无传，志乘亦不载其名。据傅伯寿所作集序，知为曾肇之孙，曾纁之子。而所叙仕履但曰官零陵太守，不及其详。
且宋无零陵郡，亦无太守之名，殊非实事。今以集中诗文考之，知绍兴中举进士不第，以世赏得官。初为长兴丞，迁嵊县丞。继为镇江通判，迁临安通判。乾道癸巳权知永州事以卒。伯寿所云，盖以古地名与古官名假借用之，文人换字之陋习耳。伯寿又称：“庆元庚申，协没已二十八年。其子直敷文阁、福建转运副使炎辑其文为二十通。”考刘禹锡作《柳宗元集序》，称一卷为一通，则原集盖二十卷。今传於世者，惟《咏芭蕉》一诗，仅见陈景沂《全芳备祖》中。他不概见，则其亡已久矣。今捃拾《永乐大典》所载，以类编次，尚得五卷。又得傅伯寿序一篇，亦并录入。序称其古诗多效选体。然合诸作观之，大抵源出苏轼、陈与义。
故《同沈正卿作仇池石诗》用轼韵，《陈晞贤过零陵赠诗》亦用与义韵，而绝不及於他家。知其唱和讲求在二家旧格也。杂文颇雅饬有法。《宾对》一赋为集中巨篇，语特伟丽。而大旨以安享太平为浑穆之王风，以恢复中原为战争之霸术。
夸大其词，以文偏安之陋。曲学阿世，持论殊乖。姑以文采录之，从《昭明文选》不废《剧秦美新》之例。读其文者，分别观之可矣。
△《竹轩杂著》六卷（永乐大典本）
宋林季仲撰。季仲字懿成，永嘉人。登进士第。历官太常少卿，知婺州。自号芦山老人。尝侨居暨阳。集中又自称济南林某者，盖其祖贯也。《宋史》不为立传，其行事不可概见。惟陈振孙《书录解题》称“季仲以赵鼎荐入朝，奏疏沮和议得罪。仲熊、叔豹、季貍其弟也，皆知名”云云。今案集中《与赵仆射书》有“相公过听，引而置诸朝。鹿鹿三年，蔑有报称”之语。与赵鼎荐引之说合，惟《沮和议》一疏，已不见於集中。其得罪贬谪之事，遂略而弗显。集中又有祭德和弟、察和弟诸文，据所云同祖所出兄弟八人者，知其兄弟甚多，而仲熊、叔豹之名亦已不可复考。然《宋史赵鼎传》称鼎之再相，尝奏言：“今清议所与如刘大本、胡寅、吕本中、常同、林季仲之流，陛下能用之乎？”是季仲在绍兴中，实负清流重望，故集中劄子虽所存无几，而多力持正论，深切时弊之言。其赵鼎南迁以后，所与简牍数篇，无不反覆慰藉，词意谆挚。交道之笃，尤可概见。
又《庚溪诗话》称季仲颇喜为诗，语佳而意新。今观所作，虽边幅稍狭，已近江湖一派。而笔力挺拔，其清隽亦可喜也。集本十五卷，世久失传。论宋代人物者或不能知其姓氏。今从《永乐大典》中搜辑编缀，釐为诗一卷、文四卷，用存其概。且为略考本末，附著於此，俾不至无闻於后焉。
△《拙斋文集》二十卷（浙江鲍士恭家藏本）
宋林之奇撰。之奇有《尚书全解》，已著录。是集凡记问二卷，盖即本传所谓《道山记问》者。诗一卷、杂文十七卷。末附吕祖谦祭文及李橺所为哀辞、姚同所为行实。以之奇自号曰拙斋，因以名集。之奇之学得於吕本中。其《记问》内称少蓬及吕紫微者，皆谓本中。其后吕祖谦又受学於之奇，祖谦祭之奇文云：“昔我伯父西垣公，躬受中原文献之传，载而之南。先生与二李伯仲实来定师生之分。”二李谓李葵之子李柟、李樗。西垣公者亦谓本中也。（案祖谦之祖弸中，为本中之弟，本中乃其从祖。而祖谦称伯父者，盖用《左传》“昔我皇祖伯父昆吾”语，然亦太僻矣。谨附订於此。）吕氏之学颇杂佛理，故之奇持论亦在儒、释之间。吕氏虽谈经义，而不薄文章。故之奇注释《尚书》，究心训诂。
而此集所载诸篇，皆明白畅达，不事钩棘，亦无语录粗鄙之气。其诗尤具有高韵，如《江月图》、《早春偶题》诸篇，置之苏、黄集中，不甚可辨也。
△《于湖集》四十卷（浙江巡抚采进本）
宋张孝祥撰。孝祥字国安，历阳乌江人。绍兴二十四年进士第一。孝宗朝累迁中书舍人，直学士院，领建康留守。寻以荆南湖北路安抚使，请祠。进显谟阁直学士，致仕。事迹具《宋史》本传。《书录解题》载《于湖集》四十卷，此本卷数相合。前有其门人谢尧仁及其弟华文阁直学士孝伯序。尧仁序称孝祥每作诗文，辄问门人视东坡何如。而尧仁谓其《水车》诗活脱似东坡。然较苏氏《画佛入灭》、《次韵水官》、《韩幹画马》等数篇尚有一二分劣。又谓以先生笔势，读书不十年，吞东坡有馀矣。今观集中诸作，大抵规摹苏诗，颇具一体。而根柢稍薄，时露竭蹶之状。尧仁所谓读书不十年者，隐寓微词，实定论也。然其纵横兀傲，亦自不凡。故《桯史》载王阮之语，称其平日气吐虹霓。陈振孙亦称其天才超逸云。
△《太仓稊米集》七十卷（编修朱筠家藏本）
宋周紫芝撰。紫芝字少隐，宣城人。绍兴中登第。历官枢密院编修官，出知兴国军。自号竹坡居士。是集乐府诗四十三卷、文二十七卷。前载唐文若、陈天麟及紫芝自序。集中《闷题》一首下注云：“壬戌岁始得官，时年六十一。”是紫芝通籍馆阁，业已暮年，可以无所干乞。而集中有《时宰生日乐府》四首，又《时宰生日乐府》三首，又《时宰生日乐府》七首，又《时宰生日诗》三十绝句，又《时宰生日五言古诗》六首，皆为秦桧而作。《秦少保生日七言古诗》二首，《秦观文生日七言排律三十韵》，皆为秦熺而作。又《大宋中兴颂》一篇亦归美於桧，称为元臣良弼。与张嵲《绍兴复古颂》用意相类。殊为老而无耻，贻玷汗青。集中尝引苏轼之言，谓古今语未有无对者，琴家谓琴声能娱俗耳者为“设客曲”。顷时有作《送太守》诗者，曰此供官诗，不足观。於是设客曲乃始有对。
因戏作俳体诗曰：“设客元无琴里曲，供官尚有选中诗”云云。是数篇者，殆所谓供官诗欤？然其诗在南宋之初，特为杰出。无豫章生硬之弊，亦无江湖末派酸馅之习。方回作是集跋，述紫芝之言曰：“作诗先严格律，然后及句法，得此语於张文潜、李端叔。”观於是论，及证以紫芝《诗话》所徵引，知其学问渊源，实出元祐。故於张耒《柯山》、《龙门右史》、《谯郡先生》诸集汲汲搜罗，如恐不及。叶梦得《石林诗话》所谓寇国宝诗自苏、黄门庭中来，故自不同者也。
略其人品，取其词采可矣。
卷一百五十九 集部十二
○别集类十二△《夹漈遗稿》三卷（编修汪如藻家藏本）
宋郑樵撰。樵有《尔雅注》，已著录。樵锐於著述，尝上书自陈，称所作已成者凡四十一种，未成者八种。当时颇以博洽著，而未尝以文章名。其集自陈振孙《书录解题》以下亦皆不著录。此本前后无序跋，不知何人所编。上卷古近体诗五十六首。中卷记一篇、论一篇、书二篇。下卷书三篇。其诗不甚修饰，而萧散无俗韵。其文滉漾恣肆，多类唐李观、孙樵、刘蜕。在宋人为别调。其《献皇帝书》，自誉甚至。《上宰相书》、《上方礼部书》，益放言纵论，排斥古人。
秦汉来著述之家，无一书能当其意。至投宇文枢密、江给事二书，置学问而夸抱负，益傲睨万状，不可一世。其量殊嫌浅狭。然南北宋间记诵之富，考证之勤，实未有过於樵者。其高自位置，亦非尽无因也。观於是集，其学问之始末，夫亦可以概见矣。
△《鄮峰真隐漫录》五十卷（浙江范懋柱家天一阁藏本）
宋史浩撰。浩有《尚书讲义》，已著录。其集见於陈振孙《书录解题》、《宋史艺文志》者皆五十卷。此本卷数并合，而目录别为三卷。首题门人周铸编，则犹宋时刊行旧式也。浩事孝宗於潜邸，隆兴、淳熙中两为宰揆。没后至配享庙庭。其推毂善类，宽厚不争，亦颇为世所称许。当孝宗任张浚，锐意用兵，浩独以为不然。遂以论劾罢去。元代史臣作浩传赞，亦颇诋其不能赞襄、恢复之谋。今考集中如《论山东未可用兵》、《论归正人》、《论未可北伐》、《回奏条具弊事》诸劄子，皆极言李显忠、邵宏渊之轻脱寡谋，不宜轻举。而欲练士卒，积资粮，以蓄力於十年之后。既而淮西奔溃，其言竟验，不可为非老成谋国之见。
虽厥后再秉国政，亦未能收富强之效，以自践其言；而量力知难，其初说固有未可深议者。至本传称浩因专对，请於普安、恩平二王内择立一人为皇子，高宗亟称为有用之才。而集中《论对有司不能推广恩意劄子》下注云：“见知高宗，只因此劄此。”事当在请定继嗣之先，而本传顾未之及。集为门弟子编排，所言当必有据。是亦足与史相参考也。集凡诗五卷、杂文三十九卷、词曲四卷。末二卷为《童丱须知》，分三十章。所言皆治家修身之道，而谐以韵语。乃录之家塾以训子孙者。自署辛丑，为淳熙八年。盖其罢官以少傅侍经筵时所著云。
△《燕堂诗稿》一卷（浙江鲍士恭家藏本）
宋赵公豫撰。公豫字仲谦，常熟人。绍兴中由进士知真州。官至宝谟阁待制。
是集卷首有传一篇，不著撰人名氏，称公豫本宗室子，南渡后徙居常熟。然考《宋史宗室表》，诸王系中无以公字联名者，不知其出何派也。传又称公豫所著《燕堂类稿》原本十六卷，诏诰表策多为时传诵。其诗因属对不甚工切，泉州守蒋雝选录全部，澄汰太甚，仅存若干首。是公豫止优於文，而诗则非所擅长。
故虽抄本仅存，而选录宋诗者亦未经采摭。今读其诗，虽吐属未工，而直写胸臆，要自落落不凡。传又称公豫居官廉正，常言吾求为良吏，不求为健吏。去任之日，挈壶浆攀辕者甚众。是其政绩不愧於古之循吏。当因人以重其诗。使鲁恭、卓茂有遗集以传於后，虽声律未娴，谈艺者敢毅然斥去乎！存此一集，以风厉官方。
较之掞藻摛华，其有补於世道为多也。
△《海陵集》二十三卷、《外集》一卷（编修汪如藻家藏本）
宋周麟之撰。麟之字茂振，海陵人。绍兴十五年进士。中宏词科。任起居舍人。历擢兵部侍郎、直学士院、给事中、知制诰、翰林学士。官至同知枢密院事。
《宋史艺文志》载麟之《海陵集》二十三卷，与此本合。前有淳熙癸卯周必大序，亦称其子准裒遗稿得二十三卷。盖犹旧帙。序称其久官於朝，故其诗文因事而作者少，集中内外制词殆居其半。今观其集，非惟赠答唱和寥寥无几，即奏议奏劄亦多不关军国大计。盖其珥笔禁庭，坐跻通显，与王珪约略相似。而文章娴雅，亦犹有北宋馆阁之馀风。非南渡诸家日趋新巧者比，未可以专工俪偶轻也。
别有外集一卷，其中使金诸诗称绍兴己卯。考徐梦莘《三朝北盟会编》，载绍兴二十九年周麟之为告哀使，盖以韦太后事而行。时金国方谋南伐，诗中《造海船》一章，亦知其欲由胶州浮海，水陆并进。而所载《中原民谣》十章，乃盛陈符谶。
以燕京小为康王坐之兆，以迎送亭为迎宋之兆，以金澜酒为金烂之兆，以归德府为复旧之兆，以沃州为天水之兆。皆附会牵合，亦何异吕绅弃通州而遁，乃表言夜梦赤帜朱甲为中兴之瑞乎！《二老堂诗话》又载麟之使金，金主爱之，享以牛鱼。密糟其首以归献，时有鱼头公之嘲。则当时必有所取悦於金主者。而其诗夸宋诋金，与事实绝不相应。又前后《凯歌》三十首，虚张虞允文瓜洲采石侥倖之功，殊为过实。词句亦多鄙俚，不类麟之他诗。考诸《宋志》，亦无外集之目。
殆其子讳而削稿，后人又掇拾附存欤？以原本所有，姑仍其旧录之，而附订其谬如右。
△《竹洲集》二十卷、附《棣华杂著》一卷（安徽巡抚采进本）
宋吴儆撰。儆字益恭。初名偁，避秀邸讳，改名。休宁人。绍兴二十七年第进士。历朝散郎、广南西路安抚使，主管台州崇道观。卒谥文肃。其集《宋史艺文志》、《书录解题》、《文献通考》皆不著录。集首有端平乙未敷文阁学士程珌序，称其文峭直而纡馀，严洁而平澹，质而非俚，华而不雕。今观其诗文，皆意境劖削，於陈师道为近。虽深厚不逮而模范略同，盖以元祐诸人为法者。
其《上蒋枢密书》，论战和守之俱非。《与汪楚材书》，论伊川之徒皆有卓识。
其《刍言》中《豪民黠吏》一条，与《论邕州以互市劫制化外》一条，亦具有吏才。非但以文章重也。
</div>
    <div class="pagination">
<a href="四库全书总目提要_page194.html">上一页</a><span>...</span><a href="四库全书总目提要_page190.html">190</a><a href="四库全书总目提要_page191.html">191</a><a href="四库全书总目提要_page192.html">192</a><a href="四库全书总目提要_page193.html">193</a><a href="四库全书总目提要_page194.html">194</a><span class="current-page">195</span><a href="四库全书总目提要_page196.html">196</a><a href="四库全书总目提要_page197.html">197</a><a href="四库全书总目提要_page198.html">198</a><a href="四库全书总目提要_page199.html">199</a><a href="四库全书总目提要_page200.html">200</a><span>...</span><a href="四库全书总目提要_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
