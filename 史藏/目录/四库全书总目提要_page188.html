<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 188 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 188 页/共 273 页</h1>
    <div class="content">（案今本作四十五通，乃后人追改。）则唐时以一通为一卷。今本三卷。已与表不合。又表称三百首，而今本《正集》仅一百三十五首，《外集》亦仅一百一十三首。合之不足三百之数。观中卷之末有《出春明门》一首，自注曰：“时请告归。”则此集虽仍以歌行、古体今体七言、今体五言分目，而已兼得官以后之诗，非复奏进之原本矣。《太平广记》载群玉遇湘君事甚异。其诗今载《后集》第三卷。然前一首为吊古之词，无媟亵之意。后一首写当时棹女与二妃，尤不相关。
况群玉虽放诞风流，亦岂敢造作言语，渎慢神明，污蔑古圣！殆因其诗为时传诵，小说家因造此事附会之耳。洛神讹为感甄，李善至引以注《文选》。俗语丹青，往往如是，未可据为实录也。
△《孙可之集》十卷（浙江鲍士恭家藏本）
唐孙樵撰。樵字可之，又字隐之，自称关东人。函谷以外，幅员辽阔，不知其籍何郡县也。大中九年进士。授中书舍人。僖宗幸岐、陇时，诏赴行在，迁职方郎中、上柱国，赐紫金鱼袋。《新唐书艺文志》、《通志》、《通考》皆载樵《经纬集》三卷。《书录解题》称樵自为序凡三十五篇。此本十卷，为毛晋汲古阁所刊。称王鏊从内阁钞出。前载樵自序，称“藏书五千卷，常自探讨。幼而工文，得其真诀。广明元年，驾避岐、陇，朝廷以省方蜀国，文物攸兴，品藻朝论，旌其才行。遂阅所著文及碑碣书檄传记铭志得二百馀篇。撮其可观者三十五篇”云云。与陈振孙之说合。又称“编成十卷，藏诸箧笥”云云，则与三卷之说迥异。近时汪师韩集有《孙文志疑序》一篇，因谓樵文惟《唐文粹》所载《后佛寺奏》、《读开元杂记》、《书褒城驿》、《刻武侯碑阴》、《文贞公笏铭》、《与李谏议行方书》、《与贾秀才书》、《孙氏西斋录》、《书田将军边事》、《书何易於》十篇为真。馀一十五篇皆后人伪撰。然卷帙分合，古书多有，未可以是定真伪。且师韩别无确据，但以其字句格局断之，尤不足以为定论也。樵《与王霖秀才书》云：“某尝得为文真诀於来无择，来无择得之於皇甫持正，皇甫持正得之於韩吏部退之。”其《与友人论文书》又复云然。今观三家之文，韩愈包孕群言，自然高古。而皇甫湜稍有意为奇。樵则视湜益有努力为奇之态。其弥有意於奇，是其所以不及欤？《读书志》引苏轼之言，称“学韩愈而不至者为皇甫湜，学湜而不至者为孙樵”，其论甚微。毛晋跋是集，乃以轼言为非，所见浅矣。
△《曹祠部集》二卷、附《曹唐诗》一卷（江苏蒋曾莹家藏本）
唐曹邺撰。邺字邺之，阳朔人。明蒋冕序，称“大中间登进士第。由天平节度掌书记累迁太常博士、祠部郎中。仕至洋州刺史”。然郑谷《云台编》有《送曹邺吏部归桂林》诗，则又尝官吏部。冕考之未尽也。《唐书高元裕传》载：“邺为太常博士时，议高璩赠谥事，其论甚伟。”顾其诗乃多怨老嗟卑之作。盖坎壈不遇，晚乃成名。故一生寄托，不出此意，不但韦悫所称《四怨》、《三愁》、《五情》诸篇。及乎登第以后，《杏园席上同年》诗则曰“怱怱出九衢，僮仆颜色异”。《献恩门》诗则曰“名字如鸟飞，数日便到越”，《寄阳朔友人》诗则曰“桂林须产千秋桂，未解当天影月开。我到月中收得种，为君移向故园栽”。
又何其浅也。张为作《主客图》，邺与其数，则当时亦为文士所推。其《读李斯传》及《始皇陵下作》二首，诸家选本或取之。然皆无深致。《唐志》载邺集三卷。今仅二卷，其有佳篇而逸之耶？流传已久，姑存以备一家可也。末附《曹唐诗》一卷。唐字尧宾，桂林人。初为道士。大和中返初服，举进士。累辟诸府从事。其《游仙诗》最著名。盖本颜延之《为织女赠牵牛》诗，而曼衍及诸女仙，各拟赠答。然诸篇姓名虽易，语意略同，实非杰出之作。《唐志》载其集亦三卷。
蒋冕求其原本不获，乃搜诸选本，裒成一卷附之曹邺诗后。以二人皆粤西产耳。
△《麟角集》一卷（浙江汪启淑家藏本）
唐王棨撰。棨字辅之，福清人。咸通三年进士。官至水部郎中。黄巢乱后，不知所终。唐代取士，科目至多。而所最重者惟进士。其程试诗赋，《文苑英华》所收至夥。然诸家或不载於本集中。如李商隐以《霓裳羽衣曲》诗及第，而《玉溪生集》无此诗。韩愈以《明水赋》及第，而其赋乃在外集是也。其自为一集行世，得传於今者，惟棨此编。凡律赋四十五篇。又棨八代孙宋著作郎蘋於馆阁得棨省试诗，录附於集，凡二十一篇。题曰《麟角》者，盖取《颜氏家训》“学如牛毛，成如麟角”之义，以及第比登仙也。集中佳作，已多载《文苑英华》中。
虽科举之文，无关著述，而当时风气，略见於斯。录而存之，亦足备文章之一格也。
△《皮子文薮》十卷（浙江鲍士恭家藏本）
唐皮日休撰。日休字袭美，襄阳人。居於鹿门山，自号醉吟先生。登咸通八年进士。官太常博士。《唐书》称其降於黄巢，后为所害。尹洙《河南集》有《大理寺丞皮子良墓志》，则称“日休避广明之难，奔钱氏。子光业，为吴越丞相。生璨，为元帅判官。子良即璨之子”。陆游《老学菴笔记》亦据皮光业碑以为日休终於吴越，并无陷贼之事。皆与史全异，未知果谁是也。是编乃其文集。
自序称“咸通丙戌不上第，退归州墅，编次其文。发箧丛萃，繁如薮泽，因名《文薮》。凡二百篇”。宋晁公武谓其尤善箴铭。今观集中书序论辨诸作，亦多能原本经术。其《请孟子立学科》、《请韩愈配飨太学》二书，在唐人尤为卓识，不得仅以词章目之。集中诗仅一卷。盖已见《松陵唱和集》者不复重编，亦如《笠泽丛书》之例耳。王士祯《池北偶谈》尝摘其中《鹿门隐书》一条、《与元徵君书》一条，皆“世民”二字句中连用，以为不避太宗之讳。今考之信然。然后人传写古书，往往改易其讳字。安知日休原本非“世”本作“代”、“民”本作“人”而今本易之耶？是固未足为日休病也。
△《笠泽丛书》四卷、《补遗》一卷（内府藏本）
唐陆龟蒙撰。龟蒙有《耒耜经》，已著录。此集为龟蒙自编。以其丛脞细碎，故名《丛书》，以甲、乙、丙、丁为次。后又有《补遗》一卷。宋元符间蜀人樊开始序而梓之。政和初，毗陵朱衮复行校刊，止分上、下二卷及《补遗》为三。
此本为元季龟蒙裔孙德原重镌。既依蜀本釐为四卷，而序仍毗陵本作三卷者，字偶误也。王士祯《渔洋文略》有此书跋，谓得都穆重刊蜀本，内纪《锦裙》在丙集，《迎潮词》在丁集。而此本《锦裙》在乙集，《迎潮词》在丙集，叙次又不尽依蜀本之旧，疑德原又有所窜乱矣。龟蒙与皮日休相倡和，见於《松陵集》者，工力悉敌，未易定其甲乙。惟杂文则龟蒙小品为多，不及日休《文薮》时标伟论。
然闲情别致，亦复自成一家，固不妨各擅所长也。
△《甫里集》二十卷（浙江汪汝瑮家藏本）
唐陆龟蒙撰。龟蒙著作颇富，其载於《笠泽丛书》者卷帙无多。即《松陵集》亦仅倡和之作，不为赅备。宋宝祐间，叶茵始蒐采诸书，得遗篇一百七十一首，合二书所载四百八十一首，共六百五十二首，编为十九卷。并附录，总为二十卷。
林希逸为序，刊版置於义庄。岁久阙失。明成化丁未，昆山严景和重刊之。於附录之中增胡宿所撰《甫里先生碑铭》一篇。陆釴序之。万历乙卯，松江许自昌又取严本重刻。於附录中续增范成大《吴郡志》一条、王鏊《姑苏志》一条，其馀诗十三卷、赋二卷、杂文四卷，则悉依旧次。即此本也。叶本所附《颜萱过张祐丹阳故居诗序》，龟蒙特属和而已，其事不应附之於集。胡宿碑铭，《姑苏志》云其碑亡。严氏所录，乃有全文。意成化中宿集尚未佚也。希逸序中辨诏拜拾遗一事极精核，足证《新唐书》之误。茵於杨亿《谈苑》所载弹鸭一事，反覆辨其必无，殊为蛇足。文人游戏，亦复何关於贤否！乃以为瑕玷而讳之，亦迂拘之甚矣。
△《咏史诗》二卷（编修汪如藻家藏本）
唐胡曾撰。曾，邵阳人。《文苑英华》载其二启，皆干谒方镇之作。陈振孙《书录解题》称其咸通末为汉南从事。何光远《鉴戒录》“判木夹”一条，载高骈镇蜀，曾为记室，有草檄谕西山八国事。盖终於幕府也。是编杂咏史事，各以地名为题。自共工之不周山，迄於隋之汴水，凡一百五十首。《文献通考》载三卷。此本不分卷数，盖后人合而编之。其诗兴寄颇浅，格调亦卑。何光远称其中《陈后主》、《吴夫差》、《隋炀帝》三首。然在唐人之中，未为杰出。惟其追述兴亡，意存劝戒，为大旨不悖於风人耳。每首之下，钞撮史书，各为之注。前后无序跋，亦不载注者名氏。观所引证，似出南宋人手。如《钜桥》诗中“遂作商郊一聚灰”句，注曰：“武王发鹿台之财，散钜桥之粟，大赉于四海，而万姓悦服。”诗谓其作商郊聚灰，非也。又《渭滨》诗“当时未入非熊梦”句，注曰：“旧作‘非罴’，俗本误，后世莫知是正。”亦间有驳正，然弇陋特甚。如《洞庭》诗咏轩辕自指张乐一事，而注乃置《庄子》本文，引《史记》鼎湖之说，未免失之於眉睫。徒以旧本存之耳。
△《云台编》三卷（江苏巡抚采进本）
唐郑谷撰。谷字守愚，宜春人。光启三年进士。乾宁中仕至都官郎中。谷父尝为永州刺史，与司空图同院。图见谷，即奇之，谓当为一代风骚主。诗名盛於唐末，人多传讽，称为郑都官。史不立传。其事迹颇见计有功《唐诗纪事》中。
《新唐书艺文志》载谷所著有《云台编》三卷、《宜阳集》三卷。今《宜阳集》已佚。惟此编存，所录诗约三百首。其云《云台编》者，据自序称：“乾宁初上幸三峰，朝谒多暇，寓止云台道舍，因以所纪编而成之。”盖昭宗幸华州时也。
谷以《鹧鸪》诗得名，至有“郑鹧鸪”之称。而其诗格调卑下，第七句“相呼相唤”字，尤重复。寇宗奭《本草衍义》引作“相呼相应”，差无语病，然亦非上乘。方回《瀛奎律髓》又称谷诗多用“僧”字，凡四十馀处。谷自有句云“诗无僧字格还卑”。此与张端义《贵耳集》谓“诗句中有‘梅花’二字，便觉有清意”者，同一雅中之俗。未可遽举为美谈。至其他作，则往往於风调之中独饶思致。
汰其肤浅，撷其菁华，固亦晚唐之巨擘矣。
△《司空表圣文集》十卷（两淮马裕家藏本）
唐司空图撰。图，河内人。表圣，图字也。僖宗时知制诰，为中书舍人。旋解职去，晚自号耐辱居士。朱全忠召之，力拒不出。及全忠僣位，遂不食而死。
《新唐书》列之《卓行传》。所著诗集别行於世。此十卷乃其文集，即《唐志》所谓《一鸣集》也。其文尚有唐代旧格，无五季猥杂之习。集内《韩建德政碑》，《五代史》谓“乾宁三年昭宗幸华州所立。还朝乃封建颍川郡王”。而碑称为乾宁元年立，已书建为颍川郡王。盖史之误。其时建方强横，昭宗不得已而誉之。
图奉敕为文，词多诫饬，足见其刚正之气矣。又集内《解县新城碑》为王重荣作，《河中生祠碑》为其弟重盈作。宋祁遂谓重荣父子雅重图，尝为作碑。今考其文，亦皆奉敕所为，事非得已。不足以为图病也。陈继儒《太平清话》载耐辱居士《墨竹笔铭》，此集无之。其铭序云：“咸通二年，余登进士，叨职史馆。”按唐制进士无即入史馆者。图成进士在咸通末，出依王凝为幕职，本传甚明，安有职史馆之事？又云：“自后召拜礼部员外郎，迁知制诰，寻以中书舍人拜礼、户二侍，无日不与竹对。”按序称墨竹种於长安。图为知制诰中书舍人，乃僖宗次凤翔时。其为兵部侍郎，又当昭宗在华州时。何由得与竹对？况图身为唐死，年七十二。而序乃云“今为梁庚寅，余年八十有二”。其为伪撰，益明矣。是编前后八卷，皆题为《杂著》。五卷、六卷独题曰《碑》。实则他卷亦有碑文，例殊丛脞。旧本如是，今姑仍之焉。
△《韩内翰别集》一卷（江苏巡抚采进本）
唐韩偓撰。《唐书》本传谓偓字致光。计有功《唐诗纪事》作字致尧。胡仔《渔隐丛话》谓字致元。毛晋作是集跋，以为未知孰是。案刘向《列仙传》称偓佺尧时仙人，尧从而问道。则偓字致尧，於义为合。致光、致元皆以字形相近误也。世为京兆万年人。父瞻，与李商隐同登开成四年进士第，又同为王茂元婿。
商隐集中所谓“留赠畏之同年”者，即赡之字。偓十岁即能诗。商隐集中所谓“韩冬郎即席得句，有老成之风”者，即偓也。偓亦登龙纪元年进士第。昭宗时官至兵部侍郎、翰林学士承旨。忤朱全忠，贬濮州司马，再贬荣懿尉，徙邓州司马。天祐二年复故官。偓恶全忠逆节，不肯入朝。避地入闽，依王审知以卒。偓为学士时，内预秘谋，外争国是，屡触逆臣之锋。死生患难，百折不渝。晚节亦管宁之流亚，实为唐末完人。其诗虽局於风气，浑厚不及前人；而忠愤之气，时时溢於语外。性情既挚，风骨自遒。慷慨激昂，迥异当时靡靡之响。其在晚唐，亦可谓文笔之鸣凤矣。变风变雅，圣人不废，又何必定以一格绳之乎？《唐书艺文志》载偓集一卷，《香奁集》一卷。晁氏《读书志》云韩偓诗二卷，《香奁》不载卷数。陈振孙《书录解题》云《香奁集》二卷，《入内廷后诗集》一卷，《别集》三卷。各家著录，互有不同。今抄本既曰《别集》，又注曰《入内廷后诗》。而集中所载又不尽在内廷所作，疑为后人裒集成书，按年编次。实非偓之全集也。
△《唐英歌诗》三卷（江苏巡抚采进本）
唐吴融撰。融字子华，越州山阴人。龙纪元年登进士第。昭宗时官翰林学士承旨、户部侍郎、知制诰。事迹具《新唐书文艺传》。融与韩偓同为翰林学士，故偓有《与融玉堂同直》诗。然二人唱酬仅一两篇，未详其故。以立身本末论之，偓心在朝廷，力图匡辅，以孱弱文士毅然折逆党之凶锋，其诗所谓“报国危曾捋虎须”者，实非虚语。纯忠亮节，万万非融所能及。以文章工拙论之，则融诗音节谐雅，犹有中唐之遗风，较偓为稍胜焉。在天祐诸诗人中，闲远不及司空图，沈挚不及罗隐，繁富不及皮日休，奇辟不及周朴。然其馀作者，实罕与雁行。
《唐书》本传称昭宗反正，融於御前跪作《十许诏》，少选即成，意详语当。
《唐诗纪事》又称李巨川为韩建草谢表以示融。融吟罢立成一篇，巨川赏叹不已。
盖在当时，亦铁中铮铮者矣。
△《玄英集》八卷（浙江范懋柱家天一阁藏本）
唐方干撰。干字雄飞，新定人。章八元之外孙也。以诗名於江南。咸通中一举不第，遂遯迹会稽。殁后，宰相张文蔚请追赐名儒沦落者及第凡十五人，干与焉。是集前有乾宁丙辰中书舍人祁县王赞序。又有安乐孙郃所作小传。名曰《玄英》者，干私谥玄英先生也。何光远《鉴戒录》称干为诗炼句，字字无失。咏系风雅，体绝物理。郃传亦称其高坚峻拔。盖其气格清迥，意度闲远，於晚唐纤靡俚俗之中，独能自振。故盛为一时所推。然其七言浅弱，较逊五言。《郝氏林亭》而外，佳句无多。则又风会之有以限之也。赞序称干甥杨弇洎门僧居远收缀遗诗三百七十馀篇，析为十卷。《唐书艺文志》亦同。此本为明嘉靖丁酉干裔孙廷玺重刊，只分八卷，诗三百七篇。卷目俱非其旧。近时洞庭席氏《百家唐诗》，本从宋刻录出者，虽仍作十卷，而诗亦止三百十六篇。《全唐诗》搜罗放失，增为三百四十七篇。然与赞序原数终不相合。盖流传既久，其佚阙者多矣。
△《唐风集》三卷（江苏巡抚采进本）
唐杜荀鹤撰。荀鹤，池州人。案计有功《唐诗纪事》称“荀鹤有诗名，大顺初擢进士第二。牧之微子也。牧之自齐安移守秋浦，时有妾怀姙，出嫁长林乡杜筠而生荀鹤”。又称“荀鹤擢第，时危势晏，复还旧山。田頵在宣州，甚重之。
頵起兵，阴令以笺间至梁太祖许。及頵遇祸，梁主表授翰林学士、主客员外郎中、知制诰。恃势侮易缙绅，众怒欲杀之，未及。天祐初卒”。又称“荀鹤初谒梁王朱全忠，雨作而天无云。荀鹤赋诗有‘若教阴翳都相似，争表梁王造化功’句”。
是荀鹤为人至不足道。其称杜牧之子，殆亦梁师成之依托苏轼乎？其诗最有名者为“风暖鸟声碎，日高花影重”一联，而欧阳修《六一诗话》以为周朴诗。吴聿《观林诗话》亦称见《唐人小说》作朴诗，荀鹤特窃以压卷。然则此一联者，又如宝月之於柴廓矣。此集乃其初登第时所自编。诗多俗调，不称其名。以唐人旧集，流传已久，姑存以备一家。毛晋刻本前有顾云序。序末谓之《唐风集》。以下文不相属。盖旧本《唐诗纪事》载云此序，误连下条“荀鹤初谒梁王”云云六十四字为一条，晋不察而误并抄之，殊为疏舛。今刊除此段，以还其旧焉。
△《徐正字诗赋》二卷（福建巡抚采进本）
唐徐寅撰。寅字昭梦，莆田人。乾宁元年进士及第。授秘书省正字。后依王审知幕府，归老延寿溪。所著有《探龙》、《钓矶》二集，共五卷。自《唐书艺文志》已不著录，诸家书目亦不载其名。意当时即散佚不传。此本仅存赋一卷，计八首。各体诗一卷，计三百六十八首。盖其后裔从《唐音统签》、《文苑英华》诸书裒辑成编，附刻家乘之后者，已非五卷之旧矣。其赋句雕字琢，不出当时程试之格。而刻意锻炼，时多秀句。集中《赠渤海宾贡高元固诗序》，称其国传写寅《斩蛇剑》、《御沟水》、《人生几何》三赋，至以金书列为屏幛。则当时亦价重鸡林矣。诗亦不出五代之格，体物之咏尤多。五言如“白发随梳少，青山入梦多”、“岁计悬僧债，科名负国恩”。七言如“丰年甲子春无雨，良夜庚申夜足眠”、“月明南浦梦初断，花落洞庭人未归”、“鶗鴂声中双阙雨，牡丹花畔六街尘”诸联，已为集中佳句。然当时文体，不过如斯。不能独责备於寅也。寅尝献赋於朱全忠，后忤全忠，乃遁归闽。非真有惓惓故主之思。乃与司空图、罗隐二人遥相倡和，有如臭味。又作《大夫松》诗曰：“争如涧底凌霜节，不受秦王号此官。”《马嵬》诗曰：“张均兄弟皆何在，却是杨妃死报君。”更似一饭不忘唐者。盖文士之言不足尽据，论世者所以贵考其实也。
△《黄御史集》十卷、《附录》一卷（浙江汪启淑家藏本）
唐黄滔撰。滔字文江，莆田人。乾宁二年进士第。光化中除四门博士，寻迁监察御史里行，充威武军节度推官。王审知据有全闽，而终守臣节，滔匡正之力为多。《五代史》称审知好礼下士，王淡、杨沂、徐寅，唐时知名士多依之。独不及滔。《五代史》多漏略，不足据也。又集中有《祭南海南平王文》，称“崔员外昨持礼币，尝诣门墙，爰蒙执手之欢，宏叙亲仁之旨”云云。乃为王审知祭刘隐而作。案隐初封大彭王，进封南平王，再进封南海王。据《五代会要》，南海之封在隐卒后一月，故此文尚称南平王。说者或以高季兴亦封南平，又不知此文为代审知所作，遂谓滔曾应高氏之聘。亦考之未审矣。《唐书艺文志》载滔集十五卷，又《泉山秀句》三卷。并已散佚。此本卷首有杨万里及谢谔序。万里序谓“滔裔孙永丰君自言此集久逸，其父考功公始得之，仅四卷而已。其后永丰君又得诗文五卷於吕夏卿家。又得逸诗於翁承赞家。又得铭碣於浮屠、老子之宫。
编为十卷”。是为淳熙初刻。后再刻於明正德，三刻於万历，四刻於崇祯。此本即崇祯刻也。集中文颇赡蔚，诗亦有贞元、长庆之遗。虽不及罗隐、司空图，而实非徐寅诸人之所及。其《颍川陈先生集序》称：“天复元年，某叨闽相之辟。”
考乾宁四年，唐以福州为威武军，拜审知节度使，累迁同中书门下平章事，封琅邪王。至梁太祖即位，乃封闽王，仍同中书门下平章事。滔称闽相而不称王，则所谓规正审知使守臣节者，是亦一证也。末有《附录》一卷。又载滔裔孙补遗文一篇。补字季全，绍兴中进士，历官安溪县令。所著《诗解》、《九经解》、《人物志》等书，皆失传。惟此篇仅存，故附滔集以行世云。
△《罗昭谏集》八卷（浙江巡抚采进本）
唐罗隐撰。隐有《两同书》，已著录。考《吴越备史》隐本传云，隐有《江东甲乙集》、《淮海寓言》及《谗书后集》，并行於世。郑樵《通志艺文略》载《罗隐集》二十卷，《后集》三卷，又有《吴越掌记集》三卷。至陈振孙《书录解题》，则《甲乙集》仅十卷，而《后集》反有五卷，又多《湘南集》三卷。
且注《甲乙集》皆诗，《后集》有律赋数首，《湘南集》乃长沙幕中应用之文。
隐又有《淮海寓言》及《谗书》等，求之未获云云。据此，则不特《吴越掌记集》不传，即《淮海寓言》、《谗书》二种，振孙且不得见矣。此本为康熙初彭城知县张瓒所刻。后有瓒跋云：“昭谏诸集，今不复见，仅得《江东集》抄本於邑人袁英家。嗣后得《甲乙集》刻本，合而读之，虽全集不获尽睹，窥豹者已得一斑矣。”盖出於后人所掇拾，非旧帙也。所载诗四卷，又有杂文一卷。诗与毛晋所刻《甲乙集》合，杂文则不知原在何集。其《湘南集》仅存自序一篇，列於卷中。
序谓《湘南》文失落於马上军前，仅分三卷，而举业祠祭亦与焉。今杂文既无长沙应用之作，亦无举业祠祭之文。惟诸启多作於湖南，或即《湘南集》中之遗欤。
《文苑英华》有隐《秋云似罗赋》一篇，盖即后集之律赋，此本失载。则所采亦尚遗漏矣。第七卷末一篇为《广陵妖乱志》。前十一篇疑即《淮海寓言》之文也。
第八卷有《两同书》十篇，《唐志》著录。其说以儒、道为一致，故曰“两同”。
似乎《谗书》之外，又有此书者。其异同则不可考矣。隐不得志於唐。迨唐之亡也，梁主以谏议大夫召之，拒不应。又力劝钱镠讨梁。事虽不成，君子韪之。其诗如《徐寇南逼感事献江南知己》一首、《即事中元甲子》一首、《中元甲子以辛丑驾幸蜀》四首，皆忠愤之气溢於言表，视同时李山甫、杜荀鹤辈有鸾枭之分。
虽残阙之馀，犹为艺林所宝重，殆有由矣。
△《白莲集》十卷（两江总督采进本）
唐释齐已撰。齐已，益阳人。自号衡岳沙门。宋人注杜甫《己上人茅斋》诗，谓齐己与杜甫同时，其谬不待辨。旧本题为梁人，亦殊舛讹。考齐己尝依高季兴为龙兴寺僧正。季兴虽尝受梁官，然齐己为僧正时，当龙德元年辛巳，在唐庄宗入洛之后矣。集中己称季兴为南平王，而陶岳《五代史补》载徐东野在湖南幕中赠齐己诗，称“我唐有僧号齐己”。安得谓为梁人耶？是集为其门人西文所编，首有天福三年孙光宪序。前九卷为近体，后一卷为古体。古体之后又有绝句四十二首，疑后人采辑附入也。唐代缁流能诗者众。其有集传於今者，惟皎然、贯休及齐己。皎然清而弱。贯休豪而粗。齐己七言律诗不出当时之习。及七言古诗以卢仝、马异之体缩为短章，诘屈聱牙，尤不足取。惟五言律诗居全集十分之六。
虽颇沿武功一派，而风格独遒。如《剑客》、《听琴》、《祝融峰》诸篇，犹有大历以还遗意。其绝句中《庚午年十五夜对月》诗曰：“海澄空碧正团圞，吟想玄宗此夜寒。玉兔有情应记得，西边不见旧长安。”惓惓故君，尤非他释子所及。
宜其与司空图相契矣。
△《禅月集》二十五卷、《补遗》一卷（内府藏本）
唐释贯休撰。贯休字德隐，姓姜氏，兰谿人。旧本题曰梁人。案贯休初以乾宁三年依荆帅成汭。后历游高季兴、钱镠间。晚乃入蜀依王建。至乾德癸未卒，年八十一。终身实未入梁，旧本误也。陶岳《五代史补》称贯休《西岳集》四十卷，吴融序之。然集末载其门人昙域后序，编次歌诗文赞为三十卷，则岳亦误记矣。此本为宋嘉熙四年兰谿兜率寺僧可灿所刊，毛晋得而重刊之。仅诗二十五卷，岂佚其文赞五卷耶？《补遗》一卷，亦晋所辑。然所收佚句如“朱门当大道，风雨立多时”一联，乃《赠乞食僧》诗。今在第十七卷之首，但“道”作“路”，“雨”作“雪”耳。晋不辨而重收之，殊为失检。《文献通考》别载《宝月集》一卷，亦云贯休作，今已不传。然昙域不云有此集，疑马端临或误。毛晋又云《西岳集》或作《南岳集》。考贯休生平未登太华，疑南岳之名为近之。西字或传写误也。又书籍刊版始於唐末，然皆传布古书，未有自刻专集者。昙域后序作於王衍乾德五年，称检寻稿草及闇记忆者约一千首，雕刻成部。则自刻专集自是集始，是亦可资考证也。
△《浣花集》十卷、《补遗》一卷（编修汪如藻家藏本）
唐韦庄撰。庄字端己，杜陵人。乾宁九年第进士。授校书郎，转补阙。后仕蜀王建，至吏部侍郎同平章事。《文献通考》载庄集五卷。此本十卷，乃毛晋汲古阁所刻。为庄弟蔼所编，前有蔼序。疑后人析五为十，故第十卷仅诗六首也。
末为《补遗》一卷，则毛晋所增。然如《癸丑年下第献新先辈》一首，既见於卷八，又入《补遗》，殊为失检。《全唐诗》所录较此本多《勉儿子即事》等篇共三十馀首。盖蔼序作於癸亥年六月，为唐昭宗之天复三年。庄方得杜甫草堂，故以名集。自是以后，篇什皆未载焉。故往往散见於诸书，后人递有增入耳。
△《广成集》十二卷（浙江汪汝瑮家藏本）
蜀杜光庭撰。光庭有《了证歌》，已著录。《宋史艺文志》载光庭《广成集》一百卷，又《壶中集》三卷。《通志艺文略》载《光庭集》三十卷。今此本十二卷，仅表及斋醮文二体。《十国春秋》所载《序毛仙翁略》文一篇，又《泸州刘真人碑记》、《青城县重修冲妙观碑记》、《云昇宫广云外尊师碑记》、《三学山功德碑文》诸目，皆不载集中。盖残阙之馀，已非完本也。考《通鉴》载蜀主以光庭为谏议大夫，而集有《谢除户部侍郎表》，史并不言其为此官。又《通鉴》载王宗绾取宝鸡、岐，保胜节度使李继岌降，复姓名为桑弘志。而集中《贺收复陇州表》称：“节度使桑简以手下兵士归降。”是弘志又名简，而史不之及。又有《贺太阳当亏不亏表》，称“今月一日丁未巳时，太阳合亏於轸十一度”。今以史志核之，蜀高祖永平元年正月丁亥朔、后主乾德三年六月乙卯朔、五年十月辛未朔，皆当日食，而独无丁未日。蜀用胡秀林永昌历，或其法与中国不同。是可以备参考。又其在唐末时为王建所作醮词，有称川主相公者，有称司徒者，有称蜀王者，有称太师者。考之於史，建以西川节度同平章事守司徒，封蜀王，一一皆合。而独失载其太师之号。又有称汉州尚书王宗夔、镇江侍中王宗黯者，二人皆王建养子。《十国春秋》具详其官，而独不纪其尝为汉州刺史、镇江军节度使。又有《越国夫人为都统宗侃还愿词》，称“俯迫孤城，遽淹旬月，俄开壁垒，大破凶狂，成扫荡之功，副圣明之奖”云云。而史记王宗侃为北路行军都统伐岐，青泥镇之战，侃兵大败，为蜀主所责，无功而还。与所言全不相合。
光庭骈偶之文，词颇赡丽，而多涉其教中荒诞之说，不能悉轨於正。独五季文字阙略，集中所存，足与正史互证者尚多。故具录之，以为稽考同异之助焉。
卷一百五十二 集部五
○别集类五△《骑省集》三十卷（两淮马裕家藏本）
宋徐铉撰。铉有《稽神录》，已著录。晁公武《读书志》、陈振孙《书录解题》并载铉集三十卷，与今本同。陈氏称其前二十卷仕南唐时作，后十卷皆归宋后作。今勘集中所载年月事迹，亦皆相符。盖犹旧本也。集为其婿吴淑所编。天禧中，都官员外郎胡克顺得其本於陈彭年，刊刻表进，始行於世。铉精於小学，所校许慎《说文》，至今为六书矩矱。而文章淹雅，亦冠一时。《读书志》称其文思敏速，凡有撰述，常不喜预作。有欲从其求文者，必戒临事即来请，往往执笔立就，未尝沉思。常曰：“文速则意思敏壮，缓则体势疏慢。”故其诗流易有馀，而深警不足。然如临汉《隐居诗话》所称《喜李少保卜邻诗》“井泉分地脉，砧杵共秋声”之句，亦未尝不具有思致。盖其才高而学博，故振笔而成，时出名隽也。当五季之末，古文未兴，故其文沿溯燕、许，不能嗣韩、柳之音。而就一时体格言之，则亦迥然孤秀。翟耆年《籀史》曰：“太平兴国中，李煜薨，诏侍臣撰神道碑。有欲中伤铉者，奏曰：‘吴王事莫若徐铉为详。’遂诏铉撰。铉请存故主之义，太宗许之。铉但推言历数有尽，天命有归而已。其警句曰：‘东邻构祸，南箕扇疑。投杼致慈亲之惑，乞火无邻妇之词。始劳因垒之师，终后涂山之会。’太宗览之，称叹不已”云云。后吕祖谦编《文鉴》，多不取俪偶之词，而特录此碑。盖亦赏其立言有体。以视杨维桢作《明鼓吹曲》，反颜而诋故主者，其心术相去远矣。然则铉之见重於世，又不徒以词章也。
△《河东集》十五卷、《附录》一卷（浙江鲍士恭家藏本）
宋柳开撰。开字仲涂，大名人。开宝六年进士。历典州郡，终於如京使。事迹具《宋史文苑传》。开少慕韩愈、柳宗元为文，因名肩愈，字绍先。既又改名、改字，自以为能开圣道之涂也。集中《东郊野夫》、《补亡先生》二传，自述甚详。集十五卷，其门人张景所编，附以景所撰行状一卷。蔡绦《铁围山丛谈》记其在陕右为刺史，喜生脍人肝，为郑文宝所按，赖徐铉救之得免。则其人实酷暴之流。石介集有《过魏东郊》诗为开而作，乃推重不遗馀力。绦说固多虚饰。
介亦名心过重，好为诡激，不合中庸。其说未知孰确。今第就其文而论，则宋朝变偶俪为古文，实自开始。惟体近艰涩，是其所短耳。盛如梓《恕斋丛谈》载开论文之语曰：“古文非在词涩言苦，令人难读。在於古其理，高其意。”王士祯《池北偶谈》讥开能言而不能行。非过论也。又尊崇扬雄太过，至比之圣人，持论殊谬。要其转移风气，於文格实为有功。谓之明而未融则可。王士祯以为初无好处，则已甚之词也。
△《咸平集》三十卷（两江总督采进本）
宋田锡撰。锡有《奏议》，已著录。考《奏议》乃明安磐所辑，其文已全载此集中。然《宋史艺文志》载锡《奏议》二卷。《文献通考》载锡《咸平集》五十卷。此本载奏议一卷，书三卷，赋五卷，论三卷，箴铭二卷，诗六卷，颂策笏记表状七卷，制诰考词三卷。以奏议与诗文集合为一编，仅三十卷，则亦后人重辑之本，非其旧也。锡常慕魏徵、李绛之为人，以献纳为己任。《国老谈苑》记太宗幸龙图阁阅书，指西北架一漆画箧，上亲自署钥者，谓学士陈尧叟曰：“此田锡之奏疏也。”怆然者久之。则当时已重其言。故其没也，范仲淹作墓志，司马光作神道碑，而苏轼序其《奏议》亦比之贾谊。为之操笔者皆天下伟人，则锡之生平可知也。诗文乃其馀事，然亦具有典型。其气体光明磊落如其为人，固终非淟涊者所得仿佛焉。
△《逍遥集》一卷（永乐大典本）
宋潘阆撰。阆，大名人。晁公武《读书志》谓其字曰逍遥。江少虞《事实类苑》则谓其自号逍遥子。少虞说或近是欤！太宗时召对，赐进士第。后坐事亡命，真宗捕得之。释其罪，以为滁州参军。阆在宋初，去五代馀风未远。其诗如《秋夕旅舍书怀》一篇、《喜腊雪》一篇，间有五代粗獷之习。而其他风格孤峭，亦尚有晚唐作者之遗。苏轼尝称其《夏日宿西禅》诗，又称其《题资福院石井》诗，不在石曼卿、苏子美下。刘攽《中山诗话》称其《岁暮自桐庐归钱塘》诗，不减刘长卿。《事实类苑》称其《苦吟》诗、《贫居》诗、《峡中闻猿》诗、《哭高舍人》诗、《寄张咏》诗诸佳句。刘克庄《后村诗话》称其《客舍》诗。
方回《瀛奎律髓》称其《渭上秋夕闲望》诗、《秋日题琅琊寺》诗、《落叶》诗。
《事实类苑》又记其在浙江时好事者画为《潘阆咏潮图》。郭若虚《图画见闻志》又记长安许道宁爱其《华山诗》，画为《潘阆倒骑驴图》。一时若王禹偁、柳开、寇准、宋白、林逋诸人皆与赠答。盖宋人绝重之也。《读书志》载《逍遥诗》三卷。《宋史艺文志》则作潘阆集一卷。原本久佚，未详孰是。今考《永乐大典》所载，裒而录之，编为一卷。而逸篇遗句载在他书者，亦并采辑，以补其阙。虽不能如晁氏著录之数，而较《宋志》所载，则约略得其八九矣。其《古意》一首，今刻唐诗者皆以为崔国辅作，而《永乐大典》则题阆名。疑以传疑，亦姑并录之，而注其讹异於本题之下焉。
△《寇忠愍公诗集》三卷（两淮盐政采进本）
宋寇准撰。准事迹具《宋史》本传。初，准知巴东县时，自择其诗百馀篇为《巴东集》。后河阳守范雍裒合所作二百馀篇，编为此集。考《石林诗话》有《过襄州留题驿亭》诗一首，《侍儿小名录拾遗》有《和蒨桃》诗一首，《合璧事类前集》有《春恨》一首、《春昼》一首，皆集中所无。盖《题驿亭》、《和蒨桃》二篇，语皆浅率。《春昼》、《春恨》二首格意颇卑。雍殆有所持择，特为删汰，非遗漏也。准以风节著於时，其诗乃含思凄婉，绰有晚唐之致。然骨韵特高，终非凡艳所可比，惟《湘山野录》尝称其《江南春》二首，及“野水无人渡，孤舟尽日横”二句，以为深入唐格，则殊不然。《江南春》体近填词，不止秦观之《小石调》。“野渡无人舟自横”本韦应物《西磵绝句》，准点窜一二字，改为一联，殆类生吞活剥，尤不为工。准诗自佳，此二句实非其佳处，未足据为定论也。
△《乖崖集》十二卷、《附录》一卷（衍圣公孔昭焕家藏本）
宋张咏撰。咏事迹具《宋史》本传。其集宋代有两本。一本十卷，见於赵希弁《读书附志》，所称钱易《墓志》、李畋《语录》附於后者是也。一本十二卷，见於陈振孙《书录解题》，所称郭森卿宰崇阳刻此集，旧本十卷，今增广并《语录》为十二卷者是也。此本前有森卿序，盖即振孙所见之本。序称於世刻中增诗八篇，别附以韩琦《神道碑》、王禹偁《送宰崇阳序》、李焘《祠堂记》、项安世《北峰亭记》。今检勘并合。惟所称删次年谱别为一卷者，则已不见。盖传写有所脱佚矣。咏两莅益州，为政恩威并用，吏民畏服。平日刚方尚气，有岩岩不可犯之节。其文乃疏通平易，不为崭绝之语。其诗亦列名西昆体中。（案西昆酬唱十七人，咏名在第十一。）其《声赋》一首，穷极幽渺，梁周翰至叹为“一百年不见此作”。则亦非无意於为文者。特其光明俊伟，发於自然，故真气流露，无雕章琢句之态耳。案韩琦《神道碑》，称咏与邑人傅霖友善，登第后与傅诗有“巢由莫相笑，心不为轻肥”之句。今集中乃作七言，琦盖节用其意，故与集本不合。又案陈辅之《诗话》，称“萧林之知溧阳时，张乖崖召食，见几案一绝句云：‘独恨太平无一事，江南闲杀老尚书。’萧改‘恨’作‘幸’字。且言公功高身重，奸人侧目，以此与公全身。乖崖曰：‘萧弟一字之师也。’”云云。今考集中《游赵氏西园》诗。末联云：“方信承平无一事，淮阳闲杀老尚书”。诗中既无“恨”字、“幸”字，亦不作“江南”字，且七律而非绝句。则辅之所记，乃传闻讹异之词。又《青箱杂记》载咏《赠官妓小英歌》，今不见集中。其诗词意凡劣，决非咏之所为。殆亦吴处厚误采鄙谈，不足据也。
△《小畜集》三十卷（鸿胪寺少卿曹学闵家藏本）、《小畜外集》七卷（兵部侍郎纪昀家藏本）
宋王禹偁撰。禹偁字元之，钜野人。太平兴国八年进士。官至翰林学士、知制诰。屡以事谪守郡，终於知蕲州。事迹具《宋史》本传。禹偁尝自次其文，以易筮之，得乾之小畜，因以名集。晁公武《读书志》、陈振孙《书录解题》皆作三十卷，与今本同。惟《宋志》作二十卷。然《宋志》荒谬最甚，不足据也。宋承五代之后，文体纤俪，禹偁始为古雅简淡之作。其奏疏尤极剀切。《宋史》采入本传者，议论皆英伟可观。在词垣时所为应制骈偶之文，亦多宏丽典赡，不愧一时作手。集凡赋二卷、诗十一卷、文十七卷。绍兴丁卯历阳沈虞卿尝刻之黄州。
明代未有刊本。世多钞传其诗，而全集罕覯。故王士祯《池北偶谈》称仅见书贾以一本持售，后不可复得为憾。近时平阳赵氏始得宋本刊行。而陈振孙《书录解题》所载《外集》三百四十首，其曾孙汾所裒辑者，则久佚不传。此残本为河间纪氏阅微草堂所藏。仅存第七卷至第十三卷，而又七卷前阙数页，十三卷末《集贤钱侍郎知大名府序》惟有篇首二行，计亦当阙一两页。原帙签题，即曰《小畜外集残本》上下二册，知所传止此矣。其中《次韵和朗公见赠》诗及题下自注，“朗”字皆阙笔，知犹从宋本影抄也。凡诗四十四篇、杂文八篇、论议五篇、传三篇、箴赞颂九篇、代拟二十篇、序十二篇，共一百一篇。较原帙仅三之一。然北宋遗集，流传渐少。我皇上稽古右文，凡零篇断简，散见《永乐大典》中者，苟可编排，咸命儒臣辑录成帙，以示表章。此集原书七卷，岿然得存，是亦可宝之秘笈，不容以残阙废矣。
△《南阳集》六卷（永乐大典本）
宋赵湘撰。湘字叔灵，其先自京兆徙家於越。至湘始家於衢，遂为西安人。
登淳化三年孙何榜进士。即资政殿大学士赵抃之祖也。《宋史》抃传不著世系，故湘始末亦不具。惟苏轼为抃作碑，称湘官为庐州庐江尉。其后追赠司徒，则以抃贵推恩者也。湘著作散佚，仅《宋文鉴》载其《春夕偶作》诗一首，《剡录》载其《剡中齐唐郎中所居》诗一首，《方舆胜览》载其《方广寺石桥》诗一首，《瀛奎律髓》载其《赠水墨峦上人》、《赠张处士》诗二首，《文翰类选》载其《秋夜集李式西斋》诗一首，《云门集》载其《别耶溪诸叔》诗一首，《烂柯山志》载其《游烂柯山》诗一首。馀悉不传。并《南阳集》之名，知者亦罕。惟《永乐大典》所载诗文颇夥，裒之尚可成帙。北宋遗集，传者日稀，是亦难覯之秘本矣。案元方回作《罗寿可诗序》，称宋刬五代旧习，诗有白体、昆体、晚唐体。其晚唐一体，九僧最迫真。寇莱公、林和靖、魏仲先父子、潘逍遥、赵清献之祖凡数家，深涵茂育，气势极盛。又回所选《瀛奎律髓》评湘《赠张处士诗》曰：“清献家审言如此，宜乎乃孙之诗如其人之清，有自来哉”云云。其推挹湘者甚至。然回录湘二诗，皆取其体近江西者，殊不尽湘所长。今以《永乐大典》所载观之，大抵运意清新，而风骨不失苍秀。虽源出姚合，实与彫镂琐碎、务趋僻涩者迥殊。其古文亦扫除排偶，有李翱、皇甫湜、孙樵之遗，非五季诸家所可及。沈埋晦蚀几数百年，今逢圣代右文，复得掇拾散亡，表见於世。岂非其精神足以不朽，故光气终莫可掩欤！其中《扬子三辨》一篇，推重扬雄，颇为过当。
然孙复、司马光亦同此失。盖北宋儒者所见如斯，不能独为湘责，知其所短则可矣。据方回称清献漕益路时，宋景文序《叔灵集》，欧阳公跋亦称之。是原集实抃所编。今其目次已不可考，谨分类排订，釐为六卷。
△《武夷新集》二十卷（江苏巡抚采进本）
宋杨亿撰。亿有《历代铨政要略》，已著录。《宋史》亿本传载，所著有《括苍》、《武夷》、《颍阴》、《韩城》、《退居》、《汝阳》、《蓬山》、《冠鼇》诸集，及《内外制》、《刀笔》。《艺文志》所著录者，惟《蓬山集》五十四卷、《武夷新编集》二十卷、《颍阴集》二十卷、《刀笔集》二十卷、《别集》十二卷、《汝阳杂编》二十卷、《銮坡遗札》二十卷。较本传所载，已不相符。陈氏《书录解题》谓亿所著共一百九十四卷。《馆阁书目》犹有一百四十六卷。今俱亡佚，所存者独《武夷新集》及《别集》而已。《武夷新集》者，亿景德丙午入翰林，明年辑其十年以来诗笔而自序之。《别集》者，避谗归阳翟时作也。此本但有《武夷新集》，则《别集》又亡矣。别本或题曰《杨大年全集》，误也。凡诗五卷、杂文十五卷。大致宗法李商隐，而时际昇平，舂容典赡，无唐末五代衰飒之气。田况《儒林公议》称，亿在两禁，变文章之体，刘筠、钱惟演辈皆从而斅之，时号“杨刘”。三人以诗更相属和，极一时之丽。惟石介不以为然，至作怪说以讥之，见所著《徂徕集》中。近时吴之振作《宋诗钞》，遂置亿集不录，未免随声附和。观苏轼深以介说为谬，至形之於奏牍，知文章之不可以一格限矣。
△《和靖诗集》四卷（安徽巡抚采进本）
宋林逋撰。逋事迹具《宋史隐逸传》。其诗澄澹高逸，如其为人。史称其就稿辄弃去，好事者往往窃记之。今所传尚三百馀篇。兹集篇数与本传相合，盖当时所收止此。其他逸句，往往散见於说部及真迹中。刘克庄《后村诗话》谓逋一生苦吟，自摘出五言十三联。今惟五联见集中。如“隐非唐甲子，病有晋春秋”、“水天云黑白，霜野树青红”、“风回时带溜，烟远忽藏村”及郭索钩辀之联，皆不在焉。七言十七联，集逸其三。使非有《摘句图》旁证，则皆成逸诗矣。今《摘句图》亦不传，则其失於编辑者固不少也。是集前有皇祐五年梅尧臣序，康熙中长洲吴调元校刊之。后附《省心录》一卷，实李邦献所作，误以为逋。今为考辨釐正，别著录子部中，而此集则削之不载焉。
</div>
    <div class="pagination">
<a href="四库全书总目提要_page187.html">上一页</a><span>...</span><a href="四库全书总目提要_page183.html">183</a><a href="四库全书总目提要_page184.html">184</a><a href="四库全书总目提要_page185.html">185</a><a href="四库全书总目提要_page186.html">186</a><a href="四库全书总目提要_page187.html">187</a><span class="current-page">188</span><a href="四库全书总目提要_page189.html">189</a><a href="四库全书总目提要_page190.html">190</a><a href="四库全书总目提要_page191.html">191</a><a href="四库全书总目提要_page192.html">192</a><a href="四库全书总目提要_page193.html">193</a><span>...</span><a href="四库全书总目提要_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
