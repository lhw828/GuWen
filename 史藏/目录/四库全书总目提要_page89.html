<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 89 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 89 页/共 273 页</h1>
    <div class="content">《明史》本传称琼出治漕河三年，胪其事为志。继任者案稽之，不爽毫发。由是以敏练称，盖其书之切於实用如此。惜原本八卷，此本止存三卷，非完帙矣。
△《问水集》五卷（浙江郑大节家藏本）
明刘天和撰。天和有《仲志》，已著录。嘉靖初，黄河南徙，天和以右副都御史总理河道。乃疏汴河，自朱仙镇至沛县飞云桥。又疏山东七十二泉，自凫、尼诸山达南旺河。役夫二万，不三月讫工，诏加工部侍郎。此书盖据其案视所至形势利害，及处置事宜，详述之以示后人。一卷末有《治河本末》一篇，为工部都水郎中郾城杨旦所作，以纪天和之绩。后四卷则皆其前后奏议之文也。
△《通惠河志》二卷、《附录》一卷（两淮马裕家藏本）
明吴仲撰。仲字亚甫，武进人。正德丁丑进士，官至处州府知府。通惠河即元郭守敬所开通州运河，明初湮废，粮皆由陆以运，费重民劳。仲以御史巡按直隶，疏请重浚。不数月工成，遂至今为永利。其事详见《明史》。后仲外调处州时，恐久而其法浸弛，故於舟中撰此书奏进，得旨刊行。上卷载闸坝建置开浚事宜，而冠以源委图说，中卷及附录皆诸司奏疏，下卷皆碑记诗章也。
△《三吴水利论》一卷（户部尚书王际华家藏本）
明伍馀福撰。馀福有《陕西志》，已著录，是书凡分八篇。一论五堰，二论九阳江，三论夹苎干，四论荆溪，五论百渎，六论七十三溇，七论长桥百洞，八论震泽。皆吴中水利要害，大旨本宋单锷所论，而推广之。
△《新河初议》一卷（浙江范懋柱家天一阁藏本）
不著编辑者名氏。明正德间，河决徐沛，运道淤塞，特起盛应期往治之。应期建议，於昭阳湖东北进江家口，南出留城口，开浚百四十馀里。较疏旧河力省而利永，计需夫六万五千人，银二十万两，克期六月告成。时胡世宁行取进京，道经沛县，亲睹情形，因上疏与应期议合。兴役垂成，为言者所沮而罢。应期坐夺职。史称后三十年，朱衡循新河故迹成之，运道终蒙其利。则是举不为无见，而言者为媢嫉之口可知矣。此编载世宁及应期原《议开河疏》，并世宁《请与应期同罪疏》，以见一事之始末。以其事未竟功，故但曰《新河初议》也。应期字新徵，吴江人。弘治癸丑进士，官至右副都御史，事迹具《明史》本传。世宁有《奏议》，已著录。
△《浙西水利书》二卷（浙江巡抚采进本）
不著编辑者名氏。录前代治水文字，凡奏记、书状、疏论、或问之类并列焉。
计宋文十九首，元文十五首，明文十二首，而宋以前不采。疑为未成之书。其明文载至弘治间止，则当为正德时所撰集也。
△《胶莱新河议》一卷（浙江范懋柱家天一阁藏本）
明王献撰。献字惟从，号南沣，又自号木石子，咸宁人。嘉靖癸未进士，官山东巡察海运副使。初，元时海运，经由登莱，避槐子口大石之险，故放洋於三沙黑水。历成山正东，逾登州东北，又西北抵莱州海仓。然后出直沽，以达天津。
后於槐子口西之马壕，别开河道，由麻湾抵海仓，以达直沽。凿之遇石而止。献於元人所凿之西，烧石开道十四里，麻湾以通。於是江淮之舟，可至胶、莱。馀三十里，功未竟，献适迁去。有挠之者（案《明史孙应鼇传》，称为山东布政使时有创开胶莱河议者，应鼇力言不可，则挠之者指应鼇也），功遂不成。献因叙其案牍为一编，以贻后来，此书上卷是也。其下卷则献没之后，胶、莱人思其功，祀之名宦。工科给事中李用敬又理其说，奏请续蒇其事。其后人又汇刻之，附献书以行云。
△《吴中水利通志》十七卷（浙江巡抚采进本）
不著撰人名氏。前七卷分序苏、松、常、镇并杭、嘉、湖诸府之水，而各以历代修浚之迹附载於后。次为《考议》二卷，次为《公移》三卷，次为《奏疏》三卷，次为《纪述》二卷。其叙事皆至嘉靖二年止，每卷之末，题嘉靖甲申锡山安国活字铜版印行。安国尝翻刻留元刚所编《颜真卿集》及《年谱》，盖亦好事之家也。
△《河治通考》十卷（浙江汪启淑家藏本）
明吴山撰。山，高安人。嘉靖乙未进士，官至礼部尚书，谥文端。是书大旨谓河虽经数省，而自龙门下趋，则梁地当其冲，故河患为甚。前有自序云：“近日所刻《治河总考》，疏漏混复，乃重加校辑，汇分序次。”一卷曰《河源考》，二卷曰《河决考》，三卷至九卷曰《议河治河考》，末卷曰《理河职官考》。上溯夏周，下迄明代，总为十卷。前有崇祯戊寅其曾孙士颜序略，盖重刊时所作也。
△《吴江水利考》五卷（江苏巡抚采进本）
明沈启撰。启字子由，号江村，吴江人。嘉靖戊戌进士，官至湖广按察司副使。是书大旨以吴江为太湖之委，三江之首。凡苏、松、常、镇、杭、嘉、湖七郡之水，其潴於湖，流於江，而归於海者，皆总汇於此。故述其源委之要，蓄泄之方，辑为一编。前二卷曰《水图考》、《水道考》、《水源考》、《水官考》、《水则考》、《水年考》、《堤水岸式》、《水蚀考》、《水治考》、《水栅考》，后三卷皆《水议考》，乃启晚岁家居所辑。至国朝雍正中，其八世孙守义复为校正刊行。《江南通志》称其於水道最为详核。今观其书，於治水条规，颇为明备。
於支派曲折，尚不能一一缕载也。
△《全吴水略》七卷（浙江范懋柱家天一阁藏本）
明吴韶撰。韶，华亭人，自号秦阜山人。是书成於嘉靖戊戌。首载苏、松七府为《总图》，次作《捍海塘纪》，次列太湖、三江及诸水源委。凡疏导修筑之事，以及历代官司职掌、公移事实，悉采录之。
△《两河管见》三卷（浙江范懋柱家天一阁藏本）
明潘季驯撰。季驯有《司空奏疏》，已著录。此书乃其巡抚广东时，值两河水决，再以右都御史督理河道之所建白也。首卷为图说，冠以敕谕，二卷治河节解，三卷为修守事宜。其大旨与所撰《河防一览》相同云。
△《治水或问》四卷（江苏巡抚采进本）
明庞尚鸿撰。尚鸿字少襄，南海人。副都御史尚鹏之弟。以贡入国学，上书政府。复献飞车、飞舟诸疏，得旨下部。授盐城训导，擢英山知县。时河决为祖陵患，尚鸿撰进《治河三策》。值巡抚与河臣议不合，移怒尚鸿，谪西安县教谕，终昆山县丞。盖亦好事而兼好议论者也。是编乃其在盐城时讲求治河方略，设为或问，类次成书。其力辟毁高堰之议，大抵与潘季驯相合。末附《开涧河疏草》一首，则专论泗州祖陵利害云。
△《新浚海盐内河图说》一卷（浙江巡抚采进本）
不著撰人名氏。前有序略云：“海盐地势卑下，与海沙平。每潮水涨，高出平地丈馀。恃以障蔽者，仅石塘，石塘之内有裹土塘，然犹不能御潮。必有内河以纳过塘之水，而后泄其横流之势。”万历五年海溢，盐邑受害特甚，是年遂开内河。此编即详记是役。其说撮举大要，而图则甚详。盖海盐知县所刊，称於时巡抚浙江佥都御史为徐拭。拭字世寅，常熟人。嘉靖丁未进士，以劾赵文华坐谪者，即其人。后官至南京工部尚书，《题名碑录》作栻，《明史》本传亦作栻。
此本作拭，刊版误也。
△《新河成疏》（无卷数，浙江范懋柱家天一阁藏本）
明工部都水郎中游季勋、沈子木、朱应时、涂渊，主事陈楠、张纯、唐炼同编。初，嘉靖四十四年七月，黄河决浸沛县诸处，工部尚书朱衡与都御史潘季驯等相度地势，议於南阳至留城一带，别开新河。自留城至白洋浅一带，则挑复旧河。於时朝议不一，然迄从衡议。是编皆其前后案牍，凡图五，奏疏十有一。其称古之治河，惟避其害；今之治河，则又欲藉以通漕事。与贾让等异，所言极为明晰。又称居民之情在新河者，则称新河可开；在旧河者，则称旧河可复。皆为市廛之私，非为国家运道之计。亦究悉物情之言也。
△《东吴水利考》十卷（浙江巡抚采进本）
明王圻撰。圻字元翰，上海人。嘉靖乙丑进士，官至陕西布政司参议。《明史文苑传》附见《陆深传》中。其书首列《东吴七郡水利总图》，而书中所载止六郡，於杭郡未之及也。六郡中尤详於苏、松、常、镇四郡，嘉、湖则稍略焉。
前九卷为《图考》，图各系以说。后一卷为《历代名臣奏议》，所采亦复寥寥。
圻以吴人而考吴地水利，应无谬误。然谓钱塘江出宁波之赭山，不知宁波别有赭山，乃混而为一。又引《水经》东至馀姚县东入于海，不知姚江源出大菁山，迳宁波入海，并不与浙江通。圻不加辨正，均未免於疏舛。
△《黄河图议》一卷（浙江范懋柱家天一阁藏本）
明郑若曾撰。若曾有《郑开阳杂著》，已著录。是书所列，上起河源，下迄东海，凡为五图。而以历代防浚得失，附论於后。明代自嘉峪关外，即以为绝域，无由西越昆仑。故所绘河源，仍沿《元史》之误。至始终力主王献开胶莱河以通海运之说，亦未必可以施行。黄河湍悍，变态百出，月异而岁不同，区区一卷之图，固未可执为定论也。
△《治河管见》四卷（两淮马裕家藏本）
明潘凤梧撰。凤梧，桐乡人，贵州籍。隆庆庚午举人。是编末有茅一桂跋，称为《安边济运本书》。盖凤梧别有《边事》一书，合此书而总名之，此则仅存其治河书也。其书多作歌括，立名诡激，而词意实浅近。后载聘启之类，尤为芜杂。
△《潞水客谈》一卷（两淮盐政采进本）
明徐贞明撰。贞明字孺东，一曰伯继，贵溪人。隆庆辛未进士，官至尚宝司少卿。其官工科给事中时，上疏言畿甸水利，大旨开西北之沟洫，以省东南之漕运。廷议不行。会以他事外谪太平府知事，不能再疏理前说，乃於通州旅次作此书，设为宾主问答之辞，以尽疏中之义。前有万历丙子张元忭序，又有俞均重刊序，及王祖嫡题词，末有李世远、王一鹗二书，李桢、米鸿谟二跋，皆盛推之。
然其后贞明复官还朝，再申前请，廷议用其策，即命贞明领之。迄不能成功而罢。
又《明史汪应蛟传》载，应蛟巡抚保定时，奏兴畿辅水利，工部尚书杨一魁赞成其事。神宗报许，后亦卒不能行。盖持是议者，皆妄冀水利一兴，即北方之粟足供仓储，可以省南方之漕运。而不知古今异势，南北异宜。书生纸上之言，固未可概见诸实事也。
△《西渎大河志》五卷（两淮马裕家藏本）
明张光孝撰。光孝字维训，号左华，自署关中人，不知为何郡县也。是编志大河源委与决塞修浚之宜，傍及祀典、杂事、艺文，犹属志书之体。乃复摭入天河星象，龙马卦画，绘图列说，附会支离。是与水官何涉乎？△《千金堤志》八卷（浙江范懋柱家天一阁藏本）
明谢廷谅、周孔教、姜宏范同撰。廷谅字友可，金谿人。万历乙未进士，官至顺庆府知府，事迹附见《明史谢廷瓒传》。孔教有《中丞疏稿》，已著录。
宏范，临川人，仕履未详。千金堤在抚州府城东，当汝水之冲，即唐之千金陂，屡有兴废。万历五年，知府古之贤率属重修，廷谅等因述此志，以纪其事。凡《形胜》、《沿革》、《经画》、《人物》各一卷，《艺文》四卷，皆一时颂美之词也。
△《古今疏治黄河全书》四卷（两淮马裕家藏本）
明黄克缵撰。克缵字绍夫，晋江人。万历庚辰进士，官至工部尚书，事迹具《明史》本传。是编乃其巡抚山东时所作，分《黄河考略》、《治河左袒》、《三吴水利》诸目。所载上起祖乙之圯耿，下终万历三十二年苏庄之决，末系以论，陈当时便宜。其大旨主於顺河之性以疏之，而历陈明代河决，未疏先塞之害。
其引汉武《瓠子歌》，谓汉时河已通淮泗。又引宋张洎疏，以为《禹贡》九河之外，原引一支南行入淮泗，则未免出於附会也。
△《河漕通考》二卷（浙江巡抚采进本）
明黄承元撰。承元，秀水人。万历丙戌进士，官至副都御史巡抚福建。上卷论河防，下卷论漕运，皆上溯历代，下迄万历中年。文颇简洁，而伤於太略。
△《海塘录》八卷（江西巡抚采进本）
明仇俊卿撰。俊卿，海盐人。官国子监博士。万历十五年，海盐塘溃重修，俊卿因录其图式案牍为此书。《浙江通志》已采录其大略。其所纪述，距今一百馀载，亦今昔异宜矣。
△《河渠志》一卷（江苏巡抚采进本）
明吴道南撰。道南字会甫，崇仁人。万历己丑进士，官至文渊阁大学士，谥文恪。事迹具《明史》本传。万历甲午，陈于廷建议修国史，令翰林诸臣分门受事。道南领修《河渠志》，此即其原稿也。凡三篇，曰《运河》，曰《黄河》，曰《通惠河》，其馀皆未之及。按《明史艺文志》作二卷，则是本己非全帙矣。
前有总序，谓冠以图策，载其领要。今此书无图，盖传写者失之。考《元史》以前诸志，皆无图绘，此例盖道南所首创也。
△《泉河史》十五卷（安徽巡抚采进本）
明胡瓒撰。瓒有《禹贡备遗增注》，已著录。是编《图纪》一卷，《职制》一卷，《泉源》一卷，《河渠》一卷，《职官表》二卷，《泉河派表》一卷，《疆域》、《山川》、《夫役》、《漕艘》、《宫室》、《人物》、《秩祀》、《叙传》各一卷。乃瓒分司南旺时，据《河志》、《闸河考》、《泉河志》诸书删辑而作。於河湖闸坝堤防潴泄之道，载之颇悉，特体例冗杂，尚有待於后人之润色耳。末附《泉河大事记》一卷，用编年体以总括全书，大略亦近复赘。又《泉源志》后有天启二年主事薛玉衡新开泉名二十七处，则后人所续入也。
△《皇都水利》一卷（江苏巡抚采进本）
明袁黄撰。黄号了凡，嘉善人。万历丙辰进士，官兵部主事。是编历考北直隶河渠，意在兴修水利。末载畿内田制、开田赏功、沿海开田诸论，大旨颇与徐贞明《潞水客谈》相近。黄尝任宝坻令，县赋繁重，具疏乞减，故於畿辅利弊尤所究心。卷首题“前进士袁黄，”撰旁注云“了凡杂著”，亦疑非完帙也。
△《南河志》十四卷（两淮马裕家藏本）
明朱国盛撰。国盛字敬韬，华亭人。万历庚戌进士，官至工部尚书，兼理侍郎事。天启五年，国盛以工部郎中管理南河，创为此志。自《敕谕》至《公移》凡三十三门，於黄、淮诸水疏治事宜，颇为详析。前有自作序例一首，又有李思诚、徐标二序，后有彭期生跋。思诚，扬州人。标与期生皆继国盛董斯役者也。
△《常熟水论》一卷（编修程晋芳家藏本）
明薛尚质撰。尚质，常熟人。以白茅、许浦、福山三浦为常熟宣泄所赖，故作此以明其利害。前有自序，言考当代名臣奏议，及唐宋诸贤成说，可以行於今者，凡若干条。为之赞论，以备於左。复著《水利论》一篇，《杂论》十条，以厕於末。此本为曹溶《学海类编》所载，仅有《水利论》及《杂论》，而无所谓名臣奏议及唐宋成说者，盖删其前半，非完书矣。
△《黄运两河考议》六卷（浙江汪启淑家藏本）
不著撰人名氏。首《总论》一篇，次以历代治河之事编年纪载，始唐尧，迄明熹宗。其大旨欲复九河故道，引全河北趋以归海。所谓纸上空谈，不达时变，与欲复井田封建同一迂谬耳。
△《河纪》二卷（山东巡抚采进本）
国朝孙承泽撰。承泽有《尚书集解》，已著录。是书纪黄河迁徙始末，兼及畿辅水利。大旨为筹画漕运而作也。
△《具区志》十六卷（两淮马裕家藏本）
国朝翁澍撰。澍字季霖，吴县人。是书以明蔡羽《太湖志》、王鏊《震泽编》为本，参酌增损，续成此书。於濒湖港渎，区画独详。
△《北河续记》八卷（浙江汪启淑家藏本）
国朝阎廷谟撰。廷谟，孟津人。顺治丙戌进士，以工部主事督理河工。是编因谢在杭旧志而修之，又附录古迹、艺文於其后。廷谟自序，谓“删其不宜於今而增其正行於今者”，故所纪形势颇详。然正行於今者增之是也，其不宜於今者亦当存以备考证，乃协志乘之体。一概刊除，非通论也。
△《河防刍议》六卷（直隶总督采进本）
国朝崔维雅撰。维雅，新安人。顺治丙戌举人，初任仪封县知县，升淮安府同知，调开封府南河同知。即以防河功，授宁波府知府。因总河王光裕请，再迁管河道佥事，官至布政使。其成是书，则为江苏按察使司时也。其治河有七法。
曰引河，曰遥堤，曰月堤，曰缕堤，曰格堤，曰护埽，曰截坝。前明潘季驯《河防一览》，详於堤坝之说，而不言引河。维雅独申引河之说，盖当河流悍激之地，不得不浚此以杀其势耳。其书前为总图，后为分图。总图所以审其形势，而分图所以定其工程。图各有说，所以明其致治之原。维雅身历河工二十馀年，著为此书，其意见与靳辅颇不相合。康熙二十一年河决萧家渡，维雅因上疏条奏河务，斥辅所筑减水坝为不可用，请变前法而更张之。上特遣大臣履勘，复召辅与维雅廷辨。辅指列情形，具陈维雅剿袭之谬。维雅无以对，卒从辅议，而河患以息。
是其说亦多出於一偏之见，不可据为定论也。
△《新刘河志》一卷、《娄江志》二卷（两江总督采进本）
国朝顾士琏撰。士琏字殷重，太仓州人。先是，顺治十二年，娄江塞，水无所归。太仓知州白登明，开凿朱泾旧迹而水以安。州人名之曰新刘河，以娄江旧名刘河也。士琏实佐是役，故辑其始末，为志一卷。康熙辛亥，再浚刘河之淤，仍以士琏任其事。工既竣，乃复辑《娄江志》二卷。上卷叙新续，下卷考旧迹，而以郏亶、郏侨诸人治水之书附焉。《新刘河志》其稿本出登明，士琏重辑之，《娄江志》则士琏所自辑。以其循登明之法而成功，故亦题曰“登明定”，示不忘所自也。前有王瑞国、郁禾序，皆称为《吴中开江书》，盖当时二书合刊，总题此名耳。
△《山东全河备考》四卷（江苏周厚堉家藏本）
国朝叶方恒撰，方恒字学亭，昆山人。顺治戊戌进士，官至山东济宁道。是编即其督理山东河道时所辑，专言漕河之在山东者。首《图志》，次《河渠》，次《职制》，次《人文》。大致采掇明王恕《漕河通志》、王琼《漕河图志》、车玺《漕河总考》诸书，而稍参以近时之形势。
△《明代河渠考》（无卷数，浙江巡抚采进本）
国朝万斯同撰。斯同有《庙制图考》，已著录。是书采取有明列朝实录，凡事之涉於河渠者，悉案年编次。天启四年以后，则杂取邸抄野史以足成之。视史志所载稍详，然颇伤冗杂。考斯同尝预修《明史》，此本疑即其摘录旧闻，备修志之用者，后人取其残稿录存之也。又两江总督所采进，亦有此书，题曰《明实录河渠考》。所载止於万历四十八年，知当时随笔抄录，本未成书。后来传写其稿者，各据所见之本，故多寡互异，并书名亦小不同矣。
△《今水经》一卷（浙江巡抚采进本）
国朝黄宗羲撰。宗羲有《易学象数论》，已著录。是书前列诸水之名，共为一表，皆以入海者为主，而来会者以次附之，如汴入河、须郑入汴、京入郑、索入京之类。自下流记其委也，后各自为说，分南北二条，皆以发源者为主，而所受之水以次附之。如卫河出辉县苏门山，迳卫辉府北，东流淇水来注之，又过濬县内黄界，漳水入焉之类，自上流记其源也。其所说诸水，用今道不用故道，用今地名不用古地名，创例本皆有法。而表不用旁行斜上之体，但直下书之，某入海，某入某，某又入某，颇不便检寻。又渭入河，漳、清、汧、泾、沮入渭，洛入河，瀍、涧、伊入洛之类，皆分条。淇、漳、汶、滹、桑入卫，清入淇，沙、易入滹，温、义入易，洋入桑之类，又合条，则排纂未善也。其书作於明末，西嘉峪，东山海，北喜峰，古北居庸，皆不能逾越一步。宗羲生於馀姚，又未亲历北方，故河源尚剽《元史》之说，而滦河之类亦沿《明一统志》之旧。松花、黑龙、鸭绿、混同诸江，尤传闻仿佛，不尽可据。我朝幅员广博，古所称绝域，皆入版图，得以验传闻之真妄。《钦定西域图志》、《河源纪略》诸书，勘验精详，昭示万代。儒生一隅之见，付之覆瓿可矣。
△《明江南治水记》一卷（编修程晋芳家藏本）
国朝陈士鑛撰。士鑛号宿峰，秀水人。康熙初以贡生阁试，授主事。是书大旨主於广浚分支，共受三江之水；多为尾闾，以杀震泽之怒。故所录惟以夏原吉议三条为主，而况锺、李克嗣、吕光、海瑞、许应逵五事附焉，非尽录明一代治水之政也。
△《湘湖水利志》三卷（浙江巡抚采进本）
国朝毛奇龄撰。奇龄有《仲氏易》，已著录。萧山湘湖为一邑水利所资，宋熙宁间县民殷庆倡议建塘而未行。至杨时为县令，始举其役。而明尚书魏骥修筑之后，为豪民所佔，御史何舜宾又以死争复之。舜宾之婿佥事富玹因作《萧山水利志》，岁久残阙。奇龄因其旧本，补辑是编。前二卷详述湘湖沿革条约，第三卷则附录诸湖，而终以湘湖历代禁罚旧例。其大旨以杜侵佔为本。
△《东南水利》八卷（浙江巡抚采进本）
国朝沈恺曾撰。恺曾，归安人，康熙壬戌进士，官至山东道监察御史。是书前四卷录康熙以来太湖、刘河、白茆、孟河诸处兴修开浚奏议公牍，第五卷录折解、缓征、议赈、兵粮、关税诸奏议。其目录内自注有曰：“是卷内有无关水利，因当事大臣仰体主恩，曲为生民请命，俾安乐利，故载入。”盖因水利而附录者也。第六卷、七卷皆前代水利沿革，於郡城修筑之外，亦附录赋额、田税、均粮、盐口诸事，盖亦留心於民事者。然志乘皆已具载，此为赘出矣。
△《治水要议》一卷（编修程晋芳家藏本）
国朝孙宗彝撰。宗彝有《易宗集注》，已著录。此书载曹溶《学海类编》中。
其议治河之法，以筑归仁堤、疏周家桥为主。盖亦执一偏之见，未可坐论起行也。
△《太湖备考》十六卷（浙江巡抚采进本）
国朝金友理撰。友理字玉相，吴县人。是书卷首为巡幸图说。卷一总志太湖。
卷二为沿湖水口、滨湖山。卷三为水治、水议。卷四为兵防、湖防、论说、记兵、职官。卷五为湖中山泉、港渎、都图、田赋。卷六为坊表、祠庙、寺观、古迹、风俗、物产。卷七为选举、乡饮。卷八为人物。卷九为列女。卷十、十一为诗。
卷十二、十三为文。卷十四为书目、灾异。卷十五为补遗。卷十六为杂记。大旨为明人《太湖志》、《震泽编》皆详於湖中而略於湖外，以所重在名胜，而水利、兵防不及悉，故以此书补所阙云。
</div>
    <div class="pagination">
<a href="四库全书总目提要_page88.html">上一页</a><span>...</span><a href="四库全书总目提要_page84.html">84</a><a href="四库全书总目提要_page85.html">85</a><a href="四库全书总目提要_page86.html">86</a><a href="四库全书总目提要_page87.html">87</a><a href="四库全书总目提要_page88.html">88</a><span class="current-page">89</span><a href="四库全书总目提要_page90.html">90</a><a href="四库全书总目提要_page91.html">91</a><a href="四库全书总目提要_page92.html">92</a><a href="四库全书总目提要_page93.html">93</a><a href="四库全书总目提要_page94.html">94</a><span>...</span><a href="四库全书总目提要_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
