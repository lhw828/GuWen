<!DOCTYPE html>
<html>
 <head>
  <meta charset="utf-8"/>
  <title>
   四库全书总目提要 - 第 186 页/共 273 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库全书总目提要 - 第 186 页/共 273 页
  </h1>
  <div class="content">
   △《杜诗详注》二十五卷、《附编》二卷（内府藏本）
国朝仇兆鼇撰。兆鼇字沧柱，鄞县人。康熙乙丑进士。官至吏部侍郎。是书乃康熙三十二年兆鼇为编修时所奏进。凡诗注二十三卷，杂文注二卷。后以《逸杜》、《咏杜》、《补杜》、《论杜》为《附编》上下二卷。其总目自二十八卷以下尚有《仿杜》、《集杜》诸卷，皆有录无书，疑欲续为而未成也。每诗各分段落，先诠释文义於前，而徵引典故列於诗末。其中摭拾类书，小有舛误者。如注“忘机对芳草”句，引《高士传》“叶幹忘机”。今《高士传》无此文。即《太平御览》所载嵇康《高士传》几盈二卷，亦无此文。又注“宵旰忧虞轸”句，不知二字本徐陵文，乃引《左传》注“旰食”，引《仪礼》注“宵衣”。考之郑注，宵乃同绡，非宵旦之宵也。至《吟杜》卷中载徐增一诗，本出其《说唐诗》中。所谓“佛让王维作，才怜李白狂”者，盖以维诗杂禅趣，白诗多逸气，以互形甫之谨严。兆鼇乃改上句为“赋似相如逸”，乖其本旨。如此之类，往往有之，皆不可据为典要。然援据繁富，而无千家诸注伪撰故实之陋习。核其大局，可资考证者为多，亦未可竟废也。
△《王右丞集笺注》二十八卷、《附录》二卷（江苏巡抚采进本）
唐王维撰，国朝赵殿成注。殿成字松谷，仁和人。王维集旧有顾起经分类注本，但注诗而不及文，诗注亦间有舛漏。殿成是本，初定稿於雍正戊申，成书於乾隆丙辰。钩稽考订，定为古体诗六卷、近体诗八卷。皆以元刘辰翁评本所载为断。其别本所增及他书互见者，则为外编一卷。其杂文则厘为十三卷，并为笺注。
又以《王缙进表》、《代宗批答》、《唐书》本传、世系、遗事及同时唱和、后人题咏为一卷，弁之於首。以诗评、书录、年谱为一卷，缀之於末。其年谱亦本传、世系之类，后人题咏亦诗评、画录之类，而一置於后，一置於前，编次殊为未协。又集外之诗既为外编，其论画诸篇亦集外之文，疑以传疑者，而混於文集，不复分别，体例亦未画一。然排比有绪，终较他本为精审。其笺注往往捃拾类书，不能深究出典。即以开卷而论，“阊阖”字见《楚辞》，而引《三辅黄图》。
“八荒”字见《淮南子》，而引章怀太子《后汉书注》。“胡床”字见《世说新语》桓伊、戴渊事，而引张端义《贵耳集》。“朱门”字亦见《世说新语》支遁语，而引程大昌《演繁露》。“双鹄”字自用古诗“愿为双黄鹄”语，而引谢维新《合璧事类》。“绝迹”字见《庄子》，而引曹植《与杨修书》。皆未免举末遗本。然於顾注多所订正。又维本精於佛典，顾注多未及详。殿成以王琦熟於三岁，属其助成，亦颇补所未备。核其品第，固犹在顾注上也。
△《高常侍集》十卷（浙江鲍士恭家藏本）
唐高適撰。適，《唐书》作渤海人。其集亦题曰渤海。《河间府志》据其《封邱县》诗“我本渔樵孟诸野”句，又《初至封邱》诗有“去家百里不得归”句，定为梁、宋间人。然集中《别孙沂》诗题下又注“时俱客宋中”，则又非生於梁、宋者。志所辨，似亦未确。考唐代士人多题郡望，史传亦复因之，往往失其里籍。刘知几作《史通》，极言其弊，而终不能更。適集既无定词，则亦阙疑可也。其集《唐志》作十卷。《通考》又有集外文一卷，诗一卷。此本从宋本影钞，内“廓”字阙笔，避宁宗嫌名，当为庆元以后之本。凡诗八卷、文二卷。其集外诗文则无之。考明人所刻適集，以《太平广记》高锴侍郎墓中之狐妖绝句“危冠高髻楚宫妆，闲步前庭趁夜凉。自把玉簪敲砌竹，清歌一曲月如霜”一首，并载入之，芜杂殊甚。又《九日》一诗见宋程俱《北山集》，毛奇龄选唐人七律亦误题適作。此本不载，较他本特为精审。第十卷中有《贺安禄山死表》，称“臣得河南道及诸州牒，皆言逆贼安禄山苦痛而死，手足俱落，眼鼻残坏”。则禄山竟以病死，与史载李猪儿事迥异。盖兵戈云扰，得诸传闻之故也。
△《孟浩然集》四卷（江苏蒋曾莹家藏本）
唐孟浩然撰。浩然事迹具《新唐书文艺传》。前有天宝四载宜城王士源序。
（案士源即补《亢仓子》之王士元。其事亦见序中。此作源字，盖传写异文。）
又有天宝九载韦滔序。士源序称“浩然卒於开元二十八年，年五十有二。凡所属缀，就辄毁弃，无复编录。乡里购采，不有其半。敷求四方，往往而获。今集其诗二百一十七首，分为四卷”。此本四卷之数，虽与序合，而诗乃二百六十二首，较原本多四十五首。洪迈《容斋随笔》尝疑其《示孟郊》诗时代不能相及。今考《长安早春》一首，《文苑英华》作张子容，而《同张将军蓟门看灯》一首亦非浩然游迹之所及。则后人窜入者多矣。士源序又称诗或阙逸未成，而制思清美，及他人酬赠，咸次而不弃。而此本无不完之篇，亦无唱和之作。其非原本，尤有明徵。排律之名，始於杨宏《唐音》，古无此称。此本乃标排律为一体。其中《田家元日》一首、《晚泊浔阳望香炉峰》一首、《万山潭》一首，《渭南园即事贻皎上人》一首，皆五言近体，而编入古诗。《临洞庭》诗旧本题下有“献张相公”四字，见方回《瀛奎律髓》。此本亦无之。显然为明代重刻，有所移改。
至序中“丞相范阳张九龄等与浩然为忘形之交”语，考《唐书》，张说尝谪岳州司马，集中称“张相公”、“张丞相”者凡五首，皆为说作。若九龄则籍隶岭南，以“曲江”著号，安得署曰“范阳”？亦明人以意妄改也。以今世所行别无他本，姑仍其旧录之，而附订其舛互如右。
△《常建诗》三卷（江苏巡抚采进本）
案唐常建不知其字，其里贯亦无可考。据陈振孙《书录解题》，知为开元十五年进士，终於盱眙尉而已。诗家但称曰“常尉”，从其官也。《唐书艺文志》载常建诗一卷。此本三卷，乃毛晋汲古阁所刊，云不知何人类而析之。据《书录解题》作於宋末，尚称一卷，则元、明人所分矣。殷璠作《河岳英灵集》，去取至为精核。肃、代之间，所录仅二十四人，以建为冠。载诗仅二百三十四首，而建诗居十五首。其序称“刘桢死於文学，左思终於记室，鲍照卒於参军，常建亦沦於一尉”，深用悲惋。又称“松际露微月，清光犹为君。山光悦鸟性，潭影空人心”诸句，而尤推《吊王将军墓》一篇，以为善叙悲怨，胜於潘岳。今观其诗凡五十七首，所与赠答者率莫考其姓氏。其中最知名者，惟王昌龄一人。而仅有宿其隐居一篇，为招与张贲共隐。则非惟宦途寂寞，守道无营，即倡和交游，亦泊然於名场声气之外。不然则李白与昌龄最契，高適、王之涣等亦与昌龄旗亭画壁，同作俊游，建亦何难因缘牵附，以博一时之誉哉！其人品如是，则诗品之高，固其所矣。其诗自殷璠所称外，欧阳修《题青州山斋》又极赏其“曲径通幽处，禅房花木深”之句。称欲效其语，久不可得。（案修集本作“竹径遇幽处”，盖一时误记。姚宽《西溪丛话》已辨之，今据建集改正。附识於此。）然全集之中，卓然与王、孟抗行者，殆十之六七，不但二人所称也。洪迈《万首绝句》，别载建《吴故宫》一首，此集不载，语亦不类。迈所编舛误至多，不尽足据。今亦不复增入焉。
△《储光羲诗》五卷（内府藏本）
案陈振孙《书录解题》载：“《储光羲诗》五卷，唐监察御史鲁国储光羲撰。
与崔国辅、綦毋潜皆同年进士。天宝末任伪官，贬死。”《唐书艺文志》《储光羲政论》下注曰：“兖州人。开元进士第。又诏中书试文章，历监察御史。安禄山反，陷贼自归。”与振孙所叙爵里相同，而任伪官事已小异。又《包融集》条下注曰：“融与储光羲皆延陵人。与丁仙芝等十八人皆有诗名。殷璠汇次其诗，号曰《丹阳集》。”则并其里籍亦异。自相矛盾，莫之详也。《唐志》载其集七十卷。是集前有顾况序，亦称所著文篇赋论七十卷。辛文房《唐才子传》称其又有《九经分疏义》二十卷，与所作《政论》十五卷并传。今皆散佚，存者惟此诗五卷耳。其诗源出陶潜，质朴之中有古雅之味。位置於王维、孟浩然间，殆无愧色。殷璠《河岳英灵集》称其“削尽常言，得浩然之气”，非溢美也。
△《次山集》十二卷（内府藏本）
唐元结撰。结事迹具《新唐书》本传。结所著有《元子》十卷，李商隐为作序。《文编》十卷，李纾为作序。又《猗玕子》一卷。并见《唐志》，今皆不传。
所传者惟此本，而书名、卷数皆不合。盖后人摭拾散佚而编之，非其旧本。观洪迈讥所记二十国事，如方国、圆国、言国、相乳国、无手国、无足国、恶国、忍国、无鼻国、触国之类，见於《容斋随笔》者，此本皆无之。则其佚篇多矣。结性不谐俗，亦往往迹涉诡激。初居商馀山，自称“季”。及逃难猗玕洞，称“猗玕子”。又或称“浪士”，或称“聱叟”，或称“漫叟”。为官或称“漫郎”，颇近於古之狂。然制行高洁，而深抱闵时忧国之心。文章戛戛自异，变排偶绮靡之习。杜甫尝和其《舂陵行》，称其“可为天地万物吐气”。晁公武谓其文如古钟磬，不谐俗耳。高似孙谓其文章奇古，不蹈袭。盖唐文在韩愈以前，毅然自为者，自结始。亦可谓耿介拔俗之姿矣。皇甫湜尝题其《浯溪中兴颂》曰：“次山有文章，可惋只在碎。然长於指叙，约结有馀态。心语適相应，出句多分外。於诸作者间，拔戟成一队。”其品题亦颇近实也。
△《颜鲁公集》十五卷、《补遗》一卷、《年谱》一卷、《附录》一卷（副都御史黄登贤家藏本）
唐颜真卿撰。真卿事迹具《唐书》本传。其集见於《艺文志》者有《吴兴集》十卷，又《庐州集》十卷、《临川集》十卷。至北宋皆亡。有吴兴沈氏者，采掇遗佚，编为十五卷。刘敞为之序，但称沈侯而不著名字。嘉祐中，又有宋敏求编本，亦十五卷，见《馆阁书目》。江休复《嘉祐杂志》极称其采录之博。至南宋时，又多漫漶不完。嘉定间，留元刚守永嘉，得敏求残本十二卷，失其三卷。乃以所见真卿文别为补遗，并撰次年谱附之，自为后序。后人复即元刚之本分为十五卷，以符沈、宋二本之原数。沿及明代，留本亦不甚传。今世所行乃万历中真卿裔孙允祚所刊，脱漏舛错，尽失其旧。独此本为锡山安国所刻。虽已分十五卷，然犹元刚原本也。真卿大节，炳著史册。而文章典博庄重，亦称其为人。集中《庙享议》等篇，说礼尤为精审。特收拾於散佚之馀，即元刚所编亦不免阙略。
今考其遗文之见於石刻者，往往为元刚所未收。谨详加搜辑，得《殷府君夫人颜氏碑铭》一首，《尉迟迥庙碑铭》一首，《太尉宋文贞公神道碑侧记》一首，《赠秘书少监颜君庙碑碑侧记》、《碑额阴记》各一首，《竹山连句》诗一首，《奉使蔡州》诗一首，皆有碑帖现存。又《政和公主碑》残文、《颜元孙墓志》残文二篇，见《江氏笔录》。《陶公栗里》诗见《困学纪闻》。今俱采出，增入《补遗》卷内。至留元刚所录《禘祫议》，其文既与《庙享议》复见，而篇末“时议者举然”云云，乃《新唐书陈京传》叙事之辞，亦非真卿本文。又《干禄字书序》乃颜元孙作，真卿特书之刻石，元刚遂以为真卿文，亦为舛误。今并从刊削焉。后附《年谱》一卷，旧亦题元刚作。而谱中所列诗文诸目，多集中所无，疑亦元刚因旧本增辑也。元刚字茂潜，丞相留正之子。官终起居舍人。
△《宗元集》三卷、附录《元纲论》一卷、《内丹九章经》一卷（浙江巡抚采进本）
唐吴筠撰。筠字贞节，华阴人，隐於南阳。天宝中召至京师。请为道士，居嵩山。复求还茅山，东游会稽。往来天台、剡中，与李白、孔巢父酬唱。大历中卒。弟子私谥曰“宗元先生”。新旧《唐书》皆载《隐逸传》。此本为浙江鲍氏知不足斋所抄。末有跋云：“收入《道藏》中，世无别本。”然《文献通考》云：“吴筠《宗元先生集》十卷，前有权德舆序，列於别集诸人之次。”则当时非无传本。此跋题戊申岁，不著年号。疑作於《通考》前也。卷首权德舆序，称太原王颜类遗文为三十卷。后又有《吴尊师传》，亦德舆撰，乃言文集二十卷。均与《文献通考》称十卷者不合。考德舆序，称四百五十篇，而此本合诗赋论仅一百十九篇。则非完书矣。又旧书筠本传云：“鲁中儒士也。”新书本传云：“华州华阴人。”德舆序称“华阴人”，而传又云“鲁儒士”。序称受正一法於冯尊师，上距陶弘景五传。传又云受正一法於潘体元，乃冯之师。亦相乖剌。考旧书《李白传》，称“天宝初客游会稽，与道士吴筠隐於剡中”。而传乃言：“禄山将乱，求还茅山。既而中原大乱，江淮多盗，乃东游会稽，与诗人李白、孔巢父诗篇酬和。”不知天宝乱后，白已因永王璘事流夜郎矣，安能与筠同隐？此传殆出於依托。序又称筠卒於大历十三年，后二十五岁乃序此集，其年为贞元十九年。德舆於贞元十七年知礼部贡举，明年真拜侍郎。故是年作序，系衔云礼部侍郎，其文与史合。而《金丹九章经》前又载筠自序一篇，题元和戊戌年作。戊戌乃元和十三年，距所谓先生化去之年又隔四十年。后且云：“元和中游淮西，遇王师讨蔡贼吴元济，避乱东岳，遇李谪仙，授以《内丹九章经》。”殆似呓语。然则此序与传同一伪撰矣。据新旧书皆有《元纲》三篇语，则卷末所附《元纲论》三篇，自属筠作。至《内丹九章经》，核之以序，伪妄显然。以流传已久，姑并录之，而辨其牴牾如右。
△《杼山集》十卷（内府藏本）
唐僧皎然撰。案《唐书艺文志》，皎然字清昼，湖州人。谢灵运十世孙。
居杼山。颜真卿为刺史，集文士撰《韵海镜源》，预其论著。贞元中，取其集藏集贤御书院，刺史于頔为序。此集卷数与唐志合，頔序亦存。盖犹旧本。前有赞宁所为传，盖自《高僧传》录入。末有集外诗，则毛晋所补缉也。皎然及贯休、齐己皆以诗名。今观所作，弱於齐己而雅於贯休。在中唐作者之间，可厕末席。
集末附载杂文数篇，则聊以备体，非其所长矣。别本附刊《杼山诗式》一卷。案《唐志》昼公《诗式》、《诗评》皆载文史类中，不附本集。今亦析出别著录焉。
△《刘随州集》十一卷（编修邹炳泰家藏本）
唐刘长卿撰。长卿字文房，河间人。姚合《极元集》作宣城人。莫能详也。
开元二十一年登进士第。官终随州刺史，故至今称曰“刘随州”。是集凡诗十卷。
文一卷。第二卷中《送河南元判官赴河南勾当苗税充百官俸钱》诗，不书“勾”字，但注曰：“御名。”盖宋高宗名构，当时例避同音，故勾字称御名。则犹从南宋旧本翻雕也。然编次丛脞颇甚，诸体皆以绝句为冠。中间古体、近体亦多淆乱。如“四月深涧底，桃花方欲然。宁知地势下，遂使春风偏”四句，第四卷中作《晚桃》诗前半首，乃《幽居八咏上李侍郎》之一。而第一卷又割此四句为绝句，题曰《入百丈涧见桃花晚开》。是二者必有一讹也。旧原有外集一卷，所录仅诗十首，而《重送》一首已见八卷中，又佚去题中“裴郎中贬吉州”六字。
《次前溪馆作》一首，已见二卷中。《赠袁赞府》一首，已见九卷中。而又误以题下所注“时经刘展平后”句为题，并佚“时经”二字。《送裴二十七端公》诗，亦见二卷中。《哭李宥》一首，亦见九卷中。《秋云岭》、《洞山阳》、《横龙渡》、《赤沙湖》四首，即四卷中《湘中纪行》十首之四，又讹“秋云岭”为“云秋岭”，“洞山阳”为“山阳洞”。《寄李侍郎行营五十韵》一首，已见七卷，又佚其题首“至德三年”等二十四字。不知何以舛谬至此。盖宋本亦有善不善，不能一一精核也。今刊除《入百丈涧见桃花晚开》一首。其外集亦一并刊除，以省重复。长卿诗号“五言长城”，大抵研炼深稳，而自有高秀之韵。其文工於造语，亦如其诗。故於盛唐、中唐之间，号为名手。但才地稍弱，是其一短。高仲武《中兴间气集》病其“十首以后语意略同”，可谓识微之论。王士祯《论诗绝句》乃云“不解雌黄高仲武，长城何意贬文房”，非笃论也。
△《韦苏州集》十卷（江苏巡抚采进本）
唐韦应物撰。应物，京兆人。新旧《唐书》俱无传。宋姚宽《西溪丛话》载，吴兴沈作喆为作补传，称“应物少游太学。当开元、天宝间，充宿卫，扈从游幸，颇任侠负气。兵乱后，流落失职。乃更折节读书。由京兆功曹累官至苏州刺史、太仆少卿，兼御史中丞，为诸道盐铁转运江淮留后。年九十馀，不知其所终”。
先是。嘉祐中王钦臣校定其集。有序一首。述应物事迹与补传皆合。惟云以集中及时人所称推其仕宦本末。疑止於苏州刺史。考《刘禹锡集》有《苏州举韦中丞自代状》，则钦臣为疏略矣。《李观集》有《上应物书》，深言其褊躁。而李肇《国史补》云：“应物性高洁，鲜食寡欲，所居焚香扫地而坐。”二说颇异。盖狷洁之过，每伤峭刻，亦事理所兼有也。其诗七言不如五言，近体不如古体。五言古体源出於陶，而镕化於三谢。故真而不朴，华而不绮。但以为步趋柴桑，未为得实。如“乔木生夏凉，流云吐华月”，陶诗安有是格耶？此本为康熙中项絪以宋椠翻雕，即钦臣所校定。首赋，次杂拟，次燕集，次寄赠，次送别，次酬答，次逢遇，次怀思，次行旅，次感叹，次登眺，次游览，次杂兴，次歌行。凡为类十四，为篇五百七十一。原序乃云分类十五，殊不可解。然字画精好，远胜毛氏所刻四家刻本，故今据以著录。其毛本所载拾遗数首，真伪莫决，亦不复补入焉。
卷一百五十 集部三
○别集类三△《毗陵集》二十卷（江苏巡抚采进本）
唐独孤及撰。及字至之，洛阳人。官至司封郎中、常州刺史。卒谥曰宪。事迹具《唐书》本传。权德舆作及《谥议》，称其“立言遣词，有古风格。濬波澜而去流宕，得菁华而无枝叶”。皇甫湜《谕业》亦称及“文如危峰绝壁，穿倚霄汉。长松怪石，颠倒岩壑”。王士祯《香祖笔记》则谓其序记尚沿唐习；碑版叙事，稍见情实。《仙掌》、《函谷》二铭，《琅邪溪述》，《马退山茅亭记》，《风后八阵图记》是其杰作，《文粹》略已载之。颇不以湜言为然。考唐自贞观以后，文士皆沿六朝之体。经开元、天宝，诗格大变，而文格犹袭旧规。元结与及始奋起湔除，萧颖士、李华左右之。其后韩、柳继起，唐之古文，遂蔚然极盛。
斫雕为朴，数子实居首功。《唐实录》称韩愈学独孤及之文，当必有据。（案此据晁氏《读书志》所引。）特风气初开，明而未融耳。士祯於荜路蓝缕之初，责以制礼作乐之事，是未尚论其世也。集为其门人安定梁肃所编，李舟为之序。凡诗三卷，文十七卷。旧本久湮，明吴宽自内阁钞出，始传於世。其中如《景皇帝配天议》，郭知运、吕諲等《谥议》，皆粹然儒者之言，非徒以词采为胜。不止士祯所举诸篇，至《马退山茅亭记》乃柳宗元作，后人误入及集。士祯一例称之，尤疏於考证矣。又《文苑英华》载有及《贺赦》二表、《代独孤将军让魏州刺史表》、《为崔使君让润州表》、《代于京兆请停官侍亲表》，《唐文粹》有《招北客文》，凡六篇，集内皆无之。案《贺赦表》所云“诛翦大憝，清复阙廷”及“归过罪己，降去鸿名”，并德宗兴元时事。及没於大历十二年，已不及见。
《招北客文》《文苑英华》又以为岑参之作。彼此错互，疑莫能详，今姑依旧本阙载焉。
△《萧茂挺文集》一卷（江苏巡抚采进本）
唐萧颖士撰。颖士字茂挺，颍川人。梁鄱阳王之裔。世系具载其《赠韦司业书》中。开元二十三年举进士，对策第一。天宝初，官秘书正字。以搜括遗书，淹久不报劾免。寻召为集贤校理，忤李林甫，调广陵参军。韦述荐为史馆待制，又忤林甫免。林甫死，调河南府参军。安禄山反，颖士走山南，源洧辟掌书记。
后为扬州功曹参军。复弃官去，遂客死於汝南。事迹具《新唐书文艺传》。颖士尝作《伐樱桃赋》以刺林甫，《唐书》本传讥其褊。而晁公武《读书志》则称其“每俯临於萧墙，奸回得而窥伺”之句为知几先。见《唐书》贬之为非。今考颖士当禄山宠盛之时，尝与柳并策其必反。既而言验，乃诣河南采访使郭纳言献策守御，纳言不能用。禄山别将攻南阳，山南节度使源洧欲遁。颖士力持之，乃坚意拒贼。永王璘尝召之，不赴。而与宰相崔圆书，请先防江淮之乱，既而刘展又果叛。其才略志节，皆过於人，不但如晁氏之所云。文章根柢，固不仅在学问之博奥也。颖士文章与李华齐名，而颖士尤为当代所重。李邕负一代宿望，而《进芝草表》假手颖士，则其推挹可知。《唐志》载颖士《游梁新集》三卷，文集十卷。《宋志》仅载《文集》十卷，而《游梁新集》已佚。此本前有曹溶名字二印，盖其所藏。仅赋九篇、表五篇、牒一篇、序五篇、书五篇。史称其《与崔圆书》，今集中不载。《书录解题》所云柳并序，今亦佚之。又后人抄撮《文苑英华》、《唐文粹》诸书而成，非复十卷之旧矣。然残膏賸馥，犹足沾溉，正不必以不完为歉也。
△《李遐叔文集》四卷（浙江吴玉墀家藏本）
唐李华撰。华字遐叔，赵州赞皇人。累中进士宏辞科。天宝中迁监察御史，徙右补阙。安禄山反，华为贼所得，伪署凤阁舍人。贼平，贬杭州司户参军。李岘表置幕府，擢吏部员外郎。以风痺去官，卒。新、旧《唐书》俱载入《文苑传》中。《旧唐书》称华有文集十卷。独孤及序则称自监察以前十卷号为前集，其后二十卷为中集，卷数颇不合。马端临《经籍考》不列其目，则南宋时原本已亡。
此本不知何人所编，盖取《唐文粹》、《文苑英华》所载，裒集类次，而仍以及序冠之。有篇次而无卷目。今厘为四卷，著之於录。华遭逢危乱，污辱贼庭，晚而自伤，每托之文章以见意。如《权皋铭》云：“渎而不滓，瑜而不瑕。”《元德秀铭》云：“贞玉白华，不缁不磷。”《四皓铭》云：“道不可屈，南山采芝。
竦慕玄风，徘徊古祠。”其悔志可以想见。然大节一亏，万事瓦裂，天下不独与之论心也。至其文词绵丽，精彩焕发，实可追配古之作者。萧颖士见所著《含元殿赋》，以为在景福之上，灵光之下。虽友朋推挹之词，亦庶几乎近之矣。集中原有卢坦之、杨烈妇二传，检勘其文，皆见於李翱集中。当由误采，今并从刊削焉。
△《钱仲文集》十卷（内府藏本）
唐钱起撰。起字仲文，吴郡人。天宝中举进士。官至考功郎中。大历以还，诗格初变。开宝浑厚之气，渐远渐漓。风调相高，稍趋浮响。升降之关，十子实为之职志。起与郎士元其称首也。然温秀蕴藉，不失风人之旨。前辈典型，犹有存焉。其集《唐志》作一卷，晁公武《读书志》作二卷。今本十卷，殆后人所分。
其中凡古体诗皆题曰：“往体”。考陆龟蒙《松陵集》亦以古体为往体。盖唐代诗集标目，有此二名。偶然异文，别无他义。又集末《江行》绝句一百首，胡震亨《唐音统签》以为本钱珝之诗，误入起集，有考辨甚详。然旧本流传，相沿已久。且珝固起孙，即附录祖集之末，亦无不可，故今仍并存之焉。
△《华阳集》三卷、附《顾非熊诗》一卷（浙江鲍士恭家藏本）
唐顾况撰。况字逋翁，海盐人。至德二年进士。德宗时官秘书郎，迁著作郎，贬饶州司户参军。晚年退居茅山，自号“华阳真逸”。集有皇甫湜序，称为三十卷。《读书志》作二十卷。《书录解题》惟载其诗集，云本十五卷，今止五卷。
其本今皆不传。此本乃明万历中况裔孙名端裒其诗文成三卷。末附况子非熊诗十馀首。《文苑英华》、《唐文粹》中尚有况诗四首、非熊诗一首，皆未收入。尚未为赅备也。非熊诗有父风。长庆中登第。大中间为盱眙簿，亦弃官隐茅山。
《酉阳杂俎》记况作《殇子诗》，旦夕悲吟，其子之魂闻之，因再生为况子，即非熊也。其事怪诞不足信。《本事诗》又载况《红叶题诗》事，尤属不经。其所题诗亦猥鄙不足传，皆好事者为之也。旧本所有，姑存之以为谈助云尔。
△《翰苑集》二十二卷（内府藏本）
唐陆贽撰。贽事迹具《唐书》本传。案《艺文志》载贽《议论表疏集》十二卷。又《翰苑集》十卷，常处厚纂。陈振孙《书录解题》载《陆宣公集》二十二卷，中分《翰苑》、《榜子》为二集，其目亦与史志相同。惟晁公武《读书志》所载乃只有《奏议》十二卷。且称旧有《榜子集》五卷、《议论集》三卷、《翰苑集》十卷。元祐中苏轼乞校正进呈，改从今名。疑是裒诸集成此书，与史志名目全不相合。今考尤袤《遂初堂书目》所列，实作《翰苑集》。而钱曾《读书敏求记》载所见宋椠大字本二十二卷者，亦作《翰苑集》。则自南宋以后，已合议论表疏为一集，而总题以《翰苑》之名。公武所见乃元祐本，恐非全册。而今世刊行贽集，亦有题作《陆宣公奏议》者，则又沿《读书志》而失之者也。宋祁作贽传赞，称其论谏数十百篇，讥陈时病，皆本仁义，炳炳如丹青，而惜德宗之不能尽用。故《新唐书》例不录排偶之作，独取贽文十馀篇，以为后世法。司马光作《资治通鉴》，尤重贽议论，采奏疏三十九篇。其后苏轼亦乞以贽文校正进读。
盖其文虽多出於一时匡救规切之语，而於古今来政治得失之故，无不深切著明，有足为万世龟鉴者。故历代宝重焉。贽尚有诗文别集十五卷，久佚不传。《全唐诗》所录仅存《试帖诗》三首及《语林》所载逸句。然经世有用之言，悉具是书。
其所以为贽重者，固不必在雕章绘句之末矣。
△《权文公集》十卷（内府藏本）
唐权德舆撰。德舆字载之，天水人。初辟河南幕府，历中书门下平章事。事迹具《唐书》本传。德舆尝自纂制集五十卷，杨凭序之。其孙宪又编其诗文为五十卷，杨嗣复序之。今制集已佚，文集亦久无传本。此本乃明嘉靖二十年杨慎得之於滇南，仅存目录及诗赋十卷。刘大谟序而刻之，又删其无书之目录。德舆文集遂不可考。惟《文苑英华》及《唐文粹》中时时散见耳。考王士祯《居易录》，载《权文公集》五十卷，注曰诗赋十卷、文四十卷、碑铭八卷、论二卷、记二卷、集序三卷、赠送序四卷、策问一卷、书二卷、疏表状五卷、祭文三卷。称无锡顾宸藏本，刘体仁之子凡写之以贻士祯者。然则德舆全集，康熙中犹存。不识何以今所存者皆杨慎之残本。第士祯所注卷目，以数计之，乃八十卷，与五十卷之说不合，又不识其何故也。
△《韩集举正》十卷、《外集举正》一卷（编修朱筠家藏本）
宋方崧卿撰。崧卿，莆田人。孝宗时尝知台州军事。是书后有淳熙己酉崧卿自跋，称右《昌黎先生集》四十卷，《外集》一卷，附录五卷，增考年谱一卷，复次其异同为《举正》十卷。陈振孙《书录解题》所载同，而多外钞八卷。其注称年谱洪兴祖撰。莆田方崧卿增考，且撰《举正》以校其同异，而刻之南安。
《外集》但据嘉祐刘煜所录二十五篇，而附以石刻、联句、诗文之遗见於他集者。
及葛峤刻柳文，又以大庾韩郁所编注诸本号《外集》者，并考疑误，辑遗事共为《外钞》刻之。然则《外钞》非方氏书，特葛氏刻柳集以配韩，因而增入，故崧卿跋不之及也。据自跋与陈氏所录，则此书盖与《文集》、《外集》、《附录》、《年谱》并刻。此本惟有《举正》，盖所存止此也。十卷之末，又有《外集举正》一卷，而跋中不及。陈氏亦不及核其原刻，不标卷第，殆即附之十卷中欤？自朱子因崧卿是书作《韩文考异》，盛名所掩，原本遂微。越及元、明，几希泯灭。
此本纸墨精好，内“桓”字阙笔，避钦宗讳。“敦”字全书，不避光宗讳。盖即淳熙旧刻，越五百载而幸存者。殆亦其精神刻苦，足以自传，故若有呵护其间，非人力所能抑遏欤！阎若璩号最博洽，其《潜邱劄记》中不知李浙东为谁，称得李翱全集，或可以考。今观此本第六卷《代张籍书》下，明注为李逊。且引旧书本传，“逊以元和五年刺浙东，九年召还，此书作於六七年间”云云。则若璩亦未见此本，可称罕覯之笈。其名曰《举正》，盖因郭京《易举正》之旧，见首篇之自注。考异删去此条，遂莫知其命名之义。其於改正之字用朱书（案刻本实作阴文，盖古无套版之法，不能作二色也。观《政和本草》称神农本经用朱书，而皆作阴文，是其明证。谨附识於此），衍去之字以圆圈围之，增入之字以方圈围之，颠倒之字以墨线曲折乙之，体例亦似较《考异》为明晰。所据碑本凡十有七。
所据诸家之书，凡唐令狐澄本、南唐保大本、秘阁本、祥符杭本、嘉祐蜀本、谢克家本、李昞本，参以唐赵德《文录》、宋白《文苑英华》、姚铉《唐文粹》。
参互钩贯，用力亦勤。虽偏信阁本，是其一失，宜为朱子所纠。然司马迁因《国策》作《史记》，不以《史记》废《国策》；班固因《史记》作《汉书》，不以《汉书》废《史记》；倪思尝集《国策》、《史记》、《汉书》之同异，纂为二书，今其《班马异同》犹有传本。然则虽有《考异》，不妨并存。此书以备参订，亦何必坚持门户，尽没前人著作之功乎！《书录解题》又曰：“《韩昌黎集》四十卷，《外集》十卷，朱侍讲以方氏本校定。凡异同定归於一，多所发明。《外集》皆如旧本，独用方本益《大颠三书》。”今考《外集举正》所列，自《海水诗》至《明水赋》，二十五篇之数俱全，无所谓《大颠三书》者，亦无所谓石刻、联句、诗文之遗於他集者。不知《考异》所据何本。此亦千古之大疑，姑阙所不知可矣。
△《原本韩文考异》十卷（江苏巡抚采进本）
宋朱子撰。其书因韩集诸本互有异同，方崧卿所作《举正》，虽参校众本，弃短取长，实则惟以馆阁本为主，多所依违牵就。即《南山有高树》诗之“婆娑弄毛衣”，傅安道所举为笑端者，亦不敢明言其失。是以覆加考订，勒为十卷。
凡方本之合者存之，其不合者一一详为辨证。其体例本但摘正文一二字大书，而所考夹注於下，如陆德明《经典释文》之例。於全集之外别行。至宋末王伯大，始取而散附句下。以其易於省览，故流布至今，不复知有朱子之原本。其间讹脱窜乱，颇失本来。此本出自李光地家，乃从朱子门人张洽所校旧本翻雕，最为精善。第一卷末有洽补注一条，称《陪杜侍御游湘西两寺》诗“长沙千里平”句，“千里”当作“十里”。言亲至岳麓寺见之。方氏及朱子皆未知。又第四卷末洽补注一条，《辨原性》一篇，唐人实作“性原”，引杨倞《荀子注》所载全篇，证方氏《举正》不误，朱子偶未及考。又第七卷末有洽补注一条，辨《曹成王碑》中“抟力句卒”之义，皆今本所未载。其字为徐用锡所校，点画不苟。然光地没后，其版旋佚，故传本颇少。此本犹当日之初印，毫无刓阙，尤可贵也。
△《别本韩文考异》四十卷、《外集》十卷、《遗文》一卷（两江总督采进本）
宋王伯大编。伯大字幼学，号留耕，福州人。嘉定七年进士。理宗朝官至端明殿学士，拜参知政事。事迹具《宋史》本传。伯大以朱子《韩文考异》於本集之外别为卷帙，不便寻览，乃重为编次。离析《考异》之文，散入本集各句之下，刻於南剑州。又采洪兴祖《年谱辨证》、樊汝霖《年谱注》、孙汝听解、韩醇解、祝充解为之音释，附於各篇之末。厥后麻沙书坊以注释缀於篇末，仍不便检阅，亦取而散诸句下。盖伯大改朱子之旧第，坊贾又改伯大之旧第，已全失其初。即卷首题“朱文公校《昌黎先生集》凡例十二条”者，勘验其文，亦伯大重编之凡例，非朱子《考异》之凡例。流俗相传，执此为朱子之本，实一误且再误也。据李光地《翻刻宋版考异跋》，此本之舛讹遗漏，不一而足。盖屡次重编，不能一一清整，势所必然。然注附句下，较与文集别行者究属易观。今录光地所刻十卷之本，以存旧式。仍录此本以便参稽。自宋以来，《经典释文》、《史记索隐》均於原书之外别本各行，而监本经史仍兼行散入句下之本。是即其例矣。
△《五百家注音辩昌黎先生文集》四十卷（内府藏本）
宋魏仲举编。仲举，建安人。书前题庆元六年刻於家塾。实当时坊本也。首列评论、诂训、音释诸儒名氏一篇，自唐燕山刘氏迄颍人王氏，共一百四十八家。
又附以新添集注五十家、补注五十家、广注五十家、释事二十家、补音二十家、协音十家、正误二十家、考异十家，统计只三百六十八家，不足五百之数。而所云新添诸家，皆不著名氏。大抵虚构其目，务以炫博，非实有其书。即所列一百四十八家如皇甫湜、孟郊、张籍等，皆同时唱和之人。刘昫、宋祁、范祖禹等，亦仅撰述《唐史》。均未尝诠释文集。乃引其片语，即列为一家，亦殊牵合。盖与所刊五百家注柳集均一书肆之习气。然其间如洪兴祖、朱子、程敦厚、朱廷玉、樊汝霖、蒋璨、任渊、孙汝听、韩醇、刘崧、祝充、张敦颐、严有翼、方崧卿、李樗、郑耕老、陈汝义、刘安世、谢无逸、李朴、周行己、蔡梦弼、高元之、陆九渊、陆九龄、郭忠孝、郭雍、程至道、许开、周必大、史深大等有考证音训者，凡数十家。原书世多失传，犹赖此以获见一二，亦不可谓非仲举之功也。朱彝尊称此书尚有宋椠本在长洲文氏，后归李日华家。正集之外，尚有《外集》十卷、《别集》一卷、附《论语笔解》十卷。此本止四十卷，而《外集》、《别集》不与焉。盖流传既久，又有所阙佚矣。
△《东雅堂韩昌黎集注》四十卷、《外集》十卷（副都御史黄登贤家藏本）
不著撰人名氏。惟卷末各有东吴徐氏刻梓家塾小印。考陈景云《韩集点勘书后》曰：“近代吴中徐氏东雅堂刊韩集，用宋末廖莹中世彩堂本。其注采建安魏仲举五百家注本为多。间有引他书者，仅十之三。复删节朱子单行《考异》，散入各条下。皆出莹中手也。莹中为贾似道馆客，事见《宋史》似道传。徐氏刊此本，不著其由来，殆深鄙莹中为人，故削其名氏并开版年月也”云云。今考此本，前列重校凡例九条。内称庙讳一条，确为宋人之语，景云之说为可信，知此本为莹中注也。景云又自注此文曰：“东雅堂主人徐时泰，万历中进士，官工部郎中。”
今考明进士题名碑，万历甲戌科有徐时泰，长洲人，盖即其人矣。
△《韩集点勘》四卷（浙江巡抚采进本）
国朝陈景云撰。景云有《通鉴胡注举正》，已著录。是编取廖莹中世彩堂所注韩集，纠正其误，因汇成编。卷首注曰校东雅堂本，以廖注为徐时泰东雅堂所翻雕也。末有景云自跋，称“莹中粗涉文义，全无学识。其博采诸条，不特遴择失当，即文义亦多疏舛”。今观所校，考据史传，订正训诂，删繁补阙，较原本实为精密。如《别知赋》之“一旦为仇”，证以《尔雅》。《元和圣德诗》之“麻列”，证以李白《梦游天姥》诗。《城南联句》之“疆甿”，证以《周礼》郑注。《梁国公主輓歌》之“厌翟”，证以《毛诗郑笺》。《师说》之句读，证以《经典释文》。《送韩侍御序》之“所治”，证以魏文帝《与吴质书》。
《祭李使君文》之“惊透”，证以扬雄《方言》、左思赋。《乌氏庙碑》之“立议”，证以《汉书》颜注。《太原郡公神道碑》之“耆事”，证以王安石文。
《刘统军墓志》之“父讼”，证以《汉书段颎传》。《太傅董公行状》之“其子”，乃证以《唐书李万荣传》。以《至郾城联句》之“谀噱”当为“庾噱”，证以《李藩传》。《进学解》之“守正”当为“宗王”，证以《新唐书》及《文粹》。皆援据精确。他如引《赤藤杖歌》证“南宫”不止称礼部。引《唐志五岳四渎令》证庙令老人。引德宗祔庙高宗已祧，证《讳辨》之“治”字。亦具有典据。而於时事辨别尤详，可称善本。惟《尸子》先见《公羊传》，而云出《汉书》，稍为疏漏。又《次潼关先寄张十二阁老》诗，忽参宋人谐谑一条，非惟无预於校雠，乃并无预於韩集，殊乖体例耳。
△《诂训柳先生文集》四十五卷、《外集》二卷、《新编外集》一卷（内府藏本）
唐柳宗元撰。宋韩醇音释。醇字仲韶，临邛人。其始末未详。宗元集为刘禹锡所编。其后卷目增损，在宋时已有四本。一则三十三卷，为元符间京师开行本。
一则曾丞相家本。一则晏元献家本。一则此四十五卷之本，出自穆脩家。云即禹锡原本。案陈振孙《书录解题》曰：“刘禹锡作序，称编次其文为三十二通。退之之志若祭文附第一通之末。”今世所行本皆四十五卷，又不附志文，非当时本也。考今本所载禹锡序，实作四十五通，不作三十二通，与振孙所说不符。或后人追改禹锡之序，以合见行之卷数，亦未可知。要之，刻韩柳集者自穆脩始，虽非禹锡之旧第，诸家之本亦无更古於是者矣。政和中，胥山沈晦取各本参校，独据此本为正，而以诸本所馀者别作《外集》二卷，附之於后，盖以此也。至淳熙中，醇因沈氏之本为之笺注。又搜葺遗佚，别成一卷，附於《外集》之末。权知珍州事王咨为之序。醇先作《韩集全解》，及是又注柳文。其书盖与张敦颐《韩柳音辨》同时并出，而详博实过之。魏仲举《五百家注》亦多引其说。明唐觐《延州笔记》尝摘其注《南霁云碑》不知“汧城凿穴之奇”句本潘岳《马汧督诔》，是诚一失。然不以害其全书也。
△《增广注释音辩柳集》四十三卷（内府藏本）
旧本题宋童宗说注释，张敦颐音辩，潘纬音义。宗说，南城人。始末未详。
敦颐有《六朝事迹》，已著录。纬字仲宝，云间人。据乾道三年吴郡陆之渊序，称为乙丑年甲科，官灊山广文。亦不知其终於何官也。之渊序但题《柳文音义》。
序中所述，亦仅及韩仿、祝充《韩文音义传》、《柳氏释音》，不及宗说与敦颐。
书中所注，各以“童云”、“张云”、“潘云”别之，亦不似纬自撰之体例。盖宗说之注释、敦颐之音辩，本各自为书。坊贾合纬之音义，刊为一编，故书首不以《柳文音义》标目，而别题曰《增广注释音辩唐柳先生集》也。其本以宗元本集、外集合而为一，分类排次，已非刘禹锡所编之旧。而不收王铚伪《龙城录》之类，则尚为谨严。其音释虽随文注解，无大考证。而於僻音难字，一一疏通，以云详博则不足；以云简明易晓，以省检阅篇韵之烦，则於读柳文者亦不为无益矣。旧有明代刊本，颇多讹字。此本为麻沙小字版，尚不失其真云。
△《五百家注音辨柳先生文集》二十一卷、《外集》二卷、《新编外集》一卷、《龙城录》二卷、《附录》八卷（内府藏本）
宋魏仲举编。其版式广狭，字画肥瘠，与所刻《五百家注昌黎集》纤毫不爽。
盖二集一时并出也。前有评论、训诂诸儒姓氏，检核亦不足五百家。书中所引，仅有集注，有补注，有音释，有解义及孙氏、童氏、张氏、韩氏诸解。此外罕所徵引，又不及韩集之博。盖诸家论韩者多，论柳者较少，故所取不过如此。特姑以五百家之名与韩集相配云尔。书后《外集》二卷，《新编外集》一卷，乃原集未录之文，共二十五首。《附录》二卷，则《罗池庙牒》及崇宁、绍兴加封诰词之类，而《法言注》五则亦在其中。又附以《龙城录》二卷，序传、碑记共一卷，后序一卷，而《柳文纲目》、《文安礼年谱》则俱冠之卷首。其中如《封建论》后附载《程敦夫论》一篇。又扬雄《酒箴》、李华《德铭》、屈原《天问》、刘禹锡《天论》之类，亦俱采掇附入。其体例与韩集稍异。虽编次丛杂，不无繁赘，而旁搜远引，宁冗毋漏，亦有足资考订者。且其本椠锲精工，在宋版中亦称善本。
今流传五六百年，而纸墨如新，神明焕发。复得与《昌黎集注》先后同归秘府，有类乎珠还合浦，剑会延津，是尤可为宝贵矣。
△《刘宾客文集》三十卷、《外集》十卷（江苏巡抚采进本）
唐刘禹锡撰。《唐书》禹锡本传称为彭城人，盖举郡望。实则中山无极人。
是编亦名《中山集》，盖以是也。陈振孙《书录解题》称原本四十卷，宋初佚其十卷。宋次道裒其遗诗四百七篇、杂文二十二首为《外集》，然未必皆十卷所逸也。禹锡在元和初，以附王叔文被贬，为八司马之一。召还之后，又以《咏玄都观桃花》触忤执政，颇有轻薄之讥。然韩愈颇与之友善，集中有《上杜黄裳书》，历引愈言为重。又《外集》有《子刘子自传》一篇，叙述前事，尚不肯诋諆叔文。盖其人品与柳宗元同。其古文则恣肆博辨，於昌黎、柳州之外，自为轨辙。
  </div>
  <div class="pagination">
   <a href="四库全书总目提要_page185.html">
    上一页
   </a>
   <span>
    ...
   </span>
   <a href="四库全书总目提要_page181.html">
    181
   </a>
   <a href="四库全书总目提要_page182.html">
    182
   </a>
   <a href="四库全书总目提要_page183.html">
    183
   </a>
   <a href="四库全书总目提要_page184.html">
    184
   </a>
   <a href="四库全书总目提要_page185.html">
    185
   </a>
   <span class="current-page">
    186
   </span>
   <a href="四库全书总目提要_page187.html">
    187
   </a>
   <a href="四库全书总目提要_page188.html">
    188
   </a>
   <a href="四库全书总目提要_page189.html">
    189
   </a>
   <a href="四库全书总目提要_page190.html">
    190
   </a>
   <a href="四库全书总目提要_page191.html">
    191
   </a>
   <span>
    ...
   </span>
   <a href="四库全书总目提要_page187.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
