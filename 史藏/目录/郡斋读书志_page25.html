<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 25 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 25 页/共 31 页</h1>
    <div class="content">　　△《张九龄曲江集》二十卷 
　　右唐张九龄子寿也。曲江人。长安二年进士，调校书郎，以道侔伊吕科策高等，为左拾遗。开元中，为中书令，卒，谥文献。九龄风度蕴籍，幼善属文。玄宗朝，知制诰，雅为帝知。为相，谔谔有大臣节。及贬荆州，惟文史是娱，朝廷许其胜流。徐坚论九龄之文，如轻缣素练，实济时用，而窘边幅。柳宗元以九龄兼攻诗文，但不能究其极尔。后有姚子彦所撰行状，吕温撰真赞，郑宗珍撰谥议，徐浩撰墓碑及《赠司徒敕辞》。 
　　△《王维集》十卷 
　　右唐王维摩诘也。太原人。开元九年进士，终尚书右丞。维幼能属文，工草隶，善画，名盛。安禄山反，尝陷贼中。贼大宴凝碧池，赋诗痛悼。诗闻行在，后得免死。代宗访维文章于弟缙，裒集十卷上之。李肇记维“漠漠水田飞白鹭，阴阴夏木啭黄鹂”之句，以为窃李嘉者，今嘉之集无之，岂肇之厚诬乎？ 
　　△《储光羲集》五卷 
　　右唐储光羲也。鲁人。开元十四年进士第，尝为监察御史。后从安禄山伪署。贼平，贬死王。 
　　△《昌龄诗》六卷 
　　右唐王昌龄少伯也。江宁人。开元十五年进士，为秘书郎，又中宏词科。不谨细行，贬龙标尉。以世乱，归乡里，为刺史闾丘晓所杀。昌龄工诗，缜密而思清，时谓王江宁云。 
　　△《常建诗》一卷 
　　右唐常建也。开元十五年进士。欧阳永叔尝爱“竹径通幽处，禅房花木深”之句，乃建诗也。 
　　△《刘长卿集》十卷 
　　右唐刘长卿字文房。开元二十一年进士。至德中，监察御史，以检校祠部员外为转运判官，知淮西、岳鄂转运使留后，观察使吴仲孺诬奏，贬潘州南巴尉。会有为辨之者，除睦州司马，终随州刺史。长卿刚而犯上，故两逢斥废。诗虽窘于才，而能锻炼。权德舆尝谓为“五言长城”。今集诗九卷，杂文一卷。 
　　△《颜真卿文》一卷 
　　右唐颜真卿清臣也。万年人。博学，工辞章。开元二十二年进士，又登制科。代宗时，为太子太师。使李希烈，为希烈所害。世谓真卿忤杨国忠、李辅国、元载、杨炎、卢杞，拒安禄山、李希烈，废斥者七八，以至于死，而不自悔，天下一人而已。而学问文章往往杂神仙浮屠之说，不皆合于理，而所为乃尔者，盖天性然也。 
　　△《萧颖士集》十卷 
　　右唐萧颖士茂挺也。梁宗室之后。举进士，开元二十三年中第，为史馆待制。安禄山反，窜山南。节度崔圆授扬州工曹，至官，信宿而去。客死汝南逆旅。门人谥曰文元先生。颖士属文观书，一览即诵，通百家谱系、书籀，尝教授濮阳，时号萧夫子。李林恶不附己，故数罢去。阎士和盛推颖士文章，以为闻萧氏之风者，童子羞称曹、陆。《唐书》云：颖士作伐樱桃赋以诋李林甫，君子很其褊。按集载其辞，有曰：“每俯临乎萧墙，奸回得而窥伺”，盖谓林甫之必致寇也。其后果阶禄山之祸，唐遂不振，然则颖士可谓知几矣，宜褒而返加以贬词，何哉？ 
　　△《张龙筋凤髓判》十卷 
　　右唐张字文成。辞章藻丽，尝入中制科。此乃其书判也，凡一百首。自号浮休子。 
　　△《孟浩然诗》一卷 
　　右唐孟浩然也。襄阳人。工五言诗，隐鹿门山，年四十，乃游京师。一日，诸名士集秘省联句，浩然句曰：“微淡河汉，疏雨滴梧桐。”众皆钦伏。张九龄、王维雅称之。维私邀入禁林，遇玄宗临幸，浩然匿床下，维以闻。上曰：“素闻其人。”因召见，命自诵所为诗，至“不才明主弃”之句，上曰：“不求进而诬朕弃人。”命放归。所著诗二百一十首。宜城处士王士源序次为三卷，今并为一，又有天宝中韦纟舀序。 
　　△《严从中黄子集》三卷 
　　右唐严从，开元中为著作郎，春宫侍读，集贤院学士，卒。自号中黄子。当时，命太子侍文吕向访遗文于家，得《训老》、《经颂》等八篇，序为三卷。 
　　△《李翰林集》二十卷 
　　右唐李白太白也。白旧集十卷，唐李阳冰序。咸平中，乐史别得白歌诗十卷，凡歌诗七百七十六篇，又纂杂着，为《别集》十卷。宋次道治平中得王文献及唐魏万所纂白诗，又裒唐类诗洎刻石所传者，通李阳冰、乐史集，共一千一篇，杂着六十五篇。曾子固乃考其先后而次第之，云：“白，蜀郡人。天宝初至长安，明皇召为翰林供奉，顷之不合，去。安禄山反，明皇在蜀，永王节度东南。白时卧庐山，迫致之。败，坐系浔阳狱，崔涣、宋若思验治白，以为罪薄，释白囚，使谋其军。干元元年，终以事，长流夜郎，以赦得释，过当涂以卒。其始终更涉如此。此白之诗书所自序可考者也。《旧史》称：“白，山东人，为翰林待诏”。又称：“白在宣城谒见永王，遂辟为从事。”而《新书》又称“白流夜郎，还浔阳，坐事下狱，宋若思释之”者，皆不合于白之自序，盖史误也。予按杜甫诗亦以白为山东人，而苏子瞻尝恨白集为庸俗所乱，则白之自序亦未可尽信，而以为史误。近蜀本又附入左绵邑人所裒曰白《隐处少年所作诗》六十篇，尤为浅俗。白天才英丽，其辞逸荡隽伟，飘然有超世之心，非常人所及，读者自可别其真伪也。 
　　△《岑参集》十卷 
　　右唐岑参，南阳人。文本之后。天宝三年进士，累官补阙、起居郎，出嘉州刺史。杜鸿渐表置幕府，为职方郎中兼侍御史，罢，终于蜀。参博览史籍，尤工缀文，属词清尚，用心良苦，其有所得，往往超拔孤秀，度越常情。每篇绝笔，人竞传讽。至德中，裴荐、杜甫等，尝荐其“识度清远，议论雅正，佳名早立，时辈所仰，可以备献替之官”云。集有杜确序。 
　　△《李嘉诗》二卷 
　　右唐李嘉，别名从一。赵州人。天宝七年进士，为秘书正字，袁、台二州刺史。善为诗，绮靡婉丽，有齐、梁之风，时人以比吴均、何逊云。 
　　△《高集》十卷，《集外文》二卷，《别诗》一卷 
　　右唐高达夫也。渤海人。天宝八年，举有道科中第。永泰初，终散骑常侍。五十始为诗；即工，以气质自高。每一篇出，好事者辄传布云。 
　　△《贾至集》十卷 
　　右唐贾至幼几也。洛阳人。天宝十年，明经擢第。累官起居舍人、知制诰。从幸西川，当撰传位册，既进藁，上曰：“先天诰命，乃父为之。今兹册命，又尔为之。两朝大典，出卿父子，可谓继美矣。”大历中，终散骑常侍。集，李邯郸淑家本二十卷，苏弁编次，常仲儒为序，以墓铭、序碑列于后，今亡其半。苏子瞻尝行吕惠卿责词，有“元凶在位”之语，仇人乃曰：“史唯宋太子劭谓之元凶”，因诬其指斥。殊不知曹子建《责躬诗》有曰“元凶是率”，盖自谓也。今至制诰中除魏仲犀、徐归道词，亦以元凶指禄山，岂独劭为元凶耶？世多疑子瞻失词，因表出之。 
　　△《钱起诗》二卷 
　　右唐钱起，征之父也。吴郡人。天宝中举进士。初，从乡荐，客舍月夜，闻人哦于庭曰：“曲终人不见，江上数峰青。”起摄衣从之，无所见矣。及就试，诗题乃《湘灵鼓瑟》也。起即以鬼谣十字为落句，主文李晖深嘉之，擢置高第，释褐授校书郎，终考功。与郎士元齐名，时曰“前有沈、宋，后有钱、郎”。 
　　△《元子》十卷，《琦子》一卷，《文编》十卷 
　　右唐元结次山也。后魏之裔。天宝十三年进士，复举制科，授右金吾兵曹，累迁容管经略使。始在商馀山，称元子，逃难入琦洞，称琦子，或称浪士，渔者称为聱叟，酒徒呼漫叟，及官呼漫郎，因以命其所著。结性耿介，有忧道闵世之思。逢天宝之乱，或仕或隐，自谓与聱牙，岂独其行事而然，其文词亦如之。然其辞义幽约，譬古钟磬，不谐于俚耳，而可寻玩。在当时，名出萧、李下，至韩愈称数唐之文人，独及结云。 
　　△《韩诗》五卷 
　　右韩君平也。南阳人。天宝十三年进士，淄青侯希逸、宣武李勉继辟幕府。俄以驾部郎中知制诰，终于中书舍人。诗兴致繁富，朝野重之。 
　　△《杜甫集》二十卷，《集外诗》一卷，《注杜甫诗》二十卷，《蔡兴宗编杜甫诗》二十卷，《赵次公注杜甫诗》五十九卷 
　　右唐杜甫子美也。审言之孙，天宝十三年玄宗朝，献太清宫、享庙及郊，奏赋三篇，使待制集贤院。宰相试文，再迁右卫率府胄曹，终于剑南参谋、检校工部员外。旷放不自检，好论天下大事，高而不切。少与李白齐名，时号“李、杜”。数当寇乱，挺节无污。为歌诗，伤时桡弱，情不忘君，人怜其忠云。集有王洙原叔、王琪君玉序。皇朝自王原叔以后，学者喜观甫诗，世有为之注者数家，率皆鄙浅可笑。有原叔名者，其实非也。吕微仲在成都时，尝谱其年月。近时有蔡兴宗者，再用年月编次之。而赵次公者，又以古律诗杂次第之，且为之注。两人颇以意改定其误字云。 
　　△《吴筠宗元先生集》十卷 
　　右唐吴筠撰。前有权德舆序。筠字贞节，华阴人。生十五年，隐于南阳。天宝初，召至京师，请为道士，居嵩山。已有敕待诏翰林。筠知禄山将乱，求还茅山，许之。乃东游会稽，往来天台、剡中，与李白、孔巢父酬唱。大历中卒，弟子谥为宗元先生。筠通经义，美文辞，性高鲠。其待诏翰林也，特承恩顾。高力士素奉佛，尝短筠于帝，故筠所著文赋，深诋释氏颇为通人所讥云。 
　　△《独孤及毗陵集》二十卷 
　　右唐独孤及至之也。洛阳人。天宝十，三年举洞晓玄经科。代宗初，为太常博士，濠舒二州刺史，政最，徙常州，卒于官。及幼有成人之量，彳扁览《五经》，观其大义，不为章句学。为文以立宪诫世、褒贤遏恶为用，长于论议。《唐实录》称韩愈师其为文云。集有李舟、梁肃前后序，末载崔甫碑志。 
　　△《皇甫冉诗》二卷 
　　右唐皇甫冉茂政也。丹阳人。天宝十五年进士，为无锡尉，历拾遗、补阙，卒。与弟曾齐名，当时比张氏景阳、孟阳云。集有独孤及序。 
　　△《郎士元诗》一卷 
　　右唐郎士元字君胄，中山人。天宝十五年进士，为郢州刺史。与钱起俱有诗名，而士元尤更清雅。时朝廷公卿出牧奉使，若两人无诗祖行，人以为愧。 
　　△《顾况集》二十卷 
　　右唐顾况字逋翁，苏州人。至德二年，江东进士。善为歌诗，性诙谐。德宗时，柳浑辅政，以秘书郎召。况素善李泌，及泌相，自谓当得达官，久之，迁著作郎。及泌卒，有调笑语，贬饶州司户，卒。集有皇甫冉诗序。 
　　△《陈蜕诗》一卷 
　　右唐陈蜕。未祥其行事，集有《长安十五咏》。自序云：“蜕生长江、淮间，以诗句从赋，仅十馀年矣。今我后抚运，泽及四夷，蜕复得为太平人”云云。若此殆肃、代间人也。 
　　△《卢纶诗》一卷 
　　右唐卢纶与吉中孚、韩、钱起、司空曙、苗发、崔峒、耿、夏侯审、李端皆能诗齐名，号“大历十才子”。纶字允言，累举进士，不第。 
　　△《耿诗》二卷 
　　右唐耿。宝应元年进士，为左拾遗。 
　　△《韦应物集》十卷 
　　右唐韦应物，京兆人。周逍遥公之后。左仆射扶阳公待价生令仪，令仪生銮，銮生应物。天宝时，为三卫。永泰中，任洛阳丞、京兆府功曹。大历十四年，自县制除机阳令，称疾辞归。建中二年，授比部郎中，守滁州。居顷之，改江州。召还，擢左司郎中。或娼其进，媒蘖之，出为苏州刺史。性高洁，鲜食寡欲，所居焚香除地而坐。诗律自沈、宋以后，日益靡漫，锼章刻句，揣合浮切，音韵谐婉，属对丽密，而娴雅平淡之气不在矣，独应物之诗，驰骤建安以还，得其风格云。 
　　△《李端司马集》三卷 
　　右唐李端，赵州人。大历五年进士，为校书郎。卒官杭州司马。郭暧尚平公主，贤明，招纳士类，故端等皆客之。尝座上赋诗，奇甚主大加称叹。钱起曰：“素为之，请赋起姓。”端立献一章云：“新开金埒看调马，旧锡铜山许铸钱。”钱起乃服。主喜厚赐之。 
　　△《李益诗》一卷 
　　右唐李益君虞也。姑臧人。大历四年进士，调郑县尉，幽州刘济辟从事。宪宗雅闻其名，召为集贤殿学士。负才，凌籍士，众不能堪，暴其献济诗“不上望京楼”之句，以涉怨望，诏降秩，俄复旧。益少富词藻，长于歌诗，与宗人贺齐名。每作一篇，乐工以赂求取，被声歌，供奉天子。《征人》、《早行》诗，天下皆施之图绘。今集有《从军诗》五十首，而无此诗，惜其放逸多矣。 
　　△《陆贽奏议》十二卷 
　　右唐陆贽敬舆也。贽，嘉兴人。大历八年进士，中博学宏词书判拔萃科。德宗初，为翰林学士。从奉天，还，为中书舍人平章事。贽在奉天，日下诏书数百，初如不经思，逮成，皆周尽人情。尝为帝言：“今盗彳扁天下，宜痛自悔，以感人心。诚不吝改过，以言谢天下，使臣持笔无所忌，庶叛者革心。”上从之。故下制书，虽武夫悍卒，无不感动流涕。议者谓兴元戡难功，虽爪牙宣力，盖贽有助焉。旧《翰苑集》外，有《榜子集》五卷，《议论集》三卷。翰苑集，苏子瞻乞校正进呈，改从今名。疑是裒诸集成云。 
　　△《王建诗》十卷 
　　右唐王建也。大历十年进士。为昭应县丞、太府寺丞。大和中，陕州司马。尤长宫词。 
　　△《柳郯诗》一卷 
　　右唐柳郯。集有与李端、卢纶辈相酬赠诗。大历间进士也。 
　　△《武元衡临淮集》二卷 
　　右唐武元衡伯苍也。河南人。建中四年进士。元和二年，以门下侍郎、平章事，出剑南节度。八年，复秉政。明年，早朝遇盗，为所害。元衡工五言诗，好事者传之，被于管弦。尝夏夜作诗曰：“夜久喧暂息，池台惟月明。无因驻清景，日出事还生。”翌日遇害。旧有《临淮集》七卷，此其二也。议者谓唐世工诗宦达者惟高，达宦诗工者惟元衡。 
　　△《羊士谔诗》一卷 
　　右唐羊士谔也。贞元元年，擢进士第。顺宗时，为宣歙巡官，王叔文恶之，贬汀州宁化尉。元和初，李吉甫知奖，擢监察御史，掌制诰。尝出为资州刺史。 
　　△《曲信陵集》一卷 
　　右唐曲信陵。贞元元年进士。为舒州望江令，卒。 
　　△《杨巨源诗》一卷 
　　右唐杨巨源字景山，河中人。贞元五年第进士，为张弘靖从事，自秘书郎擢太常博士，迁礼部员外郎。出为凤翔少尹，复召除国子司业。巨源在元和中，诗韵不造新语，体律务实，用功颇深。旦暮摇首，微咏不辍，年老成疾。尝赠弘靖诗，叙其家世云：“伊陟无闻祖，韦贤不到孙。”时人称之。年满七十，乞归。时宰惜其去，以为其乡少尹，不绝其禄。大和时，以官寿卒。 
　　△《欧阳詹集》十卷 
　　右唐欧阳詹行周也。泉州人。贞元八年进士，终国子四门助教。初，闽人不肯北宦。及常衮为观察使，兴学劝士，詹始以进士举。其联第者如韩愈、李绛诸人，皆天下选，时称“龙虎榜”云。此集李贻孙纂，退之作詹《哀辞》，称詹甚美，大意谓詹觅举京师，将以为父母荣也。又云其德行信于朋友。而唐小说载詹惑太原一妓，为赋“高城已不见，况复城中人”之诗，卒为之死。今集中载焉。然则，詹之志岂仅在父母哉！有德行者乃尔耶？ 
　　△《韩愈集》四十卷，《集外文》一卷 
　　右唐韩愈退之也。南阳人。贞元八年进士，累擢知制诰，进中书舍人，迁吏部侍郎。为京兆尹，与李绅不协，绅出，愈罢为兵部，俄复旧。刘句《唐书》称愈“恃才肆意，孔孟之旨。若南人妄以柳宗元为罗池神，而愈碑以实之。李贺父名晋肃，不应进士，而愈作为《讳辨》。又为《毛颖传》，讥戏不近人情。此文章之甚纰缪者。”《新书》称“愈三岁而孤，自知读书。比长，尽通《六经》、百家学。”“性明锐，不诡随。”“每言文章自相如、子长后，作者不世出，故深探本原，卓然树立，成一家言。造端置辞，要为不袭蹈前人者。”议者谓《旧史》谓愈文章甚纰缪，固不待辨，而《新史》谓造端置辞，不蹈袭前人，亦未为知愈。盖愈之置辞造端，字字悉有据依。如《毛颖传》、《进学解》之类，皆有所师范云。其集屡经名人是正，其讹舛绝少，但编次殊失伦类，当重为编辑之。 
　　△《李绛论谏集》七卷 
　　右唐李绛深之也。赞皇人。贞元八年进士，中宏词科，补渭南尉。六年，进中书侍郎、平章事。大和初，为山南西道节度使。四年，南蛮之寇，为乱兵所害。绛仪质魁伟，以直道进退，望冠一时，贤不肖太分，屡为谗邪所中。平生论谏数十百事。其甥夏侯孜所编，大中史官蒋偕为序。 
　　△《李观文编》三卷，《外集》二卷 
　　右唐李观元宾也。华之从子。贞元八年进士，中宏词科，终太子校书郎。观为文不袭前人，时谓与韩愈相上下。观少夭，文故未极，愈得中寿，故独擅名。大顺中，陆希声编观文，为之序，有谓“观尚辞，故辞胜理；愈尚质，故理胜辞。虽愈穷老，终不能加观之辞；观后愈死，亦不能逮愈之质”云。其后蜀人赵昂又得其《安边书》至《晁错论》一十四首，为《后集》二卷。顷年，从父詹事公掌诰命，以“四之日”为“四日”，不学者然以为非。观集中亦云尔，乃知本于此。 
　　△《柳宗元集》三十卷，《集外文》一卷 
　　右唐柳宗元子厚也。后魏济阴公某之裔。贞元九年进士，中博学宏词科，授校书郎，终于柳州刺史。宗元少精敏绝伦，文章卓伟精纟致。既窜斥，堙厄感郁，一寓诸文，傲《离骚》数十篇，读者悲恻。在柳州，进士走数千里从学，经指授者，文辞皆有法。世号柳柳州。韩愈评其文曰：“雄深雅健，似司马子长，崔、蔡不足多也。”集中有《御史周君碣》，司马温公《考异》以此碣为《周子谅碣》，实开元二十五年，宗元作天宝时，误。按子谅以弹牛仙客，杖流州，死蓝田。《旧唐书纪》、《牛仙客传》及《玄宗实录》皆载之，而此碣殊疏略。 
　　△《刘禹锡集》三十卷，《外集》十卷 
　　右唐刘禹锡梦得也。中山人。贞元九年进士，登博学宏词科。贬朗州司马。元和十年召还，欲任以南省郎，作《玄都观看花诗》，讥忿当路，出为播州刺史。裴度以母老为请，得易连州。入为主客郎中，复作《游玄都诗》，以诋权近。俄分司东都，迁宾客。会昌时，加检校礼部尚书，卒。禹锡少工文章，恃才而废，老年寡所合，乃以文章自。素善诗，晚节尤精。白居易推为“诗豪”，尝言：“其诗在处应有神物护持”。禹锡早与柳宗元为文章之友，称“刘柳”；晚与居易为诗友，号“刘白”；虽诗文似少不及，然能抗衡二人间，信天下之奇才也。 
　　△《孟东野诗集》十卷 
　　右唐孟郊东野也。湖州人。贞元十二年进士，调溧阳尉，辟为兴元参谋，卒郊少隐嵩山，性介寡合。韩愈一见为忘形交。为诗有理致，然思苦涩。李观论其诗曰：“高处在古无上，平处下顾二谢”云。张籍谥为贞曜先生。集宋次道重编。先时，世传汴吴镂本，五卷一百二十四篇。周安惠本，十卷三百三十一篇。别本五卷三百四十篇。蜀人蹇用退之赠郊句，纂成《咸池集》二卷，一百八十篇。自馀不为编帙，杂录之，家家自异。次道总拾遗逸，摘去重衤复，若体制不类者，得五百十一篇，而十联句不与焉，一赞二书附于后。郊集于是始有完书。 
　　△《吕温集》十卷 
　　右唐吕温和叔也，一字化光。河中人。贞元十四年进士。以善韦执谊、王叔文起家，再命左拾遗。同张荐使吐蕃，元和初使还。累进知御史杂事，再贬道州刺史，徙衡州。温从梁肃，为文章，规摹《左氏》，藻赡精富，流辈推尚。刘禹锡为编次其文，序之云：“古之为书，先立言而后体物。贾生之书首《过秦》，而荀卿亦后其赋，故断自《人文化成论》至《诸葛武侯庙记》为上篇。”今集先赋诗，后杂文，非禹锡本也。 
　　△《李翱集》十八卷 
　　右唐李翱习之也。凉武昭王之后。贞元十四年进士。调校书郎，知制诰。会昌初，终山南东道节度使。翱性峭鲠，论议无所屈，仕不得显官，怫郁无所发。从韩愈为文，辞致浑厚，见推当时。集皆杂文，无歌诗，前有苏舜钦序，云：“唐之文章称韩柳，翱文虽辞不迨韩，而理过于柳。” 
　　△《张籍诗集》五卷 
　　右唐张籍文昌也。和州人。贞元十五年登进士第。终国子司业。籍性狷急，为计长于乐府，多警句。元和中，与白乐天、孟东野相酬唱，天下宗之，谓之“元和体”云。其集五卷，张洎为之编次。 
　　●卷十八 
　　◎别集类中 
　　△《白居易长庆集》七十一卷 
　　右唐白居易乐天也。太原人。居易自序生于郑州荥阳。贞元十七年进士，中拔萃科。元和初，制策一等，调尉，入翰林为学士。太和初，迁刑部侍郎。会昌初，以刑部尚书致仕。居易以文章精切，然尤工诗，当时士人争传，林国贾相，率篇易一金。在杭州时，自类诗稿，分讽谕、感伤、杂律四类。《前集》五十卷，有元稹序。《后集》二十卷，自为序、纪。又有《续后集》五卷，今亡三卷矣。予按乐天尝与刘禹锡游，人谓之“刘、白”，而不陷入司马党中，及与元稹游，人谓之“元、白”，而不蹈北司党中，又与杨虞卿为姻家，而不陷牛、李党中：其风流高尚，进退浅俗，似幸其祸败者，余固疑非乐天之语，及考之编年，崖州贬时，乐天没将逾年，或曰浮屠某所作也。 
</div>
    <div class="pagination">
<a href="郡斋读书志_page24.html">上一页</a><span>...</span><a href="郡斋读书志_page20.html">20</a><a href="郡斋读书志_page21.html">21</a><a href="郡斋读书志_page22.html">22</a><a href="郡斋读书志_page23.html">23</a><a href="郡斋读书志_page24.html">24</a><span class="current-page">25</span><a href="郡斋读书志_page26.html">26</a><a href="郡斋读书志_page27.html">27</a><a href="郡斋读书志_page28.html">28</a><a href="郡斋读书志_page29.html">29</a><a href="郡斋读书志_page30.html">30</a><span>...</span><a href="郡斋读书志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
