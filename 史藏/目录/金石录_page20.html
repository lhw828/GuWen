<!DOCTYPE html>
<html>
<head>
    <meta charset="UTF-8">
    <title>金石录 - 第 20 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 20 页/共 34 页</h1>
    <div class="content">　　汉平舆令薛君碑
　　汉泰山都尉孔宙碑
　　汉孔宙碑隂
　　汉西岳华山庙碑
　　汉老子铭
　　汉荆州刺史度尚碑
　　汉孔子庙置卒史碑
　　右汉孔子庙置卒史碑其前有司徒吴雄司空赵戒奏章欧阳文忠公具载于集古録其后又有鲁相奏记司徒司空府文字尤为完好云永兴元年六月甲辰朔十八日辛酉鲁相平行长史事下守长擅叩头死罪敢言之司徒司空府壬寅诏书为孔子庙置百石卒史一人掌主礼器选年四十以上经通一蓺杂试能奉先圣之礼为宗所归者平叩头叩头死罪死罪谨按文书守文学掾鲁孔龢师孔宪戸曹史孔览等杂试龢修春秋严氏经通高弟事亲至孝能奉先圣之礼为宗所归除龢补名状如牒平惶恐叩头死罪死罪上司空府其词彬彬可嘉故备録之且以见汉时郡国奏记公府其体如此也按华阳国志后汉书注皆云赵戒字志伯而此碑乃作意伯疑其避桓帝讳故改焉
　　汉东海相桓君海庙碑
　　右汉东海相桓君海庙碑云惟永寿元年春正月有汉东海相桓君又云熹平元年夏四月东海相山阳满君其余文字完者尚多大畧记修饰祠宇事而其铭诗有云浩浩仓海百川之宗知其为海庙碑也桓君与满君皆不着其名莫知为何人碑在今海州
　　汉孔君碣
　　右汉孔君碣在孔子墓林中其额题孔君之墓文已残缺其前云元年乙未而元年上阙二字按东汉自建武以后惟桓帝永寿元年岁次乙未其他有三乙未皆非元年然则此碣所阙二字当为永寿也
　　汉韩明府孔子庙碑
　　右汉韩明府孔子庙碑其畧云君造立礼器乐之音符钟磬瑟鼓雷洗觞觚爵鹿柤梪笾柉禁□修饰宅庙更造二舆所谓鹿者礼图不载莫知为何器又据字书柉木皮可为索□陈乐也亦非器名皆不可晓故并着其语以俟知者【余后见汶阳陈氏所藏古彛为伏鹿之形近岁青州获一器亦全为鹿形疑所谓鹿者因其形而名之尔】
　　汉吉成侯州辅碑
　　右汉吉成侯州辅碑名字已残缺其额题云汉故中常侍长乐太仆吉成侯州君之铭辅名姓见范晔后汉书宦者传以定策立桓帝与曹腾等七人同时封为亭侯今此碑载当时诏书有云其封辅为叶吉成侯以此知其名辅而郦道元注水经云滍水南有汉中常侍长乐太仆吉成侯州苞冢冢前有碑其词云六帝四后是谘是诹今验其铭文实有此语独以辅为苞盖水经之误当取汉史及此碑为正
　　汉州辅碑隂
　　右汉州辅碑隂京兆尹延笃叔坚而下题名者凡四十余人自东汉以后一时名卿贤大夫死而立碑则门生故吏徃徃寓名其隂盖欲附托以传不朽尔今辅一宦者而碑隂列名者数十人虽当代显人如延叔坚亦预焉有以见权势之盛如此虽然区区挂名于此者亦可耻也夫
　　汉州辅墓石兽膊字
　　右汉州辅墓石兽膊字郦道元注水经云州君墓有两石兽已沦没人有掘出一兽犹不全破甚高壮头去地丈许制作甚工左膊上刻作辟邪字余初得州君墓碑又览水经所载意此字犹存防故人董之明守官汝颍间因托访求之逾年持以见寄其一辟邪道元所见也其一乃天禄字差大皆完好可喜之明又云天禄近岁为村民所毁辟邪虽存然字画已残缺难辨此盖十年前邑人所藏今不可复得矣
　　汉郎中郑君碑
　　右汉郎中郑君碑贾谊过秦论云九国之师遁巡而不敢进顔师古曰遁音千旬反流俗书本巡字误作逃读者因之而为逃遁之义潘岳西征赋云遁逃以奔窜斯亦误矣今此碑有云推贤达善逡遁退让详其文意亦是逡巡之义然二字决非一音盖古人用字与后世颇异又多假借故时有难晓处不知顔氏何所据遂音遁为逡乎
　　汉丹阳太守郭旻碑
　　右汉丹阳太守郭旻碑云君讳旻字巨公有周之裔也又云治律小杜幼仕州郡察孝亷除郎中谒者迁敬陵园令廷尉左平治书侍御史狱刑无颇宪台如砥以父忧去官选拜郎中侍御史遭母忧服除复拜郎中治书侍御史迁冀州刺史征拜尚书是时淮夷蠢逆帝畴官绥策书褒俾守丹阳为政四年以公事去官年过耳顺寝疾頽延熹元年十月戊戌卒其十二月丙申葬防言絶矣诸子曷仰三载礼阕乃群相与刻石勒铭最后云昔君即世虽立碑颂裁足载字加有瑕【下阙一字】君之弟故太尉薨归葬旧陵于是从子故五原太守鸿议郎某及孙某【其名残缺】懐祖之德乃更刻石不改旧文盖用昭明祖勲焉郭氏为阳翟着姓自公以来世以通法律显名此碑所谓太尉公者禧也
　　汉议郎元宾碑
　　右汉议郎元宾碑者在今亳州姓名已残缺所可见者云字元宾鲁相之孙又云举孝亷除仓龙司马衞尉察尤异迁呉令视事二稔民用宁康州辟从事公车征拜议郎年四十八延熹二年二月卒使者临吊赙赗特加其余文字完好者尚多惜其名氏皆亡也
　　汉孙叔敖碑隂
　　右汉孙叔敖碑隂云延熹二年中夏之节政在封表期思长光视事一纪访问国中耆年素闻孙君楚时良辅又云博采遗苗曾孙子考吉辰五月癸夘宜以存废可立碑祀招请诸孙都防国右郭西道北处所显好与上窂祭倡优鼓舞又云相君有三嗣长子即封食邑固始少子在江陵中子居三【下一字磨灭】又云相君卒后十有余世有渤海太守其后厯叙子孙名字甚详而文字断续不可次第按期思长光碑隂不载姓氏叔敖碑虽有之然已残缺矣汉时令长有在官一纪不迁者乃知前世官吏重于移易如此不惟吏民免迎送之扰而士人亦皆安于其职无侥幸苟进之心与后世异矣
　　汉封丘令王元赏碑
　　右汉封丘令王君碑其姓名已残缺所可见者字元赏而已云察举孝亷郎谒者考工菀陵叶封丘令而铭文亦有抚临三国之语欧阳公集古録云为菀陵丞者盖误以叶字为丞尔
　　汉王元赏碑隂
　　右汉王元赏碑隂载门生姓名有云右奔丧右斩杖三年余尝谓圣人之制礼为可继也无过与不及之务合于中庸而已礼曰事师无犯无隐服勤至死心丧三年孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服彼汉人为王君乃为斩衰之服于礼无乃过乎
　　汉冀州刺史王纯碑
　　右汉冀州刺史王纯碑延熹四年立桑钦水经云济水北迳须句城西郦道元注济水西有安民山山西有汉冀州刺史王纷碑汉中平四年立按地理书须朐即今中都县此碑在中都又其官与姓氏皆合疑其是也然以纯为纷以延熹为中平则疑水经之误
　　汉王纯碑隂
　　右汉王纯碑隂其前题门人姓名自东平冯定伯而下文字完好可识者百九十余人磨灭不可识者又九十余人字画淳劲可喜其后题义士名云各发圣心共出义钱埤碑石直刋纪姓名埤当读为禆助之禆汉时墓碑多其门生故吏所立徃徃各纪姓名于碑隂或载所出钱数其非门生故吏而出钱者谓之义士今汉人为王君出钱造碑而云各发圣心可谓陋矣
　　汉仓颉庙人名
　　右汉仓颉庙人名欧阳公集古录云此碑有莲勺左乡有秩池阳左乡有秩池阳集水有秩皆不知是何名号又有夏阳侯长祋祤侯长则是县吏之名其字画不甚精又无事实可考姑疑其名号以俟知者尔按前汉书张敞以乡有秩补太守卒史后汉书百官志乡置有秩三老游徼本注曰有秩郡所署秩百石掌一乡人注引汉官仪曰乡户五千则置有秩风俗通曰秩则田间大夫言其官裁有秩尔然则有秩盖亦乡吏名也
　　汉成皋令任伯嗣碑
　　右汉成皋令任伯嗣碑其首已残缺其可见者云字伯嗣南郡编人也其先盖任座之苗胄又云举孝亷除郎中蜀郡府丞江州令以服云官为筑阳侯相延熹五年迁来临县其后厯叙政绩又云迁君桂阳最后云都邑谣咏甄勒勋绩永昭于后碑在今汜水县汜水在汉为成皋此碑盖成皋令德政颂尔后汉书桓帝纪延熹八年有桂阳太守任以此碑校之岁月相符又名与字协知其名也
　　汉任伯嗣碑隂
　　右汉任伯嗣碑隂大观初获此碑寘于汜水辇运司廨舍壁间余闻其隂有字因托人讽邑官破壁出之遂得此本盖汉碑有隂者十七八世多弃而不録尔
　　汉平舆令薛君碑
　　右汉平舆令薛君碑文字完好云惟延熹六年春三月平舆令薛君卒乌虖哀哉吏民其咨咨君之德乃建碑石于墓之侧其后有铭三百余言叙述甚详惟不载其名字世系故莫得而考焉
　　汉泰山都尉孔宙碑
　　右汉泰山都尉孔宙碑宙孔北海父也见后汉书融列传又据桓帝纪泰山都尉元寿元年置延熹八年罢宙以延熹四年卒盖卒后四年官遂废矣
　　汉孔宙碑隂
　　右汉孔宙碑隂门生有钜鹿广宗捕巡字升台按氏族书如姓苑姓纂皆无捕姓独见于此碑尔
　　汉西岳华山庙碑
　　右汉西岳华山庙碑其畧云孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门欧阳公集古録云所谓集灵者他书不见惟见于此碑尔余按班固汉书地理志华隂有集灵宫武帝起而郦道元注水经亦云敷水北迳集灵宫引地理志所载其语皆同然则不独见于此碑矣而所谓存仙殿望仙门者诸书不载
　　汉老子铭
　　右汉老子铭旧传蔡邕文并书盖杜甫李潮小篆八分歌有曰苦县光和尚骨立书贵瘦硬方通神世云此碑是也今验其词乃邉韶延熹八年作非光和中所立未知甫所见是此碑否而本朝周越书苑遂以为韶撰文而邕书初无所据碑言孔子学礼时计其年纪聃已二百余岁聃然老旄之貌也而史记言谥曰聃按古谥法无聃字又碑云孔子以周灵王二十年生今以年表及世家考之孔子以鲁襄公二十二年生实灵王二十一年未知孰是史书周太史儋事云孔子死后二百二十九年徐广注曰实一十九年今此碑所书正与史合不知徐广何所据也
　　汉荆州刺史度尚碑
　　右汉度尚碑其首题曰汉故荆州刺史度侯之碑碑云其先出自颛顼与楚同姓熊【下缺一字】之后又曰统国法度其下残缺不可辨按元和姓纂度姓但云古掌度之官因以命氏不言其与楚同姓也又范晔后汉书列传度尚自右校令擢为荆州刺史破长沙零陵贼以功封右乡侯迁桂阳太守征还京师以中郎将破贼胡兰等复为荆州刺史后为辽东太守卒于官今以碑考之云封右乡侯迁辽东太守拜中郎将复拜荆州刺史以故秩名盖未尝为桂阳太守而曰卒于辽东者皆史之误余毎得前代名臣碑板以校史传其官阀岁月少有同者以此知石刻为可宝也







　　金石録卷十五
　　钦定四库全书
　　金石録卷十六　　　　　宋　赵明诚　撰跋尾六【汉】
　　汉车骑将军冯绲碑
　　汉鲁相晨谒孔子冢文
　　汉广汉县令王君神道
　　汉金乡守长侯君碑
　　汉栁孝廉碑
　　汉衞尉卿衡方碑
　　汉沛相杨君碑
　　汉淳于长夏承碑
　　汉郎中马君碑
　　汉武都太守李翕碑
　　汉博陵太守孔彪碑
　　汉成阳灵台碑
　　汉廷尉仲定碑
　　汉故民呉公碑
　　汉司隶校尉鲁峻碑
　　汉桂阳太守周府君颂
　　汉周府君碑隂
　　汉石经遗字
　　汉堂谿典嵩山石阙铭
　　汉帝尧碑
　　汉仓颉庙碑
　　汉彰长断碑
　　汉车骑将军冯绲碑
　　右汉车骑将军冯绲碑以范晔后汉书考之史云字鸿卿而碑云皇卿史云初举孝亷七迁至广汉属国都尉拜御史中丞顺帝未持节扬州诸军事与中郎将滕抚击破羣贼今据碑自举孝亷至为广汉属国都尉凡十一迁而为中丞与督使徐扬二州讨贼皆在为都尉前碑云讨贼时坐迫州县正法而史不载又云为陇西太守坐问吏辜旬不分去官以羌骇动为四府所表复家拜陇西太守而史但言迁陇西太守尔史云为辽东太守征拜京兆尹转司隶校尉迁廷尉太常拜车骑将军以碑考之绲为辽东太守以前尝复为治书侍御史迁尚书遂为廷尉未尝拜京兆尹及司隶也史云振旅还京师监军使者张敞承宦者防奏绲防长沙贼复起攻桂阳武陵绲以军还盗贼复发策免而碑云临当受封以谣言奏河内太守中常侍左悺弟坐逊位史云复拜廷尉时山阳太守单迁以罪系狱绲考致其死迁故车骑将军超之弟中官相党遂共诽章诬绲坐输左校而碑云表荆州刺史李隗南阳太守成晋【晋汉史作瑨】太原太守刘瓆不宜以重论坐正法作左校亦皆不合史又云为河南尹时上言旧典中官子弟不得为牧人职帝不纳拜屯骑校尉复为廷尉卒于官而碑云复廷尉奏中官子弟不宜典牧州郡获过左右逊位永康元年薨亦当以碑为正碑又云绲谥曰桓而史亦不载余尝谓石刻当时所书其名字官爵不应差误可信无疑至于善恶大节则当以史氏为据今此传首尾顚倒错谬如此然则史之所载是非褒贬失其实者多矣果可尽信邪
　　汉鲁相晨谒孔子冢文
　　右汉鲁相晨谒孔子冢文已断裂阙其上一段其畧可见者云建宁元年三月十八日丙申晨又云其四月十一日戊子到官谒孔子冢其他文字虽完皆不可次第鲁相晨有两碑皆在孔子庙中其一碑云臣防恩受任符守得在奎娄周孔旧防又云臣以建宁元年到官其一碑云鲁相河南史君讳晨字伯时从越骑校尉拜以建宁元年四月十一日戊子到官然则斯碑所载名晨者盖鲁相史晨也
　　汉广汉县令王君神道
　　右汉广汉县令王君神道建宁元年十月造县令字作苓汉人淳质文字相近者多假借用之如县令字人所常用而尚假借何邪
　　汉金乡守长侯君碑
　　右汉金乡守长侯君碑载其上世云汉兴侯公纳防济太上皇于鸿沟之阨諡曰安国君曾孙酺封明统侯光武中兴孙霸为临淮太守拥兵从光武平定天下转拜执法刺奸五威司命大司徒公封于陵侯欧阳公集古録云执法左右刺奸五威司命皆王莽时官侯霸列传云霸莽时为随宰迁执法刺奸而未尝为五威司命后代伏湛为大司徒封关内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑之谬余按霸列传霸薨追封则乡侯至子昱改封于陵而遂以霸为于陵侯疑亦碑之误又按高祖纪侯公説项羽归太公吕后乃封侯公为平国君今此碑言安国既不同而平国君乃生时称号如娄敬为奉春君之类碑以为諡恐亦非是又酺封明统侯汉书功臣表亦不载不知碑何所据也
　　汉栁孝亷碑
　　右汉栁孝亷碑云君讳敏其先盖五行星【下缺一字】二十八舍栁宿之精也其説亦可谓怪矣自战国以来圣人不作诸子百家异端怪説纷然而起其弊至东汉而极焉自非豪杰之士卓然不为流俗所移未有不从而惑者也若此碑直以栁君得姓出于栁宿果何所据哉
　　汉衞尉卿衡方碑
　　右汉衞尉卿衡方碑有云感昔人之凯风悼蓼仪之劬劳以蓼莪为蓼仪他汉碑多如此盖汉人各以其学名家故所传时有异同也
　　汉沛相杨君碑
　　右汉沛相杨君碑欧阳公集古録云碑首尾不完失其名字余按杨震碑沛相名统震长子富波侯相牧之子也
</div>
    <div class="pagination">
<a href="金石录_page19.html">上一页</a><span>...</span><a href="金石录_page15.html">15</a><a href="金石录_page16.html">16</a><a href="金石录_page17.html">17</a><a href="金石录_page18.html">18</a><a href="金石录_page19.html">19</a><span class="current-page">20</span><a href="金石录_page21.html">21</a><a href="金石录_page22.html">22</a><a href="金石录_page23.html">23</a><a href="金石录_page24.html">24</a><a href="金石录_page25.html">25</a><span>...</span><a href="金石录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
