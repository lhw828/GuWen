<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 99 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 99 页/共 273 页</h1>
    <div class="content">△《钦定满洲祭神祭天典礼》六卷乾隆十二年奉敕撰。
我国家肇迹东土，风淳俗厚。於崇德报功之礼，历久不渝。凡所以昭格天神，时修祀典者，著诚著悫，具有旧仪。迄今百有馀年，精禋致飨，夙夜维虔。惟是古制相沿，皆有口授祝词、仪注，久而小有异同。我皇上道秉钦崇，敬深明察。虑年祀绵邈，或渐远其初。乃命王公大臣详为考证，以国语、国书定著一编。首为《祭仪》二篇，次为《汇记故事》一篇，次为《仪注》、《祝词》、《赞词》四十一篇，殿以《器用数目》一篇、《器用形式图》一篇。
每一卷成，必亲加釐正，至精至详。祈报之义，对越之忱，皆足以昭垂万世。乾隆四十二年，复诏依文音，释译为此帙。与《大清通礼》相辅而行，用彰圣朝之令典。末有大学士阿桂等恭跋，具述致诚迓福之义。而於崇祀诸神不知其缘起者，引《礼记》舍菜先师郑玄注，不著先师名姓之例为证。於《祝词》、《赞词》仅传其声者，引汉乐府铎舞曲有音无义之例为证。并以传信阙疑，见圣心之敬慎。
视汉儒议礼附会纬书，宋儒议礼纷更错简，强不知以为知者，尤迥乎殊焉。
△《八旬万寿盛典》一百二十卷乾隆五十四年正月，大学士阿桂等奏请纂修，五十七年十月告成。洪惟我皇上法天行健，无逸永年，久道化成，治跻三五，为书契所未闻。而五世同堂，八旬延庆，《洪范》所谓身其康强，子孙其逢吉者，亦千古帝王所莫及。是以协气翔洽，欢心溥浃，四海臣民，莫不踊跃鼓舞，祝眉寿而歌纯嘏。虽圣怀冲挹，而敷天辐辏，众志难违。庆典之隆，遂炳炳麟麟，照映万禩。是编所载，皆圣寿七旬以后之事，凡分八门，首为《宸章》，皆恭录御制纪年之作。文自《古稀说》以下，诗自《庚子元旦》以下，俱按年编载。若随时纪事之作，则各从本类，分载各门。次为《圣德》，分八子目，曰《敬德》，曰《孝德》，曰《勤德》，曰《健德》，曰《仁德》，曰《文德》，曰《俭德》，曰《谦德》。次为《圣功》，分五子目，曰《安南归降》，曰《缅甸归顺》，曰《廓尔喀降顺》，曰《附载平定台湾》，曰《附载平定肃州》。次为《盛事》，分子目十一，曰《庆得皇玄孙》，曰《五世同堂》，曰《数世同居》、《千叟宴》，曰《赐科第》、《职衔》，曰《寿民》、《寿妇》，曰《辟雝》，曰《班禅入觐》，曰《民数》、《穀数》，曰《一产四男、三男》，曰《收成分数》。次为《典礼》，分五子目，曰《庆祝》，曰《朝会》，曰《祭告》，曰《銮仪》，曰《乐章》。次为《恩赉》，分六子目，曰《本年恩诏》，曰《本年蠲赋》，曰《本年恩科》，曰《本年东巡》，曰《恩宴》，曰《赏赉》。次为《图绘》，附以图说。次为《歌颂》，则臣工祝釐之词也。昔成周盛时，剬诗缉颂，歌景福、称茀禄者，不一而足。然多虚拟之词，不能言言有据也。兹编所载，事皆徵实。盖德盛而后化神，泽洽而后颂作。功成治定而后礼乐兴，气淑年和而后嘉祥集。其在《诗》，曰宜民宜人，受禄于天，保佑命之，自天申之。其在《书》，曰皇建其有极，敛时五福，用敷锡厥庶民，惟时厥庶民于汝极，锡汝保极。义均备於是焉，洵与圣祖仁皇帝万寿盛典祖武孙谋，后先焜燿，并万代之隆轨矣。
△《历代建元考》十卷（两江总督采进本）
国朝锺渊映撰。渊映字广汉，秀水人。自来纪元诸书，多详於正统，惟国初吴肃公《改元考同》，及近时万光泰《纪元叙韵》，与渊映此书，则并伪朝、霸国以至草窃、僣称，皆一一具载。其例以年号相同者列前，次以年号分韵排编，次列历朝帝王及僣国始末，并外藩亦间及之，秩然有序。虽载籍浩博，蒐采难周。
如蜀王衍宋太祖年号与辅公祏同，裘甫有维平之僣，成都为西夏之称。凡斯之类，不免间有阙漏，未可云毫发无遗。然较吴、万二家，足称赅洽矣。
△《北郊配位议》一卷（浙江巡抚采进本）
国朝毛奇龄撰。奇龄有《仲氏易》，已著录。康熙二十四年，太常寺卿徐元珙疏奏，现行祀典北郊既改北向，而三祖配位仍首东次西，同於南郊，请酌改所向。奇龄时官检讨，因撰是书。其斥汉元始仪之误，谓孟春合祀，天位在西，地位在东，皆因惑於《曲礼》席南向北、向以西方为上之文。其实《曲礼》据常坐言之。若礼坐之席，则仪礼、射礼皆筵宾席於户西，东上自与《曲礼》异。考《乡射礼》文，乃席宾南面东上。贾公彦疏云，言东上，因主人在东，故席端在东，不得以《曲礼》席南向北向西方为上解之。奇龄本此以折元始仪，实为有据。
至於元始仪配位西向南上，亦相承《曲礼》西向东向以南方为上之文。奇龄以后汉改从北上为正，其论甚确。然考北上之义，亦本《仪礼》。《大射仪》曰：“大夫继而东上，若有东面者则北上。”《燕礼》曰：“士既献者立於东方，西面北上。”此北上之异於南上者。今奇龄知南向东上之本於《仪礼》，而独未知西向北上之亦本於《仪礼》。则未免知一而不知二。奇龄又谓北郊既改从北向，则配位即统於所赂。地道尚右，配位当以东为上，东乃北向之右也。今考《仪礼大射仪》曰：“诸公阼阶西，北面东上。”《燕礼》曰：“卿大夫皆入门右，北面东上。”则北郊北向，配位以东为上，与《仪礼》北面东上义例全通。奇龄徒以地道尚右定之，亦为未审。然全书考辨精核，援引博赡，於宋、明以来议礼之家，要为特出矣。
△《庙制图考》一卷（浙江巡抚采进本）
国朝万斯同撰。斯同字季野，鄞县人。是书统会经史，折衷庙制，谓庙不在雉门之外。《考工记》左祖、右社，据王宫居中而言，是庙在寝东。盖本蔡卞、朱子、易祓之说。又谓诸侯五庙，太祖居中，二昭居东，二穆居西，平行平列，盖本贾公彦之说。又谓自虞、夏、商、周天子皆立七庙，惟周增文、武二祧为九庙。盖本刘歆、王舜诸家之说。又谓《大传》、《小记》、《祭法》、《中庸》、《诗序》、《国语》、《论语》所言禘，皆据宗庙大祭，非圜丘。盖本王肃之说。
於是上溯秦、汉，下迄元、明，凡庙制沿革，悉为之图。以附於经图之后，而缀以说。其用功颇勤，其义例亦颇明晰，视明季本之书较为赅备。其中所论，则得失互陈。如朱子谓群昭皆列北牖下而南向，群穆皆列南牖下而向北。斯同则谓礼室中但有南牖无北牖，朱子为误。今考《丧大记》，寝东首於北牖下注云：“病者恒居北牖，或为北墉。是室有北牖明矣。”《诗》“塞向墐户”。《经典释文》引韩诗云：“向，北向窗也。”《毛传》亦云：“向，北出牖也。”孔疏云：“为备寒不塞南窗，故云北出牖。则是室有南牖，又有北牖明矣。”《郊特牲》云：“薄社北牖”。盖但开北牖而塞其南，非凡屋本无北牖而特为薄社开之也。《荀子宥坐篇》，子贡观於鲁庙之北堂，出而问孔子曰：“乡者赐观於太庙之北堂，吾亦未辍，还复瞻被九盖。”注云：“北堂，神主所在也。九当为北。盖音盍，户扇也。”然则北堂既有北阖，何独疑於北牖耶？《明堂位》刮楹达乡，注云：“乡，牖属，谓夹户窗也，每室八窗为四达。”然则太庙之制略似明堂，四面且皆有牖，又何独於北牖而疑之耶？凡此之类，皆未深考者也。至如朱子祭图，祖妣并列，斯同谓宗庙吉祭，一尸统二主，无女尸。何以知六庙之妣尽入太庙？遂引曾子问七庙五庙无虚主，惟祫祭为无主，即知妣主亦入太庙。凡此之类，则援证精确，为前人所未发矣。虽大旨宗王黜郑，固守一隅，然通贯古今，有条有理，不可谓非通经之学也。王士祯记斯同所著书目有《庙制图考》四卷。此本只一卷，殆传抄者所合并欤？──右“政书类”典礼之属，二十四部，一千五十一卷，皆文渊阁著录。
（案，六官之政，始於冢宰。兹职官已各自为类，故不复及。六官之序，司徒先於宗伯。今以春官所掌，帝制朝章悉在焉。取以托始，尊王之义也。）△《救荒活民书》三卷（浙江范懋柱家天一阁藏本）
宋董煟撰。煟字季兴，鄱阳人。绍熙五年进士，尝知瑞安县。是书前有自序，谓上卷考古以证今，中卷条陈救荒之策，下卷备述本朝名臣贤士之所议论施行可为法戒者。书中所序，如以常平为始自隋，义仓为始自唐太宗，皆不能远考本原。然其载常平粟米之数，固《隋书》所未及志也。其宋代蠲免优恤之典，载在《宋史》纪志及《文献通考》、《续通鉴长编》者，此撮其大要，不过得十之二三。而当时利弊，言之颇悉，实足补《宋志》之阙。劝分亦宋之政令，史失载而此有焉。他若减租贷种，淳熙恤灾令格，皆可为史氏拾遗。而宋代名臣救荒善政，亦多堪与本传相参证。犹古书中之有裨实用者也。
△《熬波图》一卷（永乐大典本）
元陈椿撰。椿，天台人。始末未详。此书乃元统中椿为下砂场盐司，因前提幹旧图而补成者也。自各团灶座，至起运散盐，为图四十有七。图各有说，后系以诗。凡晒灰打卤之方，运薪试运之细，纤悉毕具。亦楼璹《耕织图》、曾之谨《农器谱》之流亚也。序言地有瞿氏、唐氏为盐场提幹，又称提幹讳守仁而佚其姓。考云间旧志，瞿氏实下砂望族。如瞿霆发、瞿震发、瞿电发、瞿时学、瞿时懋、瞿时佐、瞿先知辈，或为提举，或为盐税，几於世任盐官。其地有瞿家港、瞿家路、瞿家园诸名，皆其旧迹。然创是图者不知为谁。至唐氏则旧志不载，无可考见矣。诸图绘画颇工。《永乐大典》所载，已经传摹，尚存矩度。惟原阙五图，世无别本，不可复补。姚广孝等编辑之时，虽校勘粗疏，不应漏落至此。盖原本已佚脱也。
△《钱通》三十二卷（浙江巡抚采进本）
明胡我琨撰。我琨字自玉，爵里未详。据书中所记时事年月，是明末人也。
其书专论明代钱法，而因及於古制。首曰《正朔一统》，次曰《原》，曰《制》，曰《象》，曰《用》，曰《才》，曰《行》，曰《操》，曰《节》，曰《分》，曰《异》，曰《弊》，曰《文》，曰《闰》，凡十三门。每门之中，各为小目。
其载明制，起洪、永，讫万历。徵引各史纪、志、列传以及古今说部文集，援据颇为赅洽。於明代钱法沿革，条分缕晰，言之尤详。多《明史食货志》及《明会典》、《明典汇》诸书所未备。其叙述古制，如引《桂海虞衡志》，记右江之铜，引《宋会典》，记利州诸监钱数，亦足补唐、宋各史所未详。他如《钱象门》之黄河钱、投河国钱诸品，又董逌、洪遵、李孝美、顾烜各家旧谱所未载，皆足以资考证。中如刘仁恭丸土为钱之类，乃一时谬制，亦仿图其式，未免稍杂。然义取赅备，不得不巨细兼收，亦未可以丛脞讥也。
△《钦定康济录》六卷乾隆四年御定。初，仁和监生陆曾禹作《救饥谱》，吏科给事中倪国琏为检择精要，釐为四卷。会诏翰林科道轮奏经史讲义，国琏因恭录进呈。皇上嘉其有裨於实用，命内直诸臣删润其词，剞劂颁布，因赐今名。其书凡分四门，一曰《前代救援之典》，所录故实，上起唐、虞，下迄元、明，案朝代先后编次。二曰《先事之政》，分子目六。三曰《临事之政》，分子目二十。四曰《事后之政》，分子目五。又附录者四事，皆先引古事，后系论断。案，金穰木饥，天道恒然；尧水汤旱，圣朝不免。其挽回气数，则在於人事之修举。《周礼荒政》十有二，多主於省事以节财。盖预备之道，已散见於各职故也。我皇上宵衣旰食，轸念民依。或岁星偶沴，禾麦不登。赐蠲贷者动辄数十百万，赐赈恤者亦动辄数十百万。
即遇贪墨败度，借拯灾以蚀帑者，尚恐封疆大吏因噎废餐，杜侵冒之风，或靳抚绥之费。纶音宣谕，至再至三；含识之伦，罔弗共喻；仁宏博济，实迈唐虞。是以国琏是编，特邀睿赏。臣等校录之下，仰见勤求民瘼之心，与俯察迩言之意，均迥轶千古也。
△《捕蝗考》一卷（编修程晋芳家藏本）
国朝陈芳生撰。芳生字漱六，仁和人。螽蝝之害，春秋屡见於策书。《诗大田篇》：“去其螟螣，及其蟊贼，无害我田穉。田祖有神，秉畀炎火。”
毛、郑之说，以炎火为盛阳，谓田祖不受此害，持之付於炎火，使自销亡，并非实火。是汉时尚未详除蝗之制，故训诂家有是说也。至唐姚崇作相，遣使捕蝗，引《诗》此语以为证，朱子《集传》亦从其说。於是捕蝗之法始稍稍见於纪述。
芳生此书，取史册所载事迹议论，汇为一编。首备蝗事宜十条，次前代捕蝗法。
而明末徐光启奏疏最为详核，则全录其文。附以陈龙正语及芳生自识二条。大旨在先事则预为消弭，临时则竭力翦除，而责成於地方官之实心经理。条分缕晰，颇为详备。虽卷帙寥寥，然颇有裨於实用也。
△《荒政丛书》十卷（山西巡抚采进本）
国朝俞森编。森号存斋，钱塘人。由贡生官至湖广布政司参议。是书成於康熙庚午。辑古人救荒之法，於宋取董煟，於明取林希元、屠隆、周孔教、锺化民、刘世教，於国朝取魏禧，凡七家之言。又自作常平、义仓、社仓三《考》，溯其源，使知所法。复究其弊，使知所戒。成书五册，其官河南佥事时所撰也。
末附郧襄赈济事宜及捕蝗集要，其官分守荆南道时所撰也。救荒之策，前人言之已详，至积储尤为救荒之本。森既取昔人良规，班班具列，而於三《考》尤极详晰。登之梨枣，俾司牧者便於简阅，亦可云念切民瘼者矣。
──右“政书类”邦计之属，六部，五十三卷，皆文渊阁著录。
（案：古者司徒兼教养，后世则惟司钱穀。以度支所掌，条目浩繁，然大抵邦计类也。故今统以邦计为目，不复一一区别。）△《历代兵制》八卷（浙江范懋柱家天一阁藏本）
宋陈傅良撰。傅良有《春秋传》，已著录。是书上溯成周乡遂之法，及春秋、秦、汉、唐以来历代兵制之得失，於宋代言之尤详。如太祖躬定军制，亲卫殿禁，戍守更迭，京师府畿，内外相维，发兵转饷捕盗之制，皆能撮举其大旨。其总论之中，谓“祖宗时兵虽少而至精。逮咸平后，边境之兵增至六十万。皇祐初，兵已一百四十一万，谓之兵而不知战。给漕輓，服工役，缮河防，供寝庙，养国马者，皆兵也，疲老而坐食。前世之兵，未有猥多如今日者。总户口岁入之数，而以百万之兵计之，无虑十户而资一厢兵，十万而给一散卒。其兵职卫士之给，又浮费数倍，何得而不大蹙”云云。其言至为深切。盖傅良当南宋之时，目睹主弱兵骄之害，故著为是书，追言致弊之本，可谓切於时务者矣。
△《补汉兵志》一卷（浙江巡抚采进本）
宋钱文子撰。文子字文季，乐清人。绍熙三年由上舍释褐出身，以吏部员外郎兼国史院编修官，历宗正少卿。后退居白石山下，自号白石山人。宋初惩五代之弊，收天下甲兵，悉萃京师，谓之禁军。辗转增益至於八十馀万。而虚名冒滥，实无可用之兵。南渡以后，仓皇补苴，招聚弥多，而冗费亦弥甚。文子以汉承三代之后，去古未远，犹有寓兵於农之意，而班史无志。因摭其本纪、列传及诸志之中载及兵制者，裒而编之，附以考证论断，以成此书。卷首有其门人陈元粹序，述其作书之意甚详。盖为宋事立议，非为《汉书》补亡也。朱彝尊跋，称“其言近而旨远，词约而义该，非低头拱手，高谈性命之学者所能”。然兵农既分以后，其势不可复合。必欲强复古制，不约以军律，则兵不足恃；必约以军律，则兵未练而农先扰。故三代以下，但可以屯种之法寓农於兵，不能以井田之制寓兵於农。
文子所论，所谓言之则成理，而试之则不可行者。即以宋事而论，数十万之众，久已仰食於官。如一旦汰之归农，势不能靖，惟有聚为贼盗耳。如以渐而损之，则兵未能遽化为农，农又未能遽化为兵。仓卒有事，何以御之！此又明知其弊而不能骤革者也。以所论切中宋制之弊，而又可补《汉志》之阙，故仍录之，以备参考。《文献通考》载此书作《补汉兵制》，与此本不同。然文子明言班书无兵志，则作补兵志审矣，《通考》盖传写讹也。
△《马政纪》十二卷（浙江巡抚采进本）
明杨时乔撰。时乔有《周易古今文全书》，已著录。是书纪明一代马政，上起洪武元年，下至万历二十三年。分十有二门：一曰《户马》，二曰《种马》，三曰《俵马》，四曰《寄养马》，五曰《折粮》、《贡布盐》、《纳赎》、《战功》等马，六曰《兑马》，七曰《挤乳》、《御用》、《上陵》、《出府》，并附《给驲马》，八曰《库藏》，九曰《蠲恤》，十曰《政例》，十一曰《草场》，十二曰《各边镇》、《行太仆寺》、《苑马寺》、《茶马司马》。於因革损益，各悉原委。马政莫详於明，亦莫弊於明。时乔目击其艰，身亲其事，故虽裒集案牍之文，而所言深中时病，其条理悉具自序中。序末自署“前太仆寺卿”，而考《明史》本传惟载尝为“太仆寺丞”。是书时乔自刊，不应有误。疑史或误书也。
△《八旗通志初集》二百五十卷雍正五年世宗宪皇帝敕撰。
乾隆四年告成，御制序文颁行。凡《八旗分志》十七卷，《土田志》五卷，《营建志》三卷，《兵职志》八卷，《职官志》十二卷，《学校志》四卷，《典礼志》十五卷，《艺文志》十卷，《封爵世表》八卷，《世职表》二十四卷，《八旗大臣年表》八卷，《宗人府年表》一卷，《内阁大臣年表》二卷，《部院大臣年表》二卷，《直省大臣年表》五卷，《选举表》四卷，《宗室王公列传》十二卷，《名臣列传》六十卷，《勋臣传》十九卷，《忠烈传》十二卷，《循吏传》四卷，《儒林传》二卷，《孝义传》一卷，《列女传》十二卷。考天地自然之数，皆立体於九，而取用於八。故圆而布九宫，方而分九野，皆以四正四隅拱乎中央。圣人法天地以立制，故井以公田居中，而家之数八；兵以中权为主，而阵之数亦八。世传风后之经，诸葛亮之图，独孤及之记，其法异世而同轨。我国家肇迹震维，寓兵於民，与古制符。太祖高皇帝初建四旗，后分为八，亦与古制符。至於臂指之相维，奇正之相应，千变万化，倏忽若神，则与阴阳往来，乾坤阖辟，同一至妙而不测，非古制所能尽矣。迨世祖章皇帝定鼎燕京，取五行相克之用，以蓝旗属水而居南，黄旗属土而居北，白旗属金而居东，红旗属火而居西，以环卫紫垣，百有馀年，规模无改。故此篇以兵制为经，而一切法令、典章、职官、人物条分而为纬。鸿纲细目，体例详明。按籍披图，足以见列圣开基，贻谋远大。又以见生聚教养，日炽日繁，万万年磐石之业，卜巩固於无疆焉。
──右“政书类”军政之属，四部、二百七十一卷，皆文渊阁著录。
（案：军伍战阵之事，多备於子部兵家中。此所录者，皆养兵之制，非用兵之制也。故所取不过数家。）△《唐律疏义》三十卷（两淮盐政采进本）
唐太尉扬州都督赵国公长孙无忌等奉敕撰。
《风俗通》称，皋陶谟虞造律。
《尚书大传》称，夏刑三千，周刑二千五百。是为言律之始。其后魏李悝著《法经》六篇，一《盗法》，二《贼法》，三《囚法》，四《捕法》，五《杂法》，六《具法》。商鞅受之以相秦。汉萧何益《户》、《兴》、《厩》三篇为九篇，叔孙通又益旁章十八篇，张汤《越宫律》二十七篇，赵禹《朝律》六篇，合六十篇。马融、郑康成皆尝为之章句。魏世删约汉律，定增十九篇，就故五篇合十八篇，晋复增损为二十篇。南北朝互有更改，渐近繁密。隋文帝开皇三年，敕苏威、牛宏等更制新律。除死罪以下千馀条，定留五百条。凡十二卷，一《名例》，二《卫禁》，三《职制》，四《户婚》，五《厩库》，六《擅兴》，七《盗贼》，八《斗讼》，九《诈伪》，十《杂律》，十一《捕亡》，十二《断狱》。史称其刑纲简要，疏而不失。唐太宗诏房玄龄等增损隋律，降大辟为流者九十二，流为徒者七十一，而大旨多仍其旧。高宗即位，又命长孙无忌等偕律学之士撰为《义疏》行之，即是书也。论者谓唐律一准乎礼，以为出入得古今之平，故宋世多采用之。元时断狱，亦每引为据。明洪武初，命儒臣同刑官进讲《唐律》，后命刘惟谦等详定《明律》，其篇目一准於唐。至洪武二十二年，刑部请编类颁行，始分《吏》、《户》、《礼》、《兵》、《刑》、《工》六律，而以《名例》冠於篇首。本朝折衷往制，垂宪万年。钦定《大清律例》，明简公平，实永为协中弼教之盛轨。臣等尝伏读而绎之。凡《唐律》篇目今所沿用者，有《名例》、《职制》、《贼盗》、《诈伪》、《杂犯》、《捕亡》、《断狱》诸门。其《唐律》合而今分者，如户婚为《户役》、《婚姻》，《厩库》为《仓库》、《厩牧》，《斗讼》为《斗殴》、《诉讼》诸门。其名稍异而实同者，如《卫禁》为《宫卫》，《擅兴》为《军政》诸门。其分析类附者，如关津留难诸条唐律入《卫禁》，今析入《关津》。乘舆服御物事，应奏不奏，驲使稽程，以财行求诸条《唐律》俱入《职制》，今分析入《礼律》之《仪制》。《吏律》之公式，《兵律》之邮驿，《刑律》之受赃、谋杀人诸条《唐律》入《贼盗》，今析入《人命》。殴骂祖父母、父母诸条，《唐律》并入《斗讼》，今析为两条，分入《斗殴》、《骂詈》。
又奸罪、市司平物价、盗决堤防、毁大祀丘坛，盗食田园瓜果诸条，《唐律》俱入《杂律》，今分析入《刑律》之《犯奸》，《户律》之《市廛》、《田宅》，《工律》之《河防》，《礼律》之《祭祀》。盖斟酌画一，权衡允当，迨今日而集其大成。而上稽历代之制，其节目备具，足以沿波而讨源者，要惟《唐律》为最善。故著之於录，以见监古立法之所自焉。其书为元泰定间江西儒学提举柳赟所校刊，每卷末附以江西行省检校官王元亮释文及纂例，亦颇可以资参订也。
△《大清律例》四十七卷乾隆五年奉敕撰。
御制序文颁行。凡《律目》一卷，《诸图》一卷，《服制》一卷，《名例律》二卷，《吏律》二卷，《户律》七卷，《礼律》二卷，《兵律》五卷，《刑律》十五卷，《工律》二卷，《总类》七卷，《比引律条》一卷。前列凡例十则，及顺治初年以来奏议，而恭录世祖章皇帝御制序一篇，圣祖仁皇帝谕旨一道，世宗宪皇帝御制序一篇、谕旨一道，冠於卷首。盖我朝律文，自定鼎之初，即诏刑部尚书吴达海等详考《明律》，参以国制，勒为成书，颁布中外。
康熙九年，大学士管刑部尚书事对喀纳等，复奉诏校正，旋又谕部臣於定律之外，所有条例，或删或存，详为考定，随时增改，刊附律后。逮雍正元年，大学士朱轼、尚书查郎阿等，奉诏续成。我皇上御极之初，即允尚书傅鼐之请，简命廷臣，逐条考正，以成是编，纂入定例凡一千馀条。而皇心钦恤，道取协中。凡谳牍奏陈，皆辨析纤微，衡量情法。随事训示，务准其平，以昭世轻、世重之义。又每数载而一修，各以新定之例分附於后。在廷之臣，恭聆玉音，或略迹而原心，或推见以至隐。折以片言，悉斟酌於天理人情之至信。圣人留心庶狱，为千古帝王之所无。而是编亦为千古之玉律金科矣。
──右“政书类”法令之属，二部，七十七卷，皆文渊阁著录。
（案：法令与法家，其事相近而实不同。法家者私议其理，法令者官著为令者也。刑为盛世所不能废，而亦盛世所不尚。兹所录者，略存梗概而已，不求备也。）△《营造法式》三十四卷（浙江范懋柱家天一阁藏本）
宋通直郎试将作少监李诫奉敕撰。
初，熙宁中敕将作监官编修《营造法式》，至元祐六年成书。绍圣四年以所修之本只是料状，别无变造制度，难以行用，命诫别加撰辑。诫乃考究群书，并与人匠讲说，分列类例，以元符三年奏上之。崇宁二年复请用小字镂版颁行。诫所作《总看详》中称，今编修《海行法式》，《总释》、《总例》共二卷，《制度》十五卷，《功限》十卷，《料例》并《工作》等共三卷，《图样》六卷，《目录》一卷，总三十六卷，计三百五十七篇。
内四十九篇系於经史等群书中检寻考究，其三百八篇系自来工作相传，经久可用之法，与诸作谙会工匠详悉讲究。盖其书所言虽止艺事，而能考证经传，参会众说，以合於古者饬材庀事之义。故陈振孙《书录解题》以为远出喻皓《木经》之上。考陆友仁《砚北杂志》，载诫所著尚有《续山海经》十卷，《古篆说文》十卷，《续同姓名录》二卷，《琵琶录》三卷，《马经》三卷，《六博经》三卷。
则诫本博洽之士，故所撰述，具有条理。惟友仁称诫字明仲，而书其名作诚字。
然范氏天一阁影抄宋本及《宋史艺文志》、《文献通考》俱作诫字，疑友仁误也。此本前有诫所奏札子及进书序各一篇，其第三十一卷当为《木作制度图样》上篇，原本已阙，而以《看详》一卷错入其中。检《永乐大典》内亦载有此书，其所阙二十馀图并在。今据以补足，而仍移《看详》於卷首。又《看详》内称书总三十六卷，而今本《制度》一门，较原目少二卷，仅三十四卷。《永乐大典》所载不分卷数，无可参校。而核其前后篇目，又别无脱漏。疑为后人所并省，今亦姑仍其旧云。
△《钦定武英殿聚珍版程式》一卷乾隆四十一年，户部侍郎金简恭撰进呈。初，乾隆三十八年诏纂修《四库全书》，复命择其善本，校正剞劂，以嘉惠艺林。金简实司其事，因枣梨繁重，乃奏请以活字排印，力省功多。得旨俞允，并锡以嘉名，纪以睿藻。行之三载，印本衣被於天下。金简因述其程式，以为此书。考沈括《梦溪笔谈》，称“庆历中有布衣毕昇，始为活版。其法用胶泥刻字，薄如钱唇。每字为一印，火烧令坚。
先设一铁版，其上以松脂蜡和纸灰之类冒之。欲印则以一铁范置铁版上，乃密布字印。满铁范为一版，持就火炀之。药稍镕，以一平版按其面，则字平如砥。若止印二三本，未为简易。若印数十百本，则极为神速”云云。活字之法，斯其权舆。然泥字既不精整，又易破碎。松脂诸物亦繁重周章，故王桢《农书》所载活字之法，易以木版。其贮字之盘，则设以转轮，较为径捷，而亦未详备。至陆深《金台纪闻》所云铅字之法，则质柔易损，更为费日损工矣。是编参酌旧制，而变通以新意。首载诸臣奏议，次载取材雕字之次第，以及庋置排类之法。凡为图十有六，为说十有九。皆一一得诸试验，故一一可见诸施行。乃知前明无锡人以活字印《太平御览》，自隆庆元年至五年仅得十之一二者（案：事见黄正色《太平御览序》），由於不得其法。此亦足见圣朝制器利用，事事皆超前代也。
──右“政书类”考工之属，二部、三十五卷，皆文渊阁著录。
卷八十三 史部三十九
○政书类存目一△《杜氏通典详节》四十二卷（浙江巡抚采进本）
不知何人所编。验其版式，犹宋时麻沙刻本。所列引用诸儒姓氏，止於吕祖谦、陈傅良、叶适三人，皆注有“文集见行”字，则南宋人所为也。於《杜氏通典》八门内汰其《兵制》一门，於《礼制》门内又删去丧服之制，故六朝诸儒议礼之文藉《通典》以传者，多不见录。又其去取多不可解，如《通典》卷一载后汉田制，凡列荀悦、崔寔、仲长统三人之说，而是书独存荀悦。盖力求简约，而略无义例者也。
△《元典章前集》六十卷、附《新集》（无卷数，内府藏本）
不著撰人名氏。《前集》载世祖即位至延祐七年英宗初政。其纲凡十，曰《诏令》，曰《圣政》，曰《朝纲》，曰《台纲》，曰《吏部》，曰《户部》，曰《礼部》，曰《兵部》，曰《刑部》，曰《工部》。其目凡三百七十有三，每目之中又各分条格。《新集》体例略仿《前集》，皆续载英宗至治元二年事，不分卷数，似犹未竟之本也。此书始末，《元史》不载。惟载至治二年金带御史李端言，世祖以来所定制度，宜著为令，使吏不得为奸，治狱有所遵守。英宗从之。
书成，名曰《大元通制》，颁行天下，凡二千五百三十九条。计其时代，正与此书相同。而二千五百三十九条之数，则与此书不相应。卷首所载中书省札，亦不相合。盖各为一编，非《通制》也。考《元史》以八月成书，诸志皆潦草殊甚，不足徵一代之法制。而《元经世大典》又久已散佚，其散见《永乐大典》者，颠倒割裂，不可重编。遂使百年掌故，无成书之可考。此书於当年法令，分门胪载，采掇颇详，固宜存备一朝之故事。然所载皆案牍之文，兼杂方言俗语，浮词妨要者十之七八。又体例瞀乱，漫无端绪。观省札中有“置簿编写”之语，知此乃吏胥钞记之条格，不足以资考证。故初拟缮录，而终存其目焉。
△《明祖训》一卷（浙江巡抚采进本）
明洪武二年，命中书编次，其目十有三。一《祖训首章》，一《持守》，一《严祭祀》，一《谨出入》，一《慎国政》，一《礼仪》，一《法律》，一《内令》，一《内官》，一《职制》，一《兵卫》，一《营缮》，一《供用》。至六年五月书成，太祖自为序，复命宋濂序之。此本佚濂序，惟太祖之序载篇首。序称“开导后人，立为家法。大书揭於西庑，朝夕亲览，以求至当。首尾六年，凡七誊录稿，至今方定。命翰林编辑成书，礼部刊印”云云。然则诸词臣仅缮录排纂而已，其文词悉太祖御撰也。其中多言亲藩体制，大抵惩前代之失，欲兼用封建郡县以相牵制。故亲王与方镇各掌兵，王不得与民事，官吏亦不得预王府事。
尤谆谆以奸臣壅蔽离间为虑，所以防之者甚至。如云：若大臣行奸，不令王见天子，私下傅致其罪而遇不幸者，其长史司并护卫移文五军都督府，索取奸臣，族灭其家。又云：如朝无正臣，内有奸恶，则亲王训兵待命，或领正兵讨平。然则靖难之事，肇衅於此。高煦、宸濠遂接踵效尤。是亦矫枉过直，作法於凉之弊矣。
皇甫录《明记略》云：“《祖训》所以教戒后世者甚备，独无委任阉人之禁，世以为怪。或云本有此条，因版在司礼监削去耳。”然《永乐大典》所载，亦与此本相同，则似非后来削去。录所云云，盖以意揣之也。
△《明朝典汇》二百卷（浙江巡抚采进本）
明徐学聚撰。学聚有《历朝珰鉴》，已著录。是书采录明代典故，自洪武讫隆庆，分类编纂。上自实录，下讫稗乘。条分类萃，凡二百门。卷一至三十三卷为朝政大端，三十四卷以下则以六部分标，记载颇为繁富。然分隶不无错杂，如明制六部与卿寺院监不相统摄。此书则以宗人府、都察院以下皆归入吏部。又如庙号、尊谥、陵寝、巡幸、郊祀、祈祷、祠醮，皆礼部职也；较阅，兵部职也；耕蚕、庄田、勋戚、田土，皆户部职也。此书则一切归入朝政大端中，於体例皆为未协。又采摭浩博，而皆不著其出典，亦未免无徵不信。李焘《续通鉴长编》，凡所引证，必著书名，不如是之莫知所本也。
△《经世实用编》二十八卷（江苏周厚堉家藏本）
明冯应京撰。应京有《六家诗名物疏》，已著录。是编乃万历甲辰应京下诏狱时所成，分乾、元、亨、利、贞五集。乾集十卷，元集二卷，亨集二卷，利集四卷，贞集九卷。首载明太祖《心法》、《祖训》，以迄取士、任官、重农、经武、礼、乐、射、御、书、数，而终之以诸儒语录、《正学考》。大都禀《祖训》为律令，而以历朝沿革附之，其用意不无可取。至以乾、元、亨、利、贞分集，取羑里演《易》之义，则未免於僣矣。
△《明典章》（无卷数，浙江巡抚采进本）
不著撰人名氏。辑太祖吴元年以后，世宗嘉靖十五年以前朝廷制诰典制。大抵从《实录》抄出编次，殊无体例。
△《会典抄略》（无卷数，内府藏本）
不著编辑者名氏。前有题词，称“《会典》一书，卷逾二百。鬻之价多，携之囊重。士有自操椠以至历官，不获一睹者。其在里巷齐民，尤可知已。但全书纪载虽夥，其当训行者概有大略。因手抄略节，约十馀帙。间附注《通纪》一二事，以备参考”云云。是其书在陈建《通纪》之后矣。
──右“政书类”通制之属，七部、三百三十一卷，内二部无卷数，皆附《存目》。
△《别本汉旧仪》二卷（两江总督采进本）
旧本题汉议郎东海卫宏敬仲撰。宏所撰《汉官旧仪》，已於《永乐大典》内缮出著录，语详本条下。此本书名与《后汉书》宏本传合，而四篇之数仍不合，并与《书录解题》三卷之数亦不相应。其中多引胡广语。广为安帝时人，宏为议郎则在光武帝时。先后相隔六十馀年，不应宏书之内先有广名。又时时称“卫宏曰”，亦必非宏自著书之体。其注中并引及《周礼注疏》。注出郑康成，疏出唐贾公彦，宏益不得见之矣。盖原书久佚，后人从《汉书》注中摘录而成。观其中“竹宫去坛三里”一句，前后两见，则为杂钞致复无疑矣。今宋代旧本犹存《永乐大典》中，业已校录刊刻，重显於世。此后人裒集之本，固可置而不论矣。
△《贡举叙略》一卷（编修程晋芳家藏本）
旧本题宋陈彭年撰。载曹溶《学海类编》中，实《册府元龟贡举》一门之《总序》。以彭年为作序五人之一，遂题彭年之名。然原本不言此序出彭年也。
△《通祀辑略》三卷（两淮盐政采进本）
不著撰人名氏。载历代崇祀孔庙礼仪，起鲁哀公，迄宋咸淳三年，疑为元人作也。凡三卷，上卷分《谥号》、《庙祀》、《殿额》、《坐像》、《冕服》、《封爵》、《位序》、《配享》八门；中卷分《从祀》、《乡贤》二门；下卷分《释奠乐章》、《曲阜庙幸学》、《谒庙》、《告迁》、《奉安》五门。
△《明堂或问》一卷（左都御史张若溎家藏本）
明世宗肃皇帝御撰。嘉靖十七年，致仕同知丰坊疏请复古礼，建明堂，加兴献帝庙号，称宗以配上帝。诏下礼部会议，尚书严嵩等皆以明堂为应建，而於称宗、配享二事则依违其词。户部侍郎唐胄抗疏言，宜以太宗配享。帝怒，下胄狱。
嵩乃再会廷臣议，请以兴献帝称宗配食。帝以疏不言祔庙，留中不下。复设为臣下问答之词，作《或问》一篇。大略言文皇远祖，不应严父之义，宜以父配称宗。
虽无定说，尊亲崇上，义所当行。既称宗则当祔庙，岂有太庙中四亲不具之礼。
是年九月，遂尊兴献帝为睿宗，祔太庙。又即元极宝殿为明堂，大享上帝，以睿宗配，皆如帝旨。此本前有帝所自作小序，后以配享诏书一通附之。
△《正孔子祀典说》一卷（左都御史张若溎家藏本）
明世宗肃皇帝御撰。嘉靖九年，大学士张璁请正先师祀典。帝因言圣人尊天与尊亲同，今全用祀天仪，非正礼。谥号章服，悉宜改正。璁遂请改孔子称先师，不称王；用木主，不用塑像；笾豆用十，乐用六佾。配位宜削公侯伯之号，止称先贤、先儒。帝命礼部集议，编修徐阶疏陈不可。帝怒，谪阶官。因亲制此文，宣付史馆。大略谓“孔子以鲁僣王为非，宁肯自僣天子之礼”。寻以群臣争执者众，复降谕晓示，命礼部与《祀典说》通行刊布，於是其议遂定。案，《明史礼志》，尚有帝所制《正孔子祀典申记》一篇，此本所附敕谕中亦有“朕著说记”之语。而书中有说无记，疑为传写者所脱也。
△《存心录》十卷（浙江朱彝尊家曝书亭藏本）
不著撰人名氏。皆记明初坛庙祭祀之制，而附以灾祥物异。其前有序，称臣等承命作此录，以坚诚敬之心。是奉敕所撰，而其文多残损不完。考《明史艺文志》有吴沈等编集《存心录》十八卷，《精诚录》三卷，皆在《故事类》中。
吴沈者，兰溪人。元国子博士师道子，洪武时官东阁大学士。尝著辨言孔子封王之非礼，后嘉靖中更定祀典，实祖其说。则其人娴於说礼可知。而此书内所载礼节皆洪武三年以前之事，则《艺文志》所谓《存心录》者即此书也。惟此本止十卷，与十八卷之数不合。检核书首，有私印一，其文曰“尚宝少卿袁氏忠彻印”。
盖犹明初旧本，尚无脱佚。又黄佐《南廱志》载嘉靖间《存心录》版，存者五十八面，阙者三面，所列亦止十卷，与此本同。是史志误衍一“八”字也。
△《日本东夷朝贡考》一卷（浙江范懋柱家天一阁藏本）
明张迪撰。迪字文海，华亭人。所辑日本朝贡事，颇多阙略。如永乐二年封其国山为寿安镇国之山、两遣使来贡等事，悉佚不载。书末全录宋、元二《史》外国列传以足其卷，似是议日本封贡时偶为考纪云。
△《临雍录》一卷（浙江范懋柱家天一阁藏本）
</div>
    <div class="pagination">
<a href="四库全书总目提要_page98.html">上一页</a><span>...</span><a href="四库全书总目提要_page94.html">94</a><a href="四库全书总目提要_page95.html">95</a><a href="四库全书总目提要_page96.html">96</a><a href="四库全书总目提要_page97.html">97</a><a href="四库全书总目提要_page98.html">98</a><span class="current-page">99</span><a href="四库全书总目提要_page100.html">100</a><a href="四库全书总目提要_page101.html">101</a><a href="四库全书总目提要_page102.html">102</a><a href="四库全书总目提要_page103.html">103</a><a href="四库全书总目提要_page104.html">104</a><span>...</span><a href="四库全书总目提要_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
