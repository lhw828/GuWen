<!DOCTYPE html>
<html>
<head>
    <meta charset="UTF-8">
    <title>金石文考略 - 第 5 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文考略 - 第 5 页/共 22 页</h1>
    <div class="content">　　铭次行上存唯髣髴等六字下存厥土等六字其间阙十三字当是微防一句又尔将何之一句解化下半句又阙一字即接厥土惟宁矣今刻以解化接惟宁为句竟参错损去二句八字与原位相逺况原石惟宁上见存厥土二字盖未察也又荡譌作漡铭三行上存洪流等五字下存爽垲等八字其间阙十一字当是重扃一句又左取曹国右割荆门下又阙二字是爽垲上半句今刻重扃下作右割荆门未下华亭察原石华亭上见存势掩二字何以改作未下势掩上又存爽垲二字何以改作荆门可见各句皆譌矣右题名一行原文【夆】字止存上半偏在右下是岳徴君三字今刻譌作夆山徴士岳譌作山君譌作士题名二行丹譌作□
　　题名三行原文江隂真宰四字今刻下増立石二字右皆指数可见者不敢略加妄议想因重摹之时不曽计其位次牵合足成耳
　　再察元陶宗仪南村辍耕録本亦有不同诸句云乃徴前事我传尔铭余欲无言尔其蔵灵又作义唯髣髴歴下华亭奚集真侣董文敏遂依之以刻石辍耕又云以余攷之一本山樵下有书字真宰下有立石二字一本我传尔铭作出于上真尔其蔵灵作纪尔岁辰陈氏玉烟堂帖正本之此今重刻二种又本之玉烟堂也
　　又广东黎尧石并严氏有翻刻残本未睹其全然刻于他处或増减无攷如金山唐人书本已自不同惟刻于本山者后人将信为真或原石渐至于沦亡或惮劳不精于搜攷则终不能覩本来面目其为害孰甚乎识者其辨之【以上五条张力臣辨玉烟堂本错讹】玉烟堂刻即世所流传之本也文列于前
　　奚夺下少余仙鹤三字今按原石地位奚夺下亦或容不下三字故图内止添入鹤字
　　凡神物之在天地间也隐见固有其时而能力而寳之者岂不以其人哉岐阳之石鼓岱峄之篆刻当昔时消沉磨灭未尝不偃仆于烟榛霜草之间一旦有好事者寳之聚之虽或不无残缺而人终不敢以譌舛乱焉陆放翁云残璋断玦以真为贵岂在多邪顾不然与弨之于瘗鹤铭也既备列五本于前可以一览较然矣然释文虽详而本文未显防不能与石鼔篆刻彪炳天壤吁可惜也原其要归仍以重立原石为主请试言其次第盖重立之法宜先以仰面一石侧立一石移置寳墨亭上至仆石虽大固曩所曽植者若扶而立之江边斯称极快否则俟冬日水涸时掘其沙土容身可再别磨一石依原位行次效宋人之补刻重摹而精勒之亦一快也不然姑将仰面一石取起可一朝而毕至为简易从来遗墨数字即可垂之永逺况此石见存三十字已得首尾之大槩乎诚令此石先得无恙徐图再摹三十九字与不全二字并宋人补序三十四字合一十三字置于一处则神物复还旧观一以正前人之譌舛一以硌后来之信从力而寳之是所望于博雅君子者也余始于丁未迄于甲戌垂三十载其间遍游五岳较刻诸书故鹿鹿无暇每思各依原形大小摹刻四幅于家园日月逾迈忽至七旬呜呼余且老矣方苦形神之衰惫老病之相侵无可如何因念兹殷勤细访亦大费苦心亟重刻此本并力疾双钩数纸以待识者且玩而老焉可矣至于石之果能复立耀光怪而吐虹霓他日有望气者是必逺知神物之所在也【张力臣欲重立原石论】
　　按自丁未岁张君力臣欲重立原石至今数十年间无人为其事者而沧洲大守乃舁而出之沙石之中不可谓无人同其好也力臣又欲重摹四幅其志甚勤余今欲手摹其文以成力臣之志而砻石未就且谋剞劂之资他日若成当亦快事但恐腕弱无能髣髴古人万一耳
　　立石真侣有丹杨外仙尉攷郡名唐曰丹阳史迁年表文从杨祭侄帖顔鲁公官爵亦然今之仙尉晋邪唐邪正自待辨朱长文帖攷载云梁普通四年陶景书【计傐玉烟翻刻本跋】
　　按丹阳古云阳县唐天寳初号丹阳非晋汉之比汉丹杨郡治宛陵晋丹杨郡治秣陵以山多赤栁得名故古本丹杨皆从木也
　　又按壬辰为梁天监十一年甲午乃十三年即以此铭为景书亦当系之天监中不知长文何据而云普通四年
　　沧洲太守既出瘗鹤铭于江中以搨本见贻因谛观累日沉思黙想知其用笔萧洒之妙其锋頽颖秃固是水汨石泐使然未可以是为古人秘妙也至于书撰姓氏本无可攷既非右军亦非景即华阳真逸与华阳隐居偶同道号亦祗可悬拟为景之文不当直定为景之书其书者固自署上皇山樵何从知其姓名而一时道流皆各自别衔如真宰仙尉征君即铭辞所谓真侣是也诸君并髙世慕道匿迹逃名更安可强指其人又其字体参杂篆六代皆然即南北分界其书法亦未必不互相流传何可定为平陈以后南土始有此结体而诸家议论纷纭余俱未敢深信钩摹之余仍采拾旧闻而各识数语于后或讥余曰东观既有成书广川亦多绪说此书虽不作可也余曰自古文人各是其説兰亭聚讼无虑数十百家又何嫌词费耶家有敝帚享之千金此亦鹤铭之敝帚也好古之士或庶几览焉康熈甲午六月望日退谷汪士鋐记【以上凡不注某人某书俱汪太史攷】焦山西南曰瘗鹤岩今沦于山麓乱石中壮观亭之左曰羲之岩宋僧了元诗云朱方瘗鹤右军竒入石三分记岁时龙跃蛇奔此岩下等闲雷雨恐飞驰【京口三山志】
　　此刻为世瓌寳者千余年而迄无有定説无有真见大竒以为右军者非以为隐居者亦非盖晋梁二世字形尚古今谛玩皆唐人笔意明明其非二公也谓之有右军之竒则可业有右军之竒亦何必右军非右军也必唐中晚之人无疑惟其书石时随其髙下或仰面或平立皆悬腕掷笔所以千态百致不可狎眎山家幽邃又必自为刻镂所以下笔精神色色呈露况经江波洗濯石理真成锥沙尤助其竒耳永叔集古録云独得六百余字今按其首尾余所得无百而大义已可属何有六百字为且不言六百字果何説是欧未见真本也苏有诗王有述近日董宗伯亦有补书潘有江上山志皆为未见而余独幸家小阮为我收録敢诧之以为山居之燿【墨林快事】
　　石墨之传于今有难以骤读者天发神谶石断而为三瘗鹤铭裂而为四又失其腹由是释文不符览古者阙其疑可也移易増益其辞不可也曩在白下得祥符周雪客神防碑攷既序而传之矣淮隂张力臣乗江水归壑入焦山之麓借落叶而仰读瘗鹤铭辞聚四石绘作图聮以宋人补刻字伦序不紊且证为顾逋翁书盖逋翁故宅虽在海盐之横山而学道句曲遂移居于此集中有谢王郎中见赠琴鹤诗鹤殆出于性所好斯瘗之作铭理有然者自处士之图出足以息众説之纷纶矣力臣名弨精书法尝为顾处士炎武写广韵及音学五书手摹家藏鼎彞欵识遗余惜不营生产殁后尽散失并传刻枣木悉归之闽人可叹也【书亭集】
　　已上三条补録按汪编载顾元庆瘗鹤铭攷一条盖书于所録论辨之后者也其所録大约汪编所收余补録三山志一条则顾所録而汪不载者沧洲先生既出铭石于江中搨之计七十七字较欧阳公所得更多今人何幸而得此也余先此得一本有仲经曹君题跋知为倦圃先生藏本计三十六字其前两幅又十一字仲经题云此十一字余亲至焦山搨得石虽剥蚀而字形犹幸完好特补少司农藏本之缺云此册先后所仅四十七字视今搨尚少三十字而元本三十六字笔法特见遒健似为胜之石为水泐愈久则字画愈頽此帖锋铓殊未为失不知搨自何年也可云至寳矣【光暎识】




　　金石文考略卷四
<史部,目录类,金石之属,金石文考略>
　　钦定四库全书
　　金石文考略卷五
　　嘉兴李光暎撰
　　后魏孝文皇帝吊殷比干墓文
　　右后魏孝文吊比干文其首已残阙惟元载字可识其下云岁御次乎阉茂望舒防于星纪十有四日日惟甲申按尔雅云岁在戌曰阉茂又郑康成注月令仲冬者日月防于星纪后魏书孝文以太和十八年十一月甲申经于比干墓亲为吊文树碑而刋之是岁甲戌其说皆合其未尝改元而称元载者孝文以是岁迁都洛阳盖以迁都之岁言之也【金石録】今在汲县北十五里比干墓上魏书刘芳传高祖迁雒路由朝歌见殷比干墓怆然悼懐为文以吊之芳为注解表上之即此文也
　　此碑字多别搆如蔑为薎蔽为菊为葬实为箕子为萁子往为住厥为邅为亶颠为辛为亲因为囙桴为□翺为曵为电芙蓉为容葩为漂揺为防虑为螭为蠄裔为带为□防为雏为浏为溜俯为府阖为驺虞为□随为辔为辔吸为歙闚为睇为不可胜记顔氏家训言晋宋以来多能书者故其时俗相染尚所有部帙楷正可观不无俗字非为大损至梁天监之间斯风未变大同之末讹替滋生萧子云改易字体邵陵王颇行伪字前上为草能旁作长之类是也朝野翕然以为楷式画虎不成多所伤败尔后坟籍略不可看北朝防乱之余书迹鄙陋加以专辄造字猥拙甚于江南乃以百念为忧言反为变不用为罢追来为归更生为苏先人为老如此非一徧满经传今观此碑则知别体之兴自是当时风气而孝文之世即已如此不待防乱之余也江式表云皇魏承百王之季世易风移文字改变篆形错谬体失真俗学鄙习复加虚巧谈辨之士又以意说惑于时难以厘改后周书赵文深传太祖以书纰缪命文深与黎景熈沈遐等依说文及字林刋定六体成一万余言于世盖文字之不同而人心之好异莫甚于魏齐周隋之世别体之字莫多于此碑杂体之书莫过于李仲璇而后之君子旋觉其谬自唐时国子监置书学博士立说文石经字林之学而顔元孙作干禄字书张参作五经文字唐度作九经字様天下之文始渐归于一矣顾以此碑出于千岁之逺而与孔壁之文兰台之典同什袭而寳之岂不可笑也哉虽然此碑不传则唐人正字之功不得而着乎千载也存之以示后人使知趣舎云尔【金石文字记】
　　后魏太公望表
　　汲县古朝歌地相传师尚父旧居也遗碑一表一表在县治西南隅晋武帝太康十年三月尚父裔孙卢无忌来为汲令刻石在县西北三十里庙中北魏孝静帝武定八年四月立石司农卿穆子容正书【曝书亭集】
　　水经注曰县故汲郡治城西北有石夹水飞湍濬急人亦谓之磻溪言太公常钓于此也今其文曰般溪之山明灵所托般即磻之异文也
　　水经注又言县民故防稽太守任宣白令崔瑗曰太公生于汲旧居犹存君与高国同宗今临此国宜正其位以明尊祖之义遂立坛祀又言城北三十里有太公泉泉上有太公庙晋太康中范阳卢无忌为汲令立碑于其上此碑是无忌所立无字作无而自称为太公之裔孙然则崔卢二姓皆出太公其后人之门第可谓盛矣
　　表云其纪年曰康王六年齐太公望卒盖夀百一十余岁宋王应麟困学纪闻谓尚书顾命称齐侯吕伋则成王之末伋已嗣太公为齐侯以太公为康王时卒者非矣开寳中诏修先代帝王祠庙而以鬻熊配文王召公配武王周公康叔配成王太公毕公配康王盖因此碑而误【三条金石文字记】
　　后魏脩孔子庙碑
　　李仲璇为兖州都督脩孔庙建碑事在兴和三年史官称之是时高欢与宇文泰方确鬬关洛而东魏又当迁都之际仲璇乃能改脩孔庙崇尚文儒贤矣碑正书时作篆笔间以分形容竒怪攷古书法大小篆谓之篆东汉诸碑减篆笔有批法者谓之以篆笔作书谓之八分亦谓之正书谓之今亦谓之楷然则如此碑篆耶分耶古今耶【石墨镌华】右曲阜县脩孔子庙碑兖州刺史李仲璇撰文并书孝静帝兴和三年十二月立石杏坛之下碑尚完好杂大小篆分于正书中盖自太武始光间初造新字千余颁之逺迩以为楷式一时风尚乖别此江著作式所云世易风移文字改变俗学鄙习炫惑于时者也曩观太原风峪高齐时镌石柱佛经亦多类是斯亦穿凿失伦矣仲璇魏书有传自兖州还除将作大匠卒赠骠骑大将军仪同三司青州刺史【曝书亭集】魏书李仲璇传除车骑大将军兖州刺史仲璇以孔子庙墙颇有頽毁遂脩改焉即此碑也其文一行之中有篆有分有有草杂乱无伦而或者以为竒然则作诗者亦当一句骚一句汉魏一句选一句律而后为竒也此愚之所不解也引礼记梁木其摧作良木尤误【金石文字记】
　　后魏鲁郡太守张猛龙碑
　　猛龙为鲁郡太守郡人立碑而颂之正书虬健已开欧虞之门户碑首正书大字十二尤险劲又兰台之所自出也猛龙不见史册据碑讳猛龙字神而金石録有刘干碑讳干字天魏人名字如此亦异矣【石墨镌华】右魏鲁郡太守张猛龙碑建自正光三年其得列孔林者以当日有兴起学校之功也吾于是乎有感孔子之道若日月然万物宜无不向照乃或叛而之佛老何与盖诛赏者治世之权圣人者是非所从出也春秋之作所以诛乱臣贼子者至矣天下之人非者常多是者常少惧无逃于圣人之诛独佛老以无所可否之言畅其清浄寂灭之旨为恒情所乐闻而圣人者乱世之所恶也元魏之俗事佛尤甚斩山以为窟范金以为像九层之台万金之液竭民力事之及其既成靡不刋石勒铭以纪功徳斯时也又安知圣人之道哉猛龙为西平武公轨八世孙方晋之朝士崇尚庄老独武公在凉州徴胄子五百人立学校春秋行乡射礼而猛龙克循祖父之教脩圣人之学于举世不为之时使讲习之音再闻于阙里噫可传也余留大同问拓防氏故都观所凿佛宫穹碑巨碣已无存者而斯碑在孔氏之庭歴千年不壊虽更歴千年知莫有徙而去之者此余所为感也呜呼为政之君子可以知所务矣【曝书亭集】
　　汉魏碑多书此独楷书而笔法古劲酷似钟太傅非后代可及姓名不可攷矣书法高古中复有秀逸之致为后来楷字之祖碑虽糢糊细翫神理犹可因画沙而知锥之锐也【魏儒鱼防】
　　后魏温泉颂
　　正书　今在临潼县
　　北齐磨崖报徳碑
　　天保六年释仙书
　　北齐平定州磨崖碣
　　皇建三年
　　北齐少林寺碑
　　正书　今在本寺大殿前刻佛像与相里寺碑制略同书法甚劣斋作□【金石文字记】
　　北周豆卢恩碑
　　史恩附兄宁传曰永恩今据碑盖以字行耳碑称保定二年赠柱国大将军涪陵郡公史称赠少保幽冀等五州诸军事幽州刺史諡曰敬似当以碑为正碑在咸阳恩墓前书令尹王公家瑞求得之余摹一纸多不堪读而王公所刻金石遗文尚存强半盖从碑下録之耳【石墨镌华】
　　右周少保豆卢恩碑康熙岁戊子观于稼堂潘氏书屋恩本前燕支庶姓慕容氏与兄同州刺史封楚国公赠太保宁先后立功碑云恩字永恩北史后周书俱缺其名止书其字永恩附见宁传惜也后幅漫漶不能卒读矣宇文建国用苏绰卢辩辈议礼諡法不轻假人即宗子维藩弗隐恶德如晋公防曰荡齐王宪曰炀卫王直毕王贤曰刺赵王招曰僭陈王纯曰惑越王盛曰野代王达曰奰纪王康曰厉而豆卢兄弟或易名以昭或易名以敬诚厚幸矣稼堂曰昭乎哉子之言也盍书之于是乎书【曝书亭集】
　　北周西岳华山神庙之碑
　　八分书　万纽于瑾造　赵文渊书　天和二年碑在华隂县西岳庙中
　　碑文万纽于瑾造赵文渊书按瑾唐瑾赐姓史称其着碑颂数十万言此其一也而文辞殊无超防其称赵文渊云雅有钟王之笔笔势可观宇文泰时命文渊与黎季明等刋定六体尝至江陵书景福寺碑梁主称之又以题榜功増封邑除郡守后虽外任每须题榜辄复追之窦众赋云文渊孝逸独慕前踪至师子敬如欲登龙有宋齐之面貌无孔薄之心胷然则文渊书在当时固自知名此碑天和二年造正其书路寝等榜后也故官称赵兴郡守云碑字小变书时兼篆籕正与仲璇孔庙碑同亦褚河南圣教欧阳兰台道因之所由出也江陵景福寺碑不知存否此则完好无一字磨泐固文渊之幸哉文渊史避唐祖讳作文深【石墨镌华】
　　右周天和二年脩西岳碑赵文渊书当南北分争之时即此文章字画足以见其景像此古人所以拟金石之刻犹人之面貌也然是碑好事家罕收简翁能搜之渊泉其勿轻以示人哉【苍润轩帖防】
　　其结衔曰使持莭骠骑大将军开府仪同三司大都督司宗治内史临淄县开国公万纽于瑾造此文车骑大将军仪三司县伯大夫赵兴郡守白石县开国男南阳赵文渊字德本奉勅书余所见碑譔人书人列名者始此其隂为唐刻华岳精享昭应之碑而左右旁各有题名别见于后
　　万纽于瑾者唐瑾也后周书本传时燕公于谨勋髙望重朝野所属白文帝言瑾学行兼修愿与之同姓结为兄弟庶子孙承其余论有益义方文帝叹异者久之赐瑾姓万纽于氏又云封姑臧县子以平江陵功进爵为公而不言临淄者史阙也李昶乐运传并云临淄公唐瑾
　　又曰赵文深字徳本少学楷雅有钟王之则笔势可观当时碑牓唯文深及冀儁而已太祖以书纰缪命文深与黎景熈沈遐等依说文及字林刋定六体成一万余言行于世及平江陵之后王褒入关贵游等翕然并学褒书文深之书遂被遐弃文深惭恨形于言色后知好尚难反亦攻习褒书然竟无所成转被讥议谓之学步邯郸焉至于碑榜余人犹莫逮王褒亦每推先之宫殿楼阁皆其迹也其书歴官与此碑悉同其以渊为深者避唐讳耳
　　又达奚武传武之在同州也【后周改华州为同州】时属天旱髙祖勅武祀华岳岳庙旧在山下常所祈祷武谓僚属曰吾备位三公不能燮理隂阳遂使盛农之月久絶甘雨天子劳心百姓惶惧忝寄既重忧责实深不可同于众人在常祀之所必须登峯展诚寻其灵奥岳既髙峻千仭壁立岩路崄絶人迹罕通武年逾六十唯将数人攀藤援枝然后得上于是稽首祈请陈百姓恳诚晚不得还即于岳上借茅而宿梦见一白衣人来执武手曰快辛苦甚相嘉尚武遂惊觉益用祗肃至旦云雾四起俄而澍雨逺近霑洽髙祖闻之玺书劳武赐杂防百匹按武以保定三年出为同州刺史天和三年转太傅则此碑正其在州时立也【四条金石文字记】
　　摄山栖霞寺碑
　　此碑江总纂韦霈书【霈隋文帝时人】金陵六朝遗刻惟始兴安成二碑在花林田中此虽陈时所立然初本燬于防昌后又重立而石复断僧人契先再依古本写之则今立于殿庑者是已碑内言明徴君初居此与度法师讲经遂舍宅为寺继而欲造无量夀佛未成而没子仲璋继之又言朗法师在寺梁帝遣十僧受法又言萧眕遁迹兹山死葬法师傍又言楚靳尚神受戒则今山顶有庙者是已但萧公之墓都不可寻而遗刻益己剥尽则江总持所谓辞题翠琰字勒银钩贤于乐饵过客宜留者亦有时而泐耶【苍润轩帖防】栖霞寺碑文及铭梁尚书江总持撰至宋沙门懐则始集右军书勒之石亦圣教序遗法也结体极婉润逼真第钩捺处不得其行笔之妙耳总持江字佛弟子阿难为总持第一故云祝京兆游栖霞诗所谓宋刻梁文江令字者是也总持平生好佞其佞佛亦尔已落绮语障中是何功徳哉【弇州山人稿】
　　正徳丙子余以应试始至南畿若清凉牛首灵谷雨花台及聚寳门外诸胜处无不游而摄山则未一到嘉靖癸夘岁得交于云浦盛君君雅有栖山之志寄余栖霞二大字围竟五尺许妙甚然无书者姓名或是蔡君谟笔甲子之岁偶得栖霞寺碑乃陈韦霈书后为宋僧懐则翻刻字画全拟懐仁集右军书体而篆额题刻云僧有朋暇日雨牕因手制成册是岁乙丑九月霜降后三日谢湖老懒漫记于嘉趣堂【瑚网】栖霞寺江令碑署名陈侍中尚书令宣惠将军叅掌选事菩萨戒弟子江总持王阮亭尚书游摄山记称此碑书法弈弈不减圣教序又云江令名总史不称以字行而此署总持岂后人重书笔误耶余于康熈甲午寓栖霞寺数月遍览诸石刻寺僧为余言江令碑自王公称之搨者甚众固知名家鉴赏之足重也署字之疑自当从阙【心斋笔记】
　　僧智永千字文
　　有项元汴记
　　又寳墨轩本有徐渭朱之蕃李待问曹溶孙承泽魏裔介张陛诸防
　　智永传其家逸少法无一笔不合此刻于大观间精良可寳也南部新书永居长安西明寺冩千文八百本但是律召调阳乃真迹盖草圣召字似吕故俗本误作律吕调阳徐散骑亦误为吕夫以闰余对律召是其义也今本正作召字【石墨镌华】
　　智永书圆劲古雅无一笔失度妙在于蔵锋敛态耳余少时任尚书郎曽见绢本真迹于山隂董氏妙墨深入肤理滃郁欲飞真神物也生时一字敌五万今当不知何如耳【弇州山人稿】
　　智永尝书千文八百本散在江南诸寺今尚有墨迹存世宋大观中薛氏以长安崔氏所蔵真迹刻石极其精善余所收乃当时旧搨不待騐律召及有方纲摹字而知其妙也董思白云智永为虞世南之师作永师书当思永兴用笔乃不笨钝作永兴书当思永师用笔乃不板结
　　智永千文在宋原有善本欧阳文忠所见本有后人妄补者遂去二百六十五字蔡君谟犹曰未能尽去岂欧阳公未见善本耶则薛氏之功大矣【二条销夏记】
　　陈明府脩孔子庙碑
　　陈明府名叔毅字子严陈宣帝子为曲阜令修孔子庙仲孝俊为文树此碑碑书亦颇有汉魏分法而集古録金薤琳琅俱不载唯金石録有之且都元敬谓隋碑少传自云嗜好垂三十年止得皇甫君龙蔵寺姚辩志江夏砖墖记四种皇甫碑唐刻以是观之都才有三种余所收乃四碑并常丑奴志李渊记为六而皇甫智永不在其中安得起元敬于九原而示之【石墨镌华】
　　观此碑有五善焉隋帝平陈能内消猜忌外破形骸帝子王孙量才擢用一善也叔毅以宫掖昬脆知民社为何物而不卑小官效官尽职二善也富贵华靡未尝问学而解宗孔氏祗防致俾与泮水灵光并永三善也曲阜北疆乃知崇隆亡陈之裔依依思旧四善也宇内虽平乱形已兆乃知浮慕文字华铭佳字彪炳翰林五善也世人鄙隋为闰位文为俗主而其所注厝明主治世或莫及焉是宜好古者之时有取也八分虽小有致而醇雅之度已失十七反出唐诸分之下存之以备一代之制耳【墨林快事】
　　安喜李使君碑
　　奉天乡人掘得此碑树之上官村庙前余过观二纸书亦自遒逸而碑颇完使君凉武王之后祖景超员外散骑侍郎父通逸使持莭东南道都督狄道县开国子季父琰之出牧荆郡使君仕开府仪同三司使持节卭州诸军事卭州刺史安喜县公开皇十六年卒十七年树碑皆歴歴可读而独阙使君名按使君与唐同宗官亦不卑隋史无传遂不可攷使君祖父季父独琰之见魏书耳因知史官缺略如此类者不可胜计也【石墨镌华】
　　歴代三寳记
　　费长房撰　和尚满德立
　　龙蔵寺碑
　　正书　张公礼撰　开皇六年　碑在真定府龙兴寺
　　右齐开府长兼行叅军九门张公礼撰不著书人名氏字画遒劲有欧虞之体隋开皇六年建在今镇州碑云太师上柱国大威公之世子左武卫将军上开府仪同三司使持节恒州诸军事恒府刺史鄂国公金城王孝僊奉勅劝奬州人一万共造此寺其述孝僊云世业重于金张器识逾于许郭然北齐周隋诸史不见其父子名氏不详何人也
　　右隋龙蔵寺碑齐张公礼撰寺已废此碑今在常山府署之门书字颇佳第不见其人姓名尔碑以隋开皇六年立而张公礼犹称齐按周武帝建徳六年虏齐防主髙常齐遂灭后四年隋建开皇之号至六年齐灭盖十年矣公礼尚称齐何也【二条集古録】龙蔵寺即今真定府龙兴寺碑尚存碑书遒劲亦是欧虞发源但碑立于开皇六年是时齐灭已久而张公礼尚称齐官何也又碑称造寺者太师上柱国大威公之世子使持节左武卫将军上开府仪同三司恒州诸军事恒州刺史鄂国公金城王孝僊史传逸之遂无所攷【石墨镌华】
　　右隋龙蔵寺碑齐张公礼撰而不著书人名氏集古録谓寺已废碑在常山府署之门常山即今之真定余近以使事过之闻府治东二里龙兴寺有古铜佛一躯崇七十二尺阁之覆者崇百有三十尺与太守同年李君往游其间见殿前一古碑其趺已没土中读之乃公礼文盖寺在隋名龙蔵欧公谓寺废寺碑在常山府署盖未尝亲歴其地故误书耳【金薤琳琅】真定府治东龙兴寺隋龙蔵故址也寺剙于开皇六年恒州刺史鄂国公金城王孝僊立石齐开府长兼行叅军九门张公礼撰文恒州齐亡后入于周周又亡入于隋而公礼仍书齐官君子不忘其故国于称名见之矣流传宋太祖曽幸其地寺重建于干德元年龙兴之额所由更也然欧阳子着集古録称龙蔵寺已废遗碑在常山府署之门则嘉祐间碑犹在寺外也今入门有殿殿北阁五层广九楹崇十有三丈中奉观世音像髙七丈三尺臂四十有二土人目为大佛寺碑亦具存而终南山释道宣撰神州寺塔録铺叙佛像顾不及焉何哉若夫隋之碑存于今者寡矣装界而蔵诸也可【曝书亭集】
　　碑为隋开皇六年恒州刺史鄂国公金城王孝僊立而其末乃云齐开府长兼行防军九门张公礼撰齐亡入周周亡入隋而犹书齐官盖君子之能不降其志而其时之人亦不以为非也其书践阼为践祚何人为河人伽蓝为伽蓝懐为壊五台为吾台则理之不可通者疑为后人模刻之误又宋欧阳公集古録云龙蔵寺已废此碑今在常山府署之门此嘉祐八年所书而龙蔵寺乃干德元年建据文忠集録之日碑尚不在龙兴此其徙置之由已不可问惟其大书齐官则必非后人之所加也余攷顔之推仕歴周隋而其作家训犹谓梁为本朝盖同此意其时南北分疆兴亡迭代为之臣者虽不获一节以终而心之所主见于称名之际者固较然不易如此然则今人之不及古人者岂独书法之陋文字之讹而已哉【金石文字记】隋人龙蔵寺碑其书方整有致为初唐诸人先锋可存也至碑立于开皇六年齐已久亡而张公礼犹称齐官书者不以为嫌当时不以为禁此尚有古道尤可纪也【销夏记】
　　皇甫君碑
　　正书　于志宁撰　欧阳询书　碑在西安府学金石録谓常得诞墓志又得此碑与北史及隋书叅攷以正史氏之谬又谓碑于墓志所述亦有不同墓志今不得见碑在陜西西安府学不甚缺壊盖欧书中之得意者也【金薤琳琅】
　　皇甫君名诞殁于隋而碑立于唐以子无逸贵也于志宁撰欧阳询书王元美谓比之信本他书尤为险劲是伊家兰台发源余谓其劲而不险特用笔之峻一变晋法耳可为楷法神品碑旧在鸣犊镇今在西安府学戊子余君房督学作亭覆之丙申亭圯压碑中断碑故剥二十余字至是又亡其五十余字余所收乃未断时本深寳惜之【石墨镌华】
　　率更书皇甫君碑比之诸帖尤为险劲是伊家兰台发源石刻在西安虽小苔剥差可诵耳皇甫君名诞仕隋死于汉王谅之难者防典殊不薄后以子无逸贵于唐始克树碑噫逝者有知能无麦秀之叹乎【弇州山人稿】
　　九成宫铭主书家牛耳旧矣今石已经洗改不如此皇甫明公之碑在信本中最为妍润所惜剥澷者多工匠不欲示人以阙节文就字遂不可读余收逺未装之纸手自依行间而葺之其壊者存其空地倚其上下而承接之粗足见其大槩此石尚可为不完中之完器也此石立于隋日乃公少年所书宜其文采之流丽而神情之畅适与其暮年老笔奉勅矜持者不同也况皇甫公以开业之元臣狥狂童之大难事可笃伦文应行逺又与一方之竒一夕一旦之娱者径庭学古又当览其全而甲乙之也【墨林快事】右欧阳询书醴泉铭与皇甫君碑询本在隋末称能书入唐为太宗写九成宫愈翩翩自许然询亦王魏之类也故诞因欧书留名至今而询竟以笔扎防节今二本并装一函观者因书法而爱名教可也【苍润轩】帖【防】
　　题曰隋柱国左光禄大夫义明公皇甫府君碑衔曰银青光禄大夫行太子左庶子上柱国黎阳县开国公于志宁制银青光禄大夫欧阳询书皇甫君以仁夀四年九月卒而不书立碑年月按旧唐书于志宁传贞观三年累迁中书侍郎太宗命贵臣殿内宴怪不见志宁或奏曰勅召三品以上志宁非三品所以不来太宗特令预宴即加授散骑常侍行太子左庶子累封黎阳县公则此碑贞观初立也其不书年者不以隋臣而防唐号也
　　隋字作随虞世南孔子庙堂碑欧阳询九成宫醴泉铭王知敬李卫公碑髙宗李英公碑天后顺陵碑于敬之华阳观王先生碑裴漼少陵寺碑皆然当日金石之文二字通用自司马温公作通鉴以后始壹用隋字而水经注涢水东南迳隋县西随字作隋则知此自古人省笔之字谓文帝始去辵而为隋者未必然也
　　杜氏通典武徳九年六月太宗居春宫总万机下令曰依礼二名不偏讳今具官号人名及公私文籍有世及民两字不连读者并不须讳避此碑中有世子及民部尚书字【三条金石文字记】
　　渤海公以险劲易王体故碑石照耀四裔大小皆合宜右军世传皆小楷霜寒帖稍展至笔阵图则疑非真再传为千文为庙堂碑确守绳墨稍广拓非欧不能余尝评欧书化度第一皇甫碑与温恭公伯仲临池积年必领其妙余防不学书酷喜蔵歴代金石览此益重自弃之叹【清容居士集】
　　隋光禄大夫皇甫君碑唐于志宁文欧阳询书骨气劲峭法度严整论者谓虞得晋风之飘逸欧得晋之规矩观此其振发动荡岂非逸哉非所谓不逾矩者乎初学者师此以立本而后入虞入永入钟王有所持循而成功不难也【东里集】
　　皇甫君隋人而碑则立于唐欧阳询书其笔带有汉人分法是率更得意书王元美云比之诸碑尤为险劲是伊家兰台发源信然兰台道因碑笔笔带批得之家学也【销夏记】
　　左光禄大夫姚辩墓志
　　正书　虞世基撰　欧阳询书　大业七年
　　右隋左屯卫大将军姚辩墓志铭虞世基撰欧阳询正书志称辩精于边事屡立大功盖老将也其官至大将军而死諡恭公爵亦尊矣而隋史不为立传向非率更之书后世不复知有辩此古人墟墓之文所以必托之名笔岂无意耶【金薤琳琅】
　　为子祷疾疏
　　此唐髙祖也记称郑州刺史李渊为男世民目患先于此寺求仙蒙仙恩力其患得损敬造石碑像一铺愿此功徳资益弟子李渊一心供养后署大业二年正月八日按是时太宗才九岁耳而史称髙祖为谯陇岐三州刺史不曰郑州此亦可以证史之阙【石墨镌华】






</div>
    <div class="pagination">
<a href="金石文考略_page4.html">上一页</a><a href="金石文考略.html">1</a><a href="金石文考略_page2.html">2</a><a href="金石文考略_page3.html">3</a><a href="金石文考略_page4.html">4</a><span class="current-page">5</span><a href="金石文考略_page6.html">6</a><a href="金石文考略_page7.html">7</a><a href="金石文考略_page8.html">8</a><a href="金石文考略_page9.html">9</a><a href="金石文考略_page10.html">10</a><span>...</span><a href="金石文考略_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
