<!DOCTYPE html>
<html>
<head>
    <meta charset="UTF-8">
    <title>经义考 - 第 199 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 199 页/共 381 页</h1>
    <div class="content">　　一卷
　　未见
　　方孝孺后序曰大学出于孔氏至程子而其道始明至朱子而其义始备然致知格物传之阙朱子虽尝补之而读者犹以不见古人全书为憾董文清公槐叶丞相梦鼎王文宪公柏皆谓传未尝阙特编简错乱而考定者失其序遂归经文知止以下至则近道矣以上四十二字于听讼吾犹人也之右为传第四章以释致知格物由是大学复为全书车先生清臣尝为书以辨其说之可信太史金华宋公欲取朱子之意补第四章句以授学者而未果浦阳郑君济仲辨授学太史公预闻其说而雅善篆书某因请以更定次序书之将刻以示后世盖圣贤之经传非一家之书则其说亦非一人之所能尽也千五百年之间讲训言道者迭起至于近代而始定而朱子亦曷尝断然以为至当哉姑亦以待后之君子尔世之哓哓然党所闻而不顾理之是非者皆非朱子之意也旧说以听讼释本末律以前后之例为不类合为一章而观之与孟子尧舜之知不徧物之言正相发明其为致知格物之传何惑焉古人之说经略举大义而意趣自备非若后世说者之固也由国家而推之天下大学之所宜为则欲致知者舍听讼而何以哉是语虽异于朱子然异于朱子而不乖乎道固朱子之所取也欤郑君仲辨多学而不杂执中而不滞观其所好其传所谓近道者欤
　　徐氏【与老】大学集义
　　一卷
　　未见
　　黄虞稷曰字仲祥钱塘人王达尝师事之
　　丁氏【玑】大学疑义
　　一卷
　　佚
　　李氏【果】大学明解
　　一卷
　　未见
　　黄虞稷曰成安人景泰庚午举人歴官济南知府
　　杨氏【守陈】大学私抄
　　一卷
　　未见
　　守陈自序曰防少受大学輙并其章句诵而味之佐以或问叅以诸说已自谓通矣及诵之久味之详乃反有疑焉其后诵益久味益详疑亦从而益繁积数十载虽与天下友反覆讲之疑终不释也今家居无事日诵味之而疑如故乃取所疑经传易而置之各录章句于其下而章句有与今易置之文义不合者亦僣用己说以防谓别之而其所以易置之故则详具于各章之末既而诵且味之怡然理顺乃浄抄成帙閟之箧中不敢以示人一日客或翻箧见之阅未半輙嘻笑且怒骂曰吾不意子之叛儒先而紊圣经至此也夫大学者孔子之经曾子之传而朱子之章句或问后学惟诵习之莫敢违也何乃僣易而妄解之亟焚之母贻是书累也愚应之曰非敢尔也王鲁斋曰天下所不易者理也二程不以汉儒不疑而不敢更定朱子不以二程巳定而不敢复改亦各求其义之至善而全其心之所安非强为异而苟为同也今防所抄纵未得乎义之至善亦足全吾心之所安若其谬说只自谬耳是书岂被其累譬如蜀之八阵石一时或乱之而千载如故也虞之五瑞玉一臣或失之而万国自如也子安庸怒哉客頳颊而去余甚惭且悔然业已抄之不忍毁也用识之篇末
　　丘氏【濬】大学衍义补
　　一百六十卷【又补前书一卷】
　　存
　　神宗御制序曰朕惟帝王之学有体有用自仲尼作大学一经曽子分释其义以为十传其纲明徳新民止至善其目格致诚正修齐治平阐尧舜禹汤文武之正传立万世帝王天徳王道之标凖宋儒真徳秀因为大学衍义掇取经传子史之言以实之顾所衍者止于格致诚正修齐而治平犹阙逮我孝宗敬皇帝时大学士丘濬乃继续引伸广取未备为大学衍义补掲治国平天下新民之要以收明徳之功采古今嘉言善行之遗以发经传之指而后体用具备成真氏之完书为孔曾之羽翼有功于大学不浅是以孝庙嘉其考据精详论述该博有补政治特命刋而播之朕践祚以来稽古正学经史诸书博渉殆徧因念真氏衍义我圣祖大书于庑壁累朝列圣置之经筵肃宗听讲之余赋翼学诗以纪之朕爰命儒臣日以进讲更数寒暑至于终篇然欲因体究用而此书尤补衍义之阙朕将细绎玩味见诸施行上遡祖宗圣学之渊源且欲俾天下家喻户晓用臻治平昭示朕明徳新民图治之意爰命重梓以广其传而为之序如此云
　　濬自序曰臣惟大学一书儒者全体大用之学也原于一人之心该夫万事之理而闗系夫亿兆人民之生其本在乎身也其则在乎家也其功用极于天下之大也圣人立之以为教人君本之以为治士子业之以为学而用以辅君是盖六经之总要万世之大典二帝三王以来传心经世之遗法也孔子承帝王之传以开百世儒教之宗其所以立教垂世之道为文二百有五言凡夫上下古今百千万年所以为教为学为治之道皆不外乎是曽子亲受其教既总述其言又分释其义以为大学一篇汉人杂之礼记中至宋河南程颢兄弟始表章之新安朱熹为之章句或问建安真徳秀又剟取经传子史之言以塡实之各因其言以推广其义名曰大学衍义献之时君以端出治之本以立为治之则将以垂之后世以为君天下者之律令格式也然其所衍者止于格物致知诚意正心修身齐家盖即人君所切近者而言欲其举此而措之于国天下耳臣窃以谓儒者之学有体有用体虽本乎一理用则散于万事要必析之极其精而不乱然后合之尽其大而无余是以大学之教既举其纲领之大复列其条目之详而其条目之中又各有条理节目焉其序不可乱其功不可阙阙其一功则少其一事欠其一节而不足以成其用之大而体之为体亦有所不全矣然用之所以为大者非合众小又岂能以成之哉是以大也者小之积也譬则网焉网固不止于一目然一目或解则网有不张譬则室焉室固不止于一榱然一榱或则室有不具此臣之所以不揆愚陋窃仿眞氏所衍之义而于齐家之下又补以治国平天下之要也其为目凡十有二曰正朝廷曰正百官曰固邦本曰制国用曰明礼乐曰秩祭祀曰广教化曰备规制曰愼刑宪曰严武备曰驭夷狄曰成功化先其本而后末由乎内以逹外而终归于圣神功化之极所以兼本末合内外以成夫全体大用之极功也眞氏前书本之身家以逹之天下臣为此编则又将以致夫治平之效以收夫格致诚正修齐之功因其所余而推广之补其略以成其全故题其书曰大学衍义补云非敢并驾先贤以犯不韪之罪也臣尝读眞氏之序有曰为人君者不可以不知大学为人臣者不可以不知大学而继之以为人君而不知大学无以清出治之源为人臣而不知大学无以尽正君之法是葢就其本体而言耳若即其功用而究君臣之所当知者则固有在也粤自古昔圣贤为学之道帝王为治之序皆必先知而后行知之必明其义行之必举其要是知欲行其要者必先知其义苟不知其义之所在安能得其要而行之哉故臣之此编始而学之则为格物致知之方终而行之则为治国平天下之要宫阙髙深不出殿廷而得以知夫邑里边鄙之情状草泽幽遐不履城闉而得以知夫朝廷官府之政治非独举其要资出治者以御世抚民之具亦所以明其义广正君者以辅世泽民之术譬之医书其前编则黄帝之素问越人之难经后编则张仲景金匮之论孙思邈千金之方一方可以疗一证随其方以己其疾惟所用之何如也前书主于理而此则主乎事眞氏所述者虽皆前言往行而实专主于启发当代之君亦犹孔孟告鲁卫齐梁之君而因以垂后世之训臣之此编较之前书文虽不类意则贯通第文兼雅俗事杂儒吏其意盖主于众人易晓而今日可行所引之事颇多重复所修之辞不能雅驯弗暇计也臣逺方下士叨官禁近当先皇帝在御之日开经筵即缀班行之末亲覩儒臣以眞氏之书进讲陛下毓徳青宫又见宫臣之执经者日以是书进焉臣于是时盖已有志于是既而出教太学暇日因采六经诸史百氏之阙也缮写适完而陛下嗣登大寳盖若有待言者臣学不足以适用文不足以达意偶因所见而妄有所陈区区一得之愚固无足取而惓惓一念之忠傥为圣明所不弃焉未必无少补于初政之万一臣谨序
　　何乔新志墓曰公以西山眞氏大学衍义有资治道而治国平天下之事阙焉乃采经传子史有及于治国平天下者附以已见作大学衍义补今天子嗣位之初公书适成乃表上之上览之甚喜批答有曰卿所纂书考据精详论述该博有补政治朕甚嘉之赐白金二十两纻丝二表里陞公尚书且命録其副付书坊刋行
　　程氏【敏政】大学重定本
　　一卷
　　存
　　敏政防曰大学章句朱子所订且为格致传补亡有大惠于后学朱子既没矩堂董氏槐始谓格致传未亡乃杂于经传中未及正耳玉峯车氏若水慈谿黄氏震鲁斋王氏柏山隂景氏星崇仁王氏防卿及国朝浦江郑氏濓天台方氏希古皆有论说大同小异而于第十章亦有从程子所订而少变之者走尝欲合诸家着为定本而未能也暇日黙记众说叅互考之手自録出如右他日或放归田当再加防绎并订其注疏而凡诸经子中有先儒成说可还其旧者悉加厘正以俟后之君子而不敢必其能遂焉否也
　　陈氏【一经】大学大全纂
　　一卷
　　未见
　　俞汝言曰四川成都卫人成化丙戌进士
　　叶氏【应】大学纲领图
　　一卷
　　未见
　　蔡氏【清】攷定大学传
　　一卷
　　存
　　徐师曽曰大学篇错简甚多程子既为之表章定着朱子又为之更正补亡其所作章句或问至于今家传人诵似无遗议矣厥后诸儒若董氏槐叶氏梦鼎王氏柏皆谓传未尝阙特简编错乱而攷定者失其序耳遂欲移经文知止以下二条置于子曰听讼之上以为传之四章释致知格物而车氏清臣尝为书以辨其说之可信至蔡氏清攷定传文云所谓致知在格物者物有本末事有终始知所先后则近道矣知止而后有定定而后能静静而后能安安而后能虑虑而后能得子曰听讼吾犹人也必也使无讼乎无情者不得尽其辞大畏民志此谓知本此谓知之至也尤为近理使朱子复生未必不改而从之毛竒龄曰与朱氏改本并同增所谓致知在格物者七字删此谓知本四字
　　李氏【承恩】大学拾朱
　　一卷
　　未见
　　王氏【启】大学稽古衍义
　　未见
　　杨氏【亷】大学衍义节略
　　二十卷
　　未见
　　亷序曰大学衍义先儒眞徳秀之所着也曰节略者臣不揆寡陋冐昩为之也旧四十三卷今为二十卷云窃谓徳秀之书虽其援引之富论说之辨然无一言而不源流于孔子之经无一句而不根本乎曾子之传无一言而非人君为治之法无一句而非人臣责难之忠至当至精至切至要臣之过虑惟恐万几之繁经筵之讲读未易以毕乙夜之披阅或难于周此节略之所由以成也然先其少而后其多由其约以致其博则何不可之有哉此书所谓前列二者之纲曰帝王为治之序曰帝王为学之本是也为学乃明明徳为治乃新民即大学三纲领之二也所谓后分四者之目曰格物致知曰诚意正心曰修身曰齐家是也格致以始之修齐以终之即大学八条目之六也虽曰三纲领之二而至善之止固在乎中虽曰八条目之六而治平之理悉该乎内仰惟陛下躬上知之资禀生知之性一读百篇五行并下是岂寻常可得而窥测也哉自今以徃诚留意焉则帝王之学必可传帝王之治必可复矧以篇章减省工夫惟在于专旬月研穷效验决有可获至于一得之愚并此以献　又进表曰居枫宸乃膺君师之任在杏坛实遗治教之书学虽上下之皆同责于南面而独重若能实用其力则必大有其功经则诵于孔子而曾子述之传则原于曾子而门人记之至程子始取之礼经迨朱子乃为之章句若夫引用五经四书之文拣择诸史百氏之说据千载之空腔为一旦之塡实或言其理或举其事体用一原即理而事无不包显防无间即事而理无不在每条秪引其凡逐节惟提其要简以御烦约以该博此则莫有逾于衍义之书而实成于眞氏之手其所以修已而明徳者一二帝三王之明法其所以治人而新民者一唐虞三代之成功否则不汉之杂覇亦唐而已不唐之杂夷亦宋而已君子尠与闻大道之要也小人岂尽皆至治之泽乎此书在祖宗朝或书之以为昕夕之谛观或赞之以为出治之条格仰列圣之承传同执中之授受所以治隆于上俗美于下以至于今也兹者恭遇皇帝陛下入继大统益衍天潢聪明睿知素着于潜藩仁勇圣神顷观乎登极然程子为说书拳拳焉进防养薫陶之说朱子继讲席切切然有穷理读书之言岂非当新君之幼冲与嗣皇之初政也哉臣尝言于孝宗皇帝谓经筵不必泛及夫他卷而劝讲惟当专用夫是编览之数日已可窥其大端讲之浃旬决可会其归宿兹者窃虑万几之繁在于一日之内于是寻行数墨竭精力以繙阅其全辑短截长忘寡陋而采取其半非敢精以求精苐欲省而又省近年学士有病其阙而补以治平之篇今日愚臣乃惧其多而妄有节略之举既简矣而简之至则本于一心亦约矣而约之极则在于一敬此圣贤之眞传乃道学之密防九重诚留意焉乙夜傥过目焉则所谓大端者当不待于数日而后窥所谓归宿者抑岂俟于浃旬而后会哉盖二帝三王之为君皆为如此之学故唐虞三代之致治咸臻如是之隆瑟僴赫喧今复见之独诣亲贤乐利亦何幸于躬逢所有大学衍义节略凡二十卷臣之愚得间附一二缮写装潢共计十帙谨随表上进
　　黄虞稷曰亷官南京礼部尚书时进呈
　　汪氏【璪】大学复古録
　　四卷
　　未见
　　徽州府志璪字文亮祁门人徴士思敬子治初徴修宪宗实録










　　经义考卷一百五十八
　　钦定四库全书
　　经义考卷一百五十九
　　翰林院检讨朱彞尊撰
　　礼记【二十二】
　　刘氏【绩】大学集注
　　一卷
　　未见
　　绩自序曰大学旧在礼记中至宋程子以为孔氏遗书而表章之朱子为之章句然天下之理不容毫髪差故据旧本取诗云至没世不忘一百二十五字次听讼章后取此谓至必诚其意一百二十八字又次其后改知本二字为物格然后此为完书盖格乃感而应之学以聚之问以辨之皆欲得人心同然故即其感应者知其为善诚意默而识此善也正心不为物诱此善也修身善发于外中礼也治国平天下善见于逺近事业也自人所得曰徳以其可欲曰善即新民而见明徳止至善非新民亦止至善也家言孝弟慈国天下言老老长长恤孤善之用有差等也絜矩格物之施于政也得众善之同也得天命善之充也忠信进之方也财用行之效也循是为君子反是为小人用乐善而迸戕善仁人其至也即民之秉彞立教则百王难损也故此书精粗兼备先后相因上下通行古今不变始而易知易行终则可以位天地育万物也绩生去孔子几二千年去朱子几四百年安能决是非如此之明不过以心验之而已
　　赵氏【璜】大学管窥
　　一卷
　　未见
　　黄虞稷曰江西安福人治庚戍进士累官工部尚书卒赠太子少保諡庄靖
　　胡氏【爟】大学补
　　一卷
　　未见
　　太平府志胡爟字仲光芜湖人治癸丑进士改庻吉士除户部主事
　　胡氏【世宁】大学衍义补肤见
　　四卷
　　未见
　　吴任臣曰胡端敏公世宁字永清昌化籍仁和人治癸丑进士累官太子太保兵部尚书赠少保
　　王氏【守仁】大学古本旁释
　　一卷【一本四卷】
　　存
　　守仁自序曰大学之要诚意而已矣诚意之功格物而巳矣诚意之极止至善而已正心复其体也修身着其用也以言乎巳谓之明徳以言乎人谓之新民以言乎天地之间则偹矣是故至善也者心之本体也动而后有不善意者其动也物者其事也格物以诚意复其不善之动而已矣不善复而体正体正而无不善之动矣是之谓止至善圣人惧人之求之于外也而反覆其辞旧本析而圣人之意亡矣是故不本于诚意而徒以格物者谓之支不事于格物而徒以诚意者谓之虚支与虚其于至善也逺矣合之以敬而益缀补之以传而益离吾惧学之日逺于至善也去分章而复旧本傍为之释以引其义庻几复见圣人之心而求之者有其要噫罪我者其亦以是夫钱徳洪曰先生在龙塲时疑朱子大学章句非圣门本防手録古本伏读精思始信圣人之学本简易明白其书止为一篇原无经传之分格致本于诚意原无阙传可补以诚意为主而为致知格物之功故不必增一敬字以良知指示至善之本体故不必假于见闻书成旁为之释而引以序
　　郑晓曰大学一篇程子更定朱子为之章句今传习者是也汉大司农郑康成所注唐国子祭酒孔頴逹所疏皆古本也宋四明黄氏震元金华王氏柏临川吴氏澄国朝正学方氏孝孺山隂景氏星温陵蔡氏清莆田郑氏瑗新安潘氏潢各有说惟余姚王氏守仁尊信古本
　　罗汝芳曰大学原只是一章书无所谓经无所谓传也亦无所阙无所用补也
　　宋荦曰伯安具文武才人鲜能及乃以讲学故毁誉迭见于当时是非几混于后世盖其无善无恶之论朱子晚年之编学者无所用其囬防至谓其纵士卤掠得宁邸金寳初通宸濠策其不胜而背之且擅离职守处置田州事宜失当用兵机诈此谤毁之余唾不足拾取也
　　按大学在小戴记中原止一篇朱子分为经传出于独见自章句盛行而永乐中纂修礼记大全并中庸大学文删去之于是诵习章句者不复知有戴记之旧阳明王氏不过取郑注孔义本而旁释之尔近见无锡张夏辑雒闽源流録于阳明传谓其叙古本大学则倒置经文反以是为阳明罪果足以服天下后世之心乎
　　大学问
　　一卷
　　存
　　钱徳洪曰吾师接初见之士必借学庸首章以指示圣学之全功使知从入之路师征思田将发先授大学问徳洪受而读之
　　邹守益跋曰圣学之明其在大学乎圣学之不明其在大学乎古者自小子至于成人初无二致故曰以养正圣功也自天子至于庻人初无二学故曰壹是皆以修身为本后世岐小学大学为二而谓帝王经纶之业与韦布章句异呜呼圣人之教天下也将望其为经纶乎将望其为章句乎古人学术之同异执是可以稽矣古者洒扫应对造次顚沛参前倚衡无徃非格物之功故求诸吾身而自足后世钻研于书防摹拟于事为考索于鸟兽草木以一物不知为耻故求诸万物而愈不足求诸吾身而足者执规矩以出方圆也求诸万物而愈不足者揣方圆以测规矩也絜矩以平天下天下之大道也而其目曰所恶于上无以使下所恶于下无以事上千变万化只在自家好恶上理防呜呼修已以敬可以安百姓戒愼恐惧可以位育扩充四端可以保四海夫非守约施博之要乎圣学之篇要在一者无欲无欲则静虚动直定性之教以大公顺应学天地圣人之常其于大学之功同耶异耶阳明先师恐大学之失其传也既述古本以息羣疑复为问答以阐古本之蕴读者虚心以求之泝濓洛以达孔孟其为同为异必有能辨之者
　　程氏【诰】大学衍义补防要
　　未见
　　乐平县志诰字钦之治己未进士官至雷州知府
</div>
    <div class="pagination">
<a href="经义考_page198.html">上一页</a><span>...</span><a href="经义考_page194.html">194</a><a href="经义考_page195.html">195</a><a href="经义考_page196.html">196</a><a href="经义考_page197.html">197</a><a href="经义考_page198.html">198</a><span class="current-page">199</span><a href="经义考_page200.html">200</a><a href="经义考_page201.html">201</a><a href="经义考_page202.html">202</a><a href="经义考_page203.html">203</a><a href="经义考_page204.html">204</a><span>...</span><a href="经义考_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
