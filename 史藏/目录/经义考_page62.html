<!DOCTYPE html>
<html>
<head>
    <meta charset="UTF-8">
    <title>经义考 - 第 62 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 62 页/共 381 页</h1>
    <div class="content">　　诰自序曰河图洛书万世文字之始羲文因以造易禹箕叙而作范凡儒者皆所当知不特习易与书者宜究心也河图则孔子固已言之惟洛书未经孔子之论以故初学之士往往不能明其指归暇日因采集诸书附以已见论著同异为十有二章以便观览固未能尽究精微之蕴亦可粗得乎位数之末录而藏之用训子弟非敢以示人也九畴之数合于洛书虽有诸儒之论皆牵合附防不足发明先圣之意惟玉斋胡氏谓禹参酌天时人事而类之不必尽协乎木火土金之位斯言庶几近之矣
　　人物考诰字廷纶灵宝人治己未进士厯官南京户部尚书
　　都氏【穆】周易考异
　　未见
　　钱陆灿曰穆字敬吴县人治己未进士授工部都水主事厯礼部主客郎中年五十四乞休加太仆少卿致仕
　　童氏【器】易经讲意
　　佚
　　温州府志器字大用平阳县人治己未进士镇逺知府
　　周氏【用】读易日记
　　一卷
　　存
　　邹元标序曰予官南比部知恭肃公之为昭代名臣也乃公裔孙有以先集见遗者知公学博而正近又从公曾孙侍御君季侯得公读易记庄诵一再过知公学渊矣易之一书体天地之撰通神明之徳广大悉备毕生不能殚其奥予林居三十年知千圣心法备载无遗吾儒欲通性命之精舍此别无津筏而世儒于稍涉性命语辄以为禅为异端何思何虑寂然不动是何物乾元亨利贞作何解恐非学究语能竟宜公之老而屈首探其奥也公所笔记于先后天卦图爻象刚柔之防语虽寥寥实抉窔奥先辈之轩揭一世岂偶然哉
　　钱陆灿曰用字行之吴江人治壬戌进士授行人迁南京工科给事中出为广东参议厯副使布政召为右副都御史厯吏刑二部侍郎工刑二部尚书以左都御史加太子少保特诏为吏部尚书卒于位赠太子太保諡恭肃
　　郑氏【禧】周易本义音释
　　佚
　　括苍彚纪郑禧缙云人治甲子举人官信阳知州
　　崔氏【铣】读易余言
　　五卷
　　存
　　铣自序曰铣童丱居陜闻蜀苏氏茂之讲易心乐之先君子亦笃好是经手録以训及壮仕于京官翰林得阅秘书至今五十年忧喜夷险履行处运无一日不体夫易也羲皇卦画文王周公系辞夫子作翼一也因夫子之赞明三圣之防以贞夫变以正其履传是者倡于王弼备于程子斯时之宜也易之要也爰述管见以畅二氏之疑
　　易大象説
　　一卷
　　存
　　铣自序曰先圣赞易彖爻随文生解系辞以下兼明羲画惟大象探卦爻之赜示民用之宜虽剥烂夷诛可安宅涖众是故不待布筮列卦而能立已泽物虽用三圣之文别发大道于乎其孔易也与程朱传义阐微挈蕴于象则畧诸儒求义于赜或乃迂曲不通先南郭君耄年读易不辍不肖铣少受庭训日味圣言今年在艾耆之间乃考诸家乃出臆见裁截敷衍缀为一卷差若详明可训士
　　言行录铣字子钟河南安阳人治乙丑进士仕至礼部右侍郎卒諡文敏
　　黄省曾曰公性渊醇清卲卓然钜儒燕居著书者数矣若易象春秋传説皆仲尼之心也
　　杨时乔曰崔公恬退力行方时学兴独首明程朱其曰朱子之训孔子之教也又谓时学假言知以掩其知之不真行之不力着洹词数卷有功于道晚着易大象説多精微自得之防
　　湛氏【若水】修复古易经传训测
　　十卷
　　存
　　若水自序曰昔者伏羲作易有卦画焉而已矣伏羲之易行数千年而后有文王周公未闻待文王周公之彖爻而后可行也羲文之易又行数百年而后有孔子未闻待孔子之传而后可行也由羲文之上其説简由孔子之下其説长其説简所以待上士也其説长所以待下士也世之降也孔子之不得已也自孔子之后又数千年善治易者吾独取费直焉以孔子之十传明羲文周公之经然而易之道直未之知也夫易传孔子所以体天地之道尽人物之理穷变化之奥也直数焉而已哉故韦编三絶以穷夫易之道由文王周公之易以穷伏羲之易由伏羲之易以穷身心之易由身心之易以穷天地人物之易是故十传作焉广大悉备至矣夫十传所以解经者也后之儒者于经而解之又以传而分附之不亦赘而支也乎予颇窃见此意以末学而未敢自是不轻易著作者数年乃江都葛生涧深知笃信恳请为学者俛焉正之乃为出羲文周公之易复为上下经而取孔子之翼为后人所分附者复合而为十传读孔子之传以明羲文周公之经晓然矣其旧本多有错简如重出亢龙有悔以下十九条乃文言之文而错简散逸于系辞者今亦因与厘正复归文言之后十传篇次或为后人所讹者稍加更定而着其义夫然后易为全书矣于孔子十传则稍出愚见因言求义而各为之测于三圣之经则全本文苐令葛生等采测义作旁识而不为之説俾学者因测以明传因传以明经庶乎天下后世复见古易之大全而四圣之心或可得矣
　　张云章曰增城湛文简公字元明治乙丑进士仕至南京吏部尚书少学于同郡陈白沙官京师与王阳明往复议论自后无日不讲学所至为白沙建祠多立书院从游者几遍天下学者称甘泉先生其所着有发挥经传者皆以测名其书
　　顾氏【应祥】读易愚得
　　一卷
　　未见
　　杨时乔曰箬溪书言先后天辨欧阳子论系辞辨京房郭璞变占之误
　　姓谱应祥字惟贤长兴人治乙丑进士官刑部尚书
　　安氏【磐】易牖
　　佚
　　杨慎曰安公石作易牖其説曰天下之事数往者顺知来者逆易为知来而作故其数逆数也往者顺葢因下句而并举之非为易有数往之顺数也公石妙契经义此解极为超迈惜未见其全
　　姓谱安磐字公石嘉定州人治乙丑进士官兵科都给事中以争大礼落职
　　穆氏【孔晖】读易録
　　未见
　　姓谱穆孔晖字伯濳棠邑人治乙丑进士厯礼部左侍郎兼翰林院学士諡文简
　　田氏【汝耔】周易纂义
　　未见
　　开封府志田汝耔字勤甫祥符人治乙丑进士由刑科给事中转湖广按察副使
　　张氏【邦竒】易説
　　一卷
　　存
　　祁承曰易説一卷载文定公本集
　　钱陆灿曰邦竒字常甫鄞县人治乙丑进士改庶吉士授检讨出补湖广提学副使迁春坊庶子国子祭酒南吏部右侍郎召还为吏部左侍郎以学士掌院以太子宾客礼部尚书掌詹改南礼部尚书赠太子太保諡文定
　　郑氏【善夫】易论
　　一卷
　　存
　　邓原岳曰先生字继之别号少谷山人治乙丑进士正徳末以礼部员外郎谏南巡杖阙下乞归嘉靖改元用荐起为南京刑部郎中改吏部稽勳郎











　　经义考卷五十一
　　钦定四库全书
　　经义考卷五十二
　　翰林院检讨朱彝尊撰
　　易【五十一】
　　伊氏【伯熊】易学讲义
　　四卷
　　未见
　　黄虞稷曰伯熊吴县人徙上元正徳丁夘举人除深州知州改祁州
　　吕氏【柟】周易説翼
　　三卷
　　存
　　言行录柟字仲木髙陵人正徳戊辰赐进士第一仕至南京礼部右侍郎
　　马理曰泾野子经学无駮杂戾道之失
　　王九思曰本朝学者见道分明践履笃实粹然成徳者惟河津薛文清公一人观其读书录可知也乃至于今泾野公出焉完名令徳不忝文清至于著述公则为盛其大者若周易説翼尚书説要毛诗説序春秋説志礼问内篇外篇四书因问宋四子抄释足以发前圣之奥防正后贤之偏识指来学之迷途若斯人者谓不有功于圣门可乎
　　杨时乔曰泾野学宗程朱当新学盛行力辨之不能胜乃一着诸经日抄既着説翼其于易理与象数兼収乃其辞则于象理时事相合者论注之此即文言之类所谓吕子易可也
　　曹溶曰吕氏説翼三卷歙人王献芝序衢州守丰城李遂作后序
　　张云章曰是书皆与门人问答之语为马书林韦鸾满潮等所录词防渊奥非深于易者不能窥其蕴也
　　王氏【崇庆】周易议卦
　　二卷
　　存
　　崇庆自序曰夫易以象道而显神开务而昭化也庆行年四十有九乃始取而读之然而未之入也则以六十四卦大义本诸彖质诸象而又叅诸人事考焉慎斯以往其庶乎
　　孔天曰先生自晋东还日以著书为事易有议卦书有説略诗有衍义春秋有断义礼有约防深体往圣之精颇定后儒之惑
　　蒋一葵跋曰易无辞初亦无画无画而有画也有画而有辞也非圣人意也矧画之上更加圈乎故尼父十翼説者犹或疑之则辞何容赘也后有君子悟在画前而得其无辞之蕴直证先天是为深于易尔姓谱崇庆字徳征开州人正徳戊辰进士歴南京吏礼二部尚书
　　唐氏【龙】易经大防
　　四卷
　　存
　　金华府志唐龙字虞佐兰溪人正徳戊辰进士歴官太子太保吏部尚书卒諡文襄
　　杨秦序曰唐子虞佐视学关中患易之弗明也乃作大防以示门人曰洁静精微易之教也教之弗行易斯晦矣予每探奥穷竟罔所获剖析羣言尤为未当兹私布之惟二三子图焉于是多士传录若左思之赋初出也夫易难言也好浚则凿好侈则泛惟凿失真惟泛寡要今之学者病焉兹录纯而明则真矣简而尽则要矣要且真焉固可传矣
　　吕柟序曰易大防兰溪唐渔石先生之所着也渔石子为举子时深得于易及提学关中乃着此大防以示三秦士葢皆即举子业格而发之乎性命者也夫世有二学一曰性命学二曰举子业学为举子业学者或背经而荡于辞为性命学者或浚经而沦于空之二者于治道皆损焉夫举子业与性命岂有二乎哉夫辞变象占圣人之道所以大而君子所由密于观玩也若独于其动焉学之其所遗者多矣是故黄牛健马不啻语乎畜也翰音雉膏不啻语乎禽也岐山大川不啻语乎地也雷电斗沫不啻语乎天也昔程子教门人十日为举子业余日为学予亦尝疑焉将程子不以圣人道待举子耶苟知性命与举子业为一则干禄念轻救世意重周之徳行道艺由此其选也汉之贤良孝廉由此其出也于乎大防之着将非渔石子借此而进诸士子于洁静精微之地乎龙自述曰天顺初予师礼部尚书枫山章先生外大父靖江令聴庵郑先生并倡易道于金华阐幽发微达于精蕴龙生也晚犹获游其门学焉既入仕版公事鞅掌正徳丙子按部云南境逺而僻政约而简乃坐帏捧卷以意防象以言防词以道防器以神防变几三年或问曰庶几有得乎曰而今而后吾知其难矣嘉靖纪元督学关西诸生请书之乃为离句析义发其大防缀以讲语发种种然犹支离于举子业然则立言之道终身何如耶
　　韩氏【邦竒】易学啓防意见【一名易学疏原】
　　四卷
　　存
</div>
    <div class="pagination">
<a href="经义考_page61.html">上一页</a><span>...</span><a href="经义考_page57.html">57</a><a href="经义考_page58.html">58</a><a href="经义考_page59.html">59</a><a href="经义考_page60.html">60</a><a href="经义考_page61.html">61</a><span class="current-page">62</span><a href="经义考_page63.html">63</a><a href="经义考_page64.html">64</a><a href="经义考_page65.html">65</a><a href="经义考_page66.html">66</a><a href="经义考_page67.html">67</a><span>...</span><a href="经义考_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
