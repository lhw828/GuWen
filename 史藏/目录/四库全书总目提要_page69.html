<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 69 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 69 页/共 273 页</h1>
    <div class="content">──右“传记类”总录之属，三十六部、八百八卷，皆文渊阁著录。
（案：合众人之事为一书，亦传类也。其源出《史记》之《儒林》、《游侠》、《循吏》、《货殖》、《刺客》诸传。其别自为一书，则成於刘向之《列女传》。
《册府元龟》有《总录》之目，今取以名之。）△《孙威敏征南录》一卷（浙江郑大节家藏本）
宋滕元发撰。元发初名甫。后以避高鲁王讳，以初字元发为名，而更字曰达道。东阳人。举进士。历官龙图阁学士。谥章敏。事迹具《宋史》本传。此本前有结衔题“承奉郎守大理评事通判湖州军州事滕甫”，盖犹未改名时所作也。其书乃记皇祐四年孙沔平侬智高事。其时沔为安抚，狄青为宣抚使，沔与青会兵计议，进破智高於归仁铺，沔留治后事。及师还，余靖勒铭长沙，专美狄青。朝廷亦以青为枢密使，赏赉甚厚。沔止加秩一等。甫以为南征之事，本出沔议，其措置先备，又能以身下狄青，卒攘寇难。因述为此书，以颂沔之绩。盖沔知杭州时尝奇甫才，授以治剧守边方略。具有知己之分，故力为之表暴如此。考《宋史》载征侬智高事，亦於《狄青传》为详，而《沔传》颇略。然此书备见於《宋史艺文志》、陈振孙《书录解题》，当时皆不以为诬殆，殆必有说。是亦考史者所宜兼存矣。
（案：削平寇乱之事，宜入《杂史》。然此书为表孙沔之功，非记侬智高之变，故入之《传记类》中。）△《骖鸾录》一卷（浙江鲍士恭家藏本）
宋范成大撰。成大字致能，号石湖居士，吴郡人，绍兴二十四年进士，孝宗时累官权吏部尚书、参知政事，进资政殿学士，提举洞霄宫，卒谥文穆，事迹具《宋史》本传。此编乃乾道壬辰成大自中书舍人出知静江府时，纪途中所见。其曰《骖鸾》者，取韩愈诗“远胜登仙去，飞鸾不暇骖”语也。书末有云：“若其风土之详，则有桂海《虞衡志》焉。”考《虞衡志》作於自桂林移帅成都时，其初至粤时未有也。则此书殆亦追加删润而成者欤。中间序次颇古雅。其辨元结《浯溪中兴颂》一条，排黄庭坚等之刻论，尤得诗人忠厚之旨。其载仰山孚忠庙有杨氏称吴时加封司徒竹册尚存，文称宝大元年。又称向得吴江村寺石幢所记，亦以宝大纪年。因疑钱氏有浙时或曾用杨氏正朔。以此二物为证。然考之於史，钱、杨屡相攻击，互有负胜，其势殊不相下，断无臣事淮南之理，而杨氏亦自有武义、顺义、乾贞、太和诸年号。其吴越之宝大，正当顺义四五年，亦不应有一国两元之事。成大所见，或出自后人伪造也。吴任臣作《十国春秋纪元表》，於此事不加辨证，当由未检此书欤。
△《吴船录》二卷（浙江鲍士恭家藏本）
宋范成大撰。成大於淳熙丁酉，自四川制置使召还。取水程赴临安，因随日记所阅历，作为此书。自五月戊辰，迄十月己巳。於古迹形胜言之最悉，亦自有所考证。如释继业纪乾德二年太祖遣三百僧往西方求舍利贝多叶书路程，为他说部所未载，颇足以广异闻。又载所见蜀中古画，如伏虎观孙太古画《李冰父子像》，青城山丈人观孙太古画《黄帝及三十二仙真》，长生观孙太古画《龙虎》，及玩丹石寺唐画《罗汉》一版，皆可补黄休复《益州名画记》所未及。又杜甫《戎州诗》“重碧拈春酒”句，印本“拈”或作“酤”，而成大谓叙州有碑本乃作“粘”字，是亦注杜集者所宜引据也。
△《入蜀记》六卷（光禄寺卿陆锡熊家藏本）
宋陆游撰。游字务观，号放翁，山阴人。佃之孙，宰之子。初以荫补登仕郎。
隆兴初，赐进士出身。嘉泰初，官至宝谟阁待制。事迹具《宋史》本传。游以乾道五年授夔州通判。以次年闰六月十八日自山阴启行，十月二十七日抵夔州。因述其道路所经，以为是记。游本工文，故於山川风土，叙述颇为雅洁，而於考订古迹，尤所留意。如丹阳皇业寺即史所谓皇基寺，避唐玄宗讳而改；李白诗所谓新丰酒者地在丹阳、镇江之间，非长安之新丰；甘露寺很石、多景楼皆非故迹；真州迎銮镇乃徐温改名，非周世宗时所改；梅尧臣《题瓜步祠诗》误以魏太武帝为曹操；广慧寺《祭悟空禅师文》石刻保大九年乃南唐玄宗，非后主；庾亮楼当在武昌，不应在江州，白居易诗及张舜臣《南迁志》并相沿而误；欧阳修诗“江上孤峰蔽绿萝”句，绿萝乃溪名，非泛指藤萝；宋玉宅在秭归县东，旧有石刻，因避太守家讳毁之，皆足备舆图之考证。他如解杜甫诗“长年三老”字及“摊钱”字，解苏轼诗“玉塔卧微澜”句，解南方以七月六日作七夕之由，辨李白集中《姑孰十咏》、《归来乎》、《笑矣乎》、《僧伽歌》、《怀素书歌》诸篇，皆宋敏求所窜入，亦足广见闻。其他搜寻金石，引据诗文以参证地理者，尤不可殚数。非他家行记徒流连风景，记载琐屑者比也。
△《西使记》一卷（两淮盐政采进本）
元刘郁撰。郁，真定人。是书记常德西使皇弟锡里库军中，往返道途之所见。
王惲尝载入《玉堂杂记》中。此盖别行之本也。《元史宪宗纪》，二年壬子秋，遣锡喇征西域苏丹诸国，是岁锡喇薨。三年癸丑夏六月，命诸王锡里库及乌兰哈达帅师征西域法勒噶巴、哈台等国。八年戊午，锡里库讨回回、法勒噶巴，平之，擒其王，遣使来献捷。考《世系表》，睿宗十一子，次六曰锡里库，而诸王中别无锡喇。《郭侃传》，侃壬子从锡里库西行，与此《记》所云壬子岁皇弟锡喇统诸军奉诏西征凡六年，拓境几万里者相合，然则锡喇即锡里库。因《元史》为明代所修，故译音讹舛。一以为锡喇，一以为锡里库，误分二人。而《宪宗纪》二年书锡喇薨，三年重书锡里库西征，遂相承误载也。此《记》言常德西使在己未正月，盖锡里库献捷之明年所记。虽但据见闻，不能考证古迹，然亦时有异闻。
《郭侃传》所载，与此略同，惟译语时有讹异耳。我皇上神武奋扬，戡定西域，昆仑月<骨出>，尽入版图。计常德所经，今皆在屯田列障之内。业已钦定西域图志，昭示亿龄。郁所记录，本不足道，然据其所述，亦足参稽道里，考证古今之异同，故仍录而存之也。
△《保越录》一卷（浙江吴玉墀家藏本）
不著撰人名氏。载元顺帝至正十九年明师攻绍兴事。是时明将为胡大海，御之者张士诚将吕珍也。凡攻三月，卒不能下，乃还。是《录》称士诚兵曰“我军”，称珍曰“公”。殆士诚未亡时，绍兴人所纪。其中称明为“大军”，及“太祖高皇帝”字，则疑士诚亡后，明人传钞所改耳。绍兴自是以后，犹保守八年，及至正二十六年，始归於明。珍亦至是年湖州之败，乃降於徐达。虽初事非主，晚节不终，而在绍兴则不为无功矣。大海攻绍兴挫衄，及其纵兵淫掠，发宋陵墓诸恶迹，《明史》皆不载。所录张正蒙妻韩氏、女池奴、冯道二妻抗节事，《明史》亦皆不书，尤足补史传之遗。
△《闽粤巡视纪略》六卷（浙江巡抚采进本）
国朝杜臻撰。臻字肇余，秀水人。顺治戊戌进士。官至礼部尚书。康熙二十二年，台湾既平，诸逆殄灭，沿海人民，皆安堵复业。臻时为工部尚书，奉诏与内阁学士石柱往闽粤抚视，画定疆理。以十一月启程，二十三年五月竣事。因述其所经理大略，为此书。首《沿海总图》，次《粤略》三卷，次《闽略》二卷，次附纪台湾澎湖合为一卷。盖臻巡历由广达闽，故以为先后之序。台湾则未经亲历其地，第据咨访所得者录之，故附於编末也。书中排日记载，凡沿海形势及营伍制度，兵数多寡，缕列甚详，於诸洋列戍控置事宜，俱能得其要领。其山水古迹，及前人题咏，间为考证，亦可以资博览。盖据所目见言之，与摭拾舆记者固异也。
△《扈从西巡日录》一卷（大学士英廉家藏本）
国朝高士奇撰。士奇有《春秋地名考略》，已著录。康熙癸亥，圣祖仁皇帝巡幸山西，驻跸五台山，士奇时以侍讲供奉内廷，扈从往来。因记途中所闻见，始于二月十二日甲申，迄于三月初七日戊申。凡山川古迹、人物风土，皆具考源流，颇为详核。而銮舆时巡，太平盛典，亦一一具载。伏而读之，犹仰见圣化咸熙，豫游和乐之象，洵足以传示来兹。卷末载诗二十四首，皆其途中所作，汇附於后者也。士奇笔札本工，又幸际圣朝，预骖法从，因得以笔之简牍，流布至今，亦可谓遭逢之至幸，而文士之至荣矣。
△《松亭行记》二卷（通行本）
国朝高士奇撰。康熙辛酉二月癸酉，圣祖仁皇帝恭奉太皇太后行幸温泉。四月戊子驾出喜峰口。士奇皆扈从，因纪其来往所经。谓喜峰口为古松亭关，故以名书。然松亭关在喜峰口外八十里，士奇合而一之，未详考也。所述滦河源流，亦不明确。至温泉有朱砂、矾石、硫磺三种，圣祖御制《几暇格物编》中言之甚明。士奇日侍禁闼，典文翰之职，不应不睹，乃仍袭宋唐庚揣测之说，殆不可解。
以其叙述山川风景，足资考证。而附载诗文，亦皆可观。故所著《塞北小钞》别存其目，而此编则仍录之焉。
──右“传记类”杂录之属，九部、二十一卷，皆文渊阁著录。
（案：传记者，总名也。类而别之，则叙一人之始末者为传之属，叙一事之始末者为记之属。以上所录，皆叙事之文。其类不一，故曰杂焉。）卷五十九 史部十五
○传记类存目一△《孔子世家补》十二卷（永乐大典本）
宋欧阳士秀撰。士秀，庐陵人，仕履未详。是书成於淳祐辛亥。大抵据《皇极经世》以驳《史记孔子世家》之讹。然邵子精於数学，不闻精於史学，所书先圣事迹，亦未必尽确。《自序》又称虑夫事之精粗隐显，大小本末，错糅其间，而不易见。则著《年表》以提其纲，列《世本》以类其族，且缀《弟子年名》於其终。於以稽其是非，用决群疑，而祛己惑。今考《永乐大典》所载，已无所谓《年表》、《世本》、《弟子年名》者，则已非完书矣。
△《孔氏实录》一卷（永乐大典本）
不著撰人名氏。末一条云：大蒙古国领中书省耶律楚材奏准皇帝圣旨，於南京特取袭封孔元措令赴阙里奉祀（案元措以金承安二年袭封衍圣公）。此书或即元措等所撰欤。首录历代褒崇之典，凡碑文、诏旨皆载其略。末载孔氏乡官甚详。
然叙次颇无体例。如首载圣母颜氏及圣配亓官氏，而孔子以上历世之事独不一叙，疑或传写佚脱，非完帙也。考明《文渊阁书目》有《孔子实录》一册，《永乐大典》所载则作《孔氏》，未详孰是。然《文渊阁书目》传写多讹，未足尽据。今仍从《永乐大典》之名著於录焉。
△《孔子论语年谱》一卷（编修程晋芳家藏本）
旧本题元程复心撰。复心字子见，婺源人。皇庆癸丑，江浙行省以所撰《四书纂释》进於朝，授徽州路教授。致仕，给半俸终其身。是编以《论语》各章分隶於《孔子年谱》之内，而又杂采《左传》诸事附会之。如云九岁见季札，观乐於鲁。三十五岁从昭公出亡，留齐七年。此因旁文而牵合孔子者也。又云五十三岁孔子聘於齐，执圭鞠躬如也云云。此因《论语》而妄生旁文者也。又云六十三岁厄於陈蔡，不得已，浮海至楚，曰道不行，乘桴浮於海云云。陈蔡之间何由浮海，郢都又岂海道可通，尤梦呓之语，可资笑噱者矣。至所分隶之《论语》，以《子钓而不纲》章为三十一岁，以《子以四教》章、《子所雅言》章、《子罕言》章、《子不语》章、《自行束脩以上》章为三十四岁，以《八佾》、《雍彻》诸章为三十五岁，以《君子食无求饱》章为四十三岁，《道千乘之国》章为四十八岁之类，不可殚数，均不知其何所据而云然。复心师朱洪范，友胡炳文，虽亦讲学之家，原不究心於考证，然不应缪妄至於如是。考篇末辨季本《圣迹图考》之妄。本，王守仁之弟子，元人何自见其书。殆明季妄人所为，而传录者伪题复心之名欤。
△《孟子年谱》一卷（编修程晋芳家藏本）
旧本题元程复心撰。复心既作《论语年谱》，更取《孟子》七篇为编年。其以某章为某年之言，缪妄与《孔子年谱》相等。其谓孟子邹人乃陬邑，非邹国也。
语极辩而不确，亦好异之谈。盖与《孔子年谱》一手所伪撰也。考朱彝尊《经义考》载谭贞默《孟子编年略》一卷，今未见其书。然彝尊所载贞默《自述》一篇，则与此书之《自述》不异一字。疑直以贞默之书诡题元人耳，伪妄甚矣。
△《阙里志》二十四卷（浙江汪启淑家藏本）
明陈镐撰，孔允植重纂。镐会稽人，成化丁未进士，官至右副都御史，巡抚湖广。允植，孔子六十五世孙，袭封衍圣公。阙里向无志乘，仅有《孔庭纂要》、《祖庭广记》诸书。弘治甲子，重修阙里孔庙成，李东阳承命致祭。时镐为提学副使，因属之编次成志。崇祯中，允植重加订补，是为今本。以《图像》、《礼乐》、《世家》、《事迹》、《祀典》、《人物》、《林庙》、《山川》、《古迹》、《恩典》、《弟子》、《譔述》、《艺文》分类排纂。而编次冗杂，颇无体例。如历代诰敕、御制文赞，不入《追崇恩典志》，而另为《提纲》。《碑记》本《艺文》中一类，乃别增《譔述》一门，均为繁复。
△《孔颜孟三氏志》六卷（两江总督采进本）
明刘濬编。濬，永嘉人，成化中官邹县教谕。邹，孟子所生也，孟庙在焉。
濬因考证孔、颜、孟三氏世系，以及褒崇诸典，汇辑成书。先以《地图》，次以《世系年谱》，次以《庙制》，次以《志事》。附《述圣》於卷后。而前列《提纲》一卷，则壬子四月紫阳杨奂所述《东游记》也。壬子为元宪宗二年。而濬於“壬子”下注云：“元宪宗淳祐十二年。”纪年既误，而又以宋理宗年号移之於元，殊为疏舛。即此一端，其他可概见矣。
△《孔孟事迹图谱》四卷（浙江汪启淑家藏本）
明季本撰。本有《易学四同》，已著录。是书前说后谱，於孔孟事实颇有考核。如云孔子未尝至楚见昭王，孟子先至齐而后梁，此一二条皆有所见。然其馀大抵习闻者多。
△《素王记事》（无卷数，浙江朱彝尊家曝书亭藏本）
旧本卷首题明浙江严州府通判太原傅汝楫校正。则非汝楫所撰。卷末杨奂《东游记》之首，又题河南开封府知府西蜀黄濬辑录，则似为濬之所撰，然不列名於书首，而缀於书后。体例丛脞，殊不可晓。其书则摭拾《阙里志》为之，亦茫然无绪。盖当时书帕之本，本不以著书为事者也。（案：顾炎武《日知录》曰：昔时人觐之官，其馈遗一书一帕，谓之书帕。又曰：历官任满则必刻一书以充馈遗，此亦甚雅。而卤莽就工，殊不堪读。陆深《金台纪闻》亦称有司刻书，只以供馈赆之用。其不工反出坊本下。今藏书家以书帕本为最下，盖由於此。）△《夷齐录》五卷（浙江范懋柱家天一阁藏本）
明张玭撰。玭字席玉，石州人，嘉靖乙未进士，官至南京户部右侍郎。
永平府城西十八里孤竹故城有清德庙，以祀夷、齐。玭守永平时，因搜辑历代祀典、诸家艺文，编为一帙，据《目录》，原本有图。此本无之，盖为传写者所佚矣。
△《孔圣全书》三十五卷（衍圣公孔昭焕家藏本）
明蔡复赏编。复赏，巴陵人。卷端自题恩贡出身，南京户部修职郎，不知其为何官也。前有《自序》，称是书始成，就正於兵部侍郎姜廷颐。廷颐乃次为六卷。上卷曰《经书》，中卷曰《子史》，下卷曰《杂说》，首卷曰《帝王崇重盛典》，尾卷曰《经术经理世务》，六卷内复条分为四十卷云云。案《序》称上中下卷首尾卷只有五卷，不应称六卷。又书三十五卷与四十卷之数亦不合。其间鄙俚荒唐，庞杂割裂。鬼神怪诞之语，优伶亵诨之词，无不载入，谓之侮圣人可也。
△《尊圣集》四卷（浙江范懋柱家天一阁藏本）
明陈尧道编。尧道里籍未详，嘉靖末，官大埔县教谕。是书分《图像》、《世家》、《事迹》、《遗泽》、《制敕》、《譔述》、《封事》七门。多剿袭《祖庭》、《纂要》诸书，无所考证。
△《仲志》五卷（两淮马裕家藏本）
明刘天和撰。天和字养和，麻城人，正德戊辰进士，官至兵部尚书，提督团营，谥庄襄，事迹具《明史》本传。是编乃天和官总督河道都御史时，以济宁仲家浅有先贤仲子祠，故志其建置之由，而并及其生平行事大略，名之曰《令名志》。
崇祯中，仲子裔孙於陛等复增损旧本，易以今名。又绘像列图於卷首，殊不雅驯。
△《闵子世谱》十二卷（安徽巡抚采进本）
明张云汉撰。云汉字倬侯，宿州人。是编兼及闵子后裔之事，故曰《世谱》。
首《姓氏》，次《里居》，次《特传》、《列传》，次《祀典》，次《修葺》，次《官生》，次《世系》，次《迁徙》，次《复业》，次《列女》，次《艺文》，次《家约》。宿州旧有闵子墓，历代祠祀不绝。盖闵子本宿人。春秋时宿属青州，为齐地，故《家语》以为齐人云。
△《夷齐考疑》四卷（浙江巡抚采进本）
明胡其久撰。其久，崇德人，隆庆丁卯举人，官龙南知县。是编以好事者所传《夷齐世系》，名字皆据《韩诗外传》、《吕氏春秋》而附会之。并以叩马、耻粟等事亦多不实，因各为驳正，而以先贤论定之语及传记诗文附其后。其议论亦颇博辨。然传闻既久，往事无徵，疑以传疑可矣，不必尽以臆断也。
△《夷齐志》六卷（浙江巡抚采进本）
明白瑜撰。瑜字绍明，永平人，万历乙未进士，官至刑部左侍郎。事迹具《明史》本传。此书乃因张玭《夷齐录》损益而成，所载视旧《录》加详。
△《道统图赞》一卷（浙江巡抚采进本）
不著撰人名氏。据卷首《樊维城序》，盖衍圣公家所刻。维城为万历己未进士，则此书出於明季也。即《圣迹图》旧本，而前增以伏羲、神农、黄帝、尧、舜、禹、汤、文、武、周公十像，后附以颜、曾、思、孟林庙八图。虽以《图赞》为名，而仅图前有说数行，无所谓赞，尤不可解。
△《圣贤图赞》（无卷数，两江总督采进本）
此书摹仁和县学石刻而不著刊书人姓名。首冠以明宣德二年巡按浙江监察御史海虞吴讷《序》。谓像为李龙眠笔，高宗於绍兴十四年即岳飞第作太学。三月临幸，首制《先圣赞》。后自颜回而下亦譔词。二十六年十二月，刻石於学。
又称旧有《秦桧记》，磨而去之。则是石刻之题识，非木本之跋语。故颜、曾二子后皆有高攀龙《赞》，知为近时人刻也。考《玉海》，绍兴十四年三月十一日己巳，幸太学，览唐明皇帝及太宗、真宗御制赞文，令有司取从祀诸《赞》悉录以进。二十四日乙亥，御制御书《宣圣赞》，令揭於大成殿刻石，颁诸路州学。
二十五年，又制《七十二贤赞》，亲札刻石颁降焉。二十六年十二月戊午，廷臣请颁诸州郡学校，从之。据此，则高宗所撰《宣圣赞》，刊石在绍兴十四年；《七十二贤赞》，刊石在绍兴二十五年。《讷序》谓《先圣》及《七十二贤赞》俱於三十六年十二月刊石，殊误。所列七十二子，较《史记》及《唐六典》所载七十七人少十人，增五人；与《宋史礼志》所载八十二人则少十人；与唐宋典制皆异。考《玉海》卷一百十三又云：高宗《七十二子赞》，去《史记》公良孺、公夏首、公肩定、颜祖、鄡单、句井疆、罕父黑、申党、原亢、颜何、公西舆如十一人，增申枨、蘧伯玉、陈亢、林放、琴牢、申堂续六人，遂为七十二人，与此书人数正合。然《玉海》谓所去十一人内有申党，而此书仍列申党；《玉海》称增申堂续，而此书於申党之外乃增申枨；互相剌谬。又如颜子封复圣公，曾子封宗圣公，皆始於元至顺中。绍兴中作《赞》，安得标此？又考唐开元二十七年赠颜子兖公，闵子以下至卜商九人皆侯，曾参以降六十七人皆伯。宋祥符二年，赠闵子以下至卜商九人皆公，曾参以下七十二人皆侯。今书标爵皆袭开元，高宗作《赞》亦不应近废祥符，而远从唐制，疑非宋之原石。且李公麟北宋人，安得至绍兴中作图。其图画诸贤，多执书卷，既非古简策之制。而樊迟名须，即作一多髯像；梁鳣字叔鱼，即作手持一鱼像；尤如戏剧，其妄决矣。
△《阙里书》八卷（两淮马裕家藏本）
明沈朝阳撰，陈之伸补。朝阳，江宁人，天启间贡生，官池州府学教授。之伸，海盐人，仕履未详。是编杂采圣贤事迹，凑合成篇。每篇各系以《赞》，词意肤浅，考订甚疏。如《越绝书》所载子贡事之类，皆无所辨正。
△《圣门志》六卷（江苏巡抚采进本）
明吕元善撰。元善字季可，号冠洋，海盐人，天启中官山东布政司都事，后殉流寇难。其书一卷为《圣门表传》，二卷为《从祀列传》，三卷为《四氏封典》，四卷为《礼乐》，五卷为《古迹》，六卷为《东野氏仲氏世系》，分子目六十有五。盖元善官山东时，所得孔氏诸家谱牒为详，因辑其宗系，述为此编。又取后代理学诸儒，附於弟子之后。然如魁名内阁，无关道统，而详悉胪列，别次於从祀诸儒之末，殊为不伦。又以诸儒未入祀典者，别载拟祀三十五人。中如岳飞之精忠，不在乎阐明理学；钱唐之直谏，亦未闻其诠释圣经；乃欲例诸历代儒林，拟议亦为失当。元善书成未梓，其子兆祥重加校订。海盐令樊维城为刻入《盐邑志林》中。末附崇祯初曲阜祠祀元善及四氏子孙等给匾案牍，冗杂尤甚。
△《三迁志》五卷（安徽巡抚采进本）
明吕元善撰。盖因史鹗、胡继先二家旧本为之订补。未脱稿而元善殉寇难。
其子兆祥、孙逢时，乃续成之。所载孟庙事迹。每卷之中又各分三子卷，凡二十一类。每类前为四言赞一首，纪载颇详。而体例标目，俱未能雅驯。
△《宗圣志》十二卷（浙江汪启淑家藏本）
明吕兆祥撰。案曾子祠墓皆在今山东嘉祥县。嘉靖中，诏录其后为五经博士世袭。求得其裔孙贤粹，居江西之永丰。令还嘉祥，世守祠庙。而历代崇祀本末，记载未备。兆祥始修订成书。卷一为《像图志》，卷二为《世家志》，卷三、卷四为《追崇志》，卷五、卷六为《恩典志》，卷七、卷八为《事迹志》，卷九至卷十二为《艺文志》。书成於崇祯中，而《世家志》述其谱系，乃载及国朝康熙中事，《恩典志》内亦载及顺治初年，不知何人所增，盖非尽兆祥之旧矣。
△《陋巷志》八卷（两淮马裕家藏本）
明吕兆祥撰。颜子陋巷，相传在曲阜孔庙东北六百步，旧无记载。正德中，提学副使陈镐始为作志。万历中，御史杨光训又续编辑之。而兆祥是编盖因二家之本，重为订定。所载皆历代崇祀典礼，而冠以《退省》、《从行》诸图。
△《东野志》四卷（浙江巡抚采进本）
旧本题海盐吕兆祥撰，裔孙东野武订。考兆祥与武皆明末人。而是编二卷之末附录顺治、康熙中奏议，详载圣祖仁皇帝恩授东野沛然为五经博士。盖即沛然因兆祥旧志稍为续补也。前有吕化舜、方应祥《原序》。而《粘本盛跋》则作於康熙壬寅，《陈良谟序》则作於康熙丙寅，亦续刻所加也。考《元和姓纂》载，伯禽少子别为东野氏，则东野氏系出周公，更无疑义。世承厥职，原非滥膺。惟是所叙世谱，称第三代生二子，长晖次晞；六代生二子，长缙次绅。其人皆在春秋以前，则兄弟联名已在应玚、应璩之前。又二代东野宗，於田中胜处建祠以安先灵，则大夫之庙可不建於家。十六世东野获，字获德，号白云，则别号已见於战国。二十一代东野质，遭楚灭鲁，负子携谱，窜於东吴。是别族不必於太史，而战国之末尚延吴祚。盖谱牒之学，古来即不一说。司马迁叙五帝世系，往往与载籍牴牾。而白居易自叙世系，亦与《左传》相违。记载异同，固不足怪也。
△《孔子年谱纲目》一卷（两江总督采进本）
明夏洪基撰。洪基字元开，高邮人。其书成於崇祯中。於先圣事迹，分年编辑。各提其要为纲，而详载其事为目。於诸书异同，稍有订正，而亦未一一精核也。
△《孔门弟子传略》二卷（两江总督采进本）
明夏洪基撰。其书合《家语》、《史记》所载孔门弟子，得八十人。卷首《凡例》称，《家语弟子解》止记姓名邑里，而言行散见别卷。《史记》杂撮经书，语无伦次。《四书人物考》及《备考》收录群书，庞乱无纪。是编各传首叙圣贤教学，次及行事，终以评语。於经史典确者大书，列为正传。事琐文异者小书附焉。妄诞者杂录备览。其搜择颇勤。然《论语》、《礼记》之文，人人习读，亦一字一句备录不遗，未免冗赘。卷末附录者九人，为仲孙何忌、仲孙说、左丘明、伯鱼、子思、孟子、颜涿聚、公罔之裘、序点，其辨仲孙说与南宫适为二人，颜涿聚与颜雠由为二人，《论语》左丘明与传《春秋》者为一人，皆为典核。至公伯寮之列於弟子，虽据《史记》，然明代已罢其祀，洪基仍滥载入，则不免失考也。
△《圣门志考略》二卷（两江总督采进本）
不著撰人名氏。惟书中自称其名曰淐。“桧树”一条后称崇祯三年庚午春，随其大父登岱，诣孔林。“祀典”一条后称康熙八年以廷对留京，则国朝人也。
而考康熙庚戌进士题名碑，是科无名淐者，殆贡生也。其书杂抄阙里诸志为之，殊不足以资考证。
△《阙里广志》二十卷（浙江汪启淑家藏本）
国朝宋际、李庆长同撰。际字峨修，庆长字简臣，俱松江人。《阙里志》自前明陈镐后，屡有修辑，皆芜杂不足观。康熙十二年，际为孔庙司乐，庆长为典籍，相与搜求典故，因旧志而增损之。分《图像》、《世家》、《礼乐》、《林庙》、《山川》、《古迹》、《恩典》、《弟子》、《职官》、《圣裔》、《贤裔》、《艺文》十二门。所载於故实较详，然亦不能有所考订也。
△《三迁志》十二卷（江苏巡抚采进本）
国朝孟衍泰、王特选、仲蕴锦同撰。书成於康熙壬寅。以吕元善旧志岁久漶漫，而国朝尊崇之典，及子孙世系、林庙增修，亦未纂录成编。乃以次辑补，分为二十一门。特选，滕县人。蕴锦，济宁人。衍泰为孟子六十五代孙，世袭五经博士。
△《孟子生卒年月考》一卷（江苏巡抚采进本）
国朝阎若璩撰。若璩有《古文尚书疏证》，已著录。是编博引诸书，考孟子出处始末。初辨孟子所生之邹是邾非鄹。次考来往梁、齐、滕、宋之年月，中间旁及万镒、百镒之数，与所以去齐不入燕之故。而於生卒年月，卒无的据。案《山堂肆考》，具载孔孟生卒，谓孟子生於周定王三十七年四月二日，卒於赧王二十六年正月十五日，年八十四。若璩独不引之。盖先儒诂经，多不取杂书。郑玄注《礼记》“南风之诗”不引《尸子》，郭璞注《尔雅》“西王母”不引《穆天子传》、《山海经》，皆义取谨严，非其疏漏也。
△《孔子年谱》五卷（直隶总督采进本）
国朝杨方晃撰。方晃字东阳，号鹤巢，磁州人。是书中三卷为年谱，以天、地、人分纪之。其前一卷曰《卷首》，末一卷曰《卷尾》。中间於《史记世家》历聘纪年、《阙里旧志》诸书颇有纠正。然注太冗琐，又参以评语，皆乖体例。
至《卷首》本《祖庭广记》作《麟吐玉书图》，殊未能免俗。《卷尾》泛引杂史，为身后异迹。如鲁人泛海见先圣，七十子游於海上，及唐韩滉为子路转生诸事，连篇语怪，尤属不经矣。
△《至圣编年世纪》二十四卷（江苏巡抚采进本）
国朝李灼、黄晟同编。灼字松亭，嘉定人。晟字晓峰，歙县人。是书成於乾隆辛未。一卷至十六卷为《至圣年谱》。十七卷至二十四卷为历代至国朝尊崇之典。冠以灼所作《孔子生日说》、《孔门出妻辨》、《增祀孔璇论》三篇。其《生日说》，谓《公羊》、《穀梁》二传与《史记》所记差一年。《公》、《穀》记其怀妊之年，司马迁记其诞生之年，殊为穿凿。自古及今，未闻以怀妊之年笔之於书者也。至《孔门出妻》，谓之记载舛误则可，必谓庶氏之母为庶子之母，子思嫡长，安得谓之庶乎。书中辨野合之说，病亦同此。周道衰微，百氏横议，造作言语以诬圣者，不可殚陈。史迁妄采，张华误述，不过断以一语，斥诸名教之外耳。乃附会其词，以为祷於尼山，野宿怀孕，故曰野合。是又愈凿而愈舛矣。
△《洙泗源流》（无卷数，编修励守谦家藏本）
不著撰人名氏。前有《自序》，亦不署年月。《序》称所采始於尧、舜，以为洙泗之源。终於颜、曾、思、孟，为洙泗之流。今考其书，仅自唐、虞讫孔门弟子二十馀人至子思而止，未及孟子。盖不全之本。前有钱曾二印，一曰虞山钱曾遵王藏书，一曰雒阳忠孝家。篆刻拙恶，朱色犹新，盖庸陋书贾所赝托也。
</div>
    <div class="pagination">
<a href="四库全书总目提要_page68.html">上一页</a><span>...</span><a href="四库全书总目提要_page64.html">64</a><a href="四库全书总目提要_page65.html">65</a><a href="四库全书总目提要_page66.html">66</a><a href="四库全书总目提要_page67.html">67</a><a href="四库全书总目提要_page68.html">68</a><span class="current-page">69</span><a href="四库全书总目提要_page70.html">70</a><a href="四库全书总目提要_page71.html">71</a><a href="四库全书总目提要_page72.html">72</a><a href="四库全书总目提要_page73.html">73</a><a href="四库全书总目提要_page74.html">74</a><span>...</span><a href="四库全书总目提要_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
