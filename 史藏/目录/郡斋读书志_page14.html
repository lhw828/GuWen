<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 14 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 14 页/共 31 页</h1>
    <div class="content">　　△《刘巨济注老子》二卷 
　　右皇朝刘泾巨济注。泾，蜀人。笃志于学，文词奇伟。早登苏子瞻之门，晚受知于蔡京，除太学博士。 
　　△《李暹注文子》十二篇 
　　右李暹注。其传曰姓辛氏，葵丘濮上人，号曰计然范蠡师事之。本受业于老子，录其遗言，为十二篇云。按刘向录《文子》九篇而已。《唐志》录暹注，与今篇次同，岂暹析之欤？颜籀以其“与孔子并时，而称周平王问，疑依者”。然三代之书，经秦火而存者，其错乱参差类如此。《尔雅》，周公作也，而有“张仲孝友”。列子，郑穆公时人，而有“子阳饣鬼粟”是也。李暹师事僧般若流支，盖元魏人也。 
　　△《默希子注文子》十二卷 
　　右默希子者，唐徐灵府自号也。灵府谓文子周平王时人。 
　　△《朱玄注文子》十二卷 
　　右唐朱玄注。阙《符言》一篇，或取默希《注》补焉。 
　　△《张湛注列子》八卷 
　　右郑列御寇撰。刘向校定八篇，云：“缪公时人，学本于黄帝老子，清虚无为，务崇不竞，其寓言与庄周类”。晋张湛注。唐号《冲虚真经》。皇朝加，加“至德”之号。《力命篇》言寿夭不存于葆养，穷达不系乎智力，皆天之命。《杨朱篇》言肆耳目之欲，而不恤生之危，纵酒色之娱而不顾名之鬼，是之谓制命于内。刘向以“二义乖背，不似一家之言”。予以为非也道家之学，本谓世衰道丧，物伪滋起，或骋智力以图利，不知张毅之走高门，竟以病殒；或背天真以徇名，不知伯夷之在首阳，因以馁终。是以两皆排摈，欲便好利者不巧诈以干名，好名者不矫妄以失性尔，非不同也。虽然，儒者之道则异乎是，虽寿夭穷达之非人力也，必修身俟焉，以为岩墙之下而死者，非正命也。虽知耳目之于声色有性焉，以为其乐也外而不易吾内。呜呼，以此自为，则为爱已，以此教人，则为爱人。儒者之道所以万世而无弊欤？ 
　　△《列子释文》一卷 
　　右唐殷敬顺撰。敬顺尝为当尘丞。 
　　△《郭象注庄子》十卷 
　　右庄周撰，晋郭象注。周为蒙漆园吏。按《汉书志》本五十二篇，晋向秀，郭象合为三十三篇：《内篇》八，《外篇》十五，《杂篇》十一。唐世号《南华真经》。自孔子没，天下之道术日散。老聃始着书垂世，而虚无自然之论起。周又从而羽翼之，掊击百世之圣人，殚残天下之圣法而不忌，其言可谓反道矣。自荀卿、扬雄以来，诸儒莫不闭之，而放者犹自谓游方之外，尊其学以自肆。于是乎礼教大坏，戎狄乱华，而天下横流，两晋之祸是已。自熙宁、元丰之后，学者用意过中，见其书末篇论天下之道术，虽老聃与其身皆列之为一家而不及孔子，莫不以为阳讠此孔子而阴尊焉，遂引而内之，殊不察其言之指归宗老氏耶，宗孔氏耶？既曰宗老氏矣，讵有阴助孔子之理也耶？至其论道术而有是言，盖不得已耳。夫盗之暴也，又何尝不知主人之为主人耶？顾可以其知及此，遂以为尊我，开关揖而进之乎？窃惧夫之过乎两晋也。 
　　△《成玄英庄子疏》三十三卷 
　　右唐成玄英撰。本郭象注，为之疏义。玄英，字子实，陕州人，隐居东海。贞观五年，召至京师，加号西华法师。永徽中，流郁州。书成，道士王元庆邀文学贾鼎就授大义。序云：周字子休，师长桑公子。《内篇》理深，故别立篇目。《外篇》、《杂篇》，其题取篇首二字而已。 
　　△《文如海庄子疏》十卷 
　　右唐文如海撰。如海，明皇时道士也。以郭象注放乎自然而绝学习，失庄生之旨，因再为之解。凡九万馀言。 
　　△《吕吉甫注庄子》十卷 
　　右皇朝吕惠卿撰。吉甫，惠卿字也。 
　　△《王元泽注庄子》十卷 
　　右皇朝王撰。元泽，其字也。 
　　△《东坡广成子解》一卷 
　　右皇朝苏轼撰。轼取《庄子》中“黄帝问道于广成子”一章，为之解。景迂尝难之。其序略曰：“某晚玷先生荐贤中，安敢与先生异论？然先生许我不苟同，翰墨具在。” 
　　△《冠子》八卷 
　　右班固载：“冠子，楚人。居深山，以羽为冠。”着书成编，因以名之。至唐韩愈称爱其《博选》、《学问篇》，而柳宗元以其多取贾谊《赋》，非斥之。按《四库书目》：《冠子》三十六篇，与愈合，已非《汉志》之旧。今书乃八卷，前三卷十三篇，与今所传《墨子》书同。中三卷十九篇，愈所称两篇皆在，宗元非之者，篇名《世兵》，亦在。后两卷有十九篇，多称引汉以后事，皆后人杂乱附益之。今削去前、后五卷，止存十九篇，庶得其真。其辞杂黄老刑名，意皆鄙浅，宗元之评盖不诬。 
　　△《亢仓子》二卷 
　　右唐柳宗元曰：“太史公为《庄周列传》，称其为书，《畏累》、《亢桑子》，皆空言无事实。今世有《亢桑子》书，其首篇出《庄子》而益以庸言，盖周所云者尚不能有事实，又况取其语而益之者？其为空言尤也。刘向、班固录书无《亢仓子》，而今之为术者，乃始为之传注，以教于世，不亦惑乎！”按大唐天宝元年，诏号《亢桑子》为《洞灵真经》然求之不获。襄阳处士王士元谓《庄子》作《庚桑子》，太史公《列传》作《亢仓子》，其实一也。取诸子文义类者，补其亡。今此书乃士元补亡者，宗元不知其故而遽掊击之，可见其锐于讥议也。其书多作古文奇字，岂内不足者，必假外饰与？何璨注。 
　　△《素书》一卷 
　　右题黄石公着，凡一千三百六十六言。其书言治国治家治身之道，而乱无统，盖采诸书以成之者也。 
　　△《无尽居士注素书》一卷 
　　右皇朝张商英注。商英称《素书》凡六篇。按《汉书》黄石公圯上授子房，世人多以《三略》为是，盖误也。晋乱，有盗发子房冢，主枕中获此书。商英之言，世未有信之者。 
　　△《七贤注阴符经》一卷，《李筌注阴符经》一卷 
　　右唐少室山布衣李筌注，云：“《阴符经》者，黄帝之书。或曰受之广成子，或曰受之玄女，或曰黄帝与风后、玉女论阴阳六甲，退而自着其事。阴者暗也，符者合也。天机暗合于事机，故曰‘阴符’。”皇朝黄庭坚鲁直尝跋其后，云：“《阴符》出于李筌。熟读其文，知非黄帝书也。盖欲其文奇古，反诡谲不经，盖揉杂兵家语，又妄说太公、范蠡、鬼谷、张良、诸葛亮训注，尤可笑。惜不经柳子厚一掊击也。” 
　　△《天机子》一卷 
　　右不着撰人。凡二十五篇。或曰一名《阴符二十四机》，诸葛亮撰。予观其词旨，殆李筌所为尔，之孔明也。载《道藏》中。 
　　△《无能子》三卷 
　　右不着撰人。唐光启三年，天子在褒。寓三辅景氏舍，成书三十篇，述老庄自然之旨，《总目》录之于道家。 
　　△《四子治国枢》四卷 
　　右唐范干九集。“四子”谓庄子、文子、列子、亢仓子。其意以为黄、老之道，内足以修身，外足以治国。周王得文子之言，赵王纳庄周之论，皆能兴邦致治，故采其书有益治道者，分为二十门。 
　　◎法家类 
　　△《管子》二十四卷 
　　右刘向所定，凡八十六篇，今亡十篇。世称齐管仲撰。杜佑《指略序》云：“唐房玄龄注。其书载管仲将没，对桓公之语，疑后人续之。而注颇浅陋，恐非玄龄，或云尹知章也。”管钟九合诸侯，以尊王室，而三归反坫，僭拟邦君，是以孔子许其仁，而陋其不知礼。议者以故谓仲但知治人而不知治己。予读仲书，见其谨政令，通商机均力役，尽地利，既为富强，又颇以礼义廉耻化其国俗。如《心术》、《白心》之篇，亦尝侧闻正心诚意之道。其能一匡天下，致君为五伯之盛，宜矣。其以汰侈闻者，盖非不知之，罪在于志意易满，不能躬行而已。孔子云尔者，大抵古人多以不行礼为不知礼，陈司败讥昭公之言亦如此。然则其为书固无不善也，后之欲治者庶几之，犹可以制四夷而安中国，学者何可忽哉！因为是正其文字而辨其间训云。 
　　△《韩非子》二十卷 
　　右韩非撰。非，韩之诸公子也。喜刑名法术之学，作《孤愤》、《五蠹》、《说林》、《说难》十馀万言。秦王见其书，叹曰：“得此人，与之游，死不恨矣。”急攻韩，得非。后用李斯之毁，下吏使自杀。书凡五十五篇。其极刻无诚悃，谓夫妇父子举不足相信，而有《解老》、《喻老篇》，故太史公以为大要皆原于道德之意。夫老子之高矣，世皆怪其流裔何至于是，殊不知老子之书，有“将欲歙之必固张之；将欲弱之，必固强之；将欲废之，必固兴之；将欲夺之，必固与之”及“欲上人者，必以其言下之；欲先人者，必以其身后之”之言，乃诈也。此所以一传而为非欤。 
　　△《商子》五卷 
　　右秦公孙鞅撰。鞅，卫之庶孽，好刑名之学。秦孝公委之以政，遂致富强，后以后诛。鞅封于商，故以名其书。本二十九篇，今亡者三篇。太史公既论鞅刻薄少恩，又读鞅开塞书，谓与其行事相类，卒受恶名，有以也。《索隐》曰：“开谓刑严峻则政化，开塞谓布恩惠则政化塞。”今考其书，司马贞盖未尝见之而妄为之说耳。《开塞》乃其第七篇，谓道塞久矣，今欲开之，必刑九而赏一。刑用于将过，则大邪不生，赏施于告奸，则细过不失。大邪不生，细过不失，则国治矣。由此观之，鞅之术无他，特恃告讦而止耳。故其法不告奸者与降敌同罚，告奸者与杀敌同赏，此秦俗所以日坏，至于父子相夷，而鞅不能自脱也。太史公之言，信不诬也。 
　　△《名家类尹文子》二卷 
　　右周尹文撰，仲长氏所定。序称文富齐齐宣王时居稷下，学于公孙龙，龙称之。而《前汉艺文志》叙此书在龙书上。颜师古谓文尝说齐宣王，在龙之前。《史记》云公孙龙客于平原君，君相赵惠文王，文王元年，齐宣王没已四十馀岁。矣则知文非学于龙者也。今观其书，虽专言刑名，然亦宗六艺，数称仲尼，其叛道者盖鲜。岂若龙之不宗贤圣、好怪妄言哉！李献臣云：“仲长氏，统也。熙伯，缪袭字也。”《传》称统卒于献帝逊位之年，而此云“黄初末到京师”，岂史之误乎？此本富顺李氏家所藏者，谬误殆不可读，因为是正其甚者，疑则阙焉。 
　　△《邓析子》二卷 
　　右《邓析》二篇。文字讹缺，或以“绳”为“渑”，以“巧”为“功”，颇为是正其谬，且撮其旨意而论之。曰：先王之世，道德修明，以仁为本，以义为辅。诰命谟训则着之《书》，讽颂箴规则寓之《诗》，《礼》、《乐》以彰善，《春秋》以惩恶，其始虽若不同而其归则合。犹天地之势殊而育物之化均，寒暑之气异而成岁之功一，岂非出于道德而然邪！自文、武既没，王者不作，道德晦昧于天下而仁义几于熄。百家之说蜂起，各求自附于圣人，而不见夫道之大全，以其私知臆说，讠华世而惑众。故九流皆出于晚周，其言各有所长而不能无所失。其长盖或有见于圣人，而所失盖各奋其私知，故明者审取舍之而已。然则析之书岂可尽废哉！《左传》曰：“驷杀析而用其《竹刑》。”班固录析书于名家之首，则析之学，盖兼名、法家也。今其书大旨讦而刻，真其言也，无可疑者。而其间时取他书，颇杂不伦，岂后人附益之欤？ 
　　△《人物志》三卷 
　　右魏邯郸刘劭孔才撰，伪凉敦煌刘丙注。以人之材器志尚不同，当以“九徽”、“八观”，审察而任使之。凡十二篇。劭，郄虏所荐。虏，谮杀孔融者，不知在劭书为何等，而劭受其知也。 
　　◎墨家类 
　　△《墨子》五十卷 
　　右宋墨翟撰。战国时，为宋大夫，着书七十一篇，以“贵俭”、“兼爱”、“尊贤”、“右鬼”、“非命”、“上同”为说。荀、孟皆非之，而韩愈独谓“辨生于末学，非二师之道本然也。” 
　　△《晏子春秋》十二卷 
　　右齐晏婴也。婴相景公，此书着其行事及谏诤之言。昔司马迁读而高之，而莫知其所以为书。或曰晏子为而人接焉，或曰晏子之后为之。唐柳宗元谓迁之言不然，以为“墨子之徒有齐人者为之。墨好俭，晏子以俭名于世，故墨子之徒尊着其事，以增高为已术者。且其旨多尚同、兼爱、非乐、节用、非厚葬久丧、非儒、明鬼，皆出《墨子》，又往往言墨子闻其道而称之，此甚显白。自向、歆、彪、周皆录之儒家，非是。后宜列之墨家。”今从宗元之说云。 
　　◎纵横家类 
　　△《鬼谷子》三卷 
　　右鬼谷先生撰。按《史记》，战国时隐居颖川阳城之鬼谷，因以自号。长于养性治身，苏秦、张仪师之。叙谓此书即授之二子者，言捭阖之术，凡十三章。《本经》、《持枢》、《中经》三篇，梁陶弘景注。《隋志》以为苏秦书，《唐志》以为尹知章注，未知孰是。陆龟蒙诗谓鬼谷先生名讠利，不详所从出。柳子厚尝曰：“刘向班固录书无《鬼谷子》。《鬼谷子》后出，而峭薄，恐其言妄乱世难信，尤者晚乃益出《七术》，怪谬异甚，言益隘，使人猖狂失守。”来鹄亦曰：“鬼谷子昔教人诡绐激讦，揣测忄佥滑之术，悉备于章旨，六国时得之者，惟仪、秦而已。始捭阖、飞箝，实今之常态。”是知渐漓之后，不读鬼谷子书者，其行事皆若自然符合也。昔仓颉造字，鬼为之哭。不知鬼谷作是书，鬼复何为邪？世人欲知鬼谷子者，观二子言略尽矣。故掇其大要，着之篇首。 
　　△《战国策》三十三卷 
　　右汉刘向校定三十三篇。东、西周各一，秦五，齐六，楚、赵、魏各四，韩、燕各三，宋卫、中山各一。旧有五号，向以为皆战国时游士策谋，改定今名。其事则上继春秋，下讫楚、汉之起，凡二百四十五年之间。《崇文总目》多阙，至皇朝曾巩校书，访之士大夫家，其书始复完。汉高诱注，今止十篇，馀逸。历代以其记诸国事，载于史类。予谓其纪事不皆实录，难尽信，盖出学纵横者所著，当附于此。 
　　●卷十二 
　　◎杂家类 
　　△《吕氏春秋》二十六卷 
　　右秦吕不韦撰，后汉高诱注。按《史记不韦传》云：不韦相秦，招致辨士，厚遇之。使人人着所闻，集论以为八览、六论、十二纪，二十馀万言，以为备天地万物古今之事，号曰《吕氏春秋》。布咸阳市门，悬千金其上，有能增损一字者予之，时人无增损者。高诱以为非不能也，畏其势耳。昔《张侯论》为世所贵，崔浩《五经注》，学者尚之。二人之势，犹能使其书传如此，况不韦权位之盛，学者安敢牾其意而有所更易乎？诱之言是也。然十二纪者，本周公书，后儒置于《礼记》，善矣。而目之为“吕令”者，误也。 
　　△《淮南子》二十一卷 
　　右汉刘安撰。淮南厉王长子也。袭封，招致儒士宾客讲论道德，总统仁义，着内书二十一篇，号曰《鸿烈》。鸿，大也；烈，明也。以为大明道之言也。避父讳，以“长”为“修”。后汉许慎注。慎自名注曰“记上”。今存《原道》、《ㄈ真》、《天文》、《坠形》、《时则》、《览冥》、《精神》、《本经》、《主术》、《缪称》、《齐俗》、《道应》、《论》、《诠言》、《兵略》、《说山》、《说林》等十七篇。《李氏书目》亦云第七、第十九亡，《崇文目》则云存者十八篇。盖《李氏》亡二篇，《崇文》亡三篇。家本又少其一，俟求善本是正之。 
　　△《子华子》十卷 
　　右其传曰：“子华子，程氏，名本，晋人也。”刘向校定其书。按《庄子》称“子华子见韩昭侯”，陆德明以为魏人，既不合。又《艺文志》不录《子华子》书。观其文辞，近世依为之者也。其书有“子华子为赵简子不悦”，又有“秦襄公方启西戎，子华子观政于秦。”夫秦襄之卒在春秋前，而赵简子与孔子同时，相去几二百年，其牾类如此。且多用《字说》，谬误浅陋，殆元丰以后举子所为耳。 
　　△《孔丛子》七卷 
　　右楚孔鲋撰。鲋，字子鱼，孔子八世孙也。仁陈胜，为博士，以言不见用，目疾而退，论集其先仲尼、子思、子上、子高、子顺之言及己之行事，名之曰《孔丛子》，凡二十一篇。丛之为言聚也。《邯郸书目》云：“一名《盘盂》，取事杂也。至汉，孔臧又以其所著赋与书，谓之《连丛》，附于卷末，凡十篇。嘉中，宋咸为之注。”按《汉志》无《孔丛子》，而儒家有《孔臧》十篇，杂家有孔甲《盘盂书》二十六篇。其注谓“孔甲，黄帝史。或曰夏帝，疑皆非。”今此书一名《盘盂》，《独治篇》又云鲋或称孔甲，《连丛》又出孔臧。意者《孔丛子》即《汉志》孔甲《盘盂书》，而亡六篇；《连丛》即《汉志》孔臧收，而其子孙或续之也。《崇文总目》亦录于杂家，今从之。 
　　△《风俗通义》十卷 
　　右汉应劭撰。劭，字仲远，奉之子。笃学，博览多闻。灵帝时举孝廉，仕至泰山太守。撰《风俗通》以辨物名号，释时俗嫌疑。文虽不典，世服其洽闻。 
　　△《论衡》三十卷 
　　右后汉王充仲任撰。充好论说，始如诡异，终有实理。以俗儒守文，多失其真，乃闭门潜思，户牖墙壁，各置刀笔，着《论衡》八十五篇，释物类同异，正时俗嫌疑。后蔡邕得之，秘玩以为谈助云。世谓汉文章温厚尔雅，及其东也已衰。观此书与《潜夫论》、《风俗通义》之类，比西京诸书骤不及远甚，乃知世人之言不诬。 
　　△《抱朴子外篇》十卷 
　　右晋葛洪稚川撰。自号抱朴子，博闻深洽，江左绝伦，着书甚富。言黄白之事者，名曰《内篇》，其馀《外篇》。《晋书》：内外通有一百一十六篇，今世所传者，四十篇而已。《外篇》颇言君臣理国用刑之道，故附于杂家云。 
　　△《金楼子》十卷 
　　右梁元帝绎撰。书十篇，论历代兴亡之迹，《箴戒》、《立言》、《志怪》、《杂说》、《自叙》、《着书》、《聚书》，通曰“金楼子”者，在藩时自号。 
　　△《刘子》三卷 
　　右齐刘书孔昭撰，唐袁政注。凡五十五篇。言修心治知之道，而辞颇俗薄。或以为刘勰，或以为刘孝标，未知孰是。 
　　△《长短经》十卷 
　　右唐赵蕤撰。《北梦琐言》云：蕤，梓州盐亭人。博学韬钤，长于经世。夫妇俱有隐操，不应辟召。论王伯机权正变之术。第十卷载阴谋，家本阙，今存者六十四篇。 
　　△《意林》三卷 
　　右唐马总会元撰。初，梁颖川庾仲容取诸家书、术数杂说凡一百七家，抄其要语，为三十卷，总以其繁略失中，增损成三轴。前有戴叔伦、杨伯存两序。 
　　△《炙毂子杂录注解》五卷 
　　右唐王撰。《二仪实录》、《古今注》载事物之始，《乐府题解》载乐府所由起。辑纂数家之言，正误补遗，削冗并归一编。 
　　△《致理书》十卷 
　　右唐朱朴撰。干宁中，为国子《毛诗》博士，论述时务凡五十篇上之。辞如近时策断之类，迂缓不切，与马周所建明不啻霄壤矣。昭宗善其言，用太宗擢周故事拔为相，徒以益乱，可叹也。 
　　△《事始》三卷 
　　右唐刘孝孙等撰。太宗命诸王府官以事名类，推原初始，凡二十六门，以教始学诸王。《易大传》自始作八卦，至纲罟、耒<耒吕>、臼杵之微，皆记其本起。《檀弓》所述，亦皆物之初也。然则《事始》之书，当击之儒。今以其所取不一，故附于杂家。 
　　△《续事始》五卷 
　　右伪蜀冯鉴广孝孙所著。 
　　△《事原录》三十卷 
　　右皇朝朱绘撰。其书《事始》之类也。 
　　△《宋齐丘化书》六卷 
　　右伪唐宋齐丘子嵩撰。张耒文潜尝题其后，云：“齐丘之智，特犬鼠之雄耳，盖不足道。其为《化书》，虽皆浅机小数，亦微有以见于黄老之所谓道德，其能成功，有以也。文章颇亦高简，有可喜者。其言曰：‘君子有奇智天下不亲。’虽圣人出，斯言不废。” 
　　△《格言》五卷 
</div>
    <div class="pagination">
<a href="郡斋读书志_page13.html">上一页</a><span>...</span><a href="郡斋读书志_page9.html">9</a><a href="郡斋读书志_page10.html">10</a><a href="郡斋读书志_page11.html">11</a><a href="郡斋读书志_page12.html">12</a><a href="郡斋读书志_page13.html">13</a><span class="current-page">14</span><a href="郡斋读书志_page15.html">15</a><a href="郡斋读书志_page16.html">16</a><a href="郡斋读书志_page17.html">17</a><a href="郡斋读书志_page18.html">18</a><a href="郡斋读书志_page19.html">19</a><span>...</span><a href="郡斋读书志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
