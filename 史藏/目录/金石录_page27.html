<!DOCTYPE html>
<html>
<head>
    <meta charset="UTF-8">
    <title>金石录 - 第 27 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 27 页/共 34 页</h1>
    <div class="content">　　唐温彦博碑
　　右唐温彦博碑欧阳公集古録跋顔勤礼碑后云按唐书温大雅字彦弟彦博字大临弟大有字彦将兄弟义当一体而名大者字彦名彦者字大不应如此盖唐世诸贤名字可疑者多封德彛云名伦房龄云名乔高士亷云名俭顔师古云名籒而皆以字行伦乔俭籒在唐无所讳不知何避而行字余按顔之推家训云古者名终则讳之字乃可以为孙氏江南至今不讳字也河北士人全不辨之名亦呼为字字同为字尚书王元景兄弟皆号名人其父名云字罗汉亦皆讳之其余不足怪也又顔师古匡谬正俗载或问人称字而不称名者何也师古考诸典故以称名为是盖当时风俗相尚如此初无义理也然师古既立论以称名为是而乃以字行殆不可晓也已
　　唐赠高颎礼部尚书诏
　　右唐赠高颎诏书贞观十一年改有诏赠礼部尚书其事当载于史而隋书颎列传唐书帝纪太宗实録皆不载
　　唐河间元王碑
　　右唐河间元王孝恭碑按新唐书孝恭自宗正卿厯凉州都督晋州刺史贞观初为礼部尚书以卒今以碑考之自宗正迁礼部尚书坐事免防复旧任俄授梁州都督改晋州刺史与司空无忌等同时册拜观州刺史世世承袭复授光禄大夫礼部尚书盖孝恭凡三为尚书一免官一拜世袭刺史本传皆不载而以梁州为凉者亦误也又唐初功臣皆云图形凌烟阁而此碑乃作戢武阁戢武之名不见于他书惟当时石刻数数有之岂凌烟先名戢武而后改之邪
　　唐济寺碑
　　右唐济寺碑在今汾州据唐防要此碑李百药撰唐太宗初即位下诏于建义以来交兵之处为义士凶徒陨身戎陈者各建寺刹分命儒臣为铭凡七碑今所得者泛水等慈吕州普济幽州昭仁与此碑凡四而虞世南禇遂良所建今皆亡矣
　　唐段志碑
　　右唐段志碑以唐史考之多不合碑云公讳某字志而其名已残缺然史初不载其名也碑云邹平人而史云临淄人碑云諡忠壮而史云諡忠肃旧史亦作忠壮与碑合又碑云图形戢武阁按唐史及诸书功臣图形皆云凌烟阁初余得河间元王碑云图形戢武意谓kao凌烟先名戢武后改之尔今得斯碑亦同由是益知前言之不谬二碑皆当时所立不应差误也
　　唐独孤使君碑
　　右唐独孤使君碑云君讳某字延寿而其名残缺不可辨延寿陁子也隋书外戚传云陁二子延福延寿元和姓纂亦云陁生延寿皆不着其名又姓纂云延寿封新蔡公而碑云封新蔡县开国男亦当以碑为正
　　唐晋祠铭
　　右唐晋祠铭太宗撰并书晋祠者唐叔虞祠也高祖初起兵祷于叔虞祠至贞观二十年太宗为立碑
　　唐相州刺史侯莫陈肃碑
　　右唐侯莫陈肃碑肃桂州总管颖之子也元和姓纂所载侯莫陈氏云其先后魏别部居库斛眞水周书云代武川人世为渠帅隋魏南迁为侯莫陈氏余尝得颖及颖之孙涉墓志皆云本刘姓系出汉楚元王交颖墓志则以为父崇后周时赐姓涉墓志则以为崇王交丰后魏时赐姓二説已是不同而肃碑乃云汉中山靖王胜之后胜曾孙劭谋诛王莽不宻避难于代因左言而命氏改姓侯莫陈焉自古史传所载容有异同今颖肃涉三世岁月相接而碑志所书自相乖戾如此皆莫知其孰是岂其姓氏本出夷虏而唐初以族望相高故妄言出于名胄以欺世俗初无所稽据乎不然殆不可考也已
　　唐孔颖达碑
　　右唐孔颖达碑于志宁撰世传虞永兴书据碑云颖达卒于贞观二十二年时世南之亡久矣然验其笔法盖当时善书者规摹世南之书而为者也
　　唐太府卿李袭誉墓志
　　右唐李袭誉墓志唐史列传载袭誉官阀甚畧据墓志云武德初拜太仆卿出为潞州总管防征拜太府卿而传言高祖定长安授太府少卿者盖传误传言袭誉坐私憾杖杀番禾丞刘武尝废为民流泉州卒而墓志不载疑讳之也
　　后周大宗伯唐瑾碑
　　右周唐瑾碑以后周书及北史列传校之首尾皆□牾不合传云字附璘而碑云字子玉传云始仕为尚书员外郎而碑云释褐员外散骑侍郎传云初封姑臧县子而碑云永昌子传云为吏部尚书以父忧去职防起令视事而碑云为周太祖记室其年丁武公忧起复太子舍人传云为骠骑大将军开府仪同三司进爵临淄伯转吏部尚书于谨伐江陵以为元帅府长史而据碑为吏部尚书皆在为骠骑开府及元帅长史以前又其改封淄川伯盖为龙骧将军时而其为开府乃进爵为公传云六官建授礼部中大夫而碑云授宗伯传云出为蔡州刺史厯柘州硖州转荆州总管府长史入为吏部中大夫厯御正纳言中大夫久之除司宗中大夫兼内史卒于位而碑云先为柘州刺史乃迁蔡州授司宗御正纳言又转荆州总管防迁小宗伯乃薨其迁拜次第不同如此云瑾尝为户部尚书硖州刺史吏部中大夫今据碑皆未尝拜而柘州碑作拓碑云瑾尝为黄门侍郎又为散骑常侍防领大著作修国史及起居注又为侍中传皆不载其卒也传云赠小宗伯而碑云赠华州刺史传云諡曰方而碑云諡曰懿碑于志宁撰贞观中其孙皎所立后周书北史皆唐初修距瑾之卒岁月未逺而顚倒错谬如此然其官爵名字子孙不应有误皆当以碑为据也
　　隋皇甫诞碑
　　右隋皇甫诞碑余尝得诞墓志又得此碑以攷北史及隋书列传云诞字虑而碑志皆作宪传云隋高祖受禅为兵部侍郎数年出为鲁州长史开皇中复为此部刑部二曹侍郎迁治书侍御史为河南道大使及还奏事称防令判大理少卿明年迁尚书右丞以碑志参攷诞自司徒主簿出授长史俄除益州总管府司法征授比部侍郎盖未拜兵部而其为河北河南安抚大使乃任右丞时皆史家之谬惟墓志称诞尝为司徒主簿而碑不载传与墓志皆云为鲁州长史而碑作广州则疑碑之脱漏墓志乃时所述然碑亦贞观中其子无逸追建不应差谬而不同何也











　　金石録卷二十三
　　钦定四库全书
　　金石録卷二十四　　　　宋　赵明诚　撰跋尾十四【唐】
　　唐益州学馆庙堂记
　　唐万年宫碑隂题名
　　唐薛收碑
　　唐崔敦礼碑
　　唐赠左仆射杨达碑
　　唐李靖碑
　　唐辨法师碑
　　唐兰陵长公主碑
　　唐清河公主碑
　　唐赵智碑
　　唐登封纪号文
　　唐司元太常伯窦德碑
　　唐子志宁碑
　　唐文馆学士顾君墓志
　　唐碧落碑
　　唐兴昔亡单于阿史弥射碑
　　唐阿史那忠碑
　　唐明征君碑
　　唐黎尊师碑
　　唐李勣碑
　　唐阳翟侯夫人陆氏墓志
　　唐少姨庙碑
　　唐启母庙碑
　　唐房龄碑
　　唐高士亷茔兆记
　　唐益州学馆庙堂记
　　右唐益州学馆庙堂记成都县令顔有意书撰人题法曹陈玉文学太子詹事待诏文馆陵州长史而姓名残缺不可辨集古录直以为有意撰非也碑隂载当时官僚姓名后人题云此记贺遂亮撰未知果是否记文叙述前世遗迹考究同异文词古雅甚可喜也
　　唐万年宫碑隂题名
　　右唐万年宫碑隂者高祖自为万年宫碑然宰相而下皆题名于其隂余每览此碑见长孙无忌禇遂良许敬宗李义甫同时列名未尝不掩卷太息以为善恶如水火决不可同器惟人主能辨小人而逺之然后君子道长而天下治若俱收并用则小人必得志小人得志则君子必被其祸如无忌遂良是已然知人帝尧所难非所以责高宗也
　　唐薛收碑
　　右唐薛收碑文字残缺其可读处以唐史校之无甚异同惟收之卒諡曰懿而史不书尔又收之子元超据唐史及此碑皆云名元超而杨烱盈川集载烱所为元超行状乃云名振字元超盖唐初人多以字为名耳
　　唐崔敦礼碑
　　右唐崔敦礼碑按新唐史列传云敦礼字安上而宰相世系表则云名安上字敦礼今此碑所书与表合然旧史及碑皆言敦礼本名元礼高祖为改名焉其孙兢墓志亦云名敦礼盖疑其以字行耳又世系表其末载崔氏为宰相者二十余人而独不着敦礼乃其阙漏也
　　唐赠左仆射杨达碑
　　右唐赠左仆射杨达碑达观王雄弟也炀帝时官至纳言卒赠吏部尚书唐显庆中以武后外祖父加赠左仆射官为之立碑以隋书列传攷之时有异同传云字士达而碑云字叔壮传云年六十二而碑云年六十五皆当以碑为正又传云諡恭而碑云諡懿余集録有李峤所撰武后母墓碑亦云諡为恭与传合未知孰是也
　　唐李靖碑
　　右唐李靖碑集古録云靖之封卫国公也授濮州刺史盖太宗以功臣为世袭刺史后虽不行史宜书而不书者阙也余按新史长孙无忌传载无忌以下授世袭刺史者凡十四人姓名具存盖其事以见于他传则于本传似不必重载也
　　唐辨法师碑
　　右唐辨法师碑薛纯陁书欧阳公集古録云纯陁太宗时人其书有笔法意其当时必为知名士而今世人罕知者然亦不传于世集古所得纯陁书只此而已余按法书要録云薛纯陁学欧草防伤肥钝亦通之亚也然则纯陁当时眞知名矣余又得纯陁八分书比干碑欧阳公所未尝见也与纯陁同时有薛纯曹太宗命书砥柱铭者其笔法与纯陁絶相类疑即一人盖唐初时人姓名多如此耳
　　唐兰陵长公主碑
　　右唐兰陵长公主碑李义甫撰据唐书列传公主太宗第十二女而碑云第十九女盖传误也
　　唐清河公主碑
　　右唐清河公主碑公主太宗女也碑云下嫁程知节之子处亮知节碑及唐史知节列传元和姓纂所载皆同惟公主列传作懐亮非是唐史一书而首尾自相乖戾者甚众非特此也
　　唐赵智碑
　　右唐赵智碑云智字处仁而史不载又云自太子舍人为吏部员外郎迁国子博士检校吏部郎中防为越王府长史兼检校吏部侍郎遂转黄门侍郎旧史亦云累迁而新史直云繇太子舍人拜黄门侍郎尔又智为国子祭酒尝领东宫宾客而新旧史亦皆不载
　　唐登封纪号文
　　右唐登封纪号文凡两碑皆高宗自撰并书其一大字磨崖刻于山顶其一字差小立于山下然后世颇罕传政和初余亲至泰山得此二碑入録焉
　　唐司元太常伯窦德碑
　　右唐窦德碑以唐史本传考之其事多合惟德为御史大夫摄吏部礼部度支三尚书遂迁大司宪史皆不载又其弟德逺史云封乐安男而碑作乐平皆当以碑为正
　　唐于志宁碑
　　右唐于志宁碑以考唐史列传其防时所厯官史多不书今亦不复録録其尤著者碑云大业十年为清河县长而传云为冠氏长碑云自中书侍郎迁兵部授蒲州刺史不赴后为衞尉卿判太常卿事以本官兼雍州别驾迁礼部尚书而史皆不载史云自侍中拜尚书左仆射同中书门下三品顷之兼太子少师迁太傅显庆四年以老乞骸骨诏解仆射更拜太子太师仍同三品今以碑考之其初拜仆射也未尝领中书门下三品至罢仆射乃为同中书门下参谋朝政皆史家之误又案百官志唐初宰相有参议朝政参预朝政参知政事其后有同中书门下三品同平章事永淳中遂以平章事入衔而独无参谋朝政之名盖惟见于此耳
　　唐文馆学士顾君墓志
　　右唐顾君墓志已残缺亡其前一段以事考之盖顾也高宗朝为文馆学士司文郎中卒姓名附见唐书令狐德棻传其子琮仕武后为宰相今此志但云第六子琉等而无琮盖当时官未显故不载欤
　　唐碧落碑
　　右唐碧落碑大篆书其词则唐宗室黄公譔所述或云陈遗玉书或云譔自书皆莫可知李肇及李汉并言李阳冰见此碑徘徊数日不去又言阳冰自恨其不如以槌击之今缺处是也此説恐不然阳冰尝自述其书以谓斯翁之后直至小生于他人书盖未尝有所推许唐人以大篆当时罕见故妄有称説耳其实笔法不及阳冰逺甚也
　　唐兴昔亡单于阿史弥射碑
　　右唐阿史弥射碑弥射本西突厥尝归朝后伐兹为苏海政所杀旧唐史纪弥射事甚详多与碑合而新史所书甚畧如高宗册为昆陵都防兴昔亡单于皆不载碑云单于讳某字弥射而缺其名不书史但言名弥射岂作碑者为縁饰之乎
　　唐阿史忠碑
　　右唐阿史忠碑唐书列传云忠尚宗室女定襄县主始诏姓独着史今此碑当时所立题云阿史府君之碑而元和姓纂亦云阿史氏开元中改为史疑传误也唐太宗亲拨隋乱即位未几遂致太平其好贤乐善盖出天性故一代之豪杰皆乐为之用如忠之徒出于降虏亦皆立勲本朝著名后代虽云太宗天姿英睿絶人甚逺至于输忠尽节诸贤之助亦多矣呜呼盛哉
　　唐明征君碑
　　右唐明征君碑征君者梁人名山宾也高宗朝其裔孙崇俨以方伎进故立此碑旧唐史言高宗自制文而书之非也盖高宗撰文高正臣书耳
　　唐黎尊师碑
</div>
    <div class="pagination">
<a href="金石录_page26.html">上一页</a><span>...</span><a href="金石录_page22.html">22</a><a href="金石录_page23.html">23</a><a href="金石录_page24.html">24</a><a href="金石录_page25.html">25</a><a href="金石录_page26.html">26</a><span class="current-page">27</span><a href="金石录_page28.html">28</a><a href="金石录_page29.html">29</a><a href="金石录_page30.html">30</a><a href="金石录_page31.html">31</a><a href="金石录_page32.html">32</a><span>...</span><a href="金石录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
