<!DOCTYPE html>
<html>
<head>
    <meta charset="UTF-8">
    <title>金石文字记 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文字记 - 第 2 页/共 13 页</h1>
    <div class="content">　　旧在广平府学都太仆穆金薤琳琅谓江隂徐公扩尝得旧刻双钩其字以惠予与此絶异旧刻阙字四十五而此独完好又积行勤约今作勤绍俱为可疑谓是后人伪作今此碑又亡而嘉靖二十四年知府唐曜重刻者在漳川书院弥失真矣
　　卫尉卿衡方碑　八分书　建寜三年六月
　　今在汶上县
　　其文有曰履该顔原兼修季由洪氏以顔原为顔渊原宪而都太仆以季由为仲由字季路即是一人与兼修之义不协按史记仲尼弟子公晳哀字季次孔子曰天下无道多为家臣仕于都惟季次未尝仕逰侠季次原宪终身空室蓬户褐衣疏食不厌死而已四百余年而弟子志之不倦然则季乃季次也四人皆安贫守道之士故竝举言之其一字一名亦古文之所尝有也
　　博陵太守孔彪碑并隂　八分书　建寜四年六月今在曲阜县
　　其文有云抍马者易明夷六二涣初六皆曰用拯马壮拯字子夏传説文字林竝作抍音升一音承上举也汉时所传如此而今作拯者唐开成以后所定也又按方言抍防也出防【古溺字】为抍周礼职币注振犹抍也大司徒注振穷抍救天民之穷者也【新唐书杨于陵传抍救贫民用此字】又作撜淮南子子路撜溺而受牛谢注撜音蒸举也升出溺人则撜与抍同为一字矣古又有作承者列子使弟子竝流而承之
　　李翕析里桥郙阁铭　八分书　建寜五年
　　今重刻在略阳县
　　其文有云醳散闗之嘲漯者杨用修以醳为释嘲为潮漯为湿是也欧阳永叔集古録曰后汉熊君碑其书显字皆为按説文显从防声而转为累其失逺矣莫晓其义也愚考累字从日从糸乃防之省【説文防以日中视丝古文借以为显字殽阬碑隂显字再见皆作】而后人写作田者误也古人以湿为漯者不一説文湿水出东郡东武阳入海从水防声他合切汉书王子侯表湿成侯忠师古曰湿音它合反功臣表驷望侯冷广以湿沃公士师古曰湿音它合反功臣表有湿隂定侯昆邪霍去病传王莽传竝作漯隂地理志平原有漯隂县而水经湿余水亦漯字之异文荀子穷则弃而儑注儑当为湿韩诗外传作弃而累魏建成乡侯刘靖碑隰字作惟其以日为田此永叔之所以疑也
　　司隶校尉鲁峻碑并隂　八分书　熹平二年四月今在济寜州儒学
　　石经　八分书　熹平四年
　　予两见此本一于邹平张氏一于京师孙氏尚书盘庚篇三十余字论语为政篇七十余字尧曰篇三十余字以视洪氏隶释所存不过什之一而已按三体石经汉魏皆尝立之熹平之立石见于后汉书灵帝纪蔡邕传张驯传儒林传宦者传正始之立石见于晋书衞恒传而水经注则曰汉碑五经立于太学讲堂前悉在东侧碑上悉刻蔡邕等名魏正始中又立古篆隶三字石经魏初传古文出邯郸淳石经古文转失淳法树之于堂西石四十八枚广三十丈雒阳伽蓝记则曰堂前有三种字石经二十五碑表里刻之写春秋尚书二部作篆科斗隶三种字汉右中郎将蔡邕笔之遗迹也犹有十八碑余皆残毁复有石碑四十八枚亦表里隶书写周易尚书公羊礼记四部又赞学碑一所竝在堂前章懐太子引雒阳记则曰讲堂长十丈广二丈堂前石经四部本碑凡四十六枚【少二枚】西行尚书周易公羊传十六碑存十二碑毁南行礼记十五碑悉崩壊东行论语三碑二碑毁礼记碑上有谏议大夫马日防议郎蔡邕名此皆当时亲见其石而记之者也合而考之其不同有四焉一曰汉五六七经之不同二曰魏石经三体一体之不同三曰堂西所立石为魏为汉之不同四曰后魏所存石诸经之不同后汉书本纪儒林宦者传皆云五经蔡邕张驯传则以为六经隋书经籍志又以为七经此言汉五六七经之不同也卫恒传言魏初传古文者出于邯郸淳至正始中立三字石经转失淳法因科斗之名更效其形水经注亦云三字石经在堂西而伽蓝记以为表里隶书隋书经籍志则谓之一字石经矣然则所谓效科斗之形而失淳法者安在耶此言魏石经三体一体之不同也【金石録曰汉石经蔡邕小字八分书后汉书儒林传序云为古文篆隶三体者非也盖邕所书乃八分而三体石经乃魏时所建也】伽蓝记二十五碑为三种字四十八碑表里隶书水经注谓汉碑在堂东侧而四十八碑为魏经在堂西乃雒阳记不言东侧有碑而云堂前有四十六枚上有马日防蔡邕名又不言字之为三体一体无乃并水经之所谓魏者而指之为汉欤此言堂西所立石为魏为汉之不同也伽蓝记云周易尚书公羊礼记四部雒阳记则多一论语而赵明诚金石録言其家所收又有诗仪礼苟非其传拓之本出于神龟以前则不应以宋人之所收而魏时犹未见也此言后魏所存石诸经之不同也凡此皆不可得而详矣若夫魏书江式传谓魏三字石经立于汉碑之西为邯郸淳书则不考卫恒之言而失之者也【胡三省通鉴注云魏碑以正始年中立汉书言元嘉元年度尚命邯郸淳作曹娥碑时淳已弱冠自元嘉至正始九十余年谓淳所书非也】孝静帝纪武定四年八月迁雒阳汉魏石经于邺北齐书文宣帝纪言有五十二枚视伽蓝记所列东二十五西四十八之数仅失二十一枚耳而隋书经籍志言河阳岸崩遂没于水得至邺者不盈太半则不考北齐之纪而失之者也周书宣帝纪大象元年二月辛卯诏徙邺城石经于雒阳隋书于刘焯传言开皇六年运雒阳石经至京师而经籍志则云自邺载入长安则自不考其列传而失之者也此皆其乖误之易见者也又晋书裴頠传曰转国子祭酒奏修国学刻石写经而水经注诸书无言晋石经者岂頠尝为之而未成耶今此之本据宋黄长睿东观余论云本在雒宫前御史台中年乆摧散雒中好事者时时得之今张焘龙图家有十版张氏壻家有五六版王晋玉家有小块予皆得其拓本邵伯温闻见后録言近年雒阳张氏发地得石十数而董逌广川书防记尚书存二百三十六字论语存三百五十七字今此石已不知其何所归而拓本之存于世者固往往而有也
　　卫恒四体书势序曰自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书许慎撰説文用篆书为正秦时李斯号为工篆诸山及铜人铭皆斯书也汉建初中扶风曹喜少异于斯而亦称善邯郸淳师焉略究其妙汉末又有蔡邕采斯喜之法为古今杂形然精密闲理不如淳也其所论者中郎之篆尔不言及隶以今推之汉人之所通行者隶也石经固有古文篆二体矣未知其出于何人若夫中郎之作隶者盖随俗为之欲人易晓而已固不若许叔重之一一画皆有根柢也故唐李阳氷言蔡中郎以豊同丰【按丰字自后汉三公山碑武都太守李翕西狭颂等碑多已作豊不始于中郎也】李丞相将束为宋鲁鱼一惑泾渭同流而张参作五经文字每言上説文下石经石经之文大抵其变而从省者也省者谓之隶其稍繁而犹杂篆法者谓之八分为八分者已不必能通六书之指矣故韩退之赠张秘书诗云阿买不识字颇知书八分而况于为隶为真以至于行草乎虽然古文之变而为篆又变而为隶也五经之异同变而归于一也此亦势之不得不然而中郎固适当其时者也顔氏家训曰世间小学者不通今古必依小篆是正书记凡尔雅三苍説文岂能尽得苍颉本指哉亦是随代损益各有同异然则唐人试士必以石经説文字林者盖欲其兼古今之法而晓变通之意乎
　　又按宋胡宗愈重刻汉石经记曰兹来少城得坠刻于一二故家因以镵之锦官西楼宇文绍奕防言给事内翰胡公旁搜博访合诸家所藏得蔡中郎石经四千二百七十字有竒以楷书释之又得古文篆隶三体石经遗字八百一十九竝镵诸石夫字至四千二百七十有竒三体之文又八百一十九可谓多矣而成都兵火之后此石恐已不存亦未见拓本元吾丘衍学古编曰石经遗字碑防稽蓬莱阁翻本破缺磨灭不异真古碑今无矣
　　豫州从事尹宙碑　八分书　熹平四年四月
　　今在鄢陵县豫字磨灭以其颍川人而言本州知其为豫州也
　　其文曰君讳宙字周南其先出自有殷乃迄于周世作师尹赫赫之盛因以为氏吉甫相周宣勋功有章文则作颂武襄猃狁二子着诗列于风雅及其孙言多世事景王载在史典秦兼天下侵暴大族支判流僊或居三川或徙赵地汉兴以三川为颍川分赵地为钜鏕故子心腾于杨县致位执金吾子孙以银艾相继在颍川者家于傿陵克缵祖业牧守相亚君东平相之会稽太守之曽富波侯相之孙守长社令之元子也君体温良恭俭之徳笃亲于九族恂恂于乡党交朋会友贞贤是与治公羊春秋经博通书仕郡厯主簿督邮五官掾功曹守昆阳令州辟从事立朝正色进思尽忠举衡以处事清身以厉时髙位不以为荣卑官不以为耻含纯履軏秉心惟常京夏归徳宰司嘉焉年六十有二遭离寝疾熹平六年四月己卯卒于是论功叙实宜勒金石廼作铭曰于铄明徳于我尹君银之胄奕世载勋纲纪本朝优劣殊分守摄百里遗爱在民佐翼牧伯诸夏肃震当渐鸿羽为汉辅臣位不福徳寿不随仁景命不永早即幽昬名光来世万祀不泯
　　左氏襄公三十年传有尹言多当周景王之世汉书酷吏尹赏字子心杨氏人也以右辅都尉迁执金吾卒官今碑曰杨县按杨氏县属钜鹿郡于文不当省氏字也河东郡自有杨县又钜鹿之鹿不当从金位不福徳福字亦副字之误
　　溧阳长潘干校官碑　八分书　光和四年十月宋赵彦卫云麓漫钞曰范晔后汉书永平十年闰月甲午南巡狩幸南阳祠章陵日北至又祠旧宅礼毕召校官弟子作雅乐奏鹿鸣帝自御埙篪和之以娱嘉賔则东汉时县有校官矣
　　都穆金薤琳琅曰碑在今南畿溧水县学溧水即汉溧阳地也有元至顺四年单禧释文考正碑文与隶释不同者十余字
　　碑辞末云永世支百民人所彰子子孙孙俾尔炽昌宋吴棫韵补引之作民人所瞻以证诗桑柔瞻字可读为彰今此碑正作彰字不知才老何所据而改为瞻也单禧防云宋绍兴十一年溧水尉喻仲逺得于固城湖濵置之官舍才老时此碑未出或据类文【才老自注云三十卷本朝陶内翰谷所编】録之耳
　　白石神君碑并隂　八分书　光和六年
　　今在无极县后有燕元玺三年题名元玺慕容隽号
　　郃阳令曹全碑并隂　八分书　中平二年十月今在郃阳县此碑万厯中掊地得之文字最为完好此洪氏所未见今録其文于左
　　君讳全字景完炖煌效谷人也其先盖周之胄武王秉干之机翦伐殷商既定尔勲福禄攸同封弟叔振铎于曹国因氏焉秦汉之际曹参夹辅王室世宗廓土斥竟子孙迁于雍州之郊分止右扶风或在安定或处武都或家陇西或居炖煌枝分叶布所在为雄君髙祖父敏举孝廉武威长史巴郡胊忍令张掖居延都尉曽祖父述孝亷谒者金城长史夏阳令蜀郡西部都尉祖父凤孝廉张掖属国都尉丞右扶风隃麋侯相金城西部都尉北地太守父琫少贯名州郡不幸早世是以位不副徳君童龀好学甄极毖纬无文不综贤孝之性根生于心收养季祖母供事继母先意承志存亡之敬礼无遗阙是以乡人为之谚曰重亲致欢曹景完易世载徳不陨其名及其从政清拟夷齐直慕史鱼厯郡右职上计掾史仍辟凉州常为治中别驾纪纲万里朱紫不谬出典诸郡弹枉纠邪贪暴洗心同僚服徳逺近惮威建寜二年举孝廉除郎中拜西域戊部司马时防勒国王和徳弑父簒位不供职贡君兴师征讨有吮脓之仁分醪之恵攻城野战谋若涌泉威牟诸贲和徳面缚归死还师振旅诸国礼遗且二百万悉以簿官迁右扶风槐里令遭同产弟忧弃官续遇禁罔潜隠家巷七年光和六年复举孝廉七年三月除郎中拜酒泉禄福长訞贼张角起兵幽冀兖豫荆同时竝动而县民郭家等复造逆乱燔烧城寺万民骚扰人裹不安三郡告急羽檄仍至于时圣主谘诹羣僚咸曰君哉转拜郃阳令收合余烬芟夷残迸絶其本根遴访故老商量儁艾王敞王毕等恤民之要存慰髙年抚育鳏寡以家钱籴米粟赐癃盲大女桃婓等合匕首药神明膏亲至离亭部吏王宰程横等赋与有疾者咸防瘳快惠政之流甚于置邮百姓繦负反者如云戢治廧屋市肆列陈风雨时节嵗获丰年农夫织妇百工戴恩县前以河平元年遭白茅谷水灾害退于戌亥之间兴造城郭是后旧姓及修身之士官位不登君乃闵缙绅之徒不济开南寺门承望华岳乡明而治庶使学者李儒栾防程寅等各获人爵之报廓广听事官舎廷曹廊阁升降揖让朝觐之阶费不出民役不干时门下掾王敞録事掾王毕主簿王厯戸曹掾秦尚功曹史王显等嘉慕奚斯考甫之美乃共刋石纪功其辞曰懿明后徳义章贡王庭征鬼方威布烈安殊荒还师旅临槐里感孔懐赴丧纪嗟逆贼燔城市特受命理残圯芟不臣寜黔首缮官寺开南门阙嵯峨望华山乡明治惠霑渥吏乐政民给足君髙升极鼎足中平二年十月丙辰造
　　碑隂　故三老商量伯祺五百郷三老司马集仲裳五百徴博士李儒文优五百故门下祭酒姚之辛卿五百故门下掾王敞元方千故门下议掾王毕世异千故督邮李諲伯嗣五百故督邮杨动子豪千故将军令史董溥建礼三百故郡曹史守丞马访子谋【不言钱数下同】故郡曹史守丞杨荣长孳故乡啬夫寜骏安云故功曹任干子流故功曹曹屯定吉故功曹王河孔达故功曹王吉子侨故功曹王时孔良五百故功曹王献子上故功曹秦尚孔都二【但一二字】故功曹王衡道兴故功曹杨休当女五伯故功曹王衍文珪故功曹秦杼汉都千琏【秦杼后一行但一琏字与都字竝】故功曹王诩子故功曹杜安元进【右上一层】　处士河东皮氏岐茂孝才二百【右超上一层书之】　故门下贼曹王翊长河故主簿邓化孔彦故市掾杜靖彦渊故市掾王尊文熹故邮书掾姚闵升台萌仲谋【三字一行萌字与闵竝】□宣【二字一行与仲竝】元【一行与宣竝右第二层】　故市掾王　建和故市掾成播寻举故市掾杨则孔则故市掾程璜孔休故市掾扈安子安千故市掾髙贞显和千故市掾王季晦故门下史秦竝静先【右第三层右】　□□曹史髙廉□吉千□□部掾赵炅文髙故塞曹史吴产孔才五百故塞曹史杜苖幼始故法曹史王　文　故贼曹史赵福文祉故集曹史柯相文举千故金曹史精畼文亮故贼曹史王授文博起【一行与博字竝右第三层左】　义士河东安邑刘政元方千义士侯褒文宪五百义士颍川臧就元就五百义士安平博季长二百【右第四层】
　　按后汉书西域传灵帝建寜元年疏勒王与汉大都尉于猎中为其季父和得所射杀和得自立为王三年凉州刺史孟佗遣从事任渉将敦煌兵五百人与戊巳司马曹寛西域长史张晏将焉耆兹车师前后部合三万余人讨疏勒攻桢中城四十余日不能下引去据此碑则寛当为全戊巳司马当为戊司马而碑云和徳面缚归死则当日邉臣虚上功状而文人遂以饰之于碑者也
　　碑又曰续遇禁罔潜隐家巷七年光和六年复举孝廉此则全为党锢中人而史传阙之也
　　朱彛尊曰史载疏勒王臣磐为季父和得所射杀而碑云和徳弑父簒位徳与得文亦不同
　　大女桃婓扬雄反离骚昔仲尼之去鲁兮婓婓迟迟而周迈师古曰婓婓往来貌也列仙传江婓二女则竟以为妃之异文【文选左思蜀都赋娉江婓与神逰吴都赋江婓于是往来五臣竝作妃其字亦可作婔真诰江婔登湄而解佩】按魏书刑法志有河隂县民张智寿妹容妃则固有以民间女而称妃者
　　凡亭舎之去郡县逺者谓之离亭犹曰离宫也其在郭内者谓之都亭
　　此文乃王敞王毕等相与为之而自称为俊艾无乃自誉耶
　　处士者徳行可尊之人义士则但出财之人而已今人出财布施皆曰信士宋太宗朝避御名凡义字皆改为信今之信士即汉碑所称之义士也
　　尉氏令郑君碑　八分书　中平二年
　　今在济寜州儒学祗存数字碑隂列故吏处士人名尚完
　　荡隂令张迁碑　八分书　中平三年二月
　　今在东平州儒学
　　其文有云荒逺既殡者賔之误中謇于朝者忠之误而又有云爰既且于君则暨之误古字多通而賔旁加歹巳为无理又何至以一字离为二字也欧阳赵洪三家皆无此碑山东通志曰近掘地得之岂好事者得古本而摹刻之石遂讹谬至此耶

　　金石文字记卷一
<史部,目录类,金石之属,金石文字记>
　　钦定四库全书
　　金石文字记卷二
　　昆山顾炎武撰
　　汉
　　巴郡太守樊敏碑　八分书　建安十年三月
　　重刻本字甚拙恶
　　其文有云晳为韩魏者析之异米巫虐者凶之异嵗在汁洽者协之异士女涕泠者零之异吕氏春秋气不入身无苛殃汉书艺文志星事悍后汉书礼仪志大傩中黄门倡侲子和曰甲作食广韵即凶字古文【汉三公山碑攘去宼魏横海将军吕君碑羣鼎沸竝作此字】尔雅嵗在未曰协洽史记厯书作汁洽天官书作叶洽方言自闗而东曰洽闗西曰汁春秋文耀钩黑帝叶光纪周礼礼记注竝作汁周礼太史读礼书而协事故书协作叶杜子春云叶协也书亦或为协或为汁大行人协辞命故书协作叶郑司农云叶当作汁张衡西京赋五纬相汁五臣本作叶五经文字协字古文作叶而纬书有乐汁徴图汉书五行志引洪范协用五纪字又作旪师古曰旪读曰叶四字皆以十为声而从劦从口从水从日则各异耳尚书大传其歌声比余謡名曰晳阳注谓春厥民析则析之为晳或亦可通用乎
　　执金吾丞武荣碑　八分书　无年月
　　今在济寜州儒学残缺娄机汉隶字源曰碑言遭桓帝大忧哀陨而亡当是灵帝时也
　　王撰曰碑额汉故执金吾丞武君之碑十字作隂文凸起他碑所无
　　秦君碑　八分书　无年月
　　滕县东四十里马山后有古城半圯于河土中得此碑其文曰余闻汤武千载周孔异世以义相髙况余天禄践迹遵基窃慕扬善喟然而叹其鄙辞曰于穆秦君命世优迈承祖皇□裔出睾□纪行録功必本其初惟君总角励志仲尼从容六艺□佃田畴升阶英妙转典蒸黎为政崇传五教竝和仁贤叙位法依萧何囹圄空虚乡无逋逃凡百肃雍莫不率从境内既寜路不资遗耕夫千亩余种不归清介白食茹防葵三年有成婴儿謡歌鼓腹喜徳踊跃呕唏水静鱼集国富民繁户増十倍牧守孔嘉怒不断刑寛不容非化准邠邵比翮而飞永如南山不缺不亏略取大较丹书刻石垂示后昆识者察焉
　　魏
　　公卿上尊号碑　八分书
　　拓本残缺按此文当在延康元年而刻于黄初之后
　　受禅碑　八分书　黄初元年十月
　　拓本【耒按以上二碑竝在许州今现存】
　　封孔羡碑　八分书　黄初元年
　　今在曲阜县孔子庙中后人刻其下曰陈思王曹植词梁鹄书谬也
　　书辑五瑞作揖太皥作大皓三恪作愘
　　胡三省通鉴注曰汉平帝元始元年封褒成君孔霸曽孙均为褒成侯奉孔子祀王莽败失国光武建武十三年复封均子志为褒成侯志子损和帝永元四年徙封褒亭侯世世相传至献帝初国絶魏文帝黄初二年封孔子二十一世孙羡为宗圣侯邑百户宋书礼志曰汉以后天下送死奢靡多作石室石兽碑铭等物建安十年魏武帝以天下雕弊下令不得厚又禁立碑髙贵乡公甘露二年大将军叅军太原王伦卒伦兄俊作表徳论以述伦遗美云祗畏王典不得为铭乃撰録行事就刋于墓之隂云尔此则碑禁尚严后复弛替晋武帝咸寜四年又诏曰此石兽碑表既私褒美兴长虚伪伤财害人莫大于此一禁断之其犯者虽防赦令皆当毁壊至元帝大兴元年有司奏故骠骑府主簿故恩营葬旧君顾荣求立碑诏特聴立自是后禁又渐頽大臣长吏人皆私立义熙中尚书祠部郎中裴松之又议禁断于是至今裴松之传曰松之以世立私碑有乖事实上表陈之由是竝断以故终魏之世略无纪功述行之文其立碑之见于史者惟田豫顔斐二人而晋世则扶风王骏魏舒羊祜杜预阎徳唐彬嵇绍丁绍范平立碑之事百有余年亦仅七八见齐建武中范云上表求为太宰竟陵王子良立碑事竟不行其文载昭明太子选中所引亦止太宰褚渊丞相豫章王嶷二例若刘勔之生为立碑安成王秀之四碑竝建史家书之以为异事而自魏至陈文字之罕于后有繇然矣隋书礼仪志梁天监六年申明葬制凡墓不得造石人兽碑唯聴作石柱记名位而已
　　又考汉末蔡中郎集中胡广陈寔各三碑桥杨赐胡硕各二碑又袁满来年十五胡根年七嵗各有碑夫一人而至二碑三碑冗矣殇子而为之立碑滥矣至于阙楼人兽之饰亦多在桓灵之世水经注言阉寺擅权五侯暴世割剥公私以事生死如荆州刺史李刚之石阙祠堂四壁隐起雕刻为君臣官属龙麟凤之文飞禽走兽之像农太守张伯雅之引水入茔域为池沼蟾蜍吐水石湟承溜蜀郡太守王子雅之石楼双峙栾栌承栱雕檐四柱穷巧绮刻妙絶人工者为薶之侈一至于此繇上之人不为之限制也然则魏武之禁其可已乎
　　吴
　　纪功碑　皇象篆书　天玺元年
　　江寜府南天禧寺门外有石三段乃吴后主天玺元年岩山纪功徳石其文不全宋元祐六年转运副使胡宗师辇置漕台后圃仍题其末今在府学顾起元曰府学中三段石碑按实録吴天册元年吴郡临平湖开又于湖边得石函函中有小石青白色长四寸广二寸刻上作皇帝字于是改元天玺立石刻于岩山纪吴功徳其文乃东观令华覈作黄长睿东观余论曰皇象书人间殊少惟建康有吴时天发神防碑若篆若隶字势雄伟相传乃象书也戚光续志云象书独歩汉末况体兼篆诚宜居周鼓秦刻之次魏钟繇诸碑勿论也其石四方面背濶书各八行两旁狭书□行其文书满三方而虚其一辞虽不可读其可识者百八十余字首曰上天帝言次曰天发神防曰天防广多曰将军禆将军闗内侯曰诏遣中书郎曰章咸李楷贺□吴宠建业丞许□等十二人曰永归大吴上天宣命曰文字炳朖曰在诸石上其后又别书曰兰台东观令曰巧工九江曰吴郡曰东海夏侯此盖列与事之臣于正文之后犹秦碑刻制尔泰山碑似方非方四面广狭皆不等正与此石类晋葛洪曰吴之善书则有皇象刘纂岑伯然朱季平皆一代之絶手如中州有钟元常胡孔明张芝索靖各一邦之妙竝用古体俱足周事
　　晋
　　太公吕望表　八分书　太康十年三月
　　今在汲县西门太公庙
　　水经注曰县故汲郡治城西北有石夹水飞湍濬急人亦谓之磻谿言太公常钓于此也今其文曰般谿之山明灵所托般即磻之异文
　　水经注又言县民故会稽太守任宣白令崔瑗曰太公生于汲旧居犹存君与髙国同宗今临此国宜正其位以明尊祖之义遂立坛祀又言城北三十里有太公泉泉上又有太公庙晋太康中范阳卢无忌为汲令立碑于其上此碑是无忌所立无字作无而自称为太公之裔孙然则崔卢二姓皆出太公其后人之门第可谓盛矣
　　表云其纪年曰康王六年齐太公望卒盖寿百一十余嵗宋王应麟困学纪闻谓尚书顾命称齐侯吕伋则成王之末伋已嗣太公为齐侯以太公为康王时卒者非矣开寳中诏修先代帝王祠庙而以鬻熊配文王召公配武王周公唐叔配成王太公毕公配康王葢因此碑而误
　　兰亭序　王羲之行书　永和九年三月
　　兰亭序以定武本为最佳其真者已不可得即宋人重刻之本存于世者亦少惟京师国子监一石为诸家刻本之冠然不知其所自来元史周伯琦传言顺帝以伯琦工书法命摹王羲之所书兰亭序智永所书千文刻石宣文阁中意此伯琦所摹后人因阁废而移于此也
　　王撰曰今又有东阳本不让国子监本宣徳间何士英作两淮盐运使得之淮南井中颍上上党皆不及也
　　梁
　　上清真人许长史旧馆坛碑　陶景正书　　天监十七年
　　今在句容县茅山
　　碑首云弟子华阳隐居丹阳陶景造隐居手自书前此未有列书人之名者此其始也【水经注荥口石门碑称陈留邉韶字孝先颂石铭李善注文选头陀寺碑文云碑在鄂州题云齐国録事叅军琅邪王制则作文人姓名前此已有书之者也】其书金陵地肺字作胇
　　瘗鹤铭　华阳真逸撰　正书
　　今在丹徒县焦山下刻于崖石辍耕録云须潮落方可模故罕得其全文者欧阳文忠公以旧记称王羲之书为非又疑顾况号华阳真逸而此书类顔太师沈存中则真以为况黄长睿东观余论谓陶景尝居华阳故自号华阳隠居【西清诗话云陶隠居外传隠居号华阳真人晚号华阳真逸】景著书不称建元直以甲子纪嵗今此铭曰壬辰曰甲午壬辰梁天监十一年甲午十三年也景以天监七年逰海岳住防稽及永嘉至十年还茅山十二年弟子周子良化去景为作传即十一年在华阳可知也董逌书防载南阳张壆所记云瘗鹤铭今存于焦山凡文章句读之可识及画之仅存者百三十余字而所亡失者几五十计其完书盖九行行之全者二十五字而首尾不预焉熙寜三年春余索其遗逸于焦山之隂偶得十二字于乱石间石甚迫隘偃卧其下然后可读故昔人未之见而世不传其后又有丹阳外仙江隂真宰八字与华阳真逸上皇山樵似是真侣之号余于崖上又得唐人诗诗在贞观中已列铭后则铭非顾况可知矣今考此铭字体与旧馆坛碑正同其为隐居书无疑予友淮隂张弨以丁未十月探幽山下复得七字云惟寜之上有厥土二字华亭之上有爽垲势掩四字其右题名徴下有君字皆昔人之所未见也
　　后魏
　　孝文皇帝吊殷比干墓文　正书　太和十八年十一月
　　今在汲县北十五里比干墓上魏书刘芳传髙祖迁雒路由朝歌见殷比干墓怆然悼懐为文以吊之芳为注解表上之即此文也
　　此碑字多别搆如蔑为薨蔽为弊菊为葬寔为寔箕子为萁子往为住厥为邅为亶颠为辛为亲因为囙桴为□翺为曳为电芙蓉为容葩为漂揺为防防虑为螭为蠄裔为带为诉为雏为浏为淄俯为府阖为阖驺虞为□随为□辔为□吸为歙闚为□睇为不可胜记顔氏家训言晋宋以来多能书者故其时俗相染尚所有部帙楷正可观不无俗字非为大损至梁天监之间斯风未变大同之末讹替滋生萧子云改易字体邵陵王颇行伪字前上为草能旁作长之类是也朝野翕然以为楷式画虎不成多所伤败尔后坟籍略不可看北朝丧乱之余书迹鄙陋加以专辄造字猥拙甚于江南乃以百念为忧言反为变不用为罢追来为归更生为苏先人为老如此非一徧满经传【追来为归见穆子容太公碑作□先人为老见张猛龙碑作□更生为苏今人犹用之　胡三省通鉴注引宋景文手记曰北齐时里俗多作伪字始以巧言为辨至隋有栁其字又以巩易巧矣　困学纪闻亦引此又云以文子为学】今观此碑则知别体之兴自是当时风气而孝文之世即已如此不待丧乱之余也江式表云皇魏承百王之季世易风移文字改变篆形错谬隶体失真俗学鄙习复加虚巧谈辨之士又以意説炫惑于时难以厘改后周书赵文深传太祖以隶书纰缪命文深与黎景熙沈遐等依説文及字林刋定六体成一万余言行于世盖文字之不同而人心之好异莫甚于魏齐周隋之世别体之字莫多于此碑杂体之书莫过于李仲琁而后之君子旋觉其谬自唐时国子监置书学博士立説文石经字林之学而顔元孙作干禄字书张参作五经文字唐度作九经字様天下之文始渐归于一矣顾以此二碑出于千嵗之逺而与孔壁之文兰台之典同什袭而寳之岂不可笑也哉虽然此碑不传则唐人正字之功不得而着乎千载也存之以示后人使知趣舎云尔
　　又考魏书道武帝天兴四年十二月集博士儒生比众经文字义类相从凡四万余字号曰众文经太武帝始光二年三月初造新字千余颁之逺近以为楷式天兴之所集者经传之所有也始光之所造者时俗之所行而众文经之不及收者也则知説文所无后人续添之字大都出此三国志注引防稽典录言孙亮时有山隂朱育依体像类造作异字干名以上是别撰之字自汉而有矣
　　砖浮图石葢铭　正书
　　嵩山防善寺掘地得此石盖铭曰神三年七月三日魏故太傅侍中太尉公清和王薨世子元亶字子亮次子元字子开奉为建七层砖浮图一区敢用顶发及诸杂寳上塔追诚崇敬千载弗忘谨铭圅葢今存寺中元当是元啓
　　鲁郡太守张猛龙碑并隂　行书　正光三年正月今在曲阜县孔子庙其隂书阳原县义士州主簿王人生造颂文多剥缺
　　中岳嵩阳寺碑铭　八分书　天平二年四月
　　今在嵩山防善寺末有正书一行曰大唐麟徳元年嵗次甲子九月景午朔十五日庚申从嵩阳观移来防善寺立
　　碑文东作柬矩作短潜作灒驯作廵啄作喙洋作庠骛作务惟皇帝太后不跳行不空阙犹存古式字三见曰法身凝曰防礼禅曰至至妙广韵与寂同庄子注取其寞无情耳音寂本亦作寂
　　叶封嵩阳石刻集记曰此碑上截刻佛相雕镂层叠佛相隆起余地镌平此文刻于下截当碑四分之一其字之上方又刋空方六寸许深入二寸许其防制亦逈异于后代也北齐诸碑亦率类此
　　李仲琁修孔子庙碑并隂　兴和三年十二月
　　今在曲阜县庙中
　　魏书李仲琁传除车骑大将军兖州刺史仲琁以孔子庙墙宇颇有頽毁遂脩改焉即此碑也其文一行之中有篆有分有隶有草杂乱无伦而或者以为竒然则作诗者亦当一句骚一句汉魏一句选一句律而后为竒也此愚之所不解也引礼记梁木其摧作良木尤误
　　太公吕望碑　穆子容撰　正书　武定八年四月今在汲县西北三十里太公庙
　　北史言子容少好学无所不览求天下书逢即写録所得万余卷魏末为兼通直散骑常侍聘梁齐受禅卒于司农卿
　　其辞曰作其辞粤古曰字与日同一书法故变其文为粤欲读者之易晓也
　　骊山温泉颂　正书
</div>
    <div class="pagination">
<a href="金石文字记.html">上一页</a><a href="金石文字记.html">1</a><span class="current-page">2</span><a href="金石文字记_page3.html">3</a><a href="金石文字记_page4.html">4</a><a href="金石文字记_page5.html">5</a><a href="金石文字记_page6.html">6</a><a href="金石文字记_page7.html">7</a><span>...</span><a href="金石文字记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
