<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 245 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 245 页/共 273 页</h1>
    <div class="content">国朝李良年撰。良年字武曾，秀水人。康熙己未，尝荐举博学鸿词，初冒姓虞氏，名兆潢，故当时荐牍无良年名。朱彝尊所作《墓志》，仅载其原名，而未载其冒姓，亦偶疏也。是编，凡诗集十卷，词二卷，文集十卷，良年少有隽才，其游踪几遍天下，所未至者秦蜀、岭峤耳。其诗清峭洒落，亦颇得江山之助。惟自少至老，风调不变，其蹊径之狭，殆才分所偏欤？文则长於议论，而短於叙述，不逮其诗。词则已刻入六家词中者，殆三分之二，品在其诗、文之间云。
△《别本莲洋集》二十卷（刑部员外郎张道源家刻本）
国朝吴雯撰。雯《莲洋集》已著录。案：王士祯作雯《墓志》，称其诗一刻於吴，再刻於都下，三刻於津门，今皆未见。赵执信《怀旧诗序》，称雯以遗稿付王士祯，雯没后将二十年，其集未出，疑士祯耄而忘之；又称《池北藏书》，散失殆尽，是集可知，则雯之原稿，似乎散佚，近时乃叠出三本：一为临汾刘组曾所刻，一为山东孙峨所刻，一即此本，为浮山张体乾所刻。刘本称得自士祯门人黄叔琳家；孙本及此本，并称得自雯侄秉厚家，皆以士祯评点相夸。孙本并考核评语之同异，此本更较量圈点之真伪。考第七卷中《留别车仝诗》，载士祯评曰：“今车仝果领解中州，此亦识也，惜天章不及见耳。”灼为雯没后之语，则士祯所定，或归诸吴氏，亦未可知也。然士祯诸说部中，所品题奖借者，几於指不胜屈，今其集率久覆酱瓿，无人重其姓名；而雯诗独数刻而未已，是知雯诗足以自传，不以士祯始重也。刻雯集者，反若借士祯以传雯，然则使雯不及识士祯，即谓雯诗不工乎？三本之中，刘本详备於孙本，此本又详备於刘本，要之诗之工拙，不系篇帙之多少。今缮孙本入秘阁，而此本则存其目焉。
△《雪石堂诗草》（无卷数，陕西巡抚采进本）
国朝刘尔忄举撰。尔忄举字敬又，宜君人，康熙己未尝荐举博学鸿词。其诗刻意摹杜，然大抵在形似之间。
△《思复堂集》十卷（浙江巡抚采进本）
国朝邵廷采撰。廷采字念鲁，馀姚人，康熙初诸生。尝从毛奇龄游。是集刊於康熙壬辰，以龚翔麟所撰《墓志》，邵思渊所撰《墓表》，万经所撰《小传》，冠诸编首。
△《徐都讲诗》一卷（浙江巡抚采进本）
国朝徐昭华撰。昭华字亦曰。昭华，骆加采之妻也。其父咸清，与毛奇龄善。
奇龄暮年里居，昭华从之学诗，称女弟子，故有“都讲”之目。是集即奇龄所点定，附刻《西河集》中者也。
△《拙斋集》五卷（浙江巡抚采进本）
国朝朱奇龄撰。奇龄有《春秋测微》，已著录。其平生潦倒场屋，老而不遇，刻意以古文自任，所作皆简洁明鬯，无钩章棘句之态，而边幅不免於稍狭。
△《张迩可集》四卷（浙江巡抚采进本）
国朝张远撰。远有《杜诗薈稡》，已著录。是集凡分三种，曰《云峤集》一卷，《蕉园集》一卷，《梅庄集》二卷。《梅庄集》兼载诗文，《蕉园》、《云峤》二集，则有诗无文。顾汧《序》谓，其诗凡三变，《蕉园》最先，《梅庄》次之，《云峤》则官缙云时所作，为最后。三集格调，皆与毛奇龄相近，盖二人同里，得法於奇龄者多云。
△《超然诗集》八卷（福建巡抚采进本）
国朝张远撰。远字超然，侯官人。康熙己卯举入，官禄丰县知县，与萧山张远同姓名，而其生稍后。是集诸诗，多近元、白“长庆体”，在晋安诗派之中，自为别调。杭世骏《榕城诗话》曰：张远领康熙己卯乡荐第一，游京师，与竹垞、初白诸人倡和甚富，有集梓行。初尝挟策游四方，未有所遇，《登滕王阁题诗》，一达官嗟赏，为之延誉，诗名遂振。其咏松涛有“月明何处雨，风定数声钟”，亦佳句也。
△《山晓阁诗》十二卷（浙江巡抚采进本）
国朝孙琮撰。琮字执升，嘉善人。山晓阁，其读书处也。集前有魏坤《序》，谓其初集不下千首，其后数十年，复成两集，今计此本所存，仅十之二三耳。其诗颇有警句，而酝酿未深。
△《香草居集》七卷（浙江巡抚采进本）
国朝李符撰。符本名符远，字分虎，号耕客，嘉兴人。是集后有其从孙菊房《跋》，称所作诗词刻於滇南者曰《香草居诗》，刻於金陵者曰《耒边词》，未刻诗词曰《花南老屋集》，排偶之文曰《补袍集》、《后补袍集》，寄於容城胡具庆家，遂亡其本。《花南老屋集》，亦仅存诗一册。此集即菊房以《香草》、《花南》二集，合为一编，凡古今体五卷。第六卷以下为词，即所谓《耒边词》也。符早受知於曹溶，得读其藏书，又与朱彝尊等结诗社，故其学颇有渊源；诗则词意清婉，似源出於范成大，与彝尊等格又异焉。
△《秋水阁文钞》一卷（江苏巡抚采进本）
国朝陈维岳撰。维岳字纬云，宜兴人，检讨维崧之弟也。晚年自定古文百篇，诗二册，词二册。其季弟欲附梓於维崧《迦陵集》后，未果；遂多散佚，此其传写残本，仅存赋十篇，杂文十五篇。卷首有同里蒋景祁《序》，以维岳比其兄维崧。然骈体略得维崧之格，至魄力根柢，皆远逊之。杂文中如《十三经考》、《特科举策》，略无所发明；《漆园生传》，亦《毛颖传》之窠臼；《仲兄半雪传》亦失讳亲之义。考景祁《序》乃为全集而作，岂别有佳制，佚不可睹欤？
△《宝菌堂遗诗》二卷（山东巡抚采进本）
国朝赵执端撰。执端号缓菴，益都人。雍正中，分益都置博山，赵氏所居割隶焉，故此本追题为博山人。执端於赵执信为从弟，而於王士祯为甥。执信、士祯以争名构衅，著书互诋，两家诟争如水火。执端独舍执信而从士祯，其诗句拟字摹，亦颇得其一体。集中有《过士祯旧居》诗曰：“突兀龙门群仰望，飘零宅相独徘徊，依然万壑朝宗在，不禁蚍蜉撼树来。”盖为执信《谈龙录》发也。执信《谈龙录》负气指摘，或不免失之太过，而所言不尽无理。执端直以群儿谤伤诋之，是其门户之见，尚未湔明季馀习矣。
△《友柏堂遗诗选》二卷（编修周永年家藏本）
国朝冯协一撰。协一字躬暨，益都人，大学士冯溥第三子也。以溥荫，官至台湾府知府。是集乃协一殁后，其子原检收遗稿，求正於其姻家赵执信。执信托目疾不省览，命门人常熟仲是保代删之，而执信为之《序》，是保《跋》焉。其诗虽未极工，亦非极恶，而执信《序》嘲诮百端，殊可怪讶，亦可云：魏收惊蛱蝶矣。
△《野香亭集》十三卷（浙江巡抚采进本）
国朝李孚青撰。孚青字丹壑，合肥人，大学士天馥子。康熙己未进士，官翰林院编修。是集诗编年分卷，起康熙戊寅，讫己亥。毛奇龄《西河诗话》中，极称其吐属工敏。盖其颖悟有过人者。其气骨未遒，则年未四十而殁，功候犹浅之故也。
△《梦鼎堂文集》四卷、《若溪集》一卷（大理寺少卿刘天成家藏本）
国朝任观瀛撰。观瀛字子登，或书曰“紫登”，以同音相假借也，萧县人。
康熙己未进士，官至陕西潼商道。是二集皆其官长兴知县时所作。《若溪集》以水名名其诗；梦鼎堂，在长兴署中，明归有光所建，观瀛重构之，因以名其文集云。
△《晚树楼诗稿》四卷（江苏周厚堉家藏本）
国朝吴震方撰。震方有《读书正者》，已著录。是编乃其诗稿，始於康熙己未初馆选时，终於甲申游滁州时所作。初，震方以御史罢归，康熙癸未，恭逢圣祖仁皇帝南巡，以所辑《朱子论定文抄》进呈，蒙恩复职，且御书白居易诗以赐。
因摘诗中“晚树”二字，以名其楼，并以名集云。
△《双溪草堂诗集》一卷、附《游西山诗》一卷（两淮盐政采进本）
国朝汪晋徵撰。晋徵字涵斋，休宁人。康熙己未进士，官至户部侍郎。是集，为晋徵所自定，以编年为次，始於康熙癸丑，终於戊子。
△《老云斋诗删》十卷（浙江巡抚采进本）
国朝沈不负撰。不负字集九，一字次山，平湖人。是集据乾隆庚申陆奎勋《序》，谓康熙己卯，不负手删其诗，存十之五，编年而不分体，以授其子方蕙曰：“汝他日力能开雕，当名之曰《老云斋诗删》，不必更有增入。”云云。而俞懋琪所作《不负小传》，乃称不负病亟时，客有传济南刘中丞幕中贯花主人降於乩（案贯花主人，谓金人瑞也），不负慨然而兴，口吟云云，竟绝笔於此。今此诗刻於卷末，则似非尽自定之本，或以其事奇异，故附存耶。
△《冯舍人遗诗》六卷（山东巡抚采进本）
国朝冯廷櫆撰。廷櫆字大木，德州人。康熙壬戌进士，官中书舍人。丁卯典试湖广，作诗一卷，名曰《晴川集》。王士祯尝序之，是集乃廷櫆没后，赵执信所编。首为《京集》三卷，次即《晴川集》一卷，又《雪林集》一卷，《曹村集》一卷，并为作《序》，以士祯《序》为知之未尽。盖当日执信方以论诗与士祯相左，故虽同一推奖，亦持异议云。
△《居业斋文集》二十卷、《别集》十卷（湖南巡抚采进本）
国朝金德嘉撰。德嘉字会公，广济人。康熙壬戌进士，官翰林院检讨。德嘉晚年，键户著书，时同郡顾景星、张仁熙、刘醇骥，往往追摹秦、汉，宗尚王、李，訾归有光为秀善婉媚，德嘉独不为高论，力摹韩、欧，虽其闳肆博赡，逊於国初前辈，而先民矩矱，彷彿犹存，惟《复胡石庄书》谓：“史馆方开，吾楚先辈故事，尚待折衷，江陵当国，综核名实，富国强兵数十年，而论者以专病之。
熊、杨慷概任事，而熊以过刚见嫉於当世，杨专阃仗钺忧愤以死，或曰自缢。当时失机逸贼，别有主名，武陵岂自经沟渎者耶？”云云。为狃於乡曲之私，未可为万世之公论也。
△《艾纳山房集》五卷（江苏周厚堉家藏本）
国朝王九龄撰。九龄字子武，华亭人，广心之仲子也。康熙壬戌进士，官至监察御史，其诗欲挹何、李之流波，而才思富艳，加以纤秾，如《金陵杂感》云：“十里青楼原上草，六朝红粉路旁花”，殆纯以情韵胜矣。
△《德星堂文集》八卷、《续集》一卷、《河工集》一卷、《诗集》五卷（浙江巡抚采进本）
国朝许汝霖撰。汝霖字时菴，海宁人。康熙壬戌进士，官至礼部尚书。是编，文集目列十四卷，而十一卷以下有录无书，注曰以下嗣出。又目列卷九为《课士条约》，卷十为《河工集》，而书中九卷题曰《续集》，《河工集》则自为一帙，不入卷数，且书有刊刻未完之处。盖初刻未校之本，故体例不画一也，诗集五卷，而分为八编，曰《祥献集》，曰《应制集》，曰《冰衔集》，曰《使旋集》，曰《河干集》，曰《还朝集》，曰《归田集》，曰《酬应集》。汝霖才思富赡，集中诸体皆备，然如《河工集》内，《批高阳水灾详文》云：“仰速行确查，候抚部堂批示缴”之类，仅十二字，亦列之集中。则授梓之时，举其平生手迹，一字不遗，未免不能割爱耳。
△《素岩文稿》二十六卷（江苏巡抚采进本）
国朝王喆生撰。喆生有《懿言日录》，已著录。是编所载皆杂文，末卷并录及讼牒，则太甚矣。
△《周广菴全集》三十八卷（浙江巡抚采进本）
国朝周金然撰。金然字广菴，上海人。康熙壬戌进士，官至司经局洗马。是编分为七种，《饮醇堂文集》八卷，《抱膝庭诗草》二十卷，《娱晖堂集》二卷，《和陶靖节集》三卷，《和李昌谷集》一卷，《西山纪游诗》一卷，《南浦词》三卷。金然与施闰章、宋琬游，其才思格力，亦介於二人之间。
△《奉使滇南集》（无卷数，两江总督采进本）
国朝许嗣隆撰。嗣隆字山涛，如皋人。康熙壬戌进士，官翰林院编修。是编乃康熙癸酉，奉命典试云南往来纪行之作，多述山川名胜。
△《岭南二纪》二卷（浙江巡抚采进本）
国朝茅兆儒撰。兆儒号雪鸿，钱塘人。是编皆其纪游之诗，一曰《岭南方物纪》，乃康熙壬戌居韶州时所作，凡二百四十种，各以绝句一首纪之，而略注其状於题下；一曰《粤行日纪》，则述其戊午岁，自钱塘至广州途中，六十二日所经。凡一百四十馀首，亦每题为一绝句。
△《正谊堂集》十二卷（江西巡抚采进本）
国朝张伯行撰。伯行有《道统录》，已著录。是编，前二卷为奏议，第三卷至第五卷皆寻常案牍之文。第六卷为书，大抵讲学之语。第七卷、八卷为《序》，皆已见所刊各书中，第九卷至十二卷为记、论、说、议、传、墓志、墓表、祭文、杂著。迹其一生，大抵步趋陆陇其也。
△《爱日堂诗》二十七卷（浙江巡抚采进本）
国朝陈元龙撰。元龙有《格致镜原》，已著录。爱日堂者，圣祖仁皇帝御书，故以名集。其诗编年分集，凡十二种。
△《鹤侣斋集》三卷（山东巡抚采进本）
国朝孙勷撰。勷字子未，一字予未，号莪山，又号诚斋，德州人。康熙乙丑进士，官至大理寺少卿，终於通政司参议。其集凡诗一卷，文二卷，勷性简傲，不谐於俗，集中《石丈诗》云：“山鬼矜伎俩，此老如不闻；或具袍笏拜，此老亦不尊；坦然自高卧，雨蚀青苔痕。”盖亦自寓云。
△《宝宸堂集》四卷（湖北巡抚采进本）
国朝张希良撰。希良有《春秋大义》，已著录。是集凡文二卷，诗二卷。希良久困名场，早年著述，颇多亢厉之音，自选入词馆后，其体格乃一变焉。
△《倚云阁诗集》一卷（山东巡抚采进本）
国朝汪灝撰。灝字文漪，一字天泉，临清人。康熙乙丑进士，官至贵州巡抚。是集为王士祯所定，凡评点悉仍士祯之书，自《题蒋都宪家庆图》以下，则士祯所未见，故评点阙焉。灝诗一以士祯为法，集中有《读〈唐贤三昧集〉》二绝句，殆於铸金呼佛，然姿韵略同，而近体多凑泊语，不及士祯之天然也。同时别有汪灏，字紫沧，休宁人，康熙癸未进士，官翰林院编修，二人诗文，传写者往往相淆，惟以字为别识而已。
△《<山介>老编年诗钞》十三卷（浙江巡抚采进本）
国朝金张撰。张字介山，钱塘人。其诗起康熙乙丑，迄癸酉，凡九年之作，分年为卷。甲戌至丙子诗四卷，题曰《续钞》；其外集五种，曰《己未诗删》，曰《幺凤诗》，曰《庚申诗删》，曰《学诚斋诗话》，曰《杂著》，则皆有录无书，不知为残缺，为未刻也。张诗力扫明人蹈袭之弊，而间失之轻。自称学杨诚斋，今检所作，其得失皆去之不远，所言可谓不诬矣。
△《昆仑山房集》三卷（山东巡抚采进本）
国朝张笃庆撰。笃庆有《班范肪截》，已著录。其诗古文颇知名於时。此集乃有文而无诗，疑编次未竟之本也。笃庆才藻富有，洋洋纚々，动辄千言，风发泉涌，不可节制。如集中所载：代王士祯作《候补中书吴灿墓志铭》，今录入《蚕尾续集》者，已删削十之三四，则亦颇病其冗漫矣。其曰“昆仑山房”者，以所居室旁有小山号“昆仑”，因以名集云。
△《鬲津草堂诗集》（无卷数，山东巡抚采进本）
国朝田霡撰。霡字子益，号乐园，又号香城居士，德州人。康熙丙寅拔贡生，授堂邑县教谕，以病未赴。霡与兄雯、需，并能诗。雯才调纵横，沿几社之馀风，以奇伟钜丽自喜，与王士祯同郡同时，而隐然负气不相下。士祯《池北偶谈》中，载其服药必取异名一事，亦阴不满之。霡乃独从士祯游，是编凡《鬲津草堂》五字古体诗一卷，五字今体诗一卷，皆士祯评而《序》之，《序》称唐有诗，不必建安、黄初也；元和以后有诗，不必神龙、开元也；北宋有诗，不必李、杜、高、岑也。语盖为雯而发，又《鬲津草堂绝句诗》一卷，里人孙勷《序》之。《序》称，吾州近时前辈以诗名者，无间於时。余性不近诗，然当披编佩句之馀，亦或颇有所睹。於作者之旨，大都若格格於余怀，未能强以为无间然也。语亦侵雯。
然观霡所作，虽密咏恬吟，成一邱一壑之趣，至才力富健，究不足以敌雯也。集后又有《菊隐集》一卷，《南游稿》一卷，总题曰《鬲津草堂七十以后诗》。黄越《序》之，称其垂老所作，弥淡弥甘，大抵霡生平为诗，以七言绝句自负，自少至老，亦惟是体特多云。
△《匡山集》六卷（山东巡抚采进本）
国朝王沛恂撰。沛恂字书岩，诸城人，官兵部主事。是集凡文五卷，诗一卷。
诗文皆伉直有气，而亦有恃气之处，故意之所至，畅所欲言，不免时有累句。
△《绮树阁稿》一卷（山东巡抚采进本）
国朝安箕撰。箕字青士，寿光人，致远之次子。是集止诗二十八首，赋九首，记一篇，附载《致远集》末。箕，名父之子，承其家学，故诗文皆有矩度；惟波澜尚未老成，则问世太早之故也。
△《箐菴遗稿》一卷（内府藏本）
国朝汪筠撰。筠字禹吹，编修琬之长子。少补吴江学诸生，年三十二病咯血卒。琬得其遗诗数十篇，为刊附於《汪氏家传集》后。
△《学古堂诗集》六卷（浙江巡抚采进本）
国朝沈季友撰。季友字客子，平湖人，康熙丁卯副榜贡生。其集卷一至卷三曰《南旋集》，卷四至卷六曰《秋蓬集》，乃其孙钥所合刊。季友为陆葇之婿，与汪琬、毛奇龄以诗相倡和，奇龄为作集《序》，亦以才子目之，然抑扬皆“在是”两字矣。
△《半庵诗稿》（无卷数，山东巡抚采进本）
国朝劳巁撰。巁字贞著，阳信人。《山左诗钞》作劳砺，其字从“石”，然此本为其家刻，字皆从“山”，则《山左诗钞》误也。巁年五十四为诗，故工候未深，多不入律。高適旷代之才，固不容於有二矣。
△《东湖文集》三卷（江苏周厚堉家藏本）
国朝朱璘撰。璘所编《诸葛丞相集》，已著录。是集前二卷为杂文，第三卷即所作《通鉴辑略之论断》，然止於唐末，似非完本也。
△《药亭诗集》二卷（江苏周厚堉家藏本）
国朝梁佩兰撰。佩兰字药亭，番禺人。康熙戊辰进士，改庶吉士。是编乃休宁汪观所选，皆近体诗，卷首有朱文小印，曰：古体嗣出，则不但非其全集，即选本亦尚未刻竣矣。
△《钵山堂诗集》十九卷（浙江巡抚采进本）
国朝陈阿平撰。阿平字献吉，东莞人，康熙中诸生。与梁佩兰同时。是集即佩兰为之《序》。其古体劲直而少酝酿，五言律诗如：“东风归故国，孤烛对高楼。明月又将满，秋风吹别离”诸联，颇有风味，惜不多得耳。
△《绀寒亭诗集》十卷、《文集》四卷（江西巡抚采进本）
国朝赵俞撰。俞号蒙泉，嘉定人。康熙戊辰进士，官定陶县知县。是集俞所自编。诗格极为遒上，但才锋太锐，少一唱三叹之致。文则纵笔而成，伤於平易，又不及其诗。
△《枤左堂诗集》六卷、《词》四卷、《续集》三卷（江西巡抚采进本）
国朝孙致弥撰。致弥字恺似，嘉定人。康熙中被荐，以太学生赐二品服出使朝鲜采诗。戊辰成进士，改庶吉士，官至翰林院侍读学士。殁后诗稿散佚，雍正中，张鹏翀、朱厚章得抄本於戴玑家，始选而刻之。词凡三种，曰《别花馀事》，曰《海沜》，曰《衲琴》，皆其门人楼俨所定，《续集》附词后，则未详何人编次也。致弥以书名，得董其昌之法；诗则以跌宕流逸为长，而率易亦所不免。
△《峇卢山人集》无卷数（山东巡抚采进本）
国朝谢乃实撰。乃实字华函，福山人，福山有峇卢山，因号峇卢山人。康熙戊辰进士，官兴宁县知县。是集不分卷数，但以各体类从，而附《诗馀》於末。其词名绝句一百三十首，别为一册，为古今所未有。然杂体昉自齐、梁，究为小品，可偶一为之，不可以为擅长之技也。
△《过江集》四卷（两淮马裕家藏本）
国朝史申义撰。申义字叔时，号蕉饮，江都人。康熙戊辰进士，选庶吉士，散馆改给事中。时新城王士祯方以诗名海内，尝称申义及汤右曾足传其衣钵。见集中自注：圣祖仁皇帝，尝以后进诗人询泽州陈廷敬，廷敬以申义及周起渭对。
见廷敬《序》中。其官翰林时，有《芜城集》；典试云南时，有《使滇集》。此则官给事中时，前后数年作也。
△《寒村集》三十六卷（江苏周厚堉家藏本）
国朝郑梁撰。梁字禹梅，慈谿人。康熙戊辰进士，官至高州府知府。是编诗分十一集：一曰《见黄稿诗删》五卷，二曰《五丁诗稿》五卷，三曰《安庸集》一卷，四曰《玉堂集》一卷，五曰《归省偶录》一卷，六曰《还朝诗存》一卷，七曰《玉堂后集》一卷，八曰《宝善堂集》一卷，九曰《白云轩集》一卷，十曰《南行杂录》一卷，十一曰《高州诗集》二卷。文分四集，一曰《见黄稿》二卷，二曰《五丁集》二卷，三曰《安庸集》二卷，四曰《寒村杂录》二卷，补一卷，又《半生亭集》一卷。《息尚编》四卷，则诗文合刻也。梁受学於黄宗羲，尝谓陈师道年三十一见黄鲁直，盖焚其稿而学焉。梁见宗羲时，亦三十一，故诗文皆以《见黄稿》为冠，其文得之宗羲者为多，而根柢较宗羲少薄。诗则旁门别径，殆所谓有韵之语录，其书《定山诗抄》句云：“明朝诗学崔公甫，若语仙才拜定山。”可以得其宗旨之所在矣。
</div>
    <div class="pagination">
<a href="四库全书总目提要_page244.html">上一页</a><span>...</span><a href="四库全书总目提要_page240.html">240</a><a href="四库全书总目提要_page241.html">241</a><a href="四库全书总目提要_page242.html">242</a><a href="四库全书总目提要_page243.html">243</a><a href="四库全书总目提要_page244.html">244</a><span class="current-page">245</span><a href="四库全书总目提要_page246.html">246</a><a href="四库全书总目提要_page247.html">247</a><a href="四库全书总目提要_page248.html">248</a><a href="四库全书总目提要_page249.html">249</a><a href="四库全书总目提要_page250.html">250</a><span>...</span><a href="四库全书总目提要_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
