<!DOCTYPE html>
<html>
<head>
    <meta charset="UTF-8">
    <title>竹云题跋 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>竹云题跋 - 第 2 页/共 5 页</h1>
    <div class="content">　　慈谿姜氏本
　　慈谿姜西溟前辈得旧刻兰亭一石两面皆集圣教序字所成西溟题为唐刻褚本非也南渡后俗尚定武家刻一石几数十百本好事家出竒破俗为兰亭别开生面当时怀仁集圣教序以兰亭为宗极此集兰亭以圣教为宗极转转相仿愈逺而愈失真观其刻法殊嫩而弱不及圣教逺甚西溟好古而过向上挤排正恐未为定论两本一肥一瘦细玩笔法大致相同故独存其肥者
　　开皇本
　　此海宁陈氏所藏字类定武而少肥大中间合缝处僧字上有骞异两字乃满骞朱异合缝欵定武所无葢开皇本也余临禊帖先之定武以求其正中之颍上以尽其变终之开皇以还其本千变万化不离本宗跂想前良风流如覩心摹手追乌能己巳
　　颍上变化似定武而雄厚不及开皇遒古似定武而渊浑不如大而化之无所不有其唯定武乎
　　以上三种别派
　　陆司议兰亭诗
　　禇河南右军书目永和九年二十八行诗二十二行共五十行今右军诗不可见所传者独序耳宋淮海桑世昌兰亭博议中载陆柬之兰亭本又引王氏金石録云五言兰亭诗四十二行今柬之兰亭亦不可见独五言诗得睹宋游丞相所刻全本近今戏鸿余清诸刻不同以其难得特临以附兰亭之后
　　以上一种附见
　　宋理宗收集兰亭已一百十七种丞相游景仁亦得百种理宗所藏今俱进入内府无从得见独游丞相百种往往散落人间余来京师垂十年所见凡十余本不免好恶杂出良由当时意在博收不暇决择故耳然虽择之不精而细玩笔法亦各自有可人意处董宗伯言兰亭无下拓信解人语也余所临虽仅二十种而少有不惬辄便废去凡经百易乃始定之其有未曾到眼者且从阙略以俟他日更补未知于古何如然用力亦可谓勤矣稻孙其好收之母为萧郎所赚也
　　是卷始于戊戌之三月暨庚子正月乃始毕工计此时稻孙才三嵗耳未亲笔砚便图书此授之为计太早独计吾已种种矣失此不书后将弗及非为儿早正恐余迟耳今稻儿已七嵗颇能执笔每引笔作长画虽径尺辄端若绳他日果能学父书知老子三年辛苦未必为过计也
　　雍正元年夏五月客有持秦玉印来者上为九连环子母相属母印径方寸厚如之文曰秉万福健无极子印方八寸厚亦如之文曰寿昌子母俱覆斗纽纽旁刻细螭文色黄黑精古可爱希世之珍不可易得因印其文于卷首
　　自余来京师于今二十年所见定武真本凡六卷一涿州冯相国所藏赵松雪十三跋本二昆山徐相国所藏贾秋壑本三同年缪太史所藏荣芑本四闗中王山史所藏宋仲温本五佟太保所藏范文正公本贾赵宋三本皆五字已损者荣芑本虽五字未损而搨法未精不免如轻云之笼日范本搨手精良逺出前四本上而浥烂特甚损失殆半皆不得为全玩唯华亭俨斋司农所藏赵子固落水本虽亦不免少刓然五字具全且拓法较善为定武本第一坐卧其下真觉无美不臻而笔防墨迹无所不化唯怀仁所集圣教为觉具体而微虞禇顔柳诸公皆各以其资之所近得其一体耳备记于此以志余之追摹虽未能儗其万一而所见之广亦足为平生一快事也
　　往在淮隂见程太学霞起所藏大令铜印文刻九鼎第九鼎中有献之两字精古特絶余家系出羲献此印宜以归余然中心藏之未敢言也壬寅秋聊复作书求之则云已赠中州友人矣遂絶意不复问既逾年而霞起复索还见寄寄到日余此卷适装成岂亦有数存其间耶爰印于卷端以志一时遭逢之幸
　　定武兰亭
　　定武本在汴宋时犹不甚重之黄山谷以为不失右军遗意于是始见宝爱南渡后一本索值数十百缗赵彞斋至破五千金购一本于卢宗迈提防还至升山舟覆落水大呼兰亭在此余无忧矣于是遂题此帖为落水兰亭题曰性命可轻至宝是保此临落水本第七卷在华亭大司农公家虽字画不免少刓然比之他本则此不过如轻云之笼日犹未觉甚也余见定武正本凡七卷以此为长维时吏事荒忽因属老友蒋拙存用白宋牋穷日之力精摹一本细意对校无毫发差失藏之箧笥五年于兹矣今年三月三日适当脩禊之期日色暝晦独坐北牕殊无意赖乃斋心涤虑临此一卷亦脩禊之一法也
　　宋搨兰亭九字损本
　　此松圆老人所藏松圆鉴为定武正本义门何太史亦据以为信余从俨斋大司农公处得赵子固落水兰亭细意相校始知此本犹非真正定武乃是南宋覆刻桑泽卿兰亭博议所谓九字损本者是也同年洪瞻仁令江西泰和得杨东里所藏四种以金华郑清之本居首与此正同而气象之雄厚笔力之古雅不逮逺甚乃知此为郑氏祖本其重摹者尚足凌跨一切况祖帖乎余所藏褚兰亭虽乏真正定武而此帖之去定武直未达一间耳自当为诸本之冠
　　颍上兰亭
　　兰亭自北宋至今皆重定武独至董思翁始为思古斋吐气以为各本皆出其下允为千古精鉴独其谓是米南宫所摹恐不然昔米南宫得褚摹黄绢本裁为袖珍手装成册者与此正同今为海宁陈氏所藏较然可考则此卷的为褚迹无疑也人谓颍上县有井夜放白光如虹亘天县令异之乃令人探井中得一石六铜罍其説亦颇神怪可喜庚寅秋余下呉门何义门屺瞻先生为余言董説吊诡无实因出杨东里集示余中有思古斋帖一跋云颍上令某饷以二本当时东里已有此帖则非至明季出自井中又可知也米南宫称诸摹本转折毫铓备尽与真无异为天下兰亭本第一此本不愧斯语自南渡来士大夫専尚定武竞相传刻遂为所掩董思翁始为发之名遂大噪崇正间县令张俊英者北之鄙人也恶上官索取之烦遂碎其石于是世间传本渐少去年石林江丈自维扬来携一本自随以较新搨锋势不殊而一枯一腴精神迥别真思古斋第一搨也后有董其昌印当即是思翁所藏容台集所谓余家藏宋搨思古斋帖者是也余苦爱之遂从江丈乞得而以新搨傅其后江丈名之祥字文山号石林歙州人今之古人也
　　宋游丞相藏兰亭三种
　　此三种南宋游丞相所藏丞相名佀字景仁藏兰亭凡百种余在京师时曾见二十余种此其三也一摹定武一摹褚本一集兰亭字每卷前后各以杂色牋装之上有晋府大小印记葢有明时曾入晋府者其赵氏孟林印则当时装潢欵也
　　余所见游丞相兰亭每卷之尾皆有题记唯此三卷失之而以韦奥宗所集百五十三字本居前两卷之间题云前一本眉州寄居赵使君所刻后一本带御器械韦君所刻韦乃太府卿璞之子显仁后家也据此则此两卷之所以无题记实縁互见非闗脱失至末一集则竟失题记不可考矣
　　河南摹本所见致多正以纵逸太过所以畧隔定本一尘此卷纵逸中有肃括意与定武本正在伯仲之间信是南宋佳刻
　　集圣教字兰亭
　　此南宋集圣教本西溟前辈目为褚摹非也刻法与西溟所藏第二本正同然别是一石西溟以为即是其所藏亦非也余以雍正丙午三月获于京师行与所藏五宋本合装以为兰亭胜观





　　竹云题跋卷一
<史部,目录类,金石之属,竹云题跋>
　　钦定四库全书
　　竹云题跋卷二
　　吏科给事中王澍撰
　　王右军十七帖
　　唐摹硬黄十七帖前明神庙时藏临邑邢太仆子愿家子愿手自钩摹刻石来禽馆为天下十七帖第一比之世俗流传本少一十五行葢脱失也此宋搨全本为锡山秦氏所摹不唯与世俗流传本天地悬隔并与唐摹亦微不同如呉之为□养之为□不之为□楼之为□笔法全异余见十七帖不下百数来禽馆刻本外唯此为最爰取耻庵王孙所赠白宋牋精摹一本流示子孙十七帖多言蜀中事自昔相传以为蜀郡太守书黄伯思云淳化第八卷有周益州送此卭竹杖帖十七帖中亦有去夏足下所致卭竹杖皆至帖则知此葢与周益州者益州名抚字道和穆帝永和三年桓温攻成都李势降以抚为益州刺史益州平封建成公在官十年卒则知此廿许帖多与益州书虽未必尽然要之与益州者居半也又世传右军帖多吊唁语此卷唯有老妇疾笃等一二帖余皆无之昭陵当时收右军帖最多每以丈有二尺为卷因类其谈蜀事者为一卷而以他帖词语蕴籍者足成之遂为右军烜奕有名之书以卷首有十七字故名十七帖非数止十七也
　　淳化帖右军凡三卷伪作十居三四元章辨别淄渑较若鳬雁固縁识力之精然孔子七十从心不逾阳货虽貌似然苟非匡人未有不一望立辨者右军虽凤翥鸾翔实则左规右矩唐文皇所谓烟霏雾结状欲断而还连凤翥龙蟠迹似竒而反正者于十七帖便可见之来者但以此为之准绳称量淳化即真伪可一见而决何事一波一磔研同索异始标定力乎
　　草书如何守正圆中规方中矩如何尽变无圆而不矩无方而不规如何用力从规矩入从规矩出如何尽变一步不离步步纵合至于能纵合斯谓从心不逾右军化不可为其底蕴不过些子颠素只此些子差所以永堕异趣
　　王右军王略帖
　　东观余论云晋穆帝永和十二年秋桓温破姚襄于伊水遂入洛时将以谢尚镇之属病不行此帖所叙桓公摧败羌贼及喜仁祖小差正当时也是时逸少去防稽内史已嵗余方遯迹山水间宜不复以世务经怀而此书乃叹宣武之威畧悲旧都之始平忧国悲时志犹不息葢素心如此惜其一愤逺去使才猷弗光于世独区区遗翰见宝后人览之深为兴叹长睿此跋深得右军之心无复加矣
　　董氏戏鸿所刻右军书多据曹之格宝晋帖入石此帖亦本曹氏而米老标题既有异同帖后杨少师等题识又俱脱去今年秋余到维扬从凃氏借得宝晋本细意临摹收之积书岩帖中以补戏鸿之阙
　　此右军真迹米老据舷欲堕乞得于韩持国者也既自为之赞又请诸同志者交为之赞一赞不已且再三赞之又特自书其后其珍重爱玩之意纒绵切至可见矣世俗刻本但存米赞刘泾黄诰等赞皆无之不知后五赞亦米老书也康熙乙丑馆于毘陵从市上得宋搨全本惊喜之至不殊米老得右军真迹时尝为友朋临之忽已二十年计所临者不可胜数未知与此优劣何如也
　　唐僧怀仁集王右军书圣教序
　　古良常王氏秘玩圣教序有明内府故物天下行书第二吾家法书第一嘉靖间初归顾汝和中舍有文五峰两跋继归王酉室吏部有文待诏唐解元等跋明季为孟津王觉斯所收后归卞令之少司冦司冦殁家业中落遂为吾友夏光禄金辂所得康熙后壬寅秋八月光禄病持以质药遂以白金百二十铢易之碑凡一千九百有二字剥蚀者七微损者六搨时糢糊及裱工剪损余以金笔补之者又七凡二十字余皆完好无阙赞曰右军为书凌今轹古圣教一出剧迹咸聚仰配兰亭有目共覩维此宋本圣教之冠幽光油然生香不断数千百年神明呵防以及于余罔有尘汚亦愿寸灵黙持此帖授受得所永絶灰劫即如仆身享此帖焉于万斯年宣和书谱载怀仁书二圣教居首题语云圣教序有二本一褚遂良书一则僧怀仁集羲之诸行字所成也二本皆为后学宗楷学羲之书者必自怀仁始黄长睿东观余论云书苑言唐文皇制圣教序时都城诸释诿宏福寺怀仁集右军行书勒石累年方就右军剧迹咸萃其中今观碑中字与右军遗帖所有者纤微克肖书苑之説信然然近世翰林侍书辈多学此碑学弗能至了无髙韵因是目其书为院体由唐呉通微昆弟已有斯目故今士大夫玩此者少然学弗能至者自俗耳碑中字未尝俗也二书之推重如此自唐以来士林甚重此碑匪直兴福寺隆阐法师等碑为显效其体即李北海张司直苏武功亦皆从此夺胎自有院体之目于是光熖遂杀以故宋元以来黄米诸巨手皆弗道乃独宣和书谱黄长睿始为吐气耳至有明宏正间士大夫始复重此碑购求一本往往倾囊倒箧以为难得虽已断者购之犹数十金葢至于今二三百余年而圣教石刻遂至断阙剥蚀几于无字可寻矣此本榻法精良古香满纸字画芒铩纤毫毕具自余在京时十余年所见宋搨圣教凡百十本未有及此者信圣教中絶品也按刘轲大遍觉法师碑奘俗姓陈氏河南缑氏人年十三出家于洛隋季依髙祖于晋阳贞观三年往游西域得大乗等经六百五十七部十九年还京师勅就宏福寺翻译二十年进所翻经表请题序序成于庆福殿令宏文馆学士上官仪对羣僚读之二十二年夏髙宗又御制述圣记十二月始自内出髙宗咸亨三年建碑自贞观廿二年至咸亨三年凡歴二十五年搜罗移搨不知费几许工夫几许心力乃得完正其前唯定武兰亭文皇所刻自大内者渊浑肃穆风力少胜其他一切右军石刻无与匹者葢当时右军墨迹尽归内府收藏既富摹搨复工冠冕艺林模楷百代有以也
　　怀仁集圣教以兰亭为主而辅以官奴其余增损裁成悉以为准故一一中规中矩为千古行书之宗董宗伯据舍利塔碑欵有习右军书之语以为集之为习正合定为怀仁自运窃谓怀仁若果能作如此书便当逺出欧褚诸公上不应寂寂无闻乃观戏鸿所刻怀仁书两种笔弱韵微比于圣教譬若珷玞之于美玉不可同年而语矣又况碑中字有相同者有合成者有拆开者非出钩摹必不能纤微惟肖如此评者遂谓如许右军剧迹咸萃其中不知右军之在唐初犹文董之于今日虽集十圣教亦无不足若以今日观右军论故宜尔矣圣教序不知断自何时仆在京师尝于闽中许氏借观赵文敏临本凡断处字皆阙则知自元以前葢已断矣断者不足言其未断者的为宋搨无疑也余见未断本以百数唯髙平杨氏静海髙氏北平胡氏呉门缪氏所藏铓铩宛然足为圣教甲观然比之此本则如珷玞之于美玉矣右军书登无上神品圣教序为右军书中无上神品此搨又圣教中无上神品余家藏古搨三十余种以此为长行则随行倦则作枕从我所好玩而老焉平生志愿足矣
　　欵称奉勅润色乃润色经文非润色其字也当时既勅元奘就宏福寺翻译遂下诏令太子太傅尚书左仆射燕国公于志宁中书令来济礼部尚书许敬宗黄门侍郎薛元超中书侍郎李义甫杜正伦看阅随事润色葢恐译经时文义或有未安故特勅于志宁等润色之唐代事佛最谨佛典特为矜重故宰相必带译经润色使衔至宋初犹因之未改盲人不解此义遂谓右军书法一坏于怀仁之钩摹二坏于于志宁等之润色岂不可笑
　　集右军书为碑者自唐以来不可一二数若呉文断碑绛州夫子庙碑周孝侯碑皆絶有名于时唯呉文碑风力遒隽为不失右军手意余者皆不足观然呉碑虽摹搨至精而严谨有余风度不足比于圣教则气象之大小相悬千里矣当时去右军未逺真迹捆萃极于天府又得怀仁妙手积二十余年之工宜其直入神解足称右军嫡嗣下此相去滋逺但从石本摹取辗转移搨愈逺而愈失真矣
　　郭引伯称圣教谓较定武兰亭相去千里不免推许太过定武瘦不賸骨肥不賸肉和明肃括无美不臻为右军石刻第一圣教风神朗畅过于定武然所以不及定武者正在此矣此中消息未可明言非心解人未易窥此秘者至于南宋兰亭诸刻以及淳化大观方之圣教譬犹髙曾之视子孙尊卑阔絶不敢仰视矣
　　定武兰亭因山谷老人一语遂自宋至今珍逾拱璧圣教以有院体之目终宋之世无齿及者然定武名重当时至万方氊蜡千手覆刻了乏形似当南宋时石已毁废不可究诘圣教序至今岿然犹在闗中天假院体一语为千载留神迹嘉惠后学泃不可谓不幸然自明以来锤击之声昼夜不絶行且剥落殆尽为今日之定武兰亭矣慨念神迹日湮得此墨王焉敢不倍加珍重兰亭覆刻南宋以来多至数千圣教才数十种耳然兰亭虽转相摹仿数百年来人皆珍之独圣教覆本了乏胜趣良由兰亭千载矜重摹刻时不敢苟且故至今无下搨圣教则唯贾人率意重刻为衣食资既乏胜情又鲜妙手所以笔趣顿置了不足观又兰亭定武本存于世者絶少但得旧搨便交相矜尚圣教宋本往往多在人间虽有佳刻亦不为重况刻又不佳乎
　　圣教真伪至难辨鉴赏家多以深字水傍作两啄者目为原本然吾见覆本多矣其水傍作两啄者亦不少以此定真伪究不足据惟佛道崇虚道字首二笔中断遍检覆刻皆絶无有以此为定百无一失要之此亦只为初学者立法耳看得熟时便一展卷如别黑白正不俟研同索异始能识别也
　　往在京时客有持宋经生书圣教序来者末有圣教后记载有奘求序表谢序表及文皇两手勅其序奘颠末与刘轲所撰大遍觉法师碑不异辄命蒋生师渊録之已而又谓师渊若以此仿怀仁之集右军书以丽圣教之后亦足为翰墨一竒师渊于是博搜遍考竭两月移搨之力乃就时余方患赤眼连绵数载未得临写及眼病少已而余改官吏部朝夕承事乾清门又不暇以为然辄以笔砚携入官署但有一隙便精意作数十字积力久之乃以成册携之而南过淮隂程生莼江茘江以为得未曾有遂为余勒石而攫墨本以去还念前劳不忍遽舍附记于后要之亦一段胜事矣
　　氊蜡之法宋时最精往见俨斋大司农家所藏大观帖数本墨光如鉴古香满纸叹为帖中墨王唯余此本足相妃匹屈指平生所见宋搨古帖不下千种皆无有及此者曩年刻得米老西园雅集记自以宣徳镜光牋小华山人龙柱墨穷日之力氊搨六十余次自意致精及较此搨尚觉墨色浅淡即其他更不足论已
　　旧史奘传奘年五十六以显庆六年卒显庆六年即龙朔元年也由龙朔元年上推五十六当生于隋炀帝大业二年刘轲三藏法师塔铭则云奘十三出家显庆五年二月五日卒年六十九由显庆五年上推六十九当生于隋文帝开皇十二年以仁寿四年出家唐髙祖武徳元年乃从髙祖于晋阳太宗贞观三年自请于帝往游西域于时年三十八歴十七年以贞观十九年还京师年五十四又十五年当髙宗显庆五年年六十九卒于故玉华宫肃成院其徒令检以三藏传记请为塔铭比于史书故当无误可据若据史书五十六年之语则十三出家当在髙祖武徳元年与其所称大业末出家者自相矛盾矣文皇之序降于贞观廿二年八月文皇以是年二月幸玉华宫十月乃还则此序自玉华宫出也又塔铭称天皇大帝居春宫以廿二年夏六月制述圣记则亦当以八月同降自玉华宫故于述圣记之末总而记之曰贞观廿二年八月三日内出也又本传显庆元年奉勅润色经文者凡六人碑只五人无杜正伦本传又有助加翻译三人碑亦无之当由史误序记虽皆有总将三藏要文凡六百五十七部译布中夏之语然当贞观时所翻经论尚未就惟西域记十二卷先成文皇及髙宗先作记序赐之显庆初乃更令于志宁等详加润色踵而成之耳翻经润色皆由奉勅集书则怀仁所自为故自贞观廿二年至咸亨三年歴二十五年乃成不称奉勅也后记不知出自何人手葢亦唐人所作宋经生所书余以康熙六十年见自京师中有奘求序表谢序表及文皇两勅皆世所未有因属蒋生师渊仿怀仁例集右军书经年乃就及余司封吏部官居多暇乃临一本以之而南过淮隂程生莼江取以勒石乃更临一本藏之
　　王右军快雪帖
　　右军快雪帖米老所收与赵魏公所跋各是一本虽字迹相同要之定非一帖不独赵本下有君倩二字为可证其非是也又董思白言快雪帖相传为右军正书此在真行之间米亦有此论则快雪帖已有三本矣果据何者是乎正书旧有以霜寒帖误作快雪之语可不复论米赵两本必有唐人双钩一本以其廓填精妙不可辨识故米赵二公据以为真耳
　　王右军裹鲊帖
　　裹鲊帖乃右军晚年书笔力沈劲独最他帖故薛绍彭赞有右军为书暮年更妙裹鲊一出众帖咸少之语真迹在北平孙少宰承泽家刻石知止阁又雍正二年承事乾清门竹斋佟太保示余赵文敏所临三本一欵子昂二欵松雪道人三帖皆精妙几可夺真遂发兴以孙氏所刻真迹临得一纸以赵本临得三纸三年夏京师霖雨公事毕一步不能出杂取旧纸以意书之聊用破闷凡二百许纸四年南还于扬州凃氏借观宝晋宋本后刻薛绍彭赞及米元章札极精妙又临一纸余于裹鲊帖爱之深而学之笃如此既自笑而行自喜也帖凡一十八字致君上玩其笔法当是今字朱竹垞释作一一作一十九字误也十八字凡五句裹鲊味佳句今致君句所须可示句勿难句当以语虞令句言裹鲊味致佳今以致君若复须此可更示我勿欲之而不言也难当如忿斯难之难去声当以语虞令者言不特我致君并当以语上虞令亦致君也古人短札古雅简到乃如此若出今人手不知费如许纸笔矣
　　王大令洛神十三行
　　此梁谿安氏所藏唐摹墨迹卲曾训别以油笺摹得一纸余从京师见之离方遯圆不守绳墨而自作胜概全得禊序妙处定从子敬真本勾取得之唐人为法度所窘不能及也或者目为褚公所临褚公天材超越其摹禊序可谓具体而微及其自运则但有右军之一体尔此本变化诡异意在法外谓褚公所摹则可谓褚公所临则不可十三行传本不一要未有能及此者此有天工正未可以人力争也今安氏真本久已失去余仅从卲本摹之
　　王大令论谢太傅表
　　大令此表世罕传本唯卞司冦所刻帖中有之当时唐搨本在其家曾于京师瞥得一见忽便持去心甚恨之今对刻帖追摹一本亦略得其意
　　王大令桓山残碑
　　大令桓山碑止存六字潘驸马跋以为桓温破姚襄是也晋穆帝永和十二年秋八月桓温破姚襄于伊水遂至洛时晋偏安江左桓温此举中原有克复之机功莫大焉树碑颂之固其宜也
　　索靖月仪章
　　李嗣真曰靖有月仪三章观其趣尚大为遒竦米元章谓月仪不能佳只唐人耳无晋人气格董广川所得十一章称其笔画劲密他人不能睥睨殆唐人临写近似黄长睿亦以月仪为赝物余窃以月仪为幼安真迹者固非以为唐人书者亦过观其文字卑靡殆齐梁间人所为即其书虽乏晋人澹古风韵亦无唐人方幅气习亦应出齐梁间人手余曾见齐梁碑刻数十种笔法峭劲形貌虽不同精神正与此合以其近似靖书故目以为靖耳
　　杨义和内景经
　　右临本晋杨羲字义和黄素黄庭真迹曩为呉郡韩敬堂宗伯所藏吾家损庵先生借摹入郁冈帖康熙丙申三月余得自京师辛丑五月以赠吾友江西裘鲁青者也按陶隠居真诰翼真检云晋哀帝兴宁二年太嵗甲子紫虚元君上真司命南岳魏夫人下降丹阳句曲山以上清真经授弟子琅琊王司徒公府舍人杨义使作字写出以传防军长史句容许穆并弟三思上计掾二许又更起写脩行得道宋徽宗题为王羲之书黄
　　长睿东观余论云逸少以晋穆帝升平五年卒是在嵗之辛酉后二年为哀帝兴宁二年甲子始降黄庭于世安得逸少豫书之故米芾以为六朝人书赵孟頫直目为杨羲书吾家损庵亦云若非杨君始写之本即是许掾重书然究不能定为何氏之作按真诰云三君手迹杨书最工不今不古能大能细大较虽祖效郄法笔力规矩并于二王掾书乃学杨而字体劲利偏善写经长史章草乃能而正书古拙故不写经也今此经字体闲旷飘飘有仙气与二许劲利古拙者不合隠居所谓不古不今乃正得之定当为义和书述书赋称其方圜自我结搆遗名如舟楫之不系混宠辱以若惊故董其昌大书正名曰晋上清真人杨羲字义和书以神仙之迹不系时代直置右军之前推重可谓至矣独惜其未勒全文耳曩真迹在余处时曾嘱蒋生师渊摹一本今以摹本追拟真迹临之知褚登善书法渊源于此大是有防尔
　　梁瘗鹤铭图【以今现存字图之】
　　江隂真宰
　　丹阳外仙尉
　　【夆】山真君
　　真侣瘗尔　　　　　　　　亠
　　洪流前固臿　　　　　　　　爽垲势掩华亭爰集
　　唯髣髴事亦防　　　　　　　　　厥土唯宁波荡
　　相此胎禽　　　　　　　　　　　芈表留
　　山之下仙家　　　　　石旌事蒃铭不朽词曰
　　未遂吾羽　　　　　　也乃　以黄
　　朱
　　上白
　　董广川书跋载南阳张嶨字子厚所记瘗鹤铭计其完书葢九行行之全者率二十五字而首尾不预焉余按既首尾不预则叙三行铭四行仅七行耳九字葢误今如张所记以二十五字为准第一行阙二十字第二行阙一十六字第三行末原文短二字仅阙九字第四行阙一十七字第五行阙一十三字第六行阙一十六字第七行原文六字今存四字仅阙二字总计存字八十阙字八十有九共一百六十有九字要之此亦只按其位次约畧计之当时就石书铭字之疎密葢不可知究未可据以为定也
　　瘗鹤铭考
　　瘗鹤铭旧在焦山西南观音庵下滨海崩崖乱石间春夏水涨石没不可搨秋冬水落始可摹取康熙壬辰冬陈沧洲使君闲居京口徙置山上千年古迹久淹于蛟宫鼍穴者一旦复出人间然存字无几又前人考证亦复互有同异今以出水所存字为准其已经剥蚀转相传疑者各以次具列疑以存疑葢其慎也
　　文左行题名一行譔书名号一行序三行铭四行后欵三行凡一十二行原文就崖书石故其行之疎密字之多寡大小俱不整齐又嵗久磨灭不可知其字数宋邵资政以来诸公以意考证次为全文究竟是非莫辨皆所谓不知而作吾无取也
　　原石凡四凷左第一凷二行全字四半字二中上一凷六行全字二十五半字四中下一凷三行全字十六半字一右一凷三行全字十一半字二原刻凡六十有五字左下一凷宋人补刻三行全字十四半字一凡一十五字今共存全字七十半字十凡八十字第一行前人考次大书瘗鹤铭三字稍偏左旁注有序二字凡五字张力臣本鹤字犹存今全阙
　　第二行前人考次华阳真逸譔上皇山樵书凡十字分两截低四五字书张力臣本犹存譔字上皇字今唯上字全皇字存上半
　　序三行前人考次互有同异不可定其字数第一行金山经本鹤寿不知其纪下阙一字邵资政张子厚本壬辰嵗得于华下阙一字张力臣本上半原刻犹存嵗得于华四字下半宋人补刻犹存亭甲午嵗化于朱方天其十字今本上四字华字未阙下十字止存一朱字第二行卲资政张子厚本未遂吾翔下阙一字奚夺下阙一字金山经庋本奚夺下有余仙鹤三字张力臣本中上石犹存未遂吾翔四字下半宋人补刻犹存之遽也乃裹以黄之币藏于兹十三字今本上四字翔字不全下十三字止存也乃以黄五字第三行卲资政张子厚本仙家无下阙四字辍耕録作仙家无隠金山经庋本并无仙家二字竟作故立石旌事今仙家二字现存经庋本误又邵资政张子厚本我下竹头字不全下邵作故立石旌事篆铭不朽张作旌其事今旌事篆铭四字现存张本误张力臣本中上石犹存山之下仙家五字下半宋人补刻犹存故立石旌事篆铭不朽词曰十一字今本上五字如旧下少故立二字仅存九字耳
　　铭四行前人考次异同尤多不可究诘金山经庋本更颠倒错乱不足论第一行相此胎禽四字现存邵资政本作相彼胎禽误又邵资政张子厚本浮丘下阙二字言尔下阙五字去鼓下阙一字表留下阙二字辍耕録浮丘着经下作乃征前事我传尔铭余欲无言尔其藏灵陈氏玉烟堂本作乃征前事出于上真余欲无言纪尔嵗辰俱不足据张力臣本中上石犹存相此胎禽浮丘六字下半犹存华表留形义五字今本上半止有五字无丘字下半华字不全止存留表二字第二行邵资政张子厚本解化下阙五字厂字不全下又阙五字张本作阙一字微下邵张本俱有尔将何之解化六字辍耕録竟作解化唯宁今唯宁上厥土字现存辍耕録误金山经庋本微防下有西竹法里宰耳嵗辰鸣语解化浮丘去莘左取曹国右割荆门六句不唯臆造无据并与原石地位多寡亦迥不相符而张力臣以左取曹国四字补右割荆门上汪退谷以西竹法里四字补厥土唯宁上皆属臆造不足据张力臣本中上石犹存唯髣髴事亦微六字下半犹存厥土唯宁后荡六字今本上半微字不全余如旧第三行石本洪流二字现存邵资政作洪波误扃石下邵张本俱作五字不全又阙八字金山经庋本作我欲无言尔也何明辍耕録作右割荆门歴下华亭皆不足据玉烟堂本作未下华亭亦无考今石本华亭上爽垲势掩四字现存知邵张诸本之皆误也汪退谷以左取曹国右割荆门山隂爽垲十二字为原石定位亦是臆説辍耕録以爰集作奚集乃笔误不足辨张力臣本中上石犹存洪流前固重五字下半犹存爽垲势掩华亭爰集八字今本上半存洪流前固四字重字不全下半如旧第四行邵资政张子厚本瘗尔下阙两字注云或但止于此未可知金山经庋辍耕録诸本皆有作铭二字按文义此当是至经庋本作铭下有宜直视之唯将进宁二句荒谬尤甚张力臣本止存真侣瘗尔四字耳尔字不全今本同
　　后欵邵资政张子厚本止丹阳真宰四字注不知其次今石三行现存第一行首二字不全下存征君二字第二行丹阳外仙尉五字第三行江隂真宰四字皆全则知邵张皆凭搨本流传未尝亲见石刻故不知其次至金山经庋以仙作僲真宰下多立石二字陈本因之而于夆山征君上作上皇山樵人逸少书八字尤谬妄可笑葢縁润州图经以为王右军书故妄意增入耳黄山谷以瘗鹤铭为右军书其书遗教经后云顷见京口断崖中瘗鹤铭大字右军书其胜处乃不可名貌又云瘗鹤铭断为右军书使人不疑欧薛顔柳书最为端劲然才得瘗鹤铭髣髴唯鲁公宋开府碑瘦健清拔在四五间苏子美诗亦有山隂不见换鹅经京口新传瘗鹤铭之句皆以此为右军书唯黄长睿东观余论云王逸少以晋惠帝大安二年癸亥嵗生年五十九至穆帝升平五年辛酉嵗卒则成帝咸和九年甲午逸少方三十二至永和七年辛亥嵗年四十九始去防稽而闲居不应三十二年已自称真逸董广川亦云其时未尝至朱方华阳又非其郡邑所望不得以此为称以是考之此铭决非右军书明矣
　　欧阳永叔初谓此铭是顾况书云华阳真逸乃顾况道号铭其所自作又云不敢遂以为况以碑无年月不知何时疑前后有人同斯号者也董广川云顾况卒于贞元末当元和七年为壬辰九年为甲午良已不及若上推壬辰为天宝十一载况尚儿稚其号华阳子葢自贞元以后皆不合于此余于崖上得唐人诗诗在贞观中已刻铭后则铭之刻非顾况时可知据此则欧阳以为顾况者决非也
　　黄长睿断然以此铭为陶隠居书云审定文格殊类陶宏景陶宏景自称华阳隠居今曰真逸者葢其别号又其着真诰但云己卯而不着年名其他书亦尔今此铭壬辰嵗甲午嵗亦不书年名此又可证壬辰者梁天监十一年也甲午者十三年也隠居以天监七年东游海岳权驻防稽永嘉十一年始还茅山十四年乙未嵗其弟子周之良仙去为之作传则十一年十三年正在华阳矣马子巗陶九成皆以长睿之説为然然余按前欵云华阳真逸譔上皇山樵书则隠居乃譔文之人不得遽以为隠居所书又可知矣
　　汪退谷中允云书譔姓氏本无可考既非右军亦非宏景即华阳真逸与华阳隠居偶同道号亦秖可悬拟为宏景之文不当直定为宏景之书其书者固自称为上皇山樵何从知其姓氏而一时道流皆各自别衔如真宰仙尉征君即铭辞所谓真侣是也诸君并髙世慕道匿迹逃名更安可强指其人退谷此论信可谓老眼无花直举数百载聚讼一笔扫尽当时此铭就石作书行之疎密字之大小且不能齐一即其为书未必匠意可知又石理麄顽刻时恐未能尽善兼之千载以来水汩石泐不免锋頽颖秃非复当时旧观自欧阳公黄山谷盛称之于是鹤铭声价比于兰亭遂至诸家刻舟求劔殆同聚讼窃谓此铭当时既不着年号又不列姓名深自晦匿不欲稍见葢不唯处乱世之末流匿迹逃名唯恐不密而诸君之髙世慕道鸿飞防防其所矜尚葢已可知又安从得其姓氏即果得之亦迥非诸公之志况百千聚讼究属茫昧竟不如疑以传疑犹为得其本来也至其书法虽已剥蚀然萧疎淡逺固是神仙之迹退谷所谓字体寛绰具古锋棱虽刓精光莹着分两正得或者推许太过竟谓笔法之妙可为书家冠冕殆过也黄长睿言石顽难刻且为水泐故字无锋颖若拙笔书者然昧者从而仿之深可一笑可谓知言者矣此铭旧在焦山下崖江流乱石间非俟霜降水涸布席仰卧即不可搨故人间难得近日沧洲使君拽致山上搨之为易然正恐自此以后无鹤铭矣沧洲为功于鹤铭甚大其为害于鹤铭亦复不小余恐其非久即毁以雍正六年秋七月特遣从事孙龙往焦山搨一本并沧洲新刻石亦搨以来行将手自装界书跋于后以垂永久铭后题识唐有王瓒诗宋陆放翁题名瓒诗在铭侧小石放翁题在未至铭数十步崖上皆未及搨他日舟至焦山定当手自搨之又润城蒋亦厪于北固得米老题字云仲宣法芝米芾元祐辛未孟夏观山樵书凡十有六字亦左行字类鹤铭乃从来未有者老友蒋拙存以一纸赠余特附列铭后以为絶观






</div>
    <div class="pagination">
<a href="竹云题跋.html">上一页</a><a href="竹云题跋.html">1</a><span class="current-page">2</span><a href="竹云题跋_page3.html">3</a><a href="竹云题跋_page4.html">4</a><a href="竹云题跋_page5.html">5</a><a href="竹云题跋_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
