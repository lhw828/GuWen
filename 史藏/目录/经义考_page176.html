<!DOCTYPE html>
<html>
<head>
    <meta charset="UTF-8">
    <title>经义考 - 第 176 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 176 页/共 381 页</h1>
    <div class="content">



　　经义考卷一百四十
　　钦定四库全书
　　经义考卷一百四十一
　　翰林院检讨朱彝尊撰
　　礼记【四】
　　邢氏【昺】礼选
　　二十卷
　　佚
　　宋史雍熈中邢昺撰礼选二十卷献之太宗探其帙得文王世子篇观之甚悦因问卫绍钦曰昺为诸王讲説曾及此乎绍钦曰诸王常时访昺经义昺每至发明君臣父子之道必重复陈之太宗益喜上尝因内阁暴书览而称善召昺同观作礼选赞赐之昺言家无遗藁愿得副本上许之缮录未毕而昺卒亟诏写二本一本赐其家一本俾置冡中
　　李氏【清臣】礼论
　　二篇
　　存
　　张子【载】礼记説
　　三卷
　　未见
　　魏了翁序曰横渠张先生之书行于世者惟正防为全书其次则经学理窟及信闻录已不见于吕与叔所状先生之言行至于诗书礼乐春秋之书则方且条举大例与学者绪正其説而未及就其在朝廷讲行冠昏丧祭郊庙之礼乃以孤立寡与议卒不用既移疾西归欲与门人成其初志亦未及为而卒于临潼今礼记説一编虽非全解而四十九篇之目大畧固具且又以仪礼之説附焉然则是编也果安所从得与尝反复寻绎则其説多出于正防理窟信闻诸书或者先生虽未及定着为书而门人会粹遗言以成是编与亦有二程先生之説参错其间盖先生之学其源出于程氏岂先生常常讽道之语而门人并记之与先生强学质行于丧祭之礼尤谨且严其教人必以礼为先使人有所据守若有问焉则告之以知礼成性之道其行之于家也童子必使之执幼仪亲洒扫女子则观祭祀纳酒浆久以固其肌肤之防筋骸之束而养其良知良能之本然其始也闻者莫不疑笑久而后信其説之不我欺也翕然丕变以先生之从呜呼是乌可强而致然与岂人心之所无而可以袭而取之与人受天地之中以生莫不有仁义礼智之性具乎其心故仁其体也义其用也知以知之礼则所以节文仁义者也且自父坐而子立君坐而臣立推之凡升降上下周旋禓袭之文丧祭射御冠昏朝聘之典夫孰非其性情所有天理之自然而为之品节者与夫孰非天秩天叙此其是也然出天理则入人欲故品节云为者又将以人情或纵之防限也孔孟教人要必以是为先今所谓礼记仪礼诸书虽曰去籍于周衰煨烬于秦虐淆乱于汉儒然所谓经礼曲礼者错然于篇帙之中其要言精义则有可得而推寻者也后生小子自其幼学因而从事乎此不幸时过而后知学者亦有以倍致其力焉则将变化气质有以复其性情之正虽柔可强虽顔子四勿之功可体而自致之也所谓忠信之薄人情之伪者亦将晓然知其为异端之説矣此先生有功于礼乐之大意也敢识篇末以告同志又以自儆云
　　章氏【望之】礼论
　　一篇
　　佚
　　建寜府志章望之字表民浦城人签书建康军节度判官以光禄寺丞致仕李觏谓仁义礼智信乐政刑皆出于礼望之因着礼论一篇以订其説
　　刘氏【彜】礼记中义
　　四十卷
　　佚
　　李氏【格非】礼记精义
　　宋志十六卷
　　未见
　　卫湜曰李文叔精义就曲礼檀弓王制丧服小记大传少仪学记乐记杂记丧大记祭法十一篇中随所见为之义
　　王氏【安石】礼记发明
　　一卷
　　未见
　　礼记要义
　　二卷
　　未见
　　周氏【谞】礼记解
　　未见
　　谞自序曰夫礼者性命之成体者也盖道徳仁义同出于性命而所谓礼者又出乎道德仁义而为之节文者也方其出于道德仁义则道德仁义者礼之本也故曰仁者人也亲亲为大义者宜也尊贤为大亲亲之杀尊贤之等礼所生也方其为之节文则道德仁义反有资于礼也故曰道德仁义非礼不成呜呼此礼之所以为礼者也若夫吉凶之殊军宾之别其言不尽于意其意必寓于象故一服饰一噐械有以存于度数之间者象也象则文也及推而上之有以见于度数之表者意也意则情也所谓意者归于性命而已矣书曰天秩有礼自我五礼有庸哉盖其以欲灭命以人废天者圣人不为惟其天秩之所有是乃圣人之所庸者也然圣人所以庸之者岂特使天下后世知有尊卑之分而苟自异于禽兽耳盖又将为入道之资也圣人既没礼经之残缺久矣世之所传曰周礼曰仪礼曰礼记其间独周礼为太平之成法仪礼者又次之礼记者杂记先王之法言而尚多汉儒附会之疵此学者所宜精择
　　卫湜曰延平周谞字希圣解王制礼运礼器郊特牲玊藻学记乐记祭法祭仪祭綂经解哀公问仲尼燕居孔子闲居中庸表记大学共十七篇不见于中兴舘阁书目
　　陈氏【祥道】礼记讲义
　　二十四卷
　　未见
　　陈氏【旸】礼记解义
　　宋志十卷
　　佚
　　方氏【慤】礼记解
　　通考二十卷
　　未见
　　朱子曰方氏礼解尽有説得好处
　　陈振孙曰政和三年表进自为之序以王氏父子礼记独无解义乃取所撰三经义及字説申而明之着为此解由是得上舎出身其所解文义亦明白卫湜曰方氏马氏及山阴陆氏三家书坊锓板传于世方氏最为详悉有补初学然杂以字説且多牵合大为一书之累间为与长乐陈氏讲义同者方自序亦谓诸家之説于王氏有合者悉取而用之则其説不皆自已出也
　　浙江通志方慤字性夫桐庐人父死庐墓覃思积年注礼记集解政和三年领鄊荐至亰师表进于朝诏赐上舎释褐而颁其书于天下八年中进士仕至礼部侍郎
　　马氏【晞孟】礼记解
　　通考七十卷
　　未见【一斋书目有】
　　陈振孙曰晞孟字彦醇未详何人亦宗王氏者朱子曰方马二解合当叅考尽有好处不可以其新学而黜之
　　卫湜曰方氏马氏及山阴陆氏三家方氏最详马氏颇略马氏大学解又与蓝田吕氏同朱文公或问以为吕氏今从之
　　江西通志马希孟庐陵人熈寜癸丑登第
　　吕氏【大临】芸阁礼记解
　　通考十卷【中兴书目一卷】
　　未见
　　晁公武曰芸阁礼记解十卷吕大临与叔撰与叔师事程正叔礼学甚精博中庸大学尤所致意也陈振叔曰按舘阁书目作一卷止有表记冠昏乡射燕聘义丧服四制凡八篇今又有曲礼上下中庸缁衣大学儒行深衣投壶八篇此晦庵朱氏所传本刻之临漳射垜书坊称芸阁吕氏解即其书
　　卫湜曰蓝田吕与叔礼记解中兴舘阁书目止一卷今书坊所刋十卷有曲礼上下孔子闲居中庸缁衣深衣儒行大学八篇
　　礼记传
　　宋志十六卷
　　未见
　　张萱曰吕氏礼记传十六卷今阙第三卷宋淳熈中朱晦庵刻之临漳学官
　　何氏【述】礼记传
　　二十卷
　　佚
　　闽书何述字明道浦城人元丰二年进士歴徽猷阁待制知永兴军移帅泾原
　　杨氏【训】礼记解
　　二十卷
　　佚
　　闽书杨训字公发浦城人元丰五年进士知东阳县转朝奉郎
　　慕容氏【彦达】礼记解
　　佚
　　陆元辅曰彦达字叔遇毘陵人元丰中登科
　　陆氏【佃】礼记解
　　宋志四十卷
　　佚
　　卫湜曰陆氏説多可取间有穿凿亦字学之误也宋中兴艺文志陆佃新义牵于字説宣和末其子宰上之浙江通志陆佃字农师山隂人官至尚书右丞
　　述礼新説
　　宋志四卷
　　佚
　　礼象
　　宋志十五卷
　　存【未见全本】
　　陈振孙曰陆佃撰以改旧图之失其尊爵彜鼎皆取公卿家及秘府所藏古遗器与聂图大异戴岷隐分教吾乡作阁斋舘池上畵此图于壁而以礼象名阁与论堂礼图相嫓云
　　按陆氏礼象丹徒张先生鹏廵抚山东获之章丘李中麓家惜已残阙矣
　　叶氏【梦得】礼记解
　　未见
　　卫湜曰叶少蕴解曲礼檀弓王制文王世子祭义祭綂哀公问仲尼燕居孔子闲居坊记表记缁衣儒行大学昏义郷饮酒义射义燕义聘义十九篇仲子模过庭录时有论説
　　李氏【夔】礼记义
　　十卷
　　佚
　　陆元辅曰宋朝奉大夫右文殿修撰邵武李夔斯和撰
　　亡名氏礼记小疏
　　宋志二十卷
</div>
    <div class="pagination">
<a href="经义考_page175.html">上一页</a><span>...</span><a href="经义考_page171.html">171</a><a href="经义考_page172.html">172</a><a href="经义考_page173.html">173</a><a href="经义考_page174.html">174</a><a href="经义考_page175.html">175</a><span class="current-page">176</span><a href="经义考_page177.html">177</a><a href="经义考_page178.html">178</a><a href="经义考_page179.html">179</a><a href="经义考_page180.html">180</a><a href="经义考_page181.html">181</a><span>...</span><a href="经义考_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
