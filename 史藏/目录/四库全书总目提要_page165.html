<!DOCTYPE html>
<html>
 <head>
  <meta charset="utf-8"/>
  <title>
   四库全书总目提要 - 第 165 页/共 273 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库全书总目提要 - 第 165 页/共 273 页
  </h1>
  <div class="content">
   案此书为元代麻沙版，前、后、续、别四集皆宋祝穆撰。《新集》、《外集》元富大用撰。遗集元祝渊撰。其合为一编，则不知始自何人，疑即建阳书贾所为也。穆有《方舆胜览》，已著录。此书后集第十卷内有吕午跋祝公遗事后一首，载穆事迹尤详。大用字时可，不知何许人。渊与作《古赋辨体》之祝渊名姓并同。
其书中所载制度沿革，俱至元初而止，时代亦相符合。然彼祝渊字君泽，而此祝渊字宗礼，则截然迥异。疑其名姓偶同，实非一人也。前集之首有淳祐丙午穆自序，每集各分总部，而附以子目，条列件系，颇为赅备。每类始以群书要语，次古今事实，次古今文集，盖沿用《艺文类聚》、《初学记》之体，而略变其例。
其中如双南金字初见张载拟四愁诗，再见杜甫诗，而注其下曰《淮南子》，《淮南子》实无其文。又如罗邺咏草诗闲门要路一时生句，讹为侯门要路一时生，亦为叶盛《水东日记》所讥。盖辗转贩鬻，迷其本始，殊不及前人之精审。然《锦绣万花谷》之类所收古人著作，大抵删摘不完，独是书所载必举全文，故前贤遗佚之篇，间有籍以足徵者。如束晳《饼赋》，张溥《百三家集》仅采数语，而此备载其文，是亦其体裁之一善。在宋代类书之中，固犹为可资检阅者矣。其新集、外集、遗集均踵穆书而作，但补其门类所未及，而体例则一无所更，颇嫌其采引杂糅，不及原本。然作於元代，古籍多存，连类收之，亦可以备参考。惟穆书成於淳祐间，而书中有称理宗庙号者，殆大用等有所追改，非尽原文。是则窜乱古书，开明人一代之恶习，为可憎耳。
△《记纂渊海》一百卷（两淮马裕家藏本）
宋潘自牧撰。据《浙江通志》，自牧，金华人。庆元元年进士。官龙游令。
此本题曰教授，盖其著书时官也。是书分门隶事，与诸家略同。惟一百卷中叙天道者五卷，叙地理者二十卷，叙人事者六十四卷，叙物类者仅十一卷。详其大而略其细，与他类书小异。其郡县一部，以临安为首，盖据南渡割裂之馀。而五岭两川之后，更及开封诸府，存东京全盛之旧，亦与《方舆胜览》诸书删淮以北不载者，体例有殊。其中性行议论，诸部子目，未免琐碎，然亦不失为赅备也。此本刻於万历己卯，卷首於自牧名后题中宪大夫，大名府知府，前监察御史东鲁王嘉宾补遗字。则亦如陈禹谟之改《北堂书抄》，已非自牧之旧。又陈文燧序，称其先世求之闽蜀，得其前编。周流吴越，复购后编。此本不分前后编，盖复经合并，益失其真。序又称中叶零替，蠹鱼残阙。戊寅冬，承乏畿南，公暇谬为补注，剥落太甚者属别驾蔡公、司理顾公、学博吴君采辑诸书，补阙序次。一日，示诸太守越峰王公、邑令吴君，愿捐俸梓之云云。以其卷首列名考之，别驾蔡公为大名府通判蔡之奇，司理顾公为推官顾尔行。学博吴君则有府学训导吴腾龙、魏县教谕吴嶙二人，不知谁指。邑令吴君为南乐县知县吴定，太守王公当即嘉宾。是补此书者为文燧及蔡之奇等三人，嘉宾特为刊版，未尝操笔，与题名亦互相牴牾。
盖明人书帕之本，称校称补，率随意填刻姓名，不足为凭，亦不足为异。其出自谁手，无庸究诘，要其根柢，则固宋人之旧帙耳。
△《名贤氏族言行类稿》六十卷（江苏巡抚采进本）
宋章定撰。定，建安人。仕履无考。惟此书二十六卷中载其曾祖元振，建炎中进士，官广东提举常平。祖才邵，少年从杨时游，尝守临贺、辰阳而已。此书作於嘉定己巳。以姓氏分韵排纂，各序源流於前，而以历代名人之言行依姓分隶。
盖以谱牒传记合为一书者也。案《隋书经籍志》有贾执《姓氏英贤谱》一百卷，其书久佚。据李善《文选注》所引，前列爵里，后详事迹，其体例同於此书。定殆仿之而作欤？所列凡一千一百八十九姓，内单姓一千一百二十一，复姓六十八。
所录前代诸人，时有颠倒漏略。如冯姓首春秋冯简子，次唐，次冯驩。既以汉人居战国人前，而上党守冯亭事迹章章，乃遗不载，又意主备笺启之用，惟录善而不纪恶，遂并杨再思之流掩其巨慝，书其小节，亦非实录。然於有宋一代纪述颇详，其人其事，往往为史传所不载，颇足以补阙核异。故在宋时不过书肆刊本，而流传既久，遂为考证者所资。此如汉碑、汉印，当时里胥工匠能为之，而一字之存，后世遂宝为古式也。
△《群书会元截江网》三十五卷（浙江巡抚采进本）
不著撰人名氏。首题太学增修。中有淳祐端平年号，盖理宗时程试策论之本也。元时麻沙刻本，前有至正七年东阳胡助序。黄虞稷《千顷堂书目》遂指为助撰，误矣。其书凡分六十五门，每门间附子目。各类之中，以历代事实、宋朝事实、经传格言、名臣议、奏诸儒至论分段标识。又有所谓主意、事证、时政、警段、结尾诸目。至於排偶成句，亦备载焉。考宋礼部条式，元祐旧制，第一场以经义诗赋分两科。第二场则均试论一道，限五百字以上。第三场则均试策三道。
御试亦均用策一道。限一千字以上。绍兴六年改制，四场试士。其第三场仍试论一道。第四场减策二道。御试亦仍用策一道。故讲科举之学者，率辑旧文以备用。
其出自士大夫者，则为《永嘉八面锋》、《东莱制度详说》。其出自坊本者。则为是书之类。大抵意求广络，故丛冗日增。然其间每事皆具首尾，颇便省览，於宋代典故引用尤详，间可以裨史阙。盖在当日为俗书，在后世则为古籍。此亦言不一端，各有当矣。
△《鸡肋》一卷（内府藏本）
宋赵崇绚撰。崇绚字元素。据《宋史宗室世系表》，盖简王元份之八世孙。
作《诸蕃志》之赵汝适，即其父也。书首自称汴人，不忘本耳。其书杂采古事，有名同而实异者，如玉环一为唐睿宗琵琶名，一为杨贵妃之类，有相似而相反者，如周亚夫纵理入口饿死，褚罗纵理入口寿终之类。有一事而数见者，如栾巴、郭宪、佛图澄皆噀酒救火之类。有事相类者，如口吃有韩非等十三人，酒量有于定国等十一人之类。有姓名同者，如两张禹、两李光进之类。然如萧詧恶妇人，刘邕嗜疮痂之类，又各自为条，不相比附，则未详其体例何取也。其曰《鸡肋》，殆偶然记录，成此一册，而又未能博采诸书，勒成完帙，故有取於食之无味、弃之可惜之意欤。明陈禹谟《骈志》，国朝方中德之古事比，其体例实源於此。
类事家之有此，犹史家之有纪事本末。皆於古式之外，别创一格，而后来竟不能废者也。故录存之，著其所自始焉。
△《小字录》一卷（两淮盐政采进本）
宋陈思撰。思有《宝刻丛编》，已著录。是书因陆龟蒙《侍儿小名录》稍加推广，集史传所载小字，以为一编。明沈宏正为刊行之。思病龟蒙之书丛杂无绪，故条分缕析，先列历代帝王，而自汉以后诸臣则案代胪载，较龟蒙书为有条理。
然如北周晋公宇文护，小字萨保，见於本传，而此顾遗之，则亦不免於漏略。特以其蒐罗旧籍，十得七八，亦足以备检寻。故录存之，为识小之一助焉。
△《全芳备祖前集》二十七卷、《后集》三十一卷（编修励守谦家藏本）
宋陈景沂撰。景沂号肥遯，天台人。仕履未详。是书前有宝祐元年韩境序。
据序所言，此书於理宗时尝进於朝，其事亦无可考。凡前集二十七卷，所记皆花。
后集第一卷至八卷为果部，十卷至十二卷为卉部，十三卷为草部，十四卷至十九卷为木部，二十卷至二十二卷为农桑部，二十三卷至二十七卷为蔬部，二十八卷至三十一卷为药部。其例每一物分事实祖、赋咏祖二类，盖仿《艺文类聚》之体。
事实祖中分碎录、纪要、杂著三子目，赋咏祖中分五言散句、七言散句、五言散联、七言散联、五言古诗、七言古诗、五言八句、七言八句、五言绝句、七言绝句十子目，则条理较详。明王象晋《群芳谱》即以是书为蓝本也。虽唐以前事实赋咏，纪录寥寥。北宋以后则特为赅备，而南宋尤详，多有他书不载，及其本集已佚者，皆可以资考证焉。
△《山堂考索前集》六十六卷、《后集》六十五卷、《续集》五十六卷，《别集》二十五卷（内府藏本）
宋章如愚撰。如愚字俊卿，婺州金华人。庆元中登进士第。初授国子博士，改知贵州。开禧初，被召，疏陈时政，忤韩侂胄，罢归。事迹具《宋史儒林传》。
史称所著有文集行世，今已散佚，惟此书犹存。凡分四集。《前集》六十六卷，分六经、诸子、百家、诸经、诸史、圣翰、书目、文章、礼乐、律吕、历数、天文、地理十三门。《后集》六十五卷，分官制、学制、贡举、兵制、食货、财用、刑法七门。《续集》五十六卷，分经籍、诸史、文章、翰墨、律历、五行、礼乐、封建、官制、兵制、财用、诸路、君道、臣道、圣贤十五门。《别集》二十五卷，分图书、经籍、诸史、文章、律历、人臣、经艺、财用、兵制、四裔、边防十一门。宋自南渡以后，通儒尊性命而薄事功，文士尚议论而鲜考证。如愚是编，独以考索为名，言必有徵，事必有据，博采诸家而折衷以己意。不但淹通掌故，亦颇以经世为心。在讲学之家，尚有实际。惟其书卷帙浩繁，又四集不作於一时，不免有重复牴牾之处。如《前集》六经门外又立诸经一门，其文互相出入。诸子百家门中以晏子、荀子、扬子、文中子之类为诸子，以《管子》、《商子》、《韩非子》、《淮南子》之类为百家，亦不知何以分别。又如《前集》第三十五卷详列六宗之说，无所专从。《续集》第十卷则主郑康成说。《前集》第三十卷既主三年一祫，五年一禘，以为宋制合古。《别集》第十四卷又专主颜达龙三年一禘，五年一祫之说。《前集》第三十三卷专主郑康成说，祫大禘小，《别集》第十四卷又专主颜达龙说，禘大祫小。《前集》第三十八卷既主天子五门，诸侯三门，《别集》第八卷则又谓天子六门，诸侯二门。皆前后牴牾，疏於决择。然大致网罗繁富，考据亦多所心得。在宋人著述之中，较通考虽体例稍杂，而优於释经；较《玉海》虽博赡不及，而详於时政；较《黄氏日钞》则条目独明；较吕氏制度详说则源流为备。前人称苏轼诗如武库之兵，利钝互陈；如愚是编，亦可以当斯目矣。
△《古今合璧事类备要前集》六十九卷、《后集》八十一卷、《续集》五十六卷、《别集》九十四卷、《外集》六十六卷（两江总督采进本）
宋谢维新撰。维新字去咎，建安人。其始末未详。自署曰胶庠进士，盖太学生也。是书成於宝祐丁巳，前有维新自序，后有莆田守黄叔度跋，称维新应友刘德亨之托，盖当时坊本。总目后又有跋云，昨刻《古今备要》四集，盛行於世，但门目未备，再刻《外集》云云。不署名氏，当即德亨所题也。是书《前集》四十一门，子目四百九十一。《后集》四十八门，子目四百一十六，其致仕一目，有录无书，注曰已见《前集》。《续集》分六门，子目五百七十。别集分六门，子目四百一十。《外集》分十六门，子目四百三十。所引最为详悉。惟郡县山川名胜以祝穆《方舆胜览》已备，不及更载。每目前为事类，后为诗集。所收皆兼及宋代。虽不及《太平御览》、《册府元龟》诸书皆根柢古籍，原原本本，而所采究皆宋以前书，多今日所未见。宋代遗事佚诗，如苏轼咏雪诗，以富贵势力分四首，为本集所不录者，亦往往见於此书，故厉鹗作《宋诗纪事》多采用之。又宋代官制至为冗杂，《宋史》不过仅存其名，当时诗文所称，今多有不知为何官者。惟此书《后集》，条列最明，尤可以资考证。在类事之家，尚为有所取材者矣。
△《源流至论前集》十卷、《后集》十卷、《续集》十卷、《别集》十卷（内府藏本）
《前集》十卷，《后集》十卷，《续集》十卷，宋林駉撰。《别集》十卷，宋黄履翁撰。駉字德颂，宁德人。尝以易魁乡荐，事迹具《闽书》。考卫湜《礼记集说》引有林坰之语，其字从土，未审为一人二人。履翁字吉父。不知其里贯，疑亦闽人也。宋自神宗罢诗赋，用策论取士，以博综古今，参考典制相尚。而又苦其浩瀚，不可猝穷。於是类事之家，往往排比联贯，薈稡成书，以供场屋采掇之用。其时麻沙书坊，刊本最多。大抵出自乡塾陋儒，剿袭陈因，多无足取。
惟章俊卿《山堂群书》考索最为精博。是编於经史百家之异同，历代制度之沿革，条列件系，亦尚有体要。虽其书亦专为科举而设。然宋一代之朝章国典，分门别类，序述详明，多有诸书不载者。实考证家所取资，未可以体例近俗废也。
△《玉海》二百卷、附《辞学指南》四卷（两江总督采进本）
宋王应麟撰。应麟有《郑氏周易注》，已著录。是书分《天文》、《律宪》、地理、帝学、圣制、艺文、诏令、礼仪、车服、器用、郊祀、音乐、学校、选举、官制、兵制、朝贡、宫室、食货、兵捷、祥瑞二十一门。每门各分子目，凡二百四十馀类。宋自绍圣置宏词科，大观改词学兼茂科。至绍兴而定为博学宏词之名，重立试格，於是南宋一代，通儒硕学多由是出，最号得人，而应麟尤为博洽。其作此书，即为词科应用而设。故胪列条目，率钜典鸿章。其采录故实，亦皆吉祥善事，与他类书体例迥殊。然所引自经史子集，百家传记，无不赅具。而宋一代之掌故，率本诸实录、国史、日历，尤多后来史志所未详。其贯奥博，唐、宋诸大类书未有能过之者。何焯评点《困学纪闻》，动以词科诋应麟，特故为大言，不足信也。其书元时尝刊於庆元路，版已久佚。今江宁有南京国子监刊本，以应麟所著《诗考》、《诗地理考》、《汉艺文志考》、《通鉴地理通释》、《王会篇解》、《汉制考》、《践阼篇解》、《急就篇解》、《小学绀珠》、《姓氏急就篇》、《周易郑注》、《六经天文编》、《通鉴答问》等书附梓於后。案明贝&lt;王京&gt;《清江集》有所作应麟孙王厚墓志，称应麟著《玉海》，未脱稿而失，后复得之，中多阙误。厚考究编次，请於阃帅鋟梓，并他书十二种以传。据此，则诸书附梓，实始於元代。惟琼称庆元初刻之时，附书十二种，而今为十三种。庆元刊书原序，亦言公书鋟於郡学者凡十有四，《玉海》其一。则十三种为不误，或《清江集》传写之讹欤。又卷首载浙东道宣慰司刊书牒文，称《玉海》实二百卷，而今本乃合《辞学指南》为二百四卷。婺郡文学李桓序所列卷目，已与今同，疑即当时校刊者所附入。相沿已久，今亦仍之。至他书之附刻者，则各从其类，别著於录焉。其曰《玉海》者，本於《张融集》名，实则仿梁武所集《金海》之例，而变其称也。
△《小学绀珠》十卷（江西巡抚采进本）
宋王应麟撰。分门隶事，与诸类书略同。而每门之中，以数为纲，以所统之目系於下，则与诸类书迥异。盖仿世传陶潜《四八目》之例，以数目分隶故实，遂为类事者别创一格也。其间随笔记录，或有不及编次者。如律历类首序六律六吕，以至度量权衡，次序四时八正二气十二月之类，盖由律及历也。而其后复序五音六十四声八十四调，其后复序七闰八会之类，前后殊无条理。又如五卜三兆四兆九筮之类，应麟《玉海》系之艺术，而此书收入律历，亦自乱其例。间有采摭未备，失之耳目之前者。如天文类中既载《淮南天文训》之八纮八极，而东西南北中之五官，子午丑未寅申卯酉辰戌巳亥之六府，乃不见录。器用类中既载周官之八尊，而贾疏之十有六尊乃不见录。既载《春秋传》禘饫宴之三蒸，而仪礼疏之牲有二十一体乃不见录。如斯之类，不一而足。阎若璩《潜邱札记》仅摘其九经不分唐、宋，并漏十三经之名，尚为未尽也。然后来张九韶《群书拾唾》、宫梦仁《读书纪数略》，虽采掇编辑，较为明备，而实皆以是书为蓝本。
踵事者易，创始者难，荜路篮缕，又乌可没应麟之功欤？
△《姓氏急就篇》二卷（通行本）
宋王应麟撰。其书仿史游《急就篇》体，以姓氏诸字排纂成章，以便记诵，文词古雅，不减游书。又虽以记录姓氏为主，而胪列名物，组织典故，意义融贯，亦可为小学之资。篇中凡单姓皆无重字，篇末列二字三字诸姓，则不免复出。盖义取兼载，势难相避。其中稀僻之字，如《梁四公记》之类，虽托言沈约所撰，实诡立称号，本无其人，未免失之稍杂。然载籍既有此姓，删之反有挂漏之讥。
过而存之，亦不足为累。每句之下，各注其受氏之源，与历代知名之士，必一一标所据之书，尤为详密。篇末有自跋一章，以欧阳修《州名急就篇》自比。修书今载《居士集》中，字数无多，亦无注释，实不及此书之善。其跋亦作韵语，旧本遂误合於正文。考应麟所作《尔雅翼序》，即用此体。盖马融《广成颂序》之支流，与本书实不相属。今离析书之，庶不失应麟之意焉。
△《六帖补》二十卷（江苏巡抚采进本）
宋杨伯嵓撰。伯嵓有《九经补韵》，已著录。是编以增补白居易《六帖》、孔传《续六帖》所未备，凡二十类。中多割引宋人诗句，徵事颇不详赅。盖二书所有即不复见。又书中所载古事多不著出典，未免嫌於无徵。然虞世南《北堂书抄》即已多如此，《六帖》复往往有之，盖因仍旧例，未及改作，其失亦有由也。
吕午序称其能知云璈字出《太平广记》，然《广记》实引汉武内传。伯嵓不举本书而但举类书之名，知其学亦捃摭之功，故往往不得事始。特其於白、孔二家拾遗补阙，不为无功，而宋代逸事遗文亦颇藉以有考。视明代类书，饾飣稗贩者，固尚为近古矣。
△《韵府群玉》二十卷（兵部侍郎纪昀家藏本）
宋阴时夫撰。其弟中夫注。案黄虞稷《千顷堂书目》云：阴幼遇一作阴时遇，字时夫，奉新人。数世同居。登宋宝祐九经科。入元不仕。其兄中夫名幼达，据此，则时夫乃幼遇之字，而中夫又时夫之兄，与世所传不同，当必有据。然旧刻皆题其字，未详何义也。昔颜真卿编《韵海镜源》，为以韵隶事之祖，然其书不传。南宋人类书至多，亦罕踵其例。惟吴澄《支言集》有张寿翁《事韵撷英序》，称荆公、东坡、山谷始以用韵奇险为工。盖其胸中蟠万卷书，随取随有，傥记诵之博不及前贤，则不能免於检阅。於是乎有《诗韵》等书，然其中往往陈腐云云。
是押韵之书盛於元初，时夫是编，盖即作於是时。康熙中，河间府知府徐可先之妇谢瑛，又取其书重辑之，名《增删韵玉定本》。今书肆所刊皆瑛改本。此本为大德中刊版，犹时夫原书也。明成祖颇喜其书，故解缙大庖西封事称陛下好观《韵府杂书》，钞辑秽芜，略无文彩。曹安《谰言长语》亦曰，《韵府群玉》亦收之博矣，其中正要紧者漏之。如足字欠管宁濯足，栅字欠青溪栅、苏峻攻青溪栅卞壸拒之，高颎杀张丽华於青溪栅。二字尚失之，则其他可知也。云云。今以《钦定佩文韵府》考之，阴氏之所漏，宁止於是。安之所举，如一叶一花，偶然掇拾，未睹夫邓林之茂蔚也。然元代押韵之书，今皆不传，传者以此书为最古。
又《今韵》称刘渊所并，而渊书亦不传世。所通行之韵，亦即从此书录出，是《韵府》、《诗韵》皆以为大辂之椎轮。将有其末，必举其本。此书亦曷可竟斥欤。
△《翰苑新书前集》七十卷、《后集上》二十六卷、《后集下》六卷、《别集》十二卷、《续集》四十二卷（编修励守谦家藏本）
不著撰人名氏。据明陈文烛序，亦但称为宋人。今别有刊本，题宋谢枋得撰者，坊贾所赝托也。文烛序称是书旧无传本，慈溪袁炜为大学士时始从内阁录出，而日久佚其首卷。后得华亭徐阶所录本，乃足成之。其书分前、后、别、续四集，疑未必出一人之手。《前集》皆为书启之用，自一卷至六十卷皆以职官分目，下至盐官、酒官之类，亦皆备载，六十一卷至七十卷则以家世、阀阅、座主、门生之类分目，每门之中，皆冠以历代事实，次以宋朝事实，次以自叙，次以旁引，次以群书精语，次以前贤诗词，次以四六警语。《后集》止备表笺之用，一卷至十九卷以大典礼分目，而附以谢恩陈乞；二十卷至二十六卷则录宋代表笺之文。
《后集下》一卷至五卷为类姓；六卷则惟列发举、词科、入学三目，盖补《前集》之遗。《别集》皆录宋人劄状、致语、朱表、表文、青词、疏语、册文、祝文、祭文之属，其劄子以五提头、七提头、九提头分目，盖当时之式，其朱表则青词类也。《续集》录宋人书启，一卷至二十三卷以官分目，二十四卷至四十二卷以事分目，又以广《别集》未备之体耳。其书本为应酬而作，惟取便检用，不免伤於繁复。而於宋代典故事实，最为赅备，披沙拣金，往往见宝。较孔传《续六帖》之类，反为有资考证也。
卷一百三十六 子部四十六
○类书类二
△《纯正蒙求》三卷（浙江鲍士恭家藏本）
元胡炳文撰。炳文有《周易本义通释》，已著录。蒙求自李瀚以下，仿其体者数家，大抵杂采经传事实，隶以韵语，以便童子之记诵。然多以对偶求工，不尽有关於法戒。炳文是书，则集古嘉言善行，各以四字属对成文，而自注其出处於下。所载皆有裨幼学之事，以视饾飣割裂，仅供口耳者，於启导较为切近。上卷叙立教、明伦之事，中卷叙立身、行己之事，下卷叙待人、接物之事，略以《白鹿洞规》为准。每卷一百二十句，总为三百六十句。卷中又各有子目，每一目多者一二十句，少者不过四句。中间以拘於骈俪格於声韵，故漏落甚多。又如黄香暖席宜入父子之伦，而反入幼学见趣条下。陈子高让田宜入长幼之伦，而反入处宗族条下。其分隶亦未能悉允。然养蒙之教，取其显明易晓，不贵以淹博相高。此书循讽吟哦，以资感发，与朱子《小学外篇》足相表里，固未可以浅近废也。
△《排韵增广事类氏族大全》二十二卷（浙江巡抚采进本）
不著撰人名氏。书中所引事迹，迄於南宋季年。盖元人所编次。相其版式，亦建阳麻沙所刊，乃当时书肆本也。其例以十干分集，每一集为二卷。依广韵次第，以四声分隶各姓。末二卷为覆姓，则以上一字为韵而排次之。每姓俱引史传人物，摘叙大略，而采其中三四字为标题，大抵在撷取新颖以供缀文之用，姓末多别附女德婚姻一门，历叙古来淑媛及两姓结婚故事。盖宋、元之间，婚礼必有四六书启，故载之独详，亦以便於剽掇也。叶盛《水东日记》曰：近代杂书，著述考据多不精。如《翰墨全书》以彭思永为明道母舅，所谓氏族大全者尤甚。如以赵明诚为赵抃之子，广州十贤有李朝隐一作李尚隐，因而讹为李商隐。今考中间所列朝代先后，多颠倒失次。如王导妾雷氏干预政事，陈之张贵妃、龚孔二嫔怙宠亡国，而并入之女德，深为不伦。又如韦思廉、刘奉林诸人既别立仙之一目，而张果、姜识诸人亦以仙术显名，乃仍混入人物之中，无所区别，体例亦殊疏舛。
至每姓之末间附韵藻数语，如洪韵庞洪、涵洪，翁韵仙翁、塞翁之类。既与氏族不相关涉，且挂漏无取，徒滋蛇足。特捃摭尚为广博，有其人为史传志乘所不详而独见於此者，颇足以资旁证。至於王氏有临沂、太原二派，句氏避宋高宗讳分作数姓，《兰亭会诗》名氏诸本之不同，亦间附考订。寸有所长，固未尝无裨於艺苑也。
△《名疑》四卷（河南巡抚采进本）
明陈士元撰。士元有《易象钩解》，已著录。是书上自三皇，下迄元代，博采史传及百家杂说。凡古人姓名异字及更名更字与同姓名者，皆汇萃之。其中如以司马迁讳谈为同，遂谓谈同一音。以童乌为扬雄子字，以扬雄本姓杨，字讹为扬字之类，间有讹误。又神仙鬼怪之名如吴刚、姮娥、丰隆、屏翳、神荼、郁垒等皆详载之，体例亦颇冗杂。然其采摭繁富，颇广见闻。如洞仙部载三皇姓名，列仙传称介子推姓王名光之类，皆指驳其谬。又据《史记佞幸传》辨《朱建传》误闳孺为闳籍孺，据颜延之诔辨陶徵士名渊明字元亮，亦皆有所根据，存以备考，固亦有资参证焉。
△《荆川稗编》一百二十卷（内府藏本）
明唐顺之编。顺之有《广右战功录》，已著录。是编义例略仿章如愚《山堂考索》，薈萃群言，区分类聚。其大旨欲使万事万物毕贯通於一书，故钜细兼陈，门目浩博。始之以六经，终之以六官。六经所不能尽，则条次以九流诸家之学术，凡为类二十有七。六官所不能尽，则赅括以历代之史传，凡为类二十有五。其门人左烝先为之考校付梓，烝没而书多残阙，茅一相复加厘正刊行。所引书名、人名原本错互不合者，一相亦为订正。然卷帙既繁，检校难遍，牴牾舛驳，尚往往而有。如程大昌《诗议》在所撰《考古编》中，而乃以为出自《新安文献志》。
《正谏》本《说苑》篇名，而标之为论。《林泉高致集》所载荆浩《山水赋》、李成《山水诀》乃其人所自作，而概以为出郭思之手。敖陶孙字器之，而讹作孙器之。陶九成《辍耕录》天阉之说与鉴戒无关，而滥引入宦者门中。褚渊、王俭虽身事二姓，然不可谓之佞臣，乃列其传论於倖门。此类不知为原本之讹，为茅一相之窜乱。玉瑕珠类，颇累全书。特以其网罗本富，涉猎攸资，当语录盛行之时，尚不失为徵实之学，录备多识之一助，固亦无不可焉。
△《万姓统谱》一百四十六卷、附《氏族博考》十四卷（直隶总督采进本）
明凌迪知撰。迪知有《左国腴词》，已著录。是书以古今姓氏分韵编次，略仿林宝《元和姓纂》，以历代名人履贯事迹案次时代，分隶各姓下。又仿章定《名贤氏族言行类稿》，名为姓谱，实则合谱牒传记而共成一类事之书也。古者族系掌於官，故《周礼》小史定世系，辨昭穆。《南史王僧虔传》称司马迁仿《周谱》以作年表，其体皆旁行斜上，是其制也。《战国策》称智果别族於太史为辅氏，是周末法犹未改矣。秦、汉以下，始私相记录。自世本以下，纂述不一，其存於今者，惟林宝、邓名世、郑樵三家，馀皆散佚。然散见他书者尚可考见，不过明世系、辨流品而已。迨乎南宋，启劄盛行。骈偶之文，务切姓氏。於是《锦绣万花谷》、《合璧事类》各有类姓一门。元人《排韵氏族大全》而下，作者弥众，其合诸家之书勒为一帙者，则迪知此编称赅备焉。其中庞杂牴牾，均所不免。至於辽、金、元三史姓氏，音译失真，舛讹尤甚。然蒐罗既广，足备考订，故世俗颇行用之，亦未可尽废也。书前别有《氏族博考》十四卷，大旨皆本之《氏族略》，无大发明，以其与原本相附而行，今亦姑并录之焉。
△《喻林》一百二十卷（两江总督采进本）
明徐元太撰。元太字汝贤，宣城人。嘉靖乙丑进士。官至刑部尚书。是书采摭古人设譬之词，汇为一编，分十门，每门又各分子目，凡五百八十馀类，历二十馀年而后成，用心颇为勤至。其引书用程大昌《演繁露》之例，皆於条下注明出处，并篇目卷第一一胪载，亦迥异明人剽窃撦挦之习。其自序称阅书四百馀种，而检其所列书名，实不逾半，殆约举其数，未及详核欤。其中随手摭拾，亦往往不得本始。如儿说宋人善辨者一条，本出《韩非子》，周人有仕不遇者一条，本出王充《论衡》，皆引《艺文类聚》。怀金玉者至不生归一条，本出《后汉书耿弇传》，而引《文选》李善注。头白可期汗青无日一条，本出刘知几《史通》，而引《事文类聚》。天寒即飞鸟走兽尚知相依一条，本出沈约所作《阮籍咏怀诗注》，而亦以为李善。此类颇多。又如以杜预、何休、范甯为汉人，以陈寿为魏人，以李善为隋人，皆时代舛迕。申培《诗说》、《天禄阁外史》、《武侯心书》之类皆明代伪书，不能辨别。《广成子》本苏轼从《庄子》摘出，偶题此名，乃别为一书。无能子云不知何代人，皆未免失於疏略。然自六经以来，即多以况譬达意，而自古未有汇为一书者，元太是编，实为创例。其蒐罗繁富，零玑断璧，均足为缀文者沾丐之资，是亦不可无一之书矣。
△《经济类编》一百卷（山东巡抚采进本）
明冯琦编。琦字琢菴，临朐人。万历丁丑进士。官至礼部尚书。谥文敏。事迹具《明史》本传。是编为琦手录之稿，粗分四类。琦没之后，其弟瑗与其门人周家栋、吴光仪稍为排纂。且删其重复，定为帝王、政治、储宫、宫掖、臣、谏诤、铨衡、财赋、礼仪、乐、文学、武功、边塞、刑罚、工虞、天、地、人伦、人品、人事、道术、物、杂言二十三类，大致与《册府元龟》互相出入。但《册府元龟》惟隶事迹，此则兼录文章。《册府元龟》惟以史传为据，此则诸子百家靡不捃拾，体例少异耳。其中采摭繁富，颇为赅洽。史称琦明习典故，学有根柢，此亦可见一斑。惟此书既非琦所手校，其间所录诸条，瑗等有所损而弗能益，故或详或略，不尽均齐。又离析合并，未必一一得琦本意，故分隶亦间有参错。然网罗繁富，大抵采自本书，究非明人类书辗转稗贩者比。惟编内所收皆义属正大，而道术类中有神妖诸琐说，物类中有宝鼎琴酒诸琐事，概以体例，颇属芜杂。是则尺璧不免於微瑕，大木不免於寸朽，分别观之可矣。
△《同姓名录》十二卷、《录补》一卷（浙江鲍士恭家藏本）
明余寅撰。周应宾补。寅有《乙未私志》，应宾有《九经考异》，皆已著录。
自梁元帝始著《古今同姓名录》一卷，见於《隋书经籍志》。唐陆善经、元叶森递相增益，其后渐佚，惟《永乐大典》有此书，而庋置禁庭，世无传本。寅因上据经史，旁摭稗官，起自洪荒，讫於元代，先成四卷。应宾以其未备，搜而广之，后寅又自续八卷，凡应宾所不欲载者，悉掇拾无遗。二人间有互异者。如丙吉，寅谓当姓邴。陈涉博士孔甲，寅谓当作孔鲋之类。其义以寅为较长。其他蒐采考核，订讹辨异，殊见赅博，惟卷帙既多，不无疏谬。如知傅霖有二矣，而宋之撰《刑统赋》者不与焉。知周密有二矣，而宋之撰《齐东野语》者不与焉。秦徐巿之巿音勿，因讹为福，不与汉徐福同。孔门郑邦，史讳邦，因改为国，不与韩水工同。汉之塞决河者王延世，而削去世字。宋之进《事类赋》者吴淑，而易吴为李。甚至同地名、同神名、同乐名、同鸟兽虫名一概录之，尤为紊杂。然梁元帝本书简略，陆善经、叶森所续舛误亦多。此书捃摭详备，足裨考证，固未可以晚出废之也。
△《说略》三十卷（浙江巡抚采进本）
明顾起元撰。起元有《金陵古金石考》，已著录。是编《明史艺文志》作六十卷。考起元自序，全书实止三十卷，与此本相合，盖《明史》偶误也。其书杂采说部，件系条列，颇与曾慥《类说》、陶宗仪《说郛》相近，故《明史》收入小说家类。然详考体例，其分门排比，编次之法实同类书，但类书隶事，此则纂言耳。虽其中旁及二氏，及参以怪异诡琐之事，嗜奇爱博，不免驳杂。然明代类书大抵剽窃饾飣，无资实用。起元所作，颇有体裁。凡所采摭，大抵多出自本书，不由贩鬻，其史别、典述诸门，尤为有益於考证。《江南通志》称起元学问赅博，凡古今成败，人物贤否，诸曹掌故，无不通晓，亦可见其梗概云。
△《天中记》六十卷（直隶总督采进本）
明陈耀文撰。耀文有《经典稽疑》，已著录。是编乃其类事之书。以所居近天中山，故题曰《天中记》。世所行本皆五十卷，卷端亦不题次第，草略殊甚，盖初刻未竟之本。惟此本作六十卷，与《明史艺文志》合，乃耀文之完书也。
明人类书，大都没其出处，至於凭臆增损，无可徵信。此书援引繁富，而皆能一一著所由来，体裁较善。惟所标书名，或在条首，或在条末，为例殊不画一。又第一卷内篇目已毕，复缀以张衡《灵宪》一篇，编次亦无条理。然有明一代称博洽者推杨慎，后起而与之争者则惟耀文，所学虽驳杂不纯，而见闻终富。故所采自九流毖纬以逮僻典遗文，蒐罗颇广，实可为多识之资。每条间附案语。如《玉篇》、《广韵》之解诞字为生，《水经注》之以苗茨堂为茅茨堂，《世说注》以钱唐为钱塘，唐《逸史》之记孙思邈年代舛错，《新唐书》之载安禄山死日乖互，皆为抉摘其失。又向来类书之沿讹者，如《合璧事类》以狄兼謩为魏謩，《锦绣万花谷》以浮图泓为一行，《事文类聚》以刘溉为到溉，《万卷菁华》以晋建元元年为汉武帝，孔氏《续六帖》以三阳宫为逭暑宫，皆一一辨证。尤能於隶事之中，兼资考据，为诸家之所未及。范守己《曲洧新闻》谓是书鹤门无浮邱翁、王子晋、丁令威、徐亚卿四事，浦门无青浦、黄浦等水，颇讥其漏。郭孔太《书传正误》亦谓其失载《紫薇苑》。夫天下事物无穷，一书卷帙有限，自有类书以来，未有兼括无遗者。《太平御览》卷帙盈千，所未录者尚不知凡几，况此五六十卷之书乎？是固不足为耀文病也。
△《图书编》一百二十七卷（河南巡抚采进本）
明章潢撰。潢有《周易象义》，已著录。是编取左图右书之意，凡诸书有图可考者皆汇辑而为之说。一卷至十五卷为经义。十六卷至二十八卷为象纬历算。
二十九卷至六十七卷为地理。六十八卷至一百二十五卷为人道。一百二十六卷为易象类编，一百二十七卷为学诗多识，此二卷与图谱无涉，别缀於末，盖《玉海》附录诸书例也。其门人万尚前序，称是编肇於嘉靖壬戌，成於万历丁丑。考潢年谱，乃称万历五年丁丑论世编成，又称万历十三年乙酉出《图书编》与邓元锡《函史》相证。然则初名《论世编》，后乃改此名矣。明人图谱之学，惟此编与王圻《三才图会》号为巨帙。然圻书门目琐屑，排纂冗杂，下至弈棋牙牌之类，无所不收，不及潢书之体要。其所系诸说，亦皆捃掇残剩，未晰源流。甚至军器类中所列鞭、鐧二图，称鞭为尉迟敬德所用，鐧为秦叔宝所用，杂采《齐东之语》，漫无考证，亦不及潢书之引据古今，详赅本末。虽儒生之见，持论或涉迂拘，然采摭繁富，条理分明。浩博之中，取其精粹。於博物之资，经世之用，亦未尝无百一之裨焉。
△《骈志》二十卷（浙江巡抚采进本）
明陈禹谟撰。禹谟有《经籍异同》，已著录。是书取古事之相类者比而录之。
对偶标题，而各注其所出於条下，不立门目，但以甲至癸十干为序，而大较以类相从。其中嗜博爱奇，务盈卷帙，如晏子宅、晏子冢、苏秦宅、苏秦冢之类，古来有宅有冢者岂能遍收。秦赵高为丞相，汉赵高为太守之类，古来同姓名者更难悉数。又如平仲君迁，乃《吴都赋》之本文。橘不逾淮，貉不逾汶，乃《考工记》之成语。因而采为骈句，名为隶事，实则钞胥，齐、梁来俪偶之文亦恐罄竹难尽。
至於癸部所载及於经典一字之异同，如浴乎沂，沿乎沂，咏而归，咏而馈，则经典释文且将全录矣。然所采既繁，所储遂富，或一言而出典各殊，或两事而行踪相近，多可以考证异同，辨别疑似。其中间有考证。如汉高帝母温姓，驳司马贞依托班固碑之类，虽未必果确，亦可存备一说。大抵简核不及赵崇绚之《鸡肋》，而博赡则胜方中德之《古事比》也。
△《山堂肆考》二百二十八卷、《补遗》十二卷（江苏巡抚采进本）
明彭大翼撰。大翼字云举，又字一鹤，扬州人。是书有万历乙未廖自伸序，称其冠军诸生者廿有馀年，竟不得一登贤书。其弟大翱序则称其宦游百越，凌儒序亦称其浩然解组，杜门海上。则又尝隶仕籍，其尝为何官则不可得详矣。据卷端凡例，是书成於万历乙未。浸淫散佚越二十馀年，至万历己未，其孙壻张幼学乃寻绎旧闻，踵事增定，遂成完帙。则幼学又有所附益不尽大翼之旧本也。
（案：焦竑序作於乙未，已称幼学增定，与凡例不符，疑坊本翻刻讹己为乙。）凡分宫、商、角、徵、羽五集，如赵璘《因话录》例。然璘书於五音之义各有所取，大翼此书则臣职一门割隶宫、商二集，亲属一门割隶商、角二集，无所分别。
特以纪其部帙如甲稿、乙稿之类而已。中分四十五门，门又各分子目，大致与他类书相等。惟《卉原训草》，而以《草卉》标题，似乎字复。然考沈约诗有勿言草卉贱，幸宅天地中语，则自有出典，未可议也。又道教、神仙分为二部，与他类书亦稍别。考《汉志》道家、神仙家原自分别，则亦古义矣。所收虽多掇拾群籍，不尽采自本书，而网罗繁富，存之亦足备参考焉。
△《古俪府》十二卷（江苏巡抚采进本）
明王志庆编。志庆字与游，昆山人。天启丁卯举人。是书以六朝、唐、宋骈体足供词藻之用者，采摭英华，分类编辑。其汉、魏赋颂之类，虽非四六，而典实博丽，已开对偶之渐者，亦并取焉。分十八门，曰天文，曰地理，曰岁时，曰帝王，曰宫掖，曰储宫，曰帝戚，曰人，曰职官，曰礼，曰乐，曰道术，曰文学，曰武功，曰居处，曰恩赉，曰物类。子目凡一百八十有二。大概仿欧阳询《艺文类聚》之例，或载全篇，或存节本，与他类书割裂饾飣，仅存字句者不同。所引止於宋以前，又皆从各总集，别集采出，亦不似明人类书辗转稗贩，冗琐舛讹。
惟间收《玉海》所载偶句，稍为猥杂。以例推之，则吴淑《事类赋》将全部收入乎？幸其偶一见之，故尚不甚为累也。
△《广博物志》五十卷（浙江汪启淑家藏本）
明董斯张撰。斯张有《吴兴备志》，已著录。晋张华《傅物志》世所传本，真伪相淆，简略亦甚。南宋李石尝续其书，虽旁摭新文，尚因仍旧目。斯张从而广之，遂全改华之体例，变为分门隶事之书。凡分大目二十有二，子目一百六十有七。所载始於《三坟》，迄於隋代，详略互见，未能首尾赅贯。其徵引诸书，皆标列原名，缀於每条之末，体例较善，而中间亦有舛驳者。如《太平御览》、《太平广记》皆采摭古书，原名具在。乃斯张所引，凡出自二书者，往往但题《御览》、《广记》之名，而没所由来，殊为不明根据。又图经不言某州，地志不言某代，随意剽掇，亦颇近於稗贩。《三坟》为毛渐伪撰，汉《杂事秘辛》为杨慎赝作，世所共知。乃好异喜新，杂然并载，更不免疏於持择。至若孔疏、郑笺，牵连满幅，道经、释典，采录盈篇，爱博贪多，尤伤枝蔓。然其蒐罗既富，唐以前遗文坠简，裒聚良多。在明代诸类书中，固犹为近古矣。
△《御定渊鉴类函》四百五十卷康熙四十九年圣祖仁皇帝御定。类书自《皇览》以下，旧本皆佚。其存於今者，惟《北堂书钞》、《艺文类聚》、《初学记》、《六帖》为最古，明俞安期删其重复，合并为一。又益以韩鄂《岁华纪丽》，而稍采杜佑《通典》，以补所阙，命曰《唐类函》。六朝以前之典籍，颇存梗概。至武德贞观以后，仅见题咏数篇，故实则概不及焉。考《辍耕录》载赵孟頫之言，谓作诗才使唐以下事便不古，其言已稍过当。明李梦阳倡复古之说，遂戒学者无读唐以后书。梦阳尝作黄河水绕汉宫墙一篇，以末句用郭汾阳字，涉於唐事，遂自削其稿，不以入集。安期编次类书，以唐以前为断，盖明之季年，犹多持七子之馀论也。然诗文隶事在於比例精切，词藻典雅，不必限以时代。汉去战国不远，而词赋多用战国事，六朝去汉不远，而词赋多用汉事，唐去六朝不远，而词赋多用六朝事。今距唐几千年，距宋、元亦数百年，而曰唐以后事不可用，岂通论欤？况唐代类书原下括陈、隋之季，知事关胜国，即属旧闻。既欲蒐罗，理宜赅备。又岂可横生限断，使文献无徵。是以我圣祖仁皇帝特命儒臣，因安期所编，广其条例，博采元、明以前文章事迹，胪纲列目，薈为一编，务使远有所稽，近有所考，源流本末，一一灿然。计其卷数，虽仅及《太平御览》之半，然《御览》以数页为一卷，此则篇帙既繁，兼以密行细字，计其所载，实倍於《御览》。自有类书以来，如百川之归巨海，九金之萃鸿钧矣。与《佩文韵府》、《骈字类编》皆亘古所无之巨制，不数宋之四大书也。
△《御定骈字类编》二百四十卷康熙五十八年圣祖仁皇帝敕撰，雍正四年告成，世宗宪皇帝制序颁行。谨案唐以来隶事之书，以韵为纲者，自颜真卿《韵海镜源》而下，所采诸书，皆齐句尾之一字，而不齐句首之一字。惟林宝《元和姓纂》、邓椿《古今姓氏书辨证》、《元人排韵事类氏族大全》以四声二百六部分隶诸姓，於覆姓齐其首一字，使以类从。然皆书中之变例，非书中之通例也。凌迪知《万姓统谱》，随姓列名，体例略如《韵府》，然亦以首一字排比其人，非《记事纂言》之比也。我圣祖仁皇帝天裁独运，始创造是编。俾与《佩文韵府》一齐尾字，一齐首字，互为经纬，相辅而行。凡分十有二门，曰天地，曰时令，曰山水，曰居处，曰珍宝，曰数目，曰方隅，曰采色，曰器物，曰草木，曰鸟兽，曰虫鱼。又补遗一门曰人事。所隶标首之字凡一千六百有四，每条所引以经史子集为次，与《佩文韵府》同。而引书必著其篇名，引诗文必著其原题。或一题而数首者，必著其为第几首，体例更为精密。学者据是两编以考索旧文，随举一字，应手可检。较他类书门目纷繁，每考一事，往往可彼可此，猝不得其部分者，其披寻之难易，固迥不侔矣。
△《御定分类字锦》六十四卷康熙六十一年圣祖仁皇帝御定。皆采掇成语，裁为骈偶，分类编辑。每类以二字、三字、四字为次，各详引原书，注於条下。考类书全用对句，始於隋杜公瞻之《编珠》。然其书《隋志》、《唐志》皆不载，至《宋志》始著录，而宋人无引用者，亦无旧刻旧钞流传於世。至康熙中，乃有高士奇家刊本，颇疑依托。
其灼然可徵者，当自《初学记》之事对始。然亦仅每门之内，载有数条，非全部如是。其全部对句者，以杨慎《谢华启秀》为稍博，然捃摭未富，篇帙无多，标新异则有馀，备采用则不足也。是编所录，皆《石渠天禄》之珍藏，既多未睹之秘，又仰遵训示，体例详明，翦裁皆得其菁华，配隶务权其铢两。遇丽句可供文藻，而单词不可骈连者，宁各依字数附缀於末，谓之备用，而不强为之凑泊。是以抽黄对白，巧若天成，合璧分璋，词如己出。昔宋人四六，喜缀成句，一篇之内不过数联而已。宋人诗话又喜称巧对。如带眼、琴心、杀青、生白之类，一集之内亦不过数联而已。至於累牍连篇，集为巨帙，无一字一句之不工，则自古以来，未有逾於此编者矣。
△《御定子史精华》一百六十卷康熙末圣祖仁皇帝敕修，雍正五年世宗宪皇帝御定颁行。四库之中，惟子史最为浩博，亦最为芜杂。盖纪传编年以外，凡稗官野记，皆得自托於史。儒家以外，凡异学方技，皆得自命为子。学者虽病其冗滥，而资考证广学问者，又错出其中，不能竟废，卷帙所以日繁也。或寒门细族，艰於购求；或僻壤穷乡，限於耳目，则涉览有所不能遍。或贪多务得，不别瑕瑜；或嗜异喜新，偏矜荒诞，则持择有所不能精。於是删纂之学兴焉。然摘录之本，如庾仲容之《子钞》（案：《子钞》世无传本，其文散见《永乐大典》中），马总之《意林》，简略不详，钱端礼之《诸史提要》，疏陋寡绪；杨侃之《两汉博闻》、林铖之《汉隽》，偏举不全。即洪迈之《经子法语》、《诸史精语》，吕祖谦之《十七史详节》，亦未为善本。明人所辑，丛脞弥甚，益自郐无讥。圣祖仁皇帝嘉惠艺林，特命纂辑此编，俾其知津逮。分三十类，子目二百八十。凡名言隽句，采掇靡遗。大书以标其精要，分注以详其首尾，原原本本，条理秩然，繁简得中，翦裁有法。守兹一帙，可以富拟百城，於子史两家，诚所谓披沙而简金，集腋而为裘矣。
  </div>
  <div class="pagination">
   <a href="四库全书总目提要_page164.html">
    上一页
   </a>
   <span>
    ...
   </span>
   <a href="四库全书总目提要_page160.html">
    160
   </a>
   <a href="四库全书总目提要_page161.html">
    161
   </a>
   <a href="四库全书总目提要_page162.html">
    162
   </a>
   <a href="四库全书总目提要_page163.html">
    163
   </a>
   <a href="四库全书总目提要_page164.html">
    164
   </a>
   <span class="current-page">
    165
   </span>
   <a href="四库全书总目提要_page166.html">
    166
   </a>
   <a href="四库全书总目提要_page167.html">
    167
   </a>
   <a href="四库全书总目提要_page168.html">
    168
   </a>
   <a href="四库全书总目提要_page169.html">
    169
   </a>
   <a href="四库全书总目提要_page170.html">
    170
   </a>
   <span>
    ...
   </span>
   <a href="四库全书总目提要_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
