<!DOCTYPE html>
<html>
<head>
    <meta charset="UTF-8">
    <title>经义考 - 第 347 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 347 页/共 381 页</h1>
    <div class="content">　　佚
　　杜淹曰文中子续书一百五十篇列为二十五卷新唐书王勃传祖通隋末居白牛溪教门人甚众起汉魏尽晋作书百二十篇以续古尚书后亡其序有録无书者十篇勃补全缺逸定着二十五篇
　　中説续书始于汉以存汉晋之实天子之义列乎范者四曰制诏志防大臣之义载乎业者七曰命训对赞议诫谏
　　王勃序曰书以记言其来尚矣越在三代左史职之百官以理万人以察扬于王庭用实大焉茍非可以爕理情性平章邦国敷彞伦而叙要道察时变而经王猷树皇极之纲维资生灵之视听皆可畧也昔者仲尼之述书也将以究事业之通而正性命之理故曰吾欲托之空言不如附之行事道徳仁义于是乎明刑政礼乐于是乎出非先王之徳行不敢传非先王之法言不敢道纪千数百岁断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸于筌蹄驱后主于轨物密而显宏而奥久而弥新用而不竭非古之聪明圣智览博达孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家标指失中陈事乱而无当制理参而不一由是大典散而人文是非繁而取舍谬与夫古先哲人制述之意不其疎乎我先君文中子实秉睿懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续诗为三百六十篇考伪乱而修元经正礼乐以旌后王之失述易赞以申先师之旨经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足埀训作则冐天下之道如斯而已矣当时门人百千数董薛之徒并受其义遭代丧乱未行于时歴年永久稍见残缺贞观中太原府君考诸六经之目则亡其小序其有録而无篇者又十六焉呜呼兹不可复见矣家君钦若丕烈图终休绪乃例六经次礼乐叙中説明易赞永惟保守前训大克敷遗后人勃兄弟五六冠者童子六七袛袛怡怡讲问伏渐之日久矣躬奉成训家传异闻犹恐不得门而入才之不逮至远也是用厉精激愤宵吟昼咏庻几乎学而知之者其修身愼行恐辱先也岂声禄是殉前人之不继是惧闻者承命为百二十篇作序而兼当补修其阙爰考众籍共参奥旨泉源浩然罔识攸济呜呼小子何敢以当之也其尽心力乎始自緫章二年洎乎咸亨五年刊冩文就定成百二十篇勒成二十五卷昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之达晤者将有得于斯文乎于是龙集阉茂勉踵前修在大唐御天下之五十七祀也按是序虽见文苑英华疑亦阮逸辈伪作
　　陈氏【正卿】续尚书
　　唐志卷亡
　　佚
　　萧颖士代正卿进表曰孔子序帝王之书首唐虞之典于尧则曰钦眀文思于舜则曰诞敷文徳文之时义大矣哉夏商以后王者之风殄矣天之未丧斯文帝道复兴于汉数百年闲宪章具举夫其推歩律厯帝尧分命之典也增修封禅帝舜时巡之义也约三章之法以正臯陶之刑班四时之舞以缵后防之乐且义帝之丧三军缟服异夫汤武之放弑其君矣诸吕之乱浃辰底定异夫羿浞之骤移其祚矣中兴之盛海外率服异夫呉楚之僭窃其名矣夫如是有汉之美固可比肩虞后千载一时之运与于赫盛唐正百王之阙思文陛下光五圣之嗣啓运应期之符吊人伐罪之义制礼作乐之本郊天禅地之位万庾三登之穰河清海晏之瑞固以腾子姒而絶景挹妫祁而高议矣诚宜诏史臣敷帝载炳唐虞之故实黜商周之遗制乃汉氏已畧之于前皇唐复旷之于后臣实惜焉知而不述臣子之罪也臣窃不自揆耕牧余暇讨寻载籍一纪于兹今谨上续尚书一部凡若干篇卷始有汉二典次我唐二典以续夫前书尧虞之典也其余文景明章之后魏晋宋齐以还南讫有陈北起元魏歴周隋洎高氏以至圣朝緫一十二代诏防章疏颂歌符檄类而刊之次以年代以续夫夏商周秦鲁之篇也臣伏读贞观实録太宗因听政之暇观览尚书谓侍臣曰朕毎庻希唐虞亦欲公等齐肩稷契臣故知有汉之功业与我唐之化理俱可以继夫唐虞之盛也微臣缅述太宗之旨勒成帝典不亦宜乎
　　王应麟曰陈正卿续尚书纂汉至唐十二代诏防章疏歌颂符檄论议成书开元末上之卷亡不着録
　　明仁宗皇帝体尚书
　　二卷
　　未见
　　张萱曰择尚书中臯陶谟甘誓盘庚等十六篇以讲解语更其原文
　　刘氏【谟】典谟遗旨
　　未见
　　黄虞稷曰取汉唐宋诏诰章奏可为训者成书
　　陆氏【世仪】书鉴
　　十卷
　　未见
　　世仪自述曰五经惟易具天人之理书完无阙所不必拟亦不必续若诗书礼春秋皆所在必续今惟纲目一书为继春秋而作其余三经无敢继者一则怵于王通拟经之説一则泥于邵子删后无诗之言也不知王通续经之谬在续之而不得其正非经不当续也予于书取古今文字之有关于兴衰治乱者于诗取古今诗歌之有合于兴观羣怨者各为论以窃附于孔氏诗书之义自难免于君子之讥然而其心其志则固愿为圣人之徒而无可罪也
　　陆元辅曰书鉴诗鉴各十卷太仓遗民陆世仪道威集
　　白氏【告】纂禹元经
　　十二篇
　　佚
　　长编东鲁逸民白告着纂禹元经十二篇开寳五年因河决下诏求索习河渠之书深知疏导之防者许诣阙上书附驿条奏遂召见告询以治水之道善其对将授以官告固辞父老求归奉养诏从之
　　陈氏【黯】禹诰
　　一篇
　　存
　　黯小序曰禹贤益以天下授益采其讴谣之所归卒让于啓故啓不由父授而书无典训黯追其旨作禹诰
　　陈氏【士元】广禹贡楚絶书
　　二卷
　　存
　　士元序曰予尝着楚故畧社友见之谓予曰子述楚中遗迹太疎矣山支水委茫无脉络何补于楚纪哉予于是准禹贡荆州山水而广之窃取山海经越絶书之义题曰楚絶书絶者截也言楚域有截也楚域予未能徧履盖得之士人商旅所诵説及堪舆家所指拟者过半其闲不无谬盭聊藏笥中异时博雅君子取而裁之实厚幸也隆庆庚午三月
　　白氏【居易】补汤征
　　一篇
　　存
　　苏氏【伯衡】周书补亡
　　三篇
　　存
　　伯衡自述曰书序有归禾嘉禾篇目而亡其书窃意虽唐叔之献禾当亦有书盖俱逸矣昔白居易作汤征以补亡君子不罪也伯衡虽不敏辄敢效之作献禾归禾嘉禾凡三篇陶窳与殳丁卣父辛爵屈生敦台夫鼎比妍其眞不知量哉其亦大可哂哉
　　蔡氏【沈】洪范内外篇
　　七卷
　　存
　　沈自序曰体天地之撰者易之象纪天地之撰者范之数数者始于一象者成于二一者奇二者偶也奇者数之所以行偶者象之所以立故二四而八八者八卦之象也三三而九九者九畴之数也由是重之八八而六十四六十四而四千九十六而象备矣九九而八十一八十一而六千五百六十一而数周矣易更四圣而象已着范锡神禹而数不传后之作者昧象数之原窒变通之妙或即象以为数或反数而拟象洞极有书潜虚有图非无作也而牵合傅防自然之数益晦蚀焉嗟夫天地之所以肇人物之所以生万事之所以得失者莫非数也数之体着于形数之用妙于理非穷神知化独立物表者曷足以与于此哉然数之与象若异用也而本则一若殊途也而归则同不明乎数不足以语象不明乎象何足以知数二者可以相有而不可以相无也有如是乎先君子曰洛书与大衍详説者数之原也予读洪范而有感焉上稽天文下察地理中参人事古今之变穷义理之精微究兴亡之征兆微显阐幽彞伦攸叙秩然有天地万物各得其所之妙岁月浸久麤述所见辞虽未备而义则着矣其果有益于世教否乎皆所不敢知也然予所乐而玩者理也所言而传者数也若其所以数之妙则在乎人之自得焉耳
　　谢无楙序曰图出河书出洛图为易书为范易以象范以数象以偶数以奇知有数奇而不知有象偶是有书而无图也知有象偶而不知有数奇是有图而无书也易更四圣其象已着范锡神禹其数不传于是有以数为象而奇零无用矣于是有以象为数而多偶难通矣夫推其极则卦与畴象与数相因为用故也原其初则卦自卦畴自畴象自象数自数其可混而一之乎九峯先生广西山之家学畅考亭之师传着皇极内篇与夫易并行尝即之而求其数矣始于一参于三究于九成于八十一备于六千五百六十一散之无外卷之无内体诸造化而不可遗其变化无穷未易以纲举而条目也然其吉凶其悔吝其灾祥休咎莫不粲然具见于八十有一章大抵以性命为端以礼义为准因古设教即事示戒欲正而不欲邪欲中而不欲偏为君子谋而不为小人谋凡所为揭天理叙民彞去世迷障人欲者虽不与易同象而未尝不与易同归也其言曰天地所以肇人物所以生万事所以得失皆数也数之体着于形数之用妙于理非穷神知化独立物表者曷足以与此呜呼穷神知化独立物表未易言也九峯先生其几是与不然将不知而作为元包为洞极为潜虚程子谓有之无所补无之靡所阙矣其何以阐范数配易象补前古之阙文埀将来之大法乎享数弗遐释数未备尚不能无俟于后之君子是则犹有余憾焉耳姚镛后序曰易以象显范以数推自然之理也河洛呈文至于今几千岁易之象虽已着而范之数无传焉非无传也不知而作者晦之也九峯先生独能阐神禹不传之秘分一于万该万于一天地事物之变古今兴亡之几性命道徳之蕴皆不逃乎九九八十一之闲体用一源显微无闲妙乎其拟诸易也惜也不寿而数之辞未备岂天亦靳此书之全耶后世有子云必能补之尝观啓防极筮二书实与是编相表里西山眞先生表公墓谓不愧父师之传谅哉小子辄不自揆并刊于章贡郡斋与学者共之
　　眞徳秀曰洪范之数久失其传聘君独心得之然未及论著曰成吾书者沈也君沈潜反覆者数十年然后克就其书　又曰蔡氏范数与三圣之易同功黄瑞节曰易更四圣而象已着范锡神禹而数不传九峯蔡氏撰皇极内篇数为一书于是有范数图有八十一章六千五百六十一变
　　熊朋来曰周易之后有扬子云作太首各有赞有测先儒谓易以数圣人而后成书子云乃以一身而为数圣人之事司马公作潜虚主于河图吉凶臧否幽显互取其占法因于太也蔡仲黙作范数主于洛书自一一衍为九九其名数因于太也太潜虚之赞与行不敢犯易卦之名虚亦未尝相犯今范数乃多重犯太八十一首之名潜虚五十五行之名且于周易六十四卦之名亦犯其八何与胡一桂曰先生谓河图更四圣而象已着洛书锡神禹而数不传故作是书以究极其数其演数之法纵横皆九位经之以一一一二至于九一九二而终之以九九纬之以一一一二至于九一九二亦终之以九九其筮法或以蓍或以木惜变数之法不传莫能适诸用也
　　章懋曰蔡氏范数其占亦用蓍五十与易相类但易以四揲之而范数以三揲之微有不同其所得之数则以两奇为一两偶为二而奇偶为三毎以初揲之数为纲而纲一函三以虚待目以再揲之数为目而目一为一以实从纲若纲得一数而遇目之一则为一纲一而目二则为二纲一而目三则为三若纲二而遇目之一则为四纲二而目二则为五纲二而目三则又为六矣若纲三而遇目之一则为七纲三而目二为八纲三而目又三则成九数此纲目相配所谓两揲而九数具也若再加两揲如前所占则得八十一数之一而大全矣其用十二木者不过以记其揲蓍所得之数非以木而占筮也其木厚一分径九分阳刻一隂刻二者四阳刻二隂刻三者四阳刻三隂刻一者四共为十二木占筮之时杂取其八以记数如揲得纲数之一二三则以阳刻之木记之揲得目数之一二三则以隂刻之木记之始焉初揲再揲则其纲与目合而得九数之一继焉初揲再揲则其纲与目合又得九数之一则成四揲而九九八十一之数具矣其书中所载八十一图始于一一之原终于九九之终是为皇极大数犹易之有六十四卦也然六十四卦各有六爻緫为三百八十四爻以定吉凶故范数自原至终有八十一大数而一数之下又各列八十一之小数焉故于四揲之后又加四揲以求其小数而决吉凶如原之一一则为元吉原之一二则为无咎而原之九九则大凶所谓八揲而六千五百六十一之数备者也以其一纲一目自上而下直而数之各有二木则为纵二以其四纲四目自左而右横而布之各有四木则为横四共成一图
　　桑悦曰九峯占法之要在两奇为一两耦为二奇耦为三初揲为纲纲一函三以虚待目一则作三二则作六三则作九再揲为目目一则一以实从纲一则为一二则为二三则为三纲目数成各除九数用其零数成卦其四时节气散于各数之闲欲因其时而观数之吉凶耳于厯法恐不甚合也数若自然实同补辏谓太潜虚相去无几谓与四圣之易同功愚未敢随声附和也
　　郑善夫曰范数也数者理之具也时之因也系之辞焉所以告也定之吉凶所以断也九畴者总其纲也九九者衍其数也六千五百六十一者数不可穷也易更四圣而洪范之数待九峯而着然释数之词缺而未备余生后四百余载【阙】于日月乃率辞揆方僭叙所得焉二至者一岁之枢纽隂阳之肇也万物原于阳而终于隂冬至阳生万物之原故原数始焉夫物之始其潜于下故受之以潜阳乃曰潜气渐【阙】以渐长也潜藏也物藏不可不守故受之以守守不可不信故受之以信信者实也所守【阙】　　　直则陷于偏邪故受之以直过直则故受之以防防者物之穉也穉物所当闲故受之以闲闲【阙】
　　故受之以须须者须所欲也过欲必危故受
　　之以厉【阙】知危惧则有成故受之以成物成而动故受之以冲冲动也动必振于外故受之以振振者奋也奋振必有求故受之以祈祈求也所求不可越其常故受之以常常者所当顺也故受之以柔柔顺也顺常则不为茍难故受之以易平易近人然后可亲故受之以亲亲者欢以相爱也相爱必文以相接故受之以华华文也文着见故受之以见既见则天下文明道无不获故受之以获获者得也得人以相从故受之以从从则有交之道焉故受之以交既交必育故受之以育育长也既长必壮故受之以壮物壮而兴故受之以兴兴起也物兴起而欣欣然故受之以欣欣者情必舒故受之以舒舒徐也叙也叙必相比故受之以比物不可久比故受之以开既比【阙】晋故受之以晋晋进也进不茍故受之【阙】
　　一一者益也故受之以益益而后章故受之以章
　　章明也明则益以盈故受之以充充满也充满不可以自私故受之以锡锡予也益以锡予则人心靡然故受之以靡靡偃也人心偃靡所从者众故受之以庻庻不决则党故受之以决众决则悦故受之以豫豫悦乐也悦乐而升故受之以升升者进于上也阳之极也阳极于上无不中也阳已极而隂萌焉夏至时之中也故受之以中过中隂之伏也故受之以伏隂而曰伏气渐乎终道将否也伏匿也匿必有过故受之以过过愆也愆过则疑故受之以疑疑则失众故受之以寡寡过则闇而日章章饰也故受之以饰饰文也文过必自戾故受之以戾戾必不情故受之以虚理虚则昧故受之以昧昧则有损故受之以损损过以用中故受之以用过用则退故受之以却却者退也退不可【阙】　　故受之以翕翕聚也聚以致远故受之以【阙】　　不可不奋故受之以迅迅于远不可【阙】　故受之以惧有惧必当去故受之以除除【阙】　　　必弱故受之以弱弱者气失其平故受之以疾疾之不已必争故受之以竞竞则必分故受之以分分而失均必讼故受之以讼讼不可长故受之以收收敛也物敛则就实故受之以实实者诚也诚则能以礼下人故受之以宾宾而弗穆则危故受之以危危者自高而惧也惧危则自坚故受之以坚坚刚也金刚则革故受之以革革以通天下之利故受之以报报者礼也礼必有所止故受之以止止乱莫如戎故受之以戎起戎者怨之结也故受之以结结聚也聚必有养故受之以养养以致用故受之以遇遇合也合而必胜故受之以胜胜者俘其囚也故受之以囚囚敌也胜敌则能任故受之以壬壬任也壬者水居万物之归隂之极也隂极【阙】　固也故受之以固久固必迁故受之以迁【阙】　　堕故受之以堕堕复于下冬至之半【阙】　　　终也故受之以终终焉盖始终一岁之成也
　　呉安国曰九峯蔡氏谓易更四圣其象已着范锡大禹其数不传乃着洪范内篇因畴有九而衍之为八十一始于原迄于终盖欲阐范数以配易象也其八十一章于天道人事邪正得失之变详矣然多掇拾易中之辞而曰曰晋曰益曰升曰豫曰损曰革曰讼多与易卦同得无赘乎
　　朱朝瑛曰扬子云草合象数而通之蔡元定演畴离象数而分之究之合者未必能通离者未必能分也
　　按蔡氏洪范内篇八十一章左一右一曰原左一右二曰潜左一右三曰守左一右四曰信左一右五曰直左一右六曰防左一右七曰闲左一右八曰须左一右九曰厉左二右一曰成左三右二曰冲左二右三曰振左二右四曰祈左二右五曰常左二右六曰柔左二右七曰易左二右八曰亲左二右九曰华左三右一曰见左三右二曰获左三右三曰从左三右四曰交左三右五曰育左三右六曰壮左三右七曰兴左三右八曰欣左三右九曰舒左四右一曰比左四右二曰开左四右三曰晋左四右四曰公左四右五曰益左四右六曰章左四右七曰盈左四右八曰锡左四右九曰靡左五右一曰庻左五右二曰决左五右三曰豫左五右四曰升左五右五曰中左五右六曰伏左五右七曰过左五右八曰疑左五右九曰寡左六右一曰餙左六右二曰戾左六右三曰虚左六右四曰昧左六右五曰损左六右六曰用左六右七曰郤左六右八曰翕左六右九曰远左七右一曰迅左七右二曰左七右三曰除左七右四曰弱左七右五曰疾左七右六曰竞左七右七曰分左七右八曰讼左七右九曰收左八右一曰实左八右二曰宾左八右三曰危左八右四曰坚左八右五曰革左八右六曰报左八右七曰止左八右八曰戎左八右九曰结左九右一曰养左九右二曰遇左九右三曰胜左九右四曰囚左九右五曰壬左九右六曰固左九右七曰移左九右八曰堕左九右九曰终其占一吉二咎三祥四吝五平六悔七灾八休九凶其名与易卦同者防壮比晋益豫升过损讼革凡十有一与太首同者守闲成常亲从交中疑餙戾翕坚止养遇凡十有六与潜虚行同者柔昧却厉宾育兴凡七
　　俞氏【深】洪范畴解
　　一卷
　　存
　　曹溶曰深字鲁渊桐庐人宣徳中汶上教谕畴解一卷乃释九峯蔡氏内篇
　　韩氏【邦奇】洪范图解
　　一卷
　　未见
　　邦奇自序曰昔者上天式教出书于洛大禹因书以第畴箕子因畴以衍义九以纲之五十以纪之治天下之大经大法粲然明备古今所谓洪范者也有宋蔡九峯氏因律吕之变悟洛书之旨乃推数而赞之辞由占以致其用泄大禹之神藏发箕子之妙蕴而范之为范緫于稽疑矣大哉范乎上配周易洪纤脗合无毫发爽其为占也蓍皆五十用皆四十有九洛书体方而用圆圆者用三故揲以三河图体圆而用方方者用四故揲以四奇以三乘三三为九九九八十一而六千五百六十一之数具矣偶以四乘二四为八八八六十四而四千九十六之数具矣至于分挂揲分终始皆同自然配合若天地隂阳不可少其一虽康节之经世亦别为机轴太潜虚之属安能渉其波流乎夫羲文之学见于易禹箕之学见于范孔子作十翼而易以传箕子既没不得而传焉九峯生于二千余年之后始绍其絶理由心得业匪师传其功懋矣数辞未备而蔡子卒乃又絶矣鳌峯氏补其缺辞而训释之其后复明然棊有隂阳蓍有奇偶而考占未备至于今其殆将又絶矣乎洪范传曰象以偶为用者也有应则吉范以奇为用者也有对则凶又曰正数者天地之正气也其吉凶也确闲数者天地之闲气也其吉凶者杂此范学相传之秘也着之篇末以示读范之士云
　　曹溶曰苑洛韩氏洪范图解亦释九峯蔡氏书而作
　　程氏【宗舜】洪范内篇释
　　九卷
　　存
　　宗舜自序曰蔡氏着洪范皇极八十一数始于原终于终不越乎吉凶悔吝灾祥休咎而已是故天地之所以肇人物之所以生万事之所以得失皆数也皆数则皆理也数之体着乎形数之用妙乎理九峯因体而象其形于书因用而阐其理于文其深有志于穷神知化者也视之洞极潜虚之作相去大迳庭矣惜乎每数虽与月令相应而未言所以应之者毎数有与上同功而未言所以同功者或有阙文而未暇语者或有遗数而未及详载者天台谢氏以其享数弗遐释数未备尚不能无俟于后之君子予深玩性学之余不揣妄臆慨然言其所以应所以同功所以阙文遗数者庻几天地之肇昭此也人物之生别此也万事之得失辨此也遂成全书为有志性学者一考证焉
　　苏氏【绰】拟大诰
　　一篇
　　存
　　后周书苏绰字令绰武功人爵美阳伯授大行台度支尚书领著作兼司农卿自有晋之季文章竞为浮华遂成风俗太祖欲革其因魏帝祭庙羣臣毕至乃命绰为大诰奏行之自是之后文笔皆依此体王应麟曰苏绰大诰近于莽矣太所谓童牛角马不今不古者与












　　经义考卷二百七十三
<史部,目录类,经籍之属,经义考>
　　钦定四库全书
　　经义考卷二百七十四
　　翰林院检讨朱彝尊撰
　　拟经【七】
　　王氏【通】续诗
　　十卷
　　佚
　　杜淹曰文中子续诗三百六十篇列为十卷
　　黄氏【省曾】拟诗外传
　　二卷
　　存
　　夏侯氏【湛】周诗
</div>
    <div class="pagination">
<a href="经义考_page346.html">上一页</a><span>...</span><a href="经义考_page342.html">342</a><a href="经义考_page343.html">343</a><a href="经义考_page344.html">344</a><a href="经义考_page345.html">345</a><a href="经义考_page346.html">346</a><span class="current-page">347</span><a href="经义考_page348.html">348</a><a href="经义考_page349.html">349</a><a href="经义考_page350.html">350</a><a href="经义考_page351.html">351</a><a href="经义考_page352.html">352</a><span>...</span><a href="经义考_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
