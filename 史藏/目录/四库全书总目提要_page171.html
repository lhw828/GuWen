<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 171 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 171 页/共 273 页</h1>
    <div class="content">△《读古纪源》九卷（山东巡抚采进本）
国朝何懋永撰。懋永字念修，山阴人。其书分为二编，一曰三才纬略，一曰六官综制。共分为九考。皆抄撮类书，非根柢之学。
△《经济宏词》十二卷（浙江巡抚采进本）
是书前有凡例，题汪学信四如父编次，卷首又题新安太易父汪以时选辑。无序无跋，未审果出谁手。凡分十二门，皆明人之文，可以为场屋答策之用者，其凡例亦自称取便制举业云。
△《唐句分韵初集》四卷、《二集》四卷、《续集》二卷、《四集》五卷（两淮盐政采进本）
国朝马瀚撰。瀚字炎洲，顺天人。其书以唐人诗句分一百七韵，编次以为集句之用。《初集》、《二集》兼取五言、七言，《续集》、《四集》则惟取七言。
△《政谱》十二卷（浙江巡抚采进本）
国朝朱栗夷撰。栗夷字心菴，山阴人。是编摘录杜佑《通典》、马端临《文献通考》及邱濬《大学衍义补》诸书，以类排纂，分十二门，虽以《政谱》为名，实则策略而已。篇首总名，题曰《象山岩新书》，盖其杂著中之一种也。
△《是菴日记》十四卷（两江总督采进本）
国朝杨拥编。拥字蔚芝，号是菴，爵里无考。卷首所列引用书目，有李渔《闲情偶寄》，则近时人耳。卷中采辑诸书，分类排纂，凡为十四门。各注所引之书名，亦间附以己意。其凡例自云，会心即录，叙次不伦，挂漏孔多，体殊握要。盖亦随意撮抄之书也。
△《类书纂要》三十三卷（内府藏本）
国朝周鲁撰。鲁字南林，无锡人。是编於类书之内稗贩而成，讹舛相仍，皆不著其出典，流俗沿用，颇误后来。
△《骈语类鉴》四卷（编修周厚辕家藏本）
国朝周池撰。池有《唐鉴偶评》，已著录。是书兼仿李瀚《蒙求》、吴淑《事类赋》之体，以故事可资法戒者，编为俪偶，不立门目，惟以韵部分篇。末一卷为闺鉴十二篇，幼鉴十篇，则妇人及童子事也。中有一篇仅一二韵者，意亦编纂未竟之稿欤。
──右“类书类”二百一十七部，二万七千五百零，四卷内七部无卷数，皆附《存目》。
卷一百四十 子部五十
○小说家类一
张衡《西京赋》曰：小说九百，本自虞初。《汉书艺文志》载虞初《周说》，九百四十三篇，注称武帝时方士，则小说兴於武帝时矣。故伊尹说以下九家，班固多注依托也。（《汉书艺文志注》，凡不著姓名者，皆班固自注。）然屈原《天问》，杂陈神怪，多莫知所出，意即小说家言。而《汉志》所载《青史子》五十七篇，贾谊《新书保傅篇》中先引之，则其来已久，特盛於虞初耳。迹其流别，凡有三派，其一叙述杂事，其一记录异闻，其一缀辑琐语也。唐、宋而后，作者弥繁。中间诬谩失真，妖妄荧听者固为不少，然寓劝戒，广见闻，资考证者亦错出其中。班固称小说家流盖出於稗官，如淳注谓王者欲知闾巷风俗，故立稗官，使称说之。然则博采旁蒐，是亦古制，固不必以冗杂废矣。今甄录其近雅驯者，以广见闻，惟猥鄙荒诞，徒乱耳目者则黜不载焉。
△《西京杂记》六卷（内府藏本）
旧本题晋葛洪撰，洪有《肘后备急方》，已著录。黄伯思《东观馀论》称此书中事皆刘歆所说，葛稚川采之。其称余者，皆歆本文云云。今检书后有洪跋，称其家有刘歆《汉书》一百卷。考校班固所作，殆是全取刘氏。有小异同固所不取，不过二万许言。今钞出为二卷，名曰《西京杂记》，以补《汉书》之阙云云。
伯思所说，盖据其文。案《隋书经籍志》载此书二卷，不著撰人名氏。《汉书匡衡传》颜师古注称今有《西京杂记》者，出於里巷，亦不言作者为何人。至段成式《酉阳杂俎广动植篇》始载葛稚川就上林令鱼泉问草木名，今在此书第一卷中。张彦远《历代名画记》载毛延寿画王昭君事，亦引为葛洪《西京杂记》。
则指为葛洪者实起於唐，故《旧唐书经籍志》载此书，遂注曰晋葛洪撰。然《酉阳杂俎语资篇》别载庾信作诗用《西京杂记》事，旋自追改，曰此吴均语，恐不足用。晁公武《读书志》亦称江左人或以为吴均依托，盖即据成式所载庾信语也。今考《晋书葛洪传》，载洪所著有《抱朴子》、神仙、良吏、集异等传、《金匮要方》、《肘后备急方》并诸杂文，共五百馀卷。并无《西京杂记》之名，则作洪撰者自属舛误。特是向、歆父子作《汉书》，史无明文。以此书所纪与班书参校，又往往错互不合。如《汉书》载文帝以代王即位，而此书乃云文帝为太子。《汉书》又载广陵王胥、淮南王安并谋逆自杀，而此书乃云胥格猛兽陷脰死，安与方士俱去。《汉书杨王孙传》即以王孙为名，而此书乃云名贵。似是故谬其事，以就洪跋中小有异同之文。又歆始终臣莽，而此书载吴章被诛事，乃云章后为王莽所杀，尤不类歆语。又《汉书匡衡传》匡鼎来句，服虔训鼎为当，应劭训鼎为方，此书亦载是语，而以鼎为匡衡小名。使歆先有此说，服虔应劭皆后汉人，不容不见，至葛洪乃传，是以陈振孙等皆深以为疑。然庾信指为吴均，别无他证。段成式所述信语，亦未见於他书，流传既久，未可遽更。今姑从原跋，兼题刘歆、葛洪姓名，以存其旧。其书诸志皆作二卷，今作六卷。据《书录解题》，盖宋人所分，今亦仍之。其中所述虽多为小说家言，而摭采繁富取材不竭。李善注《文选》，徐坚作《初学记》，已引其文。杜甫诗用事谨严，亦多采其语，词人沿用数百年，久成故实，固有不可遽废者焉。
△《世说新语》三卷（内府藏本）
宋临川王刘义庆撰，梁刘孝标注。义庆事迹具《宋书》。孝标名峻，以字行，事迹具《梁书》。黄伯思《东观馀论》谓《世说》之名肇於刘向，其书已亡，故义庆所集名《世说新书》。段成式《酉阳杂俎》引王敦澡豆事，尚作《世说新书》可证，不知何人改为《新语》，盖近世所传。然相沿已久，不能复正矣。所记分三十八门，上起后汉，下迄东晋，皆轶事琐语，足为谈助。《唐艺文志》称刘义庆《世说》八卷，刘孝标《续》十卷，《崇文总目》惟载十卷。晁公武谓当是孝标《续》义庆元本八卷，通成十卷。又谓家有详略二本，迥不相同。今其本皆不传。惟陈振孙《书录解题》作三卷，与今本合。其每卷析为上下，则世传陆游所刊本已然，盖即旧本。至振孙载汪藻所云《叙录》二卷，首为考异，继列人物世谱，姓字异同，末记所引书目者，则佚之久矣。自明以来，世俗所行凡二本，一为王世贞所刊，注文多所删节，殊乖其旧；一为袁褧所刊，盖即从陆本翻雕者，虽板已刓敝，然犹属完书。义庆所述，刘知几《史通》深以为讥，然义庆本小说家言，而知几绳之以史法，拟不於伦，未为通论。孝标所注特为典赡，高似孙《纬略》亟推之，其纠正义庆之纰缪，尤为精核。所引诸书，今已佚其十之九，惟赖是注以传，故与裴松之《三国志注》、郦道元《水经注》、李善《文选注》同为考证家所引据焉。
△《朝野佥载》六卷（内府藏本）
旧本题唐张鷟撰。鷟有《龙筋凤髓判》，已著录。此书《新唐书艺文志》作三十卷。《宋史艺文志》作《佥载》二十卷，又《佥载补遗》三卷。《文献通考》则但有《佥载补遗》三卷。此本六卷，参考诸书皆不合。晁公武《读书志》又谓其分三十五门，而今本乃逐条联缀，不分门目，亦与晁氏所记不同。考莫休符《桂林风土记》，载鷟在开元中，姚崇诬其奉使江南，受遗赐死，其子上表请代，减死流岭南。数年起为长史而卒。计其时尚在天宝之前，而书中有宝历元年资阳石走事，宝历乃敬宗年号。又有孟宏微对宣宗事，时代皆不相及。案尤袤《遂初堂书目》亦分《朝野佥载》及《佥载补遗》为二书，疑《佥载》乃鷟所作，《补遗》则为后人附益。凡阑入中唐后事者，皆应为《补遗》之文。而陈振孙所谓书本三十卷，此其节略者，当即此本。盖尝经宋人摘录，合《佥载》、《补遗》为一。删并门类，已非原书，又不知何时析三卷为六卷也。其书皆纪唐代故事，而於谐噱荒怪，纤悉胪载，未免失於纤碎，故洪迈《容斋随笔》讥其记事琐屑擿裂，且多媟语。然耳目所接，可据者多，故司马光作《通鉴》亦引用之。兼收博采，固未尝无裨於见闻也。
△《唐国史补》三卷（两江总督采进本）
唐李肇撰。肇有《翰林志》，已著录。此书其官尚书左司郎中时所作也。书中皆载开元至长庆间事，乃续刘餗小说而作。上卷、中卷各一百三条，下卷一百二条，每条以五字标题。所载如谓王维取李嘉祐水田白鹭之联，今李集无之。
又记霓裳羽衣曲一条，沈括亦辨其妄。又谓李德裕清直无党，谓陆贽诬于公异，皆为曲笔。然论张巡则取李翰之传，所记左震、李汧、李廙、颜真卿、阳城、归登、郑絪、孔戣、田布、邹待徵妻、元载女诸事，皆有裨於风教。又如李舟天堂地狱之说，杨氏、穆氏兄弟宾客之辨，皆有名理。末卷说诸典故及下马陵相府莲义，亦资考据。馀如摴蒱卢雉之训，可以解刘裕事，剑南烧春之名，可以解李商隐诗。可采者不一而足。自序谓言报应，叙鬼神，徵梦卜，近帷箔，则去之；纪事实，探物理，辨疑惑，示劝戒，采风俗，助谈笑，则书之。欧阳修作《归田录》，自称以是书为式，盖於其体例有取云。
△《大唐新语》十三卷（内府藏本）
唐刘肃撰。《唐书艺文志》载此书三卷，注曰元和中江都主簿，此本结衔乃题登仕郎守江州浔阳县主簿，未详孰是也。所记起武德之初，迄大历之末，凡分三十门，皆取轶文旧事有裨劝戒者。有自序，后有总论一篇，称昔荀爽纪汉事可为鉴戒者，以为汉语，今之所记，庶嗣前修云云。故《唐志》列之杂史类中。
然其中谐谑一门，繁芜猥琐，未免自秽其书，有乖史家之体例。今退置小说家类，庶协其实。是书本名《新语》，《唐志》以下诸家著录并同。明冯梦祯、俞安期等因与李垕《续世说》伪本合刻，遂改题曰《唐世说》，殊为臆撰。商刻入《稗海》，并於肃自序中增入世说二字，益伪妄矣。《稗海》又佚其卷末总论一篇，及政能第八之标题，亦较冯氏姚氏之本更为疏舛。今合诸本参校，定为书三十篇。
总论一篇，而复名为《大唐新语》，以复其旧焉。
△《次柳氏旧闻》一卷（江苏巡抚采进本）
唐李德裕撰。德裕事迹具《唐书》本传。是书所记皆玄宗遗事，凡十七则。
前有德裕自序，大略谓史官柳芳，上元间徙黔中。高力士时亦徙巫州，相与周旋。
因得闻禁中事，记为一书，曰问高力士。太和中诏求其书，宰相王涯等向芳孙度支员外郎璟索之不获。而德裕父吉甫及与芳子吏部郎中冕游，尝闻其说，以告德裕，德裕因追忆录进。《旧唐书文宗本纪》载太和八年九月己未，宰臣李德裕进《御臣要略》及《柳氏旧闻》三卷，盖即其事。惟卷数与今本不合，殆二书共为三卷欤？中如元献皇后服药张果饮堇汁、无畏三藏祈雨、吴后梦金甲神、兴庆池小龙、内道场素黄文事，皆涉神怪。其姚崇、魏知古相倾轧及乳媪以他儿易代宗事，亦似非实录。存以备异闻可也。柳珵常侍言旨（案：此书无别行之本，此据陶宗仪《说郛》所载。）首载李辅国逼胁玄宗迁西内事，云此事本在朱厓太尉所续《桯史》第十六条内，盖以避时事，所以不书也。考德裕所著，别无所谓《桯史》者，知此书初名《桯史》，后改题今名。又知此书本十八条，删此一条，今存十七。至其名《桯史》之义，与所以改名之故，则不可详矣。
△《刘宾客嘉话录》一卷（内府藏本）
唐韦绚撰。绚字文明，京兆人。《唐书艺文志》载韦绚《刘公嘉话录》一卷。注曰：绚，执谊子也。咸通义武军节度使刘公万禹也。《宋史艺文志》则载绚《刘公嘉话》一卷，又《宾客嘉话》一卷。《刘公嘉话》当即此书，《宾客佳话》则诸家著录皆无之。当由诸书所引或称《刘公嘉话》，或称《刘宾客嘉话》，故分为二书，又误脱刘字耳。诸史艺文志未有荒谬於《宋史》者，此亦一徵矣。
此本载曹溶《学海类编》中。前有大中十年绚自序，称为江陵少尹时，追述长庆元年在白帝城所闻於刘禹锡者。末有乾道癸巳卞圜跋，称《新唐书》多采用之，而人罕见全录，家有旧本，因鋟版於昌化。则此本当从宋刻录出。然赵明诚《金石录》引此书中所载武氏碑失其龟首，及灭去武字事，力辨其妄，而此本无此条。
考《太平广记》一百四十三卷引此事，云出《戎幕闲谈》，或明诚以是书亦韦绚所作，偶然误记。（案：《续说郛》载《戎幕闲谈》亦有此条，知为明诚误记，非《太平广记》之误。）至所载昭明太子胫骨一条，人腊一条，卢元公病疸一条（案：此本删去卢字，直作元公），蜀王琴一条，李勉百衲琴一条，碧落碑一条，狸骨方一条，张憬藏书台字一条，张嘉祐改忻州一条，王廙《书画》一条，《戏场刺猬》一条，《汲冢书》一条，牡丹花一条，王僧虔书一条，陆畅《蜀道易》一条，魏受《禅碑》一条，张怀瓘《书断》一条，灊山九井一条，虎头致雨一条，五星浮图一条，宝章集一条，紫芝殿一条，王次仲化鸟一条，李约葬商胡一条，杨汝士说项斯一条，蔡邕《石经》一条，借船帖一条，飞白书一条，章仇兼琼镇蜀日女童为夜义所掠一条，寒具一条，昌黎生改金根车一条，辨迁莺字一条，谢太傅碑一条，《千字文》一条，郑虔《三绝》一条，郑承嘏遇鬼一条，尧女冢一条，白居易补银佛像一条，谢真人上升一条，皆全与李绰《尚书故实》相同，间改窜一二句，其文必拙陋不通。盖《学海类编》所收诸书，大抵窜改旧本，以示新异。遂致真伪糅杂，炫惑视听。幸所搀入者尚有踪迹可寻，今悉刊除，以存其旧。中昌黎生改金根车一条，王楙《野客丛书》引之，辨迁莺字一条，黄朝英《缃素杂记》引之，亦均作刘禹锡《嘉话》，或一事而两书互见。疑以传疑，姑并存之。虽残阙之馀，非复旧帙，然大概亦十得八九矣。
△《明皇杂录》二卷、《别录》一卷（兵部侍郎纪昀家藏本）
唐郑处诲撰。处诲字延美，荥阳人。宰相馀庆之孙。太和八年登进士第。官至检校刑部尚书，宣武军节度使。事迹附见《旧唐书郑馀庆传》。是书成於大中九年，有处诲自序。案史称处诲为校书郎时，撰次《明皇杂录》三篇，行於世。
晁公武《读书志》则载《明皇杂录》二卷，然又曰《别录》一卷，题补阙所载十二事。则史并别录数之，晁氏析别录数之也。叶梦得《避暑录话》曰：郑处诲《明皇杂录记》张曲江与李林甫争牛仙客实封，时方秋，上命高力士以白羽扇赐之。九龄惶恐，作赋以献，意若言明皇以忤旨将废黜，故方秋赐扇以见意。新书取以载之本传。据《曲江集》赋序曰：开元二十四年盛夏，奉敕大将军高力士赐宰相白羽扇，九龄与焉。则非秋赐。且通言宰相则林甫亦在，不独为曲江而设也。
乃知小说记事，苟非耳目亲接，安可轻书耶云云。则处诲是书亦不尽实录。然小说所记，真伪相参，自古已然，不独处诲。在博考而慎取之，固不能以一二事之失实，遂废此一书也。《避暑录话》又曰，卢怀慎好俭，家无珠玉锦绣之饰，此固善事。然史言妻子至寒饿，宋璟等过之，门不施箔，风雨至，引席自障，则恐无此理。此事盖出郑处诲《明皇杂录》，而史臣妄信之云云。今本无此一条，然则亦有所有佚脱，非完帙矣。
△《因话录》六卷（内府藏本）
唐赵璘撰。璘字泽章。据《唐书宰相世系表》，称南阳赵氏，后徙平原。
璘即德宗时宰相宗儒之从孙，而昭应尉伉之子也。开成三年进士及第。大中七年为左补阙，后为衢州刺史。并见本书及《唐书艺文志》。明商濬刻此书入《稗海》，题为《员外郎》，未详所据也。其书凡分五部：一卷宫部，为君，记帝王；二卷、三卷商部，为臣，记公卿百僚；四卷角部，为人，凡不仕者咸隶之；五卷徵部，为事，多记典故，而附以谐戏。六卷羽部，为物，凡一时见闻杂事无所附丽者，亦并载焉。璘家世显贵，又为西眷柳氏之外孙，能多识朝廷典故。《东观奏记》载唐宣宗索科名记，郑颢令璘采访诸家科目记，撰成十三卷上进，是亦娴於旧事之明徵。故其书虽体近小说，而往往足与史传相参。其间如记刘禹锡徙播州刺史一条，称柳宗元请以柳易播，上不许，宰相裴度为言之，始改连州。司马光《通鉴考异》以为宗元墓志乃将拜疏而未上，非已上而不许。又禹锡除播州时，裴度未尝入相，所记皆失事实。又记大中七年诏来年正月一日御含元殿，以太阳当亏，罢之。今考《通鉴》是年文宗实以风疾不视朝，日食在二月朔，不应预罢朝贺，所载亦不免於缘饰。然其他实多可资考证者，在唐人说部之中。犹为善本焉。
△《大唐传载》一卷（江苏巡抚采进本）
不著撰人名氏。记唐初至元和中杂事。唐、宋艺文志俱不载。前有自序，称八年夏，南行岭峤，暇日泷舟传所闻而载之。考穆宗以后，惟太和、大中、咸通乃有八年，此书不著其纪元之号，所云八年者，亦不知其在何时也。所录唐公卿事迹言论颇详，多为史所采用。间及於诙谐谈谑及朝野琐事，亦往往与他说部相出入。惟称贞元中郑国、韩国二公主加谥为公主追谥之始，而不知高祖女平阳昭公主有谥已在前。又萧颖士逢一老人，谓其似鄱阳王，据《集异记》乃发冢巨盗，而此纪之以为异人。如此之类，与诸书多不合。盖当时流传互异，作者各承所闻而录之，故不免牴牾也。
△《教坊记》一卷（内府藏本）
唐崔令钦撰。是书《唐书艺文志》著录，又总集类中载令钦注庾信《哀江南赋》一卷，然均不言令钦何许人，盖修《唐书》时其始末已无考矣。所记多开元中猥杂之事，故陈振孙讥其鄙俗。然其后记一篇，谆谆於声色之亡国，虽礼为尊讳，无一语显斥玄宗，而历引汉成帝、高纬、陈叔宝、慕容熙，其言剀切而著明。乃知令钦此书，本以示戒，非以示劝。《唐志》列之於经部乐类，固为失当，然其风旨有足取者。虽谓曲终奏雅，亦无不可，不但所列曲调三百二十五名足为词家考证也。
△《幽闲鼓吹》一卷（内府藏本）
唐张固撰。固始末未详。是书末有明顾元庆跋，称共二十五篇，与晁公武《读书志》所言合。今检此本乃二十六篇，盖误断元载及其子一条为二耳。元庆又称固在懿、僖间采摭宣宗遗事，则殊不然。书中元和、会昌间事不一而足，非仅记宣宗事也。又称姚文公《唐诗鼓吹》序谓宋高宗退居德寿宫，尝纂《唐宋遗事》为《幽闲鼓吹》。其言不知何据，元庆亦以为疑。今考《唐书艺文志》，小说家有张固《幽闲鼓吹》一卷，则出自唐人，更无疑义。纵高宗别有《幽闲鼓吹》，亦书名偶同，不得以此本当之矣。固所记虽篇帙寥寥，而其事多关法戒，非造作虚辞，无裨考证者，比唐人小说之中，犹差为切实可据焉。
△《松窗杂录》一卷（浙江范懋柱家天一阁藏本）
案此书书名，撰人诸本互异。《唐志》作《松窗录》一卷，不著撰人。《宋志》作《松窗小录》一卷，题李濬撰。《文献通考》作《松窗杂录》一卷，题韦濬撰。历代小史则书名与《通考》同，人名与《宋志》同。盖传刻舛讹，未详孰是。此本为范氏天一阁旧抄，书名、人名并与历代小史同，今姑从以著录，亦三占从二之义也。其文与历代小史所刻大概相同，惟多中宗召宰相一条及姚崇姨母卢氏一条，以司马光《通鉴考异》证之，其中宗一条实原书所有，知小史为佚脱矣。书中记唐明皇事颇详整可观，载李泌对德宗语论明皇得失亦了若指掌。《通鉴》所载泌事，多采取李蘩《邺侯家传》，纤悉必录，而独不及此语，是亦足以补史阙。惟谓中宗召宰相苏环、李峤子进见，二子皆童年，因令奏所通书。颋应曰：木从绳则正，后从谏则圣。峤子亦进曰：斮朝涉之胫，剖贤人之心。上曰：苏瑰有子，李峤无儿云云。案颋於则天长安二年已为御史，瑰为相时，颋为中书舍人，父子同掌枢密，并非童年。故司马光深斥其说，颇不免於诬妄云。
△《云溪友议》三卷（内府藏本）
唐范摅撰。摅始末未详。《唐书艺文志》注称为咸通时人。而书中李涉赠盗诗一条，称乾符己丑岁客於霅川，亲见李博士手迹。考乾符元年为甲午，六年为己亥，次年庚子改元广明，中间无己丑。己丑实为咸通十年，疑书中或误咸通为乾符，否则误己亥为己丑，然总之僖宗时人矣。摅自号五云溪人，故以名书。
五云溪者，若耶溪之别名也。其书世有二本。一分上、中、下三卷，每条各以三字标题，前有摅自序。一为商濬《稗海》所刻，作十二卷，而自序及标题则并佚之。案陈振孙《书录解题》已称《唐志》三卷，今本十二卷，则南宋已有两本矣。
《宋史艺文志》作十一卷，则刊本误二为一也。此为泰兴季振宜家所藏三卷之本，较商氏所刻为完善，所录皆中唐以后杂事。其中如记安禄山生於邓州南阳，与姚汝能禄山事迹所记生於营州阿轧荦山者不同，殆传闻之误。记李白蜀道难为房琯、杜甫厄於严武而作，宋萧士赟李诗补注已驳之。他如陈子昂为射洪令段简所杀在武后时，章仇兼琼判梓州事在天宝以后，时代迥不相及。杀王昌龄者闾邱晓，杀闾邱晓者张镐，与高适亦不相关。乃云章仇大夫兼琼为陈拾遗雪狱，高适侍郎为王江宁申冤，殊不可解。陈拾遗句下注曰陈冕字子昂，亦与史不符。又周德华唱贺知章杨柳枝词一篇，今本据韦縠《才调集》，《才调集》又据此书。然古词但有月节折杨柳歌，其杨柳枝一调，实兴自中唐白居易诸人，郭茂倩《乐府诗集》班班可考，知章时安有是题？皆委巷流传，失於考证，至於颂于頔之宽仁，诋李绅之狂悖，毁誉不免失当。而李群玉黄陵庙诗一条，侮谑古圣，尤小人无忌之谈，皆不足取。然六十五条之中，诗话居十之七八，大抵为孟棨《本事诗》所未载。逸篇琐事，颇赖以传。又以唐人说唐诗，耳目所接，终较后人为近，故考唐诗者如计有功《纪事》诸书，往往据之以为证焉。
△《玉泉子》一卷（内府藏本）
不著撰人名氏。所记皆唐代杂事，亦多采他小说为之。如开卷裴度一条，全同《因话录》，韩昶金根车事，先载《尚书故实》，不尽其所自作也。案《宋艺文志》载《玉泉子见闻真录》五卷，与此本卷数不符，似别一书。《书录解题》作《玉泉笔端》三卷，称前有中和三年序，末有跋，称出於淮海相公之孙扶风李昭德家，此本皆无之。然中和乃僖宗年号，而书中有昭宗之文，时代不符，则亦决非此本。《书录解题》又云别一本号《玉泉子》，比此本少数条，而多五十二条，无序跋。录其所多者为一卷。此本共八十二条，或即陈振孙所录之一卷，而《书录解题》讹八字为五字耶。三者之中，此犹约略近之矣。
△《云仙杂记》十卷（两淮马裕家藏本）
旧本题唐金城冯贽撰。贽履贯无可考。其书杂载古人逸事。如所称戴逵双柑斗酒往听黄鹂之类，诗家往往习用之，然实伪书也。无论所引书目皆历代史志所未载。即其自序称天复元年所作，而序中乃云天祐元年退归故里。书成於四年之秋，又数岁始得终篇，年号先后，皆复颠倒，其为后人依托，未及详考明矣。
案陈振孙《书录解题》有冯贽《云仙散录》一卷，亦有天复元年序。振孙称其记事造语如出一手，疑贽为子虚乌有之人。洪迈《容斋随笔》、赵与旹《宾退录》所说亦皆相类，然不能指为何人作。张邦基《墨庄漫录》云，近时传一书，曰《龙城录》，乃王性之伪为之。又作《云仙散录》，尤为怪诞。又有李歜注杜甫诗，注东坡诗，皆性之一手，殊可骇笑。然则为王铚所作无疑矣。惟陈振孙称《云仙散录》一卷，此乃作《云仙杂记》十卷，颇为不同。然孔传《续六帖》所引散录，验之皆在此书中，其为一书无疑。卷数则陈氏误记，书名则后人追改也。此本为叶盛菉竹堂所刊，较《说郛》诸书所载多原序一篇。其书未经删削，较他本独为完备，今据以著录焉。
△《唐摭言》十五卷（副都御史黄登贤家藏本）
五代王定保撰。旧本不题其里贯。其序称王溥为从翁，则溥之族也。陈振孙《书录解题》谓定保为吴融之壻，光化三年进士，丧乱后入湖南。《五代史南汉世家》称定保为邕管巡官，遭乱不得还，刘隐辟置幕府，至刘僣号之时尚在，其所终则不得而详矣。考定保登第之岁，距朱温篡唐仅六年。又序中称溥为丞相，则是书成於周世宗显德元年以后，故题唐国号不复作内词。然定保生於咸通庚寅，至是年八十五矣，是书盖其暮年所作也。同时南唐乡贡士何晦亦有《唐摭言》十五卷，与定保书同名。今晦书未见，而定保书刻於商氏《稗海》者删削大半，殊失其真。此本为松江宋宾王所录，末有跋语，称以汪士鋐本校正，较《稗海》所载特为完备。近日扬州新刻，即从此本录出。惟是晁公武《读书志》称是书分六十三门，而此本实一百有三门，数目差舛，不应至是，岂商濬之前已先有删本耶？是书述有唐一代贡举之制特详，多史志所未及。其一切杂事，亦足以觇名场之风气，验士习之淳浇，法戒兼陈，可为永鉴，不似他家杂录但记异闻已也。据定保自述，盖闻之陆扆、吴融、李渥、颜荛、王溥、王涣、卢延让、杨赞图、崔籍若等所谈云。
△《中朝故事》二卷（浙江鲍士恭家藏本）
南唐尉迟偓撰。偓履贯未详。书首旧题朝议郎守给事中修国史骁骑赐紫金鱼袋臣尉迟偓奉旨纂进，盖李氏有国时偓为史官，承命所作。李昪自以为出太宗之后，承唐统绪，故称长安为中朝也。其书皆记唐宣、懿、昭、哀四朝旧闻。上卷多君臣事迹及朝廷制度，下卷则杂录神异怪幻之事。中间不可尽据者，如宣宗为武宗所忌，请为僧，游行江表一事，司马光《通鉴考异》已斥其鄙妄无稽，又路岩欲害刘瞻，赖幽州节度使张公素上疏申理一事，考是时镇幽州者乃张允伸，非张公素，所记殊误。又郑畋鬼胎一事，与唐人所作《齐推女传》首尾全同，而变其姓名，尤显出蹈袭。然其时去唐未远，故家文献所记，亦往往足徵。如崔彦昭、王凝相雠一事，司马光《考异》虽摘其以彦昭代凝领盐铁之误，而其事则全取之。
与正史分别参观，去讹存是，固未尝不足以资参证也。
△《金华子》二卷（永乐大典本）
南唐刘崇远撰。崇远家本河南，唐末避黄巢之乱，渡江南徙。仕李氏为文林郎，大理司直。尝慕皇初平之为人，自号金华子，因以为所著书名。崇远有自序一篇，颇具梗概。序末题名，具官称臣，不署年月。而书中所称烈祖高皇帝者，乃南唐先主李昪庙号，又有昇元受命之语，亦南唐中主李景纪年，晁公武《读书志》乃以为唐人，陈振孙《书录解题》则泛指为五代人，宋濂《诸子辨》则并谓其人不可考。诸说纷纭，皆未核其自序而误也。其书《宋艺文志》作三卷，世无传本，惟散见《永乐大典》者蒐辑尚得六十馀条。核其所记，皆唐末朝野之故事，与晁氏所云录唐大中后事者相合。其中於将相之贤否，藩镇之强弱，以及文章吟咏，神奇鬼怪之事，靡所不载，多足与正史相参证。观《资治通鉴》所载宣宗对令狐綯，李景让禀母训、王师范拜县令、王式驭乱卒诸事，皆本是书，则司马光亦极取之。惟其纪刘鄩袭兖州一条以兖帅为张姓，而考之五代欧、薛二史，则当时兖帅实葛从周，不免传闻异词。然要其大致，可信者多，与《大唐传载》诸书摭拾委巷之谈者，相去固悬绝矣。胡应麟《九流绪论》乃以鄙浅讥之。考应麟仍以崇远为唐人，不纠晁氏之误，知未见其自序。又取与刘基《郁离子》、苏伯衡《空同子》相较，是并不知为记事之书，误侪诸立言之列。明人诡薄，好为大言以售欺，不足信也。谨裒缀编次，分为二卷，而以崇远原序冠之简端，以存其略焉。
△《开元天宝遗事》四卷（兵部侍郎纪昀家藏本）
五代王仁裕撰。仁裕字德辇，天水人。唐末为秦州节度判官，后仕蜀为翰林学士。唐庄宗平蜀，复以为秦州节度判断。废帝时以都官郎中充翰林学士，晋高祖时为谏议大夫。汉高祖时复为翰林学士承旨，迁户部尚书，罢为兵部尚书，太子少保。周显德三年乃卒。事迹具《五代史杂传》。晁公武《读书志》曰：蜀亡，仁裕至镐京，采摭民言，得《开元天宝遗事》一百五十九条，分为四卷。洪迈《容斋随笔》则以为托名仁裕，摘其中舛谬者四事：一为姚崇在武后时已为宰相，而云开元初作翰林学士；一为郭元振贬死后十年，张嘉贞乃为宰相，而云元振少时，宰相张嘉贞纳为壻；一为张九龄去位十年，杨国忠始得官，而云九龄不肯及其门；一为苏颋为宰相时，张九龄尚未达，而云九龄览其文卷，称为文陈雄师。所驳诘皆为确当。然苏轼集中有读《开元天宝遗事》四绝句，司马光作《通鉴》亦采其中张彖指杨国忠为冰山语，则其书实在二人以前，非《云仙散录》之流，晚出於南宋者可比。盖委巷相传，语多失实，仁裕采摭於遗民之口，不能证以国史，是即其失。必以为依托其名，则事无显证。刘义庆《世说新语》，刘孝标注往往摘其牴牾，要不以是谓不出义庆手也。故今仍从旧本，题为仁裕撰焉。
△《鉴戒录》十卷（江西巡抚采进本）
蜀何光远撰。光远字辉夫，东海人。孟昶广政初，官普州军事判官。其书多记唐及五代间事，而蜀事为多，皆近俳谐之言。各以三字标题，凡六十六则。赵希弁《读书后志》以为辑唐以来君臣事迹可为世鉴者，似未睹其书，因其名而臆说也。旧本前有刘曦度序，亦见希弁志。《宋史艺文志》遂以刘曦度《鉴戒录》三卷、何光远《鉴戒录》三卷分为二书，益舛误矣。书中间有夹注，如判木夹一条云，此答木夹书，元是胡曾与路岩相公镇蜀日修之，非为高骈相公也。何光远误述危乱黜一条云，据《禅月诗集》中此诗自哭涪州张侍郎，非张拾遗，何光远错举证也。四公会一条云，此篇元在《本事诗》中，叙说甚详。何光远重取论说，又加改易，非也。皆驳正光远之说，不知出自何人。此本析为十卷，有朱彝尊跋，称从项元汴家宋本影写，则犹宋人所分也。今观所记，如徐后事一条所载王承旨诗，《后山诗话》以为花蕊夫人作。蜀门讽一条所载向瓒嘲蒋炼师诗，《南唐近事》以为庐山道士，其语大同小异犹可曰传闻异词。鉴冤辱一条，全剽袭殷芸小说，东方朔辨怪哉虫事（案：小说已佚，此条见《太平广记》四百七十三），已为附会；鬼传书一条，不知《水经注》有梁孝直事，更属粗疏。至逸士谏一条，称昭宗何后荒於从禽，考《新唐书后妃列传》，昭宗奔播岐、梁间，后侍膳，无须臾去。《旧唐书》亦云，后於蒙尘薄狩之中，尝侍膳御，不离左右，安得有畋游之事？且昭宗寄命强藩，不能自保，又安能纵后畋游，恒至六十里外？殊为诬诞。灌铁汁一条，称秦宗权本不欲叛，乃太山神追其魂，以酷刑逼之倡乱，是为盗贼藉口，尤不可以训。特以其为五代旧书，所载轶事遗文，往往可资采掇，故仍录之小说家焉。
△《南唐近事》一卷（江苏巡抚采进本）
宋郑文宝撰。文宝有《江表志》，已著录。是书前有自序，题太平兴国二年丁丑，盖犹未仕宋时所作。《宋史艺文志》作《南唐近事集》，名目小异，未详何据，然《宋史》多舛谬，集字盖误衍也。其体颇近小说，疑南唐亡后，文宝有志於国史，蒐采旧闻，排纂叙次，以朝廷大政入《江表志》，至大中祥符三年乃成。其馀丛谈琐事，别为缉缀，先成此编。一为史体，一为小说体也。中如控鹤致毙一诗，先见蜀何光远《鉴戒录》，乃女冠蒋炼师事，而此以为庐山九空使者庙道士，似不免於牵合附会。又如韩偓依王审知以终，未见南唐之平闽，乃记其金莲烛跋事，亦失断限。然文宝世仕江南，得诸闻见，虽浮词不免，而实录终存，故马令、陆游《南唐书》采用此书几十之五六，则宋人固不废其说矣。书中以庆王宏茂作王宏，严可求作严求，刘存中作刘存忠，所记姓名多与他书不合。
又此书之杜业，《江表志》作杜光邺，尤自相违异。殆传抄者有所讹漏，不尽旧本欤。
（案：偏霸事迹，例入载记。惟此书虽标南唐之名，而非其国记，故入之小说家。盖以书之体例为断，不以书名为断，犹《开元天宝遗事》，不可以入《史部》也。）△《北梦琐言》二十卷（内府藏本）
宋孙光宪撰。光宪字孟文，自号葆光子。《十国春秋》作贵平人，而自题仍称富春。考光宪自序，言生自岷峨，则当为蜀人。其曰富春，盖举郡望也。仕唐为陵州判官，旋依荆南高季兴为从事。后劝高继冲以三州归宋，太祖嘉之，授黄州刺史以终。《五代史荆南世家》载之甚明。旧以为五代人者，误矣。所著有《荆台集》、《橘斋集》、《笔佣集》、《巩湖集》、《玩蚕书》、《续通历》等书，自宋代已散佚，惟是书独传於后。其曰《北梦琐言》者，以《左传》称田於江南之梦，而荆州在江北，故以命名，盖仕高氏时作也。所载皆唐及五代士大夫逸事，每条多载某人所说，以示有徵，盖用《杜阳杂编》之例。其记载颇猥杂，叙次亦颇冗沓，而遗文琐语，往往可资考证。故宋李昉等编《太平广记》，多采其文。晁公武《读书志》载光宪《续通历》十卷，辑唐及五代事以续马总之书，参以黄巢、李茂贞、刘守光、阿保机、吴、唐、闽、广、吴越、两蜀事迹。太祖以所记多不实，诏毁其书。而此书未尝议及，则语不甚诬可知矣。世所行者凡二本，一为明商濬《稗海》所刻，脱误殆不可读。近时扬州新刻，乃元华亭孙道明所藏，犹宋时陕西刊版，差完整有绪。故今以扬州本著录，不用商氏本云。
△《贾氏谈录》一卷（永乐大典本）
宋张洎撰。洎字思黯，改字偕仁，全椒人。初仕南唐为知制诰中书舍人，入宋为史馆修撰翰林学士，淳化中官至参知政事。事迹具《宋史》本传。是书乃洎为李煜使宋时录所闻於贾黄中者，故曰《贾氏谈录》。前有自序，题庚午岁，为宋太祖开宝三年。《宋史贾黄中传》载黄中官左补阙在开宝初，与此序合，盖其时为洎馆伴也。又序末称贻诸好事，而晁公武《读书志》乃称南唐张洎奉使来朝，录贾黄中所谈，归献其主。殆偶未检此序欤？史称黄中多知台阁故事，谈论亹亹，听者忘倦，故此录所述皆唐代轶闻。晁氏称原书凡三十馀事，明陶宗仪《说郛》所载仅九事，宋曾慥《类说》所载亦仅十七事，惟《永乐大典》所载较曾、陶二本为详。今从各韵蒐辑，参以《类说》，其得二十六事。视洎原目，盖已及十之九矣。原叙一篇，《说郛》、《类说》及《永乐大典》皆佚之，惟《说郛》有其全文，今仍录冠卷首，以补其阙。是书虽篇帙无多，然如牛李之党，其初肇衅於口语，为史所未及，而《周秦行纪》一书，晁公武亦尝据此录以辨韦瓘之诬。他如兴庆宫、华清宫、含元殿之制，淡墨题榜之始，以及院体书、百衲琴、澄泥研之类，皆足以资考核，较他小说固犹为切实近正也。
△《洛阳缙绅旧闻记》五卷（浙江巡抚采进本）
宋张齐贤撰。齐贤字师亮，曹州人，徙居洛阳。太平兴国二年进士，累官同中书门下平章事，以司空致仕。卒谥文定。事迹具《宋史》本传。是书前题乙巳岁，乃真宗景德二年齐贤以兵部尚书知青州时所作。皆述梁、唐以还洛城旧事，凡二十一篇，分为五卷。《书录解题》目次与此本合，独晁氏《读书志》作十卷。
今按自序，明言五卷，而检《永乐大典》所载此书之文，亦无出此本外者，则《读书志》字误明矣。书中多据传说之词，约载事实以为劝戒。自称凡与正史差异者，并存而录之，亦别传外传之比。然如衡阳周令妻报应、洛阳染工见冤鬼、焦生见亡妻诸条，俱不免涉於语怪。又如李少师贤妻一条，称契丹降王东丹，朝廷密害之，非命而死，契丹已知之，李肃奉命护丧柩送归，忧沮不知其计云云。
案《通鉴》、《五代史》，东丹即辽太祖长子，太宗之兄，奔唐为昭信节度使，赐名赞华。因太宗助石晋起兵，潞王遣宦者秦继旻、皇城使李彦绅杀之於其第。
是东丹之死，实缘潞王以兵败逞忿，旋即灭亡。晋高祖后为之备礼送归。时隔两朝。在晋人本无密害之事，又何所疑嫌而遽形忧沮？此事殆出传闻之讹，殊不可信。至如纪张全义治洛之功，极为详备，则旧史多采用之。其他佚事，亦颇有足资博览者，固可与《五代史阙文》诸书同备读史之考证也。
△《南部新书》十卷（浙江鲍士恭家藏本）
宋钱易撰。旧本卷首题篯后人，盖以《姓谱》载钱氏出篯铿也。易字希白，吴越王倧之子。真宗朝官至翰林学士。是书乃其大中祥符间知开封县时所作。
皆记唐时故事，间及五代，多录轶闻琐语，而朝章国典，因革损益，亦杂载其中。
故虽小说家言，而不似他书之侈谈迂怪，於考证尚属有裨。晁公武《读书志》作五卷，焦竑《国史经籍志》作十卷。今考其标题，自甲至癸、以十干为记则作十卷为是。公武所记，殆别一合并之本也。世所行本，传写者以意去取，多寡不一。
别有一本，从曾慥《类说》中摘录成，帙半经删削，阙漏尤甚。此本共八百馀条，首尾完具，以诸本兼校，皆不及其全备，当为足本矣。
△《王文正笔录》一卷（江苏巡抚采进本）
宋王曾撰。曾字孝先，青州益都人。咸平五年乡贡、试礼部、廷对皆第一。
官至右仆射，兼门下侍郎平章事，集贤殿大学士。封沂国公。谥文正。事迹具《宋史》本传。此乃所记朝廷旧闻，凡三十馀条，皆太祖、太宗、真宗时事，其下及仁宗初者，仅一二条而已。曾练习掌故，所言多确凿可据，故李焘作《通鉴长编》，往往全采其文。如记李沆为相，王旦参知政事，羽书边奏无虚日，旦以为忧，沆谓他日天下宁晏，未必端拱无事。及北鄙和好，登封行庆，旦疲於赞导，始服李之深识云云。司马光《涑水纪闻》亦载其事，则谓和好既成，而沆独忧之。
李焘《考异》谓沆卒於景德元年七月，至十二月和议始成，光盖偶未及考，当以曾说为长。此类皆为能得其实。惟景德改元在其年正月，而曾於王继忠一条乃谓兵罢改元，亦未免有误。又继忠兵败降辽，不能死国，反为所任用，殊亏臣节，虽有启导和好之力，殊不足自赎。曾乃以尽忠两国许之，褒贬尤为失当矣。
△《儒林公议》二卷（内府藏本）
宋田况撰。况字元均，其先京兆人，徙居信都。举进士，又举贤良方正。为太常丞，辟陕西经略判官，入为右正言。历帅秦、蜀，擢枢密使。以观文殿学士提举景灵宫，卒。事迹具《宋史》本传。所著有《奏议》三十卷，久佚不传。是编记建隆以迄庆历朝廷政事及士大夫行履得失甚详，五代十国时事亦间附以一二条。盖杂录而成，故前后多未诠次。其记入阁会议诸条，明悉掌故，皆足备读史之参稽，其持论亦皆平允。《东都事略》称况尝作好名、朋党二论，极以为戒。
而是编内范仲淹、欧阳修诸条亦拳拳於党祸所自起，无标榜门户之私，公议之名，可云无忝矣。又况曾为夏竦幕僚，好水川之役，况上疏极论之，竦不出师，盖用况之策。书中虽於竦多恕词，而於富弼诸人竦所深嫉者，仍揄扬其美，绝无党同伐异之见，其心术醇正，亦不可及。盖北宋盛时，去古未远，儒者犹存直道，不以爱憎为是非也。此本末有嘉靖庚戌阳里子柄一跋，不知何许人，论此书颇详，今仍录存之。商濬刻《稗海》，以此跋为宋无名氏作，殊为疏舛。今据旧本改正焉。
</div>
    <div class="pagination">
<a href="四库全书总目提要_page170.html">上一页</a><span>...</span><a href="四库全书总目提要_page166.html">166</a><a href="四库全书总目提要_page167.html">167</a><a href="四库全书总目提要_page168.html">168</a><a href="四库全书总目提要_page169.html">169</a><a href="四库全书总目提要_page170.html">170</a><span class="current-page">171</span><a href="四库全书总目提要_page172.html">172</a><a href="四库全书总目提要_page173.html">173</a><a href="四库全书总目提要_page174.html">174</a><a href="四库全书总目提要_page175.html">175</a><a href="四库全书总目提要_page176.html">176</a><span>...</span><a href="四库全书总目提要_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
