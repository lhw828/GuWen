<!DOCTYPE html>
<html>
<head>
    <meta charset="UTF-8">
    <title>汉艺文志考证 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉艺文志考证 - 第 7 页/共 10 页</h1>
    <div class="content">









　　汉艺文志考证卷七
　　钦定四库全书
　　汉艺文志考证卷八
　　宋　王应麟　撰
　　道
　　屈原赋二十五篇
　　离骚经九歌天问九章逺游卜居渔父王逸曰武帝使淮南王安作离骚经章句【安传云为离骚传隋志其书全亡】刘向分楚辞为十六卷屈原八卷【九辨亦谓原作王逸云宋玉】隋志原著离骚八篇班固叙赞二篇太史公曰作辞以讽諌连类以争义离骚有之地理志始楚贤臣屈原被谗放流作离骚诸赋以自伤悼后有宋玉唐勒之属慕而述之汉兴吴王濞招致娱防子防枚乗邹阳严夫子之徒兴于文景之际淮南王安招賔客著书而吴有严助朱买臣贵显汉朝文辞并发故世传楚辞【朱买臣召见言楚辞　宣帝徴能为楚辞九江被公朝见诵读七畧曰宣帝诏徴被公见诵楚辞被公年衰母老毎一诵輙与粥】平园周氏曰诗国风及秦不及楚已而屈原离骚出焉衍风雅于诗亡之后发乎情主乎忠直殆先王之遗泽也谓之文章之祖宜矣艾轩林氏曰江汉在楚地诗之萌牙自楚人发之诗一变为楚辞屈原为之唱是文章鼔吹多出于楚也
　　宋玉赋十六篇
　　隋志宋玉集三卷王逸云屈原弟子楚辞九辩招魂文选风赋髙唐神女登徒子好色赋古文苑大言小言钓笛讽赋朱文公谓辞有余而理不足
　　庄夫子赋二十四篇
　　楚辞哀时命
　　贾谊赋七篇
　　朱文公曰贾太傅以卓然命世英杰之材俯就骚律所出三篇皆非一时诸人所及【惜誓吊屈原服赋】古文苑有旱云虡赋隋志梁有贾谊集四卷
　　枚乗赋九篇
　　古文苑有梁王莬园赋文选注枚乗集有临霸池逺诀赋隋志乗集二卷【文选有七发】
　　司马相如赋二十九篇
　　朱文公曰相如之文能侈而不能约能謟而不能谅其上林子虚之作既以夸丽而不得入于楚辞大人之于逺游其渔猎又泰甚然亦终归于谀也特长门哀二世赋二篇为有讽諌之意艾轩林氏曰相如赋之圣者隋志集一卷
　　淮南王赋八十二篇
　　隋志集一卷【梁二卷】刘向别録淮南王有薫笼赋
　　淮南王羣臣赋四十四篇
　　楚辞招隠士淮南小山之所作也淮南王安招致賔客客有八公之徒分造词赋以类相从或称大山或称小山如诗之有大小雅
　　孔臧赋二十篇
　　孔丛子云臧尝为赋二十四篇四篇别不在集似其防时之作也
　　吾丘夀王赋十五篇
　　隋志梁有汉光禄大夫虞丘夀王集二卷艺文类聚有骠骑论功论而赋不传
　　上所自造赋二篇
　　外戚传有伤悼李夫人赋文选有秋风辞沟洫志有瓠子之歌二章【隋志武帝集一卷唐志二卷】
　　刘向赋三十三篇
　　楚辞九叹古文苑请雨华山赋文选注雅琴赋隋志向集六卷唐志五卷今所存十八篇别録曰向有芳松枕赋
　　王褒赋十六篇
　　本传作甘泉洞箫颂楚辞有九懐文选注有碧鸡颂隋唐志褒集五卷
　　枚臯赋百二十篇
　　本传凡可读者百二十篇其尤嫚戯不可读者尚数十篇
　　司马迁赋八篇
　　艺文类聚有悲士不遇赋【隋志迁集一卷唐志一卷】
　　扬雄赋十二篇
　　本传赋莫深于离骚反而广之【又旁惜诵以下至懐沙一卷名曰畔牢愁】辞莫丽于相如作四赋【甘泉河东校猎长杨】志云入扬雄八篇盖七畧所畧止四赋也古文苑有太蜀都逐贫赋文选注有覈灵赋【隋志雄集五卷】
　　孙卿赋十篇
　　荀子赋篇礼知云蚕箴又有佹诗【隋志荀况集二卷唐志二卷】
　　东暆令
　　地理志县在乐浪郡
　　雒阳锜华
　　左传分康叔【云云】殷民七族锜氏
　　别祤阳赋
　　庾信哀江南赋祤阳亭有离别之赋盖亭名也
　　华龙
　　萧望之传华龙宣帝时与张子矫等待诏【志云张子乔】襍赋
　　成相襍辞十一篇
　　荀子成相篇注盖亦赋之流也朱文公曰凡三章襍陈古今治乱兴亡之效托声诗以讽时君若将以为工师之诵旅贲之规者其尊主爱民之意亦深切矣相者助也举重劝力之歌史所谓五羖大夫死而舂者不相杵是也【成相助力之歌】淮南王亦有成相篇见艺文类聚
　　襍禽兽六畜昆虫赋十八篇
　　刘向别録有行过江上弋鴈赋行弋赋弋雌得雄赋
　　隠书十八篇
　　文心雕龙讔者隠也遯辞以隠意谲譬以指事也昔还社求拯于楚师喻眢井而称麦麴叔仪乞粮于鲁人歌佩玉而呼庚癸伍举諌荆王以大鸟齐客讥薛公以海鱼庄姬托辞于龙尾臧文谬书于羊裘隠语之用被于纪传大者兴治济身其次弼违晓惑楚荘齐威性好隠语至东方曼倩尤巧辞述晋语有秦客廋辞于朝【注廋隐也东方朔曰乃与为隠耳】新序齐宣王发隠书而读之
　　歌诗
　　髙祖歌诗二篇
　　大风歌亦名三侯之章文中子曰大风安不忘危其伯心之存乎鸿鹄歌朱文公以为卒章意象萧索非复三侯比矣
　　泰一襍甘泉夀宫歌诗十四篇宗庙歌诗五篇
　　史记乐书今上即位作十九章令侍中李延年次序其声拜为协律都尉通一经之士不能独知其辞皆集防五经家相与共讲习读之乃能通知其意多尔雅之文礼乐志多举司马相如等数十人造为诗赋畧论律吕以合八音之调作十九章之歌郊祀志亳人谬忌奏祠泰一方游水发根言上郡有巫病而鬼下之上召置祠之甘泉置夀宫神君神君最贵者曰太一其佐曰太禁司命之属
　　黄门倡车忠等歌诗
　　周礼旄人注散乐野人为乐之善者今黄门倡矣乐府集有黄门倡歌一首
　　凡诗赋百六家
　　唐氏曰武帝好文诗赋特盛然五种凡百六家千三百一十八篇而已非若后世滥取至不可胜计
　　登髙能赋可以为大夫
　　毛诗定之方中建邦能命田能施命作器能铭使能造命升髙能赋师旅能誓山川能説防纪能诛祭祀能语君子能此九者可谓有徳音可谓为大夫也
　　自孝武立乐府
　　礼乐志孝惠二年有乐府令夏侯寛似非始于武帝又云孝武定郊祀之礼乃立乐府采诗夜诵元帝时京房知五音六十律之数上使韦成等试问房于乐府吕氏曰太乐令丞所职雅乐也乐府所职郑卫之乐也乐府虽郑卫之声然天子所常御上至郊庙咸用焉采诗即古之采诗也哀帝罢乐府非郑卫之音者条奏丞相孔光大司空何武奏不可罢者夜诵贠五人亦在其中盖雅乐也【乐府集汉铙歌十八首陆厥拟李夫人及贵人中山王孺子妾歌临江王节士歌　庾肩吾拟未央才人歌　古今乐録横吹胡乐也张骞入西域传其法于长安唯得摩诃兠勒一曲李延年因之更造新声二十八觧乗舆以为武乐】
　　兵权谋
　　呉孙子兵法八十二篇【图九卷】
　　史记孙武阖庐曰子之十三篇吾尽观之矣正义七録云孙子兵法三卷十三篇为上卷又有中下二卷杜牧注孙子序曰武所著书凡数十万言魏武削其繁剰笔其精切凡十三篇因注觧之【始计至用间】隋志梁有孙子八陈图一卷【周礼车仆注孙子八陈有苹车之陈】郑氏曰圗经也书纬也七畧收书不取图唯任宏校兵书四种有书五十三家有图四十三卷武经总要曰今之秘府所存孙武书惟十三篇无图其所言皆权谋之事极为精宻战国如二孙吴起辈号善用兵者而著书皆有图汉名臣如韩信子房删定亦着其法周公亦典司马教坐作进退之度盖阵法者所以训齐士众使其上下如一前后左右进退周旋如身之运臂臂之使指无不如意欧阳氏曰孙武尝以其书干吴王阖庐阖庐用之西破楚北服齐晋而霸诸侯夫使武自用其书止于强霸及曹公用之然亦终不能防呉蜀岂武之术尽于此乎抑用之不极其能也蘓氏曰武用兵不能必克与书所言逺甚呉起与武一体之人也皆著书言兵世称之曰孙吴然而起之言兵也轻法制草畧无所统纪不若武之书词约而义尽然起始用于鲁破齐及入魏又能制秦入楚楚复伯而武之所为乃如是书之不足信固矣
　　齐孙子八十九篇【图四卷】
　　通典引孙膑曰用骑有十利吕氏春秋孙膑贵势【司马迁曰孙子膑脚兵法脩列】
　　呉起四十八篇
　　隋志吴起兵法一卷今本三卷六篇【图国至励士】所阙亡多矣唐氏曰司马法在六艺兵法始孙吴皆后世变诈之兵非古之兵书也虽隂阳神农黄帝之号皆托也
　　范蠡二篇
　　甘延夀投石拔距张晏注引范蠡兵法春秋正义贾逵以旝为发石一曰飞石引范蠡兵法作飞石之事以证之文选注引飞石重二十斤为机发行三百歩东莱吕氏曰越语下篇所载范蠡之词多与管子势篇相出入
　　儿良一篇
　　吕氏春秋儿良贵后亦见贾生过秦
　　省伊尹太公
　　刑法志凡兵所以存亡继絶救乱除害也故伊吕之将子孙有国与商周并蘓氏曰世之论伊尹太公多以隂谋竒计归之其説乃与汉陈平魏贾诩无异夫陈平贾诩之事张子房荀文若之所不为也而谓伊尹太公为之乎石林叶氏曰墨翟以太公于文王为忤合而孙武谓之用间且以尝为文武将兵故尚权诈者多并縁自见吾意六韬所传杂出春秋战国以来兵家汉魏间好事者始掇为书而名之故独晚出且后世言兵及周之隂权皆宗太公以为本谋司马迁亦尝言之矣而不能是正迁真多爱而好竒者哉兵形埶
　　蚩尤二篇
　　髙帝纪祠黄帝祭蚩尤于沛庭注应劭曰蚩尤古天子好五兵瓉曰蚩尤庻人之贪者管子五行篇黄帝得蚩尤而明于天道则黄帝六相亦有蚩尤隋志梁有黄帝蚩尤兵法一卷
　　繇叙二篇
　　古今人表繇余即由余疑叙当作余李筌太白隂经云秦由余有阵圗
　　魏公子二十二篇【图十卷】
　　史记公子无忌为魏上将军率五国之兵破秦军于河外走蒙骜乗胜逐秦军至函谷闗公子威震天下诸侯之客各进兵法公子皆名之故世俗称魏公子兵法【史记注引七畧云图七卷】
　　项王一篇
　　史记本纪髙祖与诸侯兵共撃楚军与项羽决胜垓下淮隂侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮隂先合不利却孔将军费将军纵楚兵不利淮隂侯复乗之大败垓下东莱吕氏曰此阵即马隆所谓鲁公不识者也阵者兵之末羽以不仁失天下亦不在一战利钝之间然羽少学兵法畧知其意即不肯学负其雄才髙气而无沉深缜宻之度其病卒见于此时是故骛大而忽小者君子惧焉
　　兵隂阳
　　太壹兵法一篇
　　隋唐志黄帝太一兵歴一卷武经总要太一者天帝之神也其星在天一之南总十六神知风雨水旱金革凶馑隂阳二局存诸秘式星文之次舍分野之灾祥贵于先知逆为之偹用军行师客主胜负盖天人之际相参焉
</div>
    <div class="pagination">
<a href="汉艺文志考证_page6.html">上一页</a><a href="汉艺文志考证.html">1</a><a href="汉艺文志考证_page2.html">2</a><a href="汉艺文志考证_page3.html">3</a><a href="汉艺文志考证_page4.html">4</a><a href="汉艺文志考证_page5.html">5</a><a href="汉艺文志考证_page6.html">6</a><span class="current-page">7</span><a href="汉艺文志考证_page8.html">8</a><a href="汉艺文志考证_page9.html">9</a><a href="汉艺文志考证_page10.html">10</a><a href="汉艺文志考证_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
