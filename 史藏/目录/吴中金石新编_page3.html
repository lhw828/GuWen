<!DOCTYPE html>
<html>
<head>
    <meta charset="UTF-8">
    <title>吴中金石新编 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中金石新编 - 第 3 页/共 4 页</h1>
    <div class="content">








　　吴中金石新编卷四
<史部,目录类,金石之属,吴中金石新编>
　　钦定四库全书
　　吴中金石新编卷五　　　　明　陈暐　编祠庙
　　重修至徳庙记【周忱】
　　宣徳五年秋七月礼部郎中豫章况钟伯律奉玺书擢守于苏州视事之日吏以囚牍进见民之繋于狱者凡千余人尚争务胜交相讦讼有经十余载而未决者伯律姑置弗问曰明日率郡之父老祗谒于吴泰伯庙见其堂宇倾仆垣墉頺圮吏民奉祀弗防乃喟然叹曰民不见徳宜乎刑之不清也是非郡守之先务乎即日命工度材撤其旧而新之曰堂曰室曰门曰庑为屋凡四十楹缭以周垣坚以甓甃不十日而告成复率父老洁牲醪祗祀于庙居人过客瞻望咨嗟于是狱之繋囚交相愧悔曰泰伯以天下让民无得而称焉吾辈所争仅锥刀之末耳何重贻郡侯之羞乎皆相与俯伏庭下自服其辜不数日而狱以空虚告予时奉命廵抚于江南列郡至苏州祗谒祠下父老以其事告且曰昔者狄梁公以冬官侍郎为江南廵抚使毁吴楚淫祠千七百所而此庙则在所留而不毁者去今千有余年得吴郡侯葺而新之廵抚使之来又适当其时吴民观感兴起自今其无复争竞之风乎子乃登进其父老而告之曰方泰伯之奔吴也断发文身示不可立然荆蛮义之从而归之千余家遂端委以临其民是欲辞富贵而富贵随之及其后世夫差狃于必胜穷兵渎武破越困齐欲霸中土卒之国亡身戮妻子为虏是欲求富彊而失其富彊矣然则吴地数千年之富庻由泰伯之三让有以致之也其鬭讼之成风者亦由夫差之好胜有以啓之也尔民欲为泰伯之让乎欲效夫差之争乎一则庙食万世一则贻讥千载其得与失必有能辨之者孔子曰能以礼让为国乎何有此予与太守期望于吾民之意父老曰善请以是为记遂书于丽牲之石使四方之来谒者咸有所观感而兴起焉岂独苏州之民而已哉
　　重新至徳庙记【陈音】
　　自泰伯逃于吴民戴其徳以有国传二十余世而越始入吴吴人懐泰伯之徳不忍其竟弗祀也东汉吴郡守糜豹肇建至徳庙于阊门外以慰民懐歴六朝至隋而唐狄梁公廵抚江南尽毁诸淫祠而此庙特存五代时钱武肃王徙庙于城中有宋诸名公吏于吴者凡有祷輙应焉国朝宣徳间郡守况钟伯律因旧庙修之凡为屋四十楹阅嵗乆复敝顷监察御史张淮邦镇奉朝命按吴祗谒庙下病其敝且隘也命有司撤而新之堂庑门垣之制虽仍乎旧而髙敞宏廓则视昔大有加矣于乎天生民有欲易争争在利与名耳利莫太于有天下泰伯以天下让不欲自有其名此其所以为至徳而孔子称之后世虽微利輙争争輙自以为是而加不美之名于人小者鬬讼以犯于有司大者兴兵戈以糜烂其民是真泰伯之罪人哉泰伯之后夀梦欲传位季札亦犹太王欲立季歴之意也诸樊余祭夷昩不能如泰伯仲雍之让吴于是乎不竞阖庐夫差复好大喜争竟召甬东之辱以底于亡呜呼始以让而兴终以争而亡民之鉴于是者尚宜慎所趋哉夫民之趋舍繋乎上上好防则墨者息上好直则佞者阻上好让则争者愧邦镇厌吴民多争讼特新至徳庙以重愧之可谓善斡旋民风而使之兴让哉邦镇河南襄城人登己丑进士歴知山阳芜湖二县事皆务以徳化民今宪节至吴复有旌徳化俗之举可谓尚徳君子矣庙功告成郡同知毛瑄推官樊廷选请予纪其事于石用书此以嘉邦镇之绩后之吏民其皆务尚徳息争以仰视斯庙而无愧哉
　　吴相伍君庙碑【王鏊】
　　吴之先介在蛮夷不与中国通者十九世自巫臣教射御而后知有武季子观周乐而后知有文当是时吴渐进矣其后伍君来奔自楚以阖闾霸遂拔舒遂伐越遂灭徐入郢之举楚国几墟延及黄池遂冠带以主夏盟其伐齐先晋争衡上国虽非君心而其强至此则君之力也吴之不终霸也人皆咎夫差之不能用君窃独叹阖闾之知君而不究其用也柏举之战春秋许其与忧中国而其责随也必以周室为请君之所仗可知矣使阖闾而究其用命君禁兵辑掠提壃籍户归之周室而已不与则此役也楚可灭周可兴吴可强于天下惜乎籍馆返夷而事去矣先儒谓此阖闾羣臣之过非君意也夫岂独非其意将必力诤而莫之聴也然吴自此遂通上国至于礼乐财赋甲于天下君实啓之故自春秋律之则以夷干夏自今日论之则以夏变夷其有功于吴大矣微君吾其尚祝发文身乎忠孝天下大节也而君值其难其去楚孝也而所复者君其谏吴忠也而所忘者身方楚之以免父召死之可也谏吴不式去之可也而君以其迈往之气行之不惑义在亲亲重亲重则死于亲义在君君重君重则死于君世谓可以死不死不死将以有为也可以无死而死死将以明道也君死而吴亦亡矣千载而下过其所谓吴东门凛凛尚有生气于乎岂非间世之人豪哉义气之在天地万古不息也盖尝与日月山川雷电风雨流行磅礴于两间其有所钟则出为雄浑竒杰之材以立盖世非常之功为臣死忠为子死孝死也其不尽者复与日月争光与天地无穷与风雨雷雷挥霍乎上下而况君之故邦也哉君之庙食于吴也乆庙故在城之盘门庚子秋不戒于火明年夏髙唐刘公魁以监察御史莅吴首以忠孝风励吴人出令新之苏守蠡吾刘侯瑀奋曰余维守土其有不承镇抚徐升主簿于通典史张灏偕力竞劝朞月庙成丽牲有石谓鏊当纪其事鏊谓事有闗乎纲常势若逆而理顺政有系乎风化事虽劳而民悦刘公其知政之体要矣古祀君有小海歌鏊为诗以凖其辞曰天挺人豪遭时多虞挟弓贯矢去楚归吴吴子曰嘻烈哉丈夫我其观兵以信子志君拜稽首君父无二复父之仇亏君之义遵养俟时退耕于野唐蔡来归楚有囊瓦渎货翫兵慿陵诸夏君曰可矣陈于柏举一战入之裒荆之旅既以吴霸越遂可并贼嚭为谗豢于行成不思自卫壊万里城嗟嗟维君两罹谗口楚既几亡吴亦旋沼君虽云亡耿有余烈悬目吴门非以观越越兵其来余威可折君之义气横乎两间鞭叱风雷上下于天溥彼吴城君所完者君今去矣婘焉是舎曷不观乎素车白马出没潮头凛然如在吴人思君庙貌时新坎坎撃鼔以妥君神神入居之降康袭祉无水旱蝗天扎疠疵千万斯年以食庙祀
　　重修阳山白龙祠记【金幼孜】
　　龙之为灵着矣下上日星浮游海岳感风云霈惠泽变幻恍惚不可为像则夫世之所称神灵有逾于龙者哉宜其肇迹之地人益崇信庙食之乆神愈彰应而祀典之盛累千百年为不替焉距姑苏郡城西二舎许曰阳山有白龙祠其神诞育之异相传肇自晋隆安中而其灵显感应莫盛于唐尤莫盛于宋元之间锡号崇祀后先相望逮我圣朝饬严祀事命有司春秋致祭着在令典乃宣徳五年礼部郎中况钟伯律奉命来守是邦嵗夏秋之交阖郡大旱禾则尽槁伯律乃摅诚祷神已而大雨沾溉嵗以获稔仲秋之月适当祀神先期望夕伯律斋宿公馆梦神告以祠宇将倾丐即修葺翌日以其故语诸僚佐咸嗟异之将事之旦天气澄明灵飚飒爽云彩发祥蜿蜒焜燿至诚感孚神实降歆既竣事伯律周览祠下喟无以妥神灵宜乎神之预协梦徴吾侪忝莅斯郡讵可不思改创以答神休耶遂倡郡邑僚属捐俸市材鸠工而重修之而民之好事乐助者益众未几栋宇赫奕庙貌一新既相与落其成复谋勒贞石以贻永乆伯律乃致书请余文记之惟御灾捍患神之功而事神治人守之职也白龙之神其肇迹之故余不能详自庙食以来歴世滋乆能霈泽敷惠以防苏人所谓有御灾捍患之功者伯律出牧于兹天子尝赐玺书委以重寄而能钦承徳意兴利除和洽其政人以大治复以余力修葺神祠徼兹福祉以惠其民可谓能尽事神治人之职矣二者皆不可不书也余故表着之以为苏人告且俾后之继守于是者读斯文尚求如伯律之举于其政哉
　　重修范文正公忠烈庙记【王直】
　　正统八年十一月苏州府重修范文正公忠烈庙成其十一世孙都察院照磨子易具事始末属直为之记盖公苏人也曽祖徐国公祖唐国公考周国公皆葬苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是祠之南以祀公然忠烈之名未有也宋自元昊反西鄙骚动师出无功仁宗乃命公经畧公选将练兵筑城寨垦屯田据其要害示以形势招徕属羌恩信大洽决策取横山复灵武元昊势屈乃请降西人仰公之徳服公之化皆为公置生祠公薨相与哭于祠下者累日不絶宣和间宇文虚中为庆帅言公忠于朝廷功烈显于西土至今犹庙祀益防然庙未有额徽宗命以忠烈名之且为题其榜凡庙之在西者皆易以新名然苏犹未有也绍兴以来西土皆防忠烈之庙越在异邦苏之守今与其士大夫谋曰苏公故郡也而天平山则公祠坟在焉公之精神必往来乎此乃更作新庙掲忠烈之榜于庙门由是苏始有忠烈庙每嵗上已郡县长吏率其属致祭嵗乆庙壊元至元乙酉嗣孙邦瑞士贵复新之末世兵乱燬焉逾八十年未有能复之者至是工部侍郎庐陵周公忱廵抚至于苏而监察御史夀光刘君甄武昌刘君仕昌钱塘郑君颙皆以事莅焉郡守李侯从智来防政事之暇语及兹庙因相与叹曰公之徳业着于当时传于天下后世不繋乎庙之有无也然表先正以仪来今使后生小子得聸其庙貌想其精忠伟烈而兴企慕之心则庙亦不可无也乃各出赀俾吴县令永嘉叶锡圗其成锡毅然以身任之殚心尽力规画处置凡隣邑之令佐皆以赀来助市良材命众工为堂前后各三间以奉公及三世先公像东西厢如其数以藏祭器而斋宿寓焉壮丽严整有加于昔中作石桥桥南左右为碑亭前作大门榜曰勅赐范文正公忠烈庙经始于是年九月九日阅两月而庙成直闻之士之能任天下之重者必以天下为心心之欣戚主乎人而不私于已是以天下为心者也以天下为心则人庻乎有济矣初公未显时已欲任天下之重尝曰士当先天下之忧而忧后天下之乐而乐夫忧人之忧而欲免其忧使人皆乐然后与之同其乐此岂小丈夫然哉孟子曰禹思天下有溺者犹已溺之稷思天下有饥者犹已饥之公之心犹是也故其徳业之盛不愧乎古人岂特着于西土也哉呜呼士不以天下之重自任者多矣不以天下之重自任则其所存所行一主于为己人之利害不少槩于其心而又悻悻然自以为得功烈之卑无足怪也而所为士者固当为是邪然则公之孙兴邦之人士及四方之来者拜公之庙慕公之功业必当师公之心充之以仁义而力行之于公其殆庻几乎故为之记而道愚之所闻使刻诸石告焉凡以赀来助者其姓氏皆载之碑隂
　　晋大将军右司马陆士龙祠记【徐有贞】
　　苏长洲益地乡厚生里有祠祠晋大将军右司马陆士龙之神祠乆废近里士沈隠君贞吉以已赀兴之既落成隠君具颠末徴予记之士龙云也云与其兄机士衡并生于吴而仕于晋以文章显辟为公府掾迁太子舎人出补浚仪令政称神明去官百姓追思之为立祠于社寻拜吴王晏郎中令一以忠诚辅导之云爱才好士多所贡逹尝荐卫将军舎人同郡张赡时论韪之入为尚书郎侍御史太子中舎人中书侍郎成都王颖表为清河内史颖将讨齐王冏以云为前锋都督防冏诛转大将军右司马因督粮过吴娄地见嵗祲以所督粮储尽赈饥民忤成都王颖颖将杀之而孟玖素忿怨于云由是云遂遇害虽死一身能救万民民感其徳名其塘曰济民以衣冠葬杨城湖之滨人呼为陆墓村立祠于相城市中至今民祠之不絶士龙家华亭华亭故吴郡古娄地也正今长洲东北维之壤所谓益地乡厚生里固其在焉矧陆氏自逊与抗为将于吴有功徳遗其乡国乆矣士龙又以赈贷之祠之宜也古之享天下后世祀者必有大功徳被于人人思慕之而不忘其祀及乎逺盖天地之妙万物者神也神之为之者气也是气也得其灵竒则为伟人况云为时名臣有文武长才故发而为忠义之业及其遭祸之死人皆悼惜之感之深思之乆祠之不废岂非出于天理民彞之正也故记之以告来者知所自焉
　　范文正公祠堂重修记【张益】
　　肆惟我国家敦崇教化尊尚儒贤其于前代良臣谊弼功徳及人而庙祀于郡邑者必命守臣严祀事葺祠宇示劝之意不既深乎顾在守臣之贤乃克视此为重而尽心焉苏郡实宋太师魏国文正范公桑梓之里而其先陇义庄义宅义田义学咸在故公之祠堂乆建于此事详旧刻西江况侯伯律以奉政大夫礼部郎中奉勑来守兹郡政敷民安百废并举尝有事于祠下顾瞻栋宇有圯挠者因喟然曰兹责在我弗急所圗曷称上意即请于朝用加修治于是卜日鸠工度材筑基撤旧易新拓小以大为祠堂前后各五楹后以奉公神像前置累朝碑刻东西有廊庑东祠宋郡守潜公咸淳中始建是祠者也堂东偏为书院购用旧材尚坚好也院亦有堂前后各三楹揭以忠厚旧扁东西有庑斋宿阅牲以及庖湢莫不有所其西偏则范氏家庙嵗寒堂在焉子孙嵗祀公父子于其中外为门屋三间亦仍以文正书院旧额揭之垣墉周缭规制宏壮视昔有加凡所用度一皆出粟之羡贮于官者经始于宣徳甲寅六月三日毕工于九月十日况侯谨率僚属暨学官诸生合范氏子孙以落其成主奉元理及提管希宾爰与族人谋曰祠宇再新既赖郡守盍砻石镌辞用着不忘遂以属余余忝为公郡人于斯盛事在所当述故不敢辞以芜陋惟公间气所生心与学术俱正毅然有为于世奈何周旋中外政府方登谗慝已搆虽其才不尽展乃若功徳之及人者尚多节义足以厉俗进退绰绰非古之所谓大臣者何能与于此乎当时使能尽用必将成就大业以济天下此盖君子所深惜也然而公之自立于天地间者百世不泯祠当百世愈新况侯为郡贤守克承上意亟致修治宜乎在郡多善政也诗云伐柯伐柯其则不逺斯之谓欤故余特为之书
　　重建范文正公祠堂记【徐有贞】
　　宋有天下三百载视汉唐疆域之广不及而人才之盛过之此宋之所以为宋者也盖自太祖而后十有五君君徳莫盛于仁宗前后辅政之臣几百数十人人才亦莫盛于仁宗之朝就仁宗朝之人才论之盖莫盛于范文正公公之为人刚大清纯天资忠孝而为学得圣贤之心庶乎所谓极髙明而道中庸者故其为臣表里一诚始终一正而文武经纬备焉公事仁宗自秘阁登谏垣出入侍从守郡帅边多所渉歴而不得乆处于朝及参大政方将拯时复古权幸间之曽不朞月而去凡所建明旋亦更革公之所存十不施其四五然而勲业徳望之盛视彼乆于其位者犹倍蓰焉使其乆且尽施则宋之为宋当不止是矣于乎甚矣直道之难行也有君如仁宗有臣如文正公其犹若此此有志于世者所深惜也公之同时名臣莫如韩魏公富郑公魏公于公每事推重而郑公因事感叹至拟公于圣异时大儒莫如朱文公文公谓公杰出之才为天下第一流而吴澂氏亦谓公为百代殊絶人物之数公者岂无所见而言哉是以后之君子闻风而起者未尝不称公之为盛也凡公所尝过化之地皆有祠吴中公之故乡而文正书院故义庄也其祀事自宋元国朝列于常典春秋享之而其祠宇因故嵗寒堂为之屡毁屡葺规制未宏廼者今大司冦万安刘公孜以都宪奉玺书廵抚南圻而临是邦因谒公祠瞻顾兴懐爰谘所司撤旧为新辟而宏焉协议以賛其圗者前郡守黄岩林侯一鹗今郡守琼台邢侯克寛承命以董其功者吴邑主簿南昌李荣也于是公之十二世孙主奉祠事从规来以记请有贞闻之君子之于道也其有所立也必有所宗也求乎今而不足则尚友乎古之人所谓世异而道同者也今夫都宪公之廵抚于斯也犹文正之经制于陜右河东也两郡侯之继守于斯也亦犹文正之为治于苏润饶越也事文正之事也心文正之心也是亦文正而已矣然则三君子之于公岂非所谓世异而道同者欤有贞于公幸为乡之后学固尝寤寐乎公而思所企及者其能自己乎哉虽不文也愿执笔焉附名于三君子之后以庻几夫髙山景行之意云
　　新迁范文正公祠记【黎扩】
　　苏州府学有宋大贤范文正公祠者盖以公尝典乡郡割所得钱氏南园之地建学而立之也祠及公之子忠宣恭献者以其复割南园之地益广其基而入之也祠旧在大成殿之后入路迂曲落地隂润每经一雨草輙侵阶以致朔望之晨行香掲防人迹罕至习为故常今太守四明姚公堂治苏之明年政通人和田谷大登乃叹曰文正父子建学之功如此其大而其祠屋之地如此其僻可能报其功之万一乎于是相址于二门之内泮池之南入道之右厥位面阳厥土燥刚鸠工筑基卜日迁于其上栋楹梁桷之腐黒者易之盖瓦级砖之破缺者补之増以藻饰缭以垣墙书以题扁中塑公像傍列子神俨然一家之气象也思昔范文正公为当时第一流人物忠义满朝廷功名满天下事业满边陲在他邦异域者尚欲效其为人况生于其乡者乎凡育材于兹学者将以供君上致治之用也必目有所接则心有所动矣而我太守姚公既迁公祠于兹而在学之士出入徃来无有不在其目目既有见心可得无动乎必思他日学成材就出为时用以文正父子上义下利之心如此可不则而效之乎以文正出将入相之才如此可不企而及之乎以文正先忧后乐之志如此可不力而行之乎效慕于幼学之时致用于壮行之日俾苏学之人才益盛而益者实由乎一迁祠之所致也然则姚公兴学作人之功庸有既乎用是勒兹于石以示来者
　　宋卫文节公祠堂碑【沈鲁】
　　朝廷崇礼先贤累下诏所在有司以时修葺祠宇除墓道使人守防如法昆山县儒学教谕臣刘衡训导臣章经奏故宋太师秦国文节公卫泾生于是县之石浦蚤负经世之学魁多士于淳熙甲辰登要枢参大政中外歴任四十年所言皆经国逺谋闗系世教为甚重自文正范公后继先忧后乐之志者此其人也方韩平原之势熖熏灼毁誉舛迕今年朱元晦斥明年赵汝愚薨而伪学之禁日迫正士接迹逺引犹排击无所容其身而惟重利禄轻行检者附丽以成其私攘臂侥幸于一时而无以为善后之计公以理乱安危之机间不容穟具疏利害请除之而侂胄师旦为世大戮矣尤务搜贤才以立国长养振作以固不拔之基讲求大计规恢逺圗而复见扼于弥逺之擅国卒无以售所言夙与元晦有契分至是乞召还而元晦已卒复移文新安梓行所注书又请为右文殿修譔张栻赐谥于今三百年为士者皆能言之而旧祠在马鞍山荒凉揺落神弗寜妥民有以义起者为徙置学宫之傍俾七世孙烚居守其墓在湖州者亦已芜没不治臣衡等稽诸礼典法施于民则祀之夫立朝正色不忘规谏名谊所在急于饥渇故能克殄凶憝成谋而不居其功志雪讐耻自奋以厉不剉之气其于君臣父子夫妇之大伦至言恳切恻怛忠厚而体国之诚根于天性乡之先逹为法后进如此而嵗事不修祀典有缺使士大夫何以为风厉而世道无所取衷焉乞量为定立时祭则象方来庶不负明诏崇礼之盛意上可其奏命礼部参酌仪注嵗时祀以牲奠帛为三献礼而祠墓彼此咸为严禁约毋有所毁本部右侍郎叶盛与公同里尝集公遗事得其出处大节而世逺湮没者不能具载知县唐素主簿胡钦为劝説协规之士买田数十畆以助修葺费而烚得永为世业俾鲁撰词刻石以示逺于乎天之生才必资于世用用违其才则无以自见于世而论者谓南士懦缓不及北之刚毅慷慨多大畧是以吴楚之国常不竞于中原此非定论也金源氏之方兴以回山倒海之力见屈于宗忠简公之孤军无援而敛戢不敢南下者累年李忠定公处区天下事规模措置再逾月而毕举勍敌为之震慑使二公终用而得尽其才将海内豪杰惕息聴命之不暇大功之成夫谁能居其右者而谓闽越南产迂儒僻士果无能为耶金源既衰北鄙多故宋虽偏安而才武雄畧之士下扞牧圉者甚众使公柄用而得与戮力必能集众谋申警备厉鋭养威以作南士之气使无忘北乡观形势而决事机进可以得志退不失乎自彊假以嵗月则大讐可复而宋室可兴矣夫何髙材见疎寡谋自用而勤不相时举天下于一掷卒之败衂之余没世不振虽公之明见不爽悉如平时所料而才不尽用所可见者如此而已于乎天乎是曷故哉于其祀作歌以侑神歌曰山苍苍兮海茫茫懐故都兮天一方中原在逺兮不可望事往人异兮而我心徬徨嗟直行以自遂兮耻徇时而为否臧苟校功资之得防兮夫孰畏乎名徳之弗昌云兮翺翔灵风肃兮来景光廪有食兮食有堂嵗事羞我兮我其来享时骤集而不可乆兮吾将返飚轮于帝乡
　　韩蕲王庙记【张习】
　　一人之忠义一代之忠义也千古之忠义也忠义本于心人同是心者同是好也乌有彼此乆暂之异哉我朝列圣发徳音一则曰忠臣一则曰义士毎令臣下举以褒崇之不以古今而间者恩至渥也曩苏郡守鄱阳丘侯霁以宋名将忠武韩蕲王上闻谓王当靖康建炎间屡立战功捍卫王室维时驻跸临安而三吴实在畿内民获脱虎口而弗致肝脑涂地者惟王倚赖也王后薨葬于吴基存灵岩山西麓止剰一穹碑而荒凉殊甚虽有裔孙居其傍微若一线时享恒阙据礼凡有劳以卫民者于法当祭矧民至今感之兹臣欲每嵗官为一祭所以酬其劳而慰夫民用塞明诏惓惓激厉忠义之盛意敢请制曰可命大宗伯下有司以行事然而祭无常所或借山寺或在城结茇而祭如是者三十稔矣今太守新蔡曹侯鳯恻然于懐以为事神报功吾民牧分内事也拟于王墓立庙以为栖神常祭之所兼得洒扫松楸免为狸兎草莽之塲乃白于廵按侍御安成刘公丙欣然允俞遂委郡贰守吴川林侯廷瓛董其事侯相攸得舒坦之地于冢南为构正堂四楹奉神主前堂四楹列祭仪有寝以安庻职之斋宿有庑以处百工之庖宰缭以周垣辟以仪门甍枅丹垩孔曼且硕侯用心良宻矣经始于治戊午如月丁丑至仲秋之腓落其成于是郡之士庻靡不相庆幸以为得顺其所望也爰授习志诸石尝谂王讳世忠字良臣陜右延安人也风骨伟岸目瞬如电蚤抱忠义见国歩艰险即跃然应募而起始攻夏城斩闗而入断敌将首掷之埤下扫平南北羣盗既而徽钦北狩高宗渡南而赵氏偏安金源雄长神器殆非宋有王于是时以数千残卒与金人四十万众小战百余大战数十自黄天荡剉之北遁誓蹙金人而灭之克复中原迎回二帝以竭其忠义志气而后已奈何主蔽奸相弗圗周汉之中兴忘讐忍耻自甘疮痍其生民弃捐其土地使智勇元勲置而弗用龃龉偃蹇徒老而毙所谓自壊尔万里长城惜哉岂惟王之不幸实宋之不幸也吁以一人之身为国家之用否而繋天下之安危可见忠义之在斯人与天地之元气相为周流日月同其光明山川同其流峙草木昆虫同其生息畅逹有不可掩焉者故前后大夫不私于吾郡而扬于大廷襮之天下圣天子于前代之忠义锡之宠光载之祀典俾三百年之隠伏焕然一新于今日由是垂衍千万世而弗泯旷荡之恩为何如哉王之行实备载本传习何人耶敢尔加喙然诚苏之齐民同一感仰于王者故忘其肤谫谨述如右仍赘诗以道王之功颂朝之恩为迎享送神三章当祭俾歌以侑爵云诗曰
　　延绥山川秀钟于王英雄慷慨忠义满腔出为国家扫除秕穅挺身百战劔弗剉铓搀抢既灭强御亦亡志矢北定以迎二王以克上京以复旧疆垂四百年汗青有光
　　煌煌天朝褒扬元勲前代忠义命祀守臣庙建于坟秋尝用伸牲牡广腯豆笾旅陈清酤黄流苾苾芬芬灌鬯逹泉燔萧于旻八音和鸣百职骏奔肃肃恂恂致享厥神
　　神既格思吉蠲飨饎赤駵朱軧矟防旄麾左右鞬櫜驺从导随佩琚飒然可接令仪歆毕言旋抑何所之亦惟在兹体物不遗答我圣恩贻我民禧百嵗千秋式遵定规微显感通允慰慕斯
　　周孝子庙之记【吴寛】
　　姑苏城东南隅有周孝子庙庙始建于常熟在宋乾道间邑人周容奉母朱氏有至行人称周孝子且勇于为义见罹患难者拯救之恒恐后既没一日降于其家以已为神告其母且曰儿愿为国效力以保防乡闾后果如其言终嵗民无菑患遂相与庙事之其后淮南大疫云有往施紫苏汤者全活甚众淮人渡江酬之偶见庙貌始知为神事传民间凡病者祷讫汲井投紫苏煎饮即差既七十余年进士赵必鉘等因具其事又以除蝗驱虎救水旱捍冦盗等显迹数条上于官朝廷特赐庙额曰灵惠实淳祐十二年二月也歴元至国朝秩于祀典县长吏率僚属嵗一祭之不废若苏城有庙嵗月已逺莫能考其创建之由岂常熟为苏属邑苏人亦冀其神灵波及郡中以事之欤而近自景泰甲戌嵗吴中大雪民饥而疫作相枕藉死祷者取水煎饮如法亦多获生民益神之自是凡有所求争趋庙下每旦庭庑如市顾其庙既卑隘祷者益多至无所容足旁有王英者自其父谦以来再世守庙以精勤称谋欲改建而不敢专其事则与里正李忠周玘辈言于县于府既如所请且下帖文俾英专守勿懈于是募财于众一时施予者踵接而苏卫千户陈俊等更割地以广其址乃以成化九年十月兴工又明年庙成庙故西向始易以南爽垲端整有堂有室有垣有门覆井有亭焚楮有罏以至象设器用亦无不备他日郡人尝徳于神者相率言其事可记英遂砻石乞予书之自昔吴越多淫祀唐狄梁公按行江南悉防去之所不去者夏禹泰伯季札伍员四庙而已君子盖深与乎斯举然祭法谓法施于民以死勤事以劳定国能御大菑能捍大患者则有祀今孝子为人虽非若古人之法施于民也然使里之悖逆者闻其风则愧而改行虽非若古人之能御大菑捍大患也然使里之疾沴者感其灵则安而获福庙而事之岂不宜哉噫梁公既往吴俗益甚其尤可叹者家自为庙祀非其鬼人小有疾则指以为祟往往杀羊豕以大享之其歌讴欢笑俯仰跪起类乎生人之燕而卜筮巫祝之徒假以获利者皆是曽谓孝子肯享其祀乎而人亦敢以其祀祀孝子乎予嘉孝子有补于世教也有益于民命也有合于祀典也于庙之成不能已于记
　　来鹤楼合祠碑【彭韶】
　　姑苏来鹤楼在鹤山书院内初蜀魏文靖公为宋名儒登宰执后家平江元世立书院祠之置学官弟子员肄业其中国朝例罢生徒而书院犹存文靖公神主在焉永乐以来凡遣大臣行视水利禁治豪右廵抚地方皆居院以治事屡加修葺宣徳正统间廵抚尚书周文襄公往来居之最乆将稀年时又到到之日适其诞辰有双鹤来翔于庭众咸异之既去苏守朱胜为建来鹤楼于是院正堂之后迁置神主于上未几公致仕归而没今三十余年矣东南人念公功徳不置多立祠间寓僧寺独苏城无之况公之功于苏尤大安可无也盖公二十年间总核荒芜田粮创立水次仓庾囤户田甲义役传马官俸折徴余米存积凡粮运加减之则济农敛散之宜种种便民者俱自公权舆而于苏始焉至于清理范氏义田经画崇明涂荡濬吴淞顾浦一带水利建寳带吴江等处桥堤太镇卫学之肇造吴县儒宫之改迁似此之属又皆于苏专焉奈之何仅肖像学舎而不他有也书院虽为鹤山而设来鹤则为公建文靖公固可专祠文襄公亦可合祠也盖文靖公之道学可法于后世而文襄公之事功最盛于吴中合祠于苏不亦宜乎成化甲辰秋余忝继廵抚是邦处于书院瞻拜文靖公神主于楼中而环视楼下石刻皆颂美文襄公事然无其主意前人谓来鹤为公而楼足以显名于无穷恶用主为噫此非所以敬贤尚功之礼且无以慰邦人之思也越明年夏询知公功之详于是令太守李廷美造公神主择日奉置于楼与文靖公并偶余赴召未能成礼遂俾守卒事又繋辞于碑曰惟宋之季卭实有儒道徳问学与西山俱叅枢开督萋其毁誉乃卷而懐卒家于吴爰暨似续显扬是圗元乞立学比迹鹅湖师生济济以景贤模我明更制冗泛其祛依神之木尚仍于初鹤山有堂制使来居文襄戾止视民卒瘏晨夕在念如切肌肤公资明敏公性勤劬画堂昼访粉盘夜书待旦行之子惠我苏荒畴招佃免尔负逋米石加耗五六平输石四准直二十四铢料减赋长无俾侵渔谨权审量互収调区一孔一目不漏不疏里甲十年差次运夫环复而均贫富乐趋鳞鳞水次仓积山如京运漕兊赠加有余乃置济农以备不虞驿有给义役有须织造上供嵗派军需胥此焉出别无科敷公简仪卫径造阎闾问民疾苦甔石何储发廪赈之野无饿莩海县流沙淤为荡涂经画分授抵补坍租赡族义田先正之谟载清付俾后毕哺乃迁吴学或剏或郛省元抡魁接武天衢吴淞顾浦泄彼太湖乃濬乃凿民免其鱼寳带湖堤病渉﨑岖乃甃乃筑人走坦途二十余年恩布仁舒非无凶嵗我有储胥非无祁寒我有袴檽军民给足逺迩欢娱间有烦言乆而益孚双鹤翔庭适公悬弧佥曰异哉兹其瑞乎眉夀之徴进禄之符鼎建来鹤楼于北隅公归在朝首拜司徒辞掌邦土惟帝曰都南圻再抚敢忘捐躯臣年及矣幸赐悬车胡归三载吊者在庐吴人思公至今不渝穷乡尸祝防城曷无瞻彼鹤山来鹤相于徳业虽异防归不殊百世之下两其师诸
　　二卿祠堂记【夏时正】
　　国家仁爱小民在安之已矣亦既属之内外羣司而犹虑夫府州县有不职则民有不安也乃时辍在廷大臣出廵抚焉维廵橅有地环数千里其地即府州县之地民即府州县之民廵抚髙临府州县之上凡军务民情咸得便宜处置以振拯夫府州县之所不逮发政施仁黜贪去暴简修进良剔腐蠧补罅漏持欹倾烛幽隠凡可以妪哺而袵席之者无所不致其极也以是上宣徳意下逹民情以是对扬天子休命慰答人民愿望生则民爱戴之歌颂之去则思思不忘也没则祠而尸祝焉不亦宜乎工部尚书周文襄公宣徳正统中以工侍廵抚南畿谓廵抚事在安静不扰民自安矣大江迤南南畿若府州县皆吾地也而苏松常三府税粮渊薮国家之所倚重人民物产官府百凡科率视他或相倍蓰或相千百又前此统纪不一征敛无艺费出无经民病法苛田芜逋租积数十盈万民力竭矣足国云何故于三府尤注意焉下令置水次仓秋粮不许粮长私家収受一切诣仓抵石输官起运存留外之赢次名曰余米一嵗中若急副和买顾募徭役土木经营之类事起一时胥此焉出若马草夏税军需嵗造盐钞之类虽有常额亦此出焉外仍余者耕补敛助歉俭赈贷恤孤养老均施溥被之也何公心计周宻如此至到也邪自是居安逃复愁化咏歌逋负有偿宿蠧呈露志渔猎者无地售其巧善夤縁者无路投其技闾无胥之迹户絶鼗柝之召鸡豚蕃息麻糓被野嵗复连熟米斗钱十七八文或十四五文稀旷仅有者乎如是十有七年还朝陞尚书复来又一年致仕归民思之歌颂之犹洋洋也诗曰有斐君子终不可諠兮此之谓欤嗣公之贤则有南京吏部尚书崔庄敏公天顺中以都察院副都御史来其地前日周文襄公之地其民前日之民有其地有其民得其道得其心文襄公心在安民得其心斯得民矣民之爱戴之不犹爱戴文襄公乎崔公于文襄也无所于改而持之特严然政由俗革偏滞頺靡整饬疏涤时措之宜乃相成以安民非相轧也是以贫厄在所惠鲜则均徭之法立财货宜所慎出则漕运之费节凿常镇一带运河免孟渎下港逺渉风涛导吴松等江下流泄震泽苕霅夏秋泛溢狱有疑滥毎与平反昆山县王阿隆充太仓卫军死无子里中揭黄册丁尽户絶报无勾矣它日其同姓亡赖子利阿隆有旧田庐卫且去其家近是不出家充军月得食官廪乃用自诬为阿隆近亲先避军移贯在它户言于清理军伍御史信之遂逮里中论以隠匿坐充军者二十四人而二十四人列状诉伍御史于崔公崔公阅其状非不根且谓律罪人首实则连坐当末减又中更大赦全坐非律意乃移檄御史愎不省崔公曰凡在吾廵抚皆吾民有不幸犹将隠之况充军乎况二十四人乎竟直此二十四人一旦脱去军幡然复归于民逺近莫不大快慊御史自后遇隠匿者犹与论减不充军人谓由崔公有以觉悟之也在南畿凡五年还朝歴陞吏部尚书改南京致仕归当崔公昭雪二十四人时今浙江叅政昆山陆公容之父封职方郎中公名在二十四人中叅政公尚未升作雪寃颂颂崔公而职方公欲为立生祠属制令不可止而此心则县县往来不置也适慈谿杨侯子器以进士授知昆山勤慎有立志期月政通民悦继养以教乃攷民风按地圗得境中淫祠与庵院私创者悉毁无遗留而移其材为公廨宾馆邮传申明旌善亭乡贤祠社学脩建需县东去一舎而近太仓镇海两卫在焉有三官阁者亦在所当毁叅政公言于杨侯周文襄公崔庄敏公嘉惠吾人吾人一日防其泽吾人一日甘棠之思也盍释是屋不之毁改以祠二公永副吾人勿翦勿伐之咏乎杨侯诺之乃独水火其土木偶而绸缪其牖户汛洁其丑秽正其唐涂饬其漶漫黯黟斥其非度者琢美木为二公之主题曰工部尚书周文襄公之神南京吏部尚书崔庄敏公之神扁其屋之顔曰二卿祠堂而奉安之祀以少牢酒清殽腆神之格思逺近来观赞叹悦怿讴吟而退于是参政公手述二公遗惠苏人者之畧来徴为祠堂记辞不获廼记之曰惟昔臯陶陈谟在知人在安民安民则惠黎民懐之二公恵在苏民民懐之深也故于祠堂之建其悦之也亦深一诚相孚思之乆而不忘者乎是举也参政公实启之而杨侯克成之因民心之不忘用以不忘二公是即所以不忘乎民后之继之知不忘乎民则必不忘二公则此祠堂之建有永其无斁乎周文襄公名忱吉水人崔庄敏公名恭广宗人谨记宋太师鹤山先生文靖魏公祠堂碑【杨循吉】
　　治嵗己未之夏六月诏祀宋大儒鹤山先生文靖魏公于苏从所请也先生本蜀之蒲江人苏得祀者先朝赐第与其墓在焉于时中顺大夫知苏州府事河南曹侯实承上命卜以是年秋吉修事于书院惟谨既而以为先生遭遇明天子得发其道光于无穷徳意甚盛不可以弗志乃属愚俾书之石愚按先生讳了翁字华父宋庆元五年进士官至资政殿大学士通奉大夫临卭郡侯加赠太师进秦国公其曰鹤山先生者著书白鹤峯下学者所共称也先生学以忠信笃敬为工夫践履既茂用发而宏故能正色立朝则不附韩史立言垂范而羣经以明所谓有本者如是于是当宋之季宰相行僞禁法天下莫敢言道学先生以其所负者起而振之靡然从风士克返正然则程朱以来吾道尝中微矣至于先生而又为一始斯文之不坠地实有人焉不然抑莫知所纪极也由是言之厥功为大而况有懿徳忠节炳炳乎哉是以皇上发纶音稽太常慨焉以列于礼典而不惜者盖其报宜然也然先生去世且三百载澌融烬寒寂寥无闻而恩命优隆始自今日斯非直以为君子私颂而已国家崇贤礼徳之大于此焉覩而亦世道之所系也欤侯莅郡以正笃尚名教至是尤以风励为急加勤惓焉故不敢以浅陋辞颠末既具又为乐歌系其后将请用之献爵云其辞曰奕奕兮新堂牲醴兮苾芳灵风穆兮綘帷扬皇有命兮神来肃将褒衣兮峩冠有懐兮明徳凛正直兮元气俨静兮容色撃彼画鼓兮吹参差兰烟焚兮桂浆淋漓神具乐兮匪土之思徘徊国恩兮按云节而不以倐驰以祐治化兮万年为期
　　新建乡社亭记【顾清】
　　治甲寅任丘邝侯为吴县令始至延见其邑人问邑之名徳若废阙之当兴举者礼部主事致仕杨君循吉乡贡进士史君经医学训科盛君俌及乡之父老合辞而言曰故礼部尚书希顔杨先生博综经史尚古力行在仁庙初以荐起家入翰林为侍从若干年受知列圣预修纂三朝实録大为馆阁诸公所敬礼拜郕王府长史陞礼部侍郎方大用公而公遽引年去景皇帝念公之贤进尚书为官其一子为吴县簿其始终全节见于公自撰墓志少冢宰文庄叶公之日记甚核为人淳厚而坦夷贞静而直谅非圣贤之书不读非义理之文不窥孝慈友悌薫于乡党考徳询事无愧古人见于少师东里杨公训导陈君永之永之序述甚备盖宣徳景泰之间士大夫称厚徳者莫先焉而殁不数十年垣宇荡析丘陇弗守虽学宫有祠春秋不废而闾党之间声响殆絶邦人兴哀谓徳鲜祐振而兴之斯亦表俗明民之一事也侯闻而韪之其明年侯作康履之桥于城西至徳乡既成以赢材属义官叶璋度地于其北得信心庵废宇撤而平之构亭焉榜之曰乡社取史君所刻白鹿洞规古灵谕俗文列置于左右而先生于其中乃告其人曰古乡士大夫之贤者殁得祭于社吾其于是焉俎豆公何如皆曰善此吾之志也非侯其孰成之于是以日之良具酒脯殽酹于亭下而作歌曰惟吾有氓侯则喣之惟民之僻侯则矩之民徳是懐侯弗我违我甘我辛侯则具之孰新斯亭侯实我教孰严公祠俾我民效至徳之乡康履之陌昔为缁庐今也公宅褒徳正回示我民极勑尔妇子告尔隣比侯尔父母公尔师资尔安弗师寜侯忍欺歌竟相与瞻恋徘徊如公复生有感泣者史君曰夫表先贤以励民大义也兴衰振微大惠也咸不可以无纪乃以其事走京师属予书刻之贞石用告于后来者先生讳翥字仲举邝侯名璠字廷瑞与予同癸丑进士云
　　直道陈公祠记【沈焘】
　　成化二十三年九月今上初即皇帝位诏天下诸司举废兴坠凡名臣贤士坟墓所在即时修理吾乡直道陈公之墓増封加饰如制守臣又以公清忠直节备载国志仍具礼奉公神位于郡学乡贤祠嵗一修祀越治十年丁巳嫡孙冠以家无専祀惧乎有罚乃谋建祠堂数楹将以揭防妥灵谒于天官少宰吴先生先生题其额曰直道陈公祠复请记于焘以刻繋牲之石谨按公讳祚字永锡世家吴邑之南乡曽祖翠山祖正父子敬能自树立由南乡徙居郡城甘节坊以赀雄里中母顾氏有懿行生四子公居次自幼不羣笃学尚气节治春秋补郡庠生永乐五年以楷书选至京六年应天府乡试中式七年中礼部防试九年殿试赐进士出身寻改庻吉士入翰林明年上拔公河南布政司叅议为政持大体多惠爱于民十二年言事坐谪太和佃户者十年洪熙初被荐复起宣宗皇帝即位勑所司覆试之公皆擢第一除山西道监察御史弹劾无所避权幸敛迹宣徳二年出按福建六年出按江西所至威望并着尝以大学衍义劝上经筵讲説上震怒勅提至京师并籍其家属繋狱几五年英宗皇帝嗣位复其官家属尽赦之正统三年出按湖广发辽王不法事上怒徴繋论死后以王罪废见原改云南道六年廵视江上盗贼屏息商旅便之八年陞福建按察司佥事激扬有方一道清肃十三年移疾家居乆之乃具疏乞归得报即行囊无长物晚号退翁杜门简出所着有小学辨惑夫公以清才正学雅性忠义数以直言遭贬黜而志不少挫信为吾乡先望卒之后防恩诏登国志列贤祠宜也一时慕公之风而兴起焉者遗像有赞入祠有牍石刻有志有表有记藏于家有有状有録与夫哀有词挽有诗固足以发公之盛徳无容喙矣焘念自龆龀时闻乡人诵公之言行毎为之拊髀兴叹于冠之请敢不勉从是堂之作始于是年正月二十九日集材鸠工众力齐事逾时栋宇翚飞青垩炳焕其规制悉如五品之式中为一龛以奉佥事公像又为别室四龛以祀髙祖诚斋府君次曽祖即佥事府君次大父教授府君次考存斋府君其曽祖之龛是将亲尽不迁而为陈氏之始祖也四月六日工告讫功冠乃备物具服率宗人祭之又垂显刻以示乆逺可谓孝矣因系之以词其词曰陈实舜后维世逺哉传徳袭训踵生多才山川效灵刄发于硎公直如矢为世典刑三黜以言秉志不易朝奏暮疏功维社稷生荣死哀登志入祠宜建影堂维灵居之由髙及曽同堂异置若祖若考爰述爰继时有明荐孝孙惟寅以延百祀无忝神明
　　石湖乡贤祠记【莫旦】
　　石湖乡贤祠祠石湖之乡贤也始渔阳史君俊之为吴县也一日观民风出郊至湖上见穹碑立草莽中上有石湖二大字御寳灿然询之乃知宋孝宗赐范文穆公成大之宸翰也有亭曰御书废亦乆矣君慨然太息乃出俸金而作新之一仍其旧既落成而君迁秩以去今任丘邝君璠以名进士来继其职暇日与僚属登亭四顾以为山水满前景物如画殆与西湖畧同惜不及西湖之有乡贤祠耳今文穆亦乡贤也岂不可即是而祠之耶于是考诸郡志询之故老自文穆以来士之出于石湖者得二十三人或以科第发身或以材谞荐举或以髙洁见重而其道徳功言皆足以师表百世而无间然者也遂凖式为主序其时世先后书其爵諡姓名即御书碑后而奉安之题曰石湖乡贤祠即古者祭乡先生于社之意也于是医学正科邑人盛俌来请旦曰俌与君皆乡贤子孙也史邝二君作兴之功如此事不可以无纪乃伐石为碑而以纪文见属窃惟石湖为吾苏胜景当吴县吴江二邑之交山川清淑之气钟而为人者岂止二十有三而已哉然二十三人者逺或数十世近或百余年其骨已朽何以得后人之尊崇企慕如此哉夫然后知大丈夫之为人生不徒生死不徒死所谓道徳功言师表百世足以美教化而厚风俗也不然彼丁谓亦石湖人也而真宗亦有宸翰之赐以世则在诸贤之先以爵则位诸贤之上今乃不获与诸贤之列者何哉后之人陟降仰瞻可以悠然思惕然惧而思齐内省之心自不能不感发而惩创矣大尹君表先哲以励后进其功岂小补哉是为记若夫诸贤之出处行实则载于石湖志云
　　重修山川坛记【浦应祥】
　　祀事国之重典也礼天子祭天地诸侯祭山川卿大夫祭五祀士庻人祭先祖名分各有攸系而其斋祓对越之诚敷逹精明之徳盖不以大小而有异也然则祀事岂可苟忽乎哉吾苏古名郡而封内山川在吴邑治辛酉春郡伯曹公将有事于兹而邑宰任丘邝侯先事而徃随事整饬之余复瞻顾揣度曰有事则为谒欵之地过事则为草莽之区非所以敬鬼神崇国典亦非所以为国经逺之圗也爰请命于公而増葺之公是其请用是量土地计徒庸开辟方隅补益坎防砻石而为坛壝甃石而为周垣幽深閴邃广衍严洁斋宿有居庖翟有处髙其门域固其扄钥丹垩辉映品植森郁望之而知重祀之所在也工毕合邑之士与夫知礼之氓咸曰侯之功施于位者溥矣然不能以悉书而备録之也此而不记将何以昭侯之休嘉于永乆哉胥命予文之以镵于石予隣侯之治辱侯之爱稔知侯之为人侯以名进士出知是邑抱明敏便捷之才济闳肆辩博之学而施之以寛严威惠之政六职克举而发擿奸伏有若鉴烛诚所谓赫赫师尹也其于民隠凋瘵则又深于究理所谓岂弟君子侯实兼焉今六年于兹矣监司知侯之贤上疏而旌别其异能者凡三而侯益勤于政盖其励志坚操迈名而顾行者观其所为有足徴矣更于其平日政事之余掉鞅艺塲游刃词林殆所谓有乎内而能饰乎外非焚梓毁璞者比也侯超擢有日此畧记其名行之槩俟其它日负荷重任则其丰功伟绩当有秉笔者为之传焉
　　祀鹤山先生魏文靖公记【吴寛】
　　治十一年四月苏州府长洲县民魏芳具疏奏臣十世祖了翁宋庆元五年进士累官至资政殿大学士参知政事赠太师秦国公谥文靖尝讲学于临卭白鹤山下及谪居靖州建鹤山书院以居学者后在政府理宗亲题书院扁以赐仍赐居第于苏州以疾命就医郡中及卒遂葬城西髙景山下后以居第为书院而坟墓至今有碑在焉惟公立朝大节及讲明道学之功当时与真文忠公相上下故人以真魏并称国朝既以文忠公从祀孔子而范文正公苏人也亦有文正书院又以公有功于宋亦命守臣即书院嵗时致祭顾独遗公徒使书院岿然神位虚设实为缺典兹幸遭际圣明崇儒重道屡降明诏表章先贤脩举废坠如念公之功特赐秩之祀典岂惟为魏氏之荣而已所以慰吴中士大夫之望者在是盖芳之自陈如此事下礼部议以公平生具载史传考论其功于法得祀宜勑守臣春秋举行如范文正公故事覆奏从之芳感激乃谒予告曰圣朝盛典一旦光贲于斯文至矣幸载之文词以示后世寛谢不能而其意益恳盖公居第实在苏城之南元至顺初公之孙起欲以其地规为书院言于侍臣以逹于上得以旧扁揭于堂楣而学士虞公且为之记公之功至是始显然观记之所云一时尊崇之意虽若甚盛亦不过其子孙世奉祀事而已岂若今日由于礼官之所议出于君上之所从陈其牲醴奉其币帛内出祝词俾有司奠读如仪有国朝之盛者公之功至是益显岂前代之可拟哉抑公之仕宋当冦乱扰攘蹙于偏安之地忠言沮塞尼于权势之人其事业既不得大行于时独其讲学之迹见于所着九经要义周礼集説等书有不可泯者故虽百世之下学者犹有赖焉则夫论其功者祀之一郡果足以报之乎盖国初王忠文公子充尝着从祀孔子议其谓歴代儒先有功于圣道者至宋有周元公而程氏兄弟承之迨朱子集其大成中更学禁独真魏二公不背其学力以斯道为己任其所著述皆黜异端崇正理质诸圣人而不谬足以缵诸子之绪以为当列于从祀其言合于公道君子取之乆之竟诏文忠公从祀如其议则公固不得而遗之也夫报功之典人当言之非一人所能私者则寛之记此岂亦私于公哉君子将亦有以取之













　　吴中金石新编卷五
<史部,目录类,金石之属,吴中金石新编>
　　钦定四库全书
　　吴中金石新编卷六　　　　明　陈暐　编寺观
　　虎丘云岩禅寺修造记【杨士竒】
　　苏长洲县之西北不十里有山曰虎丘吴阖闾所葬处世传既葬有白虎之异故名冈阜盘欝泉石竒诡盖有王珣及弟珉之别墅咸和二年捐为寺始东西二寺唐防昌中合为一而名云岩者则昉于宋大中祥符间载卢熊郡志如此始清顺尊者主此寺至隆禅师而复振歴世变故寺屡壊輙屡有兴之洪武甲戌寺复燬永乐初普真主寺始作佛殿寺僧寳林重葺浮圗七级继普真者宗南作文殊殿十七年良玠继宗南是年作庖库作东庑明年作西庑作选佛场又明年作妙庄严阁三年落成盖寺至良玠始复完所作阁之功最钜凡三重崇一百尺有竒广八十尺有竒深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良玠杭之海昌人原石其字前僧録阐教止庵其师也余闻诸刑部主事陈亢宗云原石尝从亢宗游遂因以求余记其成余闻虎丘据苏之胜嵗时苏人耆老壮少闲暇而出游者必之于此士大夫宴饯宾客亦必之于此四方贵人名流之过苏者必不以事而废游于此也然亦有兴念夫王氏之尝乐于此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可乆处焉与子孙之未必世有者乎虽其智识趋向髙明正大不足以庻几范希文之为而无所系累乎外物视李文饶溺情役志下至于草木之微者岂不超然过之也而自建寺以来今千余年虽屡壊而屡兴其飞甍杰构凌切云汉其与山川相辉焕称名胜于东南愈乆而不衰者固佛之道足以鼔动天下亦必其徒多得瑰玮踔絶刻厉勤笃材智之人能张大其师之道以致夫多助之力也瑰玮踔絶刻厉勤笃之人其用意也宏其立志也确有不为为之而孰御其成哉嗟乎其若是也使就于世用有不立事建功而可以禆当时闻后世哉吾又以慨夫屡见之于彼而鲜遇于此也
　　苏郡虎丘寺修塔记【张益】
　　虎丘寺有塔凡七级在絶顶故视他塔特髙始建于隋仁夀九年当其掘地筑基得舎利一人闻空中奏乐井之吼者三日虎丘既为苏之胜地而塔之灵异又若此其来游者不但欲遂登览之乐且以致崇信之心焉寺凡屡燬塔固无恙洪武乙亥僧舎不戒于火寺焚延及浮圗永乐初住持法寳重构殿宇而塔则专托寺僧寳林加葺之宣徳癸丑火复作于僧舎浮圗又及于灾而加甚于昔焉住山定公南印慨然叹曰是魔耶数乎不有废也则何以兴人能兴其所废无他在其志之所立何如耳乃罄衣资所有粗具材石既而廵抚侍郎周公郡守况公闻南印之有为也即捐已俸首助之郡人争以财物来施由是材非美者绳墨不加石非坚者砻琢不及经始于正统丁巳之春落成于戊午八月三日露盘初上白鹤数十廻旋塔顶乆之乃去舎利之光连夕烛天既阅月复有红白之光自塔顶出横亘北斗之下灵异荐彰众目所覩谓尤盛于塔之初建时也南印又因余财创构大雄殿丹碧交辉实与塔称惟前塔之重建也始发心于南印而力之所成就者多出于周况二公之乐施力于此者又因南印梵行内学髙而且深有以动之也南印字味蘖南印号也盖为天界住持蒲室之孙朴庵之子禅自临济歴吴江之普济湖之天圣苏之承天住持今为郡僧纲司都纲僧腊逾七袠矣尝承召命较藏典于北京海印赐赉便蕃缁素致荣艶焉其徒永端斵石于寺求文以识其师重建是塔之由用示乆逺予嘉南印有志于事而竟成也乃为书之石云
　　勅赐藏经阁记【周忱】
　　钦惟我朝奄有万邦声教所覃地大且逺列圣相承庙谟迭出爰乃叅用真乗助宣皇度广资福利昭荐国厘故凡神州赤县必鼎建梵宇増饰庄严复有诏校脩大藏经典至是事竣颁勅降经于天下寺之暴著者而苏之虎丘云岩禅寺与焉适忱叨防上命廵抚京畿赍勅防送藏典至于其寺当正统戊辰正月望日也主寺煚师因聚缁众大启寳函同音阅诵忱获拜瞻何幸躬逢胜事见其缥帙之整彩晔而光腾奎画之妙龙翔而鳯舞猗欤盛哉然则天章丈之重奚可不庋而珍藏所司以帑廪羡余度材庀工为层屋五楹髙六十五尺广九十七尺深如髙函以龛匮设供以几案雕绘金碧靡不坚完于是臣忱谨题曰勅赐藏经之阁阁后煚师复罄衣槖搆一轩以待徃来休息又建香积堂伽蓝殿海泉亭相峙殿塔之左右前后可谓得人矣既而师状附逺来江右蹐门求识其事于石余已衰老获乞骸骨归田文思凋落曷足以应其求耶虽然师之勤笃恶能终拒抑予尝与焉且春秋之法常事不书今天恩如此之被佛典如彼之全诚旷世盛典其可不书矣乎第慙拙讷无以昭示后来姑述梗槩以复之师尝奉诏内廷校经名煚字照岩林隠其别号也故云
　　天平山白云禅寺重兴碑【姚广孝】
　　天下佳山水固有矣必遇乎名公伟人以发其迹然后境益胜而名乃着也兴壊理乱措诸事业必赖乎才能智谋有足为者然后见其成效也山水虽佳微名公伟人以发其迹则境之芜没而名之昧昧者盖多矣兴壊理乱微才能智谋有足为者必不能见其效也非惟不能见其效而反致于颠覆陨坠者徃徃亦多矣故山水事业显隠成壊在乎其人若汲汲欲求遇于人而人不可必得者或数千百年之间不求而自得者何也盖物之显隠成壊闗乎气运属乎时縁而致然尔岂在有意而为之者哉天平山白云禅寺剏于唐寳厯间至宋天圣寳谛大师来是山见寺之基构狭劣而不足容广众始开拓其塲地以成大刹庆厯中文正范公爱其泉石清丽林园茂宻故奏请为香火院忠宣公继父之志遴主法席者谋诸苏长公子瞻遂延致逺録公始革律为禅矣寺之住持非有徳有言者不足以当之故歴代皆名沙门也元末丙午天兵临吴城寺毁于燹罄无所有但荒烟茂草鞠为狐虺之囿也洪武七年复庵圭师来领是寺复庵乃先住持士瞻标公之大弟子也戒行兼优操略并善故寺众与文正公子孙谋曰起寺之废者非复庵不可也于是相率耆彦礼请主之虽寺有恒产而赋役甚剧复庵夙夜酬应弗有劳苦况东序比丘智在左右羽翼支费撙羡以兴厥功故大雄之殿方丈之室説法之堂栖禅之所山门廊庑库庾庖湢钟鱼鼓版之设熏炬华之供廿年之间无不备具而未尝持一防干一人怳然成此大业若地设天造可谓能事毕矣噫天平泉石之清丽甲于中吴文正公为之主维故境益竒而名益振寺极其废得复庵为之中兴而有以见其成效也以斯论之山水虽佳不遇乎名公伟人则境湮而名昧兴壊理乱不赖乎才能智谋有足为者必不能见其成效也审矣今复庵之中兴是寺虽经营措集弥嵗弗寜略不见其囏难困苦之状可谓才能智谋有足为者矣今年秋以书来北平求予述以示其后予吴人也天平乃熟游之地复庵与予友颇厚知寺之兴始惟详故弗让而为之书乃复繋之以诗曰天平之髙冠于吴山林木茂蒨云泉潺湲岩岩龙门是为闗雄虓既伏夭狐寜攀胜妙境界佛刹是宜廼剏于唐寳谛载治堂构靓深缁徒所依伟乎范公朝请主维敬延柴石始习禅仪境益其胜名益其彰靡有硕徳莫据防牀歴代继席皆匪寻常人境俱絶可抗大方粤嵗丙午天兵临吴欻罹欝攸百毁一无锦绣林园化为丘墟有来游者无不长吁复庵圭师效其才能不廿年间众废具兴比丘智在乃同厥心左右赞襄其力孔任栋宇蔚而丹碧烂然有物毕备一如其先济济真侣安居弥坚寅夕禅修天子万年
　　万夀禅寺重构佛殿记【宋濂】
　　苏之长洲东北二里万夀报恩光孝禅寺在内焉初晋义熈中有沙门法愔自西域至中夏与慧逺法师结社庐山已而来苏以念佛三昧化道有情苏人翕然归之为建净夀院梁时更名安国长夀二年又更名长夀寻燬于兵吴越钱氏有国中吴军节度使钱文奉重作之又更名安国长夀禅院始易禅僧明彦主之宋大中祥符二年丁晋公谓奏改为万夀崇寜二年始加崇寜于万夀之上政和初又更名天寜绍兴七年复诏更今额为徽宗荐严之所元至正末天下大乱寺为兵所燬羣僧散鞠为椔翳之塲国朝洪武癸丑蒲圻魏观来吴为郡周视废基蹙頞而言曰是刹之废不得名浮圗不足以起之行中禅师仁公乃寂照和尚世嫡今住虎丘徳涵道融堪为人天师且兼道儒家经史发为文章严简而有法内外之学双至中兴之责其在是乎遣使者致书币凡三徃而后应之视其寝室则牀第蔑如也稽其谷粟则盎无斗储也讯其执役则仆无有也师泊然独居若享万钟之禄者曽不几何僧之散者复还逺近清修士鱼贯而来有馈食者有供三衣者有施黄白金者禅师曰可矣戒左右重构大雄殿五楹间凿石于山市材于江陶瓦于郊工者奏技壮者献力鞠明究曛不督而集四阿有严若翚斯飞丹雘绚烂人心目僝工于甲寅春二月至乙卯冬十月厥事告成禅师太息曰寺之凡建殿为钜殿既成门庑堂室当易为耳吾耄矣宜选春秋强盛者继之禅师乃退居松林兰若辑舎合舆议延莹中瓛公莹中尝请业禅师不复固辞乃走吴江水月废刹辇致三世如来像妥奉殿中观者起敬瓛公昼夜孳孳将次第成禅师之志复来请文以示后之人诚可谓贤也已呜呼大千界中不离一念建治销毁随感而形昔也兹刹付之虐熖化楼观而为灰烬果谁使之哉此一念也翦翳剔荒变瓦砾而成梵宫又孰为之哉亦一念也善恶之所繋其悬隔有如此者可不慎欤禅师起废之功无让于开基瓛公善继之力必渐复于旧观皆肇于一念之善者也法社缁衣之士来居于兹尚当扩而充之为声闻为縁觉为菩提萨埵虽曰等妙是觉亦可拾级而升无有出于此念之外者毋徒委为有漏因果如忽之哉昔有唐僧贯休所画十六罗汉像颇着灵异吴越时邵思寳等共建二石幢今犹存诗曰牵牛南斗姑胥墟义熈神僧建梵居相传正受起凡夫以法笼络为周阹洿泥欲现金芙蕖盛衰相寻云卷舒嵗几及千道如初飞楼涌殿薄太虚欝攸毒熖翻赤乌化为灰烬无复余上丛棘下夫须白烟斜日寒隼呼虎丘尊者名浮屠见性炯若摩尼珠胸中藏书比石渠应聘而起三叹吁食无糗粮衣无襦赤立何以兴吾庐萧然一榻结双趺风声沨沨撼州闾四方闻者鱼贯趋布泉盈槖粟满车稇载有若神鬼输成此寳构只须臾龙础承楹列碔砆榱题攒星涂以朱日月回薄气扶舆慑悭破执道力驱空中楼阁齐毘卢法筵谁嗣乃其徒利如干将温六瑚吴江有刹委平芜尚留像变金作肤妙庄严相愍且都辇致中座青莲敷直揭红日升天衢大纲既挈万目摅三门夹序暨堂涂势可驯致当不孤祗今胜槩夐然殊黒白骈首施拜膜镗鞳如获闻钟鱼有情弱质同巴且暮枯寜复论朝腴一念揺曵风中大雄慈悯犹已痡乃假塔庙作世模由外修内垢净除事为不落有与无空空色色皆真如作铭者谁列仙儒镌之青瑶字萦纡后千百载期不渝
　　重修承天寺记【陈继】
　　寺之剏于梁天监初曰重唐曰广徳重宋曰承天后曰能仁元曰承天能仁国朝曰承天歴嵗既深废而复复而废者累矣至元间南楚説公主之继以雪明公二公先后为大殿为穹阁为经钟二楼及诸殿堂皆极宏丽而天下未有与之称者也然未百年而剥陊倾败者日甚其为之主恬然视之莫能葺复者已越数辈长其教者恒虑不寜乃谋于众曰东南大观而振吾道以为众之所归者惟在承天主席既虚弗得其人将何所托佥曰南印定公其可为南楚雪后者即举其住之公淡然若无所为惟勤其道敕其行以善化人而已与之游者薫其仁慈不为残忍浸其寛裕而黜隘陋茹其诚笃以谢浮薄迹其刚毅用变柔懦故人皆曰定公贤徳而足以翊吾善之为者也咸倾心向之公乃倡于众曰吾欲使是寺而轮奂之若初也尽出其赀以集工材其乐施占事者源源而至始葺大阁为佛万数再葺经钟二楼葺无量观音二殿而新盘沟殿末理大殿为四天王于三门画五十三叅于两庑凡诸貌像而皆饰之旛幢供具处所宜有者无一不具金碧耀日辉煌映发入而睹之者恍然若不知其为人境也其功盛哉然公之志犹未已也徃时南楚雪皆为宗门硕徳着声湖海其相继事以雄土木之功犹称不易况公一身而复新其旧者哉前有作者后无继之其传不逺公可谓有功于二公者矣可谓不孤其所知者矣公溧阳人也姓李氏生六嵗闻长者诵佛书即忻忻喜悦父母以其有宿故乃命出家于邑之兴化寺持规就度而若素习者十七游京师止天界日接诸老绪论释然开悟既而泝大江抵荆湘遍求佛祖陈迹尽谒有道以正其学乆之超然而还止庵祥公与之语喜而谓曰子能为吾宗嗣矣公始出世于吴江普济转湖之天圣人皆归之起废为新其主承天能仁越十年言行如一日于乎公可谓杰然而不凡者与余记其事述其行以刻于石俾有劝于后来者从其寺之耆旧众所请也以书数抵北京而恐予言与之后者藏主瑹荆石也
　　承天寺重建大雄殿记【吴寛】
　　萧梁氏好佛其下化之一时佛寺江左为盛然尤莫盛于吴中若承天亦吴中之特盛者相传寺为卫尉卿陆僧瓒故宅而舍以建者自梁以后废輙兴之至元至正间主僧南楚极力改作而其制之壮伟精巧絶矣黄文献公实为记其事入国朝殆歴百年当正统癸亥之十月寺一夕大火荡然无存又明年适朝廷颁大藏经至僧纲司都纲永端时兼住持特建堂九间以尊奉之其后僧徒相视莫敢复措手者盖三十年于此今住持道泽谓寺不可终废也然功宜自大雄殿始乃谋建之盖承天固郡人之所瞻仰者也于时闻有是举争出钱粟来助其徒戒昌更刺指血书法华经誓成其事而助者益众矣竟以成化甲午七月丙辰起功凡六年而功始完髙广深阔一如旧制凡所象设亦无不备于是泽公领乡荐来受都纲之命乞予书之其言曰寺之功甚钜此未及其半吾当次第成之而未可必也幸先畀之文以记嗟夫大雄之建非以奉佛也乎佛之道吾不能知然尝观于其书务为宏博广大之説故学其道者每为宏博广大之事亦惟好于上者极其防持而不拘以法禁化于下者致其崇奉而不惜乎财力此其事之所以成也今夫官府学校所以出政令而资风化是故有益于上下者或病其敝且陋而有所为焉费于公而罪戾至劳乎民而怨谤生继之者视以为戒故有终其任不易一木増一瓦者此其事之所以废也则泽公之为此举固其才之长力之专以出乎其徒亦惟其为彼而不为此此其费若劳虽不可以数计卒能随其用使致其才力以成乎所谓宏博广大者而还郡中之旧观也予故记之以示其后之人
　　报恩万嵗贤首讲寺释迦文佛卧像碑铭【宋濂】
　　姑苏报恩万嵗贤首讲寺乃吴赤乌初大帝为乳母陈氏所建名曰通唐宗因其年改作开元吴越钱武肃王为之起废掲以支硎山报恩寺旧额宋徽宗崇寜初加以万嵗之号至佛日崧公来为住持专讲华严经疏尊为贤首讲寺寺有淳祐钜阁七楹间下覆释迦文佛灭度之像相传自唐则有之州民攀慕徼福者殆无虚日元季伪吴张士诚据有其地惑五行家之言强为佛卧非吉徴更造立像民情焦然弗寜及伪吴亡徳岩法师俯徇羣情起主寺事不二三年易腐为坚殿堂楼阁门庑寳塔之属一一葺之焕焉如新已而叹曰诸役幸粗完象可不复于古乎于是走告民间不分耄倪皆举手加頟竞输货泉以后为媿法师乃戒抟土之功斵嘉木为骨骼承以髙座塑卧像其上涂以五色覆以彩衾诸弟子涕泪悲泣环列前后摩耶佛母亦立其侧怅然兴哀唯曼殊普贤二大士神情闲旷超出死生之外用意精致形模宛然像长六十六尺髙一十二尺曼殊等像髙一十八尺经始于洪武十一年秋七月十五日明年夏五月十六日讫功糜钱五万有竒用功六百有竒伻来俾濂记之呜呼佛之法身犹如虚空本无去来何有生灭其示八相以觉羣迷不过降本垂迹俾同人法而已本则真谛迹则俗谛真俗混融皆不思议之事乌可以异观哉况八万四千无非度门触类而入洪纎毕逹姑以入灭论之实具华严五教大防小乗虽除我执未逹性空但知实色故示之以湼槃非近于愚法声闻教乎色法二相本无自性皆从縁生灭度之际断縁归空非近于大乗始教乎应身虽法亦属幻有幻有既灭真空独存真空既存幻有亦住二体互融了不相碍非近于大乗终教乎灭而非灭非灭而灭非灭而有既灭而空空有双泯理事交夺如如不动无即无离非近于大乗顿教乎熈连河间居然唱灭灵山防上俨尔常存随举即色随举即空如示一身不起于座如化多身徧满尘刹无量为一一为无量力用相収纵横自在非近于一乗圆数乎诸有情众若胜若劣来瞻灵像随其机宜证入教位至于混极不翅亲闻卢舎那演説圆满修多罗之为快法师此举其于树教基续慧命有功于法门甚大非特福泽被于一州而已抑濂闻昔人设像俱有所表则非苟然也如来中居表众生大觉之心饮光胜尊在左表自利之行庆喜在右表利他之行曼殊乗师子表大智而降嗔也普贤骑象王表大行以制贪也他如劔斧两神则表观空择法二智取义深逺使人目撃而道存故歴代袭之定为常法而此湼槃之像奈何独无所表乎濂因畧举杂华之説断然谓五教之理咸具不然佛法徧在一切处果何言哉濓既为作是説殷勤遐仰复学主夜神以偈赞佛之语繋之于后法师名浄行徳岩其字也博通帝心云华贤首清凉定慧诸家书力振其宗于将坠之时一弹指间悉起诸废其化导有縁以成法师之志者善长正宗二沙门也偈曰世雄大悲利羣物果后示权不思议既由应身显法身从体起用宣妙法人机既得饶益故唱入灭度示化仪化仪有始而有终所以惩创懈怠者七寳牀中右脇卧慧日一朝竟西没娑罗树林皆变白诸天众号雨天花四众围绕共悲哽妙香结楼奠金棺发三昧火而自焚各分舎利建塔庙如来虽入般湼槃毕竟终无湼槃者是知一性镇常住不从变易有生灭倬哉贤首古伽蓝三吴法防斯第一乃造湼槃微妙相因相摄入有情众近遭纷更紊常制缁素茕然失怙依有大比丘起复古最先补苴诣楼阁一一庄严成妙境次令埏土肖灵像五色交纒广博身州民瞻礼至洒泣如还故乡逢故物此即大乗正法门种种皆能济羣品观者毋以像观像如观杂华大经王字字化为法焰云云中化物皆现前一身示现无量身无量身中现一身令我悉除邪见网直济难思解脱海行住坐卧皆见佛佛之智慧如虚空无性无生无所依大光明藏时时现与我无同亦无别从上所言真实法众生慎勿懐疑念
　　重建寳光贤首讲寺碑【曽棨】
　　寳光寺在姑苏长洲县治之东北汉末林太守陆绩舍宅为之故至今寺门外有巨石曰林石者盖以此也吴赤乌时郡守请頟于朝始赐名曰寳光仍命圆法师主之以为十方讲刹歴两晋六朝隋唐以来废而复兴隳而复振者盖尝有之而寺之名迹固弗泯也迨元至正间佛殿两庑三门讲堂钟楼经阁以洎众屋靡不完具宏壮雄伟冠于一方可谓盛矣国朝洪武初开拓郡城始迁寺于跨塘桥西据娄齐二门之冲去旧趾才数百歩而近其后有诏并丛林于是境内诸寺悉归于此方其时郡副都纲湛源圆法师实居此以领教事乃以所授贤首一宗教观与四方学徒讲説究竟克阐厥宗暇日与文儒缙绅之流倡和其间而寳光之胜遂焕然于勾吴之域矣永乐改元之初有楚兰馨法师继主于此将欲兴造以复前代之规制而被召入京与修大典愿弗之遂九年寺僧大祯大衍同心协力出其祖之遗资及倾已帑仍资檀施庀材鸠工剏建法堂聿新众屋甫及三载遂告讫工轮奂重新金碧照耀真桑门之盛事东南之伟观也今年冬楚兰以校讐藏典留寓北京遂述寺之本末偕中书舎人王君和用来请予文记之惟佛氏之教入中土而四方禅林讲刹星罗棋布不可胜数然求其若寳光之绵歴累代上下千有余年而逾逺逾盛者盖亦尠矣是虽佛氏之灵有以黙相隂佑于其间然亦岂非绩之孝行夙着而其流风遗韵蔼然被于其乡者有不能以遂泯欤是可书也因并书俾刻诸石庻后之人得有所考且系以诗曰东南名郡粤为姑苏秀气所钟湖山奥区岿彼寳光巍巍梵殿云昔陆绩舍宅以建林之石名髙穹窿伊绩之遗凛其清风兵燹荐更有隆有替迨际天朝值兹盛世众刹所归蔚为丛林曰有湛源克振圆音贤首之宗益畅厥防其徒如云见闻悉喜迄于楚兰志扩前规承诏在公弗见于为继此而兴曰祯曰衍资帑克捐厥功以显翼翼殿堂栋宇维新金碧煌煌有光璘霦暮鼓晨钟旛幢杳霭如旃檀林若华藏海圣夀齐天佛道兴隆勒石于斯以播无穷
　　重修报恩寺寳塔记【陈琦】
　　吴城之大刹最古而名著者惟报恩贤首讲寺焉寺创于吴大帝赤乌初年而塔则肇于萧梁时凡十一级屡堕刼灰至宋绍兴间沙门大圆仅成九级即今塔是也然歴嵗既逺峻峙亭毒风摧雨撃易就隤毁过者兴嗟治庚申今僧纲司副纲法津曽住是山请于吴邑宰邝侯命僧徳夀鸠工修葺且戒诸人勿得挠其事未乆徳夀示寂众举僧徳昊道完宗恩司之洎善士倪道完复相其役各协乃心不惮劳勚若见若闻悉生喜跃于是大姓割其财小夫奏其力铢积寸累总费万余缗经始于是年五月明年是月乃底于成易腐为坚増新去旧珠顶光芒金绳交络白蜃外饰丹梯上通像设妆严天神森卫栏楯旋绕层层如一风铎之声闻乎四境夜灯之焰烛乎半空顾不雄哉诸僧以兴修之功不易皆邑侯外防之力不可无文刻诸贞珉用昭永逺乃持其所述本末介士英陈先生谒文于予按佛氏之説释迦説法于灵山多寳佛塔从地涌出为作证明及其入灭留舎利八斛四斗为浮圗八万四千遍满娑婆利乐羣品此塔之所由兴也若今之塔苏文忠公曽施铜以藏舎利于中想即八万四千之一也我国家神道设教仁夀跻民而亦妙严寳乗无乃象教之功易感蠢愚之善心也哉兹塔之伟丽观者起敬可以拄持佛法巩固皇圗为东南塔院之冠冕矣但今之学佛者或离乎真或蔽乎物髙者为名下者为利余波末流无所不至而佛法微矣徳昊辈必不若是其得意以了心者乎因其请记故序其事而警之且以告后之同志者嗣而葺之庻斯塔之不朽也
　　阳山大石岩云泉庵记【吴寛】
　　吴城西山连延不絶曰阳山在稍北雄伟特甚其隂石巉然起如人负竒骨而伛者当嵚崟硊间有僧居在焉号云泉庵成化间余与太仆少卿李贞伯吴兴张子静松陵史明古往游自许市北转入小溪舎舟从平田行仰见石势欲堕举足甚恐入门竹树幽茂薜荔满墙僧縁崖架木有小屋在石下益竒客喜而就宿聫为长句明日太仆大书屋壁复题名石上而去后二十年予再还吴中则太仆以下相继而逝自叹不能独游而徒得沈启南所作巨圗时取而玩之耳一日有僧谒问其名曰智韬则庵之主人也曰山居属公题咏后游者接踵而至大石之名暴着于时此皆诗人和篇也予既为书其末智韬复请曰庵未有为记者更乞书之盖山之有庵相传为宋珍防禅师所创其扁则银青光禄大夫齐国公徳刚所题然莫能攷其为何人也石之大且竒者散列不一当时与客议此可亭此可堂且轩者尚多今嵗乆其地如梦中事不能了了况予且老未知他日归休再能游否所幸主僧有开拓志来游者或能成之当再为书之刻崖石上
　　苏州府妙观重建弥罗寳阁记【胡濙】
　　正统五年秋八月望日兵科给事中郭璘礼部司务陈珪率道士张宗继不逺数千里赍姑苏道纪司都纪郭贵谦副都纪吕志清疏状谒予南宫徴记按状苏州府在城妙观剏自晋朝名真庆道院唐更名开元观宋赐额天庆观髙宗御书金阙寥阳之阁揭于殿端光荣罕俪有簔衣何真人寓居其中能愈人一切诸疾灵迹显著孝宗召赴行在眷赉甚厚人咸倾向郡守陈岘命羽士募縁増崇修建雄冠诸郡寳祐景定间住持严守柔蒋处仁重加修饬施以栏楯元至元间黜天庆之号而改今额道士严焕之张善渊复为脩理时左辖朱文清大捐帑廪以相其役由是穹门邃庑奥殿巍阁杰出吴中元末至正间燬于兵燹迨今百有余年殿堂廊庑渐次修建率皆完美惟弥罗寳阁工费浩繁乆虚未建诚为缺典宗继乃募众縁遂为创始正统三年廵抚侍郎庐陵周公恂如郡守南昌况公伯律因嵗旱率耆老命都纪郭贵谦祷于其观遂获甘霖二公暨阖郡吏民咸欲修坠举废戮力同心侍郎郡守首捐俸赀以兴复为己任委都纪郭贵谦鸠材庀工贵谦先令化士尤真张养正至镇江市木栰从扬子江归遇大风冲散化士仰天告曰买木盖造弥罗寳阁供奉玉帝今木冲散不存斯阁莫能成就顷间风恬浪静忽覩帝见于云端化士惊愕再拜至孟渎河口木皆先集举无漂遗众咸骇叹不胜忻感归以白于贵谦转白侍郎郡守罔不惊异悚敬二公为之益力今年夏厥工告成复霤重檐金碧辉焕极其壮丽威仪像设严奉惟谨谓不可无以纪神明显应之灵与夫侍郎郡守作兴之绩用垂示于乆逺也予惟有虞肆类上帝成周禋祀昊天而道家者流制为寳阁防奉玉帝实为虞周同一尊事之礼今其阁既成而请记于予又安得不深喜乐道而奬与其能乎是以为之记而不辞俾归勒诸贞珉庻几来者知所崇重而祗事于无穷焉
　　重建清真观记【俞贞木】
　　钱塘黄孤山真士蚤嵗喜道术方药南游闽越北上燕赵晚止苏城苏人严徳昭者抱痼疾因筑室建清真坛奉北极武真君冀遇医愈疾闻真士医多着神验求疗治之而其疾随愈乃舍坛以真士主之于是募縁重剏建殿宇广其庐舎真士尝为崇安灵寳道士时其师潘雷鉴翁适自崇安来遂延之以开山焉三十八代天师为题其额曰清真道院仍建丹房售药以给伏腊计既而翁与真士皆髙年终其弟子永嘉陈君正孚与其徒陶君希仁又加修葺遂以状闻于教大宗师乃移牒集贤院改今额为观云粤自潘黄二师开山于元之皇庆间以甲乙住山于是希仁求嗣道者得三人焉曰程安道曰冯本原曰杨处静及乙巳之嵗观毁于火安道以售药资粗剏未完丁未之嵗而安道又委蜕迄今洪武庚申本原与处静同心协力重建大殿山门两庑塑真君与侍从像以明年九月讫功求予为记夫老氏之学以清净为宗其论谷神牝乃曰绵绵若存用之不勤则脩炼之微防存焉至抱朴子着内外之篇陶隠居注本草又皆发明药石服食之秘然药与道术相通修真济人其功一也孤山既以医鸣而苏城之人无逺迩少长咸称黄孤山道观之药之神自兹以往其诸弟子相传虽无恒产而嵗积药金有余至本原处静悉倾其槖中所有以新其观宇可谓善于继述者矣噫古之列仙虽与世和光然徃徃泯其迹今孤山乃能传之后人俾守其业而本原处静又能复兴之而不坠且追继开山之劳绩念继承之不可不任其事故又砻石刻文以示永逺是不特将以贻其后人抑亦有光于其教矣本原名寜髙年清修退藏弗耀处静名守中端慤守道阐教今为道纪司副都纪云
　　福济观新建祠宇记【徐有贞】
　　苏城之干维有灵宇焉岿其山峙翼其翚飞杰出乎阛阓之中而超轶乎埃之表者所谓福济观也观之创自宋淳熙初旧名岩天道院院有真士陆道坚者尝与省干王大猷设云水斋于此感防纯阳吕仙翁授以神方大猷子孙至今传以济生元至大间继道坚者叶竹居以申请得观额竹居后王无伪邹道安继之所营为尝盛矣迨元之季国之初洊经兵燹数十年来无能继者风摧雨剥旁侵中陊寖以敝敝于时卧云炼师郭君宗衡实来主之宗衡出自玉峯士族而学道冶城西山初师朝天提举陈渊黙继师长春真人刘渊然得清微灵寳净明神霄诸法之传游居两京侍祠行宫乆之及领是观顾而叹曰主张是纲维是而使敝敝若是前乎吾者往矣后乎吾者谁欤然则吾其可以但已乎乃言于郡守况侯伯律首复观地之侵敓于旁人者用其法为人禬禳祈禜得佽助焉慎入约出鸠工庀材以渐经营中建天之殿为祝厘所旁作翼宇二一以祠纯阳及南五祖北七真一以祠长春诸师自三门两庑暨库庾庖湢毕饬其法中所宜有者像设暨鼓钟笙磬毕具又樊之树之有池有岛蔚然为城市山林宗衡乃集其徒以言曰吾闻之吾师吾道之所寳者三慈也俭也清净也是吾教所宜然也今吾徒从事于斯其必寳吾之清净以养吾之真寳吾之俭以养吾之身寳吾之慈以养吾之人庻乎其可尔吾又闻之儒之君子民生于三事之如一是世教所宜然也今吾徒出乎家而度乎世于君亲莫之致力矣将惟师事是嗣而师复迁化如致力何惟是晨而香夕而灯致精诚以慰荐吾师若吾亲之灵以祝吾君之厘事庶乎其可尔且吾之观谓之福济吾徒将何修而可以称是名乎尝试思之夫祝厘者盖祈乎天以祐乎君将以一人之福而敷锡乎天下以福乎亿兆之人者也其所济可谓博矣盍亦修吾之清净致吾之精诚以从事于斯乎虽然吾虑乎后之继吾事者之或怠且忘也愿从君子乎圗之遂因余伯氏以请记余谓宗衡游方之外者也而余游方之内者也夫道不同不相为谋余何以为宗衡谋哉然以君子之道而处其中亦惟眎夫义理何如耳彼诪张为幻者固余所弗与矣若其为言几乎义理者亦安得不与之也耶余于是乎为宗衡记之
</div>
    <div class="pagination">
<a href="吴中金石新编_page2.html">上一页</a><a href="吴中金石新编.html">1</a><a href="吴中金石新编_page2.html">2</a><span class="current-page">3</span><a href="吴中金石新编_page4.html">4</a><a href="吴中金石新编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
