<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 132 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 132 页/共 273 页</h1>
    <div class="content">不著撰人名氏。上卷为步天歌，下卷为天汉经，各绘图於上，而载其说及杂占於下。诸家书目皆不著录。星图各施采色，颇工整可观，疑亦从明代内府本录出者也。
△《海上占候》一卷（浙江范懋柱家天一阁藏本）
不著撰人名氏。所记潮汐风雨晴晦日月虹雾之类，皆有定验。乃为泛海占视者而设，故以海上为名。
△《军占杂事》一卷（浙江范懋柱家天一阁藏本）
不著撰人名氏。所载亦多行兵占候之法。其书前半已有阙佚，而后半别题神武金鉴，自相舛异。盖断烂不完之本也。
△《占候书》十卷（浙江范懋柱家天一阁藏本）
不著撰人名氏。首列步天歌，系以星象各图。次即详载诸占法，每一占为一图，而以占验附於下。所引不出史志及京房《易传》、《乙巳占》诸书，大抵附会穿凿，殊为猥杂。
△《天文诸占》一卷（浙江范懋柱家天一阁藏本）
不著撰人名氏。亦莫详时代。书中杂占，半出抄袭，半出臆断。如所注日影一则，谓用竿八尺，立於地中，以度其影，每於当节之日午时，测影之长短，以定丰歉疾疫人畜夭伤，不知太阳、太阴午正高度随时随地在在不同，岂能限以成法，泛言占验？又其注月影一则，谓正月元宵夜月到午中，立七尺竿子，以度其影，八尺水涝，六尺岁稔，一尺饥疫云云。是并不知日月之度数而妄陈休咎，不亦傎乎？
△《天文大成管窥辑要》八十卷（浙江范懋柱家天一阁藏本）
国朝黄鼎撰。鼎字玉耳，六安人。明末以诸生从军，积功至总兵官，入国朝官至提督。是书乃其晚年所集。以古今天文占候分门编录，大学士范文程序之。
大旨主灾祥而不主推步。繁称博引，多参以迂怪荒唐之说。
──右“术数类”占候之属，二十六部，三百八十卷，内四部无卷数，皆附《存目》。
卷一百十一 子部二十一
○术数类存目二△《汉原陵秘葬经》十卷（永乐大典本）
不著撰人名氏。前有自序，称昔因遇楼敬先生，传阴阳书三本，其用甚验。
直指休咎之理，出生入死。遁甲之法，乾兑坎离迁宅之法，辨年月日时加临运式。
余因暇日，述斯文五十四章，分为十卷，备陈奥旨。立冢安坟，择地斩草，冢穴高深，丧庭门陌，碑碣旒旐，无不备矣云云。盖术家所依托，所云楼敬先生，岂假名於娄敬，而其姓误加木旁欤？
△《葬经》一卷（两江总督采进本）
题云《青乌先生葬经》，大金丞相兀钦仄注。考青乌子名见《晋书郭璞传》。
《唐志》有《青乌子》三卷，已不知为真古书否。此本文义浅近，经与注如出一手，殆又后人所依托矣。郭璞《葬书》引经曰者若干条，皆见於此本，然字句颇有异同。盖作伪者猎取璞书以自证，而又稍易其文以泯剽袭之迹耳。未可据为符验也。
△《天机素书》四卷（通行本）
旧本题唐邱延翰撰。延翰字翼之，闻喜人。《通志艺文略》载延翰《玉函经》一卷，《黄囊大卦诀》一卷，无此书名。惟《堪舆类纂》载宋吴景鸾进《阴阳天机书序》云，唐开元中，河东星气有异，朝廷患之，遣使断其山。究其实，则邱延翰所作之山也。捕之弗得，诏原其罪。乃诣阙进师授《天机书》，并自撰《理气心印》三卷。元宗赐之爵，以玉函藏其书内廷，禁勿传。唐末兵乱，曾求己、杨益於琼林库获《玉函》，发之得《天机书》，由是杨、曾之名始著。曾授陈抟，抟授景鸾父克诚，景鸾於庆历辛巳承诏进《天机》、《心印》二书，然则《玉函》、《天机》本一书而二名也。然其说颇诞，已不足为据。是书尤词旨猥鄙，不类唐以前书。二卷以下图说参半，所谓三仙讲、五虎讲诸图，冗复牵缀，皆无意义。大抵明代地师因景鸾之说所为，又非宋人相传之本矣。
△《内传天皇鼇极镇世神书》三卷（浙江巡抚采进本）
旧本题《邱延翰正传》，杨筠松补义，吴景鸾解蒙。核检其文，实出伪托。
其大例以天星二十八宿附於二十四山龙之下，以乾、坤、艮、巽为四厘极，配以炁、罗、计、孛四星，以角亢、奎娄、斗牛、井鬼分为四候，不知其何所取义。
案《青囊序》有先看金龙一语，后人以亢、牛、娄、鬼四星当之，原属臆解。是书又云四金不以方位言，专以在地之形，应在天之象。考星野见於《周礼》，其占候略见於《左传》。《唐书》载僧一行亦以山河两戒配列宿。然第就方舆大势言之，初非沾沾於一邱一壑，指其象某宿某垣也。杨、赖诸家间借天星以代干支字面，如亥曰紫微，兑曰少微之类，特欲变文以示深隐。后人误会其意，浸以天星立说，於是亥为贵龙，艮为富曜，踵讹袭谬，异说纷纶，遂至离方位而言星象，断非杨、赖之旧法，无论邱延翰也。
△《地理玉函纂要》二卷（浙江巡抚采进本）
不著撰人名氏。案《玉函》之名，相传本於邱延翰书，然其书久已不传。是本托名《纂要》，设为诸图，杂以三合长生之说，末附黑囊经口诀、捉穴心印、造理赋数条。大抵剽取坊本伪书，随意窜入，不足据为定论也。
△《天玉经外传》一卷、《四十八局图》一卷（通行本）
旧本题宋吴克诚撰，其子景鸾续成之。一名《吴公教子书》。案克诚父子名氏，古籍无徵。惟术家相传，谓克诚德兴人，尝从学於陈抟。景鸾承其指授，庆历中应荐入都，授司天监正。以论牛头山山陵事下狱。遇赦后，佯狂削发於天门西岸白云山洞。治平初，遗书与女而终。女即虔倅张道明之妻，以其书授廖瑀者也。今观是书，大半剿袭《青囊催官》词句，而阴据《玉尺经》三合为本。如以寅午戌为火局，遂谓寅龙左旋属丙，右旋属丁。非但以木为火，违其本性，即论三合，丁火当生酉旺巳，墓丑正与寅午戌相反。又如因艮近寅，辛近戌，遂并以艮辛为火，坤乙为水，乾丁为木，巽癸为金，屈天干以就地支。溯流忘源，并失三合缘起之意。宋人议论尚无此派，断为明人赝作无疑。次卷《四十八局图》，即衍前说。李国木序云，传为嘉、隆间欧阳氏鸾笔所书。附以经验各图，如朱国祚、黄洪宪祖地之类，皆明万历时人，其伪托之迹尤显然也。
△《九星穴法》四卷（通行本）
旧本题宋廖瑀撰。地理家以杨、曾、廖、赖并称，而瑀书独佚不传，故诸家著录，皆无其目。是书莫知所自来，盖依托也。其法专以九星辨穴体。所谓九星者，太阳、太阴、金水、紫气、天财、凹脑、双脑、平脑三体，合天罡燥火为九。
其中又分正体、开口、悬乳、弓脚、双臂、单股、侧脑、没骨、平面为九等，各系以图与说，已不免强无定之形以就一定之格。至其双臂太阴一条云，若两臂太尖，名夹刃，主杀人至毒，须人力锄去尖头，使令圆净，则变凶为吉。是人不受气於地，地转受形於人矣。但择一吉地之图，依其高下而培筑剷削之，固不难尺寸悉符，曲折相肖也，然有是理欤？
△《玉尺经》四卷（通行本）
旧本题元刘秉忠撰，明刘基注。秉忠初名侃，字仲晦，其先瑞州人。曾祖官邢州，因徙家焉。少补邢台节度府令史，旋弃去。隐武安山中，从浮屠法，更名子聪。世祖在潜邸，僧海云邀与入见，大悦之，留赞大计，人称聪书记。及世祖即位，始创议建国号，规模制作，皆所草定。至元元年，拜光禄大夫、太保，参预中书省事，更赐今名。十一年卒，赠太傅赵国公。谥文贞，后改谥文正，追封常山王。事迹具《元史》本传。基有《清类天文分野》之书，已著录。秉忠精於阴阳术数，世祖称其占事知来，若合符契。尝相地建上都於龙冈，又建大都城，其规制皆秉忠所定。顾史不载其著有是书，《永乐大典》备收元以前地理之书，亦无是编，明嘉、隆以前人语地学者皆未尝引及。知其晚出，特依托於秉忠。基注中有贵州北界之语。贵州在元季为顺元宣慰司，明初改贵州宣慰司，永乐间始置贵州布政司。基当太祖时，何由与广东云南并称，是注之伪托，亦不问可知。
其书言万山起自昆仑，其入中华分五岳者为艮震巽三条。又云，黄河界而西北丑艮行龙，长江限而东南巽辰起祖。不知黄河自西北而东南，依形家言，当云乾亥行龙。长江自西南而东北，依形家言，当云坤申起祖。盖承上文而自忘其谬。又以金临火为自焚，木入金为绝命，离龙见兑坎为自废，震龙见离兑为伤劫。不知山川蟠郁，千里百里，初无定形。必如所云自起祖以至落脉，兑不可以入离，离不可以趋兑，将褒斜之谷不可以入终南，九华之峰不可以趋锺阜。拘而鲜通，莫此为甚。其论向篇，谓龙穴之善恶从水，而以生旺三合为主，是转以峦头之形势，系於水口之吉凶。舍本齐末，益复支离。自此书盛行，江南地学，率皆以三合为正宗，趋生趋旺，从向从龙，纠纷不已。盖三吴泽国，言水口则易於傅会，是以辗转相承，末流益炽。国朝华亭蒋平阶作《地理辨正》，始攻之甚力。虽平阶欲尽变理气家言，未免过当。然谓其窃杨、赖两家龙分顺逆、砂辨、贵贱之绪论，参以臆说，词虽澜翻，意实肤浅。平阶所纠，要不得谓之吹索也。
△《披肝露胆经》一卷（通行本）
旧题明刘基撰。《明史艺文志》亦载有其目。然观书中所分龙诀、穴情两篇，大半剽剟《撼龙》、《葬法》诸书。砂诀、水诀歌亦皆浅俗，如笔架科名应有分，满床牙笏世为官等句，基必不若是之陋。后附南北平阳论数条，则李国木杂取他家之书附入者，尤为弇鄙，殆嫁名於基者也。
△《地理大全一集》三十卷、《二集》二十五卷（通行本）
明李国木撰。国木字乔伯，汉阳人。是书一集之一卷、二卷为郭璞《葬经》，三卷至六卷为唐邱延翰《天机素书》，七卷至十卷为杨筠松《撼龙经》、《疑龙经》、《葬法倒杖》，十一卷至十四卷为宋廖瑀《九星穴法》，十五卷为蔡元定《发微论》，十六卷为明刘基《披肝露胆经》，十七至三十卷为《搜元旷览》。
称《遯庵汇古》者，国木自撰也。二集一卷为唐曾文辿《青囊序》，二卷为杨筠松《青囊奥语》，三卷至六卷为杨筠《松天玉经》内传外编，七卷至十一卷为元刘秉忠《玉尺经》，附遯庵《原经图说》，十二卷至十四卷为宋赖文俊《催官篇》，附遯庵《理气穴法》，十五、十六卷为宋吴克诚《天玉外传四十八局图说》，十七卷至二十五卷为《索隐元宗》，亦国木自撰。是书凡例，一集专论峦头，二集专论理气，以多为富，真伪错糅。又国木自撰附图附说者居其半，陈因泛衍，绝无取裁。如《玉尺经》向称刘秉忠著，已成一帙，幸得伯温先生原本，与予注若出一揆，因为补其阙遗，仍附图说。乃知所谓刘注即国木假为之，以欺世也。每卷首率题李某删定，是即其所集诸家之书亦已多所窜改矣。
△《地理总括》三卷（浙江巡抚采进本）
明罗珏撰。珏字世美，鄱阳人。是书刻於万历二年。前二卷以二十四山分阴阳局，龙穴、砂水各为之图，又及造命、分金、躔度诸法。珏自序专为理气而设。
顾杨、曾二氏之论理气，词约义丰，随地通变，赖氏虽分龙穴、砂水为四，亦撮举一二确凿可据者为言，珏乃定为格式，某龙某方为吉，某方为凶，二十四山执一不化。不知山川赋形，卦气消息，万有不齐。用意虽勤，可谓不善学古者矣。
其第三卷为平原三法，附以诸家杂论。三法者，一曰特生墩阜，二曰眠亘形局，三曰翦水裁局，不著其所自来。案叶泰《平阳全书》三法后有嘉靖时汪标跋，称此书出自幕讲僧秘传。今观其墩阜图内所载龙虎朝应，率皆板法。眠亘图有灵蛇抢蛤，老蚌吐珠等名，亦多臆造，未必出幕讲之手。惟杂论内所引杨筠松之《遍地钤》，如水边花发水中红，窗外月明窗内白之句，寓言气感，颇具名理。惜又杂以他说，如海角经青龙，六合宜高大，白虎螣蛇莫起峰之类，仍不离乎庸术也。
△《罗经顶门针》二卷（内府藏本）
明徐之镆撰。之镆，建阳人。万历中诸生。是书专论指南针法，以当时堪舆家罗经之制，仅主二十四向，而略先天十二支之位为非，因著论详辨，复绘之为图，分三十三层，各有详说。后附图解一卷，则其门人朱之相所作也。
△《堪舆类纂人天共宝》十二卷（安徽巡抚采进本）
明黄慎撰。慎字仲修，海阳人。其书刊於崇祯癸酉。分经、传、论、状、书、记、篇、说、诗、赋、歌、诀、问答、杂录、辨、断穴法、葬法、序、表二十目。
大抵割裂旧书，分门编次，舛错纷淆，漫无持择。如何溥《灵城精义》一书，因无门可归，改曰《论气正诀》，入之诀类，他可知矣。
△《罗经消纳正宗》二卷（两淮盐政采进本）
明沈昇撰。昇始末未详。是书前分七十二龙，用纳音五行以断消纳得气及消纳失气为一卷。次分六十龙，参取星度三百六十五及三奇、八门、官贵、禄马、刑伤、克杀为一卷。其门人史自成序，称廖瑀得杨筠松、曾文辿、曾求己、吴颖、吴景鸾相传之术，以授丁应星，应星授谭某，谭授吴舜举，舜举授刘师文，师文授余芝孙，芝孙授黄仲理，仲理授程义刚，义刚授刘时辉，时辉授刘应奇，应奇授顾乃德，乃德授何震儒，震儒授昇。昇广演图局，口授是书。自来论罗经者二家，一主八卦九宫，所谓气从八方是也。一主十二地支，一支五干，重而六十，名胎骨六十龙，又名透地六十龙，以之定格。来龙入首，於两支接缝间，空去癸甲壬乙之界，成七十二，名穿山七十二龙，以之立向收水。而皆取纳音五行，六十纳音起於金，故曰分金。然如以六十为得，则空其十二支接缝以成七十二者非矣。如以七十二为得，则干支强排以成六十者非矣。况言六十龙又有二，一则甲子起壬初，从卦不从支，而为平分六十龙。一则甲子起壬之半，从支不从卦，而为胎骨六十龙。说愈岐而愈谬，徒足滋惑而已。
△《寸金穴法》二卷（浙江巡抚采进本）
不著撰人名氏。其书以俗本廖瑀《九星穴法》为宗。谓穴法之外，当有异穴、怪穴，别为之图。所见盖又出於穴法九变之下。内一条云，汀州王氏墓，真武大坐形，龟蛇俱足，郭景纯为龟眼上下一穴，蛇眼上下一穴，子孙富贵不绝。其荒诞可知矣。
△《画筴图》一卷、《撼龙经》一卷（两淮盐政采进本）
国朝孙光{昜灬}撰。光{昜灬}字丹扶，馀姚人。顺治辛卯副榜贡生。官藁城县知县。其书托之杨筠松以授曾、刘诸人，实约取诸家之论气脉者，而附以己说。
起原脉，终火燿，为目二十有四，题称第一图至二十四图。今惟动气一条有图有说，馀皆有说而无图，盖己佚缺。前载洪武六年刘基上画筴图疏，似依托所为。
后附《撼龙经》一卷，题云余真如解，孙光{昜灬}删补。其说与《画筴图》相表里，二书皆专论龙脉，非游谈无根者比。然出於掇拾剿袭，不足名一家之言也。
△《定穴立向开门放水坟宅便览要诀》四卷（浙江巡抚采进本）
国朝梅自实撰。自实字有源，宣城人。是书专以二十四山向用正五行，辨每年旺气节候。又以年遁方支论纳音生克，每山下各附《天符经》、《金精鼇极》、《天河转运》等书所定吉凶曰。又附阳宅开门放水诸诀於后。但详宜忌，并不著其所以然。盖术家钞辑之本，以备检阅者也。
△《山法全书》十九卷（江苏周厚堉家藏本）
国朝叶泰撰。泰字九升，婺源人。自序谓先辑《平阳全书》，复辑是编，皆裒集前人堪舆之说，而以己意评注之，亦间附以己作。大旨以杨筠松、吴景鸾二家为主，其论峦头阴阳，尤尊杨氏，而辟廖金精之说。其龙法论九星不取五星之说。其凡例谓山法流传既久，其正形正象俱葬去无遗，故曰有遗穴无遗龙。若言遣龙，惟奇形怪穴人所不能识，人所不敢下者耳。於今日而言山穴，舍奇怪无从也。斯亦非平易笃实之道矣。
○附录
△《尚书天地图说》六卷（河南巡抚采进本）
国朝潘咸撰。咸有《易蓍图说》，已著录。是书虽借《尚书》为名，以尧典经文冠前五卷之首，以禹贡经文冠末一卷之首，而实则支离曼衍，自抒其说，与经义渺无所涉，而其说又皆自逞私臆。如，谓月食非地影所隔，谓阳全阴半，月之围径，当减日体之半。皆据理而谈，不知测算为何事。故新法、古法两不能通，图说弥多，纠牵弥甚。其地图以《山海经》所列诸名不分真妄，案四方四隅排比骈联，齐如布算。又以《水经注》所列诸名不分今古，屈曲钩贯，纷若乱丝。至所绘今之舆图，颠倒南北，易置东西者十之八九。至其天图之末，附以《罗经图说》，甲子纳音。地图之末，附以元刘秉忠《玉尺经》。盛谈相地之术，尤为不经，列之经部，实为不伦，故附存目於《术数类》焉。
──右“术数类”相宅相墓之属，十八部，一百三十二卷，附录一部，六卷，皆附《存目》。
△《九天玄女六壬课》一卷（永乐大典本）
旧本题唐袁天纲撰。天纲事迹具《新唐书方技传》。前有序文，不著名氏。
称伏羲受河洛之秘而画卦，文王重之，孔子备之。后世卜筮者惟鬼谷子得其要妙，至唐太史天纲袁公得其要旨。今镂梓以广其传。末题大德十年丙午，盖元人所伪托也。
△《六壬军帐赋》一卷（浙江范懋柱家天一阁藏本）
旧本题河南刘启明撰。不著时代。案《崇文总目》有刘启明《占候云赋式》一卷，《宋史艺文志》有刘启明《云气测候赋》一卷，盖北宋以前人。是书见於焦竑《经籍志》、钱曾《读书敏求记》，所言临戎传式之法，以四时识神之雌雄，亦《玉帐经》之流。明人已刻入《六壬兵占》中，此其别行之本也。
△《河洛真数》二卷（浙江范懋柱家天一阁藏本）
旧本题宋陈抟撰。抟事迹具《宋史隐逸传》。其说以《易》之卦爻配合人生年月日时八字，以定休咎。前有抟自序，又有邵子序，词皆鄙倍，殆术士不学者所为。下卷载晋管辂述洛书篇，首曰，夫河龙负图者，非龙也，乃大龟也。又曰，羲皇画八卦，后有大挠明之。尤极谬陋，不足与之辨也。
△《邵子加一倍法》一卷（浙江范懋柱家天一阁藏本）
不著撰人名氏。考《二程遗书》载邵子与程子言数，程子称只是加一倍法。
盖指算数言之，非占验禄命之谓也。此书以六十甲子积数以卜贵贱吉凶，亦以加一倍法托之邵子，殊相矛盾。杨慎《丹铅录》曰：张横渠喜论命，因问康节疾，曰，先生推命否？康节曰，若天命，已知之矣。世俗所谓命，则不知也。康节之言如此。今世游食术人，妄造大定数、蠢子术托名康节，岂不厚诬前贤？则妄相假借，其来已久矣。
△《六壬心镜要》三卷、《后集》一卷（浙江巡抚采进本）
宋徐道符撰。道符自号无欲子，东海人。所著别有《六壬六经歌》一卷，今已亡佚，惟此书尚存。焦竑《经籍志》又作《六壬心鉴歌》，则字之讹也。自序谓取《神枢》、《灵辖》、《连珠式》、《花瓶记》、《元堂壁玉龙首雕科》诸书，遍求兴旨，攒略为歌。凡一百八十一篇，分成三卷。上卷九门，中卷十七门，皆论课象及一切日用事物占断。下卷十六门，皆军占。其杂占及十二神将论凡十三篇，别为后集。立说简该，使读者昭然易晓，在壬书中最为善本。今已全收入《六壬大全》中，故不更复录，而特存其目於此。
△《六壬毕法赋》一卷（浙江郑大节家藏本）
宋凌福之撰。福之履贯未详。核其自序，盖理宗宝庆间人也。始徐道符作《六壬心镜》，建炎中又有邵彦和者著书，名曰《口鉴》，以阐明徐氏之说。后多为俗学所窜乱，福之因用彦和法作七言百句注释之，以成此书，融贯旧说，而缀以心得，独为精当。自序谓虽言词鄙拙，实决断之幽微，可为定论。世之言壬术者，多奉为秘钥。亦载《六壬大全》中，故与《心镜》并存目焉。
△《皇极大定动数得一论》一卷（永乐大典本）
元吴正撰。正字大初，不知何许人。有大德庚子自序，称康节先生集成《大定论数》，不以示人。一日访隐者龚老於山间，见其孙方襁褓，曰此子神色凝重，将来可传吾学。即出袖中书以遗龚老。龚以授其孙，即所谓西峰先生也。先生讳端礼，尝鬻数於潭州城西，日才自给，便不复算。乃演为三十六类，以授石渠先生。石渠增为四十门，以授黄先生。后为白玉蟾得之，作《观物筌蹄》十论，以授蔡叔明。叔明传蔡习卿，习卿传傅君玉，君玉传许伯约，伯约以降，传者浸寂。
余游方外，与野舟吴先生会於秋浦。先生名准，鄱江入。余就学其数，案图而索，间亦多验。旧稿无存，今再为是编，与同志者共讨论之。原始要终，意明词简，名之曰得一论，盖有取於天向一中分造化之义云尔。盖宋以后术数之家大抵托邵子以神其说。然邵伯温作《易学辨惑》，称邵子惟传王天悦、张子望二人，又皆早死。郑夬窃得天悦之书，伯温尚斥其依托，此纷纷者何自来乎？
△《周易尚占》三卷（兵部侍郎纪昀家藏本）
不著撰人名氏。前有大德丁未宝巴序，称为莹蟾子李清庵作。按元李之纯号清庵，又号莹蟾子，有《中和集》，别著录。则此书乃之纯撰也。其书分十八部，皆论易课断法，与今卜肆术相类。惟於六神之外兼论神煞吉凶，则与今稍别。案宝巴有《易体用》十卷，中分三书，其第三书为《周易尚占》三卷，书名卷数皆与此书相同，然世无传本。或因宝巴之序疑此即宝巴之佚书，则误甚矣。
△《玉灵聚义》五卷（浙江巡抚采进本）
元陆森撰。森字茂林，平江路人。官阴阳教谕。是书前有延祐二年森自序。
又有天历二年刊书缘起，亦森所述，称申奉平江路阴阳司校正无差，及移准本路儒学训导考究，总管府指挥鋟梓，则当日官刻之书也。所述皆龟卜之法。其曰玉灵者，案《史记龟筴传》，祝龟之词有玉灵夫子语，司马贞《索隐》谓尊神龟而玉之，其名当取此义也。第一卷全录徐坚《初学记》龟部故实诗文及对偶之句，第二卷全录《龟筴传》，三卷以下乃及於图式诀法。词旨鄙俚，不出术家之习。
其书久无刊版。此本传写颇脱误，证以《永乐大典》所载，全书卷首佚赵孟暄、骆天祐、范濂三序，卷三之末佚龟经秘诀三条，卷四佚自然清平一图，卷五之末佚推六神行法，配入五乡一章，自然卦颂一章，及所列十图，盖残阙之本。自孔子系《易》，极赞蓍德，而龟卜渐以不传。后世术家所用，皆别立名目，以意断制，非复古法，盖无足贵。今亦姑存其目，所佚诸条，不复采掇葺补焉。
△《六壬五变中黄经》二卷（浙江巡抚采进本）
不著撰人名氏。中黄本道家之言，道藏有《太清中黄真经》二卷，亦名《胎藏论》，称九仙君撰，中黄真人注，共十八章，皆服炁要诀。是书题嵩岳真人凝神子，与所称九仙君者不相合，盖术家窃道经之名以示神奇，与吐纳导引本无涉也。焦竑《经籍志》载有此书二卷，其来已久，故言六壬者多援以为证。今观其书，传写讹谬，注释亦多互异，殆后人已有所增损。书中自释己身至疾病为正经，释盗贼至来意为后集，所释亦略无诠次。如释五行下先逃亡，次远行，次杂类，又次为求官，忽又间晴雨於婚姻、疾病之间，殊为丛杂。又如《六壬大全》所引，首载释十二将，而是卷无之。乃附贵人、太常、天空、白虎、玄武、阴后等七将之说於释官讼章，而叙次亦复颠倒。至卷末题释来意章，而所列乃青龙、螣蛇、朱雀、六合、勾陈、五将之说，与篇题殊不相应。盖必浅学者支离剽窃，从他书牵合成文，已非原本之旧矣。其五行章内谓本於《玄门宝鉴》一百六十卷，且谓今河中府龙门县有《宝鉴全书》。河中府为唐时之制，此殆旧本原文、变窜未尽者欤？
△《六壬开云观月经》一卷（浙江范懋柱家天一阁藏本）
不著撰人名氏。考焦竑《经籍志》有蒋日新《开云观月歌》一卷，而《六壬大全》所引亦与此合，当即日新遗本。分为八门，始於元首，终於五福，凡六十五卦，占断简要，颇行於时。其文已全载入《六壬大全》中，今别存其目。
△《大六壬无惑钤》一卷（浙江郑大节家藏本）
不著撰人名氏。考《宋史艺文志》、马端临《经籍考》及焦竑《经籍志》，但载有《六壬课钤》一卷，或即以此书当之，其是否莫能详也。《六壬大全》所载《总钤》，具列六十甲子、七百二十课、三传名目，与此颇合，而此更益以断词四语，其大旨与课经集多相出入。
△《六壬行军指南》（无卷数，浙江范懋柱家天一阁藏本）
不著撰人名氏。盖即《玉帐军占》之遗法。案课钤成局演三传，配以游都、鲁都，加十二将，以决军中攻守藏伏之用。每日为十二课，凡七百二十课局。条理分明，其意颇为周密。惟是兵之为用，情形万变，不可端倪，故恃成法者断不足以制胜，又岂能预占时刻，决以一定之吉凶？即以壬术而论，时将先锋，为一切神机所现，参以四时休旺之不同，固有同此课传神将而所验迥乎不一者。又况昼治夜治，神将悉殊，趋避益当有异，又安可为此刻舟以求剑乎？今是书所用惟游都、鲁都根於日干，不论节气及昼夜，而卷中注游鲁每局易一位，与自古军占之书独异，不知其何所据。依然从未有神煞不由年月日时而独视课局而移者，其为好事者臆撰无疑也。
△《奇门遁甲赋》一卷（浙江范懋柱家天一阁藏本）
不著撰人名氏。考焦竑《经籍志》遁甲书七十二家，以赋名者宋邱濬《天乙遁甲赋》及员卓《遁甲专征赋》而已。是编论奇门而不及於天乙，亦不主於用兵，殆非濬卓遗本。其于奇仪飞伏之理，词意简明，尚不至於荒诡。末附以《烟波钓叟歌》，明程道昌皆已采入《遁甲演义》中。其赋中注释，则大抵江湖术士摭拾浮谈，无所阐发也。
</div>
    <div class="pagination">
<a href="四库全书总目提要_page131.html">上一页</a><span>...</span><a href="四库全书总目提要_page127.html">127</a><a href="四库全书总目提要_page128.html">128</a><a href="四库全书总目提要_page129.html">129</a><a href="四库全书总目提要_page130.html">130</a><a href="四库全书总目提要_page131.html">131</a><span class="current-page">132</span><a href="四库全书总目提要_page133.html">133</a><a href="四库全书总目提要_page134.html">134</a><a href="四库全书总目提要_page135.html">135</a><a href="四库全书总目提要_page136.html">136</a><a href="四库全书总目提要_page137.html">137</a><span>...</span><a href="四库全书总目提要_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
