<!DOCTYPE html>
<html>
<head>
    <meta charset="UTF-8">
    <title>经义考 - 第 269 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 269 页/共 381 页</h1>
    <div class="content">　　未见
　　晁公武曰从父詹事公撰多取古人之说以正近世之失
　　朱子曰景迂论语解亦有好处













　　经义考卷二百十三
　　钦定四库全书
　　经义考卷二百十四
　　翰林院检讨朱彛尊撰
　　论语【四】
　　程子【颐】论语说
　　宋志一卷【通考玉海十卷】
　　未见
　　晁公武曰伊川门人记其师所解不为文辞直以俚语记之
　　朱子曰论语惟伊川所解语意含蓄防味无穷康绍宗曰伊川先生论语解时氏本至麻冕礼也一章而止然以大全集挍之阁本详略不同后人又自子絶四以下至尧曰纂集遗书外书之有解者以附益之
　　范氏【祖禹】论语说
　　宋志二十卷【通考玉海十卷】
　　佚
　　晁公武曰元祐中所进数称引刘敞程颐之说伊洛渊源录淳夫家传遗事载其言行之懿甚详然不云其尝受学于二程先生之门独鲜于绰传信录记伊川事而以门人称之又其所著论语说唐鉴议论亦多资于程氏
　　吕氏【大临】论语解
　　宋志十卷
　　佚
　　晁公武曰与叔虽程正叔之徒解经不尽用其师说
　　谢氏【良佐】论语解
　　宋志十卷
　　未见
　　良佐自序曰天下同知尊孔氏同知贤于尧舜同知论语书弟子记当年言行不诬也然自秦汉以来开门授徒者不过分章析句耳魏晋而降谈者益稀既不知读其书谓足以识圣人之心万无是理既不足以知圣心谓言能中伦行能中虑亦万无是理言行不类谓为天下国家有道亦万无是理君子于此盍阙乎葢溺心于浅近无用之地聪明日就雕防虽欲读之顾不得其门而入也圣人辞近而指逺辞有尽指无穷有尽者可以索之于训诂无穷者要当防之以神譬诸观人他日识其靣今日见其心在我则改容更貌矣人则犹故也为是故难读今试以读此书之法语诸君焉勿以为浅近而忽勿以为太髙而惊勿以为简我而忿且怒勿以为妄诞而直不信圣人之言不可以训诂形容其微意今不复撰次成文直以意之所到辞达而已矣盖此书存于世论其切于用而收近效则无之与道家使人精神专一之学西方见性之说并驾争衡孰全孰驳未易以口舌争也谈天语命伟辞雄辨使人可骇可慕曾不如庄周列御冦曼衍之言笼络万象葩华百出读之使人亹亹不厌曾不如班马雄深雅健之文正名百物分辨六气区味别性可以愈疾引年曾不如黄帝岐伯之对问神农之药书可以资听讼折狱可以餙簿书期防曾不如申韩之刑名陶冶尘思模写物态曾不如顔谢徐庾流连光景之诗以至神怪卜相之书书数博奕之技其皆可玩获售于人而此书乃一无有也欲使敏秀豪俊之士留精神于其间几何其不笑且受侮与邈乎希声一唱而三叹谁其听之淡乎无味酒而俎腥谁其嗜之虽家藏人有不委尘埃者几希矣予昔者供洒扫于河南夫子之门仅得毫厘于句读文义之间而益信此书之难读也盖不学操缦不能安弦不学博依不能安诗不学杂服不能安礼惟近似者易入也彼其道高深溥博不可涯涘如此傥以童心浅智窥之岂不大有迳庭乎方其物我太深胸中矛防者读之谓终身可行之恕诚何味方其胁肩谄笑以言餂人者读之谓巧言令色宁病仁未能素贫贱而耻恶衣恶食者读之岂知饭疏食饮水曲肱而枕之未妨我乐注心于利未得而已有颠防之患者读之孰信不义之富贵真如浮云过此而往益高深矣可胜数哉是皆越人视秦人之肥瘠也惟同声然后相应惟同气然后相求是心与是书声气同乎不同乎宜其卒无见也是书逺于人乎人逺于书乎葢亦勿思耳矣能反是心者可以读是书矣孰能脱去凡近以游髙明莫为婴儿之态而有大人之器莫为一身之谋而有天下之志莫为终身之计而有后世之虑不求人知而求天知不求同俗而求同理者乎是人虽未必中道然其心能广矣明矣不杂矣其于读是书也能无得乎当不惟念之于心必能体之于身矣油然内得难以语人谓圣人之言真不我欺者其亦自知而已矣岂特虑思之效乃力行之功至此葢书与人互相发也及其久也习益察行益着知视听言动葢皆至理声气容色无非妙用父子君臣岂人能秩叙仁义礼乐岂人能强名心与天地同流体与神明为一若动若植何物非我有形无形谁其间之至此葢人与书相忘也则向所谓辞近而指逺者可不信乎宜其贤者识其大者不贤者识其小者好恶取舍之相辽也学者傥以此言为可信则亦何逺之有以谓无隐乎尔则天何言哉夫子之言性与天道不可得而闻也以谓有隠乎尔则四时行焉百物生焉夫子之文章可得而闻也是岂真不可得而闻哉诗云鸢飞戾天鱼跃于渊此天下之至显圣人恶得而隠哉所谓无行而不与二三子者也上天之载无声无臭此天下之至赜圣人亦恶得而显哉宜其二三子为有隠乎我者也知有隠无隠之不二者舍此书其何以见之哉知有隠无隠之不二者岂非闳博明允君子哉诸君可无意于斯乎
　　胡寅后序曰论语一书盖先圣与门弟子问答之微言学者求道之要也而世以与诸子比童而习之壮而弃焉训诂所传虽未尝絶然智不足以知圣人之心学不足以得道徳之正遂以私智簧鼓其说以天下夫其侮圣人之言何足深罪特以斯文兴防于此系焉此忧世之士所为动心者也上蔡谢公得道于河南程先生元祐中掌秦亭之教遂著论语解发其心之所得破世儒穿凿附会浅近胶固之论如五星经乎太虚与日月为度数不可易也其有功于吾道也卓矣而学者初不以为然也某年二十一当政和戊戌在太学得其书时尚未盛行也后五年传之者葢十一焉呜呼师友道废久矣欲求吾资莫与为方圆欲得吾助莫与为切磋所可决信而不疑者独圣贤所余纸上语尔同舍建安谢袭智崇传于山阳马震知止欲以其传授粥书者使刻板焉庻以道好善君子欲博文求征而不得者其志足称矣然某以往昔所见比智崇今本文义有或不同意先生年邵而智益明有所是正故更欲得善本参挍然后传之虽然大略当不外是也以今日好者渐众安知来者之不愈于今乎使有诚好而力行焉固将黙识神受见于参倚之间不者几何不按剑而向夜光之投乎此非某之志也先生之志也
　　朱子曰胡侍郎尝教人看谢氏论语以其文字上多有发越处
　　宋史谢良佐字显道寿春上蔡人与游酢吕大临杨时在程门号四先生登进士第建中靖国初官京师召对忤防去监西京竹木塲坐口语系诏狱废为民所著论语说行于世
　　上蔡语录谢先生监西竹木场朱子发自太学与弟子权偕往谒之坐定子发进曰震愿见先生久矣今日之来无以发问不识先生何以见教先生曰好待与贤说一部论语子发私念日刻如此何由亲欵其讲说已而具饮酒五行只说他话及茶罢乃掀髯曰听说论语首举子见齐衰者一节又举师冕见一章而曰圣人之道无显微无内外由洒扫应对进退而上达天道本末一以贯之一部论语只恁地看
　　侯氏【仲良】论语说
　　宋志一卷
　　佚
　　伊洛渊源录侯师圣名仲良河东人二程先生舅氏华隂先生无可之孙有论语说及雅言
　　朱子曰侯师圣论语解大抵明白劲正而无深濳缜密沉浸醲郁之味故于精微曲折之际不免疎略
　　游氏【酢】论语杂解
　　宋志一卷
　　未见
　　杨氏【时】论语解
　　宋志二卷
　　未见
　　时自序曰学者之视圣人其犹射之于正鹄乎虽巧力所及有逺近中否之不齐然未有不志乎正鹄而可言射也士之去圣人或相倍蓰或相什百所造固不同然未有不志乎圣人而可以言学也道废千有余年百家之言盈天下学者将安取正乎质诸圣人而已矣夫论语之书孔子所以告其门人羣弟子所以学于孔子者也圣学之传其不在兹乎然而其言近其指逺世儒以其近也易之以为童子之习而莫之究入徳之途背而去之如在荒墟之中曾无蘧庐以托宿焉况能宅天下之广居乎善夫伯乐之论马也以为天下马不可以形容筋骨相视其所视而遗其所不视则马之絶尘弭辙者无遗矣予于是得为学之方焉夫道之不可以言传也审矣士欲窥圣学渊源而区区于章句之末是犹以形容筋骨而求天下马也其可得乎予于是书已于牝牡有不知者葢多矣学者能视其所视而遗其所不视则于予言其庶矣乎
　　尹氏【焞】论语解
　　宋志十卷【又説一卷】
　　未见
　　焞自序曰臣自布衣入侍经筵被防解论语以进臣备职劝解不敢以寡陋辞窃惟是书廼集孔子嘉言善行茍能即其问答如已亲炙于圣人之门黙识心受而躬行之则可谓善学矣后之解其文义者数十百家俾臣复措说其下亦不过称赞而已防惟陛下圣学髙明出乎天纵如舜好问如汤日新举措而逺不仁修已以安百姓固已合符乎夫子之道施之于事业矣复何有待于臣之说然而学贵于力行不贵于空言若欲意义新奇文辞华赡则非臣所知也姑摭所闻以塞明诏臣谨上　又后序曰焞绍兴七年十一月被召到阙赐对押赴经筵承续讲说论语卫灵公之末一章次日有防给笔札解论语以进念以说书为职不敢以固陋辞方以病困殆赐寛假病安日解进明年二月驾还钱塘焞以病从百司先行三月病少愈力疾日赴经筵是月十三日诏促成书以进时手颤目昏心思荒错深惧稽命之久遂强为之姑塞上命四月二十一日进呈而学者祁寛吕稽中坚中在焉书成皆三子之助也九年春复病丐归防恩授以闲禄听其自便遂寓居平江府虎邱寺之西庵寛从予居上方暇日见此帙云当濳录欲终身诵之甚矣其嗜学也相从既久若是书也讲亦熟矣岂不知此一时奉诏而成皆前人成说虽有一二臆见坐以老病拙讷心之精微词不能达今取观之徒有愧汗先圣不云乎吾无行不与二三子者是丘也焞于诸公亦云何用此为寛复请藏之因志始末并戒其勿以示人幸谅区区之意冬至后一日书于三畏斋　又进状曰孔子以来道学屡絶语言文字去本益賖是以先圣遗书虽以讲诵而传或以解说而陋况其所论所趋不无差谬岂惟无益害又甚焉脱使穷其根本谨其辞说茍不践行等为虚语此先圣所以重讲解慎言辞也况如臣者材质甚愚修为无取施之于己未见其功资以事君亦将何有其于圣贤言行何足以窥测奥妙发明指归强顔为之第塞诏防臣无任慙羞恐惧之至
　　吕稽中志墓曰先生于圣人六经之言耳顺心得如出诸已天下知道者宗之不知者慕之然未尝笔之于书与羣弟子言据六经发明问答不为讲解文书独尝奉诏撰论语解
　　晁公武曰彦明程氏门人绍兴中自布衣召为崇政殿说书被防训解多采纯夫之说
　　朱子曰论语中程先生及和靖说只于本文上添一两字甚平澹然味意深长须当仔细看　又曰尹氏解论语守得定不走作所少者精神尔
　　王应麟曰绍兴八年四月诏尹焞解论语书成赐六品服宋史尹焞字彦明一字徳充世为洛人师事程颐靖康初召至京师不欲留赐号和靖处士绍兴四年授左宣教郎充崇政殿说书八年除袐书少监寻除太常少卿权礼部侍郎兼侍讲九年以徽猷阁待制提举万夀观兼侍讲奏乞放归上以焞提举江州太平观致仕其言行见于涪陵纪善录有论语解传于世
　　王氏【苹】论语集解
　　佚
　　按著作论语解成于崇宁三年其自述曰读书湏求圣贤所以言反覆翫味优游涵泳期于黙识心通洞达无间然后为学若秪循习诂训析文义适足为翫物尔今其书已佚绎祝允明作先生集序云先生有论语解刻成当有序其防者是则治间其书尚存也

　　经义考卷二百十四
　　钦定四库全书
　　经义考卷二百十五
　　翰林院检讨朱彛尊撰
　　论语【五】
　　刘氏【弇】论语讲义
　　未见
　　弇自序曰穷一理之微尽一性之妙其命有以至于防然无间之初其神有以防于寂然不动之际则宜若可以忘言矣然而天下之言常出于不胜其多而言者遂至于不胜其众则将以寓道而使之有明载道而使之有行故也是故无言而道隠未若有言而道不隠有言而道不隠未若言而与道两传而无所隠此所以应对答问相与垂世而设教者虽孔子犹不废而论语之书所为起也昔者孔子以无名之神功无体之妙道屈于不见知其礼义信足以成徳其智仁勇足以成治其温良恭俭譲足以成俗其防寛信敏惠足以成物而屈于不见用于卫灵公见其际可矣而弗与共天位也于季桓子见其行可矣而弗与共天职也于卫孝公见其公养矣而弗与食天禄也以至再逐于鲁削迹于卫絶粮而在陈微服而过宋则可谓畸朴人也然未尝不欲有为于世也是故出疆载质而有至于皇皇去父母国而有至于迟迟而席不暇暖辙不及环也委吏乗田贱也而不屑去者葢曰有官守而已猎较簿正卑也而不茍避者葢曰有官事而已其有为卒不可得矣于是收其所欲闻焉而未巳者一切寓之以言则详而为六经者是矣论语者特其绪余而已夫以学孔子者其徒至于三千之盛而上自国君卿大夫下逮闾巷一介之小民与其为时闻人而在所可许者类皆有见于是书及考其所归非资诸孔子者勿道也方此之时操笔而随其后者岂惟猎区区之空言也并与其一嚬笑之微一俯仰之细而得之也虽然若孔子者非学也故曰予非多学而识之吾道一以贯之而已矣故曰我非生而知之好古敏以求之而已矣其成已有如此者其于君也求之以不求之求而所至必闻其政其于神也祷之以不祷之祷而所祭必受其福于燕居则申申于乡党则恂恂于朝廷则侃侃于宗庙则便便其行已有如此者见所不见于鲁礼所不礼于卫则有似乎汚而非汚应佛肹之召诺阳虎之仕则有似乎屈而非屈也于齐则接淅于鲁则不脱冕而去其应变有如此者皆闻斯行诸也而对之不必同然而非异也皆崇徳辨惑也而语之不必一然而非两也不教民战是谓弃之故于卫灵问陈则耻其学事君勿欺也而犯之故于昭公失礼则讳其过仁也孝也以其有小大故所陈非一端勇也智也以其有本末故所列非一序利命与仁则处之以罕言怪力乱神则要之以不言其立说有如此者臧孙要君宜其不智也而谓之智则智而已矣管仲僭君宜其不仁也而谓之仁则仁而已矣徳行文学政事言语科虽不同而同谓之才则才而已矣草创讨论修饰润色虽不徧而不害同谓之命则命而已矣能具仁者君子也于子贱南宫适则与之茍无礼乐亦可为成人也于冉求公绰卞庄子臧武仲则略之以至叩胫而诛原壌鼓瑟而斥孺悲进顔子以不愚之愚黜子路以不祷之祷其处人有如此者凡此皆有见于孔子者也夫圣人之在上者多矣而制法不若孔子之为详圣人之在下者众矣而制行不若孔子之为备宰我以为贤于尧舜而不为增叔孙以为不及子贡而不为损此孟子所谓集大成者虽然均法也而孔子所为备者不以一行为备此达巷党人之所谓博学而无所成名也若夫千载而下其去圣人逺矣学论语者不幸不见天地之纯古人之大体类皆溺于传注之卑而不能自防于汚俗之中絶行之后往往以孔子而疑者皆是也书虽非孔子所自为然其属辞有要成文有序肆而通连而闲其本末先后若出于一而片言只简无自而不与孔子合非深知先王之法言者孰能与于此学者要当熟读而精思之不必考乎其人也
　　林氏【子充】论语诗
　　五十首
　　未见
　　闽书林子充号拙斋福清人著论语诗五十首林之奇解论语多引之
　　汤氏【岩起】论语义
　　十卷
　　未见【一斋书目有】
　　姓谱汤岩起贵池人知营道县有清名后通判徽州奉祠归居窦峰有论语义十卷
　　汪氏【革】论语直解
　　宋志十卷
　　佚
　　晁公武曰汪革信民抚州人绍圣中试礼部为天下第一尝语人曰吾乡有二相一为天下之福一为天下之祸葢指晏元献王荆公也即此可见其解经渊源所自云
　　钱氏【观复】论语解
　　二十卷
　　佚
　　卢熊曰钱观复字知原常熟人由太学登进士乙科官至户部员外郎寻领宫观出知广徳军有论语解二十卷
　　叶氏【梦得】论语释言
　　宋志十卷
　　未见
　　王应麟曰张衡思赋匪仁里其安宅兮匪义迹其焉追注引论语里仁为美宅不处仁焉得知里宅皆居也石林论语释言云以择为宅则里犹宅也葢古文云然今以宅为择而谓里为所居乃郑氏训解而何晏从之当以古文为正　又曰石林解执礼云犹执射执御之义记曰秋学礼执礼者诏之葢古者谓持礼书以诏人者皆曰执周官太史大祭祀宿之日读礼书祭之日执书以次位常凡射事执其礼事此执礼之见于书者也解雅颂各得其所云季札观鲁乐以小雅为周徳之衰大雅为文王之徳小雅皆变雅大雅皆正雅楚庄王言武王克商作颂以时迈为首而武次之赉为第三桓为第六以所作为先后以此攷之雅以正变为大小颂以所作为先后者诗未删之序也论政事之废兴而以所陈者为大小推功徳之形容而以可告者为先后者删诗之序也其说可以补注义之遗
　　上官氏【愔】论语略解
　　佚
　　曾氏【元忠】论语解
　　佚
　　黄氏【锾】论语类观
　　佚
</div>
    <div class="pagination">
<a href="经义考_page268.html">上一页</a><span>...</span><a href="经义考_page264.html">264</a><a href="经义考_page265.html">265</a><a href="经义考_page266.html">266</a><a href="经义考_page267.html">267</a><a href="经义考_page268.html">268</a><span class="current-page">269</span><a href="经义考_page270.html">270</a><a href="经义考_page271.html">271</a><a href="经义考_page272.html">272</a><a href="经义考_page273.html">273</a><a href="经义考_page274.html">274</a><span>...</span><a href="经义考_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
