<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 18 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 18 页/共 31 页</h1>
    <div class="content">　　△《合元万分历》一卷 
　　右唐曹氏撰，未知其名。历元起唐高宗显庆五年庚申，盖民间所行小历也。本《天竺历》为法，李献臣云。 
　　△《历法》一卷 
　　右未详撰人，历草也。 
　　△《刻漏图》一卷 
　　右皇朝燕肃撰。肃有巧思，上《莲花漏法》。尝知潼川，有石刻存焉。洛阳宋君者增损肃之法，为此图。 
　　△《百中经》三卷 
　　右自绍兴二十一年以上百二十年历日节文也。 
　　△《集圣历》四卷 
　　右皇朝杨可集。可为司天冬官正，辑古今阴阳书，橐为四时，以涓择日辰云。 
　　●卷十四 
　　◎五行类 
　　△《广古今五行志》三十卷 
　　右窦惟鋈撰。《唐志》有其目，未详何人纂。五行变异，叙其征应，盖为《洪范》之学者。自古术数之学多矣，言五行则本《洪范》，言卜筮则本《周易》，近时两者之学殆绝，而最盛于世者，葬书、相术、五星、禄命、六壬、遁甲、星禽而已。然六壬之类，足以推一时之吉凶；星禽、五星、禄命、相术之类，足以推一身之吉凶；葬书之类，足以推一家之吉凶；遁甲之类，足以推一国之吉凶。其所知若有远近之异，而或中或否，不可尽信，则一也。且其说皆本于五行，故同次之为一类。 
　　△《八五经》三卷 
　　右序云黄帝书。“八五”，谓八卦，五行。虽后人依者，而其辞亦驯雅。相墓书也。吕才《葬篇》以六说诘其不验，且云：“世之人为葬巫所欺，忘擗踊茶毒，以期徼幸。由是相茔陇，希官爵，择时日，规财利。”诚哉是言也。 
　　△《青囊补注》三卷 
　　右晋郭璞撰。世传葬书之学，皆云无出郭璞之右者。今盛行多璞书也。按璞传载葬母事，世传盖不诬矣。未几，即为王敦所杀。若谓祸福皆系于葬，则璞不应择凶地以取祸；若谓祸福有定数，或它有以致之，则葬地不必择矣。呜呼，璞自用其术尚如此，况后遵其遗书者乎！ 
　　△《拨沙经》一卷 
　　右唐吕才撰地理书，画山水之形成图。盖依者。 
　　△《青囊本旨》一卷 
　　右不记撰人。演郭璞《相墓青囊经》也。 
　　△《洞林别诀》一卷 
　　右江南范越凤集郭璞所记诸家地里得失为此书，二十四篇。并司空珏《寻龙入式歌附》。 
　　△《会元经》二十四卷 
　　右孙季邕撰，未详何代人。集诸家相地书，芟其鄙陋无验者，成是书。 
　　△《金琐正要》一卷，《玄谈经》一卷，《锦囊遗录》一卷，《五行统例》一卷 
　　右四书皆地理书也。 
　　△《五音地理新书》三十卷 
　　右唐僧一行撰。以人姓五音，验八山、三十八将吉凶之方。其学今世不行。 
　　△《秤星经》三卷 
　　右不着撰人。以日、月、五星、罗、计都、紫К、月孛十一曜，演十二宫宿度，以推人贵贱、寿夭、休咎。不知其术之所起，或云天竺梵学也。按《洪范》曰：“岁月日时无易，百用成，用明，俊民用章，家用平康。”“月之从星，则以风雨。”冷州鸠曰：“武王伐殷，岁在鹑火，月在天驷，日在析木之津，辰在斗柄，星在天鼋。”以此言之，五星之术，其来尚矣。盖可以占国，则可以占事；可以占事，则可以占人也。然术家用日、月、五星以占吉凶，又加以交初、交中之神，紫К、月孛之宿，初、中者，交食之会，亦可以意求；惟气、孛无稽，而术家独以为效。且曰土木之馀气。五星之行，土木最迟，而为吉凶者久，故有馀气云。 
　　△《周易十二论》一卷 
　　右未详撰人。论日月五星直年以占吉凶。 
　　△《珞录子三命》一卷 
　　右李献臣云：“珞录”者，取“珞珞如玉，录录如石”之义，推人生休咎，否泰之法。箕子曰：“五行，水、火、金、木、土。”禹曰：“辛壬癸甲。”则甲子、五行之名，盖起于尧、舜、三代之时矣。郑氏释“天命之谓性”，曰：“谓木神则仁，金神则义之类。”又释“我辰安在”，曰：“谓六物之吉凶。”此以五行、甲子推知休咎否泰于其传者也。吕才称起于司马季主及王充，其言浅哉。然才所诋建禄、级禄，三刑、劫杀、建学、空亡、六害、驿马之类，皆今世三命之术也，亦在才之前矣。由是观之，视他术渊源独远。且小运之法，本于《说文》已字之训；空亡之说，本于《史记》孤虚之术，多有所自来，故精于其术者，巧发奇中最多。 
　　△《珞录子疏》五卷 
　　右皇朝李仝、东方明撰。 
　　△《李虚中命书》三卷 
　　右唐李虚中撰。虚中，字常容。《姓纂》云：“冲之八代孙。学最深于五行书，寿夭、贵贱、利不利，辄先处其年时，百不失一。韩愈言同为虚中十一世祖，误也。” 
　　△《河图天地二运赋》一卷 
　　右不着撰人。论天地二运，盖三命书也。《崇文目》以为卜筮类。 
　　△《五命秘诀》一卷 
　　右皇朝林开撰。三命之术，年、月、日支干也。加以时、胎，故曰“五命”。 
　　△《常阳经》一卷 
　　右《崇文目题》曰《黄帝式用》，盖六壬占卜术也。 
　　△《六壬要诀》一卷 
　　右未详何人撰。《隋志》载六壬之书两种。《金銮密记》及《五代史记》颇言其验，今世龟筮道息，而此术独行。 
　　△《六壬课钤》一卷 
　　右未详何人所纂。以六十甲子，加十二时，成七百二十课，三传入神，以占吉凶。 
　　△《玉关歌》一卷 
　　右不题撰人。六壬课诀也。 
　　△《三十二家相书》三卷 
　　右或集许负以下三十二家书，成此编。 
　　△《月波洞中记》一卷 
　　右序称：唐任逍遥得之于太白山月波洞石壁上，凡九篇，相形术也。《崇文目》置之五行类。 
　　△《神中纪》一卷 
　　右皇朝李唐撰。辨人形色相，知其寿夭吉凶。 
　　△《群书古鉴》一卷 
　　右未祥撰者姓氏。熙宁间，集书史相术验者。 
　　△《灵龟经》一卷 
　　右史苏撰。论龟兆之吉凶。《崇文目》三卷。 
　　△《遁甲万一诀》一卷 
　　右题云唐李靖所纂黄帝书。按遁甲之书见于《隋志》，凡一十三家，则其学之来，亦不在近世矣。以休、生、伤、杜、景、死、惊、开八门，推国家之吉凶。通其学者，以为有验，未之尝试也。 
　　△《遁甲经》一卷 
　　右唐胡干撰。《李氏书目》云：亦云九天玄女术，推九星、八门、三奇、六仪之法。 
　　△《鲜鹗经》十卷 
　　右未详撰人。凡十门，六十二章。以星禽推知人之吉凶，言其性情、嗜好为尤验。说者谓本神仙之诀也，故此书载于《道藏》。李邯郸云：“罗浮山逍遥子撰。” 
　　△《八神筮法》二卷 
　　右以八卦世分六十四，每卦首必云“子夏曰”，论易筮之吉凶。 
　　△《灵棋经》二卷 
　　右汉东方朔撰。又云张良、刘安，未知孰是。晋颜幼明、宋何承天注。有唐李远叙。归来子以为黄石公书，岂谓以授良者邪？按《南史》载“客从南来，遗我良财，宝货珠玑，金碗玉杯”之繇，则古之遗书也明矣。凡一百二十卦，皆有繇辞。 
　　△《占灯法》一卷 
　　右皇朝李淳风撰。《崇文目》亦有之。 
　　△《观灯法》一卷 
　　右唐李淳风撰。 
　　△《紫堂诀》三卷 
　　右紫堂先生撰，未详何代人。着紫垣十二星至隐曜，总三百六十位，分二十八舍，附之以五星，配十二辰，以推人命之吉凶。 
　　◎兵家类 
　　△《六韬》六卷 
　　右周吕望撰。按《汉艺文志》无此书，《梁》、《隋》、《唐》始着录，分《文》、《武》、《龙》、《虎》、《豹》、《犬》六目，兵家权谋之书也。元丰中，以《六韬》、《孙子》、《吴子》、《司马法》、《黄石公三略》、《尉缭子》、《李卫公对问》颁行武学，今习之，号“七书”云。按兵法，汉成帝尝命任宏分权谋、形势、阴阳、技巧为四种。今又有卜筮、政刑之说，盖在四种之外矣。 
　　△《魏武注孙子》一卷 
　　右吴孙武撰，魏武帝注。按《汉艺文志》：《孙子兵法》八十二篇，今魏武所注，止十三篇。杜牧以为“武书数十万言，魏武削其繁剩，笔其精粹，成此书”云。其序略曰：“吾读兵书战策多矣，武所著深矣。” 
　　△《李筌注孙子》三卷 
　　右唐李筌注。以魏武所解多误，约历代史，依《遁甲》，注成三卷。 
　　△《杜牧注孙子》三卷 
　　右唐杜牧牧之注。牧以武书大略用仁义，使机权，曹公所注解，十不释一，盖惜其所得，自为新书尔，因备注之。世谓牧慨然最喜论兵，欲试而不得者。其学能道春秋、战国时事，甚博而详，知兵者有取焉。 
　　△《陈注孙子》三卷 
　　右唐陈撰。以曹公注隐微，杜牧注阔疏，重为之注云。 
　　△《纪变注孙子》三卷 
　　右唐纪变集唐孟氏、贾林、杜佑三家所解。 
　　△《梅圣俞注孙子》三卷 
　　右皇朝梅尧臣圣俞注。欧公为之序。 
　　△《王注孙子》三卷 
　　右皇朝王撰。以古本校正阙误，又为之注。仁庙时，天下承平久人不习兵。元昊既叛，边将数败，朝廷颇访知兵者，士大夫人人言兵矣。故本朝注解孙武书者，大抵皆当时人也。 
　　△《何氏注孙子》三卷 
　　右未祥其名，近代人也。 
　　△《吴子》三卷 
　　右魏吴起撰。言兵家机权法制之说。唐陆希声类次为之说，《料敌》、《治兵》、《论将》、《变化》、《励士》，凡六篇。 
　　△《司马法》三卷 
</div>
    <div class="pagination">
<a href="郡斋读书志_page17.html">上一页</a><span>...</span><a href="郡斋读书志_page13.html">13</a><a href="郡斋读书志_page14.html">14</a><a href="郡斋读书志_page15.html">15</a><a href="郡斋读书志_page16.html">16</a><a href="郡斋读书志_page17.html">17</a><span class="current-page">18</span><a href="郡斋读书志_page19.html">19</a><a href="郡斋读书志_page20.html">20</a><a href="郡斋读书志_page21.html">21</a><a href="郡斋读书志_page22.html">22</a><a href="郡斋读书志_page23.html">23</a><span>...</span><a href="郡斋读书志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
