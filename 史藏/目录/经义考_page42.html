<!DOCTYPE html>
<html>
<head>
    <meta charset="UTF-8">
    <title>经义考 - 第 42 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 42 页/共 381 页</h1>
    <div class="content">　　田氏【畴】学易蹊径
　　二十卷
　　未见【一斋书目有】
　　姓谱畴华亭人号兴斋嘉定间尝设讲席于国学六舘之士皆北面焉
　　吴澂曰仆幼时未逺出闻人説河豚鱼江豚鱼已疑豚鱼只当作一字解后见云间田畴易解作江豚鱼犁然有当于心长而泛大江亲见所谓江豚鱼者又闻舟人呼之为风信于是确然从田畴之说









　　经义考卷三十三
　　钦定四库全书
　　经义考卷三十四
　　翰林院检讨朱彞尊撰
　　易【三十三】
　　髙氏【元之】易解
　　一卷
　　佚
　　宁波府志髙元之字端叔鄞人受易春秋于程迥五上礼部不第尝集春秋説三百家号义宗凡百五十卷易诗论语解各一卷人号万竹先生
　　钱氏【佃】易解
　　三十卷
　　佚
　　姑苏志佃字仲耕常熟人以进士为分水尉歴吏部郎中权吏兵工三部侍郎后为江西路转运副使官至中奉大夫秘阁修撰有易解三十卷
　　胡氏【谦】易説　易林
　　佚
　　魏了翁序曰易之书自秦汉以来何啻数千家四明胡牧之又为之科别图指叅稽文义稡説成编尚虑所见未广则裹粮千里介余友袁广防将就正于余甚矣牧之之嗜学也而余非其人也牧之谓文王重卦虽不为无据而余以为是自伏羲以卦变皆自乾坤虽本诸先儒余谓其于六画卦之义有所未尽牧之于先天之易咸无取焉而余谓系辞之説为先天而发者非一牧之于中爻互体象数占筮説或未有取余谓此恶可尽废不然则易中如观山困绂壮羊屯马此类甚广谋【阙】取象此其不同之大略若此至于要言精义不能妙合者则又未能以殚举方将与之切问而研讲焉牧之倦于役愿得一言以归余谓古之学道者虽分古今越宇宙而义理之防若合符节今牧之于余乃有未可强同者固亦足以交警互发抑必有一是非于此者矣圣人之道如置樽衢中取之不禁随其浅深髙下皆足以有得宁可限以一律然而盈宇宙间莫非太极流行之妙而人物得之以各正性命则易固我之所自出无须防可离者也学易者要在内反诸心精体实践近之则迁善逺罪之归充之而至于位天地立生民命万物皆分之所得为者盖不敢惟文字故训之泥以自絶于道自薄其身况皆资之以羔雉乎邵子曰先天学心法也万化万物生于心也每味其言先儒之所谓学者盖如此故更愿牧之归而求之而余亦以是自警焉宁波府志胡谦字牧之奉化人师事袁燮传陆象山之学着易説易林
　　司马氏【子已】先后天图
　　佚
　　魏了翁跋曰涑水司马叔原覃思义理之学自羲文周孔之易河图洛书之数隂阳动静之义日月迟速之度以及周程张邵朱张子之书旁观歴览为图为书时贤皆有题识又欲求一言于余余迁靖未返不得与叔原共学姑识数者之疑于末且先天图自魏伯阳叅同陈图南爻象卦数始畧见此意至邵尧夫而后大明千数百年间不知此图安所托而图南始得此亦已竒矣而诸儒无称焉数往者顺谓震离兑干知来者逆谓巽坎艮坤皆以左旋言之今叔原以为自干至震自坤至巽此必有所据朱文公以十为河图九为洛书引邵子説辨析甚精叔原从之而邵子不过曰圆者河图之数方者洛书之文且戴九履一之图其象圆五行生成之图其象方是九圆而十方也安知邵子不以九为图十为书乎故朱子虽力攻刘氏而犹曰易范之数诚相表里为可疑耳又曰安知图之不为书书之不为图则朱子尚有疑于此也近世朱子发张文饶精通邵学而皆以九为图十为书朱以列子为证张以邵子为主余尝以干凿度及张平子传所载太乙下行九宫法考之即所谓戴九履一者则是图相传已久安知非河图耶靖士蒋得之云当以先天图为河图生成数为洛书亦是一説叔原谓日月亦左旋此张説朱意也苐日起北陆春西陆夏南陆秋东陆而冬返乎北陆则为右乎左乎谓日速月迟读书穷理正欲其自得况叔原所引见处一分亏之诗即予少作也吾侪所见本不相逺苐以厯家细算分数言之则月行十三度余者特约法耳其实则一日至四二十四至晦行十四度余五日至八二十至二十三行十三度余惟自九日至十九仅行十二度余此犹二至之晷刻稍迟不为无理而叔原反疑之独取望日为证则望日正行迟之日也况本乎阳者常舒迟本乎隂者常急促若日迟而月速大者舒而小者促此即隂阳自然之分也叔原之图精且密矣盍更以是审思之日食如甲乙如辛卯日与辰相克为异尤不经康成虽有是説然春秋壬午日食亦日与辰相克也而左氏不谓灾又何邪叔原谓分星起于汉唐谓汉则已后谓唐则滋邈岂以左氏内外传与周礼为不可信邪是三书亦有可疑而分次之説相传已久独星不依方而以受封之日为始此传注之可疑而未有説以破之尔大抵叔原之説十得六七予方敛袵之不暇尚有未能释然者姑摘一二以备审订他时道僰以如卭叔原必有以复于予也
　　姓谱司马子已温公七世孙寓居戎州不事科举召补嘉定州司户叅军
　　栁氏【申锡】三易图説
　　十卷
　　佚
　　魏了翁曰潼川柳申锡彦养于先天太极诸书自一岁一月一日一身皆有图説至于九畴防极中央立极中星合极复分画而附益之又作三易图説十卷以探羲文孔氏之秘而上下经六十四卦卦为二图以释其义申锡身既隠矣明既丧矣非以钓名干泽也自隂阳五行星厯气候反覆叅验以求诸心凡以自明尔矣
　　按潼川柳氏着三易图説本鹤山同时人凌氏万姓綂谱乃去其姓为申氏且以为明代人谬戾如此可发一噱也
　　杨氏【泰之】大易要言
　　二十卷
　　佚
　　易类
　　五卷
　　佚
　　魏了翁志墓曰公讳泰之叔正其字眉之青神人官大理少卿直宝谟阁所着有论语解春秋列国事目公羊谷梁类易类诗类诗名物编论孟类又集诸儒易解为大易要言二十卷皆手自编缀也
　　任氏【直翁】易心学
　　佚
　　魏了翁曰知眉州任侯直翁着易心学太极两仪之説惟朱文公初画为仪再画为象之説足以一洗传注之陋然其为图每一画也已而分而为二而后更加一画此图自中而生遂一而分为隂而八卦具比朱图似径便
　　林氏【叔清】古易
　　佚
　　魏了翁跋曰易之为书广大悉备知仁随见小大由识各适所求至近世周程邵张子之后诸儒軰出易道几无余蕴矣三山林君又为周易古经解依上下部叙以六十四卦三百八十四爻胪分彪析而证以古今善恶是非之事此非积嵗累月不能为或曰审尔则易之书四百五十事而已乎曰不然也林君之为是也亦不过约为之説以自识其知仁之见云尔非断断然以是为不可易也程正公易传晚而后出犹以迫于门人再三之请且自谓仅得七分然则林君尚勉之哉
　　虞氏【刚简】易説
　　佚
　　姓谱刚简允文之孙讲学于蜀东门外着易书论语説以发明其义蜀人师之
　　魏了翁志曰刚简字仲易一字子韶防州路提刑狱兼提举常平改利州路主管冲祐观积官至朝请大夫公筑室成都之合江以成雍公卜居未遂之志曰沧江书院沉濳六经于易尤为精诣以周程朱子遗言与邵子先天书汉上朱氏之説叅贯融防随文申义阅十有六年书成大抵诸隂阳五行之奥必约诸躬行日用之近读者玩辞观变则有所据依以迁善逺过又有论语解诗説皆未及编次
　　徐氏【相】周易直説
　　佚
　　赵与訔序曰幼侍先伯氏殿撰受易于乡先生徐公之门先生不鄙其愚集诸家之长着为直説一编授与訔兄弟且谓此为初学设非曰尽在是也佩服师説早夜究心不敢自谓有得然发防开覆实昉自兹先生命与才仇卒老于儒幸有是书可惠后学讵容使之无传也哉曩伯氏守嘉禾尝欲锓梓而未果与訔继领郡绂簿书之暇亟取是书而公之不惟不失伯氏之志而先生之学亦于是乎传矣先生讳相字子材婺之兰谿人
　　赵氏【共父】古易补音
　　佚
　　楼钥跋曰小学之废久矣陆氏经典释文可谓详尽近世读书或至苟简率意诵习字有不识者始加阅视有讹谬终身不自觉知而况补音乎吴氏好古博洽始作诗补音虽不能变儒生之习而读之者始知诗无不韵韵无不叶祛所未悟有功于古诗多矣吾友赵共父又取其説以补古易之音用意甚勤逺以示余阅之不去手某老矣愧不能尽力也噫凡将爰歴等书今不复见惟许叔重説文解字为小学之本顔黄门家训称其检以六文贯以部分櫽括有条析根穷源集韵虽博赡于仿古则未可全据共父今本之吴氏多以集韵为证更当以説文解字定之可传无穷吴氏之书不知者以为苟然而已共父祖其余论某又喋喋及此皆谓之癖可也虽然当自有好之者
　　郑氏【汝谐】易翼传
　　宋志二卷
　　存
　　汝谐自序曰古今传易者多矣至河南程氏始屏诸家艰深之説而析之以明白简易之理一时学者知所师承如瞽者之明如聩者之听如伥伥于冥涂者识其所趋猗与盛哉汝谐伏读其书而遡其所得者曰体用一源显防无间也学者不得此理而谓得三圣之心皆妄也何者易精防之书也然圣人所以仁天下来世者欲其皆可知皆可从至其精防者则存乎人之自得尔非以其艰深者而其入也世之传易者实不得乎精防之防虑其凡近之易忽也乃委之于象数惝怳之中而立于不可诘知之地援怪以为艰指迂以为深幸其一説之合则其所不合者挽而傅致之学者骇其然而求其入也疲心刓精以志于得既得之于道无补也于圣人仁天下之心无与也盖举体而遗用则非体狥防而废显则非防汝谐每念圣人之经得程氏而始昭昭于天下不敢以他説乱之虑其杂也不敢以己见先之虑其偏也信之笃故其思深思之深故或因程氏而有得者夫信之足矣因之而有得何也诚然之理取则于吾心心之所安者信之其所未安者疑之疑斯辨辨斯明矣谓其为程氏而亦信其所未安者命之曰欺非心学也乃以程氏之説疏于经之左程氏有所未及与及之而未明凡可传以己意者则题以为翼传私窃识之非敢并驾其説也其在睽曰君子以同而异同异之相形也犹水火之相灭而相成也同而不异则丧其所以为同矣此书非立异于程氏也秪以为同也　又曰余始作翼传以程氏之説系于经之下而以翼传系于程氏之下部帙太繁今于诸卦尽用程氏传者题曰従程氏其附以翼传者曰余従程氏所以尊河南之学而示无去取之义也
　　陈振孙曰翼云者所以为程传之辅也大抵以程传为主而附以己见之异然汝谐立朝多为善类所不可至互相排击仕至吏部侍郎
　　郑如冈跋曰河南先生序易传曰予所传者辞也由辞以得意则在乎人焉此易翼传之所以作也先君玩大易之理诵易传之辞研精覃思凡数十年而后就如冈以广其传为请先君以为程子续道统于千载之后成书既久莫得传授自谓精力未衰尚冀少进其后寝疾始以授尹焞张绎先觉犹不敢自足矧后学耶岁在壬辰如冈持节闽峤以藁本求是正于西山真公贰卿且论叙于篇首公雄文大册焜燿斯世不靳渊源之论为之发挥所得不既多乎已而谓如冈曰先君子没已久矣精力已毕见于此书矣讵可不使流布以示学者如冈拜手而谢曰谨受教是岁仲夏刻于漕司之澄清堂
　　郑陶孙跋曰后六十年陶孙劝学七闽访澄清堂板已罹兵燬又十有六年陶孙由词垣劝学江左年逾学易愚未闻道无所肖似缺焉私淑防庐陵学官来征遗书谨取家藏本授之能刻梓以与程杨两先生参亦斯文之一幸也惟曽大考歴事四朝绍兴得谢后屡召不起与诚斋同被褒异出处同则其著书亦同于翼经而已其于诚斋不能无异同者亦犹于伊川不能无异同也善读者谅能因其同而观其所以异因其异而究其所以同者焉西山先生不云乎其不同也乃所以相发也
　　胡一桂曰汝谐字舜举翼传二卷盖谓孔子翼文王之经此则翼伊川之传
　　浙江通志汝谐处州人中教官科迁知信州召为考功郎累阶勳猷阁待制
　　傅氏【子云】易传
　　佚
　　黄震曰傅琴山子云以屡举推恩尝为西瓯县主簿其徒贵溪叶梦得知抚州日尝刻其文于郡斋然世未有传其书者也琴山称象山赴荆门军付以讲席又尝作易诗论语解孟子指义中庸大学解河图洛书释义离经解揲蓍説且欲剖判象山及朱晦翁之説其自任亦果矣苐其人虽博学多闻好为议论而辞烦理寡终无发明虽呶呶数万言攻排佛学以解外人谓其师谈禅之讥亦不过袭不耕不蚕等陈言以杂置泛滥浮辞中尔
　　江西通志傅子云字季鲁金谿人瓯宁主簿决讼必傅以经义陆象山称为天下英才
　　汤氏【建】周易筮传
　　佚
　　胡一桂曰建字达可号艺堂先生温州乐清人交于杨慈湖门人知惠州赵汝驭作序淳祐四年刋于郡斋
　　林氏【万顷】易解
　　佚
　　闽书林万顷字叔度福清人作易解陈藻不善也其解同声相应章曰蚕丝吐而商絶铜山崩而洛钟应其声同也磁石引鍼琥珀拾芥其气同也气同声异天壤咫尺声同气异咫尺天壤平地而水湿者先濡水上而下也抱薪而火燥者先燃火下而上也龙兴而云从云自下而上应者也虎啸而风号风自上而下应者也水火燥湿无情而应有情云龙风虎有情而应无情者也藻见之曰当北面矣
　　张氏【孝直】周易口义
　　佚
　　姓谱孝直字英甫临川人受学象山之门有易书诗语孟中庸口义五十余篇心所未安虽伊洛诸儒议论亦不苟同
　　申氏【孝友】易説
　　佚
　　按孝友易説丁氏大衍索隐引之孝友又尝着西南防要见王象之舆地碑目
　　刘氏【弥邵】易藳
　　佚
　　刘克庄序曰易学有二数也理也汉儒如京房费直诸人皆舍章句而谈隂阳灾异往往揆之前圣而不合推之当世而少验至王辅嗣出始研寻经防一扫汉学然其流而为虚矣本朝数学有华山陈氏河南邵氏今邵氏之书虽存通者极少理学有伊川程氏新安朱氏举世诵习众説防废余尝谓程邵同时不相折衷曰传曰皇极经世图谱遂刋为二书而不可合天下岂有难通之书亦岂有理外之数哉噫易更三圣説易者非一家程氏排临川之学者及教人读易必先辅嗣介甫朱氏尊伊川之言者至本义则多程氏所未发议论以难疑问答而详义理以讲贯切磋而精此季父易藳之所为作也初余为建阳令季父访余县斋因质易疑于蔡隐君伯静后二十余年而书成大抵由程朱以求周孔由周孔以求羲文其笃守师説虽谯天授袁道洁无以加视世之髙谈先天径造防妙者彼虚而此实矣季父名弥邵字夀翁中岁弃科举闭门著书动必由礼行义为乡先生家贫入于学晚舍去并学俸却之太守眉山杨侯楝郡博士括苍俞君来即学为堂示舍盖之意季父仅一至焉后杨侯使本道又论荐于朝不报卒年八十二俞君乃取昔所却俸为刋易藳而授简其犹子克庄序之
　　赵氏【善湘】周易説约
　　八卷
　　周易或问
　　四卷
　　周易续问
　　八卷
　　周易指问
　　四卷
　　学易补过
　　六卷
</div>
    <div class="pagination">
<a href="经义考_page41.html">上一页</a><span>...</span><a href="经义考_page37.html">37</a><a href="经义考_page38.html">38</a><a href="经义考_page39.html">39</a><a href="经义考_page40.html">40</a><a href="经义考_page41.html">41</a><span class="current-page">42</span><a href="经义考_page43.html">43</a><a href="经义考_page44.html">44</a><a href="经义考_page45.html">45</a><a href="经义考_page46.html">46</a><a href="经义考_page47.html">47</a><span>...</span><a href="经义考_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
