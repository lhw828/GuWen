<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 170 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 170 页/共 273 页</h1>
    <div class="content">明冯廷章撰。廷章字子建，常熟人。是书分二十四类，每类之中又别为子目，虽以子史为名，而亦兼采词赋。自序谓一尺之箠，方寸之木，无或遗弃。又谓上极天道，下该人事，六合之内，略在其间，其自誉甚力。卷首列徵引书目千馀种，唐、宋诸志不著录者十之六七，明以来诸家书目不著录者十之九，廷章何自得之乎？
△《类雅》二十卷（浙江汪启淑家藏本）
不著撰人名氏。中风雨类引《蠡海集》，乃明王逵撰。又鸟类引《埤雅》广要，乃明牛衷撰，则明人作也。其书皆由抄撮而成，亦往往不详出典。如开卷蔚蓝天一条，乃陆游《老学菴笔记》之语，而失注书名，又日御一条云天子有日官，诸侯有日御，陈子昂诗还丹奔日御，却老饵云芽，注曰律历志，何史律历志中有此语乎？其疏舛可知矣。
△《万年统纪》十二卷（江苏巡抚采进本）
不著撰人名氏。所引明代诸书，皆仍其皇明之称，则明人矣。首纪历代帝王，不以时代为次，而以年数为先后，由初生至四万五千六百岁止为第一卷。次纪孔子诞生至七十二岁止为第二卷。以下载历代臣民，自初生至一千百有馀岁，釐为七卷，末载佛氏、神仙二家，各为一卷，列女为一卷。采摭颇富。然所徵引，多出小说，不足为据也。
△《对类》二十卷（两江总督采进本）
不著撰人名氏，亦不详时代。凡二十门，盖村塾课蒙之本。验其格式，犹明中叶所刊也。
△《大政管窥》四卷（两淮盐政采进本）
不著撰人名氏，皆科举之策略也。分叙吏、叙户、叙礼、叙经，六曹举其三，而四部举其一。体例无所取义，必非完书，盖经生家偶存之残稿耳。
△《汲古编》四卷（江西巡抚采进本）
不著撰人名氏。其书杂抄古事，分七十三门，名目冗琐，时代颠舛。如孔融在北海，为贼所攻，流矢雨集，矛戟内接，融凭几安坐云云。此谓之镇静则可，而列之智略门中，是未见本传下文城破融遁之事也。伊尹耕有莘之野，乐尧舜之道，三聘就汤，阿衡作相，此自名臣类中事，而列之忠烈门中，与程婴、公孙杵臼相连，殆不可理解矣。每门之末，必留空纸数页，盖随意杂抄，草创未定之本，故疏谬如是也。
△《天华山房秘藏玉杵臼》三卷（浙江巡抚采进本）
原本无序录。卷首一行，题曰西湖龖赫主人吴培鼎九牧父捣。培鼎亦不知何许人。案六书精蕴，龖音沓，震怖也。二龙并飞，威灵震赫，见者气夺。
自号必取龖字，已极诞妄，其捣字之义，又因玉杵臼而附会之，更属不经。
观卷中所载，即取《唐类函》抄撮十之二三，去其总类。又於诸细目中前后乱其部分，盖明季书贾作伪以欺人者也。
卷一百三十九 子部四十九
○类书类存目三
△《类姓登科考》六卷（浙江巡抚采进本）
不著撰人名氏，亦无序跋。其书取明一代登进士者以姓类从，而各注乡贯科分甲第於名下。其仕宦显达者，并注其官阶爵谥，或一家世膺是选者则注曰某为某子，某为某孙，某为某之兄弟。纪载颇为详赅。所注下逮崇祯之末，则国朝人编也。考《唐书艺文志》有崔氏《显庆登科记》五卷，姚康《科第录》十六卷，李奕《登科录》二卷。晁公武《读书志》载《乐史》采唐武德迄天祐进士及诸科登名者为《登科记》三十卷。陈振孙《书录解题》又载洪适《唐登科记》十五卷。
是书详列科名，盖犹古例。又唐林罕《元和姓纂》以四声分编，宋谢维新《合璧事类》所列诸姓故实，则以乡塾所诵之百家姓赵、钱、孙、李诸字为纲，此本盖用维新之例。其百家姓所不载者，则附录第六卷末焉。
△《典制纪略》（无卷数，浙江巡抚采进本）
国朝孙承泽撰。承泽有《尚书集解》，已著录。承泽熟於典故，是编广徵博引，颇资考核。但中虽分官制、河道、漕运、盐茶、钱钞、礼乐诸门，而河道前后复见，礼教之后又杂入学田、刻书数条，贡举之中又杂入赵捴谦精於六书一段，田赋之后复载钱法二则，三司使一条又不附於官职之内，颠倒庞杂，毫无次第。
盖偶得一二事，则随笔书之，故中多空行。且间有添补之处，亦有删汰之处，盖未定之书，后人录其残稿耳。
△《经世篇》十二卷（编修汪如藻家藏本）
旧本题昆山顾炎武撰。其书门类，悉依场屋策目，每目一篇，附以诸家杂说，颇为弇陋。盖应科举者抄撮类书为之，而坊贾托名於炎武也。
△《考古类编》十二卷（通行本）
国朝柴绍炳撰。绍炳有《古韵通》，已著录。是书分三十三门，凡有关於典章制度者，皆摘其指要，贯串成篇。自序谓取便童蒙，比於《小学绀珠》之类，盖为举业后场设也。原名《通考纂要》，雍正甲辰，华亭姚培谦为之评注，改题今名。
△《希姓补》五卷（内府藏本）
国朝单隆周撰。隆周字昌其，萧山人。初，明杨慎撰《希姓》二卷，隆周以其尚有阙误，撰此补之，亦仍以四声编次，每韵先列原编，次列补人补姓以及订误。自唐以后，谱学失传，讹异日增，纪载难遍。隆周是书，亦但就所见录之，未能无所舛漏也。
△《广群辅录》六卷（浙江鲍士恭家藏本）
国朝徐汾撰。汾字武令，钱塘人。是书补陶潜《圣贤群辅录》之阙，自西晋以前，陶氏所遗者补之，自东晋以迄明代则续之。案《群辅录》托名陶潜，实为伪本，原书既不足据，续编亦病繁芜，至所载明代七才子、十才子之类，皆末流标榜之目，尤为冗滥。王晫《今世说》载汾喜著书，苦无由得钱易楮翰，常於破几上起草，束麻濡煤作字。其编摩可谓苦心，书则未为善本也。
△《氏族笺释》八卷（浙江巡抚采进本）
国朝熊峻运撰。峻运字在湄，新建人。其书取百家姓氏，以文义别为纂次。
凡四百六十八姓，每姓各缀以四六俪语，略注事状，以备应酬寻检之用。於氏族源流，未尝有所考证也。
△《历朝人物氏族会编》十卷（江西巡抚采进本）
旧本题曰禾川南里松山逸叟颖侯氏撰。不著名姓。检卷首名字二印，一曰尹敏，一曰颖侯，知此书即尹敏作。书中多载明末殉节诸臣，知为国初人，其始末则未之详也。其书以《重编百家姓》孔师东鲁、孟席齐梁诸句为纲，而杂引历代人物列其下，然舛谬百出。如孔氏条云，出宋郯子之后，师氏条云师旷晋乐师，孟氏条云孟蔑字献子，如斯之类，触目皆是，殊不足据为典要也。
△《二酉汇删》二十四卷（山东巡抚采进本）
国朝王训撰。训字敷彝，安邱人。顺治丁亥进士。是书分十六门，一百七十子目，大为科举答策而设。有采自本书者，亦有转相稗贩，迷其出典者，如敬廪篇中关龙逢冕危石履春冰语，本出自《苻子》，乃漏去关字，但称龙逢曰，似一人姓龙名逢，而所注书名乃作《谏桀》二字，又似龙逢所著之书名曰《谏桀》也。知其抄撮类书，非根柢之学矣。
△《古今疏》十五卷（内府藏本）
国朝朱虚撰。虚字邵斋，号可菴，又号介庵，曹州人。顺治丁亥进士。官至绍兴府知府。其书仿《广雅》、《释名》之例，自天地日月至虫鱼草木，各自为篇，加以解释。但徵引浩繁，不详所出。使旧文新义，无自而分，纵有依托，末由考证。是则抄撮著书之通病也。
△《三才藻异》三十三卷（江苏巡抚采进本）
国朝屠粹忠撰。粹忠号芝岩，定海人。顺治戊戌进士，官至兵部尚书。是编取故实可备题咏者，分类标题，其目盈万，各括以四言二韵，盖类书之支流，而《蒙求》之变体也。然襞绩成文，繁芜无当。自序谓历二十四载而成，亦劳而无补矣。
△《三才汇编》四卷（江苏巡抚采进本）
国朝龚在升撰。在升字闻，嘉善人。顺治己亥进士，官苏州府推官。是书分类编纂，为科举对策之用。间附议论，如郊社主合祀，乐律用李文利之说，皆非确论也。
△《千家姓文》一卷（两江总督采进本）
国朝崔冕撰。冕字贡收，巢县人。是编以村塾所传《百家姓》语无文义，因就史传详加繙阅，得复姓三十四，单姓九百七十二，计千馀六姓，联属其文。
较原书为雅驯然，不及王应麟《姓氏急就篇》典核有据也。前有康熙癸卯冕自序。
又有如皋冒国柱序。其注即国柱所作，皆但云某代有某人，而不著所出，亦无徵不信矣。
△《教养全书》四十一卷（浙江汪启淑家藏本）
国朝应捴谦撰。捴谦有《周易集解》，已著录。是书分选举、学校、治官、田赋、水利、国计、漕运、治河、师役、盐法十考，节引史文，而取前人评论各参其下，体例略仿《文献通考》，於明代事实，所载尤详。捴谦间附断语，议论亦多醇正。然以视马端临之精博，则犹未能遽相方驾矣。其中不载律算者，以徐光启已有成书；不载舆地者，以顾炎武、顾祖禹二人方事纂辑故也。
△《姓氏谱》六卷（浙江巡抚采进本）
国朝李绳远撰。绳远字斯年，嘉兴人。其书杂抄《万姓统谱》而成，舛漏颇甚。疑其录以备用，本非欲著书也。
△《李氏类纂》五十卷（浙江巡抚采进本）
国朝李绳远撰。是编盖偶抄诸家类书，以备自用。故职官首宗人府，用今制也，而云国朝置大宗正院。改宗人府宗人令一人，乃前朝故事，而以为国朝。此沿袭抄录，而事同未去葛龚者矣。
△《韵粹》一百七卷（两淮盐政采进本）
旧本题国朝朱彝尊撰。彝尊有《经义考》，已著录。是书采古人新颖之语，分韵编次，韵为一卷，所摭不为不富。然惟摭词赋，而不及经史。其词赋引据他书者，亦即以词赋为出典，其病与苏颂《文选双字类要》略同。彝尊学有本原，著述最富，不应为此饾飣之学，其生平文字内未尝言及此书，书中时有阙行阙字，亦似未完之本。疑为摭拾私记以备词赋之用，后人重其淹博，转相传写，遂渐至於流布耳。
△《宫闺小名录》四卷，《后录》一卷（浙江巡抚采进本）
国朝尤侗撰。侗有《明史艺文志》，已著录。是编补陆龟蒙、洪适、王铚、温豫、张邦几诸录之遗，上起於汉，下迄於明，凡女子以名传者，皆分类编载。一曰后妃，附以公主、外戚。二曰列女，附以妓妾之有节行者。三曰妾婢，附以杂类。四曰妓女，五曰外传，附以寇盗。六曰仙鬼，附以剑侠。每类又有补遗。其补录未尽者，闽县余怀又续为后录一卷，侗并跋而刻之。其旧录所已有者，亦列其名而不著事迹，注曰已见。其蒐采颇勤，然侗本摛华掞藻，以词赋为工，怀亦选伎徵歌，以风流自命，考证之学，皆非所长。如明代宫人琼莲媚兰之类皆收，而王满堂、杨金英之类名在国史乃遗之，据杜甫诗收其婢阿稽，而刘整之婢绿草载於《文选》乃遗之，据魏文帝诗收刘勋妻王宋，据元稹诗收其女小迎，而焦仲卿妻兰芝，葛沙门妻郭小玉，左思女纨素、蕙芳并见《玉台新咏》乃遗之。
至李波小妹歌之雍容、东飞伯劳歌之莫愁、乔知之诗之窈娘、李白诗之女平阳伎金陵子、李商隐诗之柳枝、杜牧诗之定子、白居易诗之都子、元稹诗之念奴、秦观诗之边朝华、晏殊诗之刘苏哥、欧阳修诗之娇儿以及裴度之黄娥、司空图之鸾台，失之眉睫之前者尤不可胜举。他如唐李冶乃女道士，元薛兰英、蕙英乃富民之女，有《联芳集》，而列之妓女之中；石崇妾绿珠见於本传，窦滔妾赵阳台见於《璇玑图序》，而乃不入之婢妾。则门目颠倒，紫云一人，既入仙鬼，又入补遗。隔六页而两见；赵娟一人，既附王韫秀，又别为一条，越一卷而重出；则排纂多疏。以锦瑟为令狐楚之青衣，犹据《刘攽诗话》；至於段文昌家之膳祖，犹夜来之称针神；鲍生之四弦，犹苏轼之胡琴婢；皆以艺称，非其名字。一概列入，乖谬殊深。甚至同时妇女，连篇累牍，益无体例矣。
△《同姓名录》八卷（浙江鲍士恭家藏本）
国朝王廷灿撰。廷灿，钱塘人。康熙辛酉举人。官崇明县知县。是书盖因梁元帝及明太常寺卿余寅两《同姓名录》而广之。寅书止於金、元，廷灿则兼及明代。然如宁都魏禧，至康熙己未尚荐举博学鸿词，而取与崇祯末年之魏冲相配，题曰两魏叔子，则取州县户籍而阅之，同姓名者万人可得，何止此八卷乎？又卷三全抄梁元帝书，卷五亦全抄余寅书，又何贵乎屋下屋也。
△《古事苑》十二卷（内府藏本）
国朝邓志谟撰。志谟字景南，饶安人。是书成於康熙丙寅。捃摭古事，裁为俪偶，凡六十篇，其注释则各附篇末。大致欲仿吴淑《事类赋》，而不能谐以声韵，贯以脉络，遂各为无首无尾，不相联贯之四六云。
△《行年录》（无卷数，礼部尚书曹秀先家藏本）
国朝魏方泰撰。方泰字日乾，号鲁峰，江西广昌人。康熙癸未进士，官至礼部右侍郎，翰林院学士。是书取古人事迹有年可纪者，各以其年编之，每一岁为一篇。其但有几十岁字而不得其畸零之数者则各立几十馀一篇，其并无几十字可考者，则分立初生、童幼、少壮、老年四篇，而冠以各朝历及制令，附以生辰同生，学生、遗腹、前后身四篇。原本不分卷数，亦无目录，次第颇为颠倒。如凡例称冠以各朝历，而此本以前后身为冠，知非方泰之旧矣。所列儒异兼陈，不免稍失於杂。又随所见闻即据其书载人，不复究其本源，亦稍失之疏略。
△《石楼臆编》五卷（浙江巡抚采进本）
国朝周纶撰。纶字膺垂，松江华亭人。康熙中官国子监学正。是书分吏、户、礼、兵、刑、工六门，中立五十九目。自汉、唐迄於本朝凡关六曹政事者，俱类纪之，於国初以来章疏案牍，亦颇有所徵引。大旨以为场屋对策之用，然书生局於里闬，凡官府故事，未能明习。挂漏殊多，不足尽资考校也。
△《五经类编》二十八卷（通行本）
国朝周世樟编。世樟字章成，太仓人。是编摘取五经之语，分为十门，每门又分子目，皆以备时文之用。末附诸经略说、经义辨讹、辨疑各数条，亦皆无关考证。
△《同人传》四卷（两淮盐政采进本）
国朝陈祥裔撰。祥裔有《蜀都碎事》，已著录。是书自秦、汉以迄元、明，凡同姓名者，采集成册，末附父子同名字者数人，采摭颇详，去取亦颇矜慎。如《太平广记》中再生之王翰，与唐诗人王翰相同，《通幽记》神婚之李伯禽，与李白子伯禽相类，事既不经，人无可考，今概不录，知非漫无别择，爱奇嗜琐者也。惟皆不著所出，是其一短耳。
△《古事比》五十三卷（浙江巡抚采进本）
国朝方中德撰。中德字用伯，桐城人。其书以古事之相类者，排比成编。然徵引虽博，挂漏实多。如父子一门中，分世业、世经术为二。以世业属之随会士匄、王羲之、献之，以经术属之韦贤、刘向父子，古今岂仅此一二家耶？盖四部之书，浩如烟海，轶闻琐记，仆数难穷，欲以数十卷书，一一比类而合之，不免自为其难，宜其顾此失彼耳。
△《政典汇编》八卷（江苏巡抚采进本）
国朝王芝藻撰。芝藻有《大易疏义》，已著录。是书以天下之事统於六曹，自周官始，后世或因或革，总不出其范围。因分曹排纂古事，删繁提要，随事附以论断。其所取材，大抵《通典》、《通考》二书为多，而元、明之事则多采自王圻《续通考》及邱濬《大学衍义补》云。
△《典引辑要》十八卷（浙江巡抚采进本）
国朝丁昌遂撰。昌遂字秀崖，怀宁人。是书成於康熙庚寅，杂采旧文，各隐括大略而分类编之。其凡例谓制艺一道，固发自性灵，间亦取证於古典。是编所辑，足供举业家之考证。其宗旨如是，书可知矣。
△《广事类赋》四十卷（内府藏本）
国朝华希闵撰。希闵字豫原，无锡人，康熙庚子举人。希闵因校刻吴淑《事类赋》，病其未备，乃广为此编，附刻其后，凡二十七门，一百九十一子目，亦如淑例自注，然终不逮淑书也。
△《根黄集》十卷（福建巡抚采进本）
国朝杨文源撰。文源，长泰人。是书以三礼之文，割裂排纂，分律吕、封建、井田、学校、祭祀为五门，每门之中又各为子目。其曰根黄者，取黄锺为万事根本意也。卷前则敬录圣祖御制黄锺为万事根本说一篇，与朱子请修三礼劄子一首，以志编辑所自。其训释辨论，一以钦定义疏为折衷，间亦附以己见。其凡例云，仿朱子《仪礼经传通解》，然书中所录，多与四子书典故相发明，仍不过举业津梁而已。故今列之类书类焉。
△《三体摭韵》十二卷（浙江朱彝尊家曝书亭藏本）
国朝朱昆田撰。昆田字西畯，秀水人，彝尊子也。承其家学，亦以博涉为功。
是编仿阴氏《韵府》之例，采前人新艳字句，排纂成编，所录至元而止，惟取骚赋诗三体，故以为名。捃拾颇为繁富，然词人琢语，莩甲新意者十之一，镕铸旧文者十之九，未可一字一句据为根底。即以一东韵而论，阿童为王濬小字，见《三国志》注，乃云出苏轼诗。鹤氃氋而不舞乃羊祜事，见《世说新语》，乃云本陆龟蒙诗。此犹云惟引词赋，不及子史也。至於椒风殿名见《两都赋》，乃引崔国辅诗。唐弓字见庾信《三月三日华林园马射赋序》，乃引贺知章诗。比红儿自有罗虬本诗，乃引陆游诗，是即词赋之中已舍前取后。他如已引古诗之鱼戏莲叶东，又引岑德诗之莲东自可戏，别出莲东一条，已引卫象诗之鹊血琱弓湿未乾，又引梅尧臣诗之休调鹊血弓，别出鹊血弓一条，更繁复少绪。至梁简文帝诗之剑饰丹阳铜，字本从金，乃讹收於桐字下。则校雠亦未精矣。盖草创未定之本。后人以其名父之子，遂录传之，不知反为昆田累也。
△《文献通考节贯》十卷（江苏周厚堉家藏本）
国朝周宗濂撰。宗濂有《耻亭遗书》，已著录。是书取马端临《文献通考》、王圻《续通考》首尾编次，仍如二十四门之旧。惟帝系象纬、物异、四裔、节义、方外六门，以难於节录置之，其因文附见者，如户口考之奴婢占役，学校考之祠祭褒赠诸条，亦多刊削。盖意主便於记诵，为场屋对策之用。固不能以著书体例绳之耳。
△《考古略》八卷（湖南巡抚采进本）
国朝王文清撰。文清有《周礼会要》，已著录。文清初著有《考古源流》四百七十五卷，乃汇采《三通》、《玉海》、《册府元龟》、《通鉴纲目》、《大事纪》、《学海津逮》、《性理》诸书而成，未及刊布。此本乃先摘其浅近切要者，辑以成编，故名曰略。
△《考古原始》六卷（湖南巡抚采进本）
国朝王文清编。初，明嘉靖中，桐城赵釴撰《古今原始》十四卷，以历代帝王编年纪载，各著其事所自始。文清以赵书原本自天皇氏至阴康氏荒渺无稽，为之刊削，依圣经断自伏羲，并补正讹阙，讫明神宗而止。考世本多载事始，其书久佚，冯贽事始亦无传本。文清此书，饾飣牵合，亦与赵氏书相等。又不著出典，益不足徵。至卷末补遗各条，尤如兔园册子。文清尝纂《考古略》一书，其凡例中自叙生平所著述，不及是书，殆坊贾所托名也。
△《春秋经传类联》（无卷数，浙江巡抚采进本）
国朝王绳曾撰。绳曾字武沂，无锡人。雍正庚戌进士，官扬州府教授。是书取春秋经传之词，稍加点窜镕铸，集为对偶，凡三十四类。自序有曰，宋徐晋卿《春秋类对赋》，拘於声韵，选词难工，事弗类从，犹如野战，乃犹列入经解，得与诸家炳如列星，并垂不朽。兹编分类汇集，联为骈体，以便记诵。宁律不谐，不使句弱；宁句不工，毋使语俗。开府之长，庶几有取乎？其自命甚高。所称开府之长，殆以倪璠注《庾信集》称其善用《左传》欤。然晋卿何足道，而殚竭心力争此不足重轻之短长，是亦可已不已矣。
△《杜韩集韵》三卷（编修汪如藻家藏本）
国朝汪文柏撰。文柏字秀青，号柯庭，嘉兴人。官兵马司指挥。其书取杜、韩二家诗句，案今韵摘出，编於字下，以为吟咏者取资。每卷各分上、中、下。
凡杜、韩所未押者，则存其韵於部尾。所摘之句，不著原题。盖宋人《十二先生诗宗》之类也。
△《古今记林》二十九卷（安徽巡抚采进本）
国朝汪士汉撰。士汉有《秘书》二十一种，已著录。是书分二十七类，自正史以迄百家，随笔摘录。自谓义例有二，一纪淑慝以示劝戒，一蒐瑰琦以资见闻。
然大约从类书中抄撮而成。
△《古学捷录》十卷（安徽巡抚采进本）
国朝陈应麐撰。应麐原名应明，字缙英，莆田人。其书为科举答策而作，凡十篇，每篇各有子目。所采皆明人类书，殊多舛误。
</div>
    <div class="pagination">
<a href="四库全书总目提要_page169.html">上一页</a><span>...</span><a href="四库全书总目提要_page165.html">165</a><a href="四库全书总目提要_page166.html">166</a><a href="四库全书总目提要_page167.html">167</a><a href="四库全书总目提要_page168.html">168</a><a href="四库全书总目提要_page169.html">169</a><span class="current-page">170</span><a href="四库全书总目提要_page171.html">171</a><a href="四库全书总目提要_page172.html">172</a><a href="四库全书总目提要_page173.html">173</a><a href="四库全书总目提要_page174.html">174</a><a href="四库全书总目提要_page175.html">175</a><span>...</span><a href="四库全书总目提要_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
