<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 208 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 208 页/共 273 页</h1>
    <div class="content">△《白云稿》五卷（浙江汪启淑家藏本）
明朱右撰。右字伯贤，临海人，自号邹阳子。元至正二十一年尝诣阙献《河清颂》，不遇而归。洪武三年召修《元史》。六年修日历，除翰林院编修。七年修《洪武正韵》，寻迁晋府右长史，卒於官。《明史文苑传》附载《赵埙传》中。所著《白云稿》本十卷。今世所传仅存五卷，杂文之后仅有《琴操》而无诗。
检勘诸本并同，无可校补。朱彝尊《静志居诗话》谓“后五卷尝得内阁本一过眼，恨未钞成足本”。则彝尊家所藏亦非完帙也。右为文不矫语秦汉，惟以唐宋为宗，尝选韩、柳、欧阳、曾、王、三苏为《八先生文集》。八家之目，实权舆於此。
其格律渊源，悉出於是。故所作类多修洁自好，不为支蔓之词，亦不为艰深之语。
虽谨守规程，罕能变化，未免意言并尽。而较诸野调芜词，驰骋自喜，终不知先民矩矱，为何物者，有上下床之别矣。
△《密庵集》八卷（永乐大典本）
明谢肃撰。肃字原功，上虞人。元至正末，张士诚据吴，肃慨然欲见宰相，献偃兵息民之策。卒无所遇，归隐於越。洪武中举明经，授福建按察司佥事。以事被逮，下狱死。《明史艺文志》、焦竑《国史经籍志》、黄虞稷《千顷堂书目》俱载肃《密庵集》十卷。而传本久稀，藏书家罕著於录。惟《永乐大典》中所收肃诗文颇多。其时肃没未久，而姚广孝等已录其遗集，与古人同列，知当日即重其文矣。朱彝尊《静志居诗话》称肃“初谒贡师泰於吴山仰高亭，时贡方奉诏漕闽广粟，当泛舟大海，因与同载至海昌，留居州北，执经问难。凡一诗之出，一文之就，折衷论议，必当於理乃已”。是肃之学问渊源，实出师泰。观集中《题天风海涛亭诗序》云：“用先师尚书贡公玩斋所咏诗一句为起，以仰止於公。”
又师泰遗集亦肃所刊行，均惓惓不忘其本。故所作古文词，格律具有法程。其在氵维州寄人一诗，载所与同徵修《礼书》者有张绅、杨翮等十人之名，为《明史礼志》所未及。又《送行人蔡天英颁琉球国王印宝》一诗。考之《明史外国传》，但有赐中山、山南、山北三王镀金银印一事，而不言曾遣行人。凡此之类，於考史尤有所裨益。谨采掇编次，厘为八卷。又戴良原《序》二首别见《九灵集》中，今并取弁简端，以略还其旧焉。
△《清江诗集》十卷、《文集》三十一卷（编修汪如藻家藏本）
明贝琼撰。琼字廷琚，一名阙，字廷臣，崇德人。元末领乡荐，遭乱退居殳山。明初徵修《元史》，除国子监助教。事迹附见《明史宋讷传》。考程庆《珫声文会选》以贝阙、贝琼为二人。然陶宗仪《辍耕录》载妓女真真事云：“嘉兴贝阙有诗。”今《真真曲》载此集中，则琼一名阙审矣。《两浙名贤录》载琼集二十卷，明万历中所刻乃止三卷。此本凡诗集十卷，文集分《海昌集》一卷，《云间集》七卷、《两峰集》三卷、《金陵集》十卷、《中都稿》九卷、《归田稿》一卷，仅有钞本流传。康熙丁亥，桐乡金檀购得之，始为刊版。琼学诗於杨维桢，然其论文，称立言不在崭绝刻峭，而平衍为可观；不在荒唐险怪，而丰腴为可乐。盖虽出於维桢之门，而学其所长，不学其所短，宗旨颇不相袭。
朱彝尊《静志居诗话》谓其诗“爽豁类汪广洋，整丽似刘基，圆秀胜林鸿，清空近袁凯，风华亚高启，朗净过张羽，繁缛愈孙蕡，足以领袖一时”。乡曲之言，未免过实。然其诗温厚之中自然高秀，虽不能兼有诸人之胜，而驰骤於诸人之间，实固无所多让。其文亦冲融和雅，有一唱三叹之音。史称宋濂为司业，建议立四学，并祀舜、禹、汤、文为先圣。琼作《释奠解》驳之，识者多是琼议。则其考证古礼，尤有依据，不但词采之工矣。
△《苏平仲集》十六卷（浙江巡抚采进本）
明苏伯衡撰。伯衡有《空同子瞽说》，已著录。是集卷首有洪武四年《刘基序》，而集中《厚德庵记》云“庵成於洪武壬戌十二月”，则是《记》乃洪武十五年以后之作，基所序者，尚未定之初稿也。又集末有洪武八年《胡翰跋》，谓伯衡选为太学官，居太学六年。考《明史》称伯衡以丙午岁为国子学录。伯衡所著《国子学同官记》，称以丁未升学正。其诗又有《庚戌七月十日奉命编摩国史口号》。则伯衡由学正擢编修，实在洪武三年，上距丙午仅五年。翰与伯衡同时，所叙不应有误，或史误移后一年欤。集为正统壬戌处州推官黎谅所重刻。《宋濂序》称其不求似古人，而未尝不似。又《明史文苑传》称“濂以翰林学士承旨致仕，荐伯衡自代，称其文词蔚赡有法”。殆非虚美。郑瑗《井观琐言》病其用意太苦，遣词太繁缛，不可为法。则过高之论矣。
△《胡仲子集》十卷（浙江汪汝瑮家藏本）
明胡翰撰。翰字仲子，一字仲申，金华人。洪武初，以荐为衢州府教授。事迹具《明史文苑传》。是集乃其门人刘刚及浦阳王懋温所编，以洪武十四年刊版。今印本罕传，惟写本犹存於世。凡文九卷、诗一卷。史称其文曰《胡仲子集》、诗曰《长山先生集》，今合为一集，岂刚等所并欤。史又称翰少从吴师道及吴莱学为古文，复登同邑许谦之门。今观其文章，多得二吴遗法，而持论多切世用，与谦之坐谈诚敬小殊。然尝与修《元史五行志》，序论即其所撰，今见集中。
於天人和同之际，剖析颇微。《犠尊辨》、《宗法论》诸篇，亦湛深经术，则又未尝不精究儒理也。诗不多作，故卷帙寥寥，而格意特为高秀。朱彝尊《静志居诗话》曰：“金华承黄文献溍、柳文肃贯、吴贞文莱之后，多以古文词鸣，诗非所好。以诗论，吾必以仲申为巨擘焉。独孤及之论曰：五言之源生於《国风》，广於《离骚》，著於苏、李，盛於曹、刘。汉魏作者，质有馀而文不足。以今揆昔，则有朱弦疏越，太羹遗味之叹。诵仲申五言，正犹路鼗出於土鼓，篆籀生於鸟迹。庶几哉，升堂之彦乎。宜潜溪有学林老虎文渊鲸之目也。”斯言允矣。
△《始丰稿》十四卷（浙江巡抚采进本）
明徐一夔撰。一夔有《艺圃搜奇》，已著录。朱彝尊《静志居诗话》曰：“大章遗稿罕传，余於京师见之新城王贻上所。凡四册，比余家藏者倍之。然验其目无诗，犹未是足本。”案今行世凡二本。其一本六卷，当即朱彝尊家所藏。
此本自一卷至三卷为前稿，自四卷至十四卷为后稿，皆杂文无诗，当即王士祯家所藏矣。据《千顷堂书目》，载一夔《始丰类稿》十五卷，此本所佚不过诗一卷耳。其文皆谨严有法度，无元季冗沓之习。其《与王祎论修史书》，《明史》载之於本传。陈继儒尝称其《宋行宫考》、《吴越国考》研核精确。王士祯又称其《钱塘铁箭辨》精於考核。其《欧史十国年谱备证》一篇，谓“欧阳氏於吴越改元，止据宝石山制称宝正六年为证”。一夔复得钱镠将许俊墓砖有“宝正三年”字，以证《欧史》之不诬。又谓“元瓘袭位后，不复改元”。立说皆有根据。观其所辨，始知明嘉靖间钱德洪所撰《吴越世家疑辨》，谓“改元之事别无证据者，特为先世讳耳”。是又多资考证，不但其文之工也。
△《王常宗集》四卷、《补遗》一卷、《续补遗》一卷（江苏巡抚采进本）
明王彝撰。彝字常宗，其先蜀人，本姓陈氏。父仕元为昆山教授，遂迁嘉定。
洪武初，以布衣召修《元史》，赐金币遣还。寻选入翰林，以母老乞归养，自号妫蜼子。后以魏观上梁文事，与高启并诛。《明史文苑传》附载《赵埙传》中。其集本名《三近斋稿》，弘治中都穆编为文三卷、诗一卷。刘廷璋、浦杲又辑《补遗》一卷。今世所传钞本，又有《续补遗》一卷，不知何人所辑。考其体格，与全集相类，似非赝作也。王士祯《香祖笔记》曰：“王徵士集，都少卿元敬编。元敬称其古文明畅英发。又或以为‘吴中四杰’之一，以常宗代张来仪者。
今观其诗，歌行拟李贺、温庭筠，堕入恶道，馀体亦不能佳，安能与高、杨相颉颃乎”云云。案彝之学出天台孟梦恂，梦恂之学出婺州金履祥，本真德秀文章正宗之派。故持论过严，或激而至於已甚。集中《文妖》一篇，为杨维桢而作者，曰：“天下所谓妖者，狐而已矣。俄而为女妇，而世之男子惑焉。则见其黛绿朱白，柔曼倾衍之容，无乎不至。虽然，以为人也则非人，以为妇女也则非妇女，而有室家之道焉。此狐之所以妖也。浙之西言文者必曰杨先生。予观其文，以淫词谲语裂仁义，反名实，浊乱先圣之道。顾乃柔曼倾衍，黛绿朱白，奄然以自媚。
宜乎世之为男子者之惑之也”云云。其言矫枉过直，而诟厉亦复伤雅。虽石介作怪说以诋杨亿，不至於是。士祯所云或亦有激而报之乎。然其文大致淳谨。诗亦尚不失风格，虽不足以胜张羽，必以为一无可取，则又太过。《香祖笔记》成於士祯晚年，诋诃过厉，时复有之，固未可据为定论矣。
△《白石山房逸稿》二卷（两淮马裕家藏本）
明张孟兼撰。孟兼名丁，以字行，浦江人。洪武初，徵为国子监学录，与修《元史》。以太常丞出为山西按察司佥事。迁山东按察司副使，以执法不阿，为吴印所诬讦，弃市。《明史文苑传》附载《赵埙传》中。《艺文志》载《孟兼文集》六卷。焦竑《国史经籍志》亦同。其本久已散佚。近时有孟兼十一世孙思煌者，始掇拾他书所载，重编定为五卷。而集内收他人唱和题赠之作几十之七八，孟兼著作乃寥寥无多。此本不知何人所辑，视思煌本较多数首，疑尚出明人裒集，故思煌未之见也。孟兼与宋濂同里，其被召也，濂实荐之。太祖与刘基论一时文人，基称宋濂第一而己居其次，又其次即孟兼。今虽不睹其全集，而即二卷以观，其诗文温雅清丽，具有体裁，而龙骧虎步之气，亦隐然不可遏抑。接迹二人，良足骖驾。基虽一时之论，即以为定评可矣。
△《沧螺集》六卷（两淮马裕家藏本）
明孙作撰。作字大雅，以字行，一字次知，江阴人。元至正末，避兵於吴。
初受张士诚之招，旋去之松江。洪武癸丑，召修日历。书成，除翰林院编修。以老病乞外，授太平府教授。入为国子助教，寻迁司业。以事废为民。后复官长乐县教谕。作自号东家子，宋濂为作《东家子传》，推挹甚至。《明史文苑传》附载《陶宗仪传》末。是集凡诗一卷、文五卷。其诗力追黄庭坚，在元季自为别调。集中《与陈检校诗》有曰：“苏子落笔崩海江，豫章吐句敌山岳。汤汤涛澜绝崖岸，崿崿木石森剑槊。二子低昂久不下，薮泽遂包貙与鱷。至今杂遝呼从宾，谁敢崛强二子角。吾尤爱豫章，抚卷气先愕。磨牙咋舌熊豹面，以手扪膺就束缚。士如此老固可佳，不信后来无继作。”其宗旨灼然可见。然才力不及庭坚之富，镕铸陶冶亦不及庭坚之深，虽颇拔俗而未能造古。《东家子传》一字不及其诗，盖有微意，非漏略也。至於文则磊落奇伟，而隐有程度，卓然足以自传。
《东家子传》谓“他人之文束於理则词不畅，肆於词则理不直。惟作洞瞩千古之上，析之则理胜，辟之则词严，动有据依，皆非臆说”。《明史文苑传》亦称其文“醇正典雅”云。
△《临安集》六卷（永乐大典本）
明钱宰撰。宰字子予，一字伯均，会稽人。元至正中中甲科。亲老不赴公车，教授於乡。明初徵修《礼乐书》，寻以病去。洪武六年授国子助教。以赋《早朝诗》忤旨，遣归。二十七年又召修《书传会选》。书成，优赉，加博士致仕。事迹附见《明史赵俶传》。考集中《金陵形胜论》，末署“洪武二十七年六月国子博士致仕钱宰进”。是致仕即在奉召之年。盖留京师者不及一岁也。宰学有原本，在元末已称宿儒，韩宜可、唐之淳皆其弟子。其诗吐辞清拔，寓意高远，刻意古调，不屑为艳仄之体。徐泰《诗谈》譬以霜晓鲸音，自然洪亮。古文虽非所擅长，而谨守法度，亦无卑冗之习。其集《明史艺文志》、焦竑《国史经籍志》俱未著录．则在明代行世已稀．今从《永乐大典》中采掇编排。参以诸选本所录，厘为六卷，以备明初之一家。宰本浙东人，集以“临安”名者，盖自以为吴越武肃王十四世孙，从其旧贯也。
△《尚絅斋集》五卷（编修朱筠家藏本）
明童冀撰。冀字中州，金华人。洪武九年徵入书馆，后为湖州府教授。调北平，坐罪死。此集不知何人所编，分诗文为二集，体例杂糅，殆不可读。就其编目考之，原目当为《金华集》、《南行集》、《霅川集》、《北游集》四种。前三集兼载诗文，惟《北游集》有诗无文。后人不知古法，以诗归诗，以文归文，分为二集。而诗文之中，又不各归其类。前后复叠，职此之由。幸其虽经割裂，尚未窜乱，其次第犹有端绪可寻。今详考标题，仍分为四集，中间时有阙文。又《霅川集》末《跋唐五王醉归图》一篇、《书柳子厚伊尹五就桀赞后》一篇、《书王简死事传后》一篇、《书金节妇传后》一篇、《书集芳诗文卷后》一篇、《卜释》一篇，悉有录无书。盖蠹蚀残阙，今亦仍其旧。冀在明初，与宋濂、张羽、姚广孝相唱和，词意清刚，不染元季绮靡之习。虽名不甚著，而在一时作者之中，固亦足相羽翼也。
△《考古文集》二卷（浙江巡抚采进本）
明赵捴谦撰。捴谦有《六书本义》，已著录。《明诗综》引黄宗羲之言，谓其诗集名《考古馀事》，凡千首，不传於世。今考焦竑《国史经籍志》，捴谦集已不著录。黄虞稷《千顷堂书目》虽列其名，而不著卷数，则亦未见原本，信乎其久不传也。此本所录诗仅十馀篇，古文亦只五十馀篇。前有顺治丁酉《黄世春序》，称“其子孙式微已甚，而能录其遗集，出没於藏书之家，殆天将藉是而彰考古”云云。盖其后人掇拾散亡，重裒成帙者耳。集后附遗言十六条，又载其裔孙诸生頀《上琼州姜参政请复姓书》，及与浙中族姓札数通。盖捴谦没后，其幼子流寓海南，依母族冒吴姓，故頀请於姜而复之。又捴谦所作《造化经纶图》，亦附於后，编次颇无条理。然传刻先集者多因祖父以附子孙，自宋元以来即往往以文集为家牒。陋例相沿，亦不自是编始矣。捴谦以小学名家，不甚以文章著。此本又仅存残賸，未必得其精华，而意度波澜，颇存古法，究与钞语录者有别。是则学有原本之故也。
△《刘彦昺集》九卷（编修汪汝藻家藏本）
明刘炳撰。炳字彦昺，以字行，鄱阳人。洪武初，献书言事，授中书典签。
出为大都督府掌记，除东阿知县。阅两考，引疾归。《明史文苑传》附载《王冕传》中。所著诗文本名《春雨轩集》，乃其门人刘子昇所编，杨维桢尝为评定。
其评亦附载集中，维桢及危素、宋濂、徐矩皆为作序，王祎、俞贞木、周象初皆为作跋。此本题曰《刘彦昺集》，不知何人所改也。炳当元季兵乱时，与弟煜结里闬相保，寇至辄却走。依余阙於安庆，以其孤军不振，辞归。盖亦才识之士。
故诗格伉爽挺拔，类其为人。惟末附杂文一卷，气象苶弱，殊逊其诗。知所长不在此，特以馀事及之耳。案炳事迹略具《明史文苑传》中。而《江西通志》引《豫章人物志》，所纪炳历官本末与史多有不合。如《史》云“炳至正中从军於浙”。而《志》乃云“为参政于光使金陵”，不知所据。《史》云“炳以言事为典签”，而《志》乃云“先参赞沐总制守镇江，寻授广东卫知事”。考其《吊余阙墓》文，结衔称大都督府掌记，在洪武十二年。而《哀曹国公》诗有“三年参记府”句，《沐西平輓诗》有“十年参幕府”句。李文忠以洪武三年领大都督事，沐英以洪武四年同知大都督府。以年数计之，不应未授典签，先参赞沐英军事，前后亦相舛迕。盖稗官野史，传闻异词，往往如此。今一以《史》文为据，而并存其同异以备考核。又旧本中书元国号皆作“原”字。盖以明初刊版之时，犹未奉二名不偏讳之诏，故以“原”代“元”，而传写者仍之欤。事隔前朝，理无避忌。今悉改正，从本文焉。
△《蓝山集》六卷（永乐大典本）
明蓝仁撰。仁字静之，崇安人。《明史文苑传》附载《陶宗仪传》末，称“元末杜本隐居武夷山，仁与弟智往师之。授以四明任松乡诗法，遂谢科举，一意为诗。后辟武夷书院山长。迁邵武尉，不赴”。又称其明初内附，随例徙临濠，则必尝仕张士诚。又集中有《甲寅仲冬摄官诗》。甲寅为洪武七年，则放归又尝仕宦，特其始末不可考耳。仁诗规摹唐调，而时时流入中晚。蒋易作是集序，称：“其和平雅澹，词意融怡，语不彫锼，气无脂粉，出乎性情之正，而有太平之风。
惜其不列承明著作，浮湛里闾，傲睨林泉。有达士之襟怀，无骚人之哀怨。即屡更患难，而心恒裕如。要其所作，皆治世之音也。”虽推之稍过，实亦近之。闽中诗派，明一代皆祖十子，而不知仁兄弟为之开先。遂没其创始之功，非公论也。
《明史艺文志》载仁集六卷，朱彝尊作《明诗综》时犹及见之。今外间绝少传本，杭世骏言吴焯家有之（语详《蓝涧集》条下）。然吴氏藏书今进入书局者，未见此本。其存佚不可知，恐遂湮没。谨从《永乐大典》中采掇裒辑，得诗五百馀篇，仍厘为六卷，以符原目，著之於录焉。
△《蓝涧集》六卷（永乐大典本）
明蓝智撰。其字诸书皆作“明之”，而《永乐大典》独题“性之”。当时去明初未远，必有所据，疑作“明之”者误也。《明史文苑传》附载《陶宗仪传》末，称“洪武十年以荐授广西按察司佥事，著廉声”。志乘均失载其事迹。考集中有《书怀诗》十首，乃在粤时所作，以寄其子云松樵者。张榘为之跋，称“其持身廉正，处事平允，三载始终无失”。则史言著廉声者，当必有据。《刘彦昺集》有《輓蓝氏昆季诗》云：“桂林持节还，高风振林谷。”则晚年又尝谢事归里矣。智诗清新婉约，足以肩随其兄。五言结体高雅，翛然尘外，虽雄快不足，而隽逸有馀。七言顿挫浏亮，亦无失唐人矩矱。与《蓝山》一集卓然可称“二难”。
《静志居诗话》谓“《蓝山》、《蓝涧》集中诗，选家互有参错”。殆亦因其格调相近，不能猝辨欤。智集原目已不可考。观焦竑《经籍志》所载，惟有《蓝静之集》，而《蓝涧集》独未之及。是明之中叶已有散佚，近亦未见传本。故杭世骏《榕城诗话》曰：“二蓝集闽人无知者。何氏《闽书》，蓝仁有《蓝山集》，蓝智有《蓝涧集》。竹垞尝辑入《诗综》中，以为十子之先，诗派实其昆友倡之。
集本合刻。吴明经焯尝於吴门买得《蓝山集》，是洪武时刊，有蒋易、张榘二《序》，与竹垞言吻合。而《蓝涧集》究不可购。徐惟和辑《晋安风雅》时，二蓝阙焉。则此集之亡久矣”云云。惟《永乐大典》各韵中所收尚夥，蒐辑裒缀，共得古今体三百馀首。虽篇什不及《蓝山集》之富，而大略已见。谨以类编次，厘为六卷。俾其兄弟著作，均不致泯没於后世云。
△《大全集》十八卷（副都御史黄登贤家藏本）
明高启撰。启字季迪，长洲人。元末避张士诚之乱，遁居松江之青邱，自号青邱子。洪武初，召修《元史》，授翰林院国史编修，官至户部侍郎。后坐撰魏观上梁文被诛，年仅三十九。事迹具《明史文苑传》。所著有《吹台集》、《江馆集》、《凤台集》、《娄江吟稿》、《姑苏杂咏》，凡二千馀首。自选定为《缶鸣集》十二卷，凡九百馀首。启没无子，其侄立，於永乐元年镂版行之。
至景泰初，徐庸掇拾遗佚，合为一编，题曰《大全集》，刘昌为之序，即此本也。
启天才高逸，实据明一代诗人之上。其於诗，拟汉魏似汉魏，拟六朝似六朝，拟唐似唐，拟宋似宋。凡古人之所长，无不兼之。振元末纤秾缛丽之习而返之於古，启实为有力。然行世太早，殒折太速，未能镕铸变化，自为一家。故备有古人之格，而反不能名启为何格。此则天实限之，非启过也。特其摹仿古调之中，自有精神意象存乎其间。譬之褚临禊帖，究非硬黄双钩者比。故终不与北地、信阳、太仓、历下同为后人诟病焉。
△《凫藻集》五卷（两江总督采进本）
明高启撰。唐时为古文者主於矫俗体，故成家者蔚为钜制，不成家者则流於僻涩。宋时为古文者主於宗先正，故欧、苏、王、曾而后，沿及於元，成家者不能尽辟门户，不成家者亦具有典型。启诗才富健，工於摹古，为一代巨擘，而古文则不甚著名。然生於元末，距宋未远，犹有前辈轨度，非洪、宣以后渐流为肤廓冗沓，号台阁体者所及。是集不知谁所编，以其诗集例之，殆亦启自定。末有魏夫人宋氏墓志铭。魏夫人者，苏州知府魏观母也。按《明史》本传，启坐为观作上梁文见法，则为其末年之作。盖平生古文，尽於此集矣。初无刻本。周忱为苏州巡抚时，始得钞本於郡人周立。立之姑，即启妇也。正统九年，监察御史钱塘郑士昂又得本於忱，因命教授张素校刊之，而忱为之序。此本为雍正戊申桐乡金檀所刻，即因郑本而正其讹，多所校正。坛檀即注启诗集者，故并刻是集，成一家完书云。
△《眉庵集》十二卷（安徽巡抚采进本）
明杨基撰。基字孟载，其先嘉州人。祖官吴中，因家焉。始为张士诚记室。
洪武初，起为荥阳县知县，历官山西按察使。寻以事夺官输作，卒於工所。《明史文苑传》附载《高启传》中。史称基少以铁笛歌为杨维桢所称。与高启、张羽、徐贲号“明初四杰”。其诗颇沿元季秾纤之习。都穆《南濠诗话》摘其佳句十二联，其所品题，得失参半。李东阳《怀麓堂诗话》谓孟载《春草诗》最传，然“绿迷歌扇，红衬舞裙”，已不能脱元诗气习；至“帘为看山尽卷西”，更过纤巧；“春来帘幕怕朝东”，直艳词耳。故徐泰《诗谈》谓其“天机云锦，自然美丽，独时出纤巧，不及高启之冲雅”。王世贞《艺苑卮言》谓其“情至之语，风雅扫地”。朱彝尊《静志居诗话》亦摘其诗语类词者至数十联，而独推重其五言古体。然近体之佳者，亦自清俊流逸，虽不能方驾青邱，要非馀子所及也。集初为郑钢版行。成化中吴人张习重刻，嘉州江朝宗为之序，习为后志云。
△《静居集》四卷（浙江巡抚采进本）
明张羽撰。羽字来仪，后以字行，更字附凤。本浔阳人，侨居吴兴。元末领乡荐，为安定书院山长，再徙於吴。洪武初，徵授太常寺丞，寻坐事窜岭南，未半道召还。羽自知不免，投龙江死。《明史文苑传》附载《高启传》中。史称其文章精洁有法，尤长於诗。太祖重其文，洪武十六年，尝自述滁阳王事，令羽撰庙碑。何乔远《名山藏》亦称其文词典雅，纪载行事，详而有体。顾其诗名尤著，故编集者亦仅录其诗，而文则未之及也。朱彝尊《静志居诗话》谓其五言微嫌郁轖，近体亦非所长，颇不免於微词。今观其集，律诗意取俊逸，诚多失之平熟。五言古体低昂婉转，殊有浏亮之作，亦不尽如彝尊所云。至於歌行，笔力雄放，音节谐畅，足为一时之豪。以之接迹青邱，先驱北郭，卢前王后之间，亦未必遽作蜂腰矣。
△《北郭集》六卷（安徽巡抚采进本）
明徐贲撰。贲字幼文，其先蜀人，徙常州，再徙平江。张士诚开阃，辟为属官。贲与张羽俱避居湖州之蜀山。洪武七年，被荐至京。尝奉使晋、冀，有所廉访。及还，检其橐惟纪行诗数首。太祖悦，授给事中，历官河南左布政使。会征洮岷兵过其境，坐犒劳不时，下狱死。《明史文苑传》附载《高启传》中。贲善画，亦工於书。李日华《六研斋笔记》称其楷笔秀整端慎，不为沓拖自恣。詹景凤《小辨》亦称其小楷，法锺兼虞，然皆拘拘法内。盖其天性端谨，不逾规矩。
故其诗才气不及高、杨、张，而法律谨严，字句熨贴，长篇短什，并首尾温丽，於三家别为一格。其客吴时，尝居城北之齐门，故名集曰“北郭”。旧本为吴人张习编次。今是集前后无序跋，题曰“陈邦瞻校”。盖万历间重刻之本，又非习所编之旧矣。
△《鸣盛集》四卷（浙江汪启淑家藏本）
明林鸿撰。鸿字子羽，福清人。洪武初，以荐授将乐县训导，历官礼部精膳司员外郎。年未四十，自免归。事迹具《明史文苑传》。明初，闽中善诗者有长乐陈亮、高廷礼，闽县王恭、唐泰、郑定、王褒、周元，永福王偁，侯官黄元，而鸿为之冠，号十才子。其论诗，惟主唐音，所作以格调胜。是为晋安诗派之祖。
李东阳《怀麓堂诗话》曰：“林子羽《鸣盛集》，专学唐。袁凯《在野集》，专学杜。盖能极力摹拟，不但字面句法，并其题目亦效之。开卷骤视，宛若旧本。
然细味之，求其流出肺腑，卓尔自立者，指不能一再屈也。是在弘、正之间，已有异议。故论者谓闽中才隽辈出，彬彬风雅亦云盛矣。第晋安一派，流传未已，守林仪部、高典籍之论，若金科玉条，凛不敢犯。动为七律，如出一手”云云。
是其末流且驯至为世口实。然鸿倡始之时，固未尝不舂容谐雅，自协正声，未可以作法於凉遽相诋斥。况高棅尚不免庸音，鸿则时饶清韵，尤未可不分甲乙，一例摈排矣。此本为成化初鸿郡人温州知府邵铜所编。末有铜《跋》，称览其旧稿，慨然兴思。因详加校勘，补其阙略。然如张红桥唱和诗词，事之有无不可知。
即才人放佚，容或有之，决无存诸本集之理。此必铜摭小说妄增之。《梦游仙记》一首，疑亦寓言红桥之事。观其名目，乃袭元稹《梦游春诗》，可以意会。铜亦附之简末，殊为无识。叶盛《水东日记》载铜天顺中为御史，以言事忤权奸，左迁知县，则其人亦铮铮者。或平生以气节自励，文章体例，非所素娴欤。
△《白云樵唱集》四卷、《附录》一卷（浙江范懋柱家天一阁藏本）
明王恭撰。恭字安中，闽县人。自称皆山樵者，“闽中十子”之一也。成祖初，以儒士荐，修《永乐大典》，授翰林院典籍。《明史文苑传》附载《林鸿传》中。其诗凡三集：一曰《凤台清啸》，乃官翰林以后作；此集及《草泽狂歌》，则皆未仕以前所作。恭没之后，湮晦不传。成化癸卯，南京户部尚书黄镐蒐恭遗稿，始得此集於吏部郎中长乐黄汝明家。因属汝明编次，分为前、后二集。卷首有永乐三年林环旧序，兼为三集而作者。序中所列次第，以此集为首。知其诗在《草泽狂歌》以前。卷末又有永乐中林蕙诸人所作《皆山樵者传》、《赞》、《辞》、《说》，则刻成之后，续为增入者也。恭与同邑高棅齐名，同以布衣徵入翰林。然棅出山以后诗，应酬潦倒，无复清思。恭则历官未久，投牒遽归。
迹其性情，本耽山野。此集又作於田居之日，故吐言清拔，不染俗尘，得“大历十子”之遗意，其格韵远在棅上。当时次第甲乙，以棅居第三，恭居第四，殆亦所谓耻居王后者矣。
△《草泽狂歌》五卷（编修汪如藻家藏本）
明王恭撰。案恭所作三集，《凤台清啸》，已不传。故《千顷堂书目》有其名，而阙其卷数。范氏天一阁藏本仅存其《白云樵唱》，而无此集。此集出自秀水汪氏，盖几佚而仅存也。大致与《白云樵唱》相近，而中年所作，情思较深。
《静志居诗话》尝摘举其集中佳句数联。然如“渭水寒流秦塞晚，灞陵残雨汉原秋”，“椶榈叶上惊新雨，砧杵声中忆故园”，“几处移家惊落叶，一年归梦在孤舟”诸句，皆诗家常语。至“云归独树天边小，雪罢孤峰鸟外青”句，则“小”字形容颇拙，“罢”字节次未明。又“鸟外明河秋一叶，天涯凉月夜千峰”句，尤为疵累。夫昼见飞鸟，不见明河；夜见明河，不见飞鸟，上四字自不相贯。
一叶落而知秋，不系乎明河；天河夏月已明，不系乎落叶，下三字亦不相属。盖兴之所到，偶然拈及，不足以尽其所长。读恭诗者毋执是以刻舟求剑可矣。
△《半轩集》十四卷（两淮马裕家藏本）
明王行撰。行字止仲，长洲人。少授徒於城北齐门，洪武初，有司延为学校师。后馆凉国公蓝玉家。玉荐之太祖，得召见。玉诛，行亦坐死。事迹具《明史文苑传》。是时文士以蓝党诛者，有行与孙蕡。然蕡特为玉偶题一画，无所攀附於其间，其诗今在蕡集中，亦并无假借溢分之语。行则性喜谈兵，当元末两浙兵起时，尝默坐筹其胜负，与所亲言之，恒百不失一二，益以自负。及蓝玉延之课其子，遂数以兵法说玉，颇与密议。又与道衍深相投契，尝告以盍有所待，不当以浮屠老。盖负其桀黠之才，有不肯槁死牖下者。故其文往往踔厉风发，纵横排奡，极其意所驰骋，而不能悉归之醇正，颇肖其为人。诗格亦清刚萧爽，在“北郭十子”之中（案《明史文苑传》，行与高启、徐贲、高逊志、唐肃、宋克、余尧臣、张羽、吕敏、陈则号“北郭十友”，亦曰“十才子”），与高启称为勍敌。就文论文，不能不推一代奇才也。
△《西菴集》九卷（浙江汪汝瑮家藏本）
明孙蕡撰。蕡字仲衍，广东顺德人。洪武三年举於乡，旋登进士。授工部织染局使，迁虹县主簿。召入为翰林院典籍。出为平原主簿，坐累逮系。旋释之，起为苏州经历。复坐累戍辽东。既而以尝为蓝玉题画，坐玉党，论死。事迹具《明史文苑传》。是编前有黄佐、叶春及所撰小传，称蕡著述甚富，自兹集外，尚有《通鉴前编纲目》、《孝经集善》、《理学训蒙》、《和陶》、《集古律诗》。
其《孝经集善》则宋濂为之序。蕡殁，诸书散逸。其诗文今行世者为门人黎贞所编。然佐称《西菴集》八卷，而是编诗八卷、文一卷。卷端题姑苏叶初春选。或初春别加厘订，抑佐但举其诗集欤。蕡当元季绮靡之馀，其诗独卓然有古格。虽神骨隽异不及高启，而要非林鸿诸人所及。小说载书生见苏轼侍姬朝云之魂者，得集句七言律诗十首、七言绝句十五首，今乃在此集第八卷末。盖蕡游戏之笔，即《黄佐传》中所称《集古律诗》一卷是也。黎贞乃缀於集后，又并载其序。遂似蕡真有遇鬼事者，殆与林鸿集末附载张红桥诗同一无识。姜南《蓉塘诗话》又从而盛称之，更无当矣。
△《南村诗集》四卷（浙江鲍士恭家藏本）
明陶宗仪撰。宗仪有《国风尊经》，已著录。是编毛晋尝刻入《十元人集》。
刘体仁《七颂堂集》有《与张实水尺牍》，称读史不载陶南村，窃谓此君靖节一流人。今考《十元人集》内，如倪瓒、顾阿瑛亦皆亲见新朝。然瓒遁迹江湖，阿瑛随子谪徙，未沾明禄，自可附朱子《纲目》陶潜书晋之例。宗仪则身已仕明，孙作《沧螺集》中有《陶九成小传》可证。晋仍列之元人，非事实矣。观集中《洪武三十一年皇太孙即位诗》曰：“老臣忭舞南村底，笑对儿孙两鬓霜。”则宗仪臣明，原不自讳。又集中《三月朔日至都门》、《二日早朝》、《三日率诸生赴礼部考试》、《十日给赏》、《十一日谢恩》诸诗，即《明史》本传所谓洪武二十九年率诸生赴礼部试时作也。是又岂东篱采菊之人所肯为之事。又何必曲相假借，强使与栗里同称乎。是集不知何人所编。考其题中年月及诗中词意，入明所作十之九。惟《铙歌》、《鼓吹曲》诸篇，似为元时作耳。其编次年月，颇为无绪，殆杂收遗稿而录之，未遑铨次。又顾阿瑛《玉山草堂雅集》所载《澂怀楼》七律一首、《送殊上人》七律一首，皆不见收，知非宗仪自编也。毛晋品其诗如疏林早秋，殊不甚似。然格力遒健，实虞、杨、范、揭之后劲，非元末靡靡之音。其在明初，固屹然一巨手矣。
△《望云集》五卷（浙江鲍士恭家藏本）
明郭奎撰。奎字子章，巢县人。早从元余阙学，慷慨有志节。朱文正开大都督府於南昌，尝参其军事。后文正得罪，奎亦坐诛。《明史文苑传》附见《王冕传》中。奎当干戈扰攘之际，仗剑从军，备尝险阻，苍凉激楚，一发於诗。五言古体，原本汉魏，颇得遗意。七言古体，时近李白。五言律体，纯为唐调。七言律体，稍杂宋音。绝句则在唐宋之间。元末明初，可云挺出。赵汸、宋濂皆为之序，推崇甚至，良不诬矣。五卷之末，附短札三篇。案嘉靖辛卯吴廷翰重刊是集，但称五言古诗三十七、词歌曲十三、五七言律百有九、排律杂诗四十四，不言有文。岂后人得其手稿附入耶。集中《送陈克明归茶陵诗》，瑚琏字押入平韵，盖古人三声之法。古诗《上山采蘼芜》，以“素”、“馀”、“故”同押。
刘琨《赠卢谌诗》，以“璆”、“叟”同押。盖即其例，非落韵也。
△《蚓窍集》十卷（两江总督采进本）
明管时敏撰。时敏初名讷，以字行，华亭人。洪武九年，徵拜楚王府纪善，从王之国。后进左长史，事楚王桢。二十五年乞致仕归里。桢请命於朝，留居武昌，禄之终身。筑室黄屯山，命曰全庵。而名其集曰《蚓窍》，盖取韩愈《石鼎联句》语也。是集即楚王所刊，中有丁鹤年评语。鹤年家於武昌，与时敏皆为楚王所礼重，故并其评语刻之。时敏学诗於杨维桢，而不蹈袭维桢之体，所作舂容淡雅，多近唐音。张汝弼作《董纪集序》，历数松江诗人，独谓时敏诗清丽优柔，足与袁凯方驾。盖不诬也。时敏又有《秋香百咏》、《还乡纪行》诸篇在集外别行，见周子治所作《全庵记》中。今皆未见，殆久而佚矣。
△《西郊笑端集》一卷（两淮盐政采进本）
明董纪撰。纪字良史，以字行，更字述夫，上海人。洪武壬戌举贤良方正，廷试对生策称旨，授江西按察使佥事，未几告归，筑西郊草堂以居，因即以名其集。然未及鋟版，稿藏其门人周鼎家。成化中，鼎孙光禄寺少卿庠始为刊印。此本有宣德辛亥鼎《后跋》，又有成化戊子《钱溥序》。盖又从庠刻本传写者也。
纪诗平易朴实，视袁凯诸人稍为不逮。故张汝弼作是集《序》，谓其“漫尔而仕，漫尔而归，诗文亦漫尔而著，弗冀有传”。颇致微词。而朱彝尊《静志居诗话》则举其《题海屋诗》“过桥云磬天台寺，泊岸风帆日本船”句，谓亦不为率漫。
然纪集明世未经再刻，流播颇稀，《明史艺文志》亦阙而不载。彝尊《明诗综》所录但采之赖良《大雅集》中，未及见其全帙，故所摘佳句仅此。今观此集，过质伤俚之弊诚所不免。然其合作，往往得元、白、张、王遗意。汝弼以一格绳人，不足以尽诗体。彝尊执一二语以争之，亦未尽纪所长也。
△《草阁集》六卷、《拾遗》一卷、《文集》一卷、附《筠谷诗》一卷（两淮盐政采进本）
明李昱撰。昱字宗表，号草阁，钱塘人。《南雍志》作临安人，盖偶署宋代地名，非明之临安也。洪武中官国子监助教。昱元季避地永康、东阳间，馆於胡氏，故集中与胡伯宏兄弟赠答之什最多。此集乃昱没后伯宏及其友徐孟玑、陈公明所辑。《拾遗》一卷则其门人唐光祖所辑。《拾遗》之后又附杂文四篇，题曰《文集》，不知何人所续辑，或亦出光祖之手欤。昱诗才力雄赡，古体长篇，大抵清刚隽上，矫矫不群，近体亦卓荦无凡语。虽为高、杨、张、徐诸人盛名所掩，实则并驾中原，未定孰居先后也。末附《筠谷诗》一帙，不著名氏。案宋濂作昱诗《序》，称其子辕字公载，为诗能继其家。《千顷堂书目》亦载有李辕《筠谷集》，注为李昱之子。官宜纶县丞。殆编录者以卷帙无多，附其父后。观诗内有《冬至前日侍父宴胡伯奇济生堂》七言一首，是辕作之明证矣。朱彝尊《曝书亭集》有昱《草阁集跋》，而不言末附《筠谷诗》，或所见之本偶佚此卷也。
△《樗菴类稿》二卷（永乐大典本）
明郑潜撰。潜字彦昭，歙县人。元末由内台掾广东帅府从事，上计京师，遂为监修国史掾。后擢正字。历官监察御史、福建行省员外郎、海北道廉访副使、泉州路总管。入明，起为宝应县主簿，迁潞州同知，至洪武十年乃致仕。程敏政《新安文献志》载其始末甚详。黄虞稷《千顷堂书目》列之元人，误也。虞稷载《樗菴类稿》二卷。今从《永乐大典》裒辑得古体诗五十首、近体诗一百四十六首，并原序三篇，仍可编为二卷，计所遗亦无几矣。是集皆其在元所作。《程以文序》称《行役小稿》二卷，豫章邓文著所编，凡一百五十馀篇。其时方为监察御史。《贡师泰序》称集其歌诗为二卷，题曰《行役稿》、《揽辔稿》。其时为福建廉访副使。《揭汯序》始称为《樗菴类稿》，不言卷数。据其所言，仍成於元末官福建时。盖初为《行役稿》二卷，后删并为一卷，而益《揽辔稿》一卷，仍为二卷，终乃合为一编，改题曰《樗菴类稿》。盖数经增损而后勒为定本，则其成集亦不苟矣。潜虽起家掾吏，而天资绝异，其诗词意轩爽，有玉山朗朗之致，视元末纤秾之格，特为俊逸。入明以后，名位不昌，距纂修《永乐大典》之时年代又近，而书局诸人顾特编录其遗稿，追配古人。知当时必有以取之，非徒然也。
△《春草斋集》十卷、《附录》一卷（编修汪如藻家藏本）
明乌斯道撰。斯道字继善，慈谿人。洪武初，官石龙县知县，调永新。坐事谪戍定远，寻放还。《明史文苑传》附见《赵埙传》中。所著有《秋吟稿》及此集。《千顷堂书目》载《秋吟稿》之名，而阙其卷数，盖明代已佚。此集凡诗五卷、文五卷，与《千顷堂书目》卷数相合，盖犹旧本。又《附录》传赞一卷，则万历间其八世孙献明所续辑也。斯道诗寄托深远，吐属清华，能刬涤元人繁缛之弊；文亦雅令，不为剑拔弩张之状，夷犹淡宕，颇近自然。宋濂为作集序，所谓俊洁如明月珠者，盖状其圆润。所谓汹涌如春江涛者，则与其文之纡馀为妍，颇不相肖。推濂之意，特状其词源之不竭，非谓其骋才恃气，以惊风骇浪为奇特也。史称斯道工古文，兼精书法，不及其诗，殆在当时文尤见重於世欤。
△《耕学斋诗集》十二卷（浙江巡抚采进本）
</div>
    <div class="pagination">
<a href="四库全书总目提要_page207.html">上一页</a><span>...</span><a href="四库全书总目提要_page203.html">203</a><a href="四库全书总目提要_page204.html">204</a><a href="四库全书总目提要_page205.html">205</a><a href="四库全书总目提要_page206.html">206</a><a href="四库全书总目提要_page207.html">207</a><span class="current-page">208</span><a href="四库全书总目提要_page209.html">209</a><a href="四库全书总目提要_page210.html">210</a><a href="四库全书总目提要_page211.html">211</a><a href="四库全书总目提要_page212.html">212</a><a href="四库全书总目提要_page213.html">213</a><span>...</span><a href="四库全书总目提要_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
