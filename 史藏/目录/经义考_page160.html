<!DOCTYPE html>
<html>
<head>
    <meta charset="UTF-8">
    <title>经义考 - 第 160 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 160 页/共 381 页</h1>
    <div class="content">　　存
　　应电自序曰非周礼者若林孝存何休辈不下数家指摘瑕衅无如胡仁仲辨析精微无如季明徳移易周礼者若呉幼清俞夀翁王次防辈亦不下数家参互演绎集成后出莫如舒国裳以愚观之胡氏谓太宰六十属无一官完善其説浅陋未见有的然不可破才髙之人乍见不领略遂置不复思任意剖决虽欲自絶于经何损哉舒氏作序辨图释剔伪继之定本夫圣人之书本明也而人自不明各以其意见为之更定初若快意似乎可观回视作者精义其谬何啻千里季氏大防惟执孟子一书以为权度然孟子之学识其大者使之当路则其施为必不泥周家之旧章况周礼行乎王国而非侯国之所通行其籍藏于六官孟子未尝适周固不得而见其行于侯国者诸侯恶其害已而去其籍齐之姜移而为田晋之姬移而为魏旧法岂有存者哉愚既取三家之説为之辨释因述所以差失之故冠于篇章览者自知所择云







　　经义考卷一百二十七
　　钦定四库全书
　　经义考卷一百二十八
　　翰林院检讨朱彞尊撰
　　周礼【九】
　　冯氏【时可】周礼别説
　　一卷
　　存
　　施氏【天麟】周礼通义
　　二卷
　　存
　　陆嘉淑曰青阳人字振庵隆庆辛未进士
　　黄虞稷曰崇祯乙亥刋行王锡衮序之
　　徐氏【即登】周礼説
　　十四卷
　　存
　　即登自序曰周礼一书圣人治天下之大经大法而何儒者之疑信叅焉无论宇文周新莽王安石窃附之而未效即如议建都于洛诰疑列爵于周官诋理财于太宰或谓其略于大而详于细或谓其详于制度而不及道化严于职守而濶略于人主之身往往疑其非圣人之书此盖外涉其藩而未入其扄其不知无惑已昔子以众言之淆乱折诸圣而曰在则人亡则书今周公往矣周礼之书固在也冠各官之篇首不曰设官分职以为民极乎是故治教礼政刑事六典分之为各职治之法也合之为民极治之本也极也者诗所云四方之极洪范所谓皇建其有极用敷锡厥庶民者也此自尧舜执中以来圣圣相承以治天下而周公用之辅相成王以致太平是书也其公已试之成法耶若谓出于汉儒之附防岂惟非刘歆所能恐董贾亦莫之能也愚故断周礼为圣人之书不必考其六典之详而惟于为民极之一言决之也予之説非能有加于训诂之旧而推信其为周公之书则据兹经文断自已见而不敢狥诸儒疑似之论也后之欲损益周礼以复古治者其尚考信于斯
　　郝氏【敬】周礼完解
　　十二卷
　　存
　　马氏【应龙】考定古本周礼
　　六卷
　　未见
　　黄虞稷曰应龙字伯先安丘人万厯壬辰进士官礼部主事
　　周氏【京】周礼句解
　　未见
　　黄虞稷曰沂州人万厯癸丑进士
　　陈氏【林】周礼文物大全图
　　未见
　　郭氏【良翰】周礼古本订注
　　六卷
　　存
　　良翰自序曰余既辑周礼古本注成作而叹曰六经何不幸亡于秦也而周礼独不以秦而亡也不用亡用亦亡周礼之不幸也六官秦亡其一耳自汉李氏上之河间河间补以考工考工记出而冬官亡矣其后俞廷椿王次防丘葵呉澄何乔新五家或谓冬官错简于五官取其类冬官者以为冬官而五官亡矣又谓五官互有错简并取五官之肖五官者以参伍于五官而六官俱亡矣总之五官不离古文者近是或曰然则考工记在所必削乎曰节取其辞冬官无庸赘五官无加损也吾之论周礼止于此爰以弁周礼古本
　　陆元辅曰万厯间莆中郭良翰道宪辑其发凡云周礼自汉唐注疏至今无虑数十家顾五官补本椒丘何氏最后而纷割为尤甚只为缺少冬官不知冬官可以不补五官必不可淆五官自存冬官自缺何必强臆以乱成经乎
　　孙氏【攀】古周礼释评
　　六卷
　　存
　　梅鼎祚曰孙先生攀士龙获周礼古本成释评大校释以训经惟善则择评以证故有疑则阙要以整齐异同攷见得失成一家之言其用心良苦先生少游乡校声着甚于载籍靡所不博然竟穷戹以老届申公被征之年卿大夫未有论荐者可叹也
　　攀自序曰盖先王制治之法莫备于周其书则周礼也六典建官伦要章矣中若九夫经野则黄帝之井牧九畿分国则禹贡之弼服五刑丽民则虞舜之象刑大而天地幽而鬼神逺而要荒微而昆虫艸木无不为之经画即焚鞠沈橭之属亦不废焉厄经秦火周官五篇得之煨烬之余失冬官一篇遂以考工补之临川俞寿翁着复古编谓冬官不亡杂出五官之中永嘉王次防因之清源丘吉甫临川吴幼清又因之国朝旴江何司宼复加易置虽若于六官无缺而非圣经之初矣晋安柯氏又以地官遂人以下属于冬官黜秋官硩簇氏剪氏赤茇氏蝈氏壶氏庭氏六官于考工记而考工记不入其书然乡属司徒而遂属司空抑又誖矣考工记特以记语而诸君子不附于经则轮舆陶冶弓车庐梓诸人果可废耶夫周礼者郑康成谓周公致太平之迹唐太宗以为真圣人作则无论冬官之逸与否而周公之心法可覩矣王介甫误用以基宋祸胡氏父子遂力诋周礼非周公之书岂非过欤曩世宗皇帝尝允辅臣之请命天下棘闱策士用周礼一道独不可钦遵德意而究心矣乎宋朱周翰氏依郑本为句解犹有未备窃自忘固陋徧阅诸家黜者逆之还纳者送之返释而评之便考镜尔即未能备一脔于周鼎而愚者千虑或有谅焉
　　应氏【廷育】周礼辑説
　　未见
　　袁氏【表】周礼直解
　　未见
　　王氏【志长】周礼注疏删翼
　　三十卷
　　存
　　黄虞稷曰志长字平仲昆山人其书删节注疏之繁而附以后儒之论以备圣经羽翼
　　叶培恕序畧曰周公相孺子王爰辑周礼蔚然备一代之观所以显文谟承武烈者在于是葢用人理财之权宫府敎养礼乐兵农生杀之柄如身使臂臂使指百执事上之六官六官上之宰相宰相上之至尊谁有不厘之弊不播之利哉苐补亡复古补遗攷注诸家虽有弋获终等説铃鹿城王平仲先生有周礼删翼一编窃慕乎公之相孺子王也昔孔子因诸侯之去冬官籍作春秋以辅之裨左丘明布凡例而藏诸读春秋者谓周公之礼在是则周礼一书诚今日救时之筞矣
　　志长自序曰古先哲王治天下之规模莫备于周之六官今试考之太宰总掌六典其所治不出邦国官府万民天为万民而作之君君为万民而设之六官然则民事之外无王事矣古之王者以民之富为富以民之强为强民或一不帅敎而屏于乡不啻已之探汤焉推而敬天亦敬其能生万民尔敬羣臣亦敬其能安万民尔三代之所重无有过于民者矣六官之书不免纤屑然苟得其重民之意以求之则用意精而操术简全经固可以一言蔽也自经学失传古圣王之意漫灭于语言文字之中于是后有凟乱之讥甚至题以僞妄而弃之纵习其文词不过摭拾饾饤以增华借润而已矣又乌能探精意于千载之上举而措之跻斯民于成周太和间哉或曰古之人操此以祸天下者多矣夫新莽之祸于汉也金陵之祸于宋也悖其防也岐伯俞跗之书后世恒挟之以杀人而谓岐伯俞跗乃古之雄于杀人者岂可哉故曰治术之卑则经术之谬也予自甲戌废归读是编凡再録郑贾之文删之又旁及后儒诸书苟足发明重民之微意者必缀于后非是勿取也邑侯叶公见而称善书成相厘正之遂授之梓
　　孙氏【元化】周礼类编
　　四卷
　　未见
　　陆元辅曰明巡抚都御史嘉定孙元化初阳撰分类使人易览周家三百礼仪粲然在目今抄本存余家
　　张氏【睿卿】周礼约注
　　二卷
　　未见
　　陈氏【仁锡】周礼句解
　　六卷
　　存
　　仁锡自序曰粤溯禹防涂山玉帛万国汤黜夏归商者三千周盖千八百国防孟津者八百及春秋冠带十二未几合为七并于秦周诸侯尽矣诸侯尽而周亡周亡礼亡孟子周末人也公田私田説已不详幸其书出于文景之代文帝召魏文侯时老乐工因得春官大司乐章景帝子河间献王好古学购得周官五篇武帝求遗书上之藏于秘府诸家诸儒皆莫之见哀帝时刘歆校理秘书始着于録以考工记补冬官之阙焉以冬官非阙而补之者昉宋俞廷椿氏其后王次防氏丘葵氏吴澄氏何乔新氏继之互有增损大都剜地官之似以补冬官大司徒之文十去八九小司徒则尽去之柯氏作释原割遂人以下四十职以补冬官较五家尤谬五家本何氏最后爰书具而报当故以何氏本行之仍吴兴训隽之旧余乃句为之解自外属本属书旧某官自本属作外属亦书旧某官补冬官者凡目之下各书某出而古本暸然宜复
　　张氏【采】周礼合解
　　十八卷
　　存
　　采序曰周礼废兴贾氏序之详矣其后陈俞诸家取大司徒之半复尽取小司徒以补冬官夫冬官即非考工可塞然使襞裂五官以示完备何啻断鸿颈剥琴纹贻议有识故有谓冬官不亡散见五官者其説为传疑然使冬官既亡守兹阙文亦可无愧郑杜而今制不列学官科举之士无属悠悠漫漫未得专説余拟合郑注贾疏严定取舍其后儒撰述虽意见纷纭亦岂尽无裨益则以次辑缀彚为全编而歳月因仍忽复不果所以然者从来用周礼乱天下无过王安石彼尝注新经周礼义二十二卷熙宁中设经义局自为周官义十余万言而杨中立先生亦有周礼辨疑一卷以攻安石此二书邪正治否判若苍素得此以供采録则紫阳先生所谓周礼广大精密不可遂云无与心性事也乃家乏藏书此二书杳无从索借则又耻为经生章句聊尔姑置适贾人以友人所纂周礼注疏相示余既卒业而叹曰嗟夫周礼为诸儒襞裂几令人不及见古本节目今是书也行康成之学将还旧观且其于诸儒移置者仍为标指以着讹谬则益令正经显白但于汉唐注疏外有叅考众家厘益整散者则不得直名注疏因题曰周礼合解亟劝广布使通经之子知古本所繇曰然则冬官其遂亡乎曰贾氏引秦禁挟书而其政酷烈与周官反疾恶特甚欲灭絶之故周官最后出余以为冬官之亡又不尽系秦禁孟子曰诸侯去其籍今按冬官所属皆应经理畆浍度地量居则当井田不行冬官已先漫没葢战国时固不可诘况于汉武之世又况于今日乎故余谓阙冬官以安古本犹之春秋纪夏五无怪也
　　孙氏【承泽】周礼举要
　　二卷
　　存
　　郎氏【兆玉】注释古周礼
　　六卷
　　存
　　兆玉自序曰周礼者犹唐之有贞观显庆礼也未见诸行事而豫拟为他日之用虽一时经制实万禩典衡故其书直可补五经为六也不善用者蹶天下事又乌足为周公病哉今日者学尚浮夸设臯比握铅椠者一切典礼率等于疣赘莫之推考余腐心乆之乃广稽往牒博摭羣説命儿子纠譌厘舛以校杀青而周官威仪翼之星日庶黩乱阴谋之谤无从置喙矣
　　沈氏【羽明】周礼彚编
　　六卷
　　存
　　钱氏【】周礼説
　　一卷
　　存
　　周礼答疑
　　三卷
　　存
　　自序曰周礼出最后复藏秘府哀帝时刘歆始着于録畧而诸儒并出共排自林孝存以为武帝知其末世凟乱不经之书故作十论七难以排弃之何休以为六国阴谋之书或又谓之出于刘歆附益以佐王莽歆学奇字于扬雄故字多诞而宋之儒者并为驳难成一家之论学者听于其辩流于説而乱于辞几不能自还以从实矣礼者圣人之作也非世俗之所行也宜于古者盭于今近于礼者逺于俗以数千载之下而论明于数千载之上固已难矣仲尼之作春秋也夏五郭公甲戌己丑之属传者以为阙文故疑则传疑葢其慎也或以为无其义而有其辞因以为非圣人之作奚可哉故着数家之畧以申难凡所疑者就而答焉
　　呉氏【任臣】周礼大【阙】
　　六卷
　　未见
　　呉氏【治】周礼彚断
　　五卷
　　存
　　治自序曰班固艺文志周官六篇则河间献王所上五官而附以考工记也可知五官为全经非有阙也或曰冬官有阙此周公未成之书也余为之俯仰虞周歴稽行事知司空有官而无职自昔已然溯大禹相舜犹系司空召康公以太保而营洛矣仲山甫以冡宰而城齐矣召穆公平淮亦命营谢矣皇国父以太宰为平公筑台而司城子罕以行朴矣凡春秋筑城作邑无虑数千在能者为之未有专属于司空者也则周礼六官先王设五职以存体而虚其一职以待用耳且命官而谓之冬冬藏也董仲舒亦云阴常居大冬积于空虚不用之地而时出以佐阳故谓之司空曰空与冬圣人之意见矣冬官阙而不补何害晚宋俞廷椿作复古编谓冬官错简五官之内于是取其近似者补入冬官又五官内剔其不类者各从其类夫周官列职其精神脉络环流于三百六十之属而无所不通自俞氏之求类也而五官大乱以古本校之大非周公之旧矣其后王次防丘葵吴澄最后何乔新相继而损益之以补俞氏之未备此五家者人各持所见各异其指于是有临川之书有永嘉之书清源之书崇仁之书椒丘之书呜呼世逺文湮即有悬疑阙焉可耳形名不相中者作私论以驳辨之可耳顾乃视为艸稾人肆其笔舞智而纷裂之何哉孟子曰惟助为有公田虽周亦助也孟子周末人也公田私田説已不详乃引诗而想像言之曰此其大略盖慎之也况今去周二千五百余年岂能有以信其必然哉吾是以见古本之不可不存也
　　缪泳曰吴治字道舆嘉兴县学生其书藏于家未刋行
　　万氏【斯大】周官辨非
　　二卷
</div>
    <div class="pagination">
<a href="经义考_page159.html">上一页</a><span>...</span><a href="经义考_page155.html">155</a><a href="经义考_page156.html">156</a><a href="经义考_page157.html">157</a><a href="经义考_page158.html">158</a><a href="经义考_page159.html">159</a><span class="current-page">160</span><a href="经义考_page161.html">161</a><a href="经义考_page162.html">162</a><a href="经义考_page163.html">163</a><a href="经义考_page164.html">164</a><a href="经义考_page165.html">165</a><span>...</span><a href="经义考_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
