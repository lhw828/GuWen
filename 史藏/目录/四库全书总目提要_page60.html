<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 60 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 60 页/共 273 页</h1>
    <div class="content">△《回銮事实》一卷（编修程晋芳家藏本）
宋万俟卨撰。卨事迹具《宋史》本传。绍兴十二年，宣和太后至自金。卨新为参知政事，纪事献颂，称为千载一时之荣遇。盖贡谀之词，非其事实也。
△《采石战胜录》一卷（编修程晋芳家藏本）
宋员兴宗撰。兴宗字显道，仁寿人。未第时，读书九华山，因以自号。用荐，除教授。召试，擢著作郎、国史编修、实录院检讨。乾道中疏劾贵幸，中谗奉祠去，侨居润州以终。所著《辩言》及《九华集》，岁久散佚。近始从《永乐大典》采摭成帙。惟此书世有传本，所记乃虞允文督师江上，拒破金海陵王之事。大致与史文相出入。《永乐大典》亦载之，题曰《采石大战始末》，而冠以“九华集”字。盖其集中之一篇，后人析出，别立此名也。
△《南渡录》二卷、《窃愤录》一卷（编修汪如藻家藏本）
此二书所载，语并相似。旧本或题无名氏，或并题为辛弃疾撰。盖本出一手所伪托，故所载全非事实。按金太宗建号天会，十三年崩。熙宗袭旧号，两年乃改元，故天会止於十五年。天辅乃金太祖年号，止於七年。此录既误以天辅为太宗年号，又妄谓天辅十七年改元天眷，乖谬殊甚。金太宗生日在十月，名“天清节”。金熙宗生日在正月，名“万寿节”。此录记天辅十一年徽、钦二帝在云州，正月值金主生日作宴。是徒闻金主生日有在正月者，而不知朝代之不合也。金太宗天会五年三月，以宋二帝至燕，十月徙之中京。六年七月，徙之上京。八月，以见太祖庙，封徽宗为昏德公、钦宗为重昏侯。十月，徙之韩州。熙宗天会十四年，昏德公薨。皇统元年，改昏德公为天水郡王、重昏侯为天水郡公。事并见《金本纪》。是天水之封，实在徽宗殁后。此录乃云靖康二年五月至燕京，见金主，封太上为天水郡公、帝为天水郡侯。后徙安肃军。又徙云州。天辅十一年三月，徙西汉州。十四年，徙五国城。核以正史，无一不谬且妄。夫二帝不能死社稷，举族北辕，其辱固甚，亦何至卑污苟贱，如录所云云。且金朝开国，具有规模，野利亦何至面人之祖，淫其女孙，如所谓丑恶之声二帝共闻者耶。此必南北宋间乱臣贼子不得志於君父者，造此以泄其愤怨，断断乎非实录也。
△《御侮录》二卷（浙江郑大节家藏本）
不著撰人名氏。纪宋南渡后与金人构兵，及和议之事。书中称高宗为太上皇帝，盖孝宗时人所作。《宋史艺文志》载此书，作一卷。而此本实二卷，疑后人所分析也。书中於金人初起事迹，记载颇略。至於绍兴三十二年，金海陵王南侵，及孝宗初年张浚出兵挠败始末，则节目具详。自乾道元年魏杞使回，和议既成以后，则不复具载。前后皆系日编次，於朝廷拜罢、禋祀诸大事，亦间及焉。
似从日历、国史诸书节采而成。中间如刘彦宗在辽官佥书枢密院事，国破降金，未尝事宋，而称为“吾叛臣”。金世宗由东京留守即位，而以为燕京。此类皆为失实。知为邻国传闻，不尽实录也。
△《重明节馆伴语录》一卷（永乐大典本）
宋倪思撰。思有《班马异同》，已著录。此书据《永乐大典》标题，乃思《承明集》之一篇。盖绍熙二年七月，金遣完颜兖、路伯达来贺重明节，思为馆伴。因纪一时问答之词、馈送之礼。考宋制，凡奉使伴使皆例进语录於朝。马永卿《懒真子》，记苏洵与二子同读《富郑公使北语录》，则自北宋已然。此其偶存之一也。时金强宋弱，方承事不遑，而序谓北人事朝廷方谨，遣使以重厚为先，已为粉饰。其他虚夸浮诞，不一而足。上下相欺，苟掩耳目，亦可谓言之不怍矣。
△《正隆事迹记》一卷（两淮盐政采进本）
宋张棣撰。棣始末无考。书中但称归正官，盖自金入宋之后，述所见闻也。
所记皆金海陵炀王之事。始於初立，终於瓜州之变，凡十有二年。炀王凡三改元，但称正隆，要其终也。大抵约略传闻，疏漏殊甚。末附录世宗立后事数条，亦殊草略。不足以为信史也。
△《金图经》一卷（两淮盐政采进本）
一名《金国志》。自京邑至族帐、部曲，凡十七门。陈振孙《书录解题》曰：“淳熙中归正人张棣撰，记金事颇详。”振孙又言：“又一卷，不著名氏，似节略张棣书。其末又杂录金主亮以后事。”此本仅一卷，不著棣名，疑即陈氏所称节本也。
△《炀王江上录》一卷（两淮盐政采进本）
不著撰人名氏。叙宋内侍梁汉臣为金人所得，谋欲弱金事。所载汉臣劝金主都燕山，营汴梁，开海口，进兵采石，退至瓜州，为其下所害诸事，皆首尾毕具。
观其炀王之称，当为金人所撰。故虞允文拒守之事，略不一言也。
△《使金录》一卷（编修汪如藻家藏本）
宋程卓撰。卓字从元，休宁人，大昌从子，淳熙十一年进士。历官同知枢密院事，封新安郡侯。赠特进资政殿大学士，谥正惠。嘉定四年，卓以刑部员外郎同赵师岩充贺金国正旦国信使。往返凡四阅月。是书乃途中纪行所作。於山川道里及所见古迹，皆排日载之。中间如顺天军厅梁题名、光武庙石刻诗句之类，亦间可以广见闻。然简略太甚，不能有资考证。又称接伴使李希道等往还不交一谈，无可纪述。故於当日金人情事，全未之及。所记惟道途琐事。世传宋高宗泥马渡江，即出此书所记磁州崔府君条下。盖建炎之初，流离溃败，姑为此神道设教，以耸动人心，实出权谋，初非实事。卓之所录，亦当时臣子之言，未足据也。
△《襄阳守城录》一卷（两淮马裕家藏本）
宋赵万年撰。万年里籍未详。开禧二年，元兵二十万围襄阳，赵淳新知府事，以万馀人御之。自十一月至次年二月，大战者十二，水陆攻劫者三十有四。措置多方，出奇制胜，元兵竟解去。万年时为幕僚，详录其事。后附战具诸法颇详。
惟文多残阙，不尽可辨，为足惜耳。
△《诛吴录》一卷（永乐大典本）
宋张革之撰。革之字西仲，潼川人。吴曦据蜀叛，合江仓官杨巨源倡义讨逆，与随军转运安丙共谋诛曦。既而丙嫉其功，以计杀之。革之此书，盖以鸣巨源之冤。《自序》云：时从傍目击，惧久失其传，因直书以诏后世云。
△《丁卯实编》一卷（永乐大典本）
宋毛方平撰。方平不知何许人。安丙害杨巨源时，方平为四川茶马司干办公事，因作此书。大旨与张革之同。《自序》云：“一夫不获，则六月飞霜。匹妇抱恨，则三年致旱。”其词至为痛切。考郭士宁《平叛录》，与巨源阴谋诛曦者九人，方平为首。所记当为实录。曰丁卯者，曦之叛在开禧二年丙寅，而诛於三年丁卯也。陈振孙《书录解题》作李珙撰。今检《永乐大典》标题及序中署名，均作方平，则振孙所载误矣。
△《平叛录》一卷（永乐大典本）
宋郭士宁撰。士宁始末未详。其作此书时，则与毛方平同官四川茶马司干办公事也。吴曦之叛，不受伪官者，有蜀帅杨辅、泸帅李寅仲、史次秦、范仲壬、陈咸、毛午。起义者有薛九龄。死节者有杨震仲。而阴谋诛曦者惟毛方平、李好义、李好古、杨君玉、党公济、程梦锡、李坤辰、陈安、杨巨源等。此录所载，较史为详，盖亦表章忠义之志云。
△《辛已泣蕲录》一卷（浙江吴玉墀家藏本）
宋赵与{容衣}撰。与{容衣}，宗室子。官蕲州司理，权通判事。宁宗嘉定十四年，金兵围蕲州，与{容衣}偕郡守李诚之拒守。时朝命权殿前司职事冯榯将兵应援。榯逗遛不进，诚之等竭力捍御，凡二十五日而城陷，诚之及其僚佐家属皆死之。与{容衣}全家十五人亦并殁於难，仅以身免。其后事定，乃为是录。
具详被兵始末，同时与难诸人。朝廷褒赠诚之等勘状、告词，一一备录。按：与{容衣}《宋史李诚之传》作与裕，盖{容衣}转为褣，因讹为裕。又载与{容衣}率民兵百馀人夺关外出云云。与是编所言单身出城，及於积尸中死而复活，夜半奔从南门之语，俱有异同。且十五人作十六人，其数亦不相合。疑十五人之数，当以自叙为据。其夺关外出，则自叙讳之也。
△《使北日录》一卷（浙江巡抚采进本）
宋邹伸之撰。理宗绍定六年癸巳，史嵩之为京湖制置使，与蒙古会兵攻金。
（案：是时尚未建大元之号，故史仍以国名为称。）会蒙古遣王檝来通好，因假伸之朝奉大夫、京湖制置使参议官往使。以是岁六月，偕王檝自襄阳启行。
至明年甲午二月，始见蒙古主於行帐。寻即遣回，以七月抵襄阳。计在途者十三月。因取所闻见及往复问答，编次纪录，以为此书。案：《宋史理宗本纪》，宋与大元合围汴京（案：此大元为史臣追书之词），金主奔蔡州。大元再遣使议攻金，史嵩之以邹伸之报谢，盖即此事。特《宋史》称王檝来议攻金，而此录只言通好。又《宋史》载伸之出使在绍定五年十二月，而此录实以六年六月出疆。
皆当以此录所纪为得其实。时孟珙已会蒙古灭金，廷议遂欲出师取河南。蒙古复遣王檝来责败盟，因再进伸之二秩，遣之报谢。史载同使为李复礼、乔仕安、刘溥等，据此录皆先曾副行之人。复礼假京西路副总管。溥假京西兵马都监。仕安以东南第七正将神劲马军统制，充防护官。其官爵亦史所未详云。
△《广王卫王本末》一卷（浙江汪启淑家藏本）
宋陈仲微撰。仲微字致广，高安人，嘉泰二年举进士。调莆田尉。咸淳中为兵部侍郎。丙子宋亡，从二王入广。目击时事，逐日抄录。厓山败，仲微遁入安南而殁。事迹具《宋史》本传。其后安南国使携此书入觐，因传於世。文多简略，不甚赅备。其书载入《宋季三朝政要》中，后人抄出别行。而卷末《跋》语犹《政要》原文，则其失於刊削也。
△《三朝野史》一卷（两淮盐政采进本）
不著撰人名氏。记理、度、恭三朝轶事琐言，仅十有九条。疑非完本。书中附记丙子三宫赴北事，盖亦宋遗民所作也。词旨猥琐，殊不足观。
△《平巢事迹考》一卷（浙江巡抚采进本）
旧本题曰宋人撰，不著名氏，曹溶收入《学海类编》。近时平湖陆烜，又刊入《奇晋斋丛书》。后有《烜跋》，称为元人抄本。今考其书，即明茅元仪之《平巢事迹考》，但删去元仪原《序》耳。盖溶为狡黠书贾所绐，烜又沿溶之误也。
△《碧溪丛书》八卷（浙江汪汝瑮家藏本）
不著编辑者名氏。诸家书目亦不著录。其目凡八，曰《吴武安公功绩记》，记吴玠战功；曰蔡绦（案绦当作鞗）《北狩行录》，记从徽宗入金事；曰万俟卨《皇太后回銮事实》；记韦太后南归事；曰《顺昌战胜录》，记刘锜遇金兵事；曰洪皓《松漠记闻》，记金国事；曰洪皓《金国文具录》，记宇文虚中为金定制事；曰湘水樵夫《绍兴正论》，记不附秦桧和议人姓名；曰杨尧弼《伪豫传》，记刘豫僣逆事。其书皆删节之本，盖书贾从《说郛》中抄合，伪立此名者也。
（案：此编以八种为一帙，应从丛书之例，入之杂编。然杂编之名，为不名一家者立也。此八种皆史之流别，故仍入之《杂史类》焉。）△《焚椒录》一卷（内府藏本）
辽王鼎撰。鼎字虚中，涿州人，清宁五年进士，官至观书殿学士，事迹具《辽史文学传》。是书纪道宗懿德皇后萧氏为宫婢单登构陷事。前有大安五年《自序》，称待罪可敦城，盖谪居镇州时也。王士祯《居易录》曰：《契丹国志后妃传》道宗萧皇后本传云：性恬寡欲，鲁王宗元之乱，道宗同猎，未知音耗。
后勒兵镇帖中外，甚有声称。崩葬祖州云云而已。《焚椒录》所纪，绝无一字及之。又《录》称南院枢密使惠之少女，而《志》云赠同平章事显烈之女。《志》云勒兵，似娴武略，而《录》言幼能诵诗，旁及经子所载《射虎》应制诸诗，及《回心院》词，皆极工，而无一语及武事。且《本纪》道宗在位四十七年，改元者三，清宁、咸雍、寿昌，初无太康之号。而耶律乙辛密奏太康元年十月云云，皆牴牾不合。按《辽史宣懿皇后传》虽略，而与《焚椒录》所纪同，盖《契丹志》之疏耳。今考叶隆礼《契丹国志》，皆杂采宋人史传而作，故苏天爵《三史质疑》讥其未见国史，传闻失实。又沈括《梦溪笔谈》，称辽人书禁甚严，传至中国者，法皆死。是书事涉宫闱，在当日益不敢宣布，宋人自无由而知。士祯以史证隆礼之疏，诚为确论。或执《契丹国志》以疑此书，则误矣。
△《南迁录》一卷（浙江范懋柱家天一阁藏本）
旧题金通直郎秘书省著作郎骑都尉张师颜撰。纪金爱王大辨叛据五国城，及元兵围燕，贞祐迁都汴京之事。按《金史》，世宗太子允恭生章宗，而夔王允升最幼。今此书乃作长子允升，次允猷，次允植。允升、允猷以谋害允植被诛，而允植子得立为章宗。世次俱不合。又称章宗被弑，磁王允明立为昭王。磁王又被弑，立濰王允文为德宗。德宗殂，乃立淄王允德为宣宗。与史较，多一代，尤不可信。至《金史》郑王允蹈诛死绝后，不闻有爱王大辨其人。所称天统、兴庆等号，《金史》亦无此纪年。舛错谬妄，不可胜举。故赵与旹《宾退录》、陈振孙《书录解题》皆断其伪。振孙又谓：或云华岳所作。岳即宋殿前司军官尝作《翠微南征录》者。今观其书所言，乱金国者章宗、大辨，皆赵氏所自出。又谓大辨初生，其母梦一人乘马持刀，称南绍兴主遣来云云。盖必出於宋人雪愤之词，而又假造事实以证佐之。故其牴牾不合如此。或果出岳手，未可知也。罗大经《鹤林玉露》，以遣秦桧南还事，见此书所载《张大鼎疏》而证其可信。未免好异。然《金史》所载，宣宗见浮碧池有狐相逐而行，遂决南迁之计，其事实本此书。不知元时修史者又何所见而采用之也。
△《南宋补遗》（无卷数，两淮盐政采进本）
旧本题古吴谢朱胜复庐撰。不知朱胜为何许人。书称南宋而中有“宋末”之语，当为元人所作。《跋》语所称丙申，盖元成宗元贞二年，非宋理宗之丙申也。
载南渡后将帅轶事，并采及诗词书启，於韩、岳尤详，亦间及靖康时事。然多他书所习见，殊鲜异闻。殆亦抄撮宋人说部而成欤。
△《皇元圣武亲征录》一卷（两淮盐政采进本）
不著撰人名氏。首载元太祖初起，及太宗时事。自金章宗泰和三年壬戌，始纪甲子，迄於辛丑，凡四十年。史载元世祖中统四年，参知政事修国史王鹗，请延访太祖事迹，付史馆。此卷疑即当时人所撰上者。其书序述无法，词颇蹇拙。
又译语讹异，往往失真，遂有不可尽解者。然以《元史》较之，所纪元初诸事实，大概本此书也。史言太祖灭国四十，而其名不具，是书亦不能悉载。知太祖时事，世祖时已不能详，非尽宋濂、王祎之挂漏失。
△《平猺记》一卷（浙江吴玉墀家藏本）
元虞集撰。集字伯生，号道园，崇仁人，仕至翰林直学士，兼国子祭酒，事迹具《元史》本传。元统二年冬，猺寇贺州、富州，至元元年，广西宣尉使章伯颜讨平之。集为记其始末。后有旧《跋》云：此纪章伯颜平粤西猺洞事迹，备国史之采也。而同事出师之人，不记其姓名，及上功於朝之诸臣名，以某某概之，失史家法矣。今核其文体，乃勒石纪功之作，非勒为一书上之於史馆者。故所存之稿皆阙其名姓以待填。犹之唐、宋文集，书首称年月日某再拜，墓志之末称某年月日葬公於某原例耳。遽以有乖史法诋之，非也。
△《大狩龙飞录》二卷（左都御史张若溎家藏本）
明世宗肃皇帝御撰。嘉靖十八年二月，帝幸湖广承天府，相度显陵。三月，享上帝於龙飞殿，奉睿宗配。四月，还京。是编皆纪其事。上卷乃自启行以迄回跸，祭告郊社宗庙，及所过山川群祀之文。下卷为前后所降敕谕，末附以《龙飞殿奏告上帝乐章》及途中御制赋一首、诗十六首、诗馀二首。
△《洪武圣政记》二卷（户部尚书王际华家藏本）
明宋濂撰。濂有《篇海类编》，已著录。是书略仿《贞观政要》之例，标题分记。分《严祀事》、《正大本》、《肃军政》、《绝倖位》、《定民志》、《新旧俗》六类。而《新旧俗》下又分《申禁令》、《核实效》、《育人才》、《优前代》、《正礼乐之失》、《去海岳之封》、《严宫阃之法》、《厉忠节之训》、《刬积岁之弊》九子目。濂自为《序》，见所作《文宪集》中，盖当时奏御之书也。梅纯《损斋备忘录》曰：“本朝文章近臣，在洪武初，则学士宋濂，其所记当时盛美，有《洪武圣政记》。自永乐以后，则少师杨士奇，有《三朝圣谕录》。至天顺改元，则少保李贤，有《天顺日录》、《二录》。皆近有印本，而《圣政记》独亡，仅见其《序》文，惜哉。”据其所云，则此书在成化间已无传本，不知何以得存於今。然勘验文义，实非赝托。或纯偶未见，遽以为佚欤。
然是书之不行於明代，亦可见矣。
△《庚申外史》二卷（编修汪如藻家藏本）
明权衡撰。衡字以制，号葛溪，吉安人。元末兵乱，避居彰德黄华山。明初归江西，寓居临川以终。是书见於《明史艺文志》者，卷目与此相合。陈继儒尝刻入秘笈，佚脱讹舛，殆不可读。此乃别行抄本，犹当日原帙也。所纪皆元顺帝即位以后二十八年治乱大纲。时顺帝犹未追谥，以其庚申年生，故称之曰庚申帝。又《元史》亦尚未修，故别名曰《史外见闻录》。所言多与《元史》相合，於宫庭构煽，盗贼纵横之事，皆能剖析端委。至於顺帝诛博啰，与秀才徐思畚谋之，博啰诛，思畚不受赏，逃去。及危素为权臣草诏诸事，皆他书所不载。惟其中称顺帝为瀛国公子一条，最为无稽。厥后袁忠彻著之於文集，宁王权载之於史略，程敏政又选忠彻之文入《明文衡》，钱谦益又引余应之诗证实宁王权之说。
其端实自此书发之。盖元之中叶，宋遗民犹有存者。因虞集草诏，有“妥欢帖睦尔非明宗之子”一语，遂造此言以泄其怨。明人又雠视元人，遂附合而盛传之。
核以事实，渺无可据，实为荒诞之尤，非信史也。书前别附一《序》，称洪武二年迪简受命访庚申帝史事云云，不著其姓。详其文，乃《庚申帝大事纪序》，非此书之《序》，后人移缀此书中耳。考王祎《造邦勋贤录》，称刘迪简，宜春人，国初徵授尚宾副使，则迪简当为刘姓。又考黄溥《间中今古录》，称刘尚宾集《庚申帝大事纪》，则此《序》为刘迪简《大事纪序》明矣。
△《国初礼贤录》一卷（浙江范懋柱家天一阁藏本）
旧本题明刘基撰。基字伯温，青田人。元至顺中举进士。除高安丞，罢去。
旋起为江浙儒学副提举，再投劾归。复辟为元帅府都事，为方国珍所构，羁管绍兴。后从石抹宜逊剿捕山寇，执政者抑其功，仅授总管府判，遂弃官还里。明初聘入礼贤馆，参预机密，拜御史中丞，兼太史令。又授弘文馆学士，叙功封诚意伯。正德九年，追谥文成。事迹具《明史》本传。此书《艺文志》、《千顷堂书目》皆作基撰。然录中所载，即明太祖任用基及叶琛、章溢、宋濂四人事，且有“基驰驿归里，居家一月而薨”之文，则非基所作审矣。其中纪述，多与史传相合，无他异同。又基、溢皆载其卒时事，而宋濂得罪徙蜀事则无之，叶琛事迹亦甚寥寥。盖后人杂采成书，故详略不同如此也。
△《平蜀记》一卷（户部尚书王际华家藏本）
不著撰人名氏。载明洪武四年遣汤和等伐蜀，明昇出降事。后附刘基《平西蜀颂》一篇。末有《袁褧跋》，称《定远黄金开国功臣录》，载平蜀事於颍川侯傅友德、德庆侯廖永忠《传》中甚详。惟平章杨璟《与明昇书》，乃详於斯记云。
△《北平录》一卷（户部尚书王际华家藏本）
不著撰人名氏。载明洪武三年徐达、李文忠分道出塞，追王保保及袭破应昌府事。纪录颇为简略。惟达与文忠所上二表及太祖封爵诸臣诏谕，则全篇载之。
疑后人从实录中抄出者也。
△《别本北平录》一卷（浙江范懋柱家天一阁藏本）
不著撰人名氏。纪明洪武元年命徐达、常遇春等北征之事，而终以君臣鉴戒之语。其年月皆与史合。核检其文，亦从实录抄出也。
△《云南机务钞黄》一卷（户部尚书王际华家藏本）
明张紞编。紞字季昭，富平人。洪武初，以通经举送京师。历官云南左布政使，召为吏部尚书。燕王篡立，仍其故官。后以建文时变乱祖制事诘责，紞惧自杀。事迹具《明史》本传。是编乃洪武初以云南梁王未下，命颍川侯傅友德等帅师征之，紞以左参政在行间。后平定云南，紞擢布政使，留治其地。因检阅录黄稿本，取前后制敕诏诰之文有关军务者，汇为一编，藏之文庙尊经阁。自十五年二月至二十一年七月，凡三十七篇。紞自为之序。《明史》本传载紞出为左参政在平定云南之后，殆偶未考紞此《序》欤。
△《明高皇后传》一卷（浙江范懋柱家天一阁藏本）
不著撰人名氏。前有永乐四年明成祖与徐皇后二《序》，俱谓永乐九年类辑《古今列女传》，以高皇后圣训与古后妃为一卷，而诸侯大夫、士庶人妻各为卷。
徐后请以《高皇后传》别刻之，遍赐内外，然则此即《古今列女传》之文而别出之者。其文则永乐初词臣所撰也。又前有世宗《致楚王书》，并《章圣太后诰谕楚藩》一道。章圣太后即兴献后也，嘉靖七年上尊号曰慈仁。九年颁太后制《女训》於天下。此在十年之春，盖与所颁《女训》同赐藩服。其时高帝、高后之谥号尚未改定，故仍前号也。其楚王即端王荣氵戒，以嘉靖十三年卒，为昭王桢之四世孙。故世宗以叔祖称之云。（案：此编亦传记之类。然皇后为天下母仪，敌体人主，不可参错诸传记中。今变例置之於《杂史》，亦所谓礼以义起者也。）△《汉唐秘史》二卷（两淮盐政采进本）
明宁王权撰。权自号臞仙，太祖第十七子。洪武二十四年封。逾二年，就藩大宁。燕王谋反，挟之同行。为燕王草檄，约中分天下。永乐元年秋，封南昌而仍其故号。正统十三年始薨。事迹具《明史》本传。传载此书作二卷，与今本合。权《自序》云：洪武二十九年，奉命纂辑，成於辛巳六月。考是年为建文三年，权已为燕军所劫，故不书建文年号。而其弟安王楹《跋》，亦第书岁在壬午也。其书以刘三吾等洪武间进讲汉唐事实类次成编，故词多通俗。其诸帝《论赞》，皆太祖御撰。唐末系《司马光论》，亦奉敕载入，故特题曰“钦取”。其大旨以后世之乱亡，皆推本於贻谋之不善，所论不为无理。而择焉弗精，多取委巷之谈，如高帝斩蛇、蛇后转生王莽之类，皆伪妄不足辨也。
△《奉天靖难记》四卷（浙江汪启淑家藏本）
不著撰人名氏。纪明成祖初起至即位事。盖永乐初年人所作。其於懿文太子及惠帝，皆诬以罪恶，极其丑诋。於王师皆斥为贼。故黄虞稷《千顷堂书目》称其语多诬伪，殊不可信。按建文元年十一月，成祖战胜白沟河，上惠帝书，并移檄天下，军中仓卒，语多可笑。姜氏《秘史》所载，最得其真。是书於《上惠帝书》颇有删润，而《移檄》则置之不录。则其文饰概可见矣。
△《别本洪武圣政记》十二卷（浙江汪启淑家藏本）
不著撰人名氏。其书与宋濂《洪武圣政记》同名，而载至太祖之末。又有成祖时夏元吉等进《太祖实录》表文。卷端有浙江丁敬题语数行。称其缮写古雅，疑出永乐时沈度诸人手。检连江陈氏所藏只四卷。绛云楼所藏亦只八卷。此得一十二卷，真秘册也云云。然其文皆抄撮实录，别无异闻。其缮写亦抄胥俗书，未见所谓古雅者。疑书与跋语皆书贾赝托耳。
△《国初事迹》一卷（浙江范懋柱家天一阁藏本）
明刘辰撰。辰字伯静，金华人。太祖起兵之初，署吴王典签。又入李文忠幕府，建文中擢监察御史，永乐初李景隆荐修《太祖实录》。后官至北京刑部左侍郎。事迹具《明史》本传。此书卷首，有“臣刘辰今将太祖高皇帝国初事迹开写”一行。后俱分条件系，颇似案牍之词。盖即修《实录》时所进事略草本也。辰於明初，尝使方国珍，又尝在李文忠幕下，所见旧事皆真确。而其文质直，无所隐讳，明代史乘多采用之。故其文并散见於他书，转无异闻之可取焉。
△《北征录》一卷、《后北征录》一卷（户部尚书王际华家藏本）
明金幼孜撰。幼孜本名善，以字行，新淦人。建文己卯举人。授户科给事中。
燕王篡位后，改翰林检讨，历官礼部尚书，兼武英殿大学士。卒谥文靖。事迹具《明史》本传。幼孜在永乐中，参预机务。因北征阿噜台时扈从出塞，纪所历山川古迹，及行营之所见闻，以成《前录》。本传称成祖重幼孜文学，所过山川要害，辄命记之，幼孜据鞍起草立就。又称所撰有《北征前后二录》，即此本也。
《前录》自永乐八年二月至七月，《后录》自永乐十二年三月至八月，并按日记载。其往返大纲，均与史传相合。其琐语杂事，则史所不录者也。
△《后北征记》一卷（户部尚书王际华家藏本）
明杨荣撰。荣初名子荣，字勉仁，建安人。建文庚辰进士。除翰林编修。燕王篡位后，入直内阁，更今名。历官工部尚书，兼谨身殿大学士。卒谥文敏。事迹具《明史》本传。荣以永乐二十二年四月扈从北征，记其往还始末，著此书。
编排月日，叙述颇详。榆木川之事，即是役也。其事世多异说，荣所记则与史符合。盖史官以其帷幄之臣，身预顾命，故用以为据。然其实录与否，亦无可考矣。
△《小史摘钞》二卷（副都御史黄登贤家藏本）
不著撰人名氏。《明史艺文志》亦未著录。盖洪、永间人所编。皆载明太祖琐事，末附建文遗事八条。大抵多委巷之语。如李文忠纳款於张士诚、刘基死后焚尸扬灰，皆必无之事。其谬妄固不待辨也。
卷五十三 史部九
</div>
    <div class="pagination">
<a href="四库全书总目提要_page59.html">上一页</a><span>...</span><a href="四库全书总目提要_page55.html">55</a><a href="四库全书总目提要_page56.html">56</a><a href="四库全书总目提要_page57.html">57</a><a href="四库全书总目提要_page58.html">58</a><a href="四库全书总目提要_page59.html">59</a><span class="current-page">60</span><a href="四库全书总目提要_page61.html">61</a><a href="四库全书总目提要_page62.html">62</a><a href="四库全书总目提要_page63.html">63</a><a href="四库全书总目提要_page64.html">64</a><a href="四库全书总目提要_page65.html">65</a><span>...</span><a href="四库全书总目提要_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
