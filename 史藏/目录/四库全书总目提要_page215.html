<!DOCTYPE html>
<html>
 <head>
  <meta charset="utf-8"/>
  <title>
   四库全书总目提要 - 第 215 页/共 273 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库全书总目提要 - 第 215 页/共 273 页
  </h1>
  <div class="content">
   国朝陈廷敬撰。廷敬字子端，号说岩，泽州人，顺治戊戌进士，改庶吉士，授检讨。本名敬，以是科有两陈敬，因奉旨增“廷”字。官至大学士，谥文贞。
尝著《尊闻堂集》八十卷。晚年手定为此编，其门人林佶缮写付雕。廷敬有午亭山村在阳城，因《水经注》载沁水迳午壁亭而名，因以名集。凡诗二十卷、杂著四卷、经解四卷、奏疏序记及各体文共二十卷、《杜律诗话》二卷。廷敬论诗宗杜甫，不为流连光景之词，颇不与王士祯相合，而士祯甚奇其诗。所为古文，虽汪琬性好排诋，论文少所许可，亦甚重之。生平回翔馆阁，遭际昌期，出入禁闼几四十年。值文运昌隆之日，从容载笔，典司文章。虽不似王士祯笼罩群才，广於结纳，而文章宿老，人望所归，燕、许大手，海内无异词焉。亦可谓和声以鸣盛者矣。卷首有廷敬《自序》，谓於汪、王不苟雷同。然蹊迳虽殊，而分途并骛，实能各自成家。其不肯步趋二人者，乃所以能方驾二人欤。此固非依门傍户，假借声誉者所知也。
△《读书斋偶存稿》四卷（江苏巡抚采进本）
国朝叶方蔼撰。方蔼字子吉，号讱菴，昆山人，顺治己亥进士，官翰林院学士，兼礼部侍郎，加礼部尚书衔，卒谥文敏。方蔼释褐后，即以文章受知世祖章皇帝。其《授学士述怀诗》所云“敢道齐贤留异日，屡称苏轼是奇才”，记是事也。后复蒙圣祖仁皇帝召入内廷，矢音赓唱，歌咏昇平，故其诗格亦进而益上。
未遇时尝著有《觚斋集》，得第后弃不复存。此本皆在朝及告归时所作，不分体，不编年，疑为方蔼所自定。故篇什虽少，而一一皆其菁华。《王原祁序》称“方蔼诗宗苏、陆，文宗眉山。生平服膺王士祯之诗、汪琬之文，实兼有二家之长”云云。今是稿不及杂文，而诗则诸体具备。虽未及士祯之秀骨天成，而和雅舂容，沨沨乎盛世之音，与士祯亦各擅其长焉。
△《松桂堂全集》三十七卷、《延露词》三卷、《南氵往集》三卷（江苏巡抚采进本）
国朝彭孙遹撰。孙遹字骏孙，自号羡门生，海盐人，顺治己亥进士，官中书舍人。康熙己未，举博学鸿词，召试擢第一，授编修。历官吏部侍郎，兼翰林院学士。洪惟我圣祖仁皇帝武功耆定，六幕大同。黼黻昇平，右文稽古。旁求俊乂，肇举制科。於时景运方隆，人文蔚起。怀才抱艺之士，云蒸鳞集，咸诣金门。司校阅者虽有李霨、杜臻、叶方蔼、冯溥四人，而甲乙次第，皆禀睿裁。如王士祯《池北偶谈》所记、施闰章《省耕诗》中误书“旗”字为“旂”字，诏降置次等一事。仰见睿鉴精详，不遗纤芥。故得人之盛，今古罕俦。而孙遹遭际昌期，实冠是选。文章声价，纸贵一时。今观是集，才学富赡，词采清华。馆阁诸作，尤瑰玮绝特。知其独邀甄拔，领袖群才，不偶然也。孙遹所著《南氵往集》、《香奁倡和集》、《金粟词》、《延露词》，俱先有刊本，惟全集未刊。孙遹没后五十年，至乾隆癸亥，其孙景曾始为开雕，并以旧刊《南氵往集》、《延露词》附录於后云。
△《曝书亭集》八十卷、《附录》一卷（通行本）
国朝朱彝尊撰。彝尊有《日下旧闻》，已著录。此集凡赋一卷、诗二十二卷，皆编年为次。始於顺治乙酉，迄於康熙己丑，凡六十五年之作。其纪年皆用《尔雅》岁阳岁阴之名，从古例也。词七卷，曰《江湖载酒集》，曰《茶烟阁体物集》，曰《蕃锦集》。杂文五十卷，分二十六体。附录《叶儿乐府》一卷，则所作小令也。彝尊未入翰林时，尝编其行稿为《竹垞文类》。王士祯为作序，极称其《永嘉诗》中《南亭》、《西射堂》、《孤屿》、《瞿溪》诸篇。然是时仅规橅王、孟，未尽所长。至其中岁以还，则学问愈博，风骨愈壮，长篇险韵，出奇无穷。
赵执信《谈龙录》论国朝之诗，以彝尊及王士祯为大家。谓王之才高，而学足以副之；朱之学博，而才足以运之。及论其失，则曰朱贪多，王爱好。亦公论也。
惟暮年老笔纵横，天真烂漫，惟意所造，颇乏翦裁。然晚景颓唐，杜陵不免，亦不能苛论彝尊矣。至所作古文，率皆渊雅。良由茹涵既富，故根柢盘深。其题跋诸作，订讹辨异，本本元元，实跨黄伯思、楼钥之上。盖以诗而论，与王士祯分途各骛，未定孰先；以文而论，则《渔洋文略》固不免瞠乎后耳。惟原本有《风怀二百韵诗》及《静志居琴趣长短句》，皆流宕艳冶，不止陶潜之《赋闲情》。
夫绮语难除，词人常态。然韩偓《香奁集》别有篇帙，不入《内翰集》中。良以文章各有体裁，编录亦各有义例。溷而一之，则自秽其书。今并刊除，庶不乖风雅之正焉。
△《政书》八卷（山西巡抚采进本）
国朝于成龙撰。成龙有《于山奏牍》，已著录。是集皆其历仕所纪，曰《罗城书》，令罗城时稿也；曰《合州书》，知合州时稿也；曰《武昌书》，同知黄州署武昌府时稿也；曰《黄州书》，知黄州府时稿也；曰《八闽书》，历任福建监司时稿也；曰《畿辅书》，巡抚直隶时稿也；曰《两江书》，总督两江时稿也。
任监司以前，皆申详、条议、札檄、诫谕之作；任巡抚以后，始列奏疏。共七卷。
其第八卷曰《吟咏书》，则其所作各体诗，并以文六首附於后。成龙以清节著名，而自起家令牧，至两膺节钺，安民戢盗诸政绩，亦皆绰有成算。其经济颇有足传。
今观是书，其平生规画，犹可见其本末也。
△《愚菴小集》十五卷（庶吉士祝堃家藏本）
国朝朱鹤龄撰。鹤龄有《尚书埤传》，已著录。此集凡赋一卷、诸体诗五卷、杂著文九卷，末附《传家质言十三则》。鹤龄始专力於词赋，自顾炎武勖以本原之学，始研思经义，於汉、唐注疏皆能爬梳抉摘，独出心裁。故所作文章，亦悉能典雅醇实，不蹈剽窃摹拟之习。其《邶鄘卫三国》、《禹贡三江》、《震泽》、《太湖》、《嶓冢》、《汉源》诸辨，多有裨於考证。尝笺注杜甫、李商隐诗集。
故所作韵语，颇出入二家之间，而寄兴清远，能不自掩其神韵。与钱谦益为同郡，初亦以其词场宿老，颇与倡酬。既而见其首鼠两端，居心反覆，薄其为人，遂与之绝。所作《元裕之集后》一篇，称“裕之举金进士，历官左司员外郎。及金亡不仕，隐居秀容，诗文无一语指斥者。裕之於元，既足践其土，口茹其毛，即无反詈之理。非独免咎，亦谊当然。乃今之讪辞诋语，曾不少避，若欲掩其失身之事，以诳国人者，非徒誖也，其愚亦甚”云云。其言盖隐指谦益辈而发，尤可谓能知大义者矣。
△《抱犊山房集》六卷（江苏巡抚采进本）
国朝嵇永仁撰。永仁字留山，别号抱犊山农，无锡人。康熙十三年耿精忠作乱，永仁在总督范承谟幕，同被拘系。承谟遇害，永仁亦死难。四十七年，追赠国子监助教。是集前三卷，曰《吉吉吟》，曰《百苦吟》，皆其陷狱时与承谟及同难诸人唱和诗；曰《和泪谱》，则为同难诸人所作小传也。第四卷曰《葭秋集》、第五卷曰《竹林集》，乃其旧刻。第六卷附录同难会稽王龙光、华亭沈天成二人之诗文。雍正中，其子曾筠编次付梓，并以诰敕及谕祭文等弁於卷首。永仁以诸生佐幕，尚未授官，而抗节殒身，义不从逆，可以愧刘秉政等於九泉。（案逆藩耿精忠叛时，刘秉政以巡抚降贼。）其所为诗文，皆缕述当时实事。狱中不得笔墨，以炭屑画於四壁。闽人重其人品，录而传之，得存於世。今诵其词，奕奕然犹有生气。与承谟画壁诸诗，同为忠臣孝子之言，争光日月，不但以文章论矣。
△《文端集》四十六卷（通政司使张若渟家藏本）
国朝张英撰。英有《易经衷论》，已著录。此乃其诗文全集，凡《存诚堂应制诗》四卷、《存诚堂诗集》二十五卷、《笃素堂诗集》七卷、《笃素堂文集》十卷。英遭际昌辰，仰蒙圣祖仁皇帝擢侍讲幄，入直禁廷，簪笔雍容，极儒臣之荣遇。矢音赓唱，篇什最多。其间鼓吹昇平，黼黻廊庙，无不典雅和平。至於言情赋景之作，又多清微淡远，抒写性灵。台阁、山林二体，古难兼擅，英乃兼而有之。其散体诸文称心而出，不事粉饰，虽未能直追古人，而原本经术，词旨温厚，亦无忝於作者焉。
△《西河文集》一百七十九卷（浙江巡抚采进本）
国朝毛奇龄撰。奇龄著述之富，甲於近代。没后其门人子侄编为《西河合集》，分《经集》、《史集》、《文集》、《杂著》四部，凡四百馀卷。其《史问》以奇龄有遗命，不付剞劂，语见《经问》第五卷“景泰帝”条下。馀亦不尽行於世。
此本为康熙庚子其门人蒋枢所编，但分《经集》、《文集》二部。《经集》自《仲氏易》以下凡五十种，已别著录。《文集》凡二百三十四卷，而《策问》一卷、《表》一卷、《集课记》一卷、《续哀江南赋》一卷、《拟广博词连珠词》一卷，皆有录无书。其中如《王文成传》本二卷、《制科杂录》一卷、《后观石录》一卷、《越语肯綮录》一卷、《何御史孝子祠主复位录》一卷、《湘湖水利志》三卷、《萧山县志刊误》三卷、《杭志三诘三误辨》一卷、《天问补注》一卷、《胜朝彤史拾遗记》六卷、《武宗外纪》一卷、《后鉴录》七卷、《韵学要指》十一卷、《诗话》八卷、《词话》二卷，外附《徐都讲诗》一卷，本各自为书。今亦分载於各部。其当编於集部者，实文一百一十九卷、诗五十三卷、词七卷，统计一百七十九卷。奇龄之文，纵横博辨，傲睨一世，与其经说相表里，不古不今，自成一格，不可以绳尺求之，然议论多所发明，亦不可废。其诗又次於文，不免伤於猥杂，而要亦我用我法，不屑随人步趋者，以馀事观之可矣。
△《陈检讨四六》二十卷（庶吉士祝堃家藏本）
国朝陈维崧撰。程师恭注。维崧有《两晋南北史集珍》，已著录。国朝以四六名者，初有维崧及吴绮，次则章藻功《思绮堂集》亦颇见称於世。然绮才地稍弱於维崧，藻功欲以新巧胜二家，又遁为别调。譬诸明代之诗，维崧导源於庾信，气脉雄厚如李梦阳之学杜。绮追步於李商隐，风格雅秀，如何景明之近中唐。藻功刻意雕镌，纯为宋格，则三袁、锺、谭之流亚。平心而论，要当以维崧为冠，徒以传诵者太广，摹拟者太众，论者遂以肤廓为疑，如明代之诟北地，实则才力富健，风骨浑成，在诸家之中，独不失六朝、四杰之旧格。要不能以挦撦玉溪，归咎於三十六体也。师恭此注，成於康熙癸酉。王士祯《古夫于亭杂录》曰：“昔人云：‘一人知己，可以不恨。’故友阳羡陈其年，诸生时老於场屋，小试亦多不利。己未博学鸿词之举，以诗赋入翰林。不数年病卒京师。及殁，而其乡人蒋京少景祁刻其遗集，无只字遗失。皖人程叔才师恭又注释其四六文字，以行於世。此世人不能得之子孙者，而一以桑梓后进，一以平生未面之人，而收拾护惜其文章如此”云云。其推奖师恭颇至。然师恭所注，往往失其本旨。如《铜雀瓦赋》“弹棋爱子”句，自用曹丕巾角弹棋事，而但引《艺经》注弹棋引陆机《吊魏武帝文》注；“爱子傅粉佳儿”句，自用曹植傅粉对邯郸淳事，而引《魏志》武帝欲以何晏为子及文帝疑晏傅粉事，皆似是而非。又如《述祖德赋》“况彼鲤庭”句，自用杨汝士桃李新阴在鲤庭事，而但引《论语》伯鱼事；《憺园赋》“双丁讵拟”句，自用梁武帝《赐到溉诗》“汉世重双丁”语，而但引《文士传》丁仪兄弟事，皆知其一，不知其二。至於《毛贞女堕楼诗序》“空空实下天之状”句，自用李斯奏秦始皇“凿之空空如下天状”语，而补注引《剑侠传》“妙手空空儿”，尤为乖谬。如是之类，不一而足。且任渊、史容注《黄庭坚集》，於作诗本事及年月俱一一详核，故为善本。师恭去维崧最近，文中事实缘起，可以考知。如《璿玑玉衡赋序》之“乌空楚幕，鹃去巴江”句，因圣祖召试博学鸿词在己未岁，正平定湖广、四川之后，故维崧云云。师恭不注其故，则突入此语，是何文义哉。特以四六之文，非注难明，而师恭捃摭故实，尚有足资考证者，故并存之，以备参稽焉。
△《莲洋诗钞》十卷（两江总督采进本）
国朝吴雯撰。雯字天章，本辽阳人。顺治六年，其父允升任蒲州学政，卒於官。雯兄弟孤弱，不能归，遂寄籍於蒲州。康熙己未，荐举博学鸿词，不中选。
其卒也，刑部尚书王士祯为志墓，称初见其诗，有“泉绕汉祠外，雪明秦树根”，“浓云湿西岭，春泥沾条桑”，“至今尧峰上，犹见尧时日”诸句，吟讽不绝於口。所作《居易录》中，又亟称雯《西城别墅》诸篇。赵执信《怀旧诗序》亦称雯拙於时艺，困踬场屋，体貌粗丑，衣冠垢敝，或经岁不盥浴，人咸笑之。然诗才特超妙。其诗一刻於吴中，再刻於都下，三刻於津门。后士祯为删定，存千馀首，亦见墓志中。因雯没之后，未及刊行。故《怀旧诗序》曰“莲洋卒后，阮翁为作墓志，且删定其集，迄今将二十年，未行於世。意其时阮翁耄而多忘，未几遂亡，未及归诸吴氏也。池北书库散失殆尽，莲洋集从可知矣”云云。然其集实已归吴氏。乾隆辛未，汾阳刘组曾裒其全稿刻之，又以士祯所评者别刊一小册并行。越十三年甲申，蒲州府同知山东孙谔始从雯侄敦厚得士祯所定原本，简汰重刊，详载士祯之评，并以刘本所遗者补刻於后，以所见墨迹补之。其士祯所删而刘本误刻者，咸为汰去。凡得古诗二卷、近体五卷、补遗一卷、诗馀一卷、文一卷，冠以墓志，而附以同时唱和题咏之作，即此本也。雯天才雄骏，其诗有其乡人元好问之遗风。惟熟於梵典，好拉杂堆砌释氏故实，是其所短。刘本无所别择，故颇伤冗滥。此本沿新城之派，又以神韵婉约为宗，一切激昂沉著之作，多见屏斥。反似邻於清弱，亦不足尽其所长。然终较刘本为简洁，故置彼录此。惟雯诗本足自传，不籍士祯之评为轻重，而刊此本者牵於俗见，务引士祯以重雯。所载士祯评语，繁碎特甚。如《题汪如轮看剑图诗》下附记云：“原本评语‘奇作’二字似阮亭先生笔迹，‘胸有造化’四字非阮亭先生笔迹，刻本并作一处，误。”
又如《城曲眺望诗》下附记原本题下有“墨笔评刘长卿之诗也，不知何人评，阮亭先生改作似刘长卿”云云。此亦何关宏旨，而字句异同乃如是。其考证今悉删除，以廓清耳目焉。
△《张文贞集》十二卷（江苏巡抚采进本）
国朝张玉书撰。玉书字素存，丹徒人，顺治辛丑进士，选庶吉士，官至大学士，谥文贞。是集有《储大文序》，不分卷帙，亦无目录。其缮写格纸版心皆有“松荫堂”字，盖其家藏抄本编辑未成者也。首为赋二篇，次为颂三篇、表三篇、笺六篇、疏二十篇、议一篇、书一篇、考一篇、说一篇、序二十八篇、跋一篇、记九篇、纪事十篇、传一篇、赞二篇、策问十二篇、纪功碑二篇、墓碑六篇、神道碑四篇、墓志铭三十二篇。大抵皆舂容典雅，沨沨乎盛世之音。其《拖诺山》、《狼居胥山》二碑叙述圣武神功，皆为详赡，足以昭示万世。其《纪平定江南事》、《纪灭闯献二贼事》、《纪三路进师下云南事》、《纪平水西事》及《外国纪》，皆端绪详明，得诸耳闻目见，足以彰开国之鸿烈。《纪顺治间乐章及钱粮户口》三篇，皆足资掌故。而《纪陕西殉难官事》一篇，亦足与史传相参。
他若《赐游玉泉山记》、《赐游化育沟后苑记》、《赐游喀喇河屯后苑记》、《赐游热河后苑记》，皆足发扬太平恺乐之象。其馀碑志，亦多国初将相事迹，可备考核。惟募疏、祭文之属，收载太滥。盖其后人遇稿即录，不暇持择，转为全集之累。今悉删除，而惟录其赋、颂以下诸篇，釐为十二卷，庶不以榛楛勿翦为将来论者所病焉。
△《西陂类稿》三十九卷（两江总督采进本）
国朝宋荦撰。荦有《沧浪小志》，已著录。是书凡诗二十二卷、词一卷、杂文八卷、奏疏六卷。其诗之目曰《古竹圃稿》，曰《嘉禾堂稿》，曰《柳湖草》，曰《将母楼稿》，曰《古竹圃续稿》，曰《都官草》，曰《双江唱和集》，曰《回中集》，曰《西山倡和诗》，曰《续都官草》，曰《海上杂诗》，曰《漫堂草》，曰《漫堂倡和诗》，曰《啸雪集》，曰《庐山诗》，曰《述鹿轩诗》，曰《沧浪亭诗》，曰《迎銮集》，曰《红桥集》，曰《迎銮二集》，曰《清德堂诗》，曰《迎銮三集》，曰《藤阴倡和集》，曰《乐春阁诗》，曰《联句集》，凡二十有五。其初本各自为集。晚年致仕居西陂，乃手自订定，汇为兹帙。惟初刻《绵津山人诗集》，删除不载。盖以早年所作，格调稍殊，故别为一编，不欲使之相混也。荦虽以任子入官，不由科目，而淹通典籍，练习掌故，诗文亦为当代所推，名亚於新城王士祯。其官苏州巡抚时，长洲邵长蘅选士祯及荦诗为《王宋二家集》，一时颇以献媚大吏为疑。赵执信尤持异论，并士祯而掎轧之。平心而论，荦诗大抵纵横奔放，刻意生新，其源渊出於苏轼。王士祯《池北偶谈》记其尝绘轼像，而己侍立其侧。后谒选果得黄州通判，为轼旧游地。又施元之《苏诗注》久无传本，荦在苏州，重价购得残帙，为校雠补缀，刊版以行。其宗法可以概见。故其诗虽不及士祯之超逸，而清刚隽上，亦拔戟自成一队。其序、记、奏议等作，亦皆流畅条达，有眉山轨度。士祯《寄荦诗》有曰：“尚书北阙霜侵鬓，开府江南雪满头。当日朱颜两年少，王扬州与宋黄州。”言二人少为卑官，即已齐名，不自长蘅合刻始。所以释赵执信之议也，然则士祯亦未尝不引为同调矣。
△《铁庐集》三卷、《外集》二卷、《后录》一卷（江苏巡抚采进本）
国朝潘天成撰。天成字锡畴，溧阳人。寄籍桐城，为安庆府学生。《溧阳志》载“其幼与父母避雠相失。年十五，乞食行求，遇於江西界，百计迎归。佣贩以养，备极艰苦。以其闲读书讲业，竟为积学。年七十四，汔穷饿以死”。《瞿源洙集》有《潘孝子传》，与《志》所言合，盖笃志苦行之士也。是集为其门人许重炎所编，冠以小传、年谱。第一卷为《默斋训言》，天成述其师汤之锜语也。
二卷为杂著，天成诗文也。三卷为语录，重炎与蒋师韩记天成语也。《外集》一卷为《勿菴训言》，天成记其师梅文鼎语；二卷为杂著，亦天成遗文补刊者。
《后录》一卷，则其墓记之类也。天成学问，源出姚江，以养心为体，以经世为用。其诗文皆抒所欲言，不甚入格。然行谊者文章之本，纲常者风教之源。天成出自寒门，终身贫贱，而天性真挚，人品高洁，类古所谓独行者。其精神坚苦，足以自传其文。故身没嗣绝，而人至今重之。特录其集，俾天下晓然知国朝立教在於敦伦纪，砺名节，正人心，厚风俗。固不与操觚之士论文采之优劣，亦不与讲学之儒争议论之醇疵也。
△《湛园集》八卷（副都御史黄登贤家藏本）
国朝姜宸英撰。宸英有《江防总论》，已著录。初编其文为《湛园未定稿》，秦松龄、韩菼皆为序。后武进赵同斅摘为《西溟文钞》。此本为黄叔琳所重编，凡八卷。宸英少习古文，年七十始得第。绩学勤若，用力颇深。集中有《与洪虞邻书》，论两浙十家古文事，谓两浙自洪、永以来三百馀年，不过王子充、宋景濂、方希直、王阳明三四人。其馀谢方石、茅鹿门、徐文长等，尚具体而未醇。
不应浙东西一水之间，一时至十人之多，不欲以身厕九人之列。盖能不涉标榜之习，以求一时之名者。其文闳肆雅健，往往有北宋人意，亦有以也。是集前二卷皆应酬之作，去取之间，未必得宸英本意，然梗概亦略具於斯矣。集末札记二卷，据郑羽逵所作《宸英小传》，本自单行。今亦别著於录，不入是集焉。
△《古懽堂集》三十六卷、附《黔书》二卷、《长河志籍考》十卷（两江总督采进本）
国朝田雯撰。雯字子纶，一字纶霞，号山{艹疆}，德州人，康熙甲辰进士，授中书舍人，官至户部侍郎。是集凡文二十二卷、诗十四卷。当康熙中年，王士祯负海内重名，文士无不依附门墙，求假借其馀论。惟雯与任邱庞垲不相辨难，亦不相结纳。垲《丛碧山房集》，格律谨严，而才地稍弱。雯则天姿高迈，记诵亦博，负其纵横排奡之气，欲以奇丽驾士祯上。故诗文皆组织繁富，锻炼刻苦，不肯规规作常语。赵执信作《谈龙录》，常议其诗中无人。然偏师驰突，终能自成一队，谈艺者弗能废也。附载《黔书》二卷，其为贵州巡抚时作。又《长河志籍考》十卷，德州古广川地，《隋书》避炀帝讳，改长河也。王士祯《居易录》尝称《黔书》篇不一格，有似《考工记》者，似《公》、《穀》、《檀弓》者，似《越绝书》者，如观偃师化人之戏。然与《长河志籍考》实皆祖郭宪《洞冥记》、王嘉《拾遗记》之体。是亦好奇之一证，存备文章之别格云尔。
△《榕村集》四十卷（福建巡抚采进本）
国朝李光地撰。光地有《周易观彖》，已著录。是集为乾隆丙辰其孙清植所校刊，其门人李绂为序。惟诗下注“自选”字，则馀皆清植排纂也。凡《观澜录》一卷，《经书笔记》、《读书笔录》共一卷，《春秋大义》、《春秋随笔》共一卷，《尚书句读》一卷，《周官笔记》一卷，《初夏录》二卷，《尊朱要旨》、《要旨续记》共一卷，《象数拾遗》、《景行摘篇》又《附记》共一卷，文二十五卷，诗五卷，赋一卷。所注诸书及语录刊本别行者不与焉。其不以诗文冠集而冠以劄记者，光地所长在於理学、经术，文章非所究心。然即以文章而论，亦大抵宏深肃括，不雕琢而自工。盖有物之言，固与鞶帨悦目者异矣。数十年来，屹然为儒林巨擘，实以学问胜，不以词华胜也。
△《三鱼堂文集》十二卷、《外集》六卷、《附录》一卷（两江总督采进本）
国朝陆陇其撰。陇其有《古文尚书考》，已著录。是集为其门人侯铨所编。
凡杂著四卷，书一卷，尺牍一卷，序二卷，记一卷，墓表、志铭、圹记、传共一卷。《外集》六卷，则裒其奏议、条陈、表策、申请、公移而终之以诗，陇其行状之类亦并附焉。《目录》之末，有其从子礼徵《跋》，言陇其平生不屑为诗古文词，尤以滥刻文集为戒，故易箦时箧中无遗稿，至康熙辛巳，礼徵乃旁搜广辑，汇成是集，而属铨分类编次。盖陇其没后九年，此集乃出也。其文既非陇其所手定，则其中或有未定之稿，与夫偶然涉笔，不欲自存者，均未可知。然陇其学问深醇，操履醇正，即率尔操觚之作，其不合於道者固已鲜矣。惟是陇其一生，非徒以讲明心性为一室之坐谈。其两为县尹，一为谏官，政绩亦卓卓可纪。盖体用兼优之学，而铨等乃以奏议、公牍确然见诸行事者别为《外集》。夫诗歌非陇其所长，列之《外集》可也。至於圣贤之道，本末同原，心法治法，理归一贯。
《周礼》皆述职官。《尚书》皆陈政事，周公、孔子初不以是为粗迹。即黄干编朱子诗文，亦未尝薄视论政之文，挥而外之。铨乃徒知以《太极论》冠篇，欲使陇其接迹周子，而以其循绩别为《外集》。尊空言而薄实政，是岂陇其之旨乎？
以此本久行於世，故姑仍原刻录之，而附纠其编次之陋如右。
△《因园集》十三卷（编修周永年家藏本）
国朝赵执信撰。执信字伸符，号秋谷，晚号饴山老人，益都人。雍正中分益都置博山县，今为博山人。康熙己未进士。官至左春坊左赞善。其诗集流传颇夥，诸本往往不同。此本曾经落水，纸墨渝敝。末有乾隆辛酉执信门人丁际隆《跋》，称“是秋重谒秋谷先生於因园。时先生病目弥甚，不作诗者六年矣。从仲君羹梅得先生手定诗稿，分十三集。录副未及校，而羹梅遂索原本以去。岁寒无事，乃校一过。曩见手书《济南竹枝》及《宿法庆寺》二律，皆不在，盖所删多矣”云云。羹梅者，常熟仲昰保之字，为执信门人之冠，最为笃契。则是集为执信晚年定本，手授之者矣。十三集者，一曰《并门集》，二曰《闲斋集》，三曰《还山集》，四曰《观海集》，五曰《鼓枻集》，六曰《涓流集》，七曰《葑溪集》，八曰《红叶山楼集》，九曰《浮家集》，十曰《金鹅馆集》，十一曰《回帆集》，十二曰《怀旧集》，十三曰《磺菴集》。集各一卷，以存其旧，不复以篇页多寡为分也。执信娶王士祯之甥女，初相契重，相传以求作《观海集序》，士祯屡失其期，遂渐相诟厉，雠隙终身。今观《还山集》中，尚有《酬士祯诗》二首，又为士祯作《西城别墅十三咏》。至《鼓枻集》中《渡江》一首，已有“只应羡诗老，持节问岷源”句，注曰“谓阮翁”。又《悼吴孝廉》一首，有“渔洋未识名先著”句，其词气已不和平。自是以还，遂互相排击，则谓二人之衅生於作《观海集》时，其说当信。迨其后沿波逐流，递相祖述，坚持门户，入主出奴，哓哓然迄无定说。平心而论，王以神韵缥缈为宗，赵以思路劖刻为主。王之规模阔於赵，而流弊伤於肤廓；赵之才力锐於王，而末派病於纤小。使两家互救其短，乃可以各见所长，正不必论甘而忌辛，好丹而非素也。
△《怀清堂集》二十卷（浙江巡抚采进本）
国朝汤右曾撰。右曾字西厓，仁和人，康熙戊辰进士，官至吏部右侍郎，兼翰林院掌院学士。少以诗见赏於王士祯。康熙五十二年，圣祖仁皇帝问掌院学士揆叙，闻汤右曾工诗，令以其集进呈。揆叙遂以右曾所作《文光果诗》上达睿览，蒙御制赐和。今刻冠斯集之首，实千古儒者之至荣。是集刻於乾隆乙丑，论者称浙中诗派，前推竹垞，后推西厓，两家之间，莫有能越之者。今观二家之集，朱彝尊学问有馀而才力又足以运掉，故能镕铸变化，惟意所如；右曾才足肩随，而根柢深厚则未免稍逊，齐驱并驾似未易言，然亦近人之卓然挺出者也。
△《二希堂文集》十二卷（福建巡抚采进本）
国朝蔡世远撰。世远字闻之，漳浦人，康熙己丑进士，官至礼部侍郎，谥文勤。是编乃其所作杂文。冠以《耕籍赋》、《圣主亲诣太学颂》、《青海平定诗序》、《日月合璧五星连珠颂》、《河清颂》、《乐善堂文抄序》，共六篇为卷首，志荣遇也。其馀序四卷，记一卷，传一卷，论、说、书共二卷，墓表、志铭、行状共一卷，祝文、祭文共一卷，杂著一卷。《目录》之后有其门人宁化雷鋐附跋，称其堂所以名“二希”者，世远尝自作记，言“学问未敢望朱文公，庶几其真希元乎；事业未敢望诸葛武侯，庶几其范希文乎”。其务以古贤自期，见於是矣。前有雍正庚戌皇上在藩邸时亲制《序》一篇，称“其讲学鼇峰，教人以忠信孝弟仁义，发明濂、洛、关、闽，渊源有自也。及立朝，而风采议论，嘉言谠议，足以为千百世治世之良规，则又国家栋梁之任也”。今观其文，溯源於六经，阐发周、程、张、朱之理，而运以韩、柳、欧、苏之法度。所谓蕴之为德行，行之为事业，发之为文章者，吾於先生见之。煌煌天语，载在简端。睿鉴品题，昭示中外。非惟一时之恩遇，实亦千古之定论矣。迨我皇上龙飞御极，於甘盘旧学，笃念弥深。乾隆己卯，谕正文体，举世远之文为标准。癸巳，诏编纂《四库全书》，世远著作又蒙裒录。且丝纶宣示，均字而不名。宠礼儒臣，於斯为极。今读其集，大抵理醇词正，具有本原。仰见遭际圣时，契合非偶。其上邀知遇，固不仅在文字间矣。
△《敬业堂集》五十卷（浙江巡抚采进本）
国朝查慎行撰。慎行有《周易玩辞集解》，已著录。是编裒其生平之诗，随所游历，各为一集。凡《慎旃集》三卷，《遄归集》、《西江集》共一卷，《逾淮集》一卷，《假馆集》二卷，《人海集》、《春帆集》、《独吟集》各一卷，《竿木集》、《题壁集》共一卷，《橘社集》、《劝酬集》、《湓城集》、《云雾窟集》各一卷，《客船集》、《并辔集》共一卷，《冗寄集》一卷，《白蘋集》、《秋鸣集》共一卷，《敝裘集》、《酒人集》共一卷，《游梁集》、《皖上集》、《中江集》各一卷，《得树楼集》、《近游集》共一卷，《宾云集》一卷，《炎天冰雪集》、《垂橐集》共一卷，《杖家集》、《过夏集》各一卷，《偷存集》、《繙经集》共一卷，《赴召集》、《随辇集》、《直庐集》、《考牧集》、《甘雨集》、《西阡集》、《迎銮集》、《还朝集》、《道院集》各一卷，《槐集》二卷，《枣东集》、《长告集》、《待放集》、《计日集》、《齿会集》、《步陈集》、《吾过集》各一卷，《夏课集》、《望岁集》共一卷，《粤游集》二卷，附载《馀波词》二卷。自古喜立集名，以杨万里为最多。慎行此集，随笔立名，殆数倍之。其中有以二十四首为一集者，殊伤烦碎，然亦徵其无时无地不以诗为事矣。集首载王士祯《原序》，称黄宗羲比其诗於陆游。士祯则谓“奇创之才，慎行逊游。绵至之思，游逊慎行”。又称其五七言古体有陈师道、元好问之风。今观慎行近体，实出剑南，但游善写景，慎行善抒情；游善隶事，慎行善运意，故长短互形，士祯所评良允。至於后山古体，悉出苦思，而不以变化为长。遗山古体，具有健气，而不以灵敏见巧，与慎行殊不相似。核其渊源，大抵得诸苏轼为多。观其积一生之力，补注苏诗，其得力之处可见矣。明人喜称唐诗，自国朝康熙初年窠臼渐深，往往厌而学宋，然粗直之病亦生焉。得宋人之长而不染其弊，数十年来，固当为慎行屈一指也。
△《望溪集》八卷（江苏巡抚采进本）
国朝方苞撰。苞所作《周官集注》，已著录。其古文杂著，生平不自收拾，稿多散失。告归后门弟子始为裒集成编，大抵随得随刊，故前后颇不以年月为铨次。苞於经学研究较深，集中说经之文最多。大抵指事类情，有所阐发。其古文则以法度为主，尝谓周、秦以前，文之义法无一不备；唐、宋以后，步趋绳尺而犹不能无过差。是以所作上规《史》、《汉》，下仿韩、欧，不肯少轶於规矩之外。虽大体雅洁，而变化太少，终不能绝去町畦，自辟门户。然其所论古人榘度与为文之道，颇能沈潜反覆，而得其用意之所以然。虽蹊径未除，而源流极正。
近时为八家之文者，以苞为不失旧轨焉。
△《存砚楼文集》十六卷（江苏巡抚采进本）
国朝储大文撰。大文字六雅，宜兴人，康熙辛丑进士，官翰林院编修。大文初以制艺名。归田后，乃潜心古学，尤究心於地理。故全集十六卷，而论形势者居七卷。凡山川阻隘边关厄塞靡不详究。如《荆州论》至十一篇，《襄阳论》至七篇，《广陵西城》一篇。推求古今城郭异地，山川异名，援据史籍，如绘图聚米。当年进退攻守之要，成败得失之由，皆口讲而指画之。他家作史论者多约略大概以谈兵，作地志者多凭藉今名而论古。国朝百有馀年，惟阎若璩明於沿革，大文详於险易。顾祖禹《方舆纪要》，考证史文虽极博洽，往往以两军趋战，中途相遇之地，即指为兵家所必争，不及二人之精核也。惟边塞以外，如西域诸部、蜀徼各番，验之往往不合。盖当道路未通，异域传闻，图经不备，不能及今日天威耆定，得诸目睹之真。势使之然，固不足怪耳。其他杂文间有隶事太繁之失，而徵引典博，终胜空疏，但取其所长可矣。
△《香屑集》十八卷（江苏巡抚采进本）
国朝黄之隽撰。之隽字石牧，号&lt;广吾&gt;堂，华亭人，康熙辛丑进士，官至右春坊右中允。是编皆集唐人之句为香奁诗，凡古今体九百三十馀首。前有《自序》，亦集唐人文句为之，凡二千六百馀言。集句为诗，始晋傅咸。今载於《艺文类聚》者皆寥寥数句，声韵仅谐。刘勰《明诗》不列是体，盖继之者无其人也。有唐一代，无格不备，而自韦蟾妓女续楚词两句之外，是体竟亦阙如。至北宋石延年、王安石，间以相角而未入於集。孔武仲始以入集，而别录成卷，尚未单行。南宋李龏之《梅花衲》、《翦绡集》，文天祥之集杜诗，始别著录，然卷帙亦无多。之隽是编，虽取诸家之成句，而对偶工整，意义通贯，排比联络，浑若天成。
且惟第二卷《无题》五言长律中重用杜甫二句、陆龟蒙二句。馀虽纚纚钜篇，亦每人惟取一句，不相重复。且有叠韵不已，至於倒押前韵，而一一如自己出。
可谓前无古人，后无来者。虽其词皆艳冶，千变万化，不出於绮罗脂粉之间，於风骚正轨未能有合。而就诗论诗，其记诵之博，运用之巧，亦不可无一之才矣。
△《鹿洲初集》二十卷（江苏巡抚采进本）
国朝蓝鼎元撰。鼎元有《平台记略》，已著录。此集为其友旷敏本所编。初定於雍正丙午。越六年壬子，又合其续稿重汰定之，仍为二十卷。故前有《敏本序》，《序》后又有《敏本纪》，各述其始末。鼎元喜讲学，尤喜讲经济，於时事最为留心。集中如论闽、粤、黔诸省形势及征剿台湾事宜，皆言之凿凿，得诸阅历，非纸上空谈。至於所叙忠孝节烈诸事，亦点染生动，足裨风教。其中如《论直隶水利》之类，生长南方，不能达北方水性，未免掇拾陈言。《与顾太史书》之类自雪冤谤，杂以轻薄谑詈，尤所养不纯。然文笔条畅，多切事理，在近人文集之中犹可谓有实际者也。
△《樊榭山房集》二十卷（浙江巡抚采进本）
国朝厉鹗撰。鹗有《辽史拾遗》，已著录。是集因所居取唐皮日休句题曰樊榭山房，是以为名。生平博洽群书，尤熟於宋事，尝撰《宋诗纪事》一百卷、《南宋院画录》八卷、《东城杂记》二卷，又与同社作《南宋杂事诗》七卷，皆考证详明，足以传后。其诗则吐属娴雅，有修洁自喜之致，绝不染南宋江湖末派。
虽才力富健尚未能与朱彝尊等抗行，而恬吟密咏绰有馀思，视国初“西泠十子”则翛然远矣。前集诗，分甲、乙、丙、丁、戊、己、庚、辛八卷，附以词，分甲、乙二卷，为康熙甲午至乾隆己未之作。《续集》亦诗八卷，而以《北乐府》一卷、《小令》一卷附焉，则己未至辛未作也。
△《果堂集》十二卷（江苏巡抚采进本）
国朝沈彤撰。彤博究古籍，精於考据。所著有《周官禄田考》、《三经小疏》，皆已著录。是集多订正经学文字，如《周官颁田异同说》、《五沟异同说》、《井田军赋说》、《释周官地征》等篇，皆援据典核，考证精密。其於《礼经》服制多所考订，尤足补汉、宋以来注释家所未备。其《释骨》一篇，虽为医家而作，然非究贯《仓》、《雅》，兼通《灵》、《素》者不能也。其论《尧典》星辰不兼五纬，盖主孔安国传。又於“在璇玑玉衡以齐七政”力辟《史记》斗杓之解。虽未必尽为定论，然各尊所闻，亦足见其用意之不苟矣。集虽不尚词华，而颇足羽翼经传。其实学有足取者，与文章家又别论矣。
△《松泉文集》二十卷、《诗集》二十六卷（工部侍郎汪承霈进呈本）
国朝汪由敦撰。由敦字师茗，安徽休宁人。以商籍补浙江学生，故又为钱塘籍。雍正甲辰进士，由编修官至吏部尚书，赠太子太师，谥文端。由敦记诵淹博，文章典重有体。自为诸生，即以才学著声。及登第以后，策名词馆，橐笔讲帏。
荷蒙皇上特达之知。洊加拔擢，入直禁廷。每应制赓吟，奉敕撰述，无不仰承圣训，指示涂辙。艺林溯本，学海知源，所业日以益进。晚年遗稿颇夥，未及编次。其子工部右侍郎臣汪承霈谨加排次，都为二集。《文集》分二十三门，《诗集》自戊子迄丁丑凡五十年之作，共成四十六卷，缮本进呈。复蒙特贲宸章，曲加评骘。嘉诗篇之雅正，许文律之清醇。御藻亲摛，光垂不朽。此固由敦之绩学能文，荣膺稽古。而人臣私集得以上邀天奖，题词弁首，实千古未有之殊施，尤海内承学之士所为敬诵奎文，交相感颂者尔。
──右“别集类”九百六十一部、一万八千零三十六卷，皆文渊阁著录。
（案：诸史著录，但有《别集》、《总集》之分。《文献通考》始於《别集》之内析出《诗集》、《歌词》、《奏议》三门。考奏议皆关国政，宜与诏令并为一类，不宜列之於《集》。《诗集》亦属《别集》，必欲区分，则有文无诗者将又立《文集》一门，弥滋繁碎。今移奏议入《史部》，而《别集》、《诗集》则不复区分。惟歌词体卑而艺贱，则从马氏之例，别立《词曲》一门焉。）
卷一百七十四 集部二十七
○别集类存目一△《董子文集》一卷（编修朱筠家藏本）
汉董仲舒撰。仲舒有《春秋繁露》，已著录。《隋书经籍志》载《仲舒集》一卷。又注曰：“梁二卷，亡。”《旧唐书经籍志》、《新唐书艺文志》俱仍载二卷。《宋史艺文志》又作一卷。后两本并佚。明正德己亥，巡按御史卢雍行部至景州，为仲舒故里。因修复广川书院，祀仲舒，并裒其逸文以成是集。
然自采录本传外，仅益以《西京杂记》、《古文苑》所载数篇，不及张溥《百三家集》之完备，故仅存其目於此焉。
△《诸葛丞相集》四卷（内府藏本）
国朝朱璘编。璘字青岩，常熟人，官至南阳府知府。是编首卷所录诸葛亮遗文一卷，陈寿所上目录皆不载。盖摭拾《三国志注》及诸类书而成。其《黄陵庙记》，明杨时伟作《诸葛书》，尝以摭用苏轼“大江东去”词语驳辨其伪。今考陆游《入蜀记》作於乾道六年，记黄牛庙事，引古谚及李白、欧阳修诗，张咏赞甚详，独一字不及亮记。袁说友所刻《成都文类》作於庆元五年，亦无此文。然则赝托之本出於南宋以后明甚，璘乃仍然载入，绝无考订。至《心书五十条》，显然伪托，亦取以苟充卷帙。且《武侯十六策》其伪与《心书》同，晁氏《读书志》著录，则犹出宋人之手。既取《心书》，又不取是策，何也？二卷以下皆为附录，所列《八阵图》及分野诸条，猥杂尤甚。末一卷全为璘及其子瑞图诗文。
是非刻亮集，乃刻璘家集矣。
△《陶诗析义》二卷（福建巡抚采进本）
明黄文焕撰。文焕有《诗经考》，已著录。崇祯中文焕以召试擢翰林。会其乡人黄道周以论杨嗣昌、陈新甲逮问，词连文焕，同下诏狱。狱中笺注《楚辞听直》八卷，并著此书。《自序》所谓“首夏之廿五日，襆被就白云”者是也。其析义之例有三，一曰练句练章，不专平淡；一曰忧时念乱，不徒隐逸；一曰理学标宗，圣贤自任。每首附批句下，而又总论於篇末。陶诗之妙，所谓寄至味於淡泊，发纤秾於简古，其神理在笔墨之外。可以涵泳与化，而不可一字一句求之於町畦之内。如伯英、逸少之迹，不可钩摹以波磔；襄阳、云林之书，不可比量以形象。文焕遭逢世难，借以寓意则可，必谓得陶之精微则不然也。别本或作四卷，又附以文焕自作《赭留集》一卷，虽意求附骥，而事类续貂，今析出别著於录焉。
△《陶诗笺》五卷（户部尚书王际华家藏本）
国朝邱嘉穗撰。嘉穗有《考定石经大学经传解》，已著录。是编乃所注《陶潜集》。摸索语气，全类时文批语。其力辨潜不信佛为能崇正学，远异端，尤为拘滞。潜之可重，在於人品志节。其不入白莲社，特萧散性成，不耐禅仪拘束，非有儒佛门户在其意中也。嘉穗刻意讲学，故以潜不入慧远之社为千古第一大事，不知唐以前人正不以是论贤否耳。
△《陶诗汇注》四卷（江苏周厚堉家藏本）
国朝吴瞻泰撰。瞻泰字东岩，歙县人。是编成於康熙乙酉。首卷载宋吴仁杰、王质二家年谱，末卷附诗话百馀条。其诗注则采宋汤汉、元刘履、明何孟春、张尔躬、黄文焕诸家之说。履未尝注陶诗，盖自其《文选补遗》摭出也。其中如辨《辛丑岁游斜川诗》之“开岁倏五日”，亦仍旧注，未为特解。辨《读山海经诗》之“形夭无千岁”句，则持疑於曾季貍、周必大二家之说，不能遽断。案精卫本属衔冤，故借以寓忠臣志士之报复。若刑天争帝不成，本属乱贼化形而舞，仍为妖魄，正可为卓莽之流逆常干纪之比。《山海经》之文，班班可考，潜何取而反尚其猛志耶？瞻泰不考其本，而徒争於字形疑似之间，未为得也。又《赠长沙公族祖》一首，吴仁杰、张縯往复考证，终与世系不合。惟杨时伟所订陶集，谓序首“长沙公於余为族”当读一句，“祖同出大司马”当读一句。其题中“族祖”二字乃后人误读序文“祖”字为句，因而妄增诗题。其说颇确，而瞻泰不引，岂偶未见其本乎？集中《归田园诗》末首，据《遯斋闲览》定为江淹诗，有《文选》可证。《问来使诗》题一首，据《七修类稿》定为苏舜钦诗，有《苏子美集》可证。其《四时》一章，但据许顗《彦周诗话》定为顾恺之诗。而恺之诗於古书别无所见，似尚当存疑，末可遽删也。《读史述》九章，旧本不入诗集，瞻泰以其为四言韵语，移於卷末。然画扇诸赞亦四言韵语，何独舍彼取此乎？
△《漫叟拾遗》一卷（浙江范懋柱家天一阁藏本）
是编选录唐元结之文，不著编辑者名氏。卷末有《竹冈居士跋》云：“《元次山全集》广南近已重刻，湛甘泉太史序之详矣，兹复何言。顾此数篇於警策人心，感激时事颇切，故别录之，非有所去取也。”末署戊寅冬季，不著年号。以湛若水官翰林年月计之，盖正德十三年也。
△《李诗钞述注》十六卷（福建巡抚采进本）
明林兆珂撰。兆珂有《诗经多识编》，已著录。兆珂守衡州时，曾刻《杜诗钞述注》。兹其守安庆时所刊，以白游迹多在皖，犹在衡刻甫诗意也。其书亦分体选钞，每篇首笺故实，终加阐发，亦颇以考订为事，欲突过萧士赟、张齐贤旧本。然其中有本诗误者，如《王昭君诗》“一上玉关道”，玉关与西域相通，非汉与匈奴往来之道。《怀子房诗》“我来圯桥上”，东楚谓桥为圯，不应於“圯”下加“桥”字。有传写误者，如《拟古》“因之寄金徽”，据《汉书和帝纪》、《唐书地理志》，“金徽”当作“金微”，乃山名。《听新莺》“百啭歌还过，茝石听新莺”，据《西都赋》“茝石”当作“茝若”，乃殿名。今注内皆未辨及。
  </div>
  <div class="pagination">
   <a href="四库全书总目提要_page214.html">
    上一页
   </a>
   <span>
    ...
   </span>
   <a href="四库全书总目提要_page210.html">
    210
   </a>
   <a href="四库全书总目提要_page211.html">
    211
   </a>
   <a href="四库全书总目提要_page212.html">
    212
   </a>
   <a href="四库全书总目提要_page213.html">
    213
   </a>
   <a href="四库全书总目提要_page214.html">
    214
   </a>
   <span class="current-page">
    215
   </span>
   <a href="四库全书总目提要_page216.html">
    216
   </a>
   <a href="四库全书总目提要_page217.html">
    217
   </a>
   <a href="四库全书总目提要_page218.html">
    218
   </a>
   <a href="四库全书总目提要_page219.html">
    219
   </a>
   <a href="四库全书总目提要_page220.html">
    220
   </a>
   <span>
    ...
   </span>
   <a href="四库全书总目提要_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
