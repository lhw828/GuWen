<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 197 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 197 页/共 273 页</h1>
    <div class="content">宋杨简撰。简有《慈湖易传》，已著录。金谿之学，以简为大宗。所为文章，大抵敷畅其师说。其讲学纯入於禅，先儒论之详矣。其论治务最急者五事，次急者八事。大抵欲罢科举以复乡举里选，限民田以复井田，皆迂阔不达时势。然简历官治绩，乃多有可纪，又非胶固鲜通者。盖简本明练政体，亦知三代之制至后世必不可行。又逆知虽持是说以告世，世亦必不肯用，不虑其试之而不验。故姑为高论，以自表其异於俗学霸术而已。及其莅官临事，利弊可验而知者，则固随地制宜，不敢操是术以治之，故又未尝无实效也。《宋史》本传载简所著有《甲稿》、《乙稿》、《冠记》、《昏记》、《丧礼》、《家记》、《祭记》、《释菜礼记》、《石鱼家记》及《已易启蔽》诸书，其目甚多。陈振孙《书录解题》则称简遗书止三卷。此本自六卷以前为杂文及诗，七卷至十六卷为《家记》，皆杂录论经史治道之说，如语录之体。十七卷纪先训，十八卷乃钱时行状及真德秀跋。又编杂文一卷及《孔子闲居解》一卷於后，谓之续集。与振孙所记卷数，多寡不合。而集中《家记》内各条，又有别标曰见《遗书》者。疑先有遗书三卷，初本别行。后又裒辑诸编，共成此集，仍总以《遗书》名之。犹之王质《雪山集》有三卷之本、有四十卷之本欤？
△《絜斋集》二十四卷（永乐大典本）
宋袁燮撰。燮有《絜斋家塾书钞》，已著录。乾道、绍熙之间，陆九渊以心学倡一世。燮初与同里沈焕、杨简、舒璘同师事之，均号金谿高弟，犹程门之称游、杨、吕、谢也。简与璘各有全集流传於后。焕之著述，久已不存，今亦无从蒐辑。惟燮《絜斋集》二十六卷，后集十三卷，见於《书录解题》者明初尚有其本。故《永乐大典》采掇颇多。厥后遂罕相传录，渐就散亡。即祖述象山之派者，亦不能举其篇目矣。今据《永乐大典》所载，裒集编次，得文二百四十八首、诗一百七十六首。大抵淳朴质直，不事雕绘，而真气流溢，颇近自然。其剖析义理，敷陈利病，凡议论为语录所未采，事迹为史传所未详者，亦多足证焉。固不徒以文章贵也。惟《永乐大典》於前、后二集不各为标识，今遂无可辨别。谨以类排纂，并为一集，勒成二十四卷，而以燮子甫所作序一篇附之。用存其旧云。
△《舒文靖集》二卷（浙江汪启淑家藏本）
宋舒璘撰。璘字元质，一字元宾，奉化人。举乾道八年进士。初授徽州教授，擢知平阳县，终宜州通判。淳祐中追谥文靖。事迹具《宋史儒林传》。璘栖迟州县，终身未一挂朝籍。故集中无章奏之文。其经略遂不可考见。本传亦但称其教授新安，作《诗礼讲解》，家传人习，自是其学浸盛。然观集中与陈仓劄子，论常平义仓茶盐保长之法，深切时弊，皆其教授新安时所作。则璘亦非短於经世者也。本传称璘释褐之后，两除郡教授，不就。未著其所除者何郡。今观璘自作其父圹铭，篇末有曰：“子璘，迪功郎，信州州学教授。”则是所称两郡之一，而本传失之者。又本传称璘为徽州学官，司业汪逵首欲荐璘。或谓举员已足，逵曰：“吾职当举教官，舍斯人将谁先？”卒剡荐之。今集中有申谢傅漕及张守、陈仓三人荐举劄子。又有《谢李提举书》。乃独不及逵。其《与楼大防书》云：“前张守所惠荐章，蒙示回简，方知所自。”《与王大卿书》亦云：“荷礼书尤丈、漕使傅丈、仓使陈丈惠然相举，皆出提奖之赐。”亦均不及逵。与本传亦复互异。《道学》、《儒林》两传，为修《宋史》者所最留意。而参考斯集，已舛漏如是，是亦足证托克托等之疏谬矣。
△《云庄集》十二卷（浙江巡抚采进本）
宋刘爚撰。爚有《四书问目》，已著录。爚与弟炳，均游朱子之门。
故尝上疏乞开伪学之禁，为《宋史》本传所采。然其《上史弥远书》，论用人听言之道，及《宋史》载其《奏便民五事》、《论贡举五弊》诸疏，尤为有用之言。
今书载集中，而《五事》、《五弊》疏集无其文。则所阙佚不少矣。是集为祁承<火业>澹生堂抄本。前有嘉定间李埴序，又附真德秀碑文，乃明天顺间其十世孙梗所编。又别一本为其十世孙檼所重刻。较梗所编少文数首，亦不载德秀碑文。
檼序称朱子晚年以书属蔡沈，以礼属爚。又称爚精力在《王朝礼编》，而杂著之文略见於此。案朱子以《仪礼》丧、祭二门属黄幹，未尝属爚。《宋史》爚本传既不载此语，而《王朝礼编》亦未见其书，不知何所据而云然。殆与世传《四书问目》同一在疑似之间欤？
△《定斋集》二十卷（永乐大典本）
宋蔡戡撰。戡字定夫，其先兴化军仙游人。端明殿学士襄之四世孙也。祖绅，绍兴中官左中大夫，始寓常州武进县。戡幼承门荫，补溧阳尉。后中乾道丙戌进士甲科。官至宝谟阁直学士。《宋史》不为立传，故其行事不概见。凌迪知《万姓统谱》载：“戡持节五羊，代输敷银，民甚便之。为湖南宪，有定乱功。为京兆尹，岁涝籴艰，亟请发廪，民赖以济。”其叙述颇详。然案集中诸表启，则又尝任京西运判、广东运判、湖北总领、广西经略、淮西总领等官。其《乞致仕劄子》及《效白乐天自咏诗》中，亦颇见其概。而迪知均未之及。盖其集久佚不传，故迪知莫能考也。集本四十卷，乃绍定三年其季子户部郎官总领四川财赋廙所刊，眉山李埴为序。见於陈振孙《书录解题》。今据《永乐大典》所载者，蒐采汇集。
并集《历代名臣奏议》得所未载者二十篇。互相订正，釐为二十卷。较诸原目，十殆得其五矣。埴序称戡鲠挺不阿，屡更繁剧，宣力四方，无不殚尽，汔以全节始终。今观集中所上奏劄，条列明确，类皆侃直忠亮，为经世有用之言。其论边事，专以严备自守为主，而不汲汲於和战纷争。远虑深谋，亦非好事偷安者所可几及。方之同时名臣，实龚茂良之流亚。惜史不备载其生平，几至湮没。今幸遗集复彰，尚得以考见大略。谨旁采纪传，於人名事实有可稽核者，悉为参互证明，庶以补《宋史》之阙漏焉。
△《九华集》二十五卷、《附录》一卷（永乐大典本）
宋员兴宗撰。兴宗有《采石战胜录》，已著录。其集见於焦竑《国史经籍志》者本五十卷，乃宝庆三年其孙荣祖所编。兴宗弟梦协、井研李心传俱为之序。明以来久佚不存。今检勘《永乐大典》所录，摭拾诠次，釐为诗六卷、杂文十五卷，又《论语解》、《老子解略》、《西陲笔略》并《绍兴采石大战始末》各一卷。
而原集所载同时祭文可以互证兴宗始末者，则别为一卷附之於后。集中多与张栻、陆九渊往复书简，盖亦讲学之家。然所上奏议，大抵毅然抗论，指陈时弊，多引绳批根之言。李心传序谓：“归附既留而垂遣，{执目}御因逐而旋召，均输久废而骤复。此三事皆朝廷所必行，而兴宗矢笔尽言，斥逐不悔。”则其经济气节，均有实事，非徒侈空谈者矣。又洪适撰《隶释》时，尝咨以汉碑数字，兴宗为之考核源委，具见精博。今答书一通，具在集中。学问淹雅，亦未易及。虽其文力追韩、柳，不无锤炼过甚之弊。然骨力峭劲，要无南渡以后冗长芜蔓之习，亦一作者也。
△《野处类稿》二卷（编修汪如藻家藏本）
宋洪迈撰。迈有《容斋随笔》，已著录。《宋史艺文志》载迈《野处猥稿》一百四卷、《琼野录》三卷。而陈振孙《书录解题》只载有此集二卷，且云前集未见。则当时传播已稀。观马端临《经籍考》以别集、诗集分类，而收此稿於别集中，不知其为诗集。则亦未见其本，而循名误载者矣。惟《内阁书目》有《野处内外集》九册，不著卷数。当即《猥稿》之残本，今亦未见有传录者。世所行迈集，独有此本而已。集前有迈自序，称：“甲戌之春，家居卧病，作诗若干首，以自当缓忧之一物。遂取曩时所存而未弃者，录为二卷。”甲戌为高宗绍兴二十四年，盖迈退居鄱阳时所作。而集中《谒普照塔》诗，又有庚戌纪年，当在建炎三年。相去已二十四五岁，仅得诗八十馀首。又《容斋三笔》纪绍兴十九年在福建贡院与叶晦叔所作诗，正在甲戌之前，而集中并未载。疑本就箧笥所贮，偶然裒辑，故所录阙略如此。然其生平韵语，惟藉此以考见大概。则零珪断璧，未尝不足珍惜也。
△《盘洲集》八十卷（浙江巡抚采进本）
宋洪适撰。适有《隶释》，已著录。许及之撰适行状，称有文集一百卷，藏於家。周必大撰适神道碑，则称其论著为四方传诵，有《盘洲集》八十卷，与行状互异。考陈振孙《书录解题》、张萱《重编内阁书目》俱作八十卷。则及之所称其家藏之旧稿，必大所称乃其行世之刊本，其书流传颇鲜。王士居祯《易录》谓朱彝尊所藏《盘洲集》，仅有其诗。则藏书家已罕睹全帙。此本为毛氏汲古阁所藏，犹从宋刻影写。惟末卷拾遗劄子第三篇，蠹损特甚。其馀虽字句间有脱落，而卷帙完好，亦古本之仅存者矣。适以词科起家，工於俪偶。其弟迈尝举所草《张浚免相制》、《王大宝致仕制》、《浙东谢表》、《生日诗词谢启》诸联，载於《容斋三笔》。然考适自撰小传，自其少时拟《复得河南贺表》，即有“齐人归郓讙之田，宣王复文武之境”句，为作者所称。其内外诸制，亦皆长於润色，藻思绮句，层见叠出，不但如迈之所举也。至於记、序、志传之文，亦尚存元祐之法度，尤南宋之铮铮者矣。所作《隶释》、《隶续》，於史传舛异，考核特精。
今观此集，如《跋唐瑾传》、《跋丹州刺史碑》、《跋皇甫诞碑》诸篇，皆能援据旧刻，订《北史》、《唐书》之谬。盖金石之学最所留意，即隋、唐碑志亦多能辨证异闻。又《宋史》本传称其父皓谪英州，适往来岭南省侍者九载，桧死皓还，服阕起知荆门州军。今以集中自撰小传及皓行述考之，则皓安置英州，居九年始复朝请郎，徙袁州，至南雄州卒。后一日秦桧亦死。非桧死而皓始还，足订《宋史》之误。其他表启、疏状诸篇，亦多足与《宋史》参稽，是又不仅取其文词之工矣。
△《应斋杂著》六卷（永乐大典本）
宋赵善括撰。善括《宋史》无传。惟《宗室表》载此名为太宗第四子商王元份六代孙。考集中有《赵运幹墓志铭》，称同姓兄可大，艺祖七世孙。与《宗室表》世次相合，盖即其人。然表亦不详其爵里。今案集中《迓黄枢密知隆兴府启》有“一廛为氓，应修桑梓之敬”语。则籍隶隆兴。《祭汉阳赵守文》有“仙源同盟，雁塔俱第”语。则尝登进士。《得常熟宰谢政府启》有“奋身科第，千载之遇”语。则释褐为常熟令。《平江罢倅青词》有“字邑罔功，叨升郡佐”语。
《贺赵枢密启》有“赘员别驾，叨禄京畿”语。又有《长沙倅署磬沼》诗。则由县令倅三郡。《与湖北张安抚启》有“叨把一麾，深惭共理”语。又有《鄂州上殿三劄子》。则由郡倅知鄂州。《谢宰执启》有“方怀沟壑之虞，遽增幕府之数”语。《谢湖南帅启》有“四十年低徊州县，三万里奔走尘埃”语。则任满闲居，复充幕职。又有《次计幕诸友韵》诗、《谢岳漕启》。则终於岳州漕帅佐也。是集《宋志》不载，其原本卷帙不可考。今以《永乐大典》所载，裒为六卷。宋人奏议，多浮文妨要，动至万言，往往晦蚀其本意。善括所上诸劄，率简洁切当，得论事之要。如论纷更之弊，纠赏罚之失，皆深中时弊。而永乐中修《历代名臣奏议》，乃不载其一字，未明何故。诗词多与洪迈、章甫唱和，而与辛弃疾酬赠尤多。其词气骏迈，亦复相似。观其《金陵有感》诗，有“谢安王导亦可罪，至今遂使南北分”句。其不满於湖山歌舞，文恬武嬉，意趣盖与弃疾等。固宜其相契也。
△《芸庵类稿》六卷（永乐大典本）
宋李洪撰。洪姓名不著於史，诸家书目亦未载有是集。惟《永乐大典》颇散见其文。又别出陈贵谦原序一篇，称洪为李正民之子。又称为藤州使君，知洪官止知藤州。集中又有扈从朝德寿宫、景灵宫诗，则尝为京朝官。有在温州题其父手泽诗，称嗣子守官於此，则曾知温州。其他则不可复考矣。正民本扬州人，南渡后侨寓海盐。故洪集中如《乌龙井庙迎送神词》之类，皆在海盐所作。而《卜居飞英坊》一首乃云：“束书辞都门，整棹还苕川”，则洪后又移居湖州。乃两郡纪流寓者俱不及其父子，则由遗集散佚，徵文献者弗及也。洪所作诗，虽骨幹未坚，而神思清超，时露警秀。七言律诗尤为工稳，足以嗣响正民。陈贵谦序称原本二十卷。而今所掇拾，仅得诗词三百九十馀首、文三十首，视原集只十之三四。谨据所存者釐为五卷，而以杂文一卷附之。略具梗概，俾不致终就泯没焉。
△《浪语集》三十五卷（两淮马裕家藏本）
宋薛季宣撰。季宣有《书古文训》，已著录。季宣少师事袁溉，传河南程氏之学。晚复与朱子、吕祖谦等相往来，多所商榷。然朱子喜谈心性，而季宣则兼重事功，所见微异。其后陈傅良、叶適等递相祖述，而永嘉之学遂别为一派。盖周行己开其源，而季宣导其流也。其历官所至，调辑兵民，兴除利弊，皆灼有成绩。在讲学之家，可称有体有用者矣。平生著书甚夥，有《古文周易古诗说》、《书古文训》、《春秋经解》、《春秋指要》、《论语直解》、《小学》诸书。
自《书古文训》以外，今多亡佚。其《中庸》、《大学》解及考正《握奇经》，则今尚载於集中。盖季宣学问最为淹雅，自六经、诸史、天官、地理、兵农、乐律、乡遂、司马之法，以至於隐书、小说、名物、象数之细，靡不搜采研贯。故其持论明晰，考古详核，不必依傍儒先馀绪，而立说精确，卓然自成一家。於诗则颇工七言，极踔厉纵横之致。惜其年止四十，得寿不永。又覃思考证，不甚专心於词翰，故遗稿止此。然即所存者观之，其精深闳肆，已足陵跨馀子矣。其集乃宝庆二年其侄孙知府州事旦所编次刊行。旦所作后序尚存，而自明以来，刻本遂绝。藏书家辗转传抄，讹脱颇甚。谨重为校正，而卷帙则悉仍其旧焉。
△《石湖诗集》三十四卷（江苏巡抚采进本）
宋范成大撰。成大有《吴郡志》，已著录。案陈振孙《书录解题》成大有集一百三十六卷。《宋史艺文志》亦载《石湖大全集》一百三十六卷，与陈氏著录同。而又有《石湖别集》二十九卷，又有《石湖居士文集》亡其卷数。此本为长洲顾嗣立等所订，乃於全集之中独摘其诗别行，而附以赋一卷。前有杨万里、陆游二序。然万里所序者乃其全集，不专序诗。游所序者乃其《西征小集》，亦非序全诗。以名人之笔，嗣立等姑取以弁首耳。据万里序，集乃成大所自编。考十一卷末有自注云：“以下十五首，三十年前所作。续得残稿，附此卷末。”其馀诸诗，亦皆注以下某处作。是亦手订之明证矣。诗不分体，亦不分立名目，惟编年为次。然《送洪迈使金诗》凡四首，其两首在第八卷，列於《迈使还入境以诗迓之》之前。其两首乃在第十卷，列於《何溥挽词》之后。迈未尝再使金，则送别之诗，不应前后两见。又《南徐道中》诗下注曰：“以下赴金陵漕试作。”
则是当在第二卷之首，不应孤赘第一卷之末。或后人亦有所窜乱割并欤？成大在南宋中叶，与尤袤、杨万里、陆游齐名。袤集久佚，今所传者仅尤侗所辑之一卷，篇什寥寥，未足定其优劣。今以杨、陆二集相较，其才调之健不及万里，而亦无万里之粗豪。气象之阔不及游，而亦无游之窠臼。初年吟咏，实沿溯中唐以下。
观第三卷《夜宴曲》下注曰：“以下二首效李贺。”《乐神曲》下注曰：“以下四首效王建。”已明明言之。其他如《西江有单鹄行》、《河豚叹》，则杂长庆之体。《嘲里人新婚诗》、《春晚》三首、《隆师四图》诸作，则全为晚唐、五代之音。其门径皆可覆案。自官新安掾以后，骨力乃以渐而遒。盖追溯苏、黄遗法，而约以婉峭。自为一家，伯仲於杨、陆之间，固亦宜也。
△《诚斋集》一百三十三卷（编修汪如藻家藏本）
宋杨万里撰。万里有《诚斋易传》，已著录。此集则嘉定元年其子长孺所编也。万里立朝多大节。若乞留张栻，力争吕颐浩等配享及烖变应诏诸奏，今具载集中，丰采犹可想见。然其生平乃特以诗擅名。有《江湖集》七卷、《荆溪集》五卷、《西归集》二卷、《南海集》四卷、《朝天集》六卷、《江西道院集》二卷、《朝天续集》四卷、《江东集》五卷、《退休集》七卷，今并在集中。方回《瀛奎律髓》称其一官一集，每集必变一格。虽沿江西诗派之末流，不免有颓唐粗俚之处；而才思健拔，包孕富有，自为南宋一作手，非后来四灵、江湖诸派可得而并称。周必大尝跋其诗曰：“诚斋大篇短章，七步而成，一字不改。皆扫千军，倒三峡，穿天心，出月胁之语。至於状物姿态，写人情意，则铺叙纤悉，曲尽其妙。笔端有口，句中有眼”云云。是亦细大不捐，雅俗并陈之一证也。南宋诗集传於今者，惟万里及陆游最富。游晚年隳节，为韩侂胄作《南园记》，得除从官。万里寄诗规之，有“不应李杜翻鲸海，更羡夔龙集凤池”句。罗大经《鹤林玉露》尝记其事。以诗品论，万里不及游之锻炼工细；以人品论，则万里倜乎远矣。其集卷帙繁重，久无刻版，故传写往往讹脱。考岳珂《桯史》记《朝天续集》《韩信庙》诗“淮阴未必减文成”句，麻沙刻本讹“文成”为“宣成”。
则当时已多误本。今核正其可考者，凡疑不能明者则姑阙焉。
△《剑南诗稿》八十五卷（内府藏本）
宋陆游撰。游有《入蜀记》，已著录。是集末有嘉定十三年游子朝请大夫知江州军事子虡跋，称游“西溯僰道，乐其风土，有终焉之志，宿留殆十载。戊戌春正月，孝宗念其久外，趣召东下。然心未尝一日忘蜀也。是以题其平生所为诗卷曰《剑南诗稿》，盖不独谓蜀道所赋诗也。”又称戊申、己酉后诗，游自大蓬谢事归山阴故庐，命子虡编次为四十卷，复题其签曰《剑南诗续稿》。自此至捐馆舍，通前稿为诗八十五卷。子虡假守九江，刊之郡斋，遂名曰《剑南诗稿》（案“遂”字文义未顺，疑当作“通名曰《剑南诗稿》”）云云。则此本游子虡之所编。至跋称游在新定时所编前稿，於旧诗多所去取，所遗诗尚七卷，不敢复杂之卷首，别其名曰《遗稿》者（案《后村诗话》作别集七卷，盖偶笔误），今则不可见矣。卷首又有淳熙十四年游门人郑师尹序，称其诗为眉山苏林所收拾，而师尹编次之。与子虡跋不同。盖师尹所编，先别有一本。子虡存其旧序，冠於全集也。游诗法传自曾几，而所作《吕居仁集序》又称源出居仁。二人皆江西派也。然游诗清新刻露，而出以圆润。实能自辟一宗，不袭黄、陈之旧格。刘克庄号为工诗，而《后村诗话》载游诗，仅摘其对偶之工，已为皮相。后人选其诗者，又略其感激豪宕、沈郁深婉之作；惟取其流连光景，可以剽窃移掇者，转相贩鬻。
放翁诗派遂为论者口实。夫游之才情繁富，触手成吟，利钝互陈，诚所不免。故朱彝尊《曝书亭集》有是集跋，摘其自相蹈袭者至一百四十馀联。是陈因窠臼，游且不能自免，何况后来，然其托兴深微，遣词雅隽者，全集之内，指不胜屈。
安可以选者之误，并集矢於作者哉！今录其全集，庶几知剑南一派自有其真，非浅学者所可藉口焉。
△《渭南文集》五十卷、《逸稿》二卷（内府藏本）
宋陆游撰。游晚封渭南伯，故以名集。陈振孙《书录解题》作三十卷。此本为毛氏汲古阁以无锡华氏活字版本重刊。凡表笺二卷，劄子二卷，奏状一卷，启七卷，书一卷，序二卷，碑一卷，记五卷，杂文十卷，墓志、墓表、圹记、塔铭九卷，祭文、哀辞二卷，《天彭牡丹谱》、《致语》共为一卷，《入蜀记》六卷，词二卷，共五十卷。与陈氏所载不同。疑三字五字笔画相近而讹刻也。末有嘉定三年游子承事郎知建康府溧阳县主管劝农事子遹跋，称“先太史未病时，故已编辑。凡命名及次第之旨，皆出遗意，今不敢紊”。又述游之言曰：“《剑南》乃诗家事，不可施於文，故别名《渭南》。如《入蜀记》、《牡丹谱》、《乐府词》本当别行，而异时或至失散。宜用庐陵所刊欧阳公集例，附於集后”云云。
则此集虽子遹所刊，实游所自定也。游以诗名一代，而文不甚著。集中诸作，边幅颇狭。然元祐党家，世承文献，遣词命意，尚有北宋典型。故根柢不必其深厚，而修洁有馀；波澜不必其壮阔，而尺寸不失。士龙清省，庶乎近之。较南渡末流以鄙俚为真切，以庸沓为详尽者，有云泥之别矣。游《剑南诗稿》有《文章诗》曰：“文章本天成，妙手偶得之。粹然无瑕疵，岂复须人为。君看古彝器，巧拙两无施。汉最近先秦，固已殊淳漓。”其文固未能及是，其旨趣则可以概见也。
《逸稿》二卷，为毛晋所补辑。史称游晚年再出，为韩侂胄撰《南园阅古泉记》，见讥清议。今集中凡与侂胄启，皆讳其姓，但称曰丞相。亦不载此二记。惟叶绍翁《四朝闻见录》有其全文，晋为收入《逸稿》，盖非游之本志。然足见愧词曲笔，虽自刊除，而流传记载，有求其泯没而不得者。是亦足以为戒矣。
△《放翁诗选前集》十卷、《后集》八卷、附《别集》一卷（兵部侍郎纪昀家藏本）
宋罗椅、刘辰翁所选陆游诗也。前集椅所选，元大德辛丑其孙儆始刻之。前有儆自序。后集辰翁所选，前后无序跋。椅间有圈点而无评论，辰翁则句下及篇末颇有附批。大致与所评杜甫、王维、李贺诸集相似。明人刻辰翁评书九种，是编不在其中。盖偶未见此本。详其词意，确为须溪门径，非伪托也。末有明人重刻旧跋，蠹蚀断烂，几不可读，并作者姓名亦莫辨。其可辨者，惟称弘治某年，得於馀杭学究家，属其同年馀杭知县冉孝隆校刻之耳。又称“《放翁集》抄本尚存，然闻而未尝见。独罗涧谷、刘须溪所选在。胜国时书肆尝合而梓行，以故转相抄录，迄今渐出。而印本则见亦罕矣”云云。据其所言，则两人本各自为选。
其前集、后集之目，盖元时坊贾所追题矣。跋又有“复者去之”之语。故两集所录，无一首重见。末附为别集一卷，不题编纂名氏。其诗皆见《瀛奎律髓》中。
以跋中取方虚谷句推之，知即作跋者所缉，以补二集之遗。其中《睡起至园中》一首，已见前集五卷中，盖偶误也。《剑南诗集》汲古阁刻本，今已盛行於世。
然此选去取颇不苟，又宋人旧本。故以陈亮《欧阳文粹》之例与本集并存之。椅字子远，号涧谷。庐陵人。宝祐四年进士。以秉义郎为江陵教官，改潭州。复知赣州信丰县，迁提辖榷货。德祐初，遭论罢。周密《齐东野语》记其当道学盛时，依托求进。道学势衰之后，遂弃去不相闻问。深不满之。明偶桓《乾坤清气集》皆录元人之诗，而有谢幼舆《折齿歌》一首。盖元初尚存。辰翁自有集，始末详见本条下。
△《金陵百咏》一卷（浙江鲍士恭家藏本）
宋曾极撰。极字景建，临川布衣。晚以《江湖集》事得罪，谪道州卒。所著《舂陵小雅》，今已不传。此乃其咏建康故迹之作。皆七言绝句，凡一百首。词旨悲壮，有磊落不羁之气。罗椅尝谢其惠《百咏书》云：“不知景建是何肺腑，能办此等恼人语於千载下。”今观其诗，如《天门山》云：“高屋建瓴无计取，二梁刚把当殽函。”《新亭》云：“江右於今成乐土，新亭垂泪亦无人。”大抵皆以南渡君臣画江自守，无志中原而作。其寓意颇为深远。《豫章人物志》载：“极游金陵，题行宫龙屏，忤时相史弥远，以是获谴。”是编有《古龙屏风》一首云：“乘云游雾过江东，绘事当年笑叶公。可恨横空千丈势，翦裁今入小屏风。”
与《人物志》所纪相合。盖其愤激之词。虽不无过於径直，而淋漓感慨，与刘过《龙洲集》中诗句气格往往相同，固不徒以模山范水为工者也。刘埙《隐居通议》摘其“可惜当年杀严续，无人为益决囚灯”二语，谓续始终全美，未尝被杀，不免误用故事。考《资治通鉴》，载陈觉使周还，矫世宗诏，命李景杀严续。景表请於周，明续无罪。觉诈始露，而续得免。是续实未被杀，埙所驳良是。究其致谬之由。盖以姚宽《西溪丛语》有“锺谟奉使归唐，以陈觉矫周帝之命斩严续事，言於唐主”云云。所言不具首尾，极遂以为实有是事。又“决囚灯”事以中主误为后主，亦为乖舛。是则考证之偶疏，固不必为之讳矣。
△《颐庵居士集》二卷（江苏巡抚采进本）
宋刘应时撰。应时字良佐，四明人。是集前有陆游、杨万里二序。游序称其诗为范致能所赏。又摘其句如“颇识造物意，长容吾辈间”、“日晏犹便睡，犬鸣知有人。世事不复问，旧书时一看”、“一夜催花雨，数家临水村”、“青山空解供望眼，浊酒不能浇别愁”、“觅句忍饥贫亦乐，抄书得味老何伤”，以为卓然自得，虽前辈以诗得名者，亦无以加。万里序以王安石拟之。安石诗虽镕炼有痕，不及苏、黄诸人吐言天拔；而根柢深厚、气象自殊，究非应时之所及。许之未免太过。所摘之句，如“睡魔正与诗魔战，窗外一声婆饼焦”之类，颇涉粗獷。“独与梅花共过冬，清月又移疏影去”之类，又颇近诗馀。亦不逮游序所举之工。盖二人各举其派之近己者称之也。然应时诗虽格力稍薄，不能与游等并驾；而往来於诸人之间，耳擩目染，终有典型。较宋末江湖诸人，固居然雅音矣。
△《水心集》二十九卷（编修朱筠家藏本）
宋叶適撰。適有《习学记言》，已著录。其文集之目见於陈振孙《书录解题》、赵希弁《读书附志》者，皆二十八卷。又有拾遗一卷，别集十六卷，则独载於《书录解题》。且称淮东本无拾遗，编次亦不同。别集前九卷为制集进卷。后六卷号《外稿》，皆论时事。末卷号《总集》，专论买田赡兵。《读书附志》则但纪其集为门人赵汝铛序刻，而不详其体例。此本为明正统中处州推官黎谅所编。
前有自识，称“少读適《策场标准》，慕其文。至括郡访求八年，得劄状、奏议等八百馀篇。因裒辑汇次，合为一编。”盖已非宋本之旧。惟赵汝铛原序尚存。
然汝铛实用编年之法，谅不加深考，以意排纂，遂至尽失其原次。其间如《财总》、《论田计》诸篇，多论时事，当即别集佚篇，不在原集二十八卷之内，谅亦不能辨别也。適文章雄赡，才气奔逸，在南渡卓然为一大宗。其碑版之作，简质厚重，尤可追配作者。適尝自言：“譬如人家觞客，虽或金银器照座，然不免出於假借。
惟自家罗列者，即仅瓷缶瓦杯，然都是自家物色。”其命意如此，故能脱化町畦，独运杼轴。韩愈所谓“文必己出”者，殆於无忝。吴子良《荆溪林下偶谈》称：“水心作汪勃墓志有云：‘佐佑执政，共持国论。’执政乃秦桧同时者。汪之孙纲，不乐，请改。水心答书不从。会水心卒，赵蹈中方刊文集未就，门下有受汪嘱者，竟为除去‘佐佑执政’四字。”今考集中汪勃志文，已改为“居纪纲地，共持国论”。则子良所纪为足信。而適作文之不苟，亦可以概见矣。
△《南湖集》十卷（永乐大典本）
宋张鎡撰。鎡有《仕学规范》，已著录。叶绍翁《四朝闻见录》称：“宁宗诛韩侂胄，鎡预其谋。史弥远以韩大臣近戚，未有以处。鎡曰：‘杀之足矣。’史曰：‘真将种也。’因心忌之。及侂胄既诛，鎡赍伐自言，史谓不当居功，讽言者贬鎡於霅。后以旨放还。”周密《齐东野语》、《癸辛杂识》又称：“鎡本善侂胄，被诛前一日，为其爱妾生日，鎡犹携庖夜宴，故侂胄不疑。及赏不满意，复欲以故智去史。事泄谪象台而卒。”据二书所云，是鎡本以机数立功名，有忍鸷之才，而心术未为纯正。密作《武林旧事》又称鎡卜筑南湖，名其轩曰桂隐。
园池声伎服玩之丽，甲於天下。园中亭榭堂宇，名目数十。且排纂一岁中游適之目，为赏心乐事。是其席祖父富贵之馀，湖山歌舞，极意奢华，亦未免过於豪纵。
然其诗学则颇为精深。赵与虤《娱书堂诗话》称其游意风雅，与诚斋、放翁唱和诗多佳句。载其《晚晴》绝句二首、《题六合寺》五言律诗一首。杨万里《诚斋诗话》谓其“写物之工，绝似晚唐”。又有《寄张功甫姜尧章》诗云：“尤、萧、范、陆四诗翁，此后谁当第一功。新拜南湖为上将，更差白石作先锋。”
其意直跻诸姜夔之右矣。其集久佚不传。杨士奇《文渊阁书目》虽载有张约斋《南湖集》一部，五册，藏弆家亦皆未见。今检《永乐大典》各韵中，收入鎡诗尚多。评其格律，大都清新独造，於萧散之中时见隽永之趣。以视嘈杂者流，可谓翛然自远。诗固有不似其人者，鎡之谓欤！鎡又工长短句，有《玉照堂词》。
选本多见采录，而原本亦久散佚。谨裒集编次，以类相从，釐为诗九卷、词一卷，用存其略。《永乐大典》所载，多题曰《湖南集》。以诸书参考，知为传写之误，今亦并从改正焉。
△《南涧甲乙稿》二十二卷（永乐大典本）
宋韩元吉撰。元吉有《桐阴旧话》，已著录。案陈振孙《书录解题》称为门下侍郎韩维玄孙。《江西通志》则以为韩维之子。考《宋史》维本传，称卒於元符元年。而集中《南剑道中》诗注，称其生於戊戌，至甲子年二十七。戊戌为徽宗重和元年，上距元符元年戊寅凡二十年，安得为维之子？集中又有高祖宫师文编序，称绍圣中公谪均州。又称建中靖国以来，追复原官。与维事迹，一一相符。
知《江西通志》为误，当以陈氏为是矣。陈氏又称其初与从兄元龙皆试词科不利，后官至吏部尚书，而不详其事迹。今据其《赴信幕》诗，知初为幕僚。据其《送连必达序》，知尝为南剑州主簿。据其《凌风亭题名》，知尝知建安县。据其谢表状劄，知在外尝为江东转运判官，两知婺州，又知建宁府。在内尝权中书舍人，守大理寺少卿，为龙图阁学士，为待制，为吏部侍郎。中间一使金国，两提举太平兴国宫。及为吏部尚书，又晋封颍川郡公。而归老於南涧，因自号南涧翁，并以名集。南涧者，一在建安城南，为郑氏别业。见本集诗序。一在广信溪南。见《书录解题》。详其《南涧新居成建醮青词》，似乎非建安之南涧，当以广信为是也。元吉本文献世家，据其跋尹焞手迹，自称门人，则距程子仅再传。又与朱子最善，尝举以自代，其状今载集中。故其学问渊源，颇为醇正。其他以诗文倡和者，如叶梦得、张浚、曾几、曾丰、陈岩肖、龚颐正、章甫、陈亮、陆游、赵蕃诸人，皆当代胜流。故文章矩矱，亦具有师承。其婿吕祖谦，为世名儒。其子名淲字仲止者，亦清苦自持，以诗名於宋季，盖有由矣。《朱子语类》云：“无咎诗做著者侭和平，有中原之旧，无南方啁哳之音。”诚定评也。集本七十卷，又自编其词为《焦尾集》一卷。《文献通考》并著录。岁久散佚。今从《永乐大典》所载，总裒为诗七卷、词一卷、文十四卷。统观全集，诗体文格，均有欧、苏之遗，不在南宋诸人下。而湮没不传，殆不可解。然沉晦数百年，忽出於世，炳然发翰墨之光。岂非精神光采，终有不可磨灭者。故灵物捴诃，得以复显於今欤！
△《自鸣集》六卷（永乐大典本）
宋章甫撰。考宋有二章甫。一字端叔，浦城人。熙宁三年进士。官至都官郎中。著有《孟子解义》十四卷。杨时为作墓志，其文今载《龟山集》中。一字冠之，鄱阳人，徙居真州，自号易足居士。即撰此集者也。甫行事不概见。惟张端义《贵耳集》有云：“张冠之名甫，有文集十卷。少从于湖交游，（案于湖乃张孝祥之别号。）豪放飘荡，不受拘羁。淳熙间，淮有三士，舒之张用晦，和之张进卿，真之张冠之也。”据其所述，可略见其为人。其以章为张，盖刊本字讹耳。
又陆游《入蜀记》称乾道六年八月二十八日，同章冠之秀才甫登石镜亭，访黄鹤楼故址，则甫盖举秀才矣。其集不见於《宋史艺文志》。《文渊阁书目》虽有其名，而传本久绝。其得见於世者，惟《名贤小集拾遗》所载《湖上吟》一首、《诗家鼎脔》所载《寄荆南故人》一首而已。今检《永乐大典》，所收《自鸣集》诗句颇多。其格律虽稍近江湖一派，而骨力苍秀，亦具有研锻之功；观其《别陆游》诗有“人生相知贵知心，道同何必问升沈”之句；《谢韩元吉寄茶》诗有“别公宛陵今五春，渴心何啻生埃尘”之句；《次韵吕祖谦见寄》诗有“山林旧约都茫茫，忆君著书看屋梁”之句。是其所与酬赠者，皆一时俊杰之士。故耳擩目染，尚能脱化町畦，自成杼轴，颇为不坠雅音。谨裒次釐订，析为六卷。
至《杂说》三篇，以禅家机锋论道德仁义之旨，援儒入墨，是殆不得志於时者之肆志放言。然其害理已甚，今故附其说於集末，而特加纠正，以著其失焉。
△《客亭类稿》十五卷（永乐大典本）
宋杨冠卿撰。冠卿字梦锡，江陵人。《宋史》不为立传。陈振孙《书录解题》载有此集，而亦不详冠卿之始末，故事迹无可考见。今以集中诗文参互考之。刘季岑《手帖》云：“绍兴初假守南徐，杨君季洪为理掾，后三十年，见其子梦锡。”
则冠卿为季洪之子。其《纪梦诗序》云：“戊戌年四十。”戊戌为淳熙五年，上推四十年，则冠卿当生於绍兴八年己未。其《与傅漕》诗有“乡书忆昔献贤能，姓氏曾叨天府登”句。则尝举进士。其《上执政启》云：“奉命领州，夺符而归。”
又有《祭广东主管衙土地文》。则尝出知广州，以事罢职。而姜夔《赠冠卿诗》有“长安城中择幽栖，静退不愿时人知”句。则解官以后，又尝侨寓临安者也。
其集世颇罕传。惟浙江采进书中有旧刊《客亭类稿》，为巾箱小字本。检勘尚系原刻，分《四六编》、《杂著编》、《古律编》，皆所作诗文。《惠答客亭书启编》则同时名人酬赠之作。不标卷数，前后亦无序跋。而《永乐大典》各韵内所收冠卿之文，尚有表笺、诗馀各数十首，皆刊本所未收。疑当时本各自为编。流传既久，遂有阙脱。今据《永乐大典》所载，以刊本参校。搜缉补缀，诸体始全。
谨仿原编名目，釐为十四卷，而仍以《书启》一卷附之。冠卿才华清隽，四六尤流丽浑雅。张端义《贵耳集》载其掾九江戎司时，赵温叔罢相帅荆南，道由九江，守帅合宴。冠卿作《致语》云：“相公倦台鼎，喜看绣衮之东归。浔阳无管弦，且听琵琶之旧曲。”温叔再三称道。知其以是体擅长矣。又京钅堂、何异、李结诸帖，极称其集杜之工。而稿中乃无一篇，岂当时别本单行，而今佚之耶？
卷一百六十一 集部十四
○别集类十四△《石屏集》六卷（浙江鲍士恭家藏本）
宋戴复古撰。复古字式之，天台人。尝登陆游之门，以诗鸣江湖间。所居有石屏山，因以为号，遂以名集。卷首载其父敏诗十首。盖复古幼孤，勉承家学，因搜访其先人遗稿，以冠己集。昔黄庭坚《山谷集》后附刻其父《伐檀集》，王楙《野客丛书》后附刻其父《野老纪闻》。复古以父诗为数无多，不成卷帙，特升弁於简端。例虽小变，理乃较协矣。复古诗笔俊爽，极为作者所推。姚镛跋其诗，称其天然不费斧凿处，大似高三十五辈。晚唐诸子，当让一而。方回跋其诗，亦称其清健轻快，自成一家。虽皆不免稍过其实。要其精思研刻，实自能独辟町畦。瞿佑《归田诗话》载复古尝见夕照映山，得句云：“夕阳山外山。”自以为奇，欲以“尘世梦中梦”对之，而不惬意。后行村中，春雨方霁，行潦纵横，得“春水渡傍渡”句以对，上下始称。其苦心搜索，即此可见一端。至集中《严子陵钓台》诗所谓“平生误识刘文叔，惹起虚名满世间”者，赵与虤《娱书堂诗话》极赏其新意可喜。而罗大经《鹤林玉露》又深以其议论为不然。盖意取翻新，转致失之轻佻，在集中殊非上乘。与虤所云，固未足为定评矣。
△《莲峰集》十卷（永乐大典本）
宋史尧弼撰。尧弼字唐英，眉州人。其仕履不见於史传。焦竑《国史经籍志》载尧弼《莲峰集》三十卷，而世间亦无传本。故录宋诗者多不能举其姓名。惟《永乐大典》载有是集原序二篇。其一作於乾道丙戌，自署曰省斋，不知何人。
其一为任清全序，作於嘉定癸酉。称“尧弼童丱即迥出不凡，少以古乐府、《洪范》等论往见张浚。浚谓其大类东坡，留馆於潭。与张栻游，每开以正大之学。
岁丁丑，偕其弟尧文登第”云云，而亦不言其所终。考周密《浩然斋雅谈》云：“李焘十八岁为眉州解魁。时第二人史尧弼，方十四岁。人疑其文未工。赴鹿鸣宴犹著粉红袴，太守命分韵赋诗，尧弼得‘建’字，援笔立成云：“四岁尚少房玄龄，七步未饶曹子建。”后为张魏公客，不幸早世”云云。其所记与任清全序相合。又《江湖续集》载张炜《题莲峰集》诗一首，亦有句云：“一梗江湖客，三朝忠义家。”以诸书参互考证，盖尧弼登第后未授官而卒也。尧弼天姿卓绝，其诗纵横排宕，摆脱恒蹊。其论诸篇，明白晓畅，澜翻不穷，亦有不可羁勒之气。
大抵有其乡苏氏之遗风。惟其夏绿霜凋，故不能如李焘之著书传后。然就其文章而论，要亦不失为才士。任清全序乃因集中有《论学》之作，遂以张栻少年自得，为尧弼磨礲浸灌之功，欲援而入於道学。则门户标榜之习，转不足以见尧弼矣。
其文在宋已多散落，是集乃其从孙师道所重刻，今亦不可复睹。谨从《永乐大典》中掇拾裒辑，釐为十卷，著之於录。俾怀才赍志之士，无声尘翳如之慨焉。
△《江湖长翁文集》四十卷（山东巡抚采进本）
宋陈造撰。造字唐卿，高邮人。淳熙二年进士。官至淮南西路安抚司参议。
遭宋不竞，事多龃龉，自以为无补於世，置江湖乃宜，遂号江湖长翁。既不竟其用，故无所表见，而《宋史》亦不为立传。惟元申屠駉为作墓志，称其“於诲诱则良师，於抚字则循吏。身笃操修，道兼体用”。虽金石之文，称述例多溢量，亦未必纯构虚词也。集中《罪言》一篇，盖仿杜牧而作，不免纸上谈兵，徒为豪语。其文则恢奇排奡，要亦陈亮、刘过之流。其他劄子诸篇，多剀切敷陈，当於事理。记序各体，锤字炼词，稍伤真气，而皆谨严有法，不失规程。在南宋诸作者中，亦铁中铮铮者矣。至《易说》一卷，始於《无妄》，终於《比》，凡十五篇，疑其未完之书。中多以史证经，与杨万里《诚斋易说》、李光《读易详说》相类。殆为时事而发，托之诂经欤？其集久无刻本。明崇祯中，李之藻以淮南自秦观而后，惟造有名於时，始与观集同刻之於高邮云。
△《烛湖集》二十卷、《附编》二卷（永乐大典本）
宋孙应时撰。应时字季和，自号烛湖居士，馀姚人。登淳熙乙未进士。初尉黄岩，迁海陵丞。再迁遂安令，改知常熟县。以仓粟流欠贬秩，移判邵武军。未上而卒。考杨简作应时圹志及张淏《会稽续志》，均称其绍熙初尝应蜀帅邱崈辟，预料吴曦逆谋，白崈以别将领其军。后曦以叛诛，其言果验。时应时已殁，三省奏官其子祖开。盖亦智略之士。又史弥远受业於应时，集中与弥远诸书，皆深相规戒。迨弥远柄国，独超然自远，无所假借，甘沦一倅而终。其人品尤不可及矣。《宋史艺文志》载《烛湖集》十卷。据应时诗中自序，盖尝应刘克庄之求，手编其稿为五十卷。集末有其侄祖祐跋，称涑水司马述先以十卷付梓。后附以《问思录》五十条、《通鉴摘义》三十条，总名之曰《经史说》。又附雪斋父子倡和诗，及雪斋行状、墓铭，杨简所撰圹记，《会稽续志》小传，子祖开补官省劄等篇。是十卷为祖祐所编，非其旧本也。年远散佚，久无传本。故厉鹗作《宋诗纪事》，仅於吴礼部《诗话》、王应麟《困学纪闻》、黄宗羲《姚江逸诗》内采掇数篇，寥寥不备。兹从《永乐大典》所载，排纂成编。惟《经史说》残阙特甚，仅存一篇。其馀则约略篇数，殆已十得八九。以卷帙繁重，分二十卷。仍附编其父介及其兄应求、应符诗，并录应时父子志传行状、子祖开补官省劄诸篇，为上、下二卷。应求字伯起，尝登乡荐。应符字伯潜，所著有《历代帝王纂要》二卷、《初学须知》五卷，载於陈振孙《书录解题》。今并未见云。
△《昌谷集》二十二卷（永乐大典本）
宋曹彦约撰。彦约有《经幄管见》，已著录。是编称《昌谷集》者，考集中有《与刘后溪书》，谓世为都昌村落人，后迁於城下昌谷巷，则其所居地名也。
彦约初游朱子之门。其后历任州郡，却敌平寇，独卓有实用。故《宋史》本传称其可以建立事功。及入侍讲筵，亦能殚心启沃。其《经幄管见》一书，敷陈祖训，规箴时政，尚历历可稽。文集乃湮没不显，《宋史艺文志》皆不著录。惟焦竑《国史经籍志》有《昌谷小集》二十卷。钱溥《秘阁书目》亦有《曹文简公集》十五册。然亦久无传本。厉鹗《宋诗纪事》蒐罗繁富，绝不及其姓名，则无徵久矣。今考《永乐大典》，载彦约诗文颇多。核其篇目，如本传所称为利路转运判官时所作《病夫议》，为兵部侍郎时所上《荐李心传劄子》，俱不载其中。知已未免於佚阙。然其馀诸作，世所不传者，为数尚夥。谨类次排纂，釐为二十二卷。
其间奏议，大都通达政体，可见施行。所论兵事利害，尤确凿有识，不同摭拾游谈。其应诏陈言二封事，乃庆元、宝庆间先后所上。於当日苟且玩愒之弊，反覆致意，切中窾要，亦可徵其鲠直之概。惟俪词韵语，稍伤质朴。然不事修饰而自能词达理明，要非学有原本者不能也。
△《省斋集》十卷（永乐大典本）
宋廖行之撰。行之字天民，其先延平人。五季时徙於衡州。登淳熙甲辰进士。
尝官岳州巴陵尉，以亲老丐养而归，注授宁乡主簿。未赴。据田奇所作行状，称其生平内行修饬，留心经济，入仕亦多著循绩。然名位不昌，故姓字不著於史传。
其所著作，诸家亦罕著录。是集乃其子谦所刊，原本十卷。今从《永乐大典》中采掇裒辑，篇帙颇夥，似当日全部收入。谨排次审订，仍析为十卷，以还其旧。
</div>
    <div class="pagination">
<a href="四库全书总目提要_page196.html">上一页</a><span>...</span><a href="四库全书总目提要_page192.html">192</a><a href="四库全书总目提要_page193.html">193</a><a href="四库全书总目提要_page194.html">194</a><a href="四库全书总目提要_page195.html">195</a><a href="四库全书总目提要_page196.html">196</a><span class="current-page">197</span><a href="四库全书总目提要_page198.html">198</a><a href="四库全书总目提要_page199.html">199</a><a href="四库全书总目提要_page200.html">200</a><a href="四库全书总目提要_page201.html">201</a><a href="四库全书总目提要_page202.html">202</a><span>...</span><a href="四库全书总目提要_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
