<!DOCTYPE html>
<html>
<head>
    <meta charset="UTF-8">
    <title>金石录 - 第 31 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 31 页/共 34 页</h1>
    <div class="content">　　唐严浚碑
　　唐郭英乂碑
　　唐潘孝子碑
　　唐万年县令徐昕碑
　　唐富平尉顔乔卿碣
　　唐赠太尉李憕碑
　　唐麻姑仙坛记
　　唐凉国夫人李氏碑
　　唐吕府君勅葬碑
　　唐高陵令李岘遗爱颂
　　唐宋璟碑
　　唐宋广平碑侧记
　　唐放生池碑阴记
　　唐滑台新驿记
　　唐右仆射裴遵庆碑
　　唐杜济墓志
　　唐重模延陵季子墓刻
　　唐顔勤礼碑
　　唐顔黙残碑
　　唐开元寺僧残碑
　　唐顔鲁公与郭仆射书
　　唐元结碑
　　唐张九龄碑
　　唐右神武将军史继先墓志
　　唐三藏和尚不空碑
　　唐内侍监鱼朝恩碑
　　唐康日知墓志
　　唐工部尚书辛京杲碑
　　唐茶山诗并诗述
　　唐崔淙谢广利方表
　　唐严浚碑
　　右唐严浚碑徐浩书题礼部尚书襄阳县开国子席某撰而其名残缺不可辨按天宝中席豫尝为此官而碑末有云豫平生交好知其为席豫撰也唐书列传云浚华州华阴人而碑言冯翊临晋人碑文字剥落所存无几惟其首大字十二尚完好笔法竒伟可爱云
　　唐郭英乂碑
　　右唐郭英乂碑元载撰按唐书百官志开元中增集贤待制官至永泰时勲臣罢节制无职事皆待制于集贤门凡十三人今此碑载英乂永泰元年实领此职余观韦述所撰集贤注记开元天宝间凡隷名于集贤者皆一时文学之选盖官以待制为名所以备人主顾问言语侍从之臣也今乃以武夫庸人参于其间可乎代宗之政其纪纲废弛者多矣岂特以此而已哉
　　唐潘孝子颂
　　右唐潘孝子颂崔称撰孝子字季通与其父良瑗相继有至行亲丧皆庐墓大厯中宣慰使李季卿以闻有诏褒美坟陇在今中牟县祥符中章圣皇帝西祀汾阴过之诏有司封其墓且禁樵采云
　　唐万年县令徐昕碑
　　右唐徐昕碑韩云卿撰碑云昕为并州録事参军相国姚元之为法曹笞部人部人诬上反状天后临朝方树刑威诏公先假风宪然后按诘公表直元之则天大怒将贻鼎镬终能犯顔晓辨正刑而出果如云卿所书昕可谓贤矣而唐史不载其事因为録之昕为有功从弟其忠厚之性固宜异于他人也
　　唐富平尉顔乔卿碣
　　右唐顔乔卿碣在长安世颇罕传或云其石今亡矣有朝士刘绎如者汶阳人家藏汉唐石刻四百卷以余集録阙此碣也辍以见赠宣和癸卯中秋在东莱重易装褾因为识之
　　唐赠太尉李憕碑
　　右唐李憕碑李纾撰欧阳公集古録云新唐书列传载憕十余子江沨涵瀛等同被害惟源彭免据李纾载憕子见于碑者十二人未尝有源也然则源者史家何从得见之据史言源为司农主簿以碑考之源当为汶余按穆宗实録载源事首尾甚详云憕被害源方八岁为贼所虏流浪南北展转人家凡七八年洛阳平父之故吏以金帛赎之归于近亲代宗闻之授河南府参军自司农主簿弃官寓居洛阳惠林佛寺埀五十年至长庆中御史中丞李德裕表荐拜谏议大夫时年八十余矣竟辞不受又李德裕防昌一品集载荐源表其事皆同然则史不为无据盖疑初名汶后改为源耳又唐人袁郊撰甘泽谣载源隐居拜官皆同惟书僧圆泽事颇怪诞难信然至其名亦不应谬误也
　　唐麻姑仙坛记
　　右唐麻姑仙坛记顔鲁公撰并书在抚州又有一本字絶小世亦以为鲁公书验其笔法殊不类故正字陈无已谓余尝见黄鲁直言乃庆厯中一学佛者所书鲁直犹能道其姓名无已不能记也小字本今録于后使览者详其眞伪云
　　唐凉国夫人李氏碑
　　右唐凉国夫人李氏碑李郭子仪夫人也碑韩云卿撰史惟则八分书并篆额文词颇简古而字画工妙可喜或云碑今亡矣故世罕传云卿乃退之叔父科斗书后记所谓大厯中以文词独行中朝者
　　唐吕府君勅葬碑
　　右唐吕府君勅葬碑吕府君者名惠恭僧大济之父代宗朝元载王缙用事宗尚浮图之法大济为帝常修功德使殿中监故褒赠其父为兖州刺史官为营办葬事爵赏之滥一至于此
　　唐高陵令李岘遗爱颂
　　右唐李岘遗爱颂岘尝任高陵县令后为宰相以殁殁后县令苏端刻此颂焉碑云曾祖恪封呉王祖昆嗣呉王父禧信安郡王元和姓纂所载亦同而唐书列传以为恪之孙误矣
　　唐宋璟碑
　　右唐宋璟碑顔眞卿撰并书唐书广平六子曰升尚浑恕华衡今此碑言公有七子曰复升尚浑恕延华衡乃八子也鲁公所撰广平碑侧记亦曰公之第八子衡谪官沙州盖广平实有八子唐书阙复延二人而此碑鲁公误书八字为七尔又碑云广平自吏部侍郎兼摄尚书左丞而史不载后自楚州刺史歴魏兖冀三州兼河北按察使迁幽州都督复为魏州而史但言歴兖冀魏三州刺史河北按察使进幽州都督而已史又载广平为广州都督时郡人为璟立遗爱颂璟上疏辞让有诏许停而碑乃云燕公张説尝为碑颂今燕公集中实有此文岂已为文而未尝刻石与
　　唐宋广平碑侧记
　　右唐宋广平碑侧记顔鲁公撰载广平任御史时持服于沙河县属突厥宼赵定州河朔凶惧邢州刺史黄文轨投艰于公公以父母之邦金革无避及贼至城下公为晓陈祸福其徒有素闻公威名者相率而去之开元末安西都防赵含章冒于货赂多以金帛赂朝廷之士九品以上悉皆有名后节度范阳事觉有司以闻宗将加黜责公一无所受乃进谏焉宗纳之遂御花萼楼一切释放举朝皆谢公衣冠俨然独立不拜翌日宗谓公曰古人以清白遗子孙今卿一人而已公曰含章之贿偶不及臣门非不受也宗深嘉之又云公第八子衡因谪居沙州参佐戎幕土番入冦陷于贼廷素闻太尉名德曰唐天子我之舅衡之父舅贤相也其可畱乎大厯十一年以三百骑尽室防归此皆广平逸事有以见其清德冠当世威名动夷狄如此而新旧史皆不载故并録之于此览者传焉
　　唐放生池碑阴记
　　右唐放生池碑阴记唐自天宝以后纪纲废坏职官之滥不可胜载此记具列当时僚属名氏凡团练副使别驾四人同团练副使一人长史三人司马三人録事参军三人司功司仓司兵皆一人司法司户皆三人司田司士皆二人参军四人乌程县令一人丞三人主簿一人尉四人长城县令一人丞三人主簿一人尉五人安吉县令一人摄令一人丞二人主簿一人尉六人武康县令二人丞三人主簿二人尉四人德清县令一人丞二人主簿一人尉三人一郡而吏员猥多如此然史不能尽记故详録之于此焉
　　唐滑台新驿记
　　右唐滑台新驿记李勉撰李阳冰篆其阴有铭欧阳公云不知作者为谁余尝考之乃舒元舆玉筯篆志后赞也其文载于唐文粹及元舆集中欧阳公偶未尝见之尔
　　唐右仆射裴遵庆碑
　　右唐裴遵庆碑唐书列传载遵庆所厯官甚简畧以碑考之其尤著者自吏部郎出为蒙阳太守贬符阳郡征拜礼部郎中而史不载肃宗朝拜给事中累迁尚书右丞兵部侍郎再授吏部而史但言为吏部侍郎而已又史云遵庆薨时年九十余碑云年八十五碑云遵庆諡贞孝而史无之皆其阙误也
　　唐杜济墓志
　　右唐杜济墓志但云顔眞卿撰而不云书欧阳文忠公以谓非鲁公不能为也盖世颇以为非顔氏书更俟识者辨之余观此志字画竒伟决非他人可到欧阳公信小字麻姑仙坛记以为眞迹而尚疑此志何哉
　　唐重模延陵季子墓刻
　　右唐呉季子墓刻自唐以来相传为孔子书大厯中萧定再模而刻之余览史记家语及秦汉以前诸子凡孔子与学者谈议问答是非褒贬纎悉必载其间荒诞之説实非出于圣人而附托书之者固有之矣况于季子之贤孔子亲铭其墓不应畧不见称于前世至唐而始传也又碑铭始于东汉孔子时所未有而其字画乃故为竒怪以欺世俗者非孔子书无疑盖好事者伪为尔故余特为録之以解来者之惑后有博识之士当以余言为然
　　唐顔勤礼碑
　　右唐顔勤礼碑鲁公撰并书元祐间有守长安者后圃建亭榭多辇取境内古石刻以为基趾此碑几毁而存然已磨去其铭文可惜也
　　唐顔黙残碑
　　右唐顔黙残碑者初颍川人家以其石为马台皇祐中王囘深父之弟冏容季见而识其为鲁公书因模本以传深父为文以记之黙仕晋为汝阴太守故大厯中鲁公追建此碑于汝阴焉
　　唐开元寺僧残碑
　　右唐开元寺僧残碑虽书撰人姓名残缺然以字画考之为顔鲁公书无疑也初仁宗朝呉长文参政在京师僦居治地得之当时文士皆为诗今其石尚藏汶上长文家云
　　唐顔鲁公与郭仆射书
　　右唐顔鲁公与郭仆射书仆射郭英乂也鲁公于座位高下小有失当犹力争如此使之立朝其肯逢君之恶乎
　　唐元结碑
　　右唐元结碑顔鲁公撰并书按唐书列传结后魏常山王遵十五世孙而碑与元氏家録序皆云十二世盖史之误又碑与元和姓纂云结高祖名善祎而家録作善禘未知孰是也
　　唐张九龄碑
　　右唐张九龄碑徐浩撰并书欧阳公集古録云按唐书列传所载大节多同而时时小异碑长庆中立而公薨在开元二十八年至长庆三年实八十四年所传或有同异至于年寿官爵子孙宜不谬当以碑为是今考之浩撰碑时为岭南节度使在大厯间距曲江之卒未逺至长庆中其家始刻石尔刘禹锡读曲江集诗序以谓曲江燕翼无似终为馁魂而碑载公嗣子拯孙藏器碑后又载曾孙敦庆孙景新景重然则曲江为有后矣不知禹锡何所据乎碑又云公一名博物而史不载
　　唐右神武将军史继先墓志
　　右唐史继先墓志徐浩撰云公讳继先字继先夏后氏之苗裔殷时迁于北土曾祖牟雨可汗祖墨啜可汗讳瓌父墨特勒讳逾轮肇归皇化封右贤王又云继先宗时为左金吾衞大将军酒泉郡太守河西节度副使肃宗初知神武军事赐姓史氏其后为神武将军封颍国公卒于建中元年按唐书突厥传载黙啜子孙事甚畧粗可见者云命黙啜子左贤王墨特勒讨毗伽可汗其归朝及继先赐姓等事史皆无之又史云黙啜而墓志作墨史云墨特勒为左贤王而墓志作右贤王皆当以墓志为据元和姓纂纪史氏亦不载继先名姓故详録之以补唐史及姓纂之阙漏云
　　唐三藏和尚不空碑
　　右唐不空碑自明皇以后职官不胜其滥下至佛氏老子之徒亦皆享高爵厚禄故不空始为特进大鸿胪封肃国公既殁又赠司空呜呼名器之轻一至于此昔舜命伯禹作司空异于是矣
　　唐内侍监鱼朝恩碑
　　右唐鱼朝恩碑呉通撰通微书朝恩虽以谴死然其徒如窦文场焦奉超者犹居中用事故德宗朝诏为立碑通兄弟于陆贽谤毁抵排无所不至至为朝恩碑则称颂功德如此可以见其为人矣
　　唐康日知墓志
　　右唐康日知墓志李纾撰唐书日知传云祖植开元中为左武卫大将军而志云祖袆石生传云日知终晋绛节度使而志云卒于左威衞上将军传云累加检校尚书左仆射赠太子太师而志云为检校兵部尚书其卒乃赠仆射纾与日知同时人墓志所书宜得其实也
　　唐工部尚书辛京杲碑
　　右唐辛京杲碑按元和姓纂辛氏云怀节生言为都水使者言生云京京杲而碑乃云怀节生恩兼为左骁衞大将军公即大将军之爱子金城郡王之从父弟新书所书亦同金城郡王即云京也然则姓纂以京杲为言之子云京之同父弟误矣
　　唐茶山诗并诗述
　　右唐袁高茶山诗并于頔撰诗述李吉甫撰碑阴记共两卷湖州岁贡茶高为刺史作此诗以讽高恕已孙也贞元中德宗将起卢杞为饶州刺史高任给事中争甚力于是止用杞为上佐德宗猜忌刻薄出于天资信任卢杞几亡天下奉天之围赖陆贽之谋以济杞之贬黜迫于公议然终身眷眷不能忘于贽则一斥不复其奔走播迁而不亡者岂非幸欤非高等力排其奸则复任用杞未可知也唐史称高代宗时累迁给事中建中中拜京畿观察使坐累贬韶州长史复拜给事中吉甫为碑阴记述所厯官甚详云大厯中从其父赞皇公辟为丹阳令再表为监察御史浙江团练判官德宗嗣位累迁尚书金部员外郎右司郎中擢御史中丞为杞所忌贬韶州长史寻刺湖州収复之岁征拜给事中以卒然则高代宗朝未尝为给事中德宗朝未尝拜京畿观察使其贬韶州实为中丞而其为中丞与湖州传皆不载今并着之以证唐史之误
　　唐崔淙谢广利方表
　　右唐崔淙谢广利方表德宗贞元中自着方书号贞元广利方颁之郡国淙时为同州上表称谢德宗信任奸臣毒流天下而区区欲以医方救民疾苦可谓妇人之仁矣

　　金石録卷二十八
　　钦定四库全书
　　金石録卷二十九　　　　宋　赵明诚　撰跋尾十九【唐】
　　唐义兴县重修茶舍记
　　唐昭义军节度王防休碑
　　唐顔杲卿碑
　　唐乘广禅师碑
　　唐般舟和尚碑
　　唐韩退之题名
</div>
    <div class="pagination">
<a href="金石录_page30.html">上一页</a><span>...</span><a href="金石录_page26.html">26</a><a href="金石录_page27.html">27</a><a href="金石录_page28.html">28</a><a href="金石录_page29.html">29</a><a href="金石录_page30.html">30</a><span class="current-page">31</span><a href="金石录_page32.html">32</a><a href="金石录_page33.html">33</a><a href="金石录_page34.html">34</a><a href="金石录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
