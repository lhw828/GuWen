<!DOCTYPE html>
<html>
<head>
    <meta charset="UTF-8">
    <title>集古录 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集古录 - 第 4 页/共 16 页</h1>
    <div class="content">　　修孔子庙器碑【元第三百五十一】莫晓【莫字上一有者字】
　　孔子庙碑【元第四百七十一】
　　碑隂题名【元第八百一】斯碑【一无碑字】世苌【一作长】
　　同前【元第八百二十一】又有【此下阙一夏字】治平元年闰五月九日书【一有此十字】
　　张公庙碑【元第八百六十一】灾祲【一作宼】
　　公昉碑【元第五百七十一】府君【一无君字】君徙【碑作从】
　　郙阁颂【元第九百八十一】府掾【碑作衡官掾】徙朝【碑作从朝】经纪【碑作记】后汉人阙铭【元第七百八十一】人也【一无也字】
　　石柱记【元第二百二十一】
　　文翁学生题名【元第六十一】
　　都尉孔君碑【元第三百八十一】宙人臣【一作宙为人臣】此也【一无也字】孔宙碑隂题名【元第八百六十一】
　　孔君碑【元第七百一】
　　孔徳譲碑【元第八百五十】汉碑最【一作碑最多】
　　刘寛碑【元第二百七十一】殷包【古碑作苞】
　　太尉刘寛碑【元第二百六十一】汉书【二字上一有寛字】善恶大事【事一作节】与阙其大节【一无五字】举其有道【四字一作举茂才太尉举有道】而拜【一作转拜】屯骑【此下一有校字】治平元年六月十四日书【一有此十字】
　　刘寛碑隂题名【元第五百二十一】
　　杨震碑【元第九十一】降祉【一作祚】
　　杨震碑隂题名【元第八百七十一】
　　沛相杨君碑【元第十一】长子【一无长子】
　　右汉杨君碑者其名字皆已磨灭惟其铭云明明杨君其姓尚可见尔其官阀始卒则粗可考云孝顺皇帝西巡以掾史召见帝嘉其忠臣之苗器其璵璠之质诏拜郎中迁常山长史换犍为府丞非其好也乃翻然轻举宰司累辟应于司徒州察茂才迁鲖阳侯相金城太守南蛮蠢迪王师出征拜车骑将军从事军还防勲复以疾辞后拜议郎五官中郎将沛相年五十六建宁元年五月癸丑遘疾而卒其终始颇可详见而独其名字泯灭为可惜也是故余尝以谓君子之垂乎不朽者顾其道如何尔不托于事物而传也顔子穷卧陋巷亦何施于事物耶而名光后世物莫坚于金石葢有时而敝也治平元年闰五月二十八日书【此与前本不同故两存之】
　　繁阳令杨君碑【元第一百一】
　　高阳令杨君碑【元第一百十一】
　　杨君碑隂题名【元第二十一】亦不知为【一作不知其为】
　　同前【元第四百八十六】杨君【一作氏】史者【一无者字】
　　同前【元第七百四十二】五年【一作元年】
　　同前【元第一百二十一】
　　后汉残碑隂【元附二百二十一】惟汉隷在者少为难得故録之【一无此十二字】
　　朔方太守碑隂【元附二百二十一】
　　刘曜碑【元第五百一】悊【一作诘】
　　景君碑【元第六百二十一】
　　景君碑【元第九百七十一】熈宁二年十月朔【一作晦】日山斋书【一有此十一字】
　　景君石郭铭【元附九百七十一】
　　袁良碑【元第七百七十一】时时【一作有时】
　　张平子墓铭【元第三十一】谓衡【一作称衡】







　　集古録卷二
<史部,目录类,金石之属,集古录>
　　钦定四库全书
　　集古録卷三
　　宋　欧阳修　撰
　　后汉费凤碑【岁月见本文】
　　右汉费凤碑云【集本冇君讳凤三字】字伯萧梁相之元子也【集本无也字】汉安二年举孝廉拜郎中除陈国新平长又云试守故障长其文班班可见而卒葬年寿皆不载其后悉为五言韵语其畧曰不悟【集本作语】奄忽终藏形而匿景【集本作影】耕夫释耒耜桑女投钓筥道阻而且长起坐泪如雨其文既非工故不悉録【八字集本作文字工拙古今皆然惟汉隷难得故録尔】熈宁二年十一月十六日山斋书【右眞迹】畧曰【一作云】
　　后汉武班碑【岁月见本文】
　　右汉班碑者葢其字画残灭不复成文其氏族州里官阀卒葬皆不可见其仅见者曰君讳班尔其首书云建元年太岁在丁亥而建下一字不可识以汉书考之后汉自光武至献帝以建名元者七谓建武建初建光建康建和建宁建安也以厯推之岁在丁亥乃章帝章和元年后六十一年桓帝即位之明年改本初二年为建和元年又岁在丁亥则此碑所缺一字当为和字【眞迹无此六字】乃建和元年也碑文缺灭者十八九惟亡者多而存者少尤为可惜也故録之治平元年四月二十日书【右集本】
　　后得别本模搨粗明始辨其一二云武君讳班乃易去前本熈宁二年九月朔日记
　　后汉中常侍费亭侯曹腾碑【岁月见本文　眞迹】
　　右汉中常侍费亭侯曹腾碑文字磨灭其粗可见者云维建和元年七月二十二日己巳皇帝若曰其遣费亭侯之国其余不可识也建和桓帝即位之元年也后三十七年献帝中平元年腾养子操始为骑都尉【集本有领兵二字】击黄巾矣治平元年六月十日书
　　后汉司隷杨君碑【岁月见本文】
　　右汉司隷校尉杨厥碑云惟巛灵定位川泽攸同泽有所注川有所通余谷之川其泽南隆八方所达益城为充高祖受命兴于汉中道由子午出散入秦建定帝位以汉诋焉后以子午涂路混难更随围谷复通堂光凡此四道垓鬲允艰至于未平其有四年诏书开余凿通石门中遭元二西夷虐残桥梁断絶子谷复循于是故司隷校尉犍为武阳杨厥字孟文深执忠伉数上奏请废子由斯得其度经至建和二年汉中太守王升字稚纪嘉君明知美其仁贤勒石颂德以明厥勲其辞大畧如此其刻画尚完可读大抵述厥修复斜谷路尔但其用字简省复多舛缪惟以巛为坤以余为斜汉人皆尔独诋字未详永平明帝建和桓帝年号也【右集本】
　　后汉樊常侍碑【岁月见本文】
　　右汉樊常侍碑云君讳安字子佑南阳湖阳人也君幼学治韩诗论语孝经歴中黄门拜小黄门小黄门右史迁藏府令中常侍年五十有六永寿四年四【石本作二】月甲辰卒其先为中黄门后为小黄门又为小黄门右史葢汉官之制今不详其次序也余少家汉东天圣四年举进士赴尚书礼部道出湖阳【一本作间】见此碑立道左下马读之徘徊碑下者久之后三十年始得而入集録葢初不见録于世自余集録古文时人稍稍知为可贵自此古碑渐见収采也【右集本】
　　后汉郎中郑固碑【固一本　岁月见本文作宣】
　　右汉郎中郑固碑文字磨灭其官阀卒葬年月皆莫可考其仅可见者云君讳固字伯坚孝友着于闺门至行立乎乡党初授业于欧阳仕郡诸曹掾史主簿督邮五官掾功曹又曰忠以卫上清以自修其余残缺不复成文又云延熹元年二月诏拜而不见其官惟其碑首题云汉故郎中郑君之碑以此知其官至郎中尔汉隷刻石存于今者少惟余以集録之勤所得为独多然类多残缺【一作灭】不完葢其难得而可喜者其零落之余尤为可惜也【延熹元年二月之下一本云诏拜郎中非其好也以疾铜辞年四十二遭命殒身而中间又有逡遁退让之语遁当作循锢当作固疑汉人用字多假借又疑以疾锢辞谓疾已坚固若云以疾笃辞览者谇之　右集本】
　　后汉田君碑【岁月见本文　眞迹】
　　右汉田君碑今在沂州其名字皆已磨灭惟云其先出自帝舜之苗裔自完适齐因以为氏乃知为姓田尔又云周秦之际家于东平阳君总角修韩诗京氏易【眞迹作易京氏】究洞神变穷奥极微为五官掾功曹州从事辟太尉延熹二年辛亥诏书泰山琅琊盗贼未息州郡吏有仁惠公清拨烦整化者试守满岁为眞州言名时牧刘君知君宿操表上试守费自此以后残缺不可次第而隐隐可见葢无年寿卒葬月日而有故吏薛咸等立石勒铭之语乃费县令长德政去思碑尔治平元年六月二十九日书
　　后汉孙叔敖碑【延熹三年】
　　右汉孙叔敖碑云名饶字叔敖而史记不着其名而见于他书者亦皆曰叔敖而已微斯碑后世遂不复知其名饶也此【集本无此字】碑世亦【集本作所】罕传余以集録二十年间求之博且勤乃得之然则世之未见此碑者犹不知为名饶也谓余集古为无益可乎【集本无　右眞此九字　迹】
　　后汉王元赏碑【岁月见本文】
　　右汉王元赏碑云君讳某字元赏御史君之孙茂才君之子也歴秦及汉有国有家宰相牧守踵武相袭又曰遭父丧以孝立称土堦环堵兼业并受门徒雨集盛于洙泗又云郡察孝廉郎中谒者宛陵丞封丘令母忧去官服祥辟司空府延熹四年五月辛酉遭命而终其文字磨灭隐隐可见者如此其名既亡又不序其姓惟其铭云于惟王君以此知其姓王尔【右集本】
　　后汉祝睦碑【岁月见本文　眞迹】
　　右汉祝睦碑云君讳睦字元其下遂缺灭不能成文惟其官寿年月可见云宾于王庭除北海长史颍川郾令辟司空府北军中候拜大尚书尚书仆射迁常山相山阳太守年六十有八延熹七年八月丁巳卒睦有二碑皆在今南京虞城县此碑不见世次而隐隐有云其先高辛尔其后碑则颇完故録于次也治平元年六月立秋日书
　　后汉祝睦后碑【延熹七年】
　　右汉祝睦后碑其前碑不知所立人名氏两碑所载官阀寿考年月悉同而此碑有立碑人名氏及睦世次云故吏王堂等窃闻下有述上之功臣有叙君之徳又曰君兆自黎辛祝融苗胄郑有祝君其也其余文字亦完可读二铭皆以三言为文而后铭尤完云穆我君邦之阳资五就闿道纲纲下灭一字表微凖枢衡稽列宿览四方德合乾道应皇领二郡曜重光化流洽绲豳昌性天约元用长颂声作谣令香功烈着遗椒芳存觌荣沦弗忘其后二句磨灭难详故録其成文以见其雅质亦可佳也治平元年六月立秋日书【右眞迹】
　　后汉衡方碑【岁月见本文　眞迹】
　　右汉衡方碑云府君讳方字兴祖其先伊尹在殷号称阿衡因而氏焉又曰州举孝廉除郎中即丘侯相胶东令州举尤异迁防稽东部都尉又拜议郎北平太守迁颍川太守又曰拜步兵校尉年六十有三建宁元年二月五日癸丑卒于是海内门生故吏采嘉石树灵碑镌茂伐秘将来此其始终之大畧其余歴歴可见而时亦磨灭以其文多不备録也治平元年六月三日书后汉冀州从事张表碑【岁月见本文　眞迹】
　　右汉冀州从事张表碑云君讳表字元异其碑首题云汉故冀州从事张君碑而文为韵语叙其官阀不甚详但云春秋六十四以建宁元年三月癸巳蘉疾而终其辞有云仕郡为督邮鹰撮卢击是以狗喻人【集本有也字】又有畔桓利正之语葢汉人犹质不嫌取类于鹰犬畔桓疑是盘桓【集本有汉时二字】文字简少假借尔治平元年六月二十九日书
　　后汉竹邑侯相张寿碑【岁月见本文】
　　右汉竹邑侯相张寿碑云君讳寿字仲吾其先晋大夫张老盛德之裔孝友恭懿明允笃信博物多识猎【一作畧】渉传记临疑独照确然不挠有孔甫之风举孝廉除郎中给事谒者迁竹邑侯相年八十建宁元年五月辛酉卒其大畧可见者如此其余残缺或在或亡亦班班可读尔【右集本】
　　后汉金乡守长侯君碑【岁月见本文　眞迹】
　　右汉金乡守长侯君碑云君讳成字伯盛山阳防东人也其先出自豳岐周文之后封于郑郑共仲赐氏曰侯厥宣多以功佐国汉之兴也侯公纳防济太上皇于鸿沟之阨諡曰安国君曽孙酺封明统侯光武中兴孙霸为临淮太守转拜执法右刺奸五威司命大司徒公封于陵侯枝叶繁茂或家河洧或邑山济君即上党太守之弟郡请署主簿督邮五官掾功曹守金乡长建宁二年四月癸酉卒年八十一碑文首尾皆完故得详其世次其云上党太守不见其名按汉书执法左右刺奸五威司命皆王莽官名侯霸列传云霸莽时为随令迁执法刺奸而未尝为五威司命后事光武代伏湛为大司徒封闗内侯既薨光武下诏追封则乡侯而此碑言封于陵侯未知孰是据碑言刺奸司命为光武时官葢碑文之缪矣治平元年四月二十九日书
　　后汉愼令刘君墓碑【建宁四年】
　　右汉愼令刘君墓碑在今南京下邑其名已磨灭其字伯麟少罹艰苦身服田畆举孝廉除郎中辟从事司徒掾迁愼令卒年六十有二其铭曰于惟君德忠孝正直至行通洞高明柔克鬼神福谦受兹介福知命不延引舆旋归忽然轻举志激拔葵人皆有亡贵终誉兮殁而不朽垂名著兮余家汉碑常患其铭多缺灭而斯铭偶完故録之【右眞迹】
　　后汉北军中候郭君碑【岁月见本文】
　　右汉北军中候郭君碑其名字磨灭云元城君第四子也其先葢周之胄绪枝叶云布列于州郡自东郡衞国家于河内汲兄竹邑侯相次尚书侍郎次济北相顺弟临沂长次徐州刺史次中山相次雒阳令君为五官掾功曹司隷中都官从事三辟将军府举廉北阳长复辟司徒拜北军中候年六十有六建宁四年九月丙子卒其于兄竹邑侯相上一字缺灭不完疑是惠字其下又云顺弟莫晓其义岂汉人谓兄弟为此语耶故阙其疑以候知者治平元年六月二十九日书【右眞迹】
　　后汉司隷从事郭君碑【岁月见本文】
　　右汉司隷从事郭君碑云君讳究汲人也元城君之孙雒阳令之适歴主簿督邮五官掾功曹守令长辟司隷从事部郡都官春秋二十八而卒中平元年岁在甲子三月而葬据北军中侯碑为元城君子而弟为雒阳令考其世次皆同前世碑碣但书子孙而不及兄弟惟郭氏碑载其兄弟甚详葢古人谱牒既完而于碑碣又详如此可见其以世家为重不若今人之苟简也治平元年六月二十九日书【右眞迹】
　　后汉鲁峻碑【岁月见本文　集本】
　　右汉鲁峻碑云君讳峻字仲严山阳昌邑人监营谒者之孙修武令之子治鲁诗顔氏春秋举孝廉除郎中谒者河内太守丞辟司徒司空府举高第御史东郡顿丘令迁九江太守拜议郎太尉长史御史中丞司隷校尉遭母忧自乞拜议郎服竟还拜屯骑校尉以病逊位熹平元年卒门生于商等二百三十人谥曰忠惠父其余文字亦粗完故得迁拜次序颇详以见汉官之制如此惟云遭母忧自乞拜议郎又其最后为屯骑校尉而碑首题云汉故司隷校尉忠惠父鲁君碑二者莫晓其义治平元年四月二十三日
　　后汉儒娄先生碑【岁月见本文】
　　右汉儒娄先生碑云先生讳寿字九考南阳隆人也祖太常博士父安贫守贱不可营【集本作荣】以禄先生童孩多竒岐嶷有志好学不厌不饬小行善与人交久而能敬荣沮溺之偶耕甘山林之杳蔼又曰有朋自逺冕绅莘莘讲习不倦年七十有八熹平三年二月甲子不禄今光化军干德县图经载此碑景祐中余自夷陵贬所再迁干德令按图求碑而寿有墓在谷城界中余率县学生亲拜其墓见此碑在墓侧遂据图经迁碑还县立于勅书楼下至今在焉治平元年六月十三日书【右眞迹】
　　后汉郭先生碑【眞迹　岁月未详】
　　右汉郭先生碑云讳辅字辅成其先出于王季之中子为文王卿士食采于虢后世谓之郭歴战国秦汉子孙流分来居荆土先生其少也孝友而悦学其长也寛舒如好施是以宗亲归懐乡防高尚年五十有二遇疾而终其以而为如及用乡防字与娄寿碑同葢汉人如此尔治平元年六月二十日书
　　又【集本】
　　右不见书撰人名氏碑在襄州谷城县界中其辞云先生讳辅字辅成其先出自有周王季之中子为文王卿士食采于虢至于武王锡而封之后世谓之郭春秋之时为晋所并歴战国秦汉子孙派分来居荆土氏国立姓焉传云圣贤之后必有达者先生应焉孝友而悦学其长也寛舒如好施是以宗亲归懐乡防高尚年五十有二遇疾而终其文字古质葢汉之碑也其用乡防字与汉娄寿碑同其曰寛舒如好施葢以如字为而也春秋书星陨如雨释者曰如而也然施于文章以如为而始见于此也
　　后汉桂阳太守周府君纪功铭【熹平中】
　　此君检汉书无之今碑石缺不见其名惜乎遂不见于世也南人纪其所修泷水即韩文公所谓昌乐泷者是也至今以为利祠宇甚严云【右集本】
　　后汉桂阳周府君碑【熹平中】
　　右汉桂阳周府君碑按韶州图经云后汉桂阳太守周府君碑按庙在乐昌县西一百一十八里武溪上武溪惊湍激石流数百里昔马援南征其门人辕寄生善吹笛援为作歌和之名曰武溪深其辞曰滔滔武溪一何深鸟飞不渡兽不能临嗟哉武溪何毒淫周使君开此溪下合眞水桂阳人便之为立庙刻石又云碑在庙中郭苍文今碑文磨灭云府君字君光而名已讹缺不可辨图经但云周使君亦不着其名后汉书又无传遂不知为何人也按武水源出郴州临武县鸬鷀石南流三百里入桂阳而桂阳眞水【一有梨溪二字】卢溪曹溪诸水皆与武水合流其俗谓水湍峻为泷韩退之诗云南下昌乐泷即此水也碑首题云神汉者如唐人云圣唐尔葢当时已为此语而史传他书无之独见于此碑也【右集本】
　　后汉桂阳周府君碑后本【熹平中】
　　右汉桂阳周府君碑余初得前本恨其名遂磨灭后有国子监直讲刘仲章者因出其碑而为余言前为乐昌令因道府君事云名憬问其何以见之云碑刻虽阙尚可识也乃以此碑并隂遗余葢前本特模者不工尔又余初以韩集云昌乐泷疑其误乃改从乐昌仲章曰不然县名乐昌而泷名昌乐其旧俗所传如是韩集不误也乃知古人传疑而愼于更改者以此【右集本】
　　后汉费府君碑【岁月未详　集本】
　　右汉梁相费府君碑其名字若云讳况字仲虑而况疑为泛虑疑为寛其官阀可见者为萧令九年沛有蝗独不入其界国以状闻朝廷嘉诸拜梁相春秋八十卒其铭颇简而文字粗完云□□显祖厥德懿铄播勋于前丕硕基业遗爱于民福流于后胙自此磨灭不可识者八字其卒章云功烈休矣来昆戮力而穆字为穆古文多然
　　后汉郎中王君碑【光和元年】
　　右汉郎中王君碑文字磨灭不复成文而仅有存者其名字官阀卒葬年月皆莫可考惟其碑首题云汉故郎中王君之铭知君为汉人姓王氏而官为郎中尔葢夫有形之物必有时而弊是以君子之道无弊而其垂世者与天地而无穷顔回高卧于陋巷而名与舜禹同荣是岂有托于物而后传耶岂有为于事而后着耶故曰久而无弊者道隐而终显者诚此君子之所贵也若汉王君者托有形之物欲垂无穷之名及其弊也金石何异乎瓦砾治平元年四月晦日书【右眞迹】
　　后汉太尉陈球碑【岁月见本文　真迹】
</div>
    <div class="pagination">
<a href="集古录_page3.html">上一页</a><a href="集古录.html">1</a><a href="集古录_page2.html">2</a><a href="集古录_page3.html">3</a><span class="current-page">4</span><a href="集古录_page5.html">5</a><a href="集古录_page6.html">6</a><a href="集古录_page7.html">7</a><a href="集古录_page8.html">8</a><a href="集古录_page9.html">9</a><span>...</span><a href="集古录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
