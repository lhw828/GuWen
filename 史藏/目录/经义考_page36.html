<!DOCTYPE html>
<html>
<head>
    <meta charset="UTF-8">
    <title>经义考 - 第 36 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 36 页/共 381 页</h1>
    <div class="content">　　宋志一卷
　　佚
　　易传觧义
　　佚
　　周易辨异
　　佚
　　易童子问
　　佚
　　宋史袁枢字机仲建安人权工部侍郎兼国子祭酒以右文殿修撰知江陵府作易传觧义辨异童子问等书藏于家
　　朱子曰机仲疑河图洛书是后人伪作夫以河图洛书爲不足信自欧阳以来已有此説然终无奈顾命系辞论语皆有是言不可得而破除也














　　经义考卷二十七
<史部,目录类,经籍之属,经义考>
　　钦定四库全书
　　经义考卷二十八
　　翰林院检讨朱彞尊撰
　　易【二十七】
　　张氏【栻】易説
　　十一卷
　　未见
　　陈振孙曰侍讲广汉张栻敬夫魏忠献公浚之长子当孝宗朝以任子不赐第入西掖者韩元吉刘孝韪其入经筵则栻也
　　董真卿曰栻字敬夫南轩先生广汉人諡宣公易説十一卷乾坤阙学出五峯胡氏以周程爲宗
　　程氏【迥】易章句
　　宋志十卷
　　佚
　　周易外编
　　宋志一卷
　　存
　　古易考
　　宋志一卷
　　未见
　　古易占法
　　宋志一卷
　　存
　　迥自序占法曰迥尝闻邵康节以易数示吾家伯淳伯淳曰此加一倍法也其説不详见于世今本之系辞説卦发明倍法用逆数以尚占知来以补先儒之阙庶防象数之学可与士夫共之不爲谶纬瞽史所惑于圣人之经不爲无助也昔陆绩读宋忠太曰太大义在揲蓍而仲子失其指归虽得文间义説大体乖矣迥亦以是论易
　　宋艺文志序孝宗时程迥作易考十二篇别爲章句不与经相乱
　　陈振孙曰程迥可久撰其论占法杂记占事尤详迥尝从喻樗子才学登科仕至邑宰及与前軰名公交逰多所见闻故其论颇有源流根据古易考十二篇阙序卦传
　　胡一桂曰康节百源易实古易也沙随盖本诸此而篇第与二吕氏合只以文言在系辞之前为不同耳董真卿曰迥字可久号沙随睢阳人登隆兴元年第尝爲徳兴丞以女妻董煟卒老女家今墓在焉外曽孙夀民谋表章之初祠邑庠朱文公爲书沙随先生之祠六字文公尝称迥爲恺悌博雅君子作古易考曰上篇曰下篇曰彖上曰彖下曰象上曰象下曰文言曰系辞上曰系辞下曰説卦曰序卦曰杂卦凡十有二篇与康节百源易次序同易书之外有春秋显微例目
　　吴澂曰沙随先生经业精深朱子多取其説于朱为丈人行故朱子以师礼事之
　　浙江通志程迥寜陵人靖康之乱徙居余姚尝受经学于嘉兴闻人茂徳严陵喻樗
　　赵氏【彦肃】复斋易説
　　六卷
　　存
　　复斋先生行实曰先生名彦肃字子钦第进士掌寜国军书记调秀州推官移丞华亭摄县于是孝宗皇帝执三年丧既御练冠矣宰臣周必大奏先帝上賔羣臣未有行方丧如古者宗室彦肃闻其自始闻丧溢粥疏食以至于今孝宗叹曰宗室中有若人乎顾谓皇太子识之差监权货务都茶塲以内艰归朱文公入侍经帏以告赵忠定公以寜海军节度推官起之而先生已病矣庆元二年卒先生有广杂学辨士冠礼昏礼馈食图为文公所称其论易微与文公不同然倾向属望愈益切至其没也文公哭之恸曰赵丈爲人今岂易得先生尝曰先圣作易有画而已后圣系之一言一字皆自画中来譬如画师传神非画烟云草木比也故先生説易不离象数而义理具足焉
　　朱子曰赵子钦易説爲説太精取义太密或伤简易之趣
　　喻仲可跋曰易説六卷复斋赵先生所述也是书观象玩爻无一字外来研精覃思无一辞苟发出自胸臆无一句袭蹈前人者葢先生笃志于道壮嵗有觉尽弃旧俗惟易是究其探赜钩深简严精切自他人数千百言不能该者才约之以数语书虽不多一生精力实于此乎在疾且革仲可入省先生力疾起曰余病中见处甚有进始知平时之言无一句用得亦无一句用不得呜呼先生所造固不滞在语言文字间矣卒后二十有六年郡太守莆阳许公取是书刋焉命仲可识其后因识其啓手足之语以谂观者许兴裔防曰余闻复斋先生赵公之贤久矣假守严陵既逾年公之门人喻仲可始擕其所着易説六卷见过余肃观之其体察也精其推研也审其措辞不苟其析理不浮葢深窥乎爻象之变而洞达乎隂阳之情者也呜呼如公之贤而无后余惧其久而或冺因属喻君校勘刋置公之祠堂与志学者共之并以公之行实大槩刋附于后俾来者有攷焉
　　项氏【安世】周易玩辞
　　宋志十六卷
　　存
　　安世自序曰大传曰君子居则观其象而玩其辞动则观其变而玩其占读易之法尽于此矣易之道四其实则二象与辞是也变则象之进退也占则辞之吉凶也不识其象何以知其变不通其辞何以决其占然而圣人因象以措辞后学因辞而测变则今之读易所当反覆防绎精思而深味者莫辞若也于是作周易玩辞庆元四年嵗次戊午秋九月　又自述曰嘉泰二年壬戌之秋重修周易玩辞十六卷章句粗定因自叹曰安世之所学葢伊川程子之书也程子生平所着独易传爲全书安世受而读之三十年矣今以其所得于易传者述爲此书而其文无与易传合者合则无用述此书矣世之友朋以易传之理观我书本末条贯无一不本于易传者以易传之文观我书则未免有使西河之民疑汝于夫子之怒知我者此书也罪我者此书也
　　舘阁续録项安世字平甫江陵人淳熈二年同进士出身绍兴五年除校书郎庆元元年添差通判池州陈振孙曰安世当庆元中得罪时宰谪居江陵杜门潜心不出诸书皆有论説而易为全书其自序以爲读程易三十年此书无一字与之合合则无用乎此书矣世之君子以易传之理观我书则本末条贯无一不本于程氏者以易传之文观我书则恐有西河疑女之诮大抵程氏一于言理尽略象数而此书未尝偏废程氏于小象颇欠发眀而此书爻象尤贯通葢亦徧考诸家断以已意精而博矣
　　乐章后序曰易説以玩辞名葢识其居闲所作也系辞曰君子居则观其象而玩其辞平庵项公昔忤权臣摈斥十年杜门却扫足迹不渉戸限耽思经史专意著述成书数篇此其一焉逮兵端既开邉事告急公被命而起独当一面外御凭陵内固根本成就卓然皆是书之力也则知公动而玩占措诸事业应变不穷葢动静不失其时者矣岂直曰玩其辞而已哉嘉定辛未嵗闰二月
　　马端临序曰易有圣人之道四变与象居其二焉自义理之学大明而变象之説防晦先儒欲究其弊则曰圣人当时自可别作一书明言义理以诏来世何用假托卦爻爲此艰深隠晦之辞乎愚尝以爲变之説不一有随时之变如彖象小象文言系辞各自一义是也有逐爻之变如六九七八隂阳老少是也有逐卦之爻如刚柔徃来互体飞伏是也象之説亦不一卦画之象隂阳竒耦三画六断是也有大象之象天地风雷山泽水火是也有説卦之象干为马坤为牛干为首坤为腹之类是也至简要者随时之变也至支离者逐卦之变也至精微者卦画之象也至碎者説卦之象也必研究其简要精微者而不拘泥其支离琐碎者则曰象曰变固无非精义至理之所寄也岂有二哉平庵项公玩辞一书义理渊源伊洛而于象变之际防绎尤精眀畅正大无牵合附会之癖公尝谓必徧通五经而后归老于是且自言窥其门墙而未极其突奥今将尽心焉则是书必暮年所着家有善本先公尝熟复而手挍之方塘徐君掌教初庵以是书锓梓学舎俾赘语其编尾輙诵所闻大徳丁未
　　徐之祥序曰予幼嗜易祖程传宗本义诸儒训解中取平庵项氏玩辞熟读精思道徳性命之原开物成务之故一出于竒耦徃来不穷之变曰象与占随时取义玩辞可知先生此书不特有禆于程子七分之传当时徃复问学朱子之门其于本义多所发眀惜书成于本义二十年之后朱子未及见也集贤初庵傅公以易学经世被遇殊休俾其徒黄棠创建精庐嘉惠后学经府传窟中独缺此书予过梧翁先生马公考学得所藏本乃咸淳乙丑礼部贡院所防校敬锓诸梓与朋友共使家藏而人诵之予之志也大德丁未
　　虞集序曰周易玩辞者江陵项公安世平甫之所着也其言以爲大传曰居则观其象而玩其辞动则观其变而玩其占其道虽四而实则二变乃象之进退占乃辞之吉凶圣人因象以措辞后学因辞而测象是故学易者舎辞何以哉项公以其玩于辞而得之者笔于书使后之学者因其言皆有以玩于前圣之辞而得焉此项氏著书之意也嗟夫天不言生圣人而代之言故曰圣人之精画卦以示圣人之蕴因卦以发微卦圣人之精蕴殆不可悉得而闻然卦象未有语言自非眀智何以知之中古圣人以其忧患之心因卦立言畅于周公究于孔子首尾具完皆所亲定所谓精与蕴者后世因得以推见焉今夫生乎千载之下而仰观于千载之上以凡人之资而欲窥见天与圣人之道苟得于圣人之一言即爲天之命已矣况乎三圣人之言广大悉备虽歴嵗久逺遭时防乱亘千万古而与所谓卦画者略不可有所磨灭岂非天乎后之立言岂有加于此者志于学者诚不可舎此而他求已愚是以深叹项公之爲知言汉晋以来治易之师其言犹有可见而于四圣人之意未知其何如也及乎邵子周子之生易道葢中兴焉邵子以先天心学着为成书不必丽乎经传而极天地之妙通万物之情三圣人以降未之或先而学者鲜防知之周子之图亦不必求同于易象而理则不二所谓通书者皆所以通乎易者也因卦以立辞者如干损益家人睽复无妄防艮之説仅见如大畜等卦当时已不得闻独赖河南程子亲得其宗以其成德之能事附于三圣人之书而言之非直传注而已也自其学而推之以极其至则天人之际岂有间哉葢尝闻之能尽其性者则能尽人之性能尽人之性则能尽物之性故曰知其性则知天矣苟知天矣则天地之故鬼神之迹事物之杂岂待于考索推测而后通之故程子有言不尽意者诚有望于后世学者自有得于圣人也朱子发明象占本义多约程子之言而精之云尔故学易之士于是得其端绪而不差焉项公实与朱子同时当时则又有江西陆先生者各以其学为教又有聪眀文学过人之士兴于永嘉项公尝从而问辨咨决焉其遗文犹有可徴者朱项徃来之书至六七而不止其要防直以程子涵养须用敬进学则在致知之説以告之于是项公之学上不过于髙虚下不防于功利而所趋所达端有定向然后研精覃思作为此书外有以采择诸家之博闻内有以及乎象数之通变竒而不凿深而不迷详而无余约而无阙庶防精微之道焉其书既成而朱子殁矣自叙其学皆出于程子而其言则不必皆同也是可以见其讲明之指归矣近时学易君子多有取于其説岂徒然哉然而爲是学者自非深求于程朱之説而有所愤悱于缺塞则亦不足以知项氏之功也集至壮嵗至好此书每取其説以与朋友讲习今淮西防访佥事韩君克庄好古博雅学道爱人尝以礼乐贡于有司而不及奏有防俾居成均勤苦数载有人所不能堪者逮文宗皇帝临御日开延阁以待天下之士乃特召见得与论思之次一时谓之得人持节淮壖至于江上取是书于箧俾齐安郡学刻而广之葢叹乎学者之不多见是书也不鄙谓集退老林下庶乎困学之不敢忘俾叙其説焉呜呼内圣外王之学不明于后世而爲治者以其知力之所及而行之不无其效至若与天地同流者则何有哉昔邵子有言曰学于里人而尽里人之情学于乡人而尽乡人之情学于国人而尽国人之情学于古人而尽古人之情学于天地而尽天地之情如此则可以玩辞观象而得之世有斯人哉
　　董真卿曰安世号平庵着周易玩辞十六卷又有项氏家説十卷其第一卷説易余及诸经史
　　赵氏【善誉】易説
　　宋志二卷
　　佚
　　宋史善誉字静之太宗之后乾道五年试礼部第一累迁大理丞潼川路提刑转运判官
　　楼钥志墓曰善誉所着易説晦庵朱先生一见欣赏以爲扩先儒之未眀頥正郭先生序之谓贯三才之理于其中一诸儒之説于其外
　　陈振孙曰善誉为潼川漕进易説每卦爲论一篇冯椅曰赵自谓一意孔子之易本画卦命名之意防稽卦爻彖象之辞以贯通六爻之义而爲之説胡一桂曰宋朝宗室前此未有推明易学者葢自善誉始
　　李氏【吕】周易义説
　　佚
　　闽书李吕字濵老光泽人幼从学于从父郁晚见朱文公于庐阜遂爲讲学之友吕学甚富尤深于易每言易在识时权之以义苟非真知义之所在而喜言变反害于易矣
　　石氏【】周易解
　　佚
　　朱子作墓志曰吾友石君子重居天台临海县擢进士选授福建路安抚司干办公事差监登闻检院除将作监主簿寻改太常请奉祠知南康军事所集周易大学中庸数十卷
　　丘氏【义】易説
　　佚
　　姓谱义字通济又字子野建阳人隠居不仕与朱熹友善熹书芹溪小隠扁其堂楣作诗序赠之
　　邵氏【囦】读易管见
　　佚
　　金华志邵囦字万宗兰谿人淳熈八年进士授郴州教授改潭州朱子荐其学行晚由楚州倅奉祠家居名其堂曰今是所着有曲礼王制乐记大学中庸觧五篇及读易管见等书
　　吴师道曰吾乡先軰宋南渡后如邵公囦应公镛深究经学邵于易礼记应于易书礼皆有论著成书邵即朱子集中所称长沙博士以张宣公三家礼范及释奠仪式刻之学官者也












</div>
    <div class="pagination">
<a href="经义考_page35.html">上一页</a><span>...</span><a href="经义考_page31.html">31</a><a href="经义考_page32.html">32</a><a href="经义考_page33.html">33</a><a href="经义考_page34.html">34</a><a href="经义考_page35.html">35</a><span class="current-page">36</span><a href="经义考_page37.html">37</a><a href="经义考_page38.html">38</a><a href="经义考_page39.html">39</a><a href="经义考_page40.html">40</a><a href="经义考_page41.html">41</a><span>...</span><a href="经义考_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
