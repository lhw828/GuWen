<!DOCTYPE html>
<html>
 <head>
  <meta charset="utf-8"/>
  <title>
   吴中金石新编 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中金石新编 - 第 2 页/共 4 页
  </h1>
  <div class="content">
   昭赐楼记【刘昌】
　　成化十年知苏州府鄱阳邱侯以郡城之胥门故姑苏防盖宋王防作而亭馆之废久矣乃移建姑苏驿于其下以与逓运所并匪徒举旷典复旧观亦以光国容便给役也既又作楼四楹以登以翫而太湖之水由石塘注运河逾城而西以逹于驿以北出市衢萦廻映射阑楯之间光景浮动城西诸山则如旗旄骑从前导后拥滃然而驰集其大者左曰穹窿右曰秦余杭髙拱骈峙若张翼而进者而天平一峯号为郡镇端重如玉柱以屹然出乎羣山之中而楼适临之其羣山之胜有曰灵岩五坞仰天秦防皆如正人直士陪位而坐秩秩有序此天所赐以壮固乎吾苏而苏民若未知者楼居既成山若加培水若加浚若天坠地涌一日而有驿复雄丽且迩逓运所国容光华百需悉具无向者离越留滞之扰此皆邱侯之赐也邱侯曰不然吾之成是役实惟洛阳毕公公以天子股肱之臣来抚来廵吴民恬嬉而吾志用成此毕公之赐也毕公曰不然朝廷安养斯民既百有二十余年礼乐之教仁义之化已深入乎民心民供赋出力之余益务于忠孝勤敏勤敏则不懈忠孝则易使民至于易使不懈而是役成此朝廷之赐也而朝廷诸节使之行过是驿者又言天子以四海九州之民付守令茂图治理而不自居其功今海内乂宁民不知兵以乐乎畊苏为东南大郡嵗比有秋民得从邱侯复旷古之典表一郡之望以助成国家万世之业此又天之赐也夫天之赐朝廷知之而民不知朝廷之赐大臣与贤守令知之而民不知民之所知者曰惟邱侯之赐则邱侯推厥所由可不思所以昭显天与天子之赐之深于无穷哉裒聚翕合于此而使民知之此楼之所以作也请名曰昭赐楼而为之记邱侯名霁字时雍天顺庚辰进士以刑部主事擢今官博学善文而多佳政云
　　燕思堂记【杨循吉】
　　国家立钞闗一在苏浒墅嵗以户部主事一员司其入今天子龙飞之九年刘君尧章实至至则克殚厥心贤声茂着商旅莫不愿出于其途而赋亦倍登惟是公衙之宇不足无退食之室賔至茗于防事弗便慨将画之顾视厥后有庑相直惟辟右式宜则窒其北墉其南垣其外中设揖让之位而且以为息焉不费而亟成易规而大备既成题曰燕思之堂于是延凉纳温冬夏咸宜图史在座花石盈庭客之登焉者其不乐之他日以其意命予以记曰官政之修惟思乃克然非偃仰优柔之有地则思亦无寄焉自吾之来兹夙夜匪懈将惟勉其职是图然而南樯北柁日勾校不暇虽欲覧古今以求通于务有弗能者故吾之为斯堂盖以思而不以豫也敢弗志乎且是涂居津要之防钜公魁士由四方而来者无不得晋接是吾堂实有人焉彼皆天下之贤俊吾宜思而与之齐庻其及也夫燕居燕也燕防亦燕也一名二义而皆用吾心故谓之燕思也子其书之君名焕真定藁城人癸丑进士莅官公清尤洽文史达于治而厚于徳识者期以逺大其为是堂广已之道而遗后之益抑非无谓以为也遂谨受而记焉若其槩君所云皆具书事贵核故不复列吾言云
　　移建姑苏驿记【邱霁】
　　姑苏驿有二一在府治西一在盘门外丞一人总领之郡当南北要冲授馆致饩者无虚日而府西驿已久废盘门者存亦就敝矣且去府治逺礼賔往来上下告劳予假守是邦之明年思移置之请于廵抚大臣曰可请于廵按御史曰可遂度地胥门外逓运所之南负城面河地颇陿弗称乃植木水中为滉柱作石隄三面凡四十六丈广地得纵八丈衡如隄而杀丈十六建屋六十楹皇华亭据其前后有重屋名昭赐之楼着所自也燕休登览尽得山川之胜所谓中吴之伟观庻防在是仍撤旧材更新运所门与驿并费不出民皆自规措役凡十阅月而告成于乎礼賔眂馆三代之政也晋惟崇舘子产与之陈无寄舍单子讥焉矧兹大邦乌可不备霁不敏承天子休命来绥兹土安敢妄自菲薄亦为所得为而已是役也其容已乎虽然成之亦不易也来者尚嗣葺焉
　　济农仓记【王直】
　　君子之为政也既有以养其民矣则必思建长乆之利使得其养于无穷盖仁之所施不可以有间也苏州济农仓所谓建长乆之利而思养其民于无穷者也苏之田赋视天下诸郡为最重而松江常州次焉然岂独地之腴哉要皆以农力致之其赋既重而又困于有力之豪于是农始敝矣盖其用力劳而家则贫耕耘之际非有养不能也故必举债于富家而倍纳其息幸而有收私债先廹取足而后及官租农之得食者盖鲜则又假贷以为生卒至于倾产业鬻男女由是往往弃耒耜为游手末作田利减租赋亏矣宣徳五年太守况侯始至问民疾苦而深以为忧会行在工部侍郎周公奉命廵抚至苏州况侯白其事恻然思有以济之而公廪无厚储志弗克就七年秋苏及松江常州皆稔周公方谋预备适朝廷命下许以官钞平籴及劝借储备以待赈恤乃与况侯及松江太守赵侯豫常州太守莫侯愚恊谋而力行之苏州得米二十九万石分贮于六县名其仓曰济农仓盖曰农者天下之本是仓专为赈农设也明年江南夏旱米价翔贵有诏令赈恤而苏州饥民四十余万户凡一百三十余万口尽发所储不足赡田里多馁殍者周公复思广为之备先是各府秋粮当输者粮长里胥皆厚取于民而不即输之官逋负者累嵗公欲尽革其以惠民是年立法于水次置塲择人总收而发运焉细民径自送塲不入里胥之手视旧所纳减三之一而三府当运粮一百万石贮南京仓以为北京军职月俸计其耗费每用六斗致一石公曰彼能于南京受俸独不可于此受乎若请于此给之既免劳民且省耗费米六十万石以入济农仓民无患矣众皆难之而况侯以为善力賛其决请于朝从之而苏州省米四十余万石益以各塲积贮之赢及前所储凡六十九万石有竒公曰是不独济农饥凡粮之逺运有所失及欠负者亦于此取借陪纳秋成止如数还官若民夫修圩岸濬河道有乏食者皆计口给之如是则免举债以利兼并之家农民无失所者田亩治赋税足矣是冬朝京师以其事咨户部具以闻上然其计于是下苏州充广六县之仓以贮焉择县官之亷公有威与民之贤者掌其帐籍司其出纳毎以春夏之交散之先下户次中户敛则必于冬而足凡其条约皆公所定画俾之遵守又令各仓皆置城隍神祠以儆其人之或怠惰而萌盗心者宣徳九年江南又大旱苏州大发济农之米以赈贷而民不知饥皆大喜相率诣况侯请曰朝廷矜念我民辍左右大臣以抚我思凡所以安养之术盖用心至矣而又得我公协比以成之往者嵗丰民犹有窘于衣食廹于债负不能保其妻子者今遇凶歉乃得安生业完骨肉此天子之仁廵抚大臣之惠我公賛相之力也今济农仓诚善矣然廵抚大臣有时而还朝我公亦有时而去良法美意惧其乆而壊也则民何赖焉愿刻石以示后人俾善继之永勿壊况侯然之属前史官郡人张洪疏其始末因医学官盛文刚来北京以书请予记予观成周之制县都皆有委积以备凶年隋唐社仓盖本诸此我太祖髙皇帝尝出楮币属天下耆老俾积谷以济民亦成周圣人之意也歴嵗浸乆其滋甚至于无所质究有司亦不之问而豪右兼并之家盖无处无之则天下之民受其也多矣岂独苏州哉今苏人得吾周公以沈毅闳逹之资推行天子恤民之仁况侯以闿敏勤慎佐之收其枉费以施实惠而民免于馁殍之患岂非幸哉后之君子因其旧而维持之使上之仁被于无穷而是邦永有赖焉则岂特其民之幸乃二君子之欲也故为之记使刻寘六县之仓以告来者若其为屋若干楹所储米若干石典守者之名氏与其条约之详则列之碑隂而诸县皆载焉使互有考也独崇明县在海中未及建置遇歉嵗则于长洲县仓发米一万石徃赈焉其为惠亦遍矣周公名忱字恂如吉安吉水人况侯名钟字伯律南昌靖安人其歴官行事之善当别有纪载之者此不着
　　重建永丰仓记【陈鉴】
　　永丰之为仓奠于阊阖门内所以偫长洲吴吴江昆山常熟五县嵗入之赋而凡文武之士官于兹与夫介胄胥史之徒之在官者咸仰给焉仓址既隘浸弗能容屋乆滋敝其何能偫前郡守林侯一鹗尝欲辟而新之遽以宪节莅江右乃止贰守王君仲显卢君廷敬与二三寮友合辞请于上诏下廵抚刘都宪显孜遂以委之今郡守邢侯克寛侯经营量度布位定方县水置条列咸具旧有浒溪仓隘其坤维徙而稍西地形乃方于是乎羣工子来五材就饬授之成算无愆指画弗为过侈以伤难弗为苟成以伤易朴素坚好实惟永图仓之为屋凡十有一聨三峙其北聨为间凡十有三峙东西者其聨与间之数皆如北二峙其南其为间则视北而嬴其二聨为厫者三厫之为屋或四或五不一其数聨又别为五小楼于屋极疏其櫺以泄米之气屋下地衡布以巨杉而阁以甓乃借以厚版以閷地之湿通为屋以间计者百四十有七以厫计者三十有三以千文字第厫之名天尊而北中据以专其一一竒数也地卑而南分据以擅其两两偶数也天地定位于是自北而南复转而北而东而西既而复东仍转而西至于阳字而极焉厫贮米以斛计者多或至万五六千少亦不下万二三千通可贮四十余万嵗费若干斛其所积可至七八年虽有凶荒之嵗民可无菜色也北之左隙髙揭一楼以司更鼓而守者知警焉缭以周垣首以重门以司出入而主者得以防范焉中为砥道扺仓之半则有防事三楹司出纳者得以莅事焉此特取其少蔽风日故仍旧贯而已中门之外左为神祠以栖司仓之神右为寮屋以舍庾官之属仓中之地空旷平衍可晒可晾可委可积收入之顷民尤便焉经始于天顺甲申冬十有一月落成于成化丙戌春闰月工既讫功邢侯授简俾纪其成呜呼天下之事惮其难则虑事机之失忽其易则非经乆之图惟勿难其难则无弃事勿易其易则无苟成兹永丰之为役亦大矣大必难难斯惮矣惮则弗为而止尔苟或易而忽焉忽则苟苟则易敝易敝则弗若弗为之愈也初邢侯之为是也忽罹歉嵗人曰可以止矣侯曰吾岂无所用情于斯民者哉亦计之审矣先正范文正公救荒之防政欲使贫民仰给于公耳且今之为皆公帑之余不敢伤民之财竭民之力以糜民之骨肉也彼无食之徒皆得糊口公家不至为沟中之瘠顾不可乎既而民不知劳公无所扰而事隐然以办覆瓦甃甓坚致完美不为苟作凡所宬贮无乆储速腐之患而公私逺近防不隂受其赐者矣论者于是始服其雅量之不可及也侯来吴二年小大之政罔弗咸宜乃今嵗则大歉民心皇皇犹弗忍释而他去者所赖以有恃怙也询诸父老皆谓自我朝置守以来所未尝有然即斯仓一事已足以例其余况大者乎予故详着于篇庻防来者因此以识彼且时其修葺谨其出纳相与保之以无堕其成亦可无媿乎侯之用心也若夫侯所过而入民之深者则有甘棠之思在予奚容喙侯名宥克寛其字东广之文昌仕族子予同榜进士为明执法知台州府转吾苏云
　　吴江县重建济农仓记【杨循吉】
　　进士广平郭侯以治八年奉命来宰吴江一政令之建苟利于民必亟为之尽其力于是兴作焕列而济农仓之复厥功懋焉仓在邑城北隅宣庙时故廵抚工部侍郎文襄周公所设以贮余米而赈农者也其法稔则积荒则散若古常平民用利赖而与水次诸仓逺隔三里别而弗混所以分正羡示专独而清出纳先正为人之意甚逺而不可忽也审矣先是景泰中民大饥乃始尽发所积哺民而荐荒相仍莫有以输仓由是虚废有司因撤而畦之仓之弗复盖四十年于兹矣侯至首阅廪庾考盈缩而丰年适登陈陈相袭所谓羡余之粟或塞正厫而不得发乃稽文襄之制覧故仓之基慨然以为天子仁圣恻悯黎元以属之邑吏今仓名济农而漫不加省将非职且俾储无别而校无徙斯治粟之所以敝也盍取而复之乎询谋既同请诸执政并许得以经度支劝从事侯乃鸠材召工惟良若能而以属吏沈经与义民之谨者厐镛等司其市买而督工程焉凡为厫八十间计其所贮可容八万而制作坚宻匪直如大凡官程之苟简者盖一一皆侯心思目歴之所致也其经始在十一年春二月工已垂就而侯以守制去任先期具仓事支费聨为大牍移县一毫丝皆明白有归且督励主者以速成为慊侯之律已严洁而公尔忘家如此至是儒学教谕髙君来属予记昔文襄之为是仓也盖遍于六县而吏部尚书王公实记之予读其文而知当时建立之不易以为后世良法之蔑以加也然昔之畦之者必曰一水次足矣奚济农为遂使君子泽人之道不旋踵而沮是岂知益国而惠下者哉今侯乃克重恤民隐举坠典而复之可谓得为政之大体矣其邑之人将洋洋而歌永永而思乎侯名郛字于蕃肥乡人髙君名志曲阜人用敢详书以记于兹石
　　望湖阁记【浦应祥】
　　治十一年冬圣天子授勑于工部郎中傅公潮总督江南诸水道自淮抵淛凡数十郡邑公受命惟谨星驰驲驶陆舆水楫遍观博访于水之为民利且患者殚心瘁力务濬导而隄防之皆经逺计三年来民忘旱涝之虞嵗享丰穰之庆公之功伟矣而吾郡形势考之图志三江五湖之所浸滙地最卑下而赋税之繁反甲天下郡往时一经雨潦七邑告灾下困上忧遂致阽危此尤公注意之深者今而祛灾逆厘害除祉隤合郡民士感公之功较之他郡奚翅倍蓰也公分曹郡第防庑之后地甚卑陋乃凌架一阁题曰望湖间尝登覧焉而具区阳城诸巨浸隐隐在望爰命予记于壁予辱公之知爱颇乆不敢以匪文辞惟古先哲一有所存省于则盘盂几杖门榻坐卧之所悉有铭志所以示不忘也公自临莅以来忧勤惕励不鋭始而怠终致事举而功就若可少纾其懐矣兹髙揭是扁朝夕斯顾公之心何心哉诚安不防危之盛心也挟此以往则他日之相天下推是心而有余矣公之兄大宗伯先生徳望为天下先拜相指日而公才美昔尝在内翰兹以芳绩重誉进擢复居词禁则弟草兄制俾韩持国故事不得专美于前此又当代昆季莫伍之荣盛也敢于缪説之殿并记之以验祝望之私云
　　治水分司题名记【张习】
　　天之生人借水土而水过多则为患神禹氏治之功与天地凖代之职水者虽小大不侔其得一日而废耶故周有匠人稻人汉有水衡水司空宋有都水监元有都水使司莫非为是设也我朝初不置专官然于三呉之水则惓惓焉才遇涝溢必遣廷臣出治待其平而后已洪武永乐间皆然自宣徳来始用廵抚大臣兼之郡邑各添治水贰倅丞簿犹莫能统于一成化初复设宪臣提督其官系浙臬去吴颇逺未便治辛亥三吴水至壬子为甚甲寅尤甚近臣奏命工部亚卿徐公莅吴首决吴江之壅田次濬常熟之淤港而水渐疏息事竣还朝以谓平治水土我部司职也乌可简忽以贻宵旰之忧乃奏革宪臣而轮选本部属之贤者一员专治焉初得主事贵溪姚君文灏不久以病免廷臣防议须老成练逹如都水副郎新喻傅公为称遂陛陞正郎领玺书而来公身任其事徧歴所辖相地宜究源委即分司之在苏者处之其松常嘉湖等六郡则以时廵之于焉开陂塘浚浦港凿沟浍筑隄防以至舆梁之脩运河之通凡有益于官民者虑之无不周而行之无不敏矧疆宇之广往返动数百十里其为工靡可以寻大计时日论也如是勤渠三年而治功告成虽遇水溢弗为患嵗屡登而民咸悦举祝颂公公以分司之名实本部司分设而得其政不敢不勉不可不为后政鉴也用题名之石授习记之习耄何言哉窃观天下之水皆流动不息惟三吴在东南最卑下书所谓土惟涂泥田惟下下故水常若滙而不流虽流亦不甚湍急所以沮洳而宜稼惟其宜稼故生齿为甚繁而贡赋为甚重夫三吴为天下生齿之繁贡赋之重而吾苏尤为六郡之甚繁而甚重者故三吴之水所当治而吾苏尤所当先也且苏之境切临太湖湖受宁国等八郡之水积霖泛滥苏必先当之苟欲疏泄亦不过即是境以导瀹俾注之海而后可杀夫滔天之势故苏之水治则三吴之水无不治矣分司之设于苏已挈其纲领而致治功之亟成宜哉嗟夫水得其治然后田有秋田有秋然后民生遂而贡赋充贡赋充则国用无不足国家视吾犹仓庾也帑藏也兹治既成岂惟足国之用而已上有以副圣天子委任贤臣之盛心下有以安列郡亿兆之民生忠爱并施而不相悖哉孟子曰禹之行水也行其所无事也行其所无事顺理也治水之职本诸顺天之理未有顺于理而利有不兴害有不除者由是而知三吴之民自今以往莫有昏垫而无诉者矣然则题名之举讵徒表章一时治功为观美百世之下于我朝设司任贤思患预防之意无非益乎民为有所考焉尔






　　吴中金石新编卷二
　　钦定四库全书
　　吴中金石新编卷三　　　　明　陈暐　编水利
　　沙湖隄记【吴寛】
　　周礼职方氏东南曰扬州其泽薮曰具区浸曰五湖今苏郡在古扬州境内而具区即太湖也又在今吴县境内独所谓五湖者莫考其迹然水所潴輙数千顷以湖名者不知有防岂即周礼之五湖邪或曰太湖中分为五故名夫既曰具区不应复言五湖是必不然凡田之并湖者既借灌溉之利而风波冲激田塍輙崩则有浸滛之苦至于舟楫徃来固擅乗载之利然而风波猝兴港渚无避亦有覆溺之忧盖利害之相倚伏如此湖之在偏隅者不必论若距郡城东二十里曰沙湖凡太仓昆山嘉定崇明之人之所必经者其广袤各数十里横絶道上其北多腴田其中多舟楫人以为患者尤甚不独此尔旁有盗薮以行劫为业客舟为风波所阻集于岸下多不能免人益患之昔人欲筑隄以捍水者久矣皆以土石所施无所附丽其功难成遂置之乃治丙辰工部主事姚君文灏奉勅来督水利始白于廵抚右副都御史朱公谓隄可筑公徃视之亦曰可筑且曰是宜用卷埽法盖吾治河决时所已试者也谋既恊姚君乃专任其事先时君从工部侍郎徐公濬常熟江口获苇利之占于民者以为公用及是遂赖其济一时夫卒尽力材用毕具功垂成而君移疾去矣今郎中傅君潮来代周行田野水利大兴他日行至沙湖叹曰是隄之功其可已乎至是廵抚为左副都御史彭公复劝相之而隄竟以完告其濶为丈三长为丈三百六十隐然如城坚壮可乆而水势汪汪安流成渠人皆称便惟古土功之兴春秋谨之大抵因民之所利而利之则易为功违之则难然又有难易焉者孟子曰为髙必因丘陵为下必因川泽盖言因其势者则易也故世之捍水者未有不因于土之势然非知乎水之性亦终于壊而已今夫沙湖为隄既无所因可谓难矣顾其水湍悍特杀而抑之其漩洄演漾固无所滞此其所以竟成也彼梁作淮堰成而即壊惟障而塞之不知其性尔水利之不行已乆行则有利焉然能去其患则利在其中如是隄然盖耕者无浸滛之苦则安于田亩行者无覆溺之忧则乐于道路贾者无掠夺之恐则保其货财利何博于此是役也前守为史侯简今为曹侯鳯皆经画其事者若通判陈暐知县刘珂邝璠县丞陈谦窦主簿喻秉则劳绩并着皆可书者于是傅君使来请文刻石予郡人也喜水患之能去且知君才操与姚君之美无忝于上命也遂为之记后之人尚谨视之以无隳其功云
　　常熟县许浦塘疏濬记【倪岳】
　　四明杨君子器以成化丁未进士来知常熟县事孳孳治理事有病民者次第罢去惟是县治濵海其东北有许浦塘上接梅李塘防昆承诸湖水以逹于海在宋元时尝立水军寨建为钜镇我朝更置廵检司以事防守歴嵗滋乆海水冲至今浦口已三十六里廵司亦三易其地浦为潮沙所壅堙塞亦乆旱则潮汐弗通涝则沮洳弗泄民两病之君轸于中思力濬治以工钜费穰未易事事适水部郎中新喻傅君曰防奉命来司水政首具始末以请谋之而协遂命治农丞赵祥者董其役民用胥劝役者子来于是濬许浦之壅者濶十二丈深八尺长四千三百二十丈有竒分占工作稍食称事为力易者人三尺为力难者人一尺有竒工毕即释不计早暮不逾月告成凡役二万二千人有竒凿地之纡者十有二所除两崖积土以为坦道植栁于两崖之上俾土不善崩以防行者得旧石闸于双墩移置海口俾啓闭以时蓄泄有节旱涝无虞易置廵司于闸上用便廵逻复谓梅李实居上流水比不通舟行用阻仍以万二千余人濬之长六千一百三十丈有竒深濶减许浦十之二始濬许浦继濬梅李盖自城东门抵海口七十里有竒凡为工三万三千有竒木石工食之费仅二千缗有竒始工于治己未十一月壬申讫工于庚申正月癸未为费省而成功速有如此哉邑人咸谓是浦之为民病者防五十年矣一旦赖贤令尹之力民享其利者将无穷焉苟非纪载其成著斯绩于弗泯抑何以昭示于后绍斯绩于弗替也耶乃相率建亭凿石置诸闸上介邑庠生朱绅来请予言以记予惟朝廷张官置吏惟以为民故闾阎之下呻吟疾苦率于亲民者是赖也而世之鋭者乐于速化既无意于为民钝者安于无为又无力于为民是以民病日深莫可告语徒为窃叹而已若今许浦之役其事可谓重大其费可谓浩穰而其为民病亦可谓乆且深矣先之为政于斯者亦尝有慨然一加之意者否乎使非杨君之笃于为民傅君之乐于从善欲求是浦之底绩亦难矣于是而知天下之民病亦岂易于瘳乎虽然孔子之论从政尝曰因民之所利而利之斯不亦惠而不费乎择可劳而劳之又谁怨观之斯役尤可信也是亦惟在于为政者何如耳然则杨君其无忝圣人之徒欤是用具书以告来者
　　三吴治水颂【杨循吉】
　　大明啓运光造区夏列圣相承莫不则效古王崇重稼穑之事是致黎民勤耕咸饱以嬉亦以臣工弼相之有其人故水土用乂而嵗功成焉盖我国家兼包四海迈唐虞以为域厥今江南数郡虽藐列板图而髙皇帝定鼎金陵实用以为三辅则知当时沟洫之法亦详也已逮至太宗皇帝而经画益周时则有夏周二公继理兹土克用浚防以增太平之业非无所由然也皇上统御元元隆继述之道仁孝恭俭思念农作东南之在圣盖自籍田以来朝夕罔懈粤治纪元之七年给事中叶君具列水利以闻即用其议申命工部侍郎今尚书徐公兼都察院副都御史来视修治之役则又诏今刑部侍郎前廵抚何公同其事而员外郎祝君亦以属从任至重也盖昔神禹治水扬州以震泽为大今三江虽具输泻无所则啮田漫禾民滋病焉公用是以徳意谕郡县发疏凿之士十二万人俾行即工则判泽支为三道而以常导北流苏导中流松导南流授界分程显示所宜环千有余里扶畚挥锸一日并作爬搔不通号令风行而所谓白茅塘者为功尤力大槩取推荡令滔滔而已越明年二月功成公有粒食生民之劳整御大众之畧动而不哗既成弗怨政寛而有制绩速而能坚肃亮恵和彰乎逺迩皇上嘉褒入朝拜工部尚书又奏以分司専治水事而荐前主事姚君领其职后三年新喻傅君以郎中至只承惟谨益取遗规而广之于是茂绩有加而田间父老始相与诣君具言昔之纪载简畧与兴作弗称愿重刻石播盛美乃述斯颂逹羣情而使着焉其词曰若稽古初耒耜未兴人攫鸟兽以食居罔攸宁延及陶唐洪水汤汤以勤夏王手足胼胝厥害既攘稷乃播百谷民用阜康然则天立民命莫大于农水土弗率亦罔有成功考本究始耕镈在后疏凿在先明明无逸实着于篇故以天子居九重克念田野俾作于东兹惟艰哉惟我皇上龙飞御宇建元戊申瑞协太祖四海一心同奉真主天纵元圣威徳具溥兆庻乐戴懽忻鼓舞惟帝心干干图兹万邦爰悯于南之水式思导江诞发大命册用司空夫明后在上则下多股肱而世将建乎非常之事必有贤臣翼其成是以我公肃奉明诏来南经营驷牡是乗斾旌廵彼阡陌周览川泽孰源孰流若通若塞乃起徒众大致乎厥役众来不已公曰宜止三月为期毋或病尔尔田尔利圣皇载于懐庻民闻公劝相盈涯积土为山防涛如雷弥弥洋洋脉理无乖皇有明徳惟公布之大功亟就声色不施昔民苦耕之匪易戚于漂流今者来归莫匪良畴一亩三石惟水去有沟禾斯有秋衎衎妇子不复聚忧架庐筑垣亦买其牛笑语欣欣逹于四周拥车引襜观公出游懿我徐公胡徳之优匪夏伊周穰穰甫田犬不夜嘷呜呼休哉盖劳防不逸而勚防不报公进六卿宠光有耀明良逄兮世雍熈江南稔兮嵗无灾圣躬兮万夀黎民兮不饥统八埏兮咸乐奚可美兮惟兹顾一代之伟绩亦巍乎卓矣是故敢陈于颂诗
　　重浚七鸦浦记【姚文灏】
　　东吴泄水之大道三江之外苏有三十六浦松有八滙常有运河十四渎然自海塘作于东南而东江以塞松江以防水乃北折并于娄江而溢于七鸦白茅二浦故今之七鸦白茅在三十六浦为最钜而要近日大司空徐公受命治水拳拳乎此者有以也然白茒海口涨沙为梗以非人力之可为变而通之宜别有其道惟是七鸦独无他妨且当杨城诸湖之冲而入海又径可恃以为利也但其间亦颇为村市居民所扼塞水性未遂余之有意于是也亦乆矣顾未有所储不忍驱无食之民以就役治九年乃请于上设导河夫于沿江既又议收其直随时募工十年冬始以斯役询于通判陈暐常熟知县杨子器昆山知县张鼒遂籍二县近浦之户得二万二千三百人疏自尤泾东至木樨湾凡五千五百九十丈可旬有五日而成计工受直实用夫银五千二百七十两上濶如旧而深倍之下辟直塘两崖市肆所侵其阔倍旧决放之日众流奔注而沙头围筑之处日以崩頺水益汹涌郡人欢传或有道余之绩者然不知三子之劳也盖陈以职专水事昼夜经理虽监司以他务督趣至被谴怒不为去杨则旧治昆山素逹水道之要害而张又果于防导之事是以动顺而成易也成之日陈以纪述为言余曰不足以烦作者乃自书其槩如此云
　　重濬湖川塘记【祝允明】
　　水生于天行乎地而假人以治治无所用于私私则凿物失其理而乱吾更以乱加之是益其乱也惟知及之而以仁守之勇成之则虽不必创作其绩有以相时圣后而配古圣臣以康黎民何也得其理故也孔子称舜禹之有天下也不与而无为观舜命禹禹尽沟洫力至胼胝八年若是谓无为不与者邪为不为咸以理理为而为虽甚劳烦焉犹无为也天下之水十五在江南去禹逾三千年而三江失入震泽不定昔之议治者纷若聚讼繇范文正苏文忠迨二郏单任等言人人殊至就其理而理之狭者广之髙者下之塞者通之不能异也则今日循故理成新功不以钜防古今而间然为之者其舜禹事欤太仓州北数十里有塘曰湖川延袤九万七千一百尺西分源于太湖歴娄江而下入巴城湖新塘以来滙东连小塘子中贯石婆港以逹刘家河海潮西突巴城东注清浊交啮又刘家潮之纬州而西出者由盐铁塘及湖川而定东北由七丫港而花浦而杨林塘潮之来亦及湖川而尼当地与时之防浑沙迎合淀壅淀洿可立而待傍田借沃泄者频病之天顺间民沈定奏可下郡县濬治时治塘面广二百四十尺底半之隄深十有二尺辅隄之广杀二尺潮归支川傍田以利迨今乆且复淤东至堤身十里余塘成夷壤草荄糺盘小汛絶滴西至金鸡河口亦仅沮洳民吴纪复奏可下郡县濬治郡县以役寡工薄稍疏陿中才如沟无防輙已涨平佃涉兼病嵗庚申民吴贤等乃牒陈于今廵抚南畿都察院右副都御史彭公礼提督浙西水利工部郎中傅公潮乞裁治活赤民二公曰俞属之治农官苏州府通判陈君暐率太仓州判官黄君谱徃相度得其理乃鸠州万有五千夫昆山千二百夫挑抉涂泥导诱线路畚锸任辇云聚蚁运二公躬徃视之初塘身既辟而两岸相去直与下等彭公曰是不然岸溃且复合塘之塞耳乃命削其亷隅俾夷而固啓役于冬十二月上旬讫事于明年春三月十三日凡濬自徐昌桥至于金鸡之口八万五千一百尺入昆山西叚又六千尺面广一百尺底四十四尺深九尺尤以民造新州积劳日给导河夫官银糜三千二百五十两有竒于是水道流利而田野辟舟檝便租赋复上下赖之彭公命允明记其事允明民于郡郡大利病固无越水事窃尝研究今昔诸贤绪论愧愚暗无获然妄谓理之一言贯万有亘宇宙弗可易者有物于此失其理而乱无必更张复之而还治兹塘是也假令舜禹复起其于是能舍濬瀹而他为乎大哉二公知及仁守而勇成之五行既陈六府惟修有以相后皇补天地盖其根柢所在独持一理以宰割百度故不以钜防循而不凿有为而若无为若禹之于虞也奚其异于乎劝今规来永古作者之泽以信吾民之刓镂固小子幸愿且承命也不敢辞谨用铺勒昭烈俾职于后者时消息以斯理将万世是赖是役也承引而提挈者知府曹公鳯知太仓州李侯董莅于成者陈君专职之力及黄君也其他参事于是者后系聨以书
　　重濬至和塘记【吴瑞】
　　昆之至和塘肇自宋至和年间郡守吕公为之在当时有五利之説歴年弥乆而利物之功益倍近嵗潮汐壅淤轻舟輙胶邑城东西数十里为尤甚尝考禹贡称三江既入震泽底定今三江故迹大非昔比不借故川旧渎分杀其势则震泽东倾溃决四出吴民受患乌有已时况其道由郡城南下折入东北东北故渎惟白茅七浦与兹至和分为三支名入海要道白茅徃嵗不通朝廷尝遣大臣为疏濬之説者谓其功用与三江等而至和浅涸如故江右姚公秀夫以工部主事奉勅治水吴中顾兹当濬遂命苏州府通判陈侯暐昆山县知县张侯鼒即日召工计度东堰新洋江口西至九里桥为丈凡若干为工凡若干深一丈阔比于深十倍中作水线制其髙卑工则计日受直费钱凡若干悉出公奏请民徭余储自治十年十二月三日兴役至廿又六日而毕先是隂雨弥月众以冻沍为忧及即事晴暖倍常风雪不作畚锸克施羣情劝洽张侯以公成绩徴予记示乆逺昔眉山苏氏论吴中水患不咎诸天而惟咎人事之不修盖天时之变虽若有数赖人谋而胜之十常七八彼有不参以人一惟委之于天是不究本之论也古之圣人赞化育参天地未有不本于人事者若唐虞置虞官益掌山泽周礼以中士为川师我国家川泽之任则领于冬官大司空今圣天子尤拳拳东南水利廼者从臣下之请特遣郎官徃治其任公由慎选而来至则延访鸿硕讲求源委荒陬僻薮躬自涉歴未尝以耳目寄人谨其封防俾不得以妨农稼决其壅蔽而不逆其所取由是迂谈凿论举不足以夺其所见之真矣兹于至和一支闗系重大虽劳众费财有所不计其知要哉而陈张二侯复能一心同徳竭力从事鸠工散财杜絶侵蠧实惠及民民忘其劳故能化梗为通去害为利不出旬月而事功成集皆可书也后之继公者当时加濬治绍公休迹岂惟兹水永永有赖因亦得以仰窥皇上参赞之化益宏逺而无穷焉公又近治七浦功亦就绪以其事聨三支并书之公名文灏字秀夫江右人由甲科进士陈侯名暐字耀卿河南人由乡进士张侯名鼒字宗献其地同于陈侯而甲科则与公同也
　　长洲义官疏渠题名记【杨循吉】
　　具区之水东北折而入海则必宿于长洲而后得逹故是邑大抵皆水也夫水受焉而有归乃不为灾是以当治最急然由是抵海越隣尚百里不流不导无所于壑则不独治以自利亦明矣治之二年天子以进士邢侯来抚兹人先是三吴水歴治且八十载防壊渠塞荒以嵗继侯汲汲输赈补救振百废民幸免于转徙而终以为非逺图毎欲大决一邑之水而东之顾境有画焉不可也七年侍郎徐公以上命至大发列郡之士尽去水害而以白茅塘为之首塘在常熟受长洲诸湖而逹于海兹所谓下流之当治者也治则均利而迩其上者尤甚于是邢侯任其事加力妙选义官之有材谞者得【缺】　等三十七人畀之人二万使分作焉明年二月工成自芝塘至于庙湾积沙尽决迅流飞疾由蔽者观之则役不在境苦驱氓以他救而不知白茅通而长洲先被其利固侯素议然也凡侯于是役慨焉为诸邑先竟能假邻以自济因众而有功然则其于理水与人咸哲而善其道者欤及其成也则又曰吾无勲诸人焉尔苟不以一名永其传则栉风沐雨之劳旋踵不闻后不可使也于是以具石请噫是真循良古意不可辞乃文其畧而人人列焉
　　治水义官题名记【杨循吉】
　　江之南比嵗大水稼用弗登民饥谷翔公私告竭有献谋于朝者曰三吴之饶其惟外府而以钜海为壑水不克下乃灾于农请决之便语闻皇帝以为然于是以工部侍郎徐公兼都御史来治其事既至籍丁壮十二万人将尽导具区之流注诸东具粮授界经始有期图用古役法以伍什百千长其人顾吏少不足以署无所属佥曰民有以义显而仕服者亦吏也凡其人多故家子有恒心用之庻其济乎从之郡以下邑徴用厥良惟时吾吴实将发万五千人以徃长之者当用二十八人县大夫邝侯乃汰衰升壮斥愚进敏简防登数俾行视役分地得常熟之芝塘用能协力谐志无懈晨夕督促提调咸中程度以治八年二月功成侯乃建防斾列金鼔躬迓于郭外宴飨有序百瘁咸释初役之兴惮徃者众既而多以疾祈中辍侯一折以大谊不听且约列名于石以为旌至是惟言之图践请于都防许焉而余受命当书夫是役也除沴召丰光复禹迹功利博大实圣朝之盛事天下莫不手额为生人庆顾得预力其间而独非荣欤虽然匪载则后罔闻是犹无遭也而侯于此乃能敦信崇让以彰下之劳遂使一时骏奔之士得以垂声邑中永永无极盖一举而三美咸具其树立宏逺抑可因是而知其大畧焉侯癸丑进士任邱人至之半载威惠大行诚贤牧也
　　重濬湖川塘题名记【桑悦】
　　湖川塘横亘于州其尾少接昆山县漉润数十里嵗乆滞壅洼者沮洳萃沙平原有司被防欲濬因循功钜弗果提督浙西水利工部郎中傅公按视之召所属谕之曰水利民之命脉昔西门豹为邺令凿十二陂以利民时称贤大夫司马迁纪之以传不朽全州之力津以大邑顾歉邺邪棘凿允宜令下荷锸如云庻民子来工兴之中廵抚南畿都察院右副都御史彭公亲履眺相示以劝惩工讫已命乡进士祝君允明记其颠末矣公轸成功孔艰书告予曰礼云后稷之为烈也岂一手一足之力哉塘濬功何所归凡百执事効劳已乆先生当为之暴白以劝来者予闻老子云数其车无全车以车分数之曰辐曰轮曰轸曰盖之属不可枚举合而言之曰车而已总名彰则诸名隐理之必然者也今公总名已获乃不自居而欲分数辐等其徳之厚为何如耶是役之兴知府曹公纲维有度翼以竟事治农通判陈侯暐身致于河疲病忘息栉沐风雨肤功告成州判黄君谱昆山县丞杨君孟竒分董工役勤勚惟均知州李侯端暨昆山知县徐君聪繋念筹画筭金廪夫州判龚君诏吏目施泰给散以公廵检孙雄奔走阡陌弗懈皆可数之以诏无极其参事义官粮塘耆老不能悉数宜防其尤者书其名姓于碑隂众议河所由濬公实不得辞其总名
　　浒墅永通渠记【陈琦】
　　吴郡去城西北一舍许有名镇曰浒墅濵临漕河舟航所聚商贾所通驿使交驰纷纭填溢殆无虚时自永乐间通漕以来朝廷设闗津以征商税毎嵗必简命地官之亷勤干济者莅焉莅于是操拘纵之柄而时其啓闭遇夜则钥之以防私度其法舟之广狭徴赋之多寡按季而输之民部其资国用也广矣然皆视公署犹传舍以积敛为功绩事裁损于利者咸莫之为治十二年己未今地官员外郎赖公奉命以来凡百究心一以寛仁为本如商之竹木过此者则曰此工曹已税矣不可为之重征也听其径行仍谓徃来小航容无斗斛例不纳税者且与商舟鳞次放行其间岂无婚葬延医诊援危疾而时刻不可逾者能不苦于稽滞乎爰谋爰度乃即闗辖之旁命工凿小渠以石固垒其修若干丈广六尺余仅容刀舟之度一时之农工渔樵婚丧之人行旅裹粮之辈晨夕徃来无复艰阻于是人心欣跃感戴公徳之至闗之父老相率踵予告曰赖公建此万世永利良恐嵗乆缮治不继日就湮汨则为民病犹前日愿得一言以纪诸石庻使后之继至者有所考见以相承于勿替乎予谓世有古今而人心无古今赖公忠以奉国仁以恵民秉彛之理人心所同后之君子同寅协恭賛相辅翼增所未备也必矣又奚为虑哉且公之伟绩诚不止此观其堂庑惟新窻户疏逹外建屏墙増补石岸财出于官民不知费盖公亷以济敏公以施仁故商不滥征而课额自足津无苛留而渡有捷径夤縁射利者无所投其隙倚法为奸者无所施其计呜呼是可以观政矣异时秉国之钧均国之恵即此心之充拓耳又奚庸言因记其渠也而牵聫书之公名先字【缺】　闽之汀州人由【缺】　进士任今官云
　　西华石塘记【王防】
　　具区之水浸五湖际四郡夫自禹功底定而歴代因之以为利川分派别潴滀溉灌为郡邑者苟知导民使服田力穑则决渠为雨荷锸成云长我禾黍以衣食兹土者常源源而不竭矣抑或昧焉濬之无其方防之失其备则亢或致焦窘庳或成污泽向所谓利乃反为害此西华石塘之所为作也西华在吴邑西南两舍许其地濒湖环五千亩皆沃壤独以无防止水惊风骇浪日三面至潄腴成瘠民罔攸济则相率以告于邑时京兆雍君为令特轸念焉重以成化壬辰之秋霪雨弥旬吴越诸州多被菑而所谓西华者特甚君乃恻然躬履其地审视咨度揆日庀徒役工于水利所及之民采石于湖中旁近之山他凡廪食之费皆取诸公帑羡钱而毫末不以事规求以癸巳二月肇工盖阅月而成凡为塘三千一百丈有竒博其址广十尺而杀其上得广八尺髙如其上之数自其东禇山望之围环绵亘以属于其西淋峯之麓所谓五千亩者皆在所毕防以保其故壤尤加辟湖壖之地得二百亩以斥为新畬塘成而是夏复涝而西华之民芟耨自如雨蓑风笠歌呼陇亩间以为吾农之所以得遂西成之望者皆君之恵也盍纪之邑校生吴鸣翰氏遂疏其事来请记予闻之善为政者惟在因民之所利而利之也盖水土本天地自然之利以养人者也然常待人而其利始博不然则求利未得而害已为民病矣此白渠之兴利偃虹堤之捍患之所以有闻于后世也然此犹二事也君一举而兼得之不惟无患而且获利不惟为备于一时而且乗惠于悠乆使此石不泐则魏史起所谓仁智之可法者岂独河内之民之有赖哉君名泰字世隆其治邑多着劳绩如凿穹窿山渠以溉上田置三牐以滀泄水皆利民事也宜牵聨得书遂为之书


　　吴中金石新编卷三
&lt;史部,目录类,金石之属,吴中金石新编&gt;
　　钦定四库全书
　　吴中金石新编卷四　　　　明　陈暐　编桥梁
　　重建安里桥记【姜渐】
　　苏州府城之东南曰葑门其水陆之要冲有桥曰安里自宋歴元嵗乆滋废里人周君初时脩真于城东之丹霞馆悯其人民之艰于行也谋于里父兄撤而新之经始于甲午秋八月毕工于冬十一月欲求余文以为记而遭世变故不果阅六年庚子复请记之尝为之言曰文之有记所以志其制作之勤盖古人经乆之意也近世承平日乆碑铭墓碣无处无之可谓盛矣自兵革屡兴皆靡有孑遗虽古今士大夫之文传不传不可知未尝不窃叹其碑之不幸也向使初得余文而刻之则其存可冀乎矧欲以余不足传之言刻之于既毁之后其不为逹人之所慨者希矣辞不获则书其言俾刻之而初亦以多故未遑也大明建国之元年师临于吴凡附城之舆梁悉为内兵所毁独是桥赖今大丞相信国公驻师其前无敢废壊及克城之日师由是而进桥有力焉初窃自庆其功之不泯也复来请曰吾始为是役将以济夫病涉者而已又岂知造物者俾吾新之留以济夫王师也不然何故者皆毁而新者独全乎是宜重为之记以夸示于无穷也噫余之言其果可传者欤然自甲午至于今盖十有六年一求予文而不果一为记之而不暇刻凡再罹于兵而桥幸不毁终济王师以成大功则余之言果可待而传者矣是不可以不记故不辞而具载之使来者有所考焉
　　重建寳带桥记【陈循】
　　苏州府城之东南古运河有桥曰寳带按河自汉武帝开以通闽越贡赋首尾亘震泽东壖百余里风涛冲激不利舟楫唐刺史王仲舒始作巨隄障之以为挽舟之路实今为郡之要道也然河之支流断堤而入吴淞江以逹于海者隄不可遏桥所为建也仲舒鬻所束寳带以助工费故因以名宋元以来修葺不继遂致倾圯无遗有司架木以济行旅毎有覆溺之患正统七年庐陵周公恂如以工部右侍郎廵抚兹地覩之兴慨乃与知府朱胜谋曰是役工费浩繁不可輙为乃戒有司豫备工材之用又四年为十一年公率知府及长洲知县张旻吴县知县叶锡徃计度之所积咸具而俾耆民李禧等董其工桥长千三百二十尺洞其下凡五十有三而髙其中之二以通巨舰其用材计石二千六百丈木四万二千五百株灰二十四万三千六百斤铁一万四百斤米二千六百石桥既成咸赞颂曰此周公与朱侯经画之得宜县大夫奉命程督之有方其恵甚大不可无记防锡以考绩至京师来求为文夫为政之道在于惠民恵民之事苟有所当为虽圣贤亦未尝嫌于劳而不为孔子言政之美而曰恵而不费劳而不怨孟子之谓王政亦曰嵗十一月徒杠成十二月舆梁成而民不病于涉盖谓事之闗于王政虽费且劳亦不为过而况于不劳者乎况于恵而不费者乎诸公之为恵于是邦而能免圣贤之所不嫌其超出于众人之从政也逺矣予故嘉之而为记
　　重建越城桥记【张习】
　　吴邑西南横山之下衍石湖之水而东注者曰越来溪溪之上湖之澨有石桥名越来溪桥又谓之越城桥盖今之新郭即春秋时句践筑城以伐吴之地城堞髣髴具存而桥与之尤近故名桥之创未可据所可騐者重建于前元之至正再修于国朝永乐之乙未风激湖波旦夜淘啮嵗乆渐圯邑令文侯为令之三年政妥民安尝号于众曰王政之一事非杠梁之谓乎间頽而未举伊谁之任乎有以是桥白者侯即首捐俸赀以率邑之愿助者听选民之耆而良者徐衢等董其事仍谕以其风波冲荡之故坠矴提杙务力倍蓰坚固经始于成化乙亥五月之朔落成于明年庚子六月有六日崇广若干丈视旧各加以尺计者二旁增石栏下袤石址由是人之所履物之所载咸出焉入焉而无少窒也佥感侯之徳以习为邑人授书于石庸记焉考诸成周之言曰辰角见而雨毕天根见而水涸雨毕而除道水涸而成梁此有司济人分内事也夫何政不古若司民社者视治道成梁事为泛常故民徃徃有病涉之叹况吴为泽国舟楫之所通行者侯頴敏好古勇于为义凡诸废弛必举而新之则他日为我国家谋猷之逺大岂不犹之治一邑也邪侯名贵字天爵辽阳人成化乙未进士兹奉天章召入宪防司风纪并系此所以慰民去思之槩云
　　重建尹山桥记【钱溥】
　　天顺六年秋七月长洲县重建尹山桥成其冬予使交南还县耆老浦嗣昌迓予而请曰尹山距吴城东南十里许有土岿然起若覆笠而枕于运河之阳旧有石梁跨其上废凡四十余年有司惮其工钜而费殷仅驾木为梁既髙且危毎风雨晨夜间商旅提擕樵苏负荷而徃返者不无奔仆跌溺之虞都宪万安刘公廵抚东吴丛务既饬大慰人望爰命郡守黄岩林侯曰是尹山为民涉之病盍易木以石乎捐俸以倡之桥不逾年而底于成长凡二十二丈三尺髙四丈二尺而广视其髙三分之一以石计四千五百五十以工计四千九百有竒坚致宏壮视昔有加先是灭渡寳带二桥正统初大司空庐陵周公尝命郡守况侯成之尹山虽同峙吴城之南独遗之而未举岂非有待二君子乎噫桥聿成于乆废之余功甚难也刘公能廓先軰之宏规林侯存心爱物将有过于前守之为者宜其同徳协谋成此有不难也愿为文志之以为颂予曰事出于昔人之所难而成于今日之所易非恵而知为政乎郑子产春秋恵人也捐所乘舆以济人于溱洧孟子讥之盖谓政有大于此者诸葛武侯尝谓济世以大徳不以小恵至于治蜀而桥梁道路靡不缮理然则冬月成梁民自免于病涉矣何必市恵以徼名哉二君子可谓知为政矣苏人歌诵将逾于郑舆人之颂推是徳于人人当不止于治吴也系以诗曰尹山有桥界于吴域石既云隤木贻其戚都宪治吴大施厥徳命彼郡侯俾复以石过者思焉永其无斁
　　葑门塘改造二桥记【吴寛】
　　吴城东为长洲境其南曰葑门门之东有河河上下有塘塘之东曰梅里泾又东曰金泾旧皆有木桥以通七区之人徃来者嵗乆倾圮人以为患里有义士卢珪廷玉者居常曰珪遗腹子也惟吾父母早世幼鞠于伯父以长年十七即自树立成家今幸有田庐而衣食不缺者岂珪之自能哉吾父母积徳之所遗也且闻吾父母尝有意于义举而不及为使吾悋所积而不肯为人不惟谓我愚而亦为吾父母辱矣然吾虽常为之顾无以及于众也惟二桥人迹必由者是宜伐石改造为经乆计乃召工市材择日兴功以治十年二月始造梅里泾桥桥成里人佥名曰通济明年十月再造金泾桥桥成佥以廷玉之功不可忘也则名曰卢家桥以纪之工部郎中张君守之与卢姻家也以其事当载于文来请且曰葑门有塘其长六七里居民稠宻而上塘尤盛塘以土筑土既善崩迨天雨更泥泞行者不便数年前廷玊尝甃以石其费亦不少也乞附书之予尝观于今之人凡积之厚者性必悋故好积者早夜汲汲惟其家是图自门以外与众共者不肯植一木甃一甎者皆是乆之其财与身同于澌尽而已不然遭不肖子孙败之至于疏财者异于是然而家益盛身益康子孙又传之乆二者于人事若相反而天道则好还有不可诬者予识廷玊已乆固知其为人其治生也无悖入之货其待人也有周急之心及视二桥使若他悋者不以为意必至于大壊人将病涉矣至于泥途不治若无大害然行者有沾涂之苦仆跌之危亦仁人之所不忍也今廷玉不求于闾里不烦于官府一旦捐数百金为此义举不谓之贤哉夫义举人多为之有好名而求人知者又有求福田利益如佛氏之徒者君子皆无取焉今廷玉念其父母所谓欲报之徳善继其志者则又出于孝思不尤谓之贤哉廷玊常出粟助有司赈饥授承事郎平生义事尚多不能载予特因守之之请为书此云
　　重建胜安桥记【夏玑】
　　苏城西北虎丘山塘之半有桥曰胜安始于唐旧以木为之至宋端平时里人金暹易以石梁迨我国朝积嵗倾圮不堪于行正统己未廵抚文襄周公郡守况公重建以广旧制自成化以来累遭大水冲激日底于壊甚于徃昔行者病之治己未耆民周怿郭鉴劝里中义士蒋琼陆荣为首倡又举夀圣住山僧圆智里人陆钊劝募朱继等相为出资以图重建白其事于钦差总督河道水部正郎傅公曰此王政之一事乃吾责也又请于郡伯曹公公以为宜时通府陈君长洲刘君吴邑邝君贰尹窦君又后劝谕而奬导之由是琼等遂经始于是年三月乙酉鸠工聚石财皆民助晨夕监督不惮劳苦匠氏効力而落成于夏六月癸未髙加三尺广十有六尺翼以栏石行者始免病涉之劳胜安之西不二里许又有桥名范店者亦病于涉公复命粮长江仁老人朱恵等成之于时逺近靡不赞颂水部公之徳且谓不可无记乃筑亭于桥左请予文以刻石垂于永乆则琼等体公之心可见矣桥成公厚劳之莫不踊跃闻风兴起岂曰小补噫天下之道皆然遇水而不贯者非桥梁则患于徒涉也涉水者必桥梁以相济也桥之济物如此况以道兼济天下者是盖傅公相天下之志也民知向义而乐于为善岂非善政之所致欤敬用刻石以为义者之所劝云
　　重建渡水桥记【杨循吉】
　　东洞庭峙太湖中心厥惟吴邑之重镇民居鳞次随髙下结屋若古桃源耕田树果殆无寸地隙人力作耐勤苦以俭朴为事防陌经络不下万井其徃来上城邑日憧憧然在途摩接无弃隂而晏处者是故道路之宜脩急于通都弗可以荒逺视也具区港界二峯之间西五里曰莫厘峯东二里曰武峯其南北贯于太湖本具区也以其水恒出是故以为号焉其流广而且急隔越行旅为必由之要津故有石梁曰渡水废四十年矣里人虑其工钜弗敢图驾木以济髙危凛凛毎风雨晨夕人之提携负荷过者多恐怖兢业或仆而溺有之居武峯之下者有曰前赋长吴天禬谨愿人也病人之厄慨然思作之邑令邝侯美其志白之郡守史公公大善之遣吏奬劳曰汝必亟成乃绩无终懈惟汝名侯亦曰汝成予其义汝天禬感励益勉厥事旧石材恶弗可用尽弃之别购村之良者甃焉遂以治九年之九月告成凡长一十六丈髙二丈九尺东西为石堤延袤又各四十余丈其费金将百挺而不吝工部姚公方督水利事亦懿而旌之然后山之人大悦弗忧于雨弗惕于夜化艰虞为坦途下视风涛不我能即驩焉咨嗟以为盛举而今赋长吴恪周元鼎实其石以来愿有书也余闻立政以泽人为大泽而不费抑又善焉若夫利害非其独有而欲使之倾财以济众非劝其孰能成之于此以见是役之举虽营于下而实出乎上以二三执政之仁而成斯人之义皆永永不可刋已其能无述乎然天禬之为是不遗其力而务广其恵故又有余绩者三若迁傍泾之梁出之堤上而道不迂若作屋三楹其西以迓来徃而客有息若浚其东之故井且亭之而暍者弗病皆其事也是宜得牵连而书余故弗敢畧焉
　　吴县康履桥记【杨循吉】
　　苏环水而城其西曰阊门泾防者五奔流蹙束湍益急舟过輙恐由是前人凿新河以避之而其上因有桥焉以航以涂水陆咸赖利艰在人邑政是观先是壊且有年罔率靡兴石脱防坠为行者忧岌如也邝侯任邱人也以名进士来令吴力官勤民百废咸作至是得其宜修状乃召里之谨愿有力者十人俾任其事咸以为当民心开永利欣然共命则使良工伐美石易故以新实其中而饰其外非迩之图惟乆之谟而侯朝夕临视具授以法增隆之凡二尺车马孔宜大舟得通以其昔危今安克良于行因名之曰康履皆侯意也其经始以治八年十月仅百日工成父老咸曰自侯之来也强革弱宁四境丰晏吾人之受康多矣今也又康吾桥其能无书乎盖众谋方合而经生朱臣以具石告夫桥仁举也百冗充庭而能及于是则措心邑事宜无遗焉抑以知贤牧之在上才大而余功建义感而民力随其泽人殆如是也是诚宜碑故述焉而以附十人者之名侯名璠字廷瑞有志康世者也兹邑其小试乎
　　冶长泾普济石桥记【杜启】
　　长洲县属里有地名野塲泾其处居多大家欲重其地美其名也故易云冶长犹陈太史为相川沈氏之思贤泾然也亦足以知其民之好事易与为义矣泾逶迤若千里西首鹅湖巨浸南尾曹湖相值盖众水之潴也郊原四出则为常熟昆山无锡百里间贸易耕牧吊庆医卜徃返者之所必由故有木桥名曰普济废已乆矣陆行不通若干年治之七年居民周方等欲创为之募钱于众得若干贯间歉钱不时集又虑藏之于私家非便白于郡而贮之官既三年嵗稍稔请钱于官时典郡者他费之且半仅给余钱甃成桥堵自是劝募不属堑垻阻水不通舟行者又三年既而都水郎中傅公奉勅来督三吴水利廵行至其地询知桥事始末以为于官与民有不得不举者存归召知县刘侯与议之侯曰如命究厥费数以补给之尚未敷也公又出公帑若干缗俾之尽斥旧规乃砻巨石为之命水利县丞窦董之价充材备民乐趋之不两月告成纵计一百五十尺衡一十六尺隆三十三尺上为悬虹之势中穹两垂影饮河流下为偃月之形洞空轮廓帆樯径度直栏横楯伟观村落不夸改名以便称谓于是诸用事者请纪石以表公绩呜呼民以义举而防废于官阅歴数年公则兴之侯乃承之始毕民志亦维艰哉固宜书之以示后者劝惩存焉作冶长泾普济石桥记公名潮字曰防别号静斋江右新喻人成化辛丑进士歴今官公勤亷恕于凡河道事毕尽心力以为民利类此桥者尤多侯名珂湖广兴国人治丙辰进士初试县为政修整窦山西隰州人出身太学生奉事克谨余用事姓名列于隂
　　重脩夹浦桥记【沈焘】
　　吴号泽国诸水防于具区流而为三江以入于海水由地中行其最冲要者莫有甚于夹浦其地去郡城四十里在鮎鱼口之下流众流所经水势迅疾舟楫不能横截中流而渡南通闽浙北接淮实为漕运孔道时或烈风甚雨篙人棹卒毎多告艰宋绍兴初建为石桥人皆称便桥有五空因以五星为名西纳具区之水由吴淞以逹诸海奔流日夜靡有停息遂为深渊人疑其下伏蛟龙我朝宣徳间一夕大风雨遂倾圮乆未有复之者前廵抚工部侍郎文襄周公忱创为浮桥以代之造船一十六艘鏁以铁绳架为浮桥上济渡下通泄权宜无逾此制嵗乆屡葺屡壊行者亦毎间阻迩者都察院右副都御史泾徐公源与其弟南昌经歴君澄数过此切以为忧适冬官正郎傅公潮奉勑治水廼具利害白之公临视数四拟复建石梁谋于郡守曹君鳯仍集乡人野老计之阔三十六丈深如五之一或又疑其成之难者乃命长洲尹刘君珂吴江尹孙君杰络绎徃返议皆如前公仰思切切有间曰得之矣无易前人成制吾但集材鼎新捐荒图丰而已又令通判沈君溥陈君暐县尹刘君泽复视之皆曰宜然遂增船四艘并旧凡二十选真楠募良匠俾县丞窦君喻君秉协董其事自浦南迤北其维之贯之之具悉倍于前斤之构之之工咸精于昔又衡于梁者加丰厚之木系于坼者尽巩固之方步而履之有若平地俯而视之顿忘其险更置守者六人人有厚给寓有安居傍建屋数楹行而劳者有所憇治庚申季冬十九日桥成乡人聚而观之咸曰休哉不烦吾众而漙其利而享其安其功岂小补哉爰徴文于焘刻石以昭不朽焘以为知水道者事疏濬利徒涉者建桥梁桥梁建立实有碍于疏濬之势疏濬川泽毎多畧乎桥梁之举二者将安处乎求其水道疏通而桥梁修举并行不悖而彼此均利莫如浮桥其孰能与于此哉传曰如智者亦行其所无事则智亦大矣是役也其庻防乎率由美政步武芳躅不倍乎疏濬之道而得乎博济之术则其识量宏逺夫岂晚生末学所能窥哉因序其颠末俾后之人知所考云
　　饶稼桥记【莫旦】
　　桥以饶稼名志丰年也丰年所以为生民立命也召丰年而立民命岂无自而然哉必有大徳大功以防煦于其间而人莫之知也桥在郡城西南二十里南周村之上跨越来溪之支流左右居民务于耕稼亦有以儒为业者是以人无怠荒而俗多谨厚焉桥之创始不可考旧垒石为堍上横以木嵗乆倾摧将有厉揭之患里士卢纲欲葺之而未能也其子雍以文学受知于钦差提督水利工部郎中新喻傅公间以白焉公檄吴县簿喻君秉诣视之君谋于大尹邝侯璠给公钱重建而里之好义者皆乐助乃悉以石为之经始于治辛酉春三月四日落成于夏四月廿又八日遂为溪山伟观而行者便焉纲谓不可无述以诏后乃以羡财立亭于桥之北堍而以碑文见属予惟王政以食为首农事以时为先农事失时而欲民食足也难矣此桥之所以以饶稼名欤抑于是而窃有感焉吴于元末干戈之际沦于僣据苦于虐政尚何饶稼之望哉幸而我圣祖龙飞为中华主命将出师讨张士诚空其巢穴遂以平吴为畿辅重地今百四十余年惟见黄童白叟熈熈然耕田凿井以乐其乐孰知上之功徳所以防煦者如此则夫一桥虽小揭以饶稼岂不足以昭上赐而与民同乐也哉余家去桥不逺一望徃来于斯习知农事今愿与诸父老率其子弟从事于耒耜之间暇则诵诗书习礼义使父子慈孝兄弟友恭夫妇保守乡里雍睦兴礼让息争讼自然和气薫蒸丰年可望而所谓业儒者亦将出膺时需以图补报于盛时也夫然则是桥之建岂止免厉揭之忧而已哉公名潮字曰防今礼部尚书体斋公之弟以名进士累今官所至俱有成绩桥梁若越溪若管渎之数处俱为重建非止是而已也谨记
　　重修垂虹桥记【钱溥】
　　成化十有七年嵗在辛丑暮春之初重修垂虹桥成桥旧名长桥在吴江县治东三里许泄太湖所滀三郡六县之水注三江以入于海书所谓三江既入震泽底定是也然水无所泄必有震凌之患人失其济恒多阻溺之虞则是桥也实据两浙八闽之冲驲使檄逓者在焉南北兴贩者徃焉盖要地也桥袤千有余尺下开七十二洞跨鲸波之阔耸鳌背之峻人行其上第见洞庭诸山出没于烟霞缥缈间而东驶诸海日夜不少息真胜境也歴嵗滋乆崩隤日甚殆三之一行者病焉去年冬廵按御史髙唐刘公魁过而见之召其治县者修之工钜费繁未易规复其邑有故义官屠晟之妻赵氏闻之抚其遗孤承宗叹曰而父积钜赀以贻汝兄弟今汝兄已殁汝安能独保其所有邪命孙婿周禋告于县曰幸毋黩于官毋扰于众愿自为之庻扬夫名于不陨保幼孤于有成于是县逹于公公且喜曰以一嫠妇若此非有烈丈夫志者不能宜令县学官礼于其门奬励之苏卫指挥杨端董治之周禋则禀于赵以酬应之鸠材庀工筹议克合乃出白金千余两经始于其冬不三月遄复其旧焕然维新众乃请于公愿立石以纪述公曰吾闻春秋常事不书此修桥亦常事也奚容书独以彼称丈夫者多保利蔑义虽至死不悟而赵乃能之宜书以为积而能散者之劝赵亦遣禋谢曰妇人无闻惟公廵我东吴威声义闻自足感人而兴起焉非有所为而为之也余乃叹曰此虽一事而数善并焉公能使民以义而加夫劝人之礼赵能舍财取义而存夫保幼之仁况端与禋内外谋合上不负公之托下卒成赵之志皆得牵连书之使后之有事于斯桥者宁不视以为劝乎诗曰诸水牙凑滙成具区霪潦泛溢东海是趋辇石为梁横亘天衢轩豁呈露罔测端倪垂虹中断病涉艰虞绣衣使者不言自孚感兹孀妇善保其孤一挥千金惟新是图坱圠兴造广袤范模龙翔虎伏玉砌锦铺工甫三月雨霁虹舒势控湖山秀敓堪舆檄奏书传如履坦途如矢斯直曾不少迂勤召告成有永不磨
　　重建獬豸桥铭【有序　吴洪】
　　吴江尹侯陈君秉钧来莅吾邑之三年政平而人爱悦邑衙之前有桥名州桥乆圯行者病之侯乃以丰嵗劝众有力者为之民不劳而功倐成恵于民也实多其桥名未易也成化癸夘五月六日夜风雨交作侯二鼔就寝梦神人衣冠伟然揖而进曰子为斯邑令一下车民无冻馁百废具修是桥之建为民千祀之利也但桥名当易也吾为子告焉子尝覧郡志乎是邑仪门旧有亭名獬豸废乆而名存子以斯亭名名桥不亦美乎侯答曰獬豸乃神羊能触邪古人取以为御史章服之饰是邑鸿硕显荣之多将兆于兹也神人闻之大喜而去侯觉惊异笔其説以书来京嘱余铭之余邑人也知侯为详侯以乡贡进士除是官有清白操毅然有为人不可干志在为民省力屡遇威权不少避侯之大节不可及矣士论伟之咸以逺大望侯也况今圣天子简贤任使凡在郡邑有异能者悉诏补侍御侯之建桥而神假梦如此固为吾邑之祯侯之超迁将先符于兹乎神之灵不妄也今特为铭以镵诸石使后人知是桥之名由兹而立是桥之建由侯而始侯之泽兹邑将与桥同乆矣肇工于成化【缺】　年春【缺】月毕工于成化【缺】　年【缺】
　　月侯名尧弼【缺】　　　　铭曰猗欤吴江钜于吴东陈侯之来忧民若恫室家胥悦嵗屡获丰凿凿白石乃建飞虹民不告劳千夫率从神乃假梦话言从容有亭獬豸载郡志中乃为神羊一角如龙无邪不触无佞不攻易此名桥足振儒风侯乃稽首祯兆是崇桥由此名沄沄朝宗乃期是邑俊髦烈轰致身执法接武登庸孤忠直节咸跻孤公我公超擢兆先此逢神之嘉恵亦防有穷
　　常熟县新建迎春桥记【王宗钖】
　　常熟县治之东南路接昆山太仓为县通衢旧有桥以木为之易于朽腐修理惟难自吾邑侯下车之明年政事已和即兴举废坠凡学校城隍庙以至诸司公廨东南济农诸仓悉为一新因念桥之頽圮行者病涉且虑木之不能乆也乃易以坚石申请于今总理河道工部正郎傅公跃然曰此诚经乆图也即命以行于是召匠计之仍命义民唐政侯佩瞿旭董理其事经始于治己未六月十五日落成于十一月二十八日未防桥即巍然焕然如长虹驾空见者惊喜桥之麓多侯姓旧名为侯家桥吾邑积嵗迎春皆从大东门地颇近北外有观音堂甚卑隘不堪即事考之节令春从东方来非北地所宜况官吏师生粮塘里老以及通县旄倪羣聚而观地不容足邑侯因易以东门总收仓场即事毕经行此桥其地寛其方正父老欢呼咸曰百年因袭之一洗而新之遂改名迎春桥公又曰此盛事也不可无言以记其实邑侯与诸寮佐谓予染指卜商之学徴言志之窃惟郑子产以乗舆济人于溱洧孟子讥其恵而不知为政若此桥之建举之者邑侯也成之者傅公也二君子存公平正大之体而有纪纲法度之施所以集此数百年之事功不煦煦为人鳃鳃为惠利泽及人真可书也它如福山唐墅小山湖桥皆常熟要津旧悉倾圮侯复次第鼎新均未有记亦缺典也兹并入记中以见侯之恵泽如水行地岂特一桥一事而已哉邑侯姓杨名子器浙之慈谿人以名进士起家授知昆山髙平常熟三县方今应召而起大用有期傅公名潮江右新喻世家奉命东南大兴水利功业未量若治农官赵祥县丞张翰杨明主簿郝尚质董资皆能赞襄惟谨亦可书矣呜呼后之视今亦犹今之视昔继斯邑者尚当勿替引之是为记
　　韩氏脩造桥梁道路记【桑悦】
　　天下之事成于义而败于利义之为字一而已矣视之无形求之无迹頺宇遇之巍巍翼翼曲路得之平平直直城池倾圮有之则饰廪箧落寞值之则溢我为则勇我战则力大至为臣死忠为子死孝扶天纲立人极义其可少之耶是故事以义成不犯五刑物以义得不劳神力交以义结窭贱不絶甚矣哉天下不可无义也练川之娄溪有故家子韩君玞字良玊实魏国忠献公之后平生读书仗义年至六旬顾后无继因慨然曰吾蓄之富聚之则利散之则义可不为济人计耶顾娄溪至邑桥梁俱有未修民或病渉邑侯青城孙君玺以名进士宰本邑政通人和百废具兴兹桥心恐烦民尚未之及遂捐已资自韩泾新团泾谭泾周泾新漕泾袁家泾俞项泾庄泾孙泾为桥者九俱以石易木足为乆逺计共费白金数百两又造北门城隍桥及砌娄溪街三千丈皆垂成初桥既成孙侯申文钦差工部郎中傅公潮大加叹赏批荅有云一毫不防慨世俗之可憎九桥连脩覩斯人之独异又曰与其厚之以币孰若华之以文用旌尚义之贤并作守钱之戒令侯备防帐俾县学教谕周成彰之以词并侑以羊尊侯亲下其庐鼔乐前导舆从塞涂光辉满路里巷之士无不荣之夫桥之成道路之脩使出于官所损不知防家所刑不知防人良玉以独力成之于乡之人前无损而后有益是岂易得也耶夫藏经有曰积财不施者自已无分五家子有分今良玉以五家之物为万民之利所得不既多乎良玉素以乏嗣为忧桥功之就即产一佳儿名锡有符孙侯昔日奬谕之言他日见之成立而阅诸桥或期驷马之过或咏青龙之现必有待也予以文字为职业因为记其事即可勒之于石以垂永乆
　　长洲县重建官渎朱泾二桥记【都穆】
　　工部郎中新喻傅公以朝命莅吴水利于兹三年凡政之可以利民而行逺者公悉心为之罔惮劳瘁而州县亦奉令惟谨莫之敢后公尝谓桥梁者水利之首务惟长洲官渎朱泾二桥在郡东北旧于县实当要冲嵗乆倾壊以为此而弗修则行者病而水道壅非所以为政也乃出在公之银以为之倡而县民马璘曹源等复乐助焉公命县丞窦君専董斯役撤其旧而一新之经始于治庚申秋八月至辛酉春二月而工告完官渎旧修十有五寻崇三寻有四尺广减崇之二朱泾旧修八寻有四尺崇不及二寻广减崇过半今视旧咸崇三尺广倍之而洞其下者亦然事虽董于所司趋于小民而所以规画之者大抵皆出乎公是故成之之易而其坚厚雄伟则又可以乆逺而非利于一时者也穆尝稽之郡志桥梁之盛唐称三百有五十以今视之其数盖不止是但旧之司水利者皆州县之佐官无专员其任弗隆往往坠废自如而水旱迭患迩年以来莅以廷臣由是其事始重而况忠勤谅直如公者哉是举也官不知费民不告劳而徒者舟者莫不感叹谓公之爱民如此而水道之通诚有借焉公之惠不其博哉窦君俾穆为记将刻诸石示不忘公之功穆吴人也盖尝受公之知而目覩其事故敢执笔而记之公名潮字曰防由甲科进士典内翰而至今官政事文学与其兄大宗伯体斋先生齐名于时
　　吴郡溪渎三桥记【陈霁】
　　吴郡横山之麓震泽之濆厮流溉壤以通舟楫陆途四逹故多桥其东属吴江为越来溪春秋时越伐呉兵从之入故名南距泽水二百里为越地兹实吴之故陲也桥曰溪桥溪之支流为笔港修直如笔取象类也桥曰饶稼其南属吴为管渎因以名桥襟山带泽厥维要区饶稼旧为木梁朽折且尽溪渎皆石为之圮甚堕石刺水中钜石危欹嶪嶪欲崩徒者却顾胁息趋而过舟行者望而忧之经其下惊悸凛汗囘视皆相贺或不惮迂路绕出之盖三桥之弗葺先后数年矣尚书工部都水郎中新喻傅公奉玺书督水利于三吴兴废疏滞钜细覃举既二年行郡经泽中临视兹土集耆老问状曰是葺之晚其加崇乎然毋劳尔民下属邑理其役发帑鸠工伐石聚材民争趋之隄堑借作工用次举缮危以安代木以石拓旧规新髙广有加焉靡公私钱十有八万役夫千人始作于治辛酉春三月成于其冬之十月综其事者吴令邝君璠判簿喻君秉吴江令刘君泽邑丞于君旺竣事诸吏民谋曰公惠民深矣兹一役也功倍而利博废而克完亟而弗劳不有述也其奚考引公徳以诏于后廼相与来请为列其事以书于石
　　吴邑重建永安诸桥记【浦应祥】
　　吴为苏之首邑而苏实古都防览周职方延连三江浸滙五湖其波流冲射为濠为堑为溪为渎为津港为陂塘者难以数计苟可以通舟楫处必资桥梁以利涉焉故桥之为数考之地志城内官桥凡三百九十自其郭外言之则所谓徒杠舆梁者奚翅数倍也承平百年来多所倾圯行者病涉间有好义者欲修葺而作新之视上之人无有以劝相而倡率之遂至于废坠而不举良可惜也治己未工部郎中新喻傅公奉勑总督江南水利来苏治水之余令曰桥梁道路利于民者不细乃檄有司出公帑为倡而民之好施乐助者听一时要津孔道穷陬僻隅朱栏碧甃罔不聿新诚盛举也兹者自胥门之西二十里许至木渎为桥者三曰永安永济永福自木渎之东南不数里许有塘曰福兴为桥者四咸是邑公爰咨邑令邝侯璠劝农簿喻君秉躬董其役卑者崇之狭者广之倾者完圯者固上可以通车舆下可以通巨舰信乆逺之良图而非直目前之美观也其所以利于民者诚溥且博矣公莅政三载将复明天子命乡之民被公之利泽者胥谓予曰公之徳政施于他方者咸有名笔以记公之盛今公去为明天子留而不复至也则公之休美施及吾乡者嵗月流迈能不有所遗亡乎吾軰敢砻砺坚珉请执事文于上庸以树于通衢以昭示于来者执事无靳焉予是其请遂不辞而书之桥凡有七其徒庸材用髙广寻丈与夫施财丕作之里民姓氏当别叙于碑隂故于此而畧
　　归普二泾通水建桥记【杨循吉】
　　苏之郭惟西为盛而吴实司之有水焉来自太湖引大濠而别注者南曰归泾北流三里至途而止北曰普安泾南流亦三里至田而止中隔小溪涉不及膝村氓以资澣濯灌溉莫之能贯焉治辛酉胥门浮桥兴邑令任邱邝侯相水至斯叹曰噫是固有别津而人不知也决途凿田其克有济乎于时廵按侍御长沙袁公方只奉命孜孜治道郡侯汝宁曹公尽力民事尤敦惠爱侯具以请皆慨然许可侯乃集地之耆年而敏事者语以故咸曰兹川湮塞且数百年今故形具在厐眉之老思复其旧而不可得大夫有意吾侪其何幸则又谕田者俾售之果以地献防日斵土庻民子来不旬月功告成凡用役一千开地四十丈而南壅之决于一日者不与焉沿流而行又随在疏剔其遇地之侵官而屋其上者必斥无贷豪强共命惟恐后伐树祛蕴洞为流波一望洋洋靡有阻遏于是鼔楫而过者无虚晷临流而宇者竞厥居黎庻相庆胥来聚观若天造地设理固有定而适成乎今也方役之始侯欲广渠容巨舰虑匪卑梁可纳乃作十桥跨其上在北者首普安领其五曰昌禄夀安永福积善富民在南者首归泾领其三曰通恵彰盛丰利七之用石三之用木率取隆显壮于里防朱阑緑波照映逺近级以备雨徒者便之然后乡人以为舟之出是有二美焉胥不能沮阊不能险是民志也乃谋伐石书伟功谓愚居与水迩宜不得辞愚惟物鬰则思通然必遭而后济功成则不朽然必协而后克观之斯渠昔否今亨脉于大川其不有遭乎上下一心以建厥勋其不谓协乎虽然由是以求执政之贤不可以不志【阙】
　　持法而宪体振惟郡侯公以廉【阙】
　　惟令侯承之以勤能洁脩而邑【阙】　　　　　安
　　堵乐业熈熈乎无所不遂也【阙】　　　　　一时余事
　　流泽布庥而亦垂之【阙】　　　　　而荷通物之任乗
　　建功之机既【阙】　　　　　哉是以敢笔其详以示于后世【阙】
  </div>
  <div class="pagination">
   <a href="吴中金石新编.html">
    上一页
   </a>
   <a href="吴中金石新编.html">
    1
   </a>
   <span class="current-page">
    2
   </span>
   <a href="吴中金石新编_page3.html">
    3
   </a>
   <a href="吴中金石新编_page4.html">
    4
   </a>
   <a href="吴中金石新编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
