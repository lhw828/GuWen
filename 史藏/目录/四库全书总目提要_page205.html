<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 205 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 205 页/共 273 页</h1>
    <div class="content">据黄虞稷《千顷堂书目》所载，卷数正同。盖相传只有此本，其即杨士奇家所藏欤。中如笺表、传状、书简诸体并阙，又有录而失其辞者，诗十一篇，乐府八篇。
《有孚序》又称其论天下事，嘉言谠论，见《至正集》。而此本疏稿实无一篇，则其散佚者亦复不少。然观《元史》本传，载有壬於泰定初言特扪德尔之子索南与闻大逆，乞正典刑；平章政事赵世延受祸尤惨，为辨冤复职；及上正始十事诸大端；皆见是集《公移类》中，亦足窥见崖略。而其论特克什之妹勿令汙染宫壸，更人所难言。本传顾未之及，是尤可以补史阙矣。
△《圭塘小稿》十三卷、《别集》二卷、《续集》一卷、《附录》一卷（浙江鲍士恭家藏本）
元许有壬撰。其《小稿》为有壬所自辑。至正庚子，其弟有孚录而序之，所谓即《至正集》而不具录者也。迨有壬既殁。集本散亡。而有孚所携此本独存，因重加编次，得诗文二百四十三首，釐为十三卷。又辑尝寄有孚诗文八十五篇，缑献可所收《文过集》及林虑记游诗文九十三篇，为《别集》二卷。其残编断简，得於倚尖野人家者为《外集》一卷。有孚复为之序，题屠维作噩二月。乃洪武二年己酉，在元亡之后矣。子孙世藏其书。宣德间，复失其《外集》。成化己丑，其五世孙南康知府容始校正刊行，而以家乘载志文、祭文及有孚等倡和之作编为《续集》一卷，附之於末。叶盛《水东日记》曰：“相台许可用中丞，文章表著一时，有盛名，今世所见者可数耳。”耿好问言其裔孙容尚藏文集若干卷，惜乎不得见之。即此本也。其后《至正集》复出於世，而阙佚未全。今以两书校核，虽大略相同，亦互有出入。如《忍经春秋经说》、《成中丞诗》诸序，《雪斋书院》、《龙德宫》、《上清储祥宫》、《河南省左右赞治堂》、《辽山县儒学》诸记，《武昌万寿崇宁宫》、《林州同知孙承事怯烈公神道》诸碑，皆《至正集》所无，而独见於此本。又《别集》中长短句，《至正集》未载者亦二十三阕。其他异同详略甚多。以其为有壬手订原本，又经有孚排定，视集本之晚出者较为精详。故并著於录，以备参证焉。
△《礼部集》二十卷、《附录》一卷（两淮盐政采进本）
元吴师道撰。师道有《战国策校注》，已著录。其集原名《兰阴山房类稿》。
此本题曰“礼部”者，盖师道致仕以后，授奉议大夫礼部郎中，以所进之官名之也。（考张枢撰《师道墓表》，杜本撰《师道墓志》，皆称致仕后授奉议大夫礼部郎中，而宋濂所作《墓碑》，则称以礼部郎中致仕，《元史》本传亦同。盖《元史》即濂所撰，故与碑合。然枢与本皆师道旧友，不应有误，或濂记录未真也。）凡诗九卷、文十一卷，流传颇鲜。此本乃新城王士祯写自昆山徐秉义家，因行於世。师道少与许谦同师金履祥。所著有《易杂说》二卷、《书杂说》六卷、《诗杂说》二卷、《春秋胡氏传附正》十二卷，於经术颇深。所补正鲍彪《战国策注》，及所撰《敬乡录》，於史事亦颇有考证。又与黄溍、柳贯、吴莱相与往来倡和，故诗文具有法度。其文多阐明义理，排斥释、老，能笃守师传。其诗则风骨遒上，意境亦深，褎然升作者之堂，非复仁山集中格律矣。盖其早年本留心记览，刻意词章；弱冠以后，始研究真德秀书。故其所作，与讲学家以馀力及之者，迥不同耳。
△《积斋集》五卷（永乐大典本）
元程端学撰。端学有《春秋三传辨疑》，已著录。其文集《元史》本传不载，世亦未见传本，惟《文渊阁书目》有之。今检勘《永乐大典》各韵中，尚颇散见一二。考曹安《谰言长语》，记欧阳玄为浙省考官，本房得《四灵赋》一卷，词意高迥。覆考官谓非赋体，欲黜之。玄争之力，且曰：“其人赋场如此，经义必高。”督掌卷官取其本经，则伟然老成笔也。及拆卷，乃程端学。欧阳玄作《端学墓志》，亦称“至治癸亥，浙闱秋试第二场《四灵赋》，词气高迥，因得与选。”
则端学以是赋得名，必载集中。今所存仅《阳燧赋》一篇，而是赋已佚，则散亡亦多矣。谨掇拾残剩，釐为诗一卷、文四卷，以备元人之一家。端学之说《春秋》，勇於信心，而轻於疑古，颇不免偏执胶固之弊。然其人品端谨，学术亦醇，故其文结构缜密，颇有闳深肃括之风。故曹安又记其会试经义策冠场，考官白宰相曰：“此卷非三十年学问不能成。”盖根柢既深，以理胜而不以词胜，故与雕章绘句者异焉。诗尚沿南宋末派。观墓志称端学泰定初扈跸上都，时虞集为国子司业，深相器重，而不甚见两人唱和之作。则端学不以是擅长，亦可见矣。
△《燕石集》十五卷（浙江巡抚采进本）
元宋褧撰。褧字显夫，大都人。泰定元年进士。历官翰林直学士，兼经筵讲官。谥文清。褧博览群籍，与兄本后先入馆阁，并有集行世，时人以“大宋”、“小宋”拟之。褧集为其侄太常奉礼郎彍所编。凡诗十卷、文五卷。首载至正八年御史台咨浙江行中书省刊行咨呈一道，欧阳玄、苏天爵、许有壬、吕思诚、危素五《序》，末附谥议、墓志、祭文、輓诗。又有洪武中何之权、吕荧二《跋》。盖犹旧本。《欧阳玄序》称其诗“务去陈言，燕人凌云不羁之气，慷慨赴节之音，一转而为清新秀伟”。《苏天爵序》称其诗“清新飘逸，间出奇古，若卢仝、李贺”。《危素序》则称其“精深幽丽，而长於讽谕”。核其所说，亦约略近之。至其词藻焕发，时患才多。句或不检，韵成牵缀。如《正献公坟所寒食诗》，有“高坟白打钱”句。案韦庄诗“上相间分白打钱”，非纸钱也。张女輓诗，却是“贞魂埋不得”句。《序》称其女工於属对，十岁而夭。案李商隐诗“万古贞魂倚暮霞”，非十岁未字之女也。如斯之类，大抵富赡之过。贪多务得，遂不能刮垢磨光。然武库之兵，利钝互陈。论其大体，足为一家，固不以字句累之矣。其文为作诗之馀事，然温润而洁净，亦不失体裁焉。
△《秋声集》四卷（两淮马裕家藏本）
元黄镇成撰。镇成有《尚书通考》，已著录。其集据顾嗣立《元诗选》称原本十卷，又载有《郑潜序》。此本仅存四卷，又惟镇成《自序》一篇，而不载《潜序》，似非完帙矣。王士祯《居易录》称其《秋风》一首、《秋山小景》一首、《五曲精舍》一首，以为具有风调。今观其集，大抵边幅稍狭，气味稍薄，盖限於才弱之故。然近体出以雅洁，古体出以清省，亦复善用其短。故格韵楚楚，颇得钱、郎遗意。较元代纤秾之体，固超然尘壒之外也。《闽书》称镇成至正中筑室城南，号南田耕舍。部使者屡荐之，不就。似乎高隐之士。《郑潜序》则称其有所激而鸣其不平。今考集中《南田耕舍诗序》言：“赋者率拟之於老农，人各有志，同床而不相察。”其第二首云：“种田南山下，土薄良苗稀。稊稗日以长，荼蓼塞中畦。路逢荷人，相顾徒嗟咨。我欲芟其芜，但念筋力微。终焉鲜嘉穀，何以奉年饥。谁令恶草根，亦蒙雨露滋。岂无力耕士，悠悠兴我思。”
则镇成盖遭逢乱世，有匡时之志而不能行，乃有托而逃。故诗多忧时感事之语。
《潜序》为知其心，徒以为恬退之士，未足罄所抱矣。
△《雁门集》三卷、《集外诗》一卷（江苏巡抚采进本）
元萨都剌撰。萨都剌字天锡，号直斋。其祖曰思兰不花，父曰阿鲁赤，以世勋镇云代，居於雁门。故世称雁门萨都剌，实蒙古人也。旧本有《干文传序》，称萨都剌者，译言济善也。（案萨都剌蒙古语结亲也，此云济善，疑文传以不谙译语致误，今姑仍原文，而附订於此。）则本以蒙古之语连三字为名。而集中《溪行中秋玩月诗》，乃自称为萨氏子，殊不可解。又孔齐《至正直记》，载萨都剌本朱姓，非阿鲁赤所生。其说不知何据。岂本非蒙古之人，故不谙蒙古之语，竟误执名为姓耶。疑以传疑，阙所不知可矣。据所《自序》，称始以进士入官为京口录事长，南行台辟为掾。继而御史台奏为燕南架阁官，迁闽海廉访知事，进河北廉访经历。《干文传序》则称其登泰定丁卯第。应奉翰林文字，除燕南经历，升侍御史。於南台以弹劾权贵，左迁镇江录事宣差，后陟官闽宪幕。与《自序》稍有不同。然《自序》当得其实也。虞集作《傅若金诗序》，称进士萨天锡最长於情，流丽清婉。今读其集，信然。杨瑀《山居新语》尝辨其宫词中“紫衣小队”诸语，及《京城春日诗》中“饮马御沟”之语为不谙国制。其说良是。然《骊山诗》内误用荔枝，亦何伤杜牧之诗格乎。集本八卷，世罕流传。毛晋得别本刊之，并为三卷。后得荻匾王氏旧本，乃以此本未载者别为《集外诗》一卷，而其集复完。其中《城东观杏花》一诗，今载《道园学古录》中，显为误入。则编类亦未甚确。然八卷之本，今不可得。故姑仍以此本著录。《晋跋》又称尚有无题七言八句百首，别为一集，惜其未见。今距晋又百馀载，其存佚益不可知矣。
△《杏亭摘稿》一卷（浙江鲍士恭家藏本）
元洪焱祖撰。焱祖字潜夫，歙县人。是集前有《危素序》，称为徽州路休宁县尹致仕。而叙其仕履乃曰年二十六为平江路儒学录，浮梁州长芗书院山长，绍兴路儒学正，调衢州路儒学教授，擢处州路遂昌县主簿。天历元年年六十二致仕。
乃不云其为县尹。考《宋濂序》，称其自儒官起家，四转而为遂昌主簿，遂以休宁县尹致其仕。盖是时犹沿宋例，致仕者率进一官使归，实未尝任是职也。焱祖尝作《罗愿尔雅翼音释》，至今附愿书以行。又有《续新安志》十卷，亦继愿《新安志》而作。盖亦博洽之士。是集为其子浦江尉在所编。其所居有银杏树，大百围。焱祖尝以“杏亭”自号，因以名集。其诗以古近体分列。然五言律下注曰“长律附”，不从高棅称排律。七言律下注曰“拗律附”，亦宋人之旧名。
盖犹当日原本，未遭明人窜乱者也。其诗虽纯沿宋调，而尚有石湖、剑南风格，抗衡於虞、杨、范、揭诸家则不足，以视宋季江湖末派则蝉蜕於泥滓之中矣。
△《安雅堂集》十三卷（两淮马裕家藏本）
元陈旅撰。旅字众仲，莆田人。以荐为闽海儒学官。中丞马祖常奇之，与游京师，又为虞集所知。平章事赵世延引为国子助教。考满再任。后出为浙江儒学提举。又召入为应奉翰林文字。至元元年迁国子监丞。越二年卒於官。事迹具《元史儒学传》。其集见於本传者十四卷。此本仅十三卷，乃其子籥所编。有张翥、林泉生二《序》，一作於至正九年，一作於十一年。目次与焦竑《经籍志》相合。殆本传笔误，以“三”为“四”欤。史称其文典雅峻洁，必求合於古作者，不徒以徇世好。又称虞集见所作，有“我老将休，付子斯文”之语。《张翥序》亦称天历、至顺间，学士虞公以文章擅四方，其许与君特厚，君亦得相与薰濡，而法度加密。盖纪实也。苏天爵辑《元文类》，其时作者林立，而不以序属诸他人，独以属旅，殆亦知其文之足以传信矣。
△《傅与砺诗文集》二十卷（江苏巡抚采进本）
元傅若金撰。若金初字汝砺，揭徯斯为改字与砺，江西新喻人。曹安《谰言长语》记其少年家酷贫，以织席为生。又改业为针工。后有所激，乃读书，诗文遂脍炙人口。用以勉人之自砺，则亦奇士也。其诗法授於同郡范梈。虞集、宋褧以异材荐，佐使安南。归除归广州文学教授。至正三年卒，年仅四十。所著诗集有《初稿》、《南征稿》、《使还新稿》、《牛铎音》等编，范、虞诸人皆尝为之序。至正间，其弟若川汇鋟之，名《清江集》。明洪武中，又刻其文集十一卷，《附录》一卷。今诗文总为一编，不知何人所并也。揭徯斯称每读与砺诗，如复见范德机。德机七言歌行胜，与砺五言古律胜，馀亦相伯仲。王士祯《居易录》则称其歌行得老杜一鳞片甲，七律亦有格调。与徯斯论小异。当以士祯之说为然。古文盖其馀事，然亦和平雅正，无棘吻螫舌之音。虽不能凌跨诸家，要亦一时之隽才矣。
△《瓢泉吟稿》五卷（永乐大典本）
元朱晞颜撰。考元代有两朱晞颜。其一为作《鲸背吟》者。其一为长兴人，字景渊，即著此稿者也。晞颜始末不甚可考。惟《吴澄集》有晞颜父文进《墓表》，载及晞颜，称其能诗文而为良吏，亦不详其为何官。今以集中诗考之，则初以习国书被选为平阳州蒙古掾。又为长林丞，司煮盐赋。又曾为江西瑞州监税。盖以郡邑卑吏终其身者。其集藏书之家罕见著录。惟焦竑《国史经籍志》载有《瓢泉集》四卷，而世无传本。顾嗣立录元诗三百家，亦不及其名。今据《永乐大典》所载，抄撮编次，釐为诗二卷、诗馀一卷、文二卷。又牟巘、郑僖《原序》二首尚存，仍以弁诸卷首。集中所与酬赠者为鲜于枢、揭徯斯、杨载诸人。故耳目薰濡，具有法度。所作虽边幅稍狭，而神理自清。《牟巘序》所称拟古之作，今具在集中。颇得汉魏遗意，异乎以割剥字句为工。其杂文亦刻意研练，不失绳墨。
惟郑僖所赏麯生、菊隐二传，沿毛颖革华之体，自罗文、叶嘉以来已为陈因之窠臼。僖顾以奇赡许之，殆所谓士俗不可医矣。
△《筠轩集》十三卷（安徽巡抚采进本）
元唐元撰。元字长孺，歙县人。泰定丁卯，以文学授平江路学录。再任建德路分水县教谕。以徽州路学教授致仕卒。集中《朱克用总管诗会序》，作於至正乙酉，自题七十七岁。则当生於宋咸淳五年己巳。始终皆当元盛时，故所作多和平温厚之音。又尝著《易大义》、《见闻录》诸书，於经术颇深。故议论亦不诡於正。据朱文选行状，元有《敬堂杂著》、《思乐杂著》、《吴门杂著》、《分阳杂著》、《金陵杂著》、《老学藂稿》几七千篇，分为五十卷。乃其子桂芳手辑，故集中间有桂芳题识。此本为程敏政编入《唐氏三先生集》者，仅诗稿八卷、文稿五卷，殊非其旧。观其裔孙泽请汪抑之作序启中，亦谓兵燹之馀，十存二三。
则此集亦蠹蚀零落，幸而得存矣。惟元以乡校终身，未尝一官台阁，而集中有《扈从氵栾阳清暑》四诗，又有《玉堂夜直诗》，及《察罕淖尔》、《李陵台》诸诗，未喻其故，或误收他人之作欤？
△《俟菴集》三十卷（两淮马裕家藏本）
元李存撰。存字明远，更字仲公，安仁人。少博涉典籍，喜为文章。后从上饶陈立太传陆九渊之学，遂尽焚所著书。其论学以省察本心为主。其论文谓唐、虞所有之言，三代可以不言。三代所有之言，汉、唐可以不言。未有六经，此理无隐。前古圣贤，直形容之而已，恶能有所增损。皆陆氏义也。然存所学笃实，非金谿流派堕於玄渺，并失陆氏本旨者比。故其诗文皆平正醇雅，不露圭角，粹然有儒者之意。是集为其子卓所编。凡诗十一卷、文十九卷。前有永乐乙酉《邹济序》，及危素所作《墓志》。末附虞集书一首。案《道园学古录》有《送李彦方闽宪诗序》曰：“近日晚学小子，不肯细心读书穷理，妄引陆子静之说以自欺自弃。至欲移易章句，直斥程、朱之说为非，此亦非有见於陆氏者也。特以文其猖狂不学以欺人而已。此在王制之必不容者也。闽中自中立之归，已有道南之叹。
仲素、愿中至於元晦，端绪明白，皆在闽中。不能不於彦方之行发之。去一赃吏，治一弊政，不如此一事有以正人心”云云。其言褊躁，与陆氏学派若不戴天。而与存书乃深相推挹，岂非以其人重之欤？亦足见元儒敦朴，无门户之成见也。
△《滋溪文稿》三十卷（两淮马裕家藏本）
元苏天爵撰。天爵有《名臣事略》，已著录。所作有《诗稿》七卷、《文稿》三十卷。其《诗稿》，《元百家诗》尚录之，今未见其本。此为其《文稿》三十卷，乃天爵官浙江行省参政时，属掾高明、葛元哲所编。元哲字廷哲，临川人，以乡贡第一人举进士。赵汸《东山存稿》中有《别元哲序》一篇，载其行履甚详。高明字则诚，永嘉人，登进士第，调官括苍郡录事。赵昉又有《送高则诚归永嘉序》，即其人也。天爵少从学於安熙。然熙诗文粗野不入格，天爵乃词华淹雅，根柢深厚，蔚然称元代作者。其波澜意度，往往出入於欧、苏，突过其师远甚。至其序事之作，详明典核，尤有法度。集中碑版几至百有馀篇，於元代制度人物，史传阙略者多可藉以考见。《元史》本传称其“身任一代文献之寄”，亦非溢美。虞集《赋苏伯修滋溪书堂诗》有曰：“积学抱沉默，时至有攸行。抽简鲁史存，采诗商颂并。”盖其文章原本，由沉潜典籍，研究掌故而来，不尽受之於熙也。
△《青阳集》四卷（编修励守谦家藏本）
元余阙撰。阙字廷心，一字天心，色目人。世居武威。以父官合肥，遂家焉。
元统元年进士。累官淮南行省左丞，分守安庆。陈友谅陷城，自刭死。赠行省平章，谥忠宣。事迹具《元史》本传。阙以文学致身，於五经皆有传注。篆隶亦精緻可传。而力障东南，与许远、张巡后先争烈。故集中所著，皆有关当世安危。
其《上贺丞相》四书，言蕲、黄御寇之策，尤为深切。使阙计果行，则友谅之能陷江东西否，尚未可知也。其第二书谓往时泰不华、蛮子海牙并力攻蕲、黄，贼几就灭。忽檄散各军，止有卜颜帖木儿驻札兰溪。盗之复陷沿江诸郡，实人谋不臧。证以卜颜帖木儿本传，知丞相托克托虽有功於江淮，而实阶乱於蕲、黄之地。
又第四书曰，兰溪之功，卜颜帖木儿平章为最，蛮子海牙中丞特因之成事。《卜颜帖木儿传》亦采用之。则又是非之公，足以信诸后代者也。其诗以汉魏为宗，优柔沈涵，於元人中别为一格。胡俨《杂说》曰：“初危太朴以文学徵起，士君子皆想望其风采。或问虞文靖公曰：‘太朴事业当何如？’曰：‘太朴入京之后，其词多夸，事业非所敢知。必求其人，其余阙乎。’问何以知之，曰：‘集於阙文字见之。’后阙竟以忠义显。乃知前辈观人，自有定鉴”云云。然则文章虽阙之馀事，而心声所发，识度自殊，亦有足觇其生平者矣。
△《鲸背吟集》一卷（编修汪如藻家藏本）
旧本题元朱晞颜撰。前有《自序》，署其字曰名世。末又有《自跋》。《序》称至元辛卯，泛海至燕京，舟中成七言绝句三十馀首，诗尾各以古句足之。其末章云：“早知鲸背推敲险，悔不来时只跨牛。”因名《鲸背吟》。曹学佺编入《十二代诗选》中。长洲顾嗣立编《元百家诗》，据赵孟頫所作《宋无翠寒集序》，谓无旧以晞颜字行。先世自晋陵迁吴，冒朱姓。至元中，其父领征东万户案牍，当行病痿，无匄以身代，遂入海。经高丽诸山，未尝废吟咏，《鲸背吟》正其时作。然《序》称偶托迹於曹科，未忘情於笔砚。缘木求鱼，乘桴浮海。与代父入征东幕府，情事渺不相涉。与《孟頫序》所称，西溪王公以茂才举之，辞不就者亦不合。又不知其何故矣？疑以传疑可也。
△《近光集》三卷、《扈从诗》一卷（江苏巡抚采进本）
元周伯琦撰。伯琦有《六书正讹》，已著录。当顺帝时，伯琦以文章知遇，出入禁廷。因别裒录所作，为此二集。《近光集》乃后至元八年庚辰由国史院编修擢翰林修撰，同知制诰。至正元年辛巳，为授经郎经筵译文官。二年壬午，为帘内官。四年甲申，升监书博士。五年乙酉，改崇文监丞，迄於出为海北广东道肃政廉访使。凡五年之诗。《扈从诗》则至正十二年壬辰，由翰林直学士兵部侍郎拜监察御史，扈从上京之作也。《近光集》中述朝廷典制为多，可以备掌故。
《扈从诗》中记边塞闻见为详，可以考风土。而伯琦文章淹雅，亦足以摹写而叙述之。溯元季之遗闻者，此二集与杨允孚《氵栾京百咏》亦略具其梗概矣。
△《经济文集》六卷（浙江鲍士恭家藏本）
元李士瞻撰。士瞻字彦闻，先世新野人，徙居荆门。至正初，中大都路进士。
中书辟充右司掾，除刑部主事。累官户部尚书，出督福建海漕，就拜行省左丞。
召入为参知政事，改枢密副使，拜翰林学士承旨，封楚国公。以至正二十七年卒。
《元史》不为立传。惟《顺帝本纪》载：“至正二十二年，枢密副使李士瞻上疏极言时政。凡二十事。”具列其目，大抵当时急务。盖亦谠直之士也。是集为其曾孙伸所编，所录始於为右司掾时，而迄於奉使闽中。故《元史》所载《时政疏》不在其中。然所载往来简札至七十馀通，几居全集之半。虽多属一时酬答之作，而当时朝政之姑息，兵事之乖方，藩臣之跋扈，多可藉以考见。其弥缝匡救，委曲周旋，拳拳忧国之忱，亦不在所上《时政疏》下。《元史》於顺帝时事最称疏略，存此一集，深足为考证之助。正不徒重其文章矣。
△《纯白斋类稿》二十卷、《附录》二卷（浙江巡抚采进本）
元胡助撰。助字履信，一字古愚，婺州东阳人。始举茂才。为建康路儒学学录。历美化书院山长、温州路儒学教授。用荐再为翰林国史院编修官。秩满授承信郎、太常博士，致仕归。时至正五年也。是集乃助所自编，本三十卷。历年既久，残阙失次。明正德中，其六世孙淮掇拾散佚，重编此本。仅存赋一卷、诗十六卷、杂文三卷。又《附录》当时投赠诗文二卷。仍以《纯白斋类稿》为名，而卷帙已减三之一，非其旧本。虞集常跋其《上京纪行集》，称其龙门以后诗尤佳，今已散入集中。邓文原、吴澄尝跋其《銮坡小录》及《升学祭器文》，此本不载。
则当在亡佚十卷中也。助诗文皆平易近人，无深湛奇警之思，而亦无支离破碎之病，要不失为中声。吴澄称其诗“如春兰茁芽，夏竹含箨，露滋雨洗之馀，濯濯幽媚，娟娟静好”。则形容过当，反不肖其品格矣。
△《圭峰集》二卷（浙江鲍士恭家藏本）
元卢琦撰。琦字希韩，号立斋，惠安人。圭峰其所居地。抄本或作《圭斋集》，传写误也。至正二年进士。授州录事，迁永春县尹，改调宁德。历官漕司提举，除平阳州，命下而卒。事迹具《元史良吏传》。徐<火勃>《笔精》曰：“《圭峰集》岁久弗传，近岁惠安庄户部徵甫蒐而梓之，误入萨天锡诗六十馀首。”此本为元陈诚中所编，明万历初邑人朱一龙、福州董应举序而刻之。在庄本之前，然已多窜入他作。如五言古诗《春日思远游》，则在陈旅集中。又五言古诗中《过岭至崇安》、《送吴甫至扬州》、《题焦山方丈壁》、《秋日池上》、《度闽关》、《宿台山寺绝顶》、《早发黄河》等篇，七言古诗中《有事居庸关》、《走笔赠孟礼》、《乐陵台望月》、《夜泊钓台》、《江南乐》、《江南怨》、《雪山辞》、《崔镇阻风》、《游吴山驼峰》、《紫阳菴》、《江上闻笛》、《别友》、《寒夜闻笛》、《黯淡滩歌》、《清湖曲》、《海棠曲》、《儒有萨氏子》等篇，七言律诗中《高邮城楼晚望》、《燕将军出猎》、《寄鹤林长老》、《和王维学海南还韵》、《三衢守索题烂柯石桥》、《登镇阳龙兴寺阁》、《寄参政许可用》、《送佥宪王君实》、《金陵道中》、《再过锺山万寿寺》等篇，共三十二首，皆在萨都剌集中。至於萨都剌《溪行中秋玩月》一篇，《自序》称“余乃萨氏子”云云，班班可考。此集乃改题曰《儒有萨氏子》，《序》末又删其“至元丁丑仲秋书”一句。尤为显然作伪。不得谓之误收。盖编缉之时，务盈卷帙，以夸蒐采之富，故真赝溷淆如此也。琦官虽不高，而列名良吏，可不藉诗而传。即以诗论，其清词雅韵，亦不在陈旅、萨都剌下。编录者移甲为乙，亦非无因矣。集又载赋三篇、记六篇、志铭二篇、祭文一篇、启三篇、杂著九篇，则确出琦作，非由假借。今删其诗之妄录者，并其文录之，以存琦之真焉。
△《蜕菴集》五卷（浙江巡抚采进本）
元张翥撰。翥字仲举，晋宁人。至元初，用隐逸荐，召为国子助教，分教上都。寻退居淮东。会修《宋》、《辽》、《金》三史，起翰林国史院编修官。累迁翰林学士承旨，致仕，加河南行省平章政事，给俸终身。事迹具《元史》本传。
案金明昌、承安间，亦有张翥，字曰仲扬。刘祁《归潜志》记其“矮窗小户寒不到，一炉香火四围书”、“西风了却黄花事，不管安仁两鬓秋”诸句，称其浮艳。
诸书援引，或误为一人，非也。翥尝从学於李存，传陆九渊之说。诗法则受於仇远，得其音律之奥。其诗清圆稳贴，格调颇高。近体长短句，极为当时所推。然其古体亦伉爽可诵，词多讽谕，往往得元、白、张、王之遗，亦非苟作。王士祯《居易录》曰：“蜕菴元末大家，古今诗皆有法度。无论子昂、伯庸辈，即范德机、揭曼硕未知伯仲何如。”其论当矣。史称翥遗稿不传，传者有律诗、乐府，仅三卷。王士祯则称“《蜕菴集》四卷，明洪武三年锡山郎成抄本”。此本乃朱彝尊所藏，明初释大杼手抄本，前后有来复、宗泐二人《序》《跋》。盖大杼与翥为方外交，元末翥没无嗣，大杼取其遗稿归江南，别为选次而录存之。考《元音》、《乾坤清气集》、《玉山雅集》诸书，所录翥诗尚有出此集之外者，则亦非全本也。
△《五峰集》六卷（编修汪如藻家藏本）
元李孝光撰。孝光字季和，乐清人。隐居教授白野，泰哈布哈尝师事之。至正七年，诏徵隐士，以秘书监著作郎召。明年升文林郎、秘书监丞。所著诗文，岁久散佚。是编乃弘治甲子怀远钱杲为乐清令，访求遗稿，得全集於儒生周纶家，因俾纶编次刊版。杲自为之序，仍以《五峰集》为名。其诗文不分卷帙，但以各体分编。今定以乐府四言诗为一卷，五七言古诗为一卷，五言律诗为一卷，七言律诗为一卷，绝句为一卷，杂文为一卷。卷首别有逸文目四篇，曰《南村草堂记》，曰《郭翼迁善斋记》，曰《姚文焕书声斋集记》，曰《孝善坊记》，皆有录无书。
盖传写复佚，今亦阙之。元诗绮靡者多，孝光独风骨遒上，力欲排突古人。乐府古体皆刻意奋厉，不作庸音。近体五言疏秀有唐调。七言颇出入江西派中，而俊伟之气自不可遏。中间如《赠潘九霞绝句》所云：“道士自称潘九霞，身骑黄鹤大如车。借我北窗眠一夜，酒醒共吃白丹砂。”失之粗獷者，亦间有之，然不害其风格也。杂文凡二十首，皆矫矫无凡语。杨维桢作《陈樵集序》，举元代作者四人，以孝光与姚燧、吴澄、虞集并称，亦不虚矣。末附《题朱泽民画》一首，盖古乐府之末章，误编於文集，今仍移附乐府末云。
△《野处集》四卷（浙江巡抚采进本）
元邵亨贞撰。亨贞字复孺。杨枢《淞故述》，载其本淳安人。至正间为松江训导，占籍华亭。今考集中有《送族兄安仲还乡序》云：“至元中，大父处县君以弗终仕於宋，晦迹华亭别业，先子遂生华亭。至德间，大父归葬故里，先子弗克举家去，至今为华亭人。”则自其祖已占籍松江，枢所述犹未尽也。是编后有冯迁、汪稷二《跋》，谓其书本出上海陆深家，深之孙郯以授稷而刊行之。并所著《蛾述诗选》、《蛾术词选》为十六卷。今诗词二选世已无传，惟此本独存。
共杂文六十八首。亨贞终於儒官，足迹又不出乡里，故无雄篇巨制以发其奇气。
而文章大致清快，步伐井然，犹能守先民遗矩者。其诗词世不多见。陶宗仪《南村辍耕录》载所作《咏眉目沁园春词》二首，隽永清丽，颇有可观。盖所长尤在於是，惜《词选》今已久佚矣。
△《梦观集》五卷（浙江鲍士恭家藏本）
元释大圭撰。大圭字恒白，姓廖氏，晋江人。至正间，居泉州之紫云寺。其集本二十四卷。首为《梦法》一卷、《梦偈》一卷、《梦事》一卷，次为诗六卷，次为文十五卷。所谓梦法、梦偈、梦事者，皆宗门语录，不当列之集中。其杂文亦多青词、疏引，不出释氏之本色，皆无可取。惟其诗气骨磊落，无元代纤秾之习，亦无宋末江湖蔬筍之气。吴鉴原序称其华实相副，词达而意到，不雕镂而工，去纂组而丽，屏耘锄而秀。虽朋友推奖之词，然核以所作，亦不尽出於溢美。盖石湖、剑南之馀风，犹存於方以外矣。今删除其《梦法》等卷，并删除其杂文，惟录古今体诗编为五卷。沙砾既捐，精华斯露。取长弃短，期於不失雅音。其三乘宗旨，听释氏之徒自传之，固不必为彼法计也。
△《金台集》二卷（江苏巡抚采进本）
元乃贤撰。乃贤有《河朔访古记》，已著录。是集为危素所编。前有欧阳玄、李好文、贡师泰三《序》，作於至正壬辰。又有黄溍《题词》，作於至正庚寅。
末有至正乙酉揭徯斯《跋》，至正辛卯程文《跋》、至正乙未杨彝《跋》、至正己丑泰哈布哈题字、至正戊子张起岩题诗。复有虞集诗一首，及危素一《跋》，均不著年月。《素跋》称“易之《金台前稿》，余既序之。及再至京师，又得《后稿》一卷。”则此集二卷乃合两稿编之。故集中称揭徯斯谥为“揭文安”，而集末乃有徯斯《跋》也。乃贤天才宏秀，去元好问为近。虽晚年内登翰林，外参戎幕，而仕进非所汲汲，惟以游览唱酬为事。故气格轩翥，无世俗猥琐之态。
其名少亚萨都剌。核其所作，视萨都剌无不及也。
△《子渊诗集》六卷（永乐大典本）
案《子渊诗集》散见《永乐大典》中，但题曰元人。《文渊阁书目》载之，亦不著撰人名氏。考集中有《岁尽诗》云：“照我乡关梦，相随到鄮城。”鄮故城在鄞县东，唐时析鄮置鄞、慈、奉、镇四邑，隶明州。元为庆元路。纳新《金台集》有《怀明州张子渊》七律一首，又有《依韵奉答子渊》七律二首。今倡和诗俱在集中，韵亦相符。则当为庆元路人。又《铁釜中莲诗》题下自注，叙同时并赋诸人，有“暨仲深”之语。则其名当为仲深。又有《怀兄子益在横浦诗》。
以其兄字推之，则“子渊”当为其字矣。集久不传。兹分体缀辑，得诗六卷，多与乃贤、杨维桢、张雨、危素、袁华、周焕文、韩性、乌本良、斯道兄弟唱和之作，而纳新为尤夥。古诗冲澹，颇具陶、韦风格；律诗虽颇涉江湖末派，格意未高。然五言如“晓市鱼虾集，秋田笋蕨多”，“驿路随江尽，湖云类海宽”，“地通江栈阔，天入海门低”，“明月孤城柝，秋风弱客心”，“枯萑晴似雪，独鹤夜如人”。七言如“江村夜迥传金鼓，池馆秋深老芰荷”，“满面炎尘依客帽，一川离思属荷花”，“家僮解事故携酒，野鸟避人低度墙”，“北风吹沙弓力劲，落日照海旌旂寒”，“林荒乏酿茶为酒，鱼熟难赊米当钱”，“西江返照连虹影，南镇残山入雁行”，亦皆楚楚有致。其见重於当时名辈，亦有以也。
△《午溪集》十卷（编修汪如藻家藏本）
元陈镒撰。镒字伯铢，丽水人。尝官松阳教授。后筑室午溪上，遂以“午溪”名其集。卷首题“前进士曲阜孔旸编选，前进士青田刘基校正”。有黄溍、张翥、孙炎及旸、基五人《序》。《翥序》称其学於外舅周衡。《炎序》又称其学於翥。故其诗才地虽觉稍弱，而吐言清脱，不失风调。盖渊源有所自来。前又载基、旸手柬各一通。基柬称其“体制皆佳，而近日应酬之作去其一二则纯矣”。
旸柬则称其“篇篇合律而中吕，字字铿金而锵玉”。今观其集，基言为是。《基序》称《午溪集》一卷。《炎序》称二卷。《旸序》则称四百馀篇。此本十卷，岂基所欲去者，旸仍为存之乎？
△《药房樵唱》三卷、《附录》一卷（浙江鲍士恭家藏本）
元吴景奎撰。景奎字文可，兰溪人。年三十，海道万户刘贞为浙东宪府掾，尝辟为从事。明年贞去，景奎亦归。久之用部使者荐，署兴化县儒学录，以母老辞不就。至正十五年卒於家。黄溍为志其墓，深相惋惜。是集乃其子履与其门人黄琪所编。中间五言古体皆源出白居易，七言古体间似李贺。近体亦音节宏敞，豪放自喜。宋濂为作《集序》，亦极相推挹。特编次时失於简汰。如《偶成诗》云：“挟才胜德世所薄，宁我负人天可欺。士之言行苟如此，圣经贤传将奚为。”
殆刘克庄所谓有韵语录，殊不入格。其他应俗之作，亦多榛楛勿翦。是则履等辑录之过。然其菁华自在，亦不以此相掩也。
△《栲栳山人集》三卷（两淮马裕家藏本）
元岑安卿撰。安卿字静能，馀姚人。所居近栲栳峰，故以自号。志行高洁，穷厄以终。其诗有云：“老成愧苟得，童稚羞无官。”又云：“人观所为主，结交慎攀援。”足见其坚苦自立之意。集中次韩明善《题推篷图诗》，称“坡翁仙去二百春”。以苏轼卒於建中靖国元年计之，盖当元之中叶。故上得见厉元吉，下得见危素也。是集为安卿邑人宋禧编辑。禧初名元禧，洪武间召修《元史》，曾为安卿题像，述其生平。今亦附载於集中。其诗戛戛孤往，如其为人。惟七言古诗时杂李贺、温庭筠之体。盖有元一代风气如斯。然气骨本清，究亦不同纤媚秾冶之格。顾嗣立《元诗选》曰：“安卿尝作《三哀诗》，吊宋遗民之在里中者。
寄托深远，有俯仰今昔之思。”案《三哀诗》，一曰厉元吉，宋末举进士第，为乌程尉，入元不仕以终，安卿之师也；一曰高师鲁，佚其名而为安卿家三世之交，总角时曾得见之；一曰李天锡，则其里之老儒，安卿未及相识者。详其词意，前二篇为追念故交，后一篇为表章潜德。其间虽有“新亭”、“黍离”诸语，乃追叙三人之遗事，非安卿自有是感，诗语甚明。嗣立遽以思宋为说，穿凿殊甚。又集中《出门偶赋诗》有：“侧闻朝廷遗逸徵，集贤著作空盈庭。中书堂上日羊饭，世祖山河如砥平。”则身见元政渐弛，文恬武嬉，方深以国事为忧，而望以无忘祖宗之创业。岂复睠睠於宋者乎？嗣立以词害意，遂使安卿首鼠两端。今谨订正其误，俾读者无惑焉。
卷一百六十八 集部二十一
○别集类二十一△《梅花道人遗墨》二卷（浙江鲍士恭家藏本）
元吴镇撰。镇字仲圭，自号梅花道人，嘉兴人。《嘉兴志》称其卒於明洪武中。考镇自书墓碣，称生於至元十七年庚辰，卒於至正十四年甲午。则未尝入明，《志》为舛误。又陈继儒《梅花庵集》，称镇自题墓碣为“梅花和尚之塔”。后紥木扬喇勒智所至椎冢燔椁，独镇之墓疑为僧塔，遂舍去。考紥木扬喇勒智发宋陵在至元甲申、乙酉之间，《元史》与《癸辛杂识》所记并同。是时镇方五六岁，安有预题墓碣之事。此好事者因镇明於易数，故神其说而未思岁月之颠舛。继儒摭以为说，亦疏谬也。镇以画传，初不以文章见重。而抗怀孤往，穷饿不移。胸次既高，吐属自能拔俗。旧无专集。此本题曰《遗墨》，乃其乡人钱棻捃拾题画之作，薈稡成编。其中如《题竹诗》“阴凉生砚池，叶叶秋可数。东华客梦醒，一片江南雨”一篇。考镇杜门高隐，终於魏塘，足迹未至京师，不应有“东华客梦”之句。核以高士奇《江村销夏录》，乃知为鲜于枢诗，镇偶书之，非其自作，棻盖未之详审。又镇画深自矜重，不肯轻为人作。后来假名求售，赝迹颇多，亦往往有庸俗画贾伪为题识。如题画《骷髅》之《沁园春》词。无论历代画家从无画及骷髅之事，即词中“漏泄元阳，爹娘搬贩，至今未休”诸句，鄙俚荒谬，亦决非镇之所为。又如嘉禾八景之《酒泉子》词。词既弇陋，其《序》末乃称梅花道人镇顿首。偶自作画，为谁顿首耶？即题竹佚句之“我亦有亭深竹里，也思归去听秋声”，“亦”字、“也”字重叠而用，镇亦不应昧於字义如此。凡斯之类，棻皆一例编载，未免失於决择。然伪本虽多，真迹亦在，披沙简金，往往见宝。
要未可以糅杂之故，一例废斥之矣。
△《玩斋集》十卷、《拾遗》一卷（两淮马裕家藏本）
元贡师泰撰。师泰字泰甫，宣城人。以国子生中江浙乡试。除泰和州判官，荐充应奉翰林文字。出为绍兴府推官。复入翰林，迁宣文阁授经郎。至正十四年擢吏部侍郎，除浙江都水庸田使。寻拜礼部尚书，调平江路总管。张士诚据吴，避之海上，江浙行省丞相承制授参知政事。二十年改户部尚书，命督海运。二十二年召为秘书卿，道卒。事迹具《元史》本传。明嘉靖中，李默作是集《跋》云：“予在宣州，诸生贡安国者，为言其先世礼部公流寓海宁时，自名其里曰小桃源。
元命既革，宋学士景濂尝过之，公为置酒饮。夜分乃起，就卧仰药而毙。”顾嗣立《元百家诗选》，则据其门人朱鐩所作《纪年录》，及揭汯所作墓志，载至正十六年正月，张士诚陷平江，公抱印隐居吴淞江上，主钓台山长吴景文家，易姓名为端木氏，号戾契子、々翁，二十六年卒於海宁寓舍。证《默跋》所纪之诬。案《明史宋濂传》，濂乞假归省在至正二十五年乙巳。师泰没於至正二十二年壬寅，其时濂无由至海宁。且太祖称吴王在至正二十四年甲辰，称吴元年在二十七年丁未，元顺帝北趋上都在二十八年戊申七月，是为洪武元年。师泰既没於壬寅，尚在元亡前六年，何以称“元命既革”。此其后人之饰词，欲附於王蠋之节，殊非事实。嗣立疑之当矣。师泰所著有《友迂集》，余阙序之；《玩斋集》，黄溍序之；《东轩集》，程文序之；又有《奊集》、《闽南集》见於李国凤之《序》。其门人谢肃、刘钦类为一篇，总名曰《玩斋集》，今未之见。明天顺间，宁国守会稽沈性重加蒐辑，得诗文六百五十三首，厘为十卷，又《补遗》一卷，其年谱之类别为一卷附之，是为今本。师泰本以政事传，而少承其父奎家学，又从吴澄受业，复与虞集、揭傒斯游，故文章亦具有源本。其在元末，足以凌厉一时。诗格尤为高雅，虞、杨、范、揭之后，可谓挺然晚秀矣。
集中《题陶渊明五柳图》绝句，《明诗别裁集》以为燕王篡位之后，建文旧臣江右袁敬所作，并记敬所本末甚详。今考明孙原礼所撰《元音》，成於洪武甲子，张中达为之刊版在建文辛巳，均在逊国以前，而收入是诗，题为师泰所作，则为师泰之诗误附会於敬所，非敬所之诗误窜入师泰集中明矣。
△《羽庭集》六卷（永乐大典本）
元刘仁本撰。仁本字德元，天台人。以进士乙科历官温州路总管，江浙行省左右司郎中。时方国珍据有温、台，招延诸郡士大夫，仁本入其幕中，参预谋议。
国珍岁治海舟，输江淮之粟於大都，仁本实司其事。其所署省郎官，盖即元所授。
故集中诸作，大都感慨阽危，眷怀王室。其从国珍，盖欲借其力以有为，徐图兴复，亦如罗隐之仕吴越，实心不忘唐。观其《赠李员外自集庆回河南诗》云：“汉兵早已定中华，孙述犹鸣井底蛙。”於明祖显然指斥，其志可知。厥后国珍兵败，仁本就擒，抗节不挠，至鞭背溃烂而死。则仁本终始元人，未尝一日入明。
《永乐大典》题曰“国朝刘仁本”，非其实也。仁本学问淹雅，工於吟咏，多与赵俶、谢理、朱右等唱和。尝治兵馀姚，作雩咏亭於龙泉左麓，仿佛兰亭景物。
集一时文士，修禊赋诗，自为之序。其文虽不见於集中，而石刻今日犹存。文采风流，可以想见。故所作皆清隽绝俗，不染尘氛。其序记诸篇，述方国珍与察罕通使，及岁漕大都诸事，多记传所不载，亦可补史阙。原本久佚，谨就《永乐大典》所载，以类编次，厘为诗四卷、文二卷。仍改题曰“元刘仁本”，以存其真焉。
</div>
    <div class="pagination">
<a href="四库全书总目提要_page204.html">上一页</a><span>...</span><a href="四库全书总目提要_page200.html">200</a><a href="四库全书总目提要_page201.html">201</a><a href="四库全书总目提要_page202.html">202</a><a href="四库全书总目提要_page203.html">203</a><a href="四库全书总目提要_page204.html">204</a><span class="current-page">205</span><a href="四库全书总目提要_page206.html">206</a><a href="四库全书总目提要_page207.html">207</a><a href="四库全书总目提要_page208.html">208</a><a href="四库全书总目提要_page209.html">209</a><a href="四库全书总目提要_page210.html">210</a><span>...</span><a href="四库全书总目提要_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
