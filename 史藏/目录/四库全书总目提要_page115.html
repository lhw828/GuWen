<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 115 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 115 页/共 273 页</h1>
    <div class="content">不著撰人名氏。所采宋儒之说凡十二家，而朱子为多。其法始以熟经，继以玩味，终以身体力行。明万历丙午，莆田训导江震鲤序而重刊之，亦不云谁所辑也。
△《诸儒要语》九卷（浙江巡抚采进本）
明王化振编。化振字宇春，滁州人。万历己酉举人。官至户部主事。周汝登之门人也。是编节取诸儒语录，编次而成。於宋则周、程、张、朱而外，取陆九渊、杨简二人，於明则取薛瑄、罗汝芳及汝登三人而已。其宗旨则不出於姚江一派，盖汝登本传王氏学也。
△《存古约言》六卷（浙江巡抚采进本）
明吕维祺撰。维祺有《四礼约言》，已著录。是书凡十二篇，首敦本，次闲家，次厚俗，次冠昏丧祭，次服式，次宴会，次交际，次揖让，次柬札。大略以《朱子家礼》为主，并采择诸家之言为条例注释，而以箴诫格言附於后，亦《司马氏书仪》、《吕氏乡约》之支流也。
△《真儒一脉》（无卷数，江苏巡抚采进本）
明吴桂森编。桂森有《周易像象述》，已著录。是编前列从祀四先生语录，薛瑄、胡居仁、陈献章、王守仁也；后列东林三先生语录，顾宪成、钱一本、高攀龙也。前有天启丙寅桂森自序。《千顷堂书目》载桂森著述二种，《江南通志》载四种，皆无是书。殆偶然钞录，当时未著於世耶？
△《论语逸编》三十一卷（浙江吴玉墀家藏本）
明锺韶编。韶字牙台，海盐人。是编集诸书所载孔子问答之语，分三十一篇。
前有其甥郑心材序，称其根据六经，节取百家。然《家语》自有全书，《礼记》列於经典，重为割裂，殊属床上之床。《孔丛子》既属伪书，《韩诗外传》、《说苑》、《新序》亦多依托，未可据为典要。至於承蜩、弄丸乃《庄子》寓言，而执为实事；赤虹、黄玉尤谶纬诞语，而信为古书。他若杨简《先圣大训》亦裒合诸书而成，乃引为出典，尤非根柢之学也。
△《闲道录》十六卷（浙江巡抚采进本）
明沈寿民撰。寿民字眉生，号耕岩，宣城人。崇祯中行保举法，巡抚张国维以寿民应诏。甫入都，即劾杨嗣昌夺情，熊文灿抚贼，留中不报。乃移疾归。疏中语侵阮大铖。福王时，大铖柄国，必欲杀之。变姓名遁迹以免。事迹附见《明史田一俊传》。是书为排斥佛老而作，故名以《闲道》。取先儒格言分条节录，凡不惑於二氏者咸载之，以为世训，不能无惑者亦录以示戒。雍正戊申，其孙廷璐校刊之，复取寿民诗文、杂记等条补诸卷末。
△《印正稿》六卷（江西巡抚采进本）
明张信民撰。信民，渑池人，孟化鲤之门人也。传姚江良知之学，从游者颇众，其门人冯奋庸等录其平日问答议论为是书。国朝雍正丙午，渑池县知县王箴舆为校订而刊之。
△《衡门芹》一卷（山西巡抚采进本）
明辛全撰。全字复元，号天斋，绛州人。万历末贡生，以特荐授知府，未及赴官而卒。全为曹于汴门人，故亦喜讲学。是书皆论治天下之法，分治本三纲、治具八目。三纲曰君治、君心、君学，八目曰选贤才以转士习，破资格以定臣品，行限田以足民生，定里甲以防奸宄，驱游民以务生业，正礼乐以兴教化。其宗藩、军政二目则有录无书。自序称屏伏衡门芹曝之献，不能自已，故名其书曰《衡门芹》。然全意主匡救时弊，而实剿袭旧文。其限田之法於事理尤断不可行，亦只儒生之迂论而已。
△《经世硕画》三卷（山西巡抚采进本）
明辛全撰。此书辑前代事迹议论之有关治道者，分为二门：一曰圣典采据，皆纪明太祖至英宗五朝善政；二曰定论采据，皆宋明诸儒之说而以北魏至唐共四条附焉。书为其门人所刊，故卷末并载全试策一首。其论取士不过调停於科目保举之间，别无创见。当事者遽称其学术经济俱於是见，殆未必然。
△《思聪录》一卷（湖北巡抚采进本）
明贺时泰撰。时泰字叔交，一字阳亨。陈鼎《留溪外传》作字叔文。以时泰之名推之，交字有义，文字误也。江夏人。少为诸生。以聋废，因自号曰聋人。
是书为其子大学士逢圣所编，皆其讲学语录，大旨宗良知之说。
△《作师编》一卷（湖北巡抚采进本）
明贺时泰编。首列易蒙卦，次列大学圣经一章，次列礼记学记一篇，次列白鹿洞规五节六十九字，次列程董学则一节九十一字，终以兴文会条件两页有奇。
皆无一字之发明，又属天下所习见，亦何必为此钞胥也。
△《人模样》一卷（湖北巡抚采进本）
明贺时泰撰。是编以人身五官四体之类分目标题，往往牵强。如元气一条，引唐柳公权语，是摄养之法，非学问之事。两肘一条，引杨时两肘不离案语。脚一条，引宋璟有脚阳春事。皆关合字面而已。其骨头一条，引陈献章除却此心此理，浑是一包脓血裹一块骨头语，亦是论心，非论骨也。不及刘宗周《人谱》远矣。陈鼎《留溪外传》乃称一时学者俱奉此书为法则，因称时泰为人模样先生。
盖讲学家标榜之谈，不足据也。
△《传习录论述参》一卷（安徽巡抚采进本）
明王应昌编。其子錟续成之。应昌有《宗谱纂要》，已著录。是编皆发明《传习录》之旨。盖姚江之学弊於明末，至国初而攻之者弥众，故应昌父子力为之回护云。
△《留书别集》二卷（江苏巡抚采进本）
明章世纯撰。世纯有《四书留书》，已著录。是编内集一卷，分四十三篇，篇各有名，多摹仿周秦诸子。散集一卷，皆内集之绪馀，不立篇名，故谓之散。
前有世纯自序总谓之别集，以有说四书者故也。两书自序甚明，《明史》合为一编，殊非世纯之意。今分载之。又此书内集、散集各一卷，合四书六卷仅得八卷，而《明史》乃作十卷。然四书六卷无所阙佚。内集列有目录，无所散失，散集亦首尾完具。盖是集初名已未留，亦编为二卷，周锺序之。张炜如以刊本未善，因为编定先后，考正标题，定为此本，虽有小异，实即一书。《明史》殆以两本并行，故合之称十卷欤？
△《己未留》二卷（浙江巡抚采进本）
明章世纯撰。此本前有周锺序。其文与张炜如所编《留书别集》相出入，但次序小异，又不标篇名。炜如所谓坊刻贸讹，零失篇目者，盖即此本也。
△《性理综要》二十二卷（浙江巡抚采进本）
旧本题明詹淮辑，陈仁锡订正。而前有凡例一条云：性理有詹柏山、诸理斋、黄葵阳、李九我、董思白诸刻。或病其太简略，兹刻从大全增益之云云。柏山即詹淮之号，则凡例必非淮语，殆仁锡取淮原本稍增辑之。又卷首并存李廷机、詹淮及仁锡序，皆称其所自辑，而仁锡序中亦不称为据淮本，即其开卷数页，已自相牴牾，则是书为庸俗坊本决矣。书中各加标识，於可作闱试题者从，可作小试题者从、，可作策题者从，并见之凡例序中。大抵为场屋剽窃之用，於性理本旨实无所关也。淮自署新安人。仕履未详。仁锡有《系辞十篇书》，已著录。
△《性理标题汇要》二十二卷（江苏巡抚采进本）
旧本亦题明詹淮、陈仁锡同编。核检其文，与《性理综要》相同。盖坊贾以原刻习见，改新名以求速售，非两书也。
△《家诫要言》一卷（编修程晋芳家藏本）
明吴麟徵撰。麟徵字来皇，号磊斋，海盐人。天启壬戌进士。官至太常寺少卿。明亡殉难，世祖章皇帝赐谥贞肃，事迹具《明史》本传。是编皆麟徵居官时寄训子弟之书。其子蕃昌摘录其语，辑为一帙，故曰要语。蕃昌字仲木，刘宗周之门人也。
△《读书札记》四卷（江苏巡抚采进本）
明乔可聘撰。可聘字君徵，一字圣任，宝应人。天启壬戌进士，官至河南道监察御史。是书自序谓始读《王文成全书》，知有知行合一之学。又与润山叶子、几亭陈子互相切劘，知有居敬穷理之学。晚年读《性理大全》、《近思录》、《诸儒语录》，知有理一分殊之学。盖可聘之学初从陆、王入，晚乃兼信程、朱，故其说出入於两派之间。然生於明季，颇染佻薄之习。如其中一条云，中庸其至矣乎，无极而太极。又一条云，中庸首言天命之谓性，终言上天之载，无声无臭，太极而无极。此其词气，与丛林方丈掉弄机锋何异乎！
△《弟经》一卷（直隶总督采进本）
明林允昌撰。允昌有《易史象解》，已著录。是书仿《孝经》分十八章，篇末引诗亦仿《孝经》之体。大抵掇拾陈言，徒供覆瓿，又伪《忠经》之重佁矣。
△《经史耨义》二十二卷（江苏巡抚采进本）
明林允昌撰。莆田有金石社，乃林氏宗人讲肄之所。允昌集子弟月三会於其中之栖绿堂，每会讲五经及诸史。自崇祯庚辰四月始为第一期，至十一月止，凡二十二期，而经史义俱讲毕。门入张拱宸等因辑而成编。允昌以请学为圃自题所居，故复引礼讲学以耨之之语，名之曰《耨义》。
△《消闲录》十卷（浙江范懋柱家天一阁藏本）
明成勇编。勇字仁有，乐安人。天启乙丑进士，官至南京监察御史。崇祯十一年以劾杨嗣昌逮治，戍宁波卫。福王时起为原官，不赴。披缁而终。事迹具《明史》本传。是编乃其讲学之语，皆纂辑诸儒论说而发明以己意。史称勇初授饶州府推官，谒邹元标於吉水，从之受业，故多传其绪论云。
△《颜子绎》五卷（浙江巡抚采进本）
明张星撰。星，永城人。崇祯甲戌进士，官光禄寺署丞。是编取《论》、《孟》中所载颜子事实语言厘为十则。每标题下系以四言四句，若释家之偈。每则之下系以绎说、颂语，谓之内篇。又取《家语》中所载厘为八则，谓之外篇。
取《韩诗外传》所载十四则，谓之绎馀。均有绎无颂。复取诸家之论颜子者四十则，谓之统绎。末以陶宗仪所辑《颜子》九篇附焉，谓之旧本。其大旨皆入於禅。
盖自心斋坐忘之说倡於《庄子》，皇侃《论语义疏》遂以屡空为心虚无累，焦竑因之，颜子之学为异端所假借久矣。星当心学横决之时，又著为此书，言之加详耳。此所谓阳儒阴释，讲学之极弊也。於理当入释家，以所载皆颜子言行，姑附之儒家类，而纠正其谬焉。
△《性理会通》七十卷、《续编》四十二卷（江苏巡抚采进本）
明锺人杰撰。人杰字瑞先，钱塘人。是书成於崇祯甲戌，即《性理大全》而增以明人之说。袁宏道、陈继儒皆跻诸理学儒先之列，则其去取可知矣。
△《学脉正编》五卷（浙江巡抚采进本）
明李公柱编。公柱初名松，字子乔，嘉善人。崇祯庚辰进士，官歙县知县。
是书取薛瑄，胡居仁、顾宪成、钱一本、高攀龙五人语录，汇辑成帙，人各一卷，末各系以传赞。盖欲标笃实之学以抗姚江之末派。然如曹端之学，其醇正不减薛瑄，何以又独遗之乎？则亦意为进退而已矣。
△《道学迥澜》八卷（江西巡抚采进本）
明王尹撰。尹字莘民，号觉斋，安福人。尝从邹元标、高攀龙讲学於首善书院。会党祸起，乃归里。崇祯末，大学士陈演欲荐之，辞不就，盖薄演之为人也。
是编乃其门人所录，大旨力辟心学，辨阳儒阴释之误。所取惟薛瑄、胡居仁、罗钦顺、霍韬四家，而於王守仁《朱子晚年定论》，则反覆掊击。虽邹元标为所信从，而於其完养吾心到纯熟处，义理自然流出之说，亦不少假借。其持论甚正，但文繁不杀，意重语复，衍至百六十二条，未免冗蔓耳。末附觉斋诗编一卷，皆谈理之作。又附录李长春所作尹传，其时尹尚无恙，仍未免明末标榜之习矣。
△《西畴日抄》二卷（江苏巡抚采进本）
明顾枢撰。枢字庸菴，无锡人。天启中举人。顾宪成之孙，高攀龙之门人也。
此书主程、朱而辟陆、王。又谓考亭之学得姚江而明，又谓文成之学从程子来，惜矫枉过正，遂启后来之弊，皆不甚确。各条之下间有其子贞观识语，盖刊版时所附入也。
△《求仁录》十卷（浙江巡抚采进本）
明潘平格撰。平格字用徵，慈谿人。是书共分七目，曰学脉，曰格致，曰性理，曰孝悌，曰读书，曰学问，曰笃志力行。而其立说大纲，总以吾性浑然，天地万物一体为求仁之宰。毛文强为作小传，称其少时念程、朱、王、罗之学皆不合於孔孟，因竭力参求，惭痛交迫者四十日，始得亲证孔、孟之学。然圣门大旨，惟尊德性、道问学二途。平格一概弃置，别辟门径，则所云证孔、孟之学者，亦仍流入禅宗而已。文强乃谓其功不在孟子下，何其傎欤！
△《卓菴心书》四卷（江西巡抚采进本）
明张自勋撰。自勋有《纲目续麟》，已著录。其论学以求放心为本。谓阳明言良知，是偶有所见，故从此推出，遂主张立说不若言正心，尤为探本穷源之论。
然自勋之学实沿阳明之馀波，观其自跋可见。故书中於象山、白沙、甘泉、龙溪之说多所采掇也。
△《罍菴杂述》二卷（浙江巡抚采进本）
明朱朝瑛撰。朝瑛有《读易略记》，已著录。兹编则随其所偶得，杂书成帙，每喜以数言理。盖其学本出黄道周也。
△《孔子遗语》一卷（浙江范懋柱家天一阁藏本）
不著编辑者名氏。皆裒集群书所引孔子之言。观其孔子卜得贲一条，自记云，已见漆雕氏，第与此少异。孔子曰吾志在《春秋》一条，自记云，已刻再查。鲁哀公使人穿井一条，自记云，已见《集语》五卷。盖欲补宋薛据《孔子集语》之遗，而尚未成。书中引杨慎《丹铅录》，则近代人也。
卷九十七 子部七
○儒家类存目三
△《藤阴札记》（无卷数，副都御史黄登贤家藏本）
国朝孙承泽撰。承泽有《尚书集解》，已著录。是编乃其讲学之语，共一百馀条。大抵以程、朱为宗，而深诋金谿姚江，亦颇涉及史事。其论元许衡、刘因一条，谓衡不对世祖伐宋之问为是。而以因作《渡江赋》有我有名而众，彼无义而小，留我奉使，雠我大邦云云，过於尊元抑宋为非。不知二人生长北方，由金入元，皆非宋之臣子。乃於一百馀年之后，责其当尊邈不相关之赵氏，可谓纰缪之至矣。
△《学约续编》十四卷（直隶总督采进本）
国朝孙承泽编。初，承泽尝辑周、程、张、朱之言为《学约》一编。是编又以明薛瑄、胡居仁、罗钦顺、高攀龙四家之语仿《近思录》之例，订为一集以续之。前有自记称，《学约》於二程同时不入尧夫。考亭同时不入南轩、东莱，故兹编亦不入月川、枫山、后渠、泾野、念菴、泾阳、少墟诸家云。
△《考正晚年定论》二卷（江苏巡抚采进本）
国朝孙承泽撰。是书以王守仁所作《朱子晚年定论》不言晚年始於何年，但取偶然谦抑之词，或随问而答之语，及早年与人之笔录之，特欲借朱子之言以攻朱子，不足为据。乃取朱子《年谱》、《行状》、《文集》、《语类》等书，详为考正。以宋孝宗淳熙甲午为始，朱子是时年四十有五，其后乃始与陆九渊兄弟相会。以次逐年编辑，实无一言合於陆氏，亦无一字涉於自悔。因逐条辨驳，辑为是编。考晚年定论初出之时，罗洪先致书守仁，所辨何叔京、黄直卿二书，已极为明晰。是书特申而明之，大旨固不出罗书之外。至谓守仁立身居家，并无实学，惟事智术笼罩，乃吾道之莽、懿。又取明世宗时请夺守仁封爵会勘疏，及不准恤典之诏以为口实，则摭拾他事以快报复之私，尤门户之见矣。
△《明辨录》二卷（副都御史黄登贤家藏本）
国朝孙承泽撰。是书取诸儒辟佛之言，汇载成帙。上卷首载昌黎《原道》及《佛骨表》，而傅奕疏及太宗斥萧瑀诏转列於后，其馀辨论陆九渊、杨简、王守仁之说者亦备记之。下册则皆诸儒语录辨驳佛氏之学者。
△《紫阳通志录》四卷（江苏巡抚采进本）
国朝高世泰编。世泰有《五朝三楚文献录》，已著录。是编本徽州汪知默等辑其紫阳书院讲会之语，名曰《理学归一》，寄示世泰。适孙承泽以《学约续编》、魏裔介以《知统翼录》先后寄至。世泰因合刁包《潜室札记》、陈揆《省心日记》诸条并梓行之。其曰《通志》者，盖谓通彼此应求之志，以明为学之出於一源。
卷末自附格致讲、学讲各一篇，又有讲毕送难之语，颇涉禅宗窠臼。盖犹沿明季书院之馀习也。
△《圣学入门书》（无卷数，江西巡抚采进本）
国朝陈瑚撰。瑚字言夏，号确菴，太仓人。前明崇祯壬午举人。是书分大学日程、小学日程二种。大学日程曰格致之学、诚意之学、正心之学、修身之学、齐家之学、治平之学，於八条目之中复分条目，各为疏解。小学日程曰入孝之学、出弟之学、谨行之学、信言之学、亲爱之学、文艺之学，其条目较之大学为简。
其用功之要曰日省敬怠，日省善过，末附日程格式於后。每日为空格，以四格记晨起、午前、午后、灯下，以二格总记敬怠，善过，又有半月总结之法。盖即仿袁黄《功过格》意，惟不言果报，稍异乎有为而为。然科条密於秋荼，非万缘俱谢，静坐观心，不能时时刻刻操管缮录也。
△《学言》三卷（山西巡抚采进本）
国朝白允谦撰。允谦字子益，阳城人。前明崇祯癸未进士，改庶吉士。入国朝授秘书院检讨，官至刑部尚书。此书皆其讲学之语，上卷五十九条，下卷六十条，又续一卷，凡八十一条。其曰无我之我是谓真我，无知之知是谓良知。又曰圣人无内无外，仁可智也，智可仁也。皆语涉惝怳，非笃实之学也。
△《此菴语录》十卷（浙江巡抚采进本）
国朝胡统虞撰。统虞字孝绪，武陵人。前明崇祯癸未进士，入国朝官至国子监祭酒。此书前二卷为成均语录，乃官祭酒时与诸生讲论者，附原性、或问、学规三种。三卷至七卷为四书语录，八卷为万寿宫语录，末二卷为此菴语录，以别乎成均、万寿宫也。其学祢姚江而祖象山，专持良知之说，於朱子颇不能尽合。
如记陆子静鹅湖讲喻义一章，满座为之挥泪。讲毕，朱晦菴长跪以谢曰：“熹平生学问，实实未尝看到此处。”其轩轾类多如此，亦可谓深於门户之见者矣。
△《理学传心纂要》八卷（湖北巡抚采进本）
国朝孙奇逢撰，漆士昌补。奇逢有《读易大旨》，已著录。士昌，江陵人，奇逢之门人也。奇逢原书，录周子、二程子、张子、邵子、朱子、陆九渊、薛瑄、王守仁、罗洪先、顾宪成十一人，以为直接道统之传。人为一篇，皆前叙其行事而后节录其遗文，凡三卷。又取汉董仲舒以下至明末周汝登，各略载其言行以为羽翼理学之派，凡四卷。奇逢殁后，士昌复删削其语录一卷，搀列於顾宪成后，共为八卷。奇逢行谊，不愧古人。其讲学参酌朱、陆之间，有体有用，亦有异於迂儒。故汤斌慕其为人，至解官以从之游。然道统所归，谈何容易。奇逢以顾宪成当古今第十一人，士昌又以奇逢当古今第十二人。醇儒若董仲舒等犹不得肩随於后，其犹东林标榜之馀风乎？
△《岁寒居答问》二卷、《附录》一卷（浙江范懋柱家天一阁藏本）
国朝孙奇逢撰。皆自录朋友答问之语。奇逢之学主於明体达用。宗旨出於姚江。而变以笃实。化以和平。兼采程、朱之旨，以弥其阙失。故其言有曰：门宗分裂，使人知反而求之事物之际，晦翁之功也；然晦翁殁而天下之实病不可不泻。
词章繁兴，使人知反而求之心性之中，阳明之功也；然阳明殁而天下之虚病不可不补。是其宗旨所在也。旧本前有《附录》一卷，为奇逢所作格物说及杨东明兴学会约八条。既曰《附录》，不应弁首，或装辑时误置卷端耳。
△《潜室札记》二卷（直隶总督采进本）
国朝刁包撰。包有《易酌》，已著录。其书以平日所见随笔札记。王士祯《池北偶谈》，尝称其中为盖世豪杰易，为惬心圣贤难一条；又称其趋吉避凶盖言趋正避邪，若认作趋福避祸便误一条。然所言心性及格致诚敬，类多拾前人绪馀。其谓读《春秋》而不知胡传之妙，不可以言《春秋》。亦不出里塾拘墟之见。
</div>
    <div class="pagination">
<a href="四库全书总目提要_page114.html">上一页</a><span>...</span><a href="四库全书总目提要_page110.html">110</a><a href="四库全书总目提要_page111.html">111</a><a href="四库全书总目提要_page112.html">112</a><a href="四库全书总目提要_page113.html">113</a><a href="四库全书总目提要_page114.html">114</a><span class="current-page">115</span><a href="四库全书总目提要_page116.html">116</a><a href="四库全书总目提要_page117.html">117</a><a href="四库全书总目提要_page118.html">118</a><a href="四库全书总目提要_page119.html">119</a><a href="四库全书总目提要_page120.html">120</a><span>...</span><a href="四库全书总目提要_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
