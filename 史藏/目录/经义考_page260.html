<!DOCTYPE html>
<html>
<head>
    <meta charset="UTF-8">
    <title>经义考 - 第 260 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 260 页/共 381 页</h1>
    <div class="content">　　昭自序曰昔孔子发愤于旧史垂法于素王左丘明因圣言以摅意托王义以流藻其渊源深大沈懿雅丽可谓命世之才博物善作者也其明识髙远雅思未尽故复采録前世穆王以来下迄鲁悼智伯之诛邦国成败嘉言善语阴阳律吕天时人事逆顺之数以爲国语其文不主于经故号曰外传所以包罗天地探测祸福发起幽微章表善恶者昭然甚明实与经艺竝陈非特诸子之伦也遭秦之乱幽而复光贾生史迁颇综述焉及刘光禄于汉成世始更考校是正疑谬至于章帝郑大司农爲之训注解疑释滞昭晰可观至于细碎有所阙畧侍中贾君敷而衍之其所发明大义畧举爲已了矣然其文间时有遗忘建安黄武之间故侍御史防稽虞君尚书仆射丹阳唐君皆英才硕儒洽闻之士也采摭所见因贾爲主而损益之观其辞义信多善者然所觧释犹有异同昭以末学浅闇寡闻阶数君之成训思事义之是非愚心颇有所觉今诸家竝行是非相贸虽聪明疏达识机之士知所去就然浅闻初学犹或未能袪过窃不自料复爲之解因郑贾之精实采唐虞之信善亦所以増润补缀参之以五经捡之以内传以世本考其流以尔雅齐其训去非要存事实凡所发正三百七事又诸家纷错载述爲烦是以时有所见庶几颇近情事裁有补益犹恐人之多言未详其故欲世览者察之
　　黄震曰国语文宏衍精洁韦昭注文亦简切称之
　　孔氏【晁】春秋外传国语注
　　隋志二十卷【唐志二十一卷】
　　佚
　　隋书晋五经博士
　　栁氏【宗元】非国语
　　唐志二卷
　　存
　　宗元自序曰左氏国语其文深闳杰异固世之所躭嗜而不已也而其説多诬淫不槩于圣予惧世之学者溺其文采而沦于是非是不得由中庸以入尧舜之道本诸理作非国语
　　刘恕曰国语左丘明所着载内传遗事或言理差殊而文词富美爲书别行自周穆王尽晋智伯赵襄子当贞定王时凡五百余年虽事不连属于史官盖有补焉唐栁宗元采摭片言之失以爲诬淫不槩于圣作非国语六十七篇其説虽存然不能爲国语轻重也
　　苏轼曰非国语鄙意不然之但未暇著论耳
　　晁公武曰上卷三十一篇下卷三十六篇
　　黄震曰栁子厚作非国语匪独驳难多造理文亦竒峭
　　王继祀曰栁氏之文大抵得之国语者多而子厚反非之盖欲掩古以自彰也
　　戴仔曰观非国语之书而见宗元之寡识也夫孔子不语怪力乱神不语之则是矣谓其尽无固不可也上古之世风气初开天地尚闇民神之道杂糅弗章自颛帝分命重黎秩叙天地然后幽明不相侵黩书所谓絶地天通防有降格者也不但古爲然也今深山大薮之中人迹鲜至之地往往产异见怪民人益繁而后听闻邈焉故近古之书多言怪神不足异也不特国语言之也书六十篇往往有是焉盘庚告其羣臣谆谆乎乃祖乃父告我髙后之説周公説于三王金縢之册至今存焉故记曰夏道尊命殷人尊神率民以祀神先鬼而后礼彼诚去之未远也周官宗伯有巫祝祷祠之人掌诅盟禬禜之事攻説及乎毒虫厌禳施于夭鸟牡橭以杀渊神枉矢以射怪物世之读者往往怀子厚之见遂以爲非周公之书夫国语之书皆先王之遗训周官之书乃先圣之典礼其大经大法章明较著者与日月俱悬其小未能明者存之以俟其通耳故孔子曰多闻阙疑慎言其余则寡尤多见阙殆慎行其余则寡悔观子厚与呉武陵吕温书知不免乎后来之悔尤矣夫古之爲享祀朝聘以观威仪省祸福也故古之观人也受玉而惰受脤而不敬或视远而歩髙或视下而言徐与夫言之偷惰手之髙下容之俯仰皆有以见其祸福何者其民气素治故其乱者可得而察也子厚见夫今人之亟有是而未尝死亡也则以訾古此朝菌蟪蛄之智也夫知人而后可以知天子厚不知民则焉知天道伯阳父仲山甫王子晋单穆公单襄公伶州鸠史伯衞彪傒观射父九人语言皆不可訾訾之其爲不知大矣公孙侨如之贪邪却至之汰侈矜伐不可奬奬之其爲同德明矣子贡曰文武之道未坠于地在人贤者识其大者不贤者识其小者吾读国语之书盖知此编之中一话一言皆文武之道也而其辞闳深雅奥读之味尤隽永然则不独其书不可訾其文辞亦未易贬也故予爲之説曰嗜古者好古书便今者喜俗论嗜古者多迂谈便俗者多疏快予迂诞之徒也亦因以自道云
　　蒋之翘曰元和三四年间子厚在永州时作
　　宋氏【庠】国语补音
　　宋志三卷【聚乐堂目九卷】
　　存
　　庠自序曰班固艺文志种别六经其春秋家有国语二十一篇注左丘明着至汉司马子长撰史记遂据国语世本战国策以成其书当汉出左传秘而未行又不立于学官故此书亦勿显惟上贤达识之士好而尊之俗儒勿识也逮东汉左传渐布名儒始悟向来公谷肤近之説而多归左氏及杜元凯研精训诂木铎天下古今真谬之学一旦冰释虽国语亦从而大行盖其书竝出丘明自魏晋以后书录所题皆云春秋外传国语是则左传爲内国语爲外二书相副以成大业凡事详于内者略于外备于外者简于内先儒孔晁亦以爲然自郑众贾逵王肃虞翻唐固韦昭之徒竝治其章句申之注释爲六经流亚非复诸子之伦自余名儒硕士好是学者不可胜记厯世离乱经籍亡逸今此书惟韦氏所解传于世诸家章句遂无存者然观韦氏所叙以郑众贾逵虞翻唐固爲主而增损之故其注备而有体可谓一家之名学惟唐文人栁子厚作非国语二篇捃摭左氏意外微细以爲诋訾然未足掩其鸿美左篇今完然与经籍竝行无损也庸何伤于道若夫古今卷第亦多不同或云二十一篇或二十二卷或二十卷然据班志最先出贾逵次之皆云二十一篇此实旧书之定数也其后或互有损益盖诸儒章句烦简不同析简并篇自名其学盖不足疑也要之艺文志爲审矣又按先儒未有爲国语音者盖外内传文多相渉字音亦通故耶然近世传旧音一篇不着撰人名氏寻其説乃唐人也何以证之据解犬戎树惇引鄯州羌爲説夫改鄯善国爲州自唐始耳然其音简陋不足名书但其间时出异闻义均鸡肋庠因暇辄记其所阙不觉盈篇今因旧本而广之凡成三卷其字音反切除存本説外悉以陆德明经传释文爲主亦将稽旧学除臆説也惟陆音不载者则以説文字书集韵等附益之号曰国语补音其间阙疑请俟鸿博非敢传之达识姑以示儿曹云
　　陈振孙曰丞相安陆宋庠公序撰以先儒未有爲国语音者近世传旧音一卷不着撰人名氏盖唐人也简陋不足名书因而广之悉以陆德明释文爲主陆所不载则附益之
　　王应麟曰治平元年上之二月令国子监镂板宋史宋庠字公序安州安陆人徙雍丘天圣初举进士皇祐中拜兵部侍郎同中书门下平章事集贤殿大学士迁工部尚书再迁兵部尚书以检挍太尉同平章事充枢密使封莒国公改封郑国公读书至老不倦善正譌谬尝挍国语撰补音三卷卒諡元献
　　鲁氏【有开】国语音义
　　一卷
　　佚
　　林氏【槩】辨国语
　　二卷
　　佚
　　闽书槩字端甫福清人景祐元年试礼部第一以大理丞出知连州迁太常博士集贤校理着辨国语四十篇曾巩志其墓
　　江氏【端礼】非非国语
　　佚
　　王应麟曰江端礼尝病栁子厚作非国语乃作非非国语东坡见之曰久有意爲此书不谓君先之也
　　沈氏【虚中】左氏国语要畧
　　十卷
　　佚
　　姓谱虚中广德人举进士厯官吏部尚书
　　张氏【九成】标注国语类编
　　佚
　　吕氏【祖谦】左氏国语类编
　　宋志二卷
　　未见
　　宋史祖谦门人所编
　　陈振孙曰与左传类编畧同但不载纲领止有十六门又分传与国语爲二
　　戴氏【仔】非国语辨
　　一篇
　　存
　　刘氏【章】非非国语
　　佚
　　黄瑜曰刘章有文名病王充作刺孟栁子厚作非国语乃作刺刺孟非非国语江端礼虞槃亦作非非国语是非非国语有三书也
　　亡名氏国语音畧
　　通志一卷
　　佚
　　虞氏【槃】非非国语
　　佚
　　何孟春曰元虞槃读栁子厚非国语曰国语诚可非而栁説亦非也于是作非非国语槃具见正史姓谱槃集之弟同游呉澄之门诗书春秋皆有论著官湘乡州判官
　　叶氏【真】是国语
　　七卷
　　佚
　　张氏【邦竒】释国语
　　一卷
　　存
　　曾氏【于干】非非国语
　　一卷
　　佚
　　穆氏【文熙】国槩
　　存
　　刘氏【城】春秋外传国语地名录
　　一卷
　　存
　　城自序曰予既诠次内传地名置之箧中盖数岁矣后此读春秋辄观大义不复比类求之近偶一巡揽焉亦自谓麤有考索也旋以国语参定其间同者什之七异者什之三又周晋采地多散见卿士姓号中【如召樊范单赵栾羊舌之类】予钞内传时皆弃而勿取今并裒采补其阙遗试以合诸前录庶几备春秋之版籍云尔虽甚寥寥爲犹贤乎鸡肋也崇祯丁丑夏五月
　　春秋外传国语人名录
　　一卷
　　存
　　城自序曰予录地名外传别出故人名亦如之世称国语亦左氏手以采摭博富绎经不尽乃别用义类成书而外之以别乎内传云尔按春秋之义内中国礼义之人外乱贼之人断断然也我观后世有一系之人而祖父内子孙外者矣有一姓之人而伯叔内仲季外者矣有一人之身而少壮内末路外者矣有不得已之人而魂魄内衣冠外者矣之数人者律以春秋之法当何等乎嗟乎在三代之世其传外也外传之人则皆内逮乎今日其氏族内也而人则皆外吾乌乎传之悲哉
　　竹书师春
　　一卷
　　佚
　　黄伯思曰晋太康二年汲郡民不准盗发魏襄王冢得古竹书凡七十五篇晋征南将军杜预云别有一卷纯集左传卜筮事上下次第及其文义皆与左传同名曰师春师春似是钞集人名也今观中秘所藏师春乃与预説全异预云纯集卜筮事而此乃记诸国世次及十二公岁星所在并律吕諡法等末乃书易象变卦又非专载左氏传卜筮事由是知此非预所见师春之全也然预记汲冢他书中有易阴阳説而无彖系又有纪年三代并晋魏事疑今师春盖后人杂钞纪年篇耳然预云纪年起自夏商周而此自唐虞以降皆录之预云纪年皆三代王事无诸国别而此皆有诸国预云纪年特记晋国起殇叔次文侯昭侯而此记晋国世次自唐叔始是三者又与纪年异矣及观其纪岁星事有杜征南洞晓阴阳之语由是知此书亦西晋人集录而未必尽出汲冢也然臣近考辨秘阁古宝器有宋公防餗鼎稽之此书防乃宋景公名与鼎名合而太史公记及他书皆弗同由是知此书尚多古事可备考证固不可废云
　　陈振孙曰晋汲郡魏安厘王冢所得古简杜预得其纪年知为魏国史记以考证春秋别有一卷纯集疏左氏传卜筮事上下次第及其文义皆与左传同名曰师春似是钞集者人名也今此书首叙周及诸国世系又论分野律吕爲图又杂录諡法卦变与杜预所言纯集卜筮者不同似非当时本书也
　　方以智曰黄长睿挍讐师春五篇乃汲冢古文杜预言别有一卷集左氏卜筮事而长睿所见全异纪诸国世次及十二公岁星所在并律吕諡法等末乃书易象变卦则预所见非全书也师春乃钞集人名也其书防乃宋景公名与宋公防餗鼎合当是西晋人集录

　　经义考卷二百九
　　钦定四库全书
　　经义考卷二百十
　　翰林院检讨朱彝尊撰
　　春秋【四十三】
　　洪氏【名未详】春秋始隐公説
　　一篇
　　存【载山堂考索】
　　苏氏【轼】隐公是摄论
　　一篇
　　存【载志林】
　　周氏【孚】春王正月説
　　一篇
　　存【载蠧斋铅刀编】
　　罗氏【泌】春秋周正论
　　一篇
　　存【载路史发挥】
　　杨氏【简】春王正月説
</div>
    <div class="pagination">
<a href="经义考_page259.html">上一页</a><span>...</span><a href="经义考_page255.html">255</a><a href="经义考_page256.html">256</a><a href="经义考_page257.html">257</a><a href="经义考_page258.html">258</a><a href="经义考_page259.html">259</a><span class="current-page">260</span><a href="经义考_page261.html">261</a><a href="经义考_page262.html">262</a><a href="经义考_page263.html">263</a><a href="经义考_page264.html">264</a><a href="经义考_page265.html">265</a><span>...</span><a href="经义考_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
