<!DOCTYPE html>
<html>
<head>
    <meta charset="UTF-8">
    <title>经义考 - 第 256 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 256 页/共 381 页</h1>
    <div class="content">　　春秋【三十九】
　　张氏【铨】春秋补传
　　十二卷
　　存
　　陆元辅曰公字见平沁水人万厯甲辰进士巡按辽东死于难諡忠烈
　　李之逊曰张忠烈公方任江西巡按时先忠毅公【应升】爲南康司李在官着春秋补传先公爲之校正及按辽东及于难幸书犹存
　　钱氏【时俊】春秋胡传翼
　　三十卷
　　存
　　罗喻义曰常熟钱君用章氏辑春秋胡传翼成不佞读而叹曰嗟乎经学之不明未有甚于春秋者也他经以经爲经而春秋以传爲经他经之传经爲传而春秋则人自爲传自汉洎元未有底也明兴乃始布侯于文定海内靡然从之无敢操戈者于左氏则核者诬之于二氏则诬者核之此则胡之失也仲尼之所削者不可见矣其所笔者具在据事直书内不敢易史书外不敢革赴告而一字襃贬口衔天宪亦可以令呉楚之僭王者乎此又胡之失也元年之元也鼎铭先之矣五等诸侯之称公也仪礼先之矣由此推之凡所谓一字一句傅义比例者非弃灰之刑则画蛇之足也此又胡之失也昔之春秋以三传爲经今之春秋以胡氏一家言爲经虽然胡氏之书大义备焉况功令在是童而习之用以郛众説断国论不犹贤于説铃书肆乎哉用章之爲是编也岂惟胡氏功臣抑亦导明经者之先路也近世赵恒先生著录疑以纩塞耳三年而发之聋矣余少不自量欲网罗百家推明孔氏笔削之旨未三载而以懒废令余得深湛如用章岂遂逊古人哉姑书之以志余愧而已
　　陆元辅曰仍峰钱氏常熟人万厯甲辰进士授工部主事厯郎中终湖广按察副使
　　贺氏【仲轼】春秋归义
　　三十二卷【总序杂説一卷】
　　存
　　春秋便考
　　十卷
　　存
　　仲轼自序曰春秋文武之法也修其法以明文武之道以其朝聘防盟崩薨卒葬侵伐取灭弑杀奔逃者以纲纪天下之君公卿大夫士以治天下之君臣父子君臣父子之道得而人心斯正人心正而天子始尊天子尊而君公卿大夫士乃各得其所然后斯民始可得而理也故曰春秋圣人之所以治乱世也以心法爲刑书也不然乱臣贼子岂刀锯可以慑服词令可以告戒乃经成而知惧者何耶吾以此知春秋之圣功神化不专在片言只字之末故曰一字之襃荣于华衮一字之贬辱于斧钺一字之义未明而执之太严求之太深遂使义例曲生迁就牵合引证辨难圣经爲之猥碎则直以断烂朝报弃之无惑也故经之敝也是创例説经者之罪也及其例之不可槩施则又爲正例变例之説曰正例非圣人不能修变例非圣人不能裁极而至于正变之所不能通则又曰美恶不嫌同词以圣人经世之深心必欲引防于诸家之例解使例而可以尽春秋也例至今在也仿例拟经人人可爲春秋矣夫史臣之法莫严于董狐南史氏其所以书赵盾崔杼弑其君者何尝有一字减于春秋曾不能惧二贼臣于觌面春秋所以书赵盾崔杼弑其君者亦何尝有一字加于二史顾以隔世之追书乃能令二贼臣骨寒于既朽耶盖圣人所以正人心以正万世者不在修词之末亦明矣吾故云春秋原无例而后人专以例论春秋失春秋之防也故春秋有裁断而无比附有是非而无命讨有功罪而无赏罚有时书爵书字而不必皆无罪有时书名书人而不必皆有罪临之以天子之尊质之以文武之法事如其事而止人如其人而止事如其事人如其人而义行于其间矣义显而功罪分功罪分而是非定辞达而已何者是例何者是书法凡言例言书法于是乎有进退诸侯大夫之説于是乎有窃二百四十二年南面之权之説于是乎有素王素臣之説于是乎有以天自处之説置圣人于坏法乱纪而莫敢矫其非嗟乎天子之刑赏可要强侯之生杀可擅权臣之威命可移士庶之耳目可欺惟圣人之是非不可假故乱臣贼子所不屑得之于天子与夫君卿大夫士庶者而独不能乞之于泗水匹夫之笔此春秋之所以重也每伏而读之疑夫传之所説不类经意而例更甚断以爲圣人之所以爲经决不在此乃取公谷左氏胡传参防之酌以已意名之曰春秋归义归义云者归于尊王之义而已是书也始于万厯戊午成于崇祯甲戌云
　　黄虞稷曰仲轼字景瞻获嘉人万厯庚戌进士爲武德兵备副使家居闻甲申冦难衣冠北向题字几上自经死妻妾五人感其义皆同死
　　春秋提要
　　十卷
　　存
　　仲轼自序曰春秋旧有提要然事不尽载稽考无当焉今特总经文而悉志之详事情之同异味圣经之折衷可得其梗槩则执一事而不防其全守单辞而不窥其异将自知其不可通矣但分类太繁近于琐屑殊非圣经本意今第求其易考耳非分门立例之説也改削数易迄半年乃始就绪而犹有未尽合者焉姑存其大凡可也
　　朱氏【国盛】拜山斋春秋手抄
　　十二卷
　　存
　　刘芳喆曰朱国盛字云来华亭人万厯庚戌进士除工部主事累官至工部尚书以太常寺卿回籍坐党案闲住
　　卓氏【尔康】春秋辨义
　　三十卷
　　存
　　尔康自述曰辨义者一曰经义二曰传义三曰书义四曰不书义五曰时义六曰地义
　　罗氏【喻义】春秋野篇
　　十二卷
　　存
　　喻义自序曰春秋有义无例例繁而义隐矣焉用例然究未有能破除之者野篇所爲作也或问三传曰后进之礼乐也其辞文予于春秋行古本而已矣崇祯丁丑
　　周氏【希令】春秋谈虎
　　十二卷
　　存
　　刘芳喆曰希令字子仪江西宁州人万厯癸丑进士改庶吉士授兵科给事中厯太常少卿
　　方氏【孔炤】春秋窃论
　　未见
　　陈氏【禹谟】左氏兵略
　　三十二卷
　　存
　　禹谟自序曰师出以律兵安可无法也世之谈兵家类祖孙呉而轶左氏讵知孙呉之法寄于言左氏之法寄于事征言于事则虚征事于言则核故舎左氏而言兵法此不循其本者也孙呉以一家言行世世得述焉左氏主説经故谈兵即工而分次十二公者世徒指爲富艶之绪论与巫医梦卜同类而忽之如隗禧知爲相斫书矣犹云不足精意则章缝之束于见也况介胄士又安所得肄及之哉予故特爲表章命曰左氏兵略成一家言稍证以武经诸书及往代得失之林俾与孙呉并存焉　又进呈疏曰臣闻司马法曰天下虽安忘战必危故自古帝王未有能去兵者恭惟我皇上御极以来天下见爲已治已安矣抑臣犹切隐忧不胜过虑因滥竽枢寮之末每究心韬畧之编窃谓今谈兵者辄祖孙呉乃春秋左传一书尤兵家祖也丘明依经立传义无不该至所叙当年战攻事则有金版六所未泄者如兵首人和则有以德和民师克在和之训武不可黩则有不戢自焚止戈爲武之词语正则召陵城濮诸师仗其义语竒则衷师夹击濳渉宵加妙其机诡谲则曳柴设斾僞籴诈盟穷其幻行陈则鵞鹳鱼丽左右勾拒善其法勇敢则先登免胄带断桀石昭其能技艺则用革用木用矛用剑程其巧舟车歩骑则余皇乘广崇卒小驷详其説天官时日蓍占候则卜偃史墨徒父师旷之俦通其奥古今用兵家未有不出其彀中者第其书不着于兵志其词散于全帙而未别其指归介胄之夫于是知有孙呉竟不知有左氏不几遡流而忘源乎臣特于左氏传中就其论战攻者表而出之而成是编姑举一二即如西北利车战乘广之制不可考乎东南利舟师余皇之式不可追乎中国之长技莫如火攻燧象不可仿乎兵家之胜算莫如用竒堕伏不可施乎以説礼乐敦诗书者谋帅必无不识一丁者矣以赦孟明复桓子者使过必无掩于一者矣以杀颠颉戮扬干者罚罪罚行而孰不知惩以鲁铭钟晋赐乐者赏功赏行而孰不知劝有所以恤军士之寒挟纩讵不知感有所以济军士之饥庚癸从此无呼因垒可降以攻则何弗克不虞豫戒以守则何弗固大都兵家妙用濳于九天九地幻于疑鬼疑神疾于迅雷掣电不可遥度不可预设不可以成案拘然谈兵者必曰兵法夫断木爲棊捖革爲鞠亦皆有法焉况兵凶战危何事也岂可师心自用而漫焉尝试哉臣谨辑兵略一编凡三十二卷谨用缮写装潢成帙恭进御前仰祈皇上于清燕之余俯垂睿览
　　冯氏【梦龙】春秋衡库
　　三十卷【又附录二卷】
　　存
　　刘芳喆曰梦龙字犹龙长洲人
　　汪氏【应召】春秋传
　　十三卷
　　存
　　俞汝言曰应召徽州人撰春秋汪氏传十三卷万厯乙巳自爲之序
　　杨氏【时伟】春秋赏析
　　二卷
　　存
　　刘芳喆曰时伟字去奢呉人
　　唐氏【大章】春秋十二公明辨
　　未见
　　黄虞稷曰仙游人
　　呉氏【从周】左传纂
　　四卷
　　未见
　　张氏【承祚】春秋归正书
　　未见
　　广平府志张承祚肥乡人万厯中岁贡生官同知以子懋忠贵赠锦衣衞左都督
　　陈氏【可言】春秋经传类事
　　三十六卷
　　未见
　　陆元辅曰可言字以忠嘉定人好左氏传谓编年纪事或一年之内数事错陈或一事始终散见于数年与数十年之后学者骤读之未易得其要领乃仿建安袁氏通鉴纪事本末作春秋经传类事凡九十余条三十六卷其释义主杜氏而多所损益传有与经戾者则参之公羊谷梁二传厯二十年而后成竟穷困以殁
　　秦氏【瀹】春秋类编
　　未见
　　戴氏【文光】春秋左传标释
　　三十卷
　　存
　　陈氏【宗之】春秋备考
　　八卷
　　存
　　宗之自序曰春秋圣人之史天文五行地理礼乐人物皆具焉百世而后传闻异词三传之抵牾十二国之棼错而可以漶漫无考乎棘闱取士传宗康侯爲胡氏之春秋非孔氏之春秋矣讲疏诂题义取穿凿则爲安成麻黄之春秋并非胡氏之春秋矣则夫萃其异同厘其沿革于以具训蒙士所当务矣是编也友人张君爕实殚搜集而属予总其成焉
　　陆氏【曾】春秋所见所闻所传闻
　　三卷
　　未见
　　华氏【时亨】春秋叙説
　　未见
　　梅氏【之熉】春秋因是
　　三十卷
　　存
　　赵吉士曰梅之熉字惠连麻城人
　　夏氏【元彬】麟传统宗
　　十三卷
　　存
　　文震孟序曰夫子因鲁史记作春秋左氏乃爲之传传其事不晰其义若曰其义则子言之矣汉初有公羊谷梁之学各有专师互立意义天子主爲是非同异大议殿中扬雄所谓哓哓之学各习其师者也吾友夏仲覃思经学爰集诸传下及战国短长诸篇彚爲一书源派分而指归合凡昔所称输攻墨守者一切归于混同而均以羽翼素王盖十年而后成其功博其志苦矣
　　俞汝言曰夏元彬初名滮字仲德清人
　　孙氏【笵】春秋左传分国纪事
　　二十卷
　　存
　　笵自序曰説春秋者曰义曰事义断于圣心末学难晓事则存乎左氏可循览而得也顾其爲书年经国纬绪端纷出览者未能一目便了是用仿之史家变编年爲纪事以事系国以国系君有一事而连缀三五国上下数十年者则原其事之所始与其所归还系所应属之国庶览一事之本末而即因事以知其国势之强弱人才之盛衰二百四十余年之故网罗胸中出爲济世匡时之用是今日所爲辑传意也
　　章氏【大吉】左记
　　十二卷
　　存
</div>
    <div class="pagination">
<a href="经义考_page255.html">上一页</a><span>...</span><a href="经义考_page251.html">251</a><a href="经义考_page252.html">252</a><a href="经义考_page253.html">253</a><a href="经义考_page254.html">254</a><a href="经义考_page255.html">255</a><span class="current-page">256</span><a href="经义考_page257.html">257</a><a href="经义考_page258.html">258</a><a href="经义考_page259.html">259</a><a href="经义考_page260.html">260</a><a href="经义考_page261.html">261</a><span>...</span><a href="经义考_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
