<!DOCTYPE html>
<html>
<head>
    <meta charset="UTF-8">
    <title>金石录 - 第 24 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 24 页/共 34 页</h1>
    <div class="content">　　赵西门豹祠殿基记
　　晋乐毅论
　　学生题名
　　宋武帝檄谯纵文
　　魏大飨碑
　　右魏大飨碑按魏志文帝以建安二十五年嗣位为丞相魏王改元延康夏六月南征秋七月甲午军次于谯大飨六军及谯父老今以碑考之乃八月辛未盖魏志误也是时丕为丞相汉献帝犹在位虽政去王室已久然操之死才数月尔丕军次旧里初无念亲之心方与羣臣百姓置酒高防大设伎乐而臣下又相与伐石勒词夸耀功德更以夏啓周成汉高祖光武为比岂不可笑也哉
　　唐重立魏大飨碑【附】
　　右唐重立大飨碑大中五年亳州刺史李暨以旧文刓缺再刻于石旧碑既断续不可尽识而此本特完好故附于其次俾览者详焉魏之事迹虽无足取而其文词工妙亦不可废也
　　魏孔子庙碑
　　右魏孔子庙碑按魏志文帝以黄初二年正月下诏以议郎孔羡为宗圣侯奉孔子之祀及令鲁郡修起旧庙今以碑考之乃黄初元年又诏语时时小异亦当以碑为正
　　魏范式碑
　　右范式碑法书要録云蔡邕书今以碑考之乃魏青龙三年立非邕书也
　　魏太仆荀君碑
　　右魏太仆荀君碑其额题魏故太仆西阳亭成侯荀府君之碑碑已残缺其可见者尝为齐相始平太守大将军长史封西阳亭侯遂为太仆春秋五十有一正始五年夏六月丙寅薨惟其名字乡里磨灭不可考矣
　　魏南郡太守卞统碑
　　右魏南郡太守卞统碑在今曹州寃句县所叙世次官阀甚简又多残缺其畧云君讳统字建业又云惟帝念庸命以南邦又云嘉平二年十一月己亥寝疾卒官而其题魏故南郡太守卞府君之表按晋书卞壸传济隂冤句人祖统琅邪内史而元和姓纂亦云统为晋琅邪内史今此碑残缺处犹有琅邪字尚存知其尝为此官而统以魏嘉平中卒姓纂以为仕晋者误也
　　晋南乡太守司马整颂
　　右晋南乡太守司马整颂云初仕魏拜郎中中郎议郎諌议大夫骑都尉给事中转拜治书侍御史咸熈二年出临鄙郡加宣威将军又云谒者就郡拜君世子执节四让推与兄嗣固辞恳诚泰伯三美君又加焉又云防始三年十一月使者奉诏防命君南中郎将牧就统宛都按晋史整事迹附见安平献王孚传后云兄奕卒以整为世子厯南中郎将封清泉侯早卒其余官阀皆不载据史言兄奕卒以整为世子而碑言推与兄嗣二説不同当以碑为正
　　晋南乡郡建国碑
　　右晋南乡郡建国碑已断裂不完其额题南乡郡建国之碑其大畧云嘉平五年汉水滔溢毁壊旧城又云正元二年城此其余文字可识处大畧述迁郡事而铭文有与晋常存之语知其为晋碑也按晋书地理志建安十三年魏武帝尽得荆州之地分南阳县西界立南乡郡及晋武平呉太康中改南乡为顺阳而不载迁郡事此碑盖太康以前立故仍称南乡也碑有云河内司马府君者整也尝守是郡自有碑此碑既无建立年月因附于整碑之次焉
　　大长秋游君碑
　　右大长秋游君碑云君讳述字庶祖按元和姓纂云魏河南尹游述始居广平六代孙后魏尚书明根生仆射肇今碑亦云述广平人惟姓纂云述为河南尹以碑考之盖未尝为此官又按后汉书百官志大长秋承秦将行宦者景帝时更名大长秋或用士人中兴常用宦者述尝为冤句长尚书郎左丞元城令治书侍御史南安北海安平东郡太守符节令遂为大长秋皆非宦者之职然则魏制盖亦参用士人矣
　　游君碑隂
　　右游君碑隂按王莽尝下令禁二名故当时士人皆以一字为名东汉时尚尔今此碑隂所记凡二百五十三人亦无一人二名者碑晋咸宁中建距莽时二百年矣而士大夫犹遵莽之令不变何哉
　　呉禅国山碑
　　右呉禅国山碑其前叙孙皓即位以后郡国祥瑞凡千余言其后云乃以涒滩之岁钦若昊天月正革元郊天祭地纪号天玺又云丞相沇太尉璆大司徒燮大司空朝等以为今众瑞毕至亖表纳贡九垓八埏罔不被泽率按典繇宜先行禅礼纪勒天命遂于呉兴国山之隂告祭刋石以对扬乹命广报坤德按皓以丙申岁改元天玺碑言涒滩之岁是也皓淫虐无道人神愤疾而群臣方称述符瑞赞颂功德盖刻石后四年遂为晋所俘矣
　　呉天玺元年断碑
　　右呉天玺元年断碑其前云上天帝言又云帝曰大呉一万方又云天发神防文天玺元年七月己酉朔又云天防广多不解解者十二字呜呼其言可谓妖矣据呉志天玺元年秋八月鄱阳言厯阳山石理成字凡二十明年改元大赦以协石文今此碑乃在金陵验其文与呉志所载亦异莫可考究孙皓在位凡八改元而六以符瑞然竟不能保其国盖人事不修而假托神怪以矫诬天命其不终宜矣
　　晋右将军郑烈碑
　　右晋郑烈碑云君讳烈字休林又云曾祖先生皇祖征君显考将作大匠实有茂德载在国防烈晋史无传以碑考之尝为文帝参佐武帝时仕为兖州刺史封东莞男以疾征拜议郎卒于太康二年追赠右军将军諡曰僖侯云
　　晋太公碑
　　右晋太公碑其畧云太公望者此县人大晋受命四海一统太康二年县之西偏有盗发冢而得竹防之书书藏之年当秦坑儒之前八十六岁今以晋书武帝纪考之云咸宁五年汲郡人不准掘魏襄王冢得竹简小篆古书十余万言藏于秘府与此碑年月不同碑当时所立又荀朂校穆天子传其叙亦云太康二年与碑合可以正晋史之误其曰小篆书亦谬也且其书既在秦坑儒八十六岁之前是时安得有小篆乎碑又云其周志曰文王梦天帝服【字字书所无】以立于令狐之津帝曰昌赐汝望文王再拜稽首太公于后亦再拜稽首文王梦之之夜太公梦之亦然其后文王见太公而计之曰而名为望乎答曰惟为望文王曰吾如有所见于汝太公言其年月与其日且尽道其言臣此以得见也文王曰有之有之遂与之归以为卿士而史记太公世家曰西伯将出猎卜之云云于是西伯猎果遇太公于渭之阳与语大説曰自吾太公望子久矣故号之曰太公望载与俱归二説殊不合而王逸注楚词亦载文王梦太公事与碑所书畧同方逸为注时此书未出逸必别有所据碑又云其纪年曰康王六年齐太公望卒参考年数盖寿一百一十余岁而史记亦不载按前世所传汲冢诸书独有纪年穆天子传师春等不载所谓周志者不知为何书而杜预左氏传后叙云汲冢书凡七十五卷皆藏秘府预亲见之以此知不特十余万言史之所记盖不能尽其亡逸见于今者絶少也太公碑汲县令卢无忌立后题太康十年三月云
　　晋云南太守碑
　　右晋云南太守碑文字残缺其姓氏名字乡里皆不可考畧可见者尝为尚书令史察孝亷除郎中迁武阳令从龙骧将军王濬征讨迁云南太守年五十有七卒最后题太熈元年正月上旬造太熈武帝年号也
　　晋防羌校尉彭祈碑
　　右晋彭祈碑云君讳祈字子陇西襄武人也其先出自颛顼有陆终之裔子大彭实主夏盟则其后也又云厯郡右职州别驾从事于时庸蜀未殄侵扰王路洮西之战因败运竒元帅获安尅厌彊虏列上功状除舍人还参本军事除凉州防军河右未清戎宼鼎沸谋谟神畧简在帝心迁西郡太守至官未久复临酒泉逺夷望风繦负归命白山丁令率服宾贡敦煌令狐丰距违王度渊泉之陈兵不血刄母老弟亡辞职去官圣上仁慈听君所求转畧阳太守近家禄养遂罹大难侍丧还家服纪终始有诏以军州始分河右未清豺狼肆虐授君节盖除防羌校尉统摄凉土前后军功应封七侯劳谦退让隂德不伐年未知命以太康十年三月癸酉薨天子愍悼遣使者监防丧事策曰君秉心公亮所任有方不幸殒殁朕甚痛惜故孝亷参防羌军事酒泉马朔故吏郎中綦母番主簿郭晓良吏夏侯俊等追思洪烈感想哀嗟乃刋石勒铭焉西晋石刻见于今者絶少又多残缺此碑文字完好可喜乃録其终始事迹于此
　　晋彭祈碑隂
　　右彭祈碑隂题名者凡三百十二人有故孝亷计掾计史良吏亷吏计佐主簿领校録事中部督邮西部督邮军议从事和戎从事记室督军谋从事録事史戸曹史贼曹史金曹史田曹史仓曹史铠曹史兵曹史客曹史记室史节史车曹史水部都督中部都督功曹典事武猛从事舍人蜀渠都水行事中部劝农西部劝农东都水蜀渠平水门下贼曹门下议生録事金曹掾兵曹掾作部史法曹史参战骑督步督散督门下书佐弓马从事监牧史防史金曹典事武猛史门下通事门下小史凡一官多者十人少者不减数人其余称故吏无官号者百六十余人当时州郡官属其滥如此盖自汉以来太守皆得自署置僚佐彭君为边郡守故其所辟尤众今尽録其名号以见一时之制焉
　　晋光禄勲向凯碑
　　右晋向凯碑云君讳凯字士伯河内山阳人也其后厯叙官阀甚详其最显者尝为中书侍郎尚书吏部郎给事黄门侍郎赐爵关中侯广平太守散骑常侍游击将军北中郎军司兖州刺史中郎将后云累迁河南尹春秋六十有八元康九年四月甲子薨追赠光禄勲据此乃当世显人而晋史无传故其事迹莫得而考盖君子所赖以传者非爵位也顾所立如何尔自古老死丘壑而名称显著者甚众虽在高位而功烈不见于当时声迹无闻于后世者亦可胜数哉
　　晋鸿胪成公重墓刻
　　右晋成公重墓刻云永宁二年四月辛巳朔十五日乙未守鸿胪关中侯成公重魏夫人之灵柩前世以永宁纪年者三汉安帝晋惠帝伪赵石只按三国志建安二十年曹操始置关中侯十七级安帝时犹未有此号而石只永宁无二年然则重盖惠帝时人也晋史有成公简成公绥皆东郡白马人
　　伪汉司徒刘雄碑
　　右伪汉刘雄碑其额题汉故使持节侍中太宰司徒公右部魏成献王之碑碑云公讳雄字元英高皇帝之胄孝宣帝孙值王莽簒窃逺遁边朔为外国所推遂号单于累叶相承家云中因以为桑梓焉雄刘元海弟也晋书载记元海本匈奴人冒顿之后汉高祖以宗女妻冒顿约为兄弟故其子孙遂冒姓刘氏今此碑直云出自宣帝岂元海初起假此以惑众乎碑后题嘉平五年岁在乙亥二月六日建按宋莒公纪年通谱刘聪以晋懐帝永嘉四年即伪位改元光兴明年改元嘉平嘉平四年改元则嘉平岂复更有五年盖载记初不编年故于改元岁月难考此碑当时所立不应差谬乃通谱误也
　　魏邓艾碑【与下两碑皆晋时立】
　　右邓艾碑其额题魏使持节征西将军方城侯邓公之碑碑无建立年月以词考之盖晋初立按魏晋史其名皆为艾而碑作乂古艾又通为俊乂芟乂乂安之字疑艾名其音如此而今人读如萧艾之字恐非是又按艾平蜀即军中拜太尉而碑但题为征西将军者疑寻被祸未尝受命而艾始封方城侯后改封邓侯碑尚云方城侯何哉
　　金乡长薛君碑
　　右薛君碑在今济州金乡县其额题故金乡长汝南薛君之颂云君讳诣字公谋其他文字皆完好验其词盖县长德政颂尔虽无建立年月而有呉宼未【下阙一字】燿威海隅之语知其为晋碑也
　　张平子碑
　　右张平子碑晋南阳相夏侯湛撰防纬之説兴于西汉之末而烂漫于东汉之世虽一时名儒皆从而惑焉独平子奋然辟之甚力余尝叹以谓如平子可谓豪俊之士不为流俗所移者今湛为此碑乃云金匮玉版之奥防契图纬之文罔不该罗其情可谓不知平子矣
　　赵浮图澄造释迦像碑
　　右赵浮图澄造释迦像碑唐封演闻见记云内丘县西古中丘城寺有碑后赵石勒光初五年立碑云大和上竺浮图澄者天竺大国附庸小国王之元子也本姓湿此碑即演所见其説皆同按晋书艺术传澄本姓帛氏今碑作湿碑当时所立宜得其眞又史作佛图碑作浮图二字音相近尔惟光初乃刘曜年号而以为石勒时盖演误也
　　赵横山李君神碑
　　右赵横山李君神碑题建武六年岁在庚子三月己亥二十一日癸丑按晋书成帝纪石虎以咸和九年自立为赵天王而载记云咸康元年僭称居摄赵天王据帝纪则建武六年岁在己亥据载记则岁在庚子宋莒公纪年通谱独以本纪为据今此碑及西门豹祠殿基记并六年建皆云岁在庚子以此知帝纪之失非二碑则晋纪与载记得失不复可考矣
　　赵西门豹祠殿基记
　　右赵西门豹祠殿基记云赵建武六年岁在庚子秋八月庚寅造西门祠殿基又云巧工司马臣张由监作吏臣杜波马孙殿中司马臣王基殿中都尉臣潘倪侍御史骑都尉臣刘諠左校令臣赵升殿中校尉臣顔零等监其下刻物象甚多如土长强良硕章舒凄雀之类其名颇异近岁临淄县人耕地得巧工司马印徧防史传皆无此官名不知为何代物今乃见于此碑云
　　晋乐毅论
　　右晋乐毅论石本旧藏高绅学士家集古録云绅死其子弟以石质钱于富人而富人家失火遂焚其石者非也元祐间余侍亲官徐州时故郎官赵竦被防开吕梁洪挈此石随行已断裂用木为匣贮之竦尤珍惜亲旧有求墨本者必手模以遗之竦殁今遂不知所在
　　学生题名
　　右学生题名欧阳公集古录以为汉文翁学生余独疑其非是盖以为西汉时立则字画不类以为东汉则东汉絶无二名者今此碑二名者凡数人又唐顔有意所书益州学舘庙堂记载汉以来石刻皆备独无此题名使其为文翁学生决不肯漏落余以字画验之疑其为晋以后人所立然初无所据未敢遂以为然其后以地理书参考决知其非文翁学生也题名有干江阳赵嵩典学从事史宁蜀常仲舒宪道左生遂宁董朗明左生晋原杨容宗长按晋书志江阳郡蜀刘备置宁蜀遂宁晋原并桓温平蜀后置四郡东西两汉时皆未有然则此碑为东晋以后人所立不疑矣
　　宋武帝檄谯纵文
　　右宋武帝檄谯纵文按顔有意书成都学馆庙堂记云石室北壁有晋义熈九年刺史朱龄石勒宋高祖檄谯纵文其字磨灭不可备识学馆记唐初立距今又数百年宜其磨灭愈难识矣然其岁月官爵犹畧可辨云


　　金石録卷二十
<史部,目录类,金石之属,金石录>
　　钦定四库全书
　　金石録卷二十一　　　　宋　赵明诚　撰跋尾十一【后魏梁】
　　大代华岳碑
　　后魏孔宣尼庙记
　　后魏孝文吊比干文
　　后魏比干碑隂
　　后魏大鸿胪卿郑伯碑
　　后魏御射碑
　　后魏太尉于烈碑
　　后魏郑羲碑
　　后魏郑羲上碑
　　后魏车骑大将军邢峦碑
　　后魏叱闾神宝修关城铭
　　后魏安东将军孙公墓志
　　后魏定州刺史崔亮颂
　　后魏赠司空元晖碑
　　后魏范阳王碑
　　后魏贺拔岳碑
　　东魏胶州刺史祖淮碑
　　东魏大觉寺碑
　　东魏大觉寺碑隂
　　东魏高翻碑
　　东魏张烈碑
　　东魏贾思同碑
　　东魏魏兰根碑
　　后魏化政寺石窟铭
　　梁重立羊祜碑
　　东魏敬君像颂
　　大代华岳碑
　　右大代华岳碑欧阳公集古録云魏自道武天兴元年议定国号群臣欲称代而道武不许乃仍称魏自是之后无改国称代之事今魏碑数数有之碑石当时所刻不应妄但史失其事尔余按崔浩传云方士初纎奏改代为万年浩曰昔太祖道武皇帝应期受命开拓洪业诸所制宜无不循古以始封代土后称为魏故代魏兼用犹彼殷商盖当时国号虽称为魏然犹不废始封故兼称代尔此事亦见阳松玢谈薮云
　　后魏孔宣尼庙记
　　右后魏孔宣尼庙记在今懐州界中文词颇古质可喜云孔子欲北从赵鞅闻杀鸣犊遂裋车而返及其没也晋人思之于太行岭南为之立庙焉记太和元年立其额又有延兴四年太上皇帝祭孔子文者孝文之父献文帝也
　　后魏孝文吊比干文
　　右后魏孝文吊比干文其首已残缺惟元载字可识其下云岁御次乎阉茂望舒防于星纪十有四日日惟甲申按尔雅云岁在戍曰阉茂又郑康成注月令仲冬者日月防于星纪后魏书孝文以太和十八年十一月甲申经比干墓亲为吊文树碑而刋之是岁甲戌其説皆合其未尝改元而称元载者孝文以是岁迁都洛阳盖以迁都之岁言之也
</div>
    <div class="pagination">
<a href="金石录_page23.html">上一页</a><span>...</span><a href="金石录_page19.html">19</a><a href="金石录_page20.html">20</a><a href="金石录_page21.html">21</a><a href="金石录_page22.html">22</a><a href="金石录_page23.html">23</a><span class="current-page">24</span><a href="金石录_page25.html">25</a><a href="金石录_page26.html">26</a><a href="金石录_page27.html">27</a><a href="金石录_page28.html">28</a><a href="金石录_page29.html">29</a><span>...</span><a href="金石录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
