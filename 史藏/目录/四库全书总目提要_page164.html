<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 164 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 164 页/共 273 页</h1>
    <div class="content">学规一卷，凡澉湖塾约十四条，东庄约语五条。答问一卷，皆其门人张嘉珍问而履祥答。前为答张佩璁别楮，皆论丧祭之礼。后为答张佩璁所问，皆杂考经史疑义。佩璁即嘉珍字也。门人所记一卷，则嘉珍与姚瑚、姚琏录履祥之语。训子语二卷，凡分十二纲，一百四十五条，盖履祥晚始得子，惧弗及教诲，故留以训之。
农书二卷，多就桐乡物土言之。履祥初讲蕺山慎独之学，晚乃专意於程、朱，立身端直，乡党称之。其书多儒家之言，而《近古录》、《见闻录》等率传记之流，农书又农家之流，言非一致，难以概目曰儒家，故著录於杂家类焉。
△《张考夫遗书》五卷（两江总督采进本）
国朝张履祥撰。是编书凡四种，曰训子语二卷，曰经正录一卷，曰备忘录一卷，曰书简一卷。张兰皋序云，训子一册，先得我心，因合数种授之梓人。盖刻於《杨园全书》之前，故卷帙不及其富也。
△《竹裕园笔语》十二卷（礼部尚书曹秀先家藏本）
国朝李曰涤撰。曰涤字亦白，临川人。前明岁贡生。是编裒其平生杂著为之。
一曰迩言一卷，皆辨析事理之谈。二曰蛩草一卷，三曰梅草一卷，皆戊子秋冬避兵山居所劄记。三书识趣议论，出入於屠隆、袁宏道、陈继儒之间，盖明末风气如是也。四曰驱暑草一卷，皆其客楚时作。前为或问十章，缀以无富、无分、无过、无不过四论，皆借以发抒心迹。五曰馀草一卷，皆所作杂文。六曰四书笔语六卷，依经生义，自抒所怀，与章世纯《雷书》相类。二人本同时，又相善也。
△《昭代丛书》一百五十卷（编修励守谦家藏本）
国朝张潮编。潮字山来，徽州人。是编凡甲、乙、丙三集，每集各五十卷，每卷为书一种，皆国初人杂著。或从文集中摘录一篇，或从全书中割取数页，亦有偶书数纸，并非著述，而亦强以书名者。中亦时有窜改。如徐怀祖之《海赋》，去其赋而存其自注，改名《台湾随笔》。黄百家之《征南先生传》，芟其首尾，改名《内家拳法》。犹是明季书贾改头换面之积习，不足采也。
△《丹麓杂著十种》十卷（浙江巡抚采进本）
国朝王晫撰。晫有《遂生集》，已著录。是编皆所著杂文。一曰龙经，拟《禽经》而作。二曰孤子吟，皆哭父之诗。三曰松溪子，皆笔记小品。四曰连珠，拟陆机体。五曰寓言，假禽虫以示劝戒。六曰看花述异记，自记梦遇古来诸美女事。七曰行役日记，乃康熙甲寅为其父乞铭於宜兴，述往返所经。八曰快说续纪，因金人瑞《西厢记评所说快事》而演之。九曰禽言，效梅尧臣体。十曰北墅竹枝词，咏其乡之轶事。每种有同时诸人序跋评语，毛际可又总为之序。大抵皆明末山人之派。而看花述异记，摹仿午僧孺《周秦行记》，聚历代妃主，备诸冶荡，尤非所宜。赞皇之党托名诬奇章可也，晫乃无端自诬乎？
△《檀几丛书》五十卷（浙江吴玉墀家藏本）
国朝王晫、张潮同编。是书所录皆国朝诸家杂著，凡五十种。大半采自文集中，其馀则多沿明季山人才子之习，务为纤佻之词。如张芳之《黛史》，丁雄飞之《小星谱》，已为猥鄙，至程羽文之《鸳鸯牒》，取古来男女不得其偶者，以意判断，更为匹配。其序文引谭元春之说，谓古来多少才子佳人，被愚拗父母板住，不能成对，赍情而死，乃悟文君奔相如，是上上妙策，其语已伤风化。书中以王昭君配苏武，以班昭配郑康成，以王婉仪配文天祥之类，虽古之贤人，不免侮弄。至於以魏甄居配曹植，以辽萧后配李煜，以汉班婕妤、晋左贵嫔配梁简文帝、梁元帝，则帝王妃后亦遭轻薄矣。其书可烧，奈何以秽简牍也。
△《政学合一集》（无卷数，副都御史黄登贤家藏本）
国朝许三礼撰。三礼有《读礼偶见》，已著录。是集正编三十三种，乃其宰海宁时所作。其《读礼偶见》一种，为作於家居时，亦编入其中。续编十三种，则其为御史以后所作，而其后人又录谕祭文、行述、志铭附焉。正编自读礼偶见外，所自著不过数篇，篇不过数页。若会讲之语，杂录群言，政绩诗颂，俱出他手。合律全书、乐只集、登高唱和诗三种，乃并有录而无书，盖饾飣凑合，摹印时有佚脱也。续编自帝王甲子表、圣孝广义、圣庙崇祀图三种外，多与正编相出入。大抵皆有意近名，失於夸诩。在海宁尝建告天楼，官京师时亦然。所定告天工课，俨然释、道家忏诵章咒之属，非儒者立言之道也。
△《秘书廿一种》一百五卷（江西巡抚采进本）
国朝汪士汉编。二十一种者，其中《三坟》为宋人伪书，楚史《梼杌》、晋《史乘》为元人伪书，《剑侠传》、《竹书纪年》为明人伪书，《续博物志》虽不伪而以南宋人为晋人，亦为疏舛。今已皆辨证於本书之下。此因士汉裒辑刊刻，别立总名，姑存其目备考焉。
△《检心集》十四卷（湖北巡抚采进本）
国朝闵则哲撰。则哲字睿先，应山人。是集为其子衍所编，以语录讲义杂著与杂文参错成书，颇无条理。其有书名者，为说书管见四卷，又说书一卷，订学肤言二卷。其不能以一卷者，曰宽酌篇、敢问篇、偶及篇、经说略、史说略、子说略、仕语节录、论兵摘略、迁议存稿、惕愆质语、节录内则续言、蕉窗笔谈，馀皆杂文。其中论说既繁，不免小有牴牾。如史说略中引《史记》桀观炮烙于瑶台云云，乃《符子》之寓言，《史记》实无此文也。
──右“杂家类”杂编之属，四十五部，一千三百九十六卷，内十三部无卷数，皆附《存目》。
卷一百三十五 子部四十五
○类书类一
类事之书，兼收四部，而非经非史，非子非集。四部之内，乃无类可归。
《皇览》始於魏文，晋荀勖中经部分隶何门，今无所考。《隋志》载入《子部》，当有所受之。历代相承，莫之或易。明胡应麟作《笔丛》，始议改入集部，然无所取义，徒事纷更，则不如仍旧贯矣。此体一兴，而操觚者易於检寻，注书者利於剽窃，转辗稗贩，实学颇荒。然古籍散亡，十不存一。遗文旧事，往往托以得存。《艺文类聚》、《初学记》、《太平御览》诸编，残玑断璧，至捃拾不穷，要不可谓之无补也。其专考一事如《同姓名录》之类者，别无可附，旧皆入之类书，今亦仍其例。
△《古今同姓名录》二卷（永乐大典本）
梁孝元皇帝撰。是书见於《梁书》本纪及《隋书经籍志》者皆作一卷。唐陆善经续而广之，故《读书志》、《书录解题》皆作三卷，其本皆不传。此本为《永乐大典》所载，又元人叶森所增补者也。虽辗转附益，已非其旧，然幸其体例分明，不相淆杂。凡善经及森所缀入者，皆一一标注，尚可考见元帝之原本。
则类事之书，莫古於是编矣。《史记淮阴侯列传赞》称两韩信，此辨同姓名之始。然刘知几《史通》犹讥司马迁全然不别，班固曾无更张。至迁不知有两子我，故以宰予为预田恒之乱。不知有两公孙龙，故以坚白同异之论傅合於孔门之弟子，其人相混，其事俱淆，更至於语皆失实。则辨析异同，殊别时代，亦未常非读书之要务，非但缀琐闻，供谈资也。明万历中，余寅别撰《同姓名录》十二卷，周应宾又补一卷，国朝王廷灿又补八卷，所录比此本加详。然发凡起例，终以此本为椎轮之始焉。
△《编珠》二卷、《补遗》二卷、《续编珠》二卷（内府藏本）
《编珠》二卷，旧本题隋杜公瞻撰。《补遗》二卷，《续编珠》二卷，则国朝康熙戊寅詹事府詹事钱塘高士奇所辑也。案《编珠》，《隋志》不载，《唐志》但有杜公瞻《荆楚岁时纪》一卷，而无此书。《宋志》始著於录。然世无传本，始出於士奇家。其序称於内库废纸中得之。原目凡四卷，佚其半。遍觅不可得，辄因原目补为四卷。又广其类之未具者为二卷。首载大业七年公瞻自序，称奉敕撰进，其结衔题著作佐郎兼散骑侍郎。又有徐乾学序，称杜公瞻无所表著，《谈薮》载隋京兆杜公瞻尝邀杨玠过宅，酒酣嘲谑者，即此公瞻无疑。今观其书，隶事为对，略如徐坚《初学记》之体，但前无序事，后无诗文。原目分天地、山川、居处、仪卫、音乐、器玩、珍宝、绘采、酒膳、黍稷、菜蔬、果实、车马、舟楫，所存者音乐以上五门而已。顾炀帝讳广，故广川改长河，《广雅》改《博雅》。
而此书桂林水条下引《广州山川记》，治鸡水条下引《广州记》，柏心桂条下引伏滔《北征记》称广陵县，城南门三条路条下引班固《西都赋》披三条之广路。
隋高祖之父讳忠，故《隋书》忠节改诚节。而此书斩马剑条下引《汉书》王莽斩董忠事，此犹可曰临文不讳，未必尽拘。又菖蒲海一条本与茱萸江为对，菖字从草无疑矣。而条下所注乃引《汉书西域传》于阗河与葱岭合，东流注菖蒲海。
今检《汉书》乃蒲昌，非菖蒲也。唐以前书不应荒谬至此。此尚可曰一时失记。
至於音乐门南城鼓一条引《乐府解题》曰，鼓吹曲有巫山高战城南。则非惟文理未安，且《乐府解题》一书古不著录，始见於《崇文总目》，云不知撰人名氏，列於吴兢《乐府古题要解》之后。郭茂倩《乐府诗集》汉铙歌上之回篇引之，直题曰吴兢，虽未必确，然其书晚出，必非六朝旧籍无疑也。公瞻安得而见之。或明人所依托，士奇偶未审欤？杨士奇《文渊阁书目》、张萱《内阁书目》俱不著录。《永乐大典》於前代类书如《四六丛珠》、《截江网》之类无不具采，亦不登其一字。知其出明中叶以后矣。以其采撷词华，颇为鲜艳，士奇所续，亦皆取唐以前事，较他类书为近古，故疑以传疑，姑存以备参考焉。
△《艺文类聚》一百卷（内府藏本）
唐欧阳询撰。询字信本，潭州临湘人。仕隋为太常博士。入唐官至太子率更令，宏文馆学士。事迹具《唐书》本传。是书据其自序，盖亦奉诏所作。《唐书艺文志》注令狐德棻、袁朗、赵宏智同修。《唐书》询本传又称，武德七年，诏与裴矩、陈叔达同修。殆以询董其成，故相传但署询名欤？叶大庆《考古质疑论》其正月十五日有苏味道夜游诗，洛水门有李峤游洛诗，寒食门有沈佺期、宋之问诗，四子皆后人，欧阳安得预编之？则传写又有所窜乱，非尽询等之旧也。
序称《流别》、《文选》专取其文。《皇览》、《遍略》直书其事，文义既殊，寻检难一。是书比类相从，事居於前，文列於后，俾览者易为功，作者资其用，於诸类书中，体例最善。凡为类四十有八，其中门目，颇有繁简失宜，分合未当。
如山水部五岳存三，四渎阙一。帝王部三国不录蜀汉，北朝惟载高齐。储宫部公主附太子而诸王别入职官。杂文部附纸笔砚。而武部外又别出刀，匕首等为军器一门。道路宜入地部，坛宜入礼部，而列之居处。针宜入器物，钱宜入宝玉，而列之产业。案几、杖、扇、麈、尾、如意之类宜入器物，而列之服饰。疾病宜入人部，而列之方术。梦、魂魄亦宜入人部，而列之灵异。以及茱萸、黄连入木部，芙蓉、菱、藤入草部，鸿之外又别出雁，蚌之外又别出蛤，鹤之外别出黄鹤，马之外别出騊駼。如斯之类，皆不免丛脞少绪。唐觐《延州笔记》尝摘其所载徐陵《玉台新咏序》，谓以诔德为累德，传讹自此书始。考刘熙《释名》，诔者累也，累其德行而述之也。则询书不误，误乃在觐。至王楙《野客丛书》摘其以《汉书》长陵一抔土事误抔为杯，收入杯门。又摘其蒲柳门中收赵高束蒲为脯事，云出《史记》，《史记》无此文。彭叔夏《文苑英华辨证》亦摘其引梁君射白雁事，云出《庄子》，《庄子》无其语。则皆中其失。然隋以前遗文秘籍，迄今十九不存。得此一书，尚略资考证。宋周必大校《文苑英华》，多引是集，而近代冯惟讷《诗纪》，梅鼎祚《文纪》、张溥《百三家集》从此采出者尤多。亦所谓残膏賸馥，沾溉百代者矣。
△《北堂书钞》一百六十卷（内府藏本）
唐虞世南撰。世南字伯施，馀姚人。官至银青光禄大夫，宏文馆学士。谥文懿。事迹具《唐书本传》。北堂者，秘书省之后堂。此书盖世南在隋为秘书郎时所作。刘禹锡《嘉话录》曰，虞公之为秘书，於《省后堂集》群书中事可为文用者，号为《北堂书钞》，今北堂犹存，而书钞盛行於世云云。是其事也。分八十卷，八百一类。《唐志》作一百七十三卷，晁公武《读书志》因之。《中兴书目》作一百六十卷，《宋史艺文志》因之。今本卷帙与《中兴书目》同。其地部至泥沙石而毕，度非完帙，岂原书在宋已有亡佚耶？王应麟《玉海》云，二馆旧阙书钞，惟赵安仁家有本。真宗命内侍取之，手诏褒美。盖已甚珍其书矣。此本为明万历间常熟陈禹谟所校刻，钱曾《读书敏求记》云，世行《北堂书钞》，搀乱增改，无从订正。向闻嘉禾收藏家有原本，寻访十馀年而始得。繙阅之，令人心目朗然。朱彝尊《曝书亭集》亦称，曾见《大唐类要》百六十卷，反覆观之，即虞氏《北堂书钞》。今世所行者出陈禹谟删补。至以贞观后事及五代十五国之书杂入其中。尽失其旧，《类要》大略出於原书，世未易得云云。盖明人好增删古书，逞臆私改，其庸妄无识，诚有如钱、朱二氏所讥。然今嘉禾旧本及《大唐类要》均已不可得见，独禹谟此本犹存。其增加各条，幸皆注明补字，犹有踪迹可寻。存什一於千百，亦未始非唐人旧籍所藉以留贻者也。惟其所改所删，删遂竟不可考，是则刊刻之功不赎其窜乱之过矣。
△《龙筋凤髓判》四卷（浙江郑大节家藏本）
唐张鷟撰。鷟字文成，自号浮休子，深州陆梁人。调露初登进士第。授襄阳尉，累官四门员外郎，终於龚州长史。事迹具莫休符《桂林风土记》，《唐书》附其孙张荐传中。称其儿时梦紫文大鸟止其庭。大父曰：吾闻紫文，鸑鷟也。若壮，当以文章瑞朝廷乎？遂命以名。员半千称其文词犹青铜钱，万简万中，时号青钱学士。日本新罗使至，必出金帛购其文。然所著作不概见，存於今者惟《朝野佥载》及此书。《佥载》已窜乱失真，惟此书尚为原帙。其文胪比官曹，条分件系，组织颇工。盖唐制以身、言、书、判铨试选人，今见於《文苑英华》者颇多，大抵不著名氏。惟白居易编入文集，与鷟此编之自为一书者，最传於世。居易判主流利，此则缛丽，各一时之文体耳。洪迈《容斋随笔》尝讥其堆垛故事，不切於蔽罪议法。然鷟作是编，取傋程试之用，则本为隶事而作，不为定律而作，自以徵引赅洽为主。言各有当，固不得指为鷟病也。原本附有注文，为明刘允鹏所辑。采撮颇详，而稍伤冗漫。以别无他注，姑仍其旧录之。允鹏本名继先，字敬虚，武定人。嘉靖辛卯举人。尝著有《续事类赋》，今未见传本。惟此注附鷟之书，尚存於世云。
△《初学记》三十卷（内府刊本）
唐徐坚等奉敕撰。案《唐书艺文志》载《玄宗事类》一百三十卷，又《初学记》三十卷。注曰张说《类集要事》，以教诸王，徐坚、韦述、余钦、施敬本、张烜、李锐、孙季良等分撰。似乎二书皆说总其事，而坚等分修。晁公武《读书志》则曰《初学记》三十卷，唐徐坚等撰。初，张说《类集事要》，以教诸王，开元中诏坚与韦述等分门撰次。又似乎《事类》为说撰，而坚等又奉诏择其精粹编为此书。考《南部新书》载开元十三年五月，集贤学士徐坚等纂经史文章之要，以类相从，上制曰《初学记》。则晁氏所言，当得其实。《唐志》所注，叙述未明，偶合两书为一耳。其书分二十三部，三百一十三子目，大致与诸类书相同。
惟地部五岳之外载终南山，四渎之外载洛水、渭水、泾水。又骊山汤泉、昆明池别出二条，则唐代两都之故也。其例前为叙事，次为事对，末为诗文。其叙事虽杂取群书，而次第若相连属，与他类书独殊。其诗文兼录初唐，於诸臣附前代后，於太宗御制则升冠前代之首。较《玉台新咏》以梁武帝诗杂置诸臣之中者，亦特有体例。其所采摭，皆隋以前古书，而去取谨严，多可应用。在唐人类书中，博不及《艺文类聚》，而精则胜之。若《北堂书钞》及《六帖》，则出此书下远矣。
《春明退朝录》及《温公诗话》并称中山刘子仪爱其书，曰非止初学，可为终身记。李匡乂《资暇集》则曰：《初学记》月门以吴牛对魏鹊。魏鹊者引曹公歌行月明星稀，乌鹊南飞为据，斯甚疏阔。汉武《秋风辞》云，草木黄落兮雁南归，今月门既云魏鹊，则风事亦可用汉雁矣。若是采掇文字，何所不可。东海徐公硕儒也，何乖之甚云云。说颇是。后李商隐诗因鲍照《代白头吟》有清如玉壶冰句，遂以鲍壶对王佩，实沿坚之失。然不以一眚掩其全书也。
△《元和姓纂》十八卷（永乐大典本）
唐林宝撰。宝，济南人。官朝议郎，太常博士。序称元和壬辰岁，盖宪宗七年也。宝，《唐书》无传，其名见於《艺文志》。诸家书目所载并同。惟《唐会要》称王涯撰，盖以涯曾作序而讹。郑樵《通志》又称李林宝撰，则因李吉甫命宝作是书，当日二名连书，传写脱去吉甫字，遂并为一人。观樵《姓氏略》中讥宝作《姓纂》，而不知林姓所自出，则《艺文略》中本作林宝可知也。焦竑《国史经籍志》亦因之作李林宝，误之甚矣。其论得姓受氏之初，多原本於《世本》、《风俗通》。其他如《世本》、《族姓记》，《三辅决录》以及《百家谱》、《英贤传》、《姓源韵谱》、《姓苑》诸书，不传於今者，赖其徵引，亦皆班班可见。郑樵氏作《族略》，全祖其文，盖亦服其该博也。但宝以二十旬而成书，援引间有讹谬。且当矜尚门第之时，各据其谱牒所陈，附会攀援，均所不免。观《白居易集》自叙家世，以白乙丙为祖，而云出自白公胜。颠倒时代，悖谬显然，其他可知。洪迈《容斋随笔》称《元和姓纂》诞妄最多，盖有由也。然於唐人世系则详且核矣。书至宋，已颇散佚。故黄伯思《东观馀论》称得富弼家本，已阙数卷。陈振孙《书录解题》亦称绝无善本，仅存七八。此本在《永乐大典》中，皆割裂其文，分载於太祖《御制千家姓》下，又非其旧第。幸原序犹存，可以考见其体例。今仍依《唐韵》，以四声二百六部次其后先，又以宋邓名世《古今姓氏辨证》所引各条补其阙佚。仍厘为一十八卷。其字句之讹谬，则参校诸书，详加订正，各附案语於下方。至原序称皇族之外各以四声类集，则李姓必居首卷。
今独无一字之存，殆修《永乐大典》时已佚其第一册欤？然残编断简，究为文献之所徵也。
△《白孔六帖》一百卷（内府藏本）
案《文献通考》，《六帖》三十卷，唐白居易撰。《后六帖》三十卷，宋知抚州孔传撰。合两书计之，总为六十卷。此本编两书为一书，不知何人之所合。
又作一百卷，亦不知何人之所分。考胡仔《苕溪渔隐丛话》。称《六帖新书》出於东鲁兵燹之馀，南北隔绝，其本不传於江左，使学者弗获增益闻见。则南渡之初尚无传本。王应麟《玉海》始称孔传亦有《六帖》，今合为一书。则并於南宋之末矣。黄朝英《靖康缃素杂记》载白氏《六帖》有元祐五年博平王安世序，此本佚之。卷首所冠韩驹序，则专为孔传续书作也。杨亿《谈苑》曰：白居易作《六帖》，以陶家瓶数十，各题门目，作七层架列斋中。命诸生采集其事类，投瓶中，倒取抄录成书。故所记时代，多无次序。《唐志》称其书为《白氏经史事类六帖》，盖其别名。程大昌《演繁露》称唐开元中举行科试之法，帖经者以所习经掩其两端，中间惟开一行，裁纸为帖。凡帖三字，视时增损，可否不一，或得四得五得六者为通。《六帖》之名所由起，取中帖多者名其书也。然此书杂采成语故实，备词藻之用，与进士帖经绝不相涉，莫详其取义之所在。大昌所说，殆亦以意附会欤？其体例与《北堂书钞》同，而割裂饾飣，又出其下。《资暇集》摘其误引朱博乌集事。《南部新书》摘其误引陶潜五柳事，《东皋杂录》摘其误引鸟鸣嘤嘤事，《学林就正》摘其误引毛宝放龟事。然所徵引，究皆唐以前书。
坠简遗文，往往而在，要未为无裨考证也。《容斋随笔》又称俗传浅妄书如《云仙散录》之类，皆绝可笑。孔传《续六帖》悉载其中事，自秽其书。然《复斋漫录》（案：《复斋漫录》今已佚，此条见胡仔《苕溪渔隐丛话》所引。）称东鲁孔传字圣传，先圣之裔，而中丞道辅之孙也。为人博学多闻。取唐以来至於吾宋，诗颂铭赞，奇编奥录，穷力讨论，纤芥不遗。撮其枢要，区分汇聚有益於世者，续唐白居易《六帖》谓之《六帖新书》。韩子苍为篇引，以为孔侯之书，如富家之储材，榱栋枅栱，云委山积，匠者得之，应手不穷，其用岂小云云。
则宋人亦颇重其书矣。《玉海》引《中兴书目》称居易采经传百家之语，摘其英华，以类分门，悉注所出卷帙名氏於其下。晁公武《读书志》则称居易原本，不载所出书，曾祖父秘阁公为之注，行於世。其说不同。然公武述其家事，当必不误。且《玉海》又引《中兴书目》，称白居易以天地事分门类为声偶，而不载所出。其说亦自相矛盾。盖当代所行，原有已注出处之本，又有未注出处之本，应麟各随所见书之耳。此本注颇简略，亦不题注者姓中，其即晁公所注与否不可复考。今亦仍原本录之，不更增题名氏焉。居易始末，具《唐书》本传。传有《东家杂记》，已著录。
△《小名录》二卷（两江总督采进本）
唐陆龟蒙撰。龟蒙有《耒耜经》，已著录。是书所载皆古人小名，始於秦，终於南北朝。赵希弁《郡斋读书后志》作三卷，此本仅二卷。希弁称其神仙玉女之名，妇人臧获之字，亦无弃焉。此本亦但有妇人臧获之字，而无神仙玉女之名。
又称其自秦至隋，而此本无隋人。殆非完书矣。所记颇为丛脞，如秦二世名胡亥，汉光武帝名秀之类，皆非小名。王戎称阿戎，王僧谦称阿谦，不过如吕蒙之称阿蒙，崔鸿之称阿鸿，王平子之称阿平，米元章之称阿章，皆即其名字以示亲昵，均不当在小名之列。至於匡衡小名为鼎，出自《西京杂记》，颜师古注《汉书》已深驳之。龟蒙仍祖其说，殊为不考。又此书本旨为记小名，因小名而引及事实，已为支蔓，如谢朗、王恭、王修之类。至於叠出不已，於体例亦颇有乖。王楙《野客丛书》称《唐艺文志》、《崇文总目》皆有陆龟蒙《小名录》五卷，恨不得见之。楙博极群书，而其言如此。或原本散佚，后人以意补缀，托之龟蒙欤。
然唐人著述，传世日稀，龟蒙此编，虽未能信其必真，亦无以断其必伪，相承已久，备古书之一种可矣。
△《蒙求集注》二卷（江苏蒋曾莹家藏本）
晋李瀚撰。瀚始末未详。考李匡乂《资暇集》，称宗人瀚作《蒙求》，则亦李勉之族。又《五代史桑维翰传》称，初，李瀚为翰林学士，好饮而多酒过，晋高祖以为浮薄，当即其人也。其注不著撰人名氏。案陈振孙《书录解题》曰：《补注蒙求》八卷，徐子光撰。以李瀚《蒙求》句为之注，本句之外，兼及他人事。所言与此书相合，惟八卷之数与此本二卷不同。然此本卷帙颇重，盖后人以八卷合并也。其书以《蒙求》原文冠於卷首，后以每二句为一节，各为之注。注虽稍嫌冗漫，而颇为精核。如吕望非熊句，以《六韬》原文无非熊字，则引崔骃《达旨注》始用非熊以明之，周嵩狼抗句，以《晋书》嵩传作抗直，则引《世说新语》本作狼抗以明之。贾谊忌鵩句，以《鵩赋》无忌字，则引孔臧《鸮赋》贾生有识之士忌前鵩焉以明之。燕昭筑台句，以《史记》乃筑宫非筑台，则引孔融《与曹操书》、鲍照《乐府》皆称筑台以明之。胡昭投簪句，以本传无投簪字，则引挚虞所作《昭赞》以明之。如斯之类，皆为不苟。凡其事未详，而旧注所说莫知何据者。如赵孟疵面、子建八斗、苏章负笈、申屠断鞅、龙逢版出、何谦焚词之类，皆疑以传疑，亦不失详慎。其中偶尔失检者，朱翌《猗觉寮杂记》尝摘其毛宝、韩寿二事。今考纪瞻出妓句，事见《世说新语》，旧注所引不误，而云今本不载。江革忠孝句，事见《南史》，乃以为后汉之江革，改忠孝为巨孝。颜叔秉烛句，云事出毛公《诗传》，今诗传实无此文。皆不免小舛。又如刘惔倾酿句，乃误读《世说》以倾家之倾为倾酒之倾，亦失於纠正。然大致淹通，实初学之津筏也。
△《事类赋》三十卷（内府藏本）
宋吴淑撰，并自注。淑字正仪，丹阳人。仕南唐为内史。归宋荐试学士院，授大理评事。后官至起居舍人，职方员外郎。事迹具《宋史文苑传》。是编乃所作类事之书。卷首结衔称博士，盖其进书时官也。前有淑进书状，称先进所著，一字题赋百首。退惟芜累，方积兢忧。遽奉训词，俾加注释。又称前所进二十卷，加以注解，卷帙差大。今广为三十卷，目之曰《事类赋》云云。是淑初进此赋二十卷，尚无书名。及奉敕自注，乃增益卷数，定著今称也。凡天部三卷，岁时部二卷，地部三卷，宝货部二卷，乐部一卷，服用部三卷，什物部二卷，饮食部一卷，禽部二卷，兽部四卷，草木部、果部、鳞介部各二卷，虫部一卷。分子目一百，与进状数合。类书始於《皇览》。六朝以前旧笈，据《隋书经籍志》所载，有朱澹《远语对》十卷，又有《对要》三卷，《群书事对》三卷，是为偶句隶事之始。然今尽不传，不能知其体例。高士奇所刻《编珠》，称隋杜公瞻撰者，伪书也。今所见者，唐以来诸本骈青妃白，排比对偶者，自徐坚《初学记》始。镕铸故实，谐以声律者，自李峤单题诗始。其联而为赋者，则自淑始。峤诗一卷今尚存，然已佚其注。如桂诗中侠客条为马仙人叶作舟之类，古书散亡，今皆不知为何语，故世不行用。淑本徐铉之婿，学有渊源，又预修《太平御览》、《文苑英华》两大书，见闻尤博。故赋既工雅，又注与赋出自一手，事无舛误，故传诵至今。观其进书状称凡识纬之书及谢承《后汉书》，张璠《汉记》、《续汉书》、《帝系谱》，徐整《长历》、《元中记》、《物理论》，皆今所遗逸，而著述之家相承为用，不忍弃去，亦复存之云云。则自此逸书数种外，皆采自本书，非辗转挦撦者比。其精审益为可贵，不得以习见忽之矣。
△《太平御览》一千卷（侍讲张焘家藏本）
宋李昉等奉敕撰。以太平兴国二年受诏，至八年书成，初名《太平编类》，后改为《太平御览》。宋敏求《春明退朝录》谓书成之后，太宗日览三卷，一岁而读周，故赐是名也。凡分五十五门，徵引至为浩博，故洪迈《容斋随笔》称太平兴国中编次《御览》引用书一千六百九十种。其纲目并载於首卷，（案：此则今本前列旧目，乃宋时官本之旧。）而杂书古诗赋又不能具录。以今考之，不传者十之七八。胡应麟《经籍会通》则以为是编所引，大抵采自类书，非其书宋初尚存。力驳迈说之误，所言良是。然考陈振孙《书录解题》曰，或言国初古书多未亡，以《御览》所引用书名故也。其实不然，特因诸家类书之旧耳。以三朝国史考之，馆阁及禁中书总三万六千馀卷，而《御览》所引书多不著录，盖可见矣。
是迈所云云，振孙已先驳之矣，应麟特剿袭其说耳。应麟又曰：《御览》向行抄本，十年来始有刻，而讹谬特甚。非老师宿儒，即一篇半简莫能句读。至姓名颠舛，世代鲁鱼，初学之士读之或取为诗文用，误人不鲜。案此本前有万历元年黄正色序曰：太平兴国迄今几六百载，宋世刻本俱已湮灭。近世云间朱氏仅存者，亦残阙过半。海内钞本虽多，辗转传写，讹舛益甚。吾锡士大夫有好文者，因闽省梓人，用活字校刊，始事於隆庆二年。至五年，才印其十之一二，闽人散去。
於是浙人倪炳伯文谋於郡邑二三大夫，协力鸠工，鋟诸梨枣。孙国子虞允一元力任校雠，忽於隆庆六年捐馆，弗克终事。今复苦於舛讹，薛宪副应登有校得善本，藏诸家塾。其仲子名逢者，俾倪氏缮写付梓云云。所言刊本讹谬之故，大概与应麟合。然此书行世，实有二本。一为活字印本，其版心称共印五百部，则正色所云印十之一二散去者，其说不确。一即倪氏此本，二本同出一稿，脱误相类，而校手各别，字句亦小有异同。今以二本参校，并证以他书，正其所可知，而仍其所不可知。古书义奥，文句与后世多殊，阙疑犹愈於妄改也。宋初去古未远，即所采类书，亦皆具有渊源，与后来饾飣者迥别，故虽蠹蚀断烂之馀，尚可据为出典。世所传宋以前书，可考见古籍佚文者，仅六七种，曰裴松之《三国志注》，曰郦道元《水经注》，曰刘孝标《世说新语注》，曰李善《文选注》，曰欧阳询《艺文类聚》，曰徐坚《初学记》，其一即此书也。残碑断碣，剥蚀不完，欧阳、赵洪诸家尚藉之以订史传。况四库菁华，汇於巨帙，猎山渔海，采摭靡穷，又乌可以难读废哉！
△《册府元龟》一千卷（内府藏本）
宋王钦若、杨亿等奉敕撰。真宗景德二年，诏编修历代君臣事迹，以钦若提总，同修者十五人。至祥符六年书成，赐名制序。周必大《文苑英华》跋王明清《挥麈录》并称太宗太平兴国中修者，误也。其书分三十一部，部有总序。又子目一千一百四门，门有小序。皆撰自李维等六人，而窜定於杨亿。又命孙奭为之音释，其间义例，多出真宗亲定。惟取六经子史，不录小说。於悖逆非礼之事，亦多所刊削，裁断极为精审。考洪迈《容斋随笔》，谓其时编修官上言，凡臣僚自述，及子孙追叙家世，如《邺侯传》之类，并不采取。遗弃既多，故亦不能赅备。袁氏《枫窗小牍》亦谓开卷皆常目所见，无罕覯异闻，不为艺林所重。夫典籍至繁，势不能遍为掇拾，去诬存实未中概以挂漏相绳。况纂辑诸臣皆一时淹贯之士，虽卷帙繁富，难免牴牾，而考订明晰，亦多可资览古之助。张耒《明道杂志》称杨亿修《册府元龟》，数卷成，辄奏之。每进本到，真宗即降付陈彭年。
彭年博洽，不可欺毫发，故谬误处皆签贴。有小差误必见，至有数十签。亿心颇自愧，乃盛荐彭年文字，请与同修。其言不可尽信，然亦足见当时校核讨论，务臻详慎，故能甄综贯串，使数千年事无不条理秩然也。据《玉海》所载，此书凡目录十卷，音义十卷。今有目录而无音义，盖传写者久佚之矣。
△《事物纪原》十卷（编修严福家藏本）
明正统间南昌简敬所刊。前有敬序云：作者佚其姓名。考赵希弁《读书附志》云，《事物纪原》十卷，高承撰。承，开封人。自博弈嬉戏之微，鱼虫飞走之类，无不考其所自来，双溪项彬为之序。陈振孙《书录解题》亦云：《中兴书目》作十卷，高承撰。元丰中人。凡二百十七事。今此书多十卷，且多数百事，当是后人广之耳云云。则此书实出高承，敬序盖未详考。惟检此本所载凡一千七百六十五事，较振孙所见更数倍之，而仍作十卷，又无项彬原序。与陈赵两家之言俱不合。盖后来又有所增益，非复宋本之旧。书凡分五十五部，名目颇为冗碎。其所考论事始，亦间有未确。如引秦本纪谓名县始自秦孝公，而不知《左传》宣公十一年楚子县陈，杜注已明言灭陈以为县。又谓诸葛亮始造木牛，即今小车之有前辕者，流马即今独推者，是民间谓之江州车子，不知《三国志注》引亮文集，载所作木牛、流马之法甚详，与今之独轮车制度绝不相类。又如祓禊一条，不引《晋书》束晳传所云周公洛邑、秦昭王河曲之事，亦失之眉睫之前。然其他类多排比详赡，足资核证，在宋代类书中，固犹有体要矣。
△《实宾录》十四卷（永乐大典本）
宋马永易撰。永易字明叟，扬州人。徽宗时尝官池州石埭尉。其事迹无可考见，惟《文献通考》、《宋史艺文志》载所著有唐《职林》、《元和朋党录》、《寿春杂志》诸书。盖亦博洽之士也。是书见於晁公武《读书志》者称《异号录》二十卷，而陈振孙《书录解题》作《实宾录》，谓永易所撰，蜀人句龙材校正，文彪增广，凡本书三十卷，后集三十卷。《宋史艺文志》又分《实宾录》、《异号录》各三十卷，皆题永易所撰。诸家纪载，颇舛错不合。今以其说互相参证，疑陈氏所称本书，乃永易原撰本名《异号录》。陈氏所称后集，即文彪所续，始取名为实宾之义，并本书亦改题今名。《宋志》盖误分为两书，而晁公武所见则为未经增广之本，故尚题为《异号录》也。自元以来，其书久佚，陶宗仪收入《说郛》者，仅寥寥数条。近浙江所进范氏天一阁藏本，亦即从《说郛》钞出，一字不殊。今从《永乐大典》蒐辑，共得六百馀条，皆《说郛》之所未载。惟原帙既湮，其体例已无可考。即永易原本与文彪所增，亦错杂不可复辨。谨裒辑编缀，芟除重复，订正舛讹，各以类相从，厘为一十四卷。仍从《书录解题》统标曰《实宾录》，以存宋时传本之旧。其书皆取古人殊名别号，以广见闻，领异标新，颇资采掇。至於搜罗既广，偶涉舛讹。如沈传师之推为颜子，乃比拟之空言。
刘长卿之五言长城，乃品题之泛论。皆非标目，不应阑入其间。又如吉茂言侍中执虎子，语本诙谐。白居易赋新丰折臂翁，词由徵实。凡此之类，尤与称谓无关，一概滥收殊失别择。是则嗜异贪多，为千古著书之通病，不独永易为然。固不以累其全书矣。
△《书叙指南》二十卷（两淮盐政采进本）
宋任广撰。广字德俭，浚仪人。今本《文献通考》作任广浚，盖传刻讹脱，以人名地名误连为一也。尤袤《遂初堂书目》载有此书，然袤书目无注文，无由考其始末。惟据陈振孙《书录解题》，知为崇宁中人耳。其书初刊於靖康中，版旋被毁。有俞氏者，携旧本南渡，其后辗转传写，多非完帙。至国朝康熙初，金券得韩氏所藏本，缮录未竟，而券殁，反并原本第十卷佚之。雍正三年，金汇得不全宋本，适尚存第十卷，乃重为抄补刊刻，而此书复完。盖若隐若显几五六百年，其不亡者幸也。其书皆采录经传成语，以备尺牍之用，故以《书叙》为名。
明浦南金尝取是书与《尔雅》、《左腴》、《汉隽》合为一编，改题曰《修辞指南》，瞀乱糅杂，殊不足取。此本犹金氏原刻，尚不失其旧。其间徵引既繁，复冗盖所不免，然每句标注出处，犹从原书采掇而来，终较南宋书肆俗本为有根据。
固未可与《启劄青钱》之类一例视之矣。
△《海录碎事》二十二卷（内府藏本）
宋叶廷珪撰。廷珪字嗣忠，崇安人。政和五年进士。出知德兴县。绍兴中为太常寺丞，与秦桧忤，以左朝请大夫出知泉州军州事。王之望《汉滨集》有所作廷珪除官制，颇称其学问之富。盖当时亦以博洽著也。是编乃其类事之书。《闽书》称廷珪性喜读书，每闻士大夫家有异书，无不借读，读即无不终卷，常恨无资，不能尽写。因作数十大册，择其可用者手钞之，名曰《海录》。既知泉州，公馀无事，因取类之。为门七十五，为卷二十有二。事多新奇，未经前人引用，即指此本。然廷珪自序称百七十五门，与《闽书》所言已不合。检其书，实为部十六，为门五百八十四，与自序亦不合。又《宋史艺文志》载此书作二十三卷，《文献通考》又作三十三卷，卷数亦有异同，或后人有所窜改，非其旧本欤。其书每条仅标三数字，其注亦不过三数语。盖义存约取，故以碎事为名。其中如分守令县令为两门，而太守事实乃入留守门。又如韩偓称玉山樵人，贺知章称四明狂客，张志和称元真子之类，皆其自号，而载入私谥门。赵至与嵇茂齐书所云鸡鸣戒旦，飘尔晨征，日薄西山，马首靡托者，乃自叙行役之词，而入於军旅门，於分隶多为未协。盖随笔记录，不免编次偶疏。然其简而有要，终较他本为善也。
△《古今姓氏书辨证》四十卷（永乐大典本）
宋邓名世撰。而其子椿裒次之。名世字元亚，临川人。祖孝甫，见《宋史隐逸传》，即原序所称文昌先生者是也。椿有《书继》，已著录。李心传《系年要录》称绍兴三年十月，诏抚州进士邓名世赴行在，以御史刘大中荐也。四年三月乙亥，上此书。时吏部尚书胡松年以其贯穿群书，用心刻苦，遂引对，命为右迪功郎。王应麟《玉海》所载亦同，惟言名世初以草泽得召，上书后始诏赐出身，充史馆校勘。《朱子语类》又谓其以赵汝愚荐，以白衣起为著作郎，后忤秦桧勒停。均与心传所记不同，则未详孰是耳。《文献通考》、《宋艺文志》俱作四十卷，惟《宋会要》作十四卷，《中兴书目》作十二卷，殆传写之讹。其书长於辨论，大抵以《左传》、《国语》为主。自《风俗通》以下各采其是者从之，而於《元和姓纂》抉摘独详，又以《熙宁姓纂》、《宋百官公卿家谱》二书互为参校，亦往往足补史传之阙。盖始於政宣而成於绍兴之中年，父子相继，以就是编，故较他姓氏书特为精核。《朱子语类》谓名世学甚博，姓氏一部，考证甚详，盖不虚也。后椿作《书继》，亦号赅洽，殆承其讨论之馀绪乎。宋时绍兴有刊本，今已散佚。《永乐大典》散附《千家姓》下，已非旧第。惟考王应麟所引原序，称始於国姓，馀分四声，则其体例与《元和姓纂》相同。今亦以韵隶姓，重为编辑，仍厘为四十卷，目录二卷。其复姓则以首字为主，附见於各韵之后。间有徵引讹谬者，并附著案语，各为纠正焉。
△《帝王经世图谱》十六卷（永乐大典本）
宋唐仲友撰。仲友字与政，金华人。绍兴中登进士第，复中宏词科。后守台州，与朱子相忤，为朱子所论罢，故《宋史》不为立传。惟王象之《舆地纪胜》称其博闻洽识，尤尚经制之学。又朱右《白云稿》有题宋濂所作仲友补传，云在台州发粟赈饥，抑奸拊弱，创浮梁以济艰涉，民利赖焉。则仲友立身，自有本末。
其与朱子相轧，盖以陈亮之诬构。观周密《齐东野语》所载唐朱交奏始末一条，台妓严蕊一条，其事迹甚明，未可以是病仲友也。是书原本十卷，《永乐大典》所载以图谱数繁，析为一十五卷，然但均其篇页，而不复分别其门目，割裂舛混，原次遂不可寻。今详为厘正，依类排比，分为一十六卷。体例之淆，句字之误，则各为考核更定，而附注案语於下方。其书分类纂言，大要以《周礼》为纲，而诸经史传以类相附。於先圣大经大法，咸纵横贯串，曲畅旁通，故以帝王经世为目。其所绘画，州居部分，经纬详明，具有条理。其所辨订，不甚主注疏旧说，而引据博赡，亦非杜撰空谈。盖考证之学，议论易而图谱难。图谱之学，阴阳奇偶推无形之理易，名物制度考有据之典难。仲友此编，可徵其学有根柢矣。自宋以来，儒者拘门户之私，罕相称引。沉埋蠹简垂数百年，一旦自发其光，仰邀宸翰且特命剞劂以广其传。岂非真是真非待圣人而后定哉！臣等编次之馀，既仰钦睿鉴高深，且以庆是书之遭遇也。
△《职官分纪》五十卷（江苏巡抚采进本）
宋孙逢吉撰。逢吉字彦同，富春人。事迹具《宋史》本传。前有元祐七年秦观序，陈振孙《书录解题》亦载之。考逢吉举宋隆兴元年进士，距元祐七年凡七十二年。又考朱子罢经筵直讲，逢吉代讲诗权舆篇，事在绍熙五年，距元祐七年凡一百三年。逢吉至宁宗朝，尚官秘书监，吏部侍郎，知太平州，距元祐七年则一百几十年矣。谓元祐时秦观序之，殆谬误也。其书每官先列周官典章，次叙历代制度沿革，名姓故事，根据经注，沿考史传，搜采颇为繁富。若其引《易纬》黄帝与司马容光观於元扈，引《论语纬》孔子为素王、颜子为司徒之类，则无关典要，徒以爱博而存之。然类事之书，与考典之书体例各殊，取材亦异，固未可执引纬解经之说，责以泛滥也。
△《历代制度详说》十二卷（两淮马裕家藏本）
宋吕祖谦撰。祖谦有《古周易》，已著录。此书凡分十三门，一曰科目，二曰学校，第三门原本阙页，佚其标题，所言乃考课之事，四曰赋役，五曰漕运，六曰盐法，七曰酒禁，八曰钱币，九曰荒政，十曰田制，十一曰屯田，十二曰兵制，十三曰马政。皆前列制度，叙述简赅，后为详说，议论明切。元泰定三年刊行。前有庐陵彭飞序，称为祖谦未竟之书，故止於此。其或然欤。刊本久佚。此本辗转传写，又多讹阙。其钱币门中脱二页，荒政门中脱二页，今悉据《通考》所引补足。中间误字，亦考核校正。惟第二卷脱去标题之数页，则无可检补，姑仍其旧。飞序称紫阳浙学功利之论，其意盖有所指，永嘉诸君子未免致疵议焉。
祖谦以中原文献之旧，岿然为渡江后大宗。紫阳倡道东南，祖谦实羽翼之。性命道德之原，讲之已洽，而尤潜心於史学，仍欲合永嘉紫阳而一之云云。盖有元中叶，新安之学盛行，飞恐人执朱子之论薄视此书，故作是言也。考祖谦年谱不载此书，盖采辑事类以备答策，本家塾私课之本，其后转相传录，遂以付梓。原非特著一编，欲以立教。与讲学别为一事，各不相蒙，所谓言岂一端各有当也。飞必牵合调停，与叶盛《水东日记》必谓文章关键亦为讲学之一端者，同一迂陋。
《参同契》、《阴符经》朱子皆有论注，飞亦将谓欲合孔、孟、黄、老而一之乎。
△《永嘉八面锋》十三卷（浙江鲍士恭家藏本）
不著撰人名氏。卷末有明宏治癸亥都穆跋，谓宋时常有版刻，第云永嘉先生。
考陈傅良、叶适当时皆称永嘉先生，相传此为傅良所撰，或曰叶氏为之。今观其间，多傅良平日之语，其为陈氏无疑云云。案《宋史》傅良本传，载所撰有《诗解诂》、《周礼说》、《春秋传左氏章指》行於世，不载此书。其为果出傅良与否，别无显证。然观其第二卷中称今之劝农，不必责於江浙，而当责於两淮，大江以北，黄茅白苇，薈蔚盈目。又称太上皇朝隅官为民害，太上皇毅然罢之。第三卷称国朝熙宁中，则固确然为南宋书。其鲁桓不作鲁威，犯钦宗讳。魏徵不作魏证，犯仁宗嫌名。盖明人重刻所改也。其书凡提纲八十有八，每纲又各有子目。
皆预拟程试答策之用，非欲著书，故不署名耳。宋人好持议论，亦一代之风尚，而要其大旨，不失醇正。永嘉之学，倡自吕祖谦，和以叶适及傅良，遂於南宋诸儒别为一派。朱子颇以涉於事功为疑。然事功主於经世，功利主於自私，二者似一而实二，未可尽斥永嘉为霸术。且圣人之道，有体有用。天下之势，有缓有急。
陈亮上孝宗疏所谓风痹不知痛痒者，未尝不中薄视事功之病，亦未可尽斥永嘉为俗学也。是编虽科举之书，专言时务，亦何尝涉申、韩、商、孔之术哉！
△《锦绣万花谷前集》四十卷、《后集》四十卷、《续集》四十卷（两江总督采进本）
不著撰人名氏。前有自序，题淳熙十五年十月一日，盖宋孝宗时人。陈振孙《书录解题》载此书，作《锦绣万花谷》四十卷，续四十卷，而无后集。黄虞稷《千顷堂书目》所载，则前集、后集、续集外，又有别集三十卷。今案序中明言自九华之归，粗编成为三集，每集析为四十卷。可知后集为陈氏偶遗，别集为后人所续增，不在原编之数。故明人刊本，亦只三集也。序中称命名者为乌江萧恭父（案：尤侗《明艺文志》注，此书为萧恭父作，盖因此语而误），河南胡恪，皆不知何许人。前集之末，独附载衢州卢襄西征记一篇，於体例殊不相类，或撰此书者亦衢人，故附载其乡先辈之书欤？又其书既成於淳熙中，而纪年类载理宗绍定端平年号，帝后诞节类载宁宗瑞庆节、理宗天基节诸名，并称理宗为今上。
是当时书肆已有所附益，并非淳熙原本之旧矣。前集凡二百四十二类，后集凡三百二十六类，续集自一卷至十四卷凡四十六类，自十五卷至四十卷则皆类姓也。
所录大抵琐屑丛碎，参错失伦，故颇为陈振孙所讥。其地理一门，止列偏安州郡，类姓一门，徵事仅及数条。而古人称号之类，又创立名目，博引繁称，俱不免榛楛杂陈，有乖体要。特其中久经散佚之书，如《职林》、《郡阁雅谈》、《雅言系述》、《云林异景记》之类，颇赖此以存崖略。又每类后用《艺文类聚》例，附录诗篇，亦颇多逸章賸什，为他本所不载。略其烦芜，撷其精粹，未尝不足为考证之资也。
△《事文类聚前集》六十卷、《后集》五十卷、《续集》二十八卷、《别集》三十二卷、《新集》三十六卷、《外集》十五卷、《遗集》十五卷（江西巡抚采进本）
</div>
    <div class="pagination">
<a href="四库全书总目提要_page163.html">上一页</a><span>...</span><a href="四库全书总目提要_page159.html">159</a><a href="四库全书总目提要_page160.html">160</a><a href="四库全书总目提要_page161.html">161</a><a href="四库全书总目提要_page162.html">162</a><a href="四库全书总目提要_page163.html">163</a><span class="current-page">164</span><a href="四库全书总目提要_page165.html">165</a><a href="四库全书总目提要_page166.html">166</a><a href="四库全书总目提要_page167.html">167</a><a href="四库全书总目提要_page168.html">168</a><a href="四库全书总目提要_page169.html">169</a><span>...</span><a href="四库全书总目提要_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
