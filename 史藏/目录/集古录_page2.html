<!DOCTYPE html>
<html>
<head>
    <meta charset="UTF-8">
    <title>集古录 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集古录 - 第 2 页/共 16 页</h1>
    <div class="content">　　终南古敦铭
　　右终南古敦铭大理评事苏轼为鳯翔府判官得古器于终南山下其形制与今三礼圗所画及人家所藏古敦皆不同初莫知为敦也葢其铭有宝尊敦之文遂以为敦尔【右集本】
　　叔高父煮簋铭
　　右煑簋铭曰叔高父作煑簋其万年子子孙孙永宝用原父在长安得此簋于扶风原甫曰簋容四升其形外方内圆而小堶之似龟有首有尾有足有甲有腹今礼家作簋亦外方内圆而其形如桶但于其盖刻为龟形【一有尔字】与原甫所得真古簋不同【一有也字】君谟以谓礼家传其说不见其形制故名存实亡原甫所见可以正其谬也故并録之以见君子之于学贵乎多见而博闻也治平元年六月二十日书【右真迹】
　　周穆王刻石
　　右周穆王刻石曰吉日癸巳在今賛皇坛山上坛山在县南十三里穆天子传云穆天子登赞皇【一有山字】以望临城置坛此山遂以为名癸巳志其日也图经所载如此而又别有四望山者云是穆王所登者【一作山】据穆天子传但云登山不言刻石然字画亦奇怪土人谓坛山为马蹬山以其□字形类也庆厯中宋尚书祁在镇阳遣人于坛山模此字而赵州守将武臣也遽命工凿山取其字龛于州廨之壁闻者为之嗟惜也治平甲辰秋分日书【右真迹】
　　敦□铭【周姜宝敦　张伯煑□】
　　右伯冏敦铭曰伯冏父作周姜宝敦用夙夕享用蕲万寿尚书冏命序曰穆王命伯冏为周大仆正则此敦周穆王时器也按史记年表自厉王以上有世次而无年数共和以后接乎春秋年数乃详葢自穆王传共孝懿夷厉五王而至于共和自共和至今葢千有九百余年斯敦之作在共和前五世而逺也古之人之欲存乎乆逺者必托于金石而后传其堙沉埋没显晦出入不可知其可知者久而不朽也然岐阳石鼔今皆在而文字剥缺者十三四惟古器铭在者皆完则石之坚又不足恃是以古之君子器必用铜取其不为燥湿寒暑所变为可贵者以此也古之贤臣名见诗书者常为后世想望矧得其器读其文器古而文竒自可宝而藏之邪其后张伯□铭曰张伯作煑□其子子孙孙永宝用张伯不知何人也三铭皆得之原父也【古集本】
　　敦铭【伯冏敦　张仲】
　　嘉祐六年原父以翰林侍读学士出为永兴军路安抚使其治在长安原父博学好古多藏古奇器物而咸镐周秦故都其荒基破冡耕夫牧儿往往有得必购而藏之以余方集古录文乃模其铭刻以为遗故余家集古録自周武王以来皆有者多得于原父也归自长安所载盈车而以其二器遗余其一曰伯冏之敦其一曰张仲之其形制与今不同而极精巧敦皆有铭而云获其二皆有葢而上下皆铭铭文皆同甚矣古之人虑逺也知夫物必有而百世之后埋没零落幸其一在尚冀或传尔不然何丁宁重复若此之烦也其于一用器为虑犹如此则其操修施设所以垂后世者必不苟二子名见诗书伯冏周穆王时人张仲宣王时人太史公表次三代以来自共和以后年世乃详葢自共和元年逮今千有九百余年而穆王又共和前五世可谓逺矣而斯器也始获于吾二人其中间晦显出入不可知以其无文字以志之也葢其出或非其时而遇或非其人者物有幸不幸也今出而遭吾二人者可谓幸矣不可以不传故为之书且以为赠我之报欧阳修记【右集本】
　　张仲器铭【集本】










　　【医铭虽四而文则一今类转注偏之或异者分注释文四十一字于其下】











　　【薛尚功编鼎彛款识有此释文五十一字附见于此】
　　右张仲器铭四其文皆同而转注偏傍左右或异葢古人用字如此尔嘉祐中原父在长安获二古器于蓝田形制皆同有盖而上下有铭甚矣古人之为虑逺也知夫物必有弊而百世之后埋没零落幸其一在尚冀或传尔不然何丁宁重复【一作复】若此之烦也诗六月之卒章曰侯谁在矣张仲孝友葢周宣王时人也距今实千九百余年而二器始复出原甫藏其器予録其文葢仲与吾二人者相期于二千年之间可谓逺矣方仲之作斯器也岂必期吾二人者哉葢久而必有相得者物之常理尔是以君子之于道不汲汲而志常在于逺大也原甫在长安得古器数十作先秦古器记而张仲之器其铭文五十有一其可识者四十一具之如左其余以俟博学君子
　　石鼓文
　　右石鼓文岐阳石鼔初不见称于前世至唐人始盛称之而韦应物以为周文王之鼓【一有至字】宣王刻诗【一有尔字】韩退之直以为宣王之鼓在今凤翔孔子庙中鼓有十先时散弃于野郑余庆置于庙而亡其一皇祐四年向传师求于民间得之【一有十鼔二字】乃足其文可见者四百六十五【一有磨灭二字】不可识者过半余所集録文之古者莫先于此然其可疑者三四今世所有汉桓灵时碑往往尚在其距今未及千岁大书深刻而磨灭者十犹八九此鼓按太史公年表自宣王共和元年至今嘉祐八年实千有九百一十四年鼓文细而刻浅理岂得存此其可疑者一也其字古而有法其言与雅颂同文而诗书所传之外三代文章眞迹在者惟此而已然自汉以来博古好竒之士皆畧而不道此其可疑者二也隋氏藏书最多其志所録秦始皇刻石婆罗门外国书皆有而独无石鼓遗近録逺不宜如此此其可疑者三也前世传记所载古逺竒怪之事类多虚诞而难信况传记不载不知韦韩二君何据而知为文宣之鼔也隋唐古今书籍粗备岂当时犹有所见而今不见之耶然退之好古不妄者余姑取以为信尔至于字画亦非史籀不能作也庐陵欧阳某记嘉祐八年六月十日书【右眞迹】
　　秦度量铭
　　右秦度量铭二按顔氏家训隋开皇二年之推与李德林见长安官库中所藏秦铁称权傍有鑴铭二其文正与此二铭同之推因言司马迁秦始皇帝本纪书丞相隗林当依此铭作隗状遂録二铭载之家训余之得此二铭也乃在秘阁校理文同家同蜀人自言尝游长安买得【一有此字】二物其上刻二铭出以示余其一乃铜锾不知为何器其上有铭循环刻之乃前一铭也其一乃铜方版可三四寸许所刻乃后一铭也考其文与家训所载正同然之推所见是铁称权而同所得乃二铜器余意秦时兹二铭刻于器物者非一也及后又于集贤校理陆经家得一铜板所刻与前一铭亦同益知其然也故并録之云嘉祐八年七月十日书【右眞迹】
　　秦昭和钟铭
　　右秦昭和钟铭曰秦公曰不显朕皇祖受天命奄有下国十有二公按史记秦本纪自非子邑秦而秦仲始为大夫卒庄公立卒襄公文公宁公出公武公德公宣公成公穆公康公共公桓公景公相次立太史公于本纪云襄公始列为诸侯于诸侯年表则以秦仲为始今据年表始秦仲则至康公为十二公此钟为共公时作也据本纪自襄公始则至桓公为十二公而铭钟者当为景公也故并列之以俟博识君子治平元年二月社前一日书【右眞迹】
　　秦祀巫咸神文【一作秦誓文】
　　右秦祀巫咸神文今流俗谓之诅楚文其言首述秦穆公与楚成王事遂及楚王熊相之罪按司马迁史记世家自成王以后王名有熊良夫熊适熊懐熊元而无熊相据文言穆公与成王盟好而后云倍十八世之诅盟今以世家考之自成王十八世为顷襄王而顷襄王名横不名熊相又以秦本纪与世家参较自楚平王娶妇于秦昭王时呉伐楚而秦救之其后歴楚惠简声悼肃五王皆寂不与秦相接而宣王熊良夫时秦始侵楚至懐王熊槐顷襄王熊横当秦惠文王及昭襄王时秦楚屡相攻伐则此文所载非懐王则顷襄王也而名皆不同又以十八世数之则当是顷襄然则相之名理不宜谬但史记或失之尔疑相传写为横也【右集本】
　　之罘山秦篆遗文【集本】
　　右秦篆遗文才二十一字曰于久逺也如后嗣焉成功盛德臣去疾御史大夫臣德其文与峄山碑泰山刻石二世诏语同而字画皆异惟泰山为眞李斯篆尔此遗者或云麻温故学士于登州海上得片木有此文岂杜甫所谓枣木传刻肥失眞者邪
　　秦泰山刻石【一作书李斯篆后　集本】
　　右秦二世诏李斯篆天下之事固有出于不幸者矣苟有可以用于世者不必皆贤圣之作也蚩尤作五兵纣作漆器不以一人之恶而废万世之利也篆字【二字一作小篆】之法出于秦李斯斯之相秦焚弃典籍遂欲灭先王之法而独以已之所作刻石而示万世何哉【十四字一作至已之所作则为万世不可朽之计何其愚哉】按史记秦始皇帝行幸天下凡六刻石及二世立乂刻诏书于【一作于】其旁今皆亡矣独泰山顶上二世【一有此字】诏仅在所【一无二字】存数十字尔今俗传峄山碑者史记不载又其字体差大【六字一作其字特大】不类泰山存者其本出于徐铉【一无此六字】又有别本云【一无此字】出于夏竦家者以今市人所鬻校之无异【一无此十一字】自唐封演已言峄山碑非眞而杜甫直谓枣木传刻尔皆不足贵也【一无此五字】余友江邻几【一作休复】谪官于奉符尝自至泰山顶上视秦所刻石处云石顽不可镌凿不知当时何以刻也然而【二字一作其】四面皆【一有石字】无草木而野火不及故能若此之久【一有也字】然风雨所剥其存者才此数十字【一无此三字】而已本邻几遗余也比今俗传峄山碑本特为眞者尔【一无此十九字只作休复字隣几】
　　秦峄山刻石
　　右秦峄山碑者始皇帝东巡羣臣颂德之辞至二世时丞相李斯始以刻石今峄山实无此碑而人家多有传者各有所自来昔徐铉在江南以小篆驰名郑文宝其门人也尝受学于铉亦见称于一时此本文宝云是所模文宝又言尝亲至峄山访秦碑莫获遂以铉所模刻石于长安世多传之余家集録别藏泰山李斯所书数十字尚存以较模本则见眞伪之相逺也治平元年六月立秋日【右眞迹】
　　同前【一作秦二世诏】
　　右邹峄山秦二世刻石以泰山所刻较之字之存者颇多而磨灭尤甚其赵婴杨樛姓名以史记考之乃微可辨其文曰大夫赵婴五大夫杨樛皇帝曰金石刻尽始皇帝所为也今袭号而金石刻凡二十九字多于泰山存者而泰山之石又灭盛德二字其余则同而峄山字差小又不类泰山存者刻画完好而附録于【一作于】此者古物难得兼资博览尔葢集録成书后八年得此于【一作于】青州而附之熈宁元年秋九月六日书【右眞迹】前汉二器铭【林华宫行镫一莲勺宫博山炉】　嵗月见本文
　　刘原父帖
　　近又获一铜器刻其侧云林华宫行镫重一斤十四两五凤二年造第一今附墨本上呈
　　右林华宫行镫铭一莲勺宫铜博山炉下盘铭一皆汉五凤中造林华宫汉书不载宣帝本纪云困于莲勺卤中注云县也亦不云有宫葢秦汉离宫别馆不可胜数非因事见之则史家不能备载也余所集録古文自周穆王以来莫不有之而独无前汉时字求之久而不获每以为恨嘉祐中友人刘原甫出为永兴守长安秦汉古都多古物竒器埋没于荒基败冢往往为耕夫牧竖得之遂复传于人间而原甫又雅喜藏古器由此所获颇多而以余方集古文故每以其铭刻为遗既获此二铭其后又得谷口铜甬铭乃甘露中造由是始有前汉时字以足余之所阙而大偿其素愿焉余所集録既博而为日滋久求之亦劳得于人者颇多而最后成余志者原甫也故特志之嘉祐八年岁在癸卯七月二十日书【右眞迹】
　　前汉谷口铜甬铭【岁月见本文】
　　右汉谷口铜甬原父在长安时得之其前铭云谷口铜甬容十其下灭两字始元四年左冯翊造其后铭云谷口铜甬容十斗重四十斤甘露元年十月计掾章平左冯翊府下灭一字原父以今权量校之容三斗重十五斤始元甘露皆宣帝年号【一有也字】余所集録千卷前汉时文字惟此与林华行镫莲勺博山鑪盘铭尔治平元年六月九日书【右眞迹】
　　前汉鴈足镫铭【此跋本与汉二器铭铜甬铭共为一卷】
　　裴如晦帖
　　煜顷尝谓周秦东汉往往有铭传于世间独西汉无有王原叔言华州片瓦有元光字急使人购得之乃好事者所为非汉字也侍坐语及公亦谓家集所阙西汉字耳煜守丹杨日苏氏者出古物有铜鴈足镫制作精巧因辨其刻则黄龙元年所造其言荣宫二史间未始概见遂摹之欲寄左右以为集古録之一事防悲苦不果昨偶开箧见之谨以上献亦闻原甫于秦中得西汉数器不知文字与此类不煜再拜【治平元年十二月十四日】
　　后三年余出守亳社而裴如晦以疾卒于京师明年原甫卒于南都二人皆年壮气盛相次以殁而余独岿然而存也熈宁壬子四月【右眞迹】
　　后汉西岳华山庙碑【岁月见本文】
　　右汉西岳华山庙碑文字尚完可读其述自汉以来云高祖初兴改秦淫祀太宗承循各诏有司其山川在诸侯者以时祠之孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门中宗之世使者持节岁一祷而三祀后不承前至于亡新寖用丘虚建武之元事举其中礼从其省但使二千石岁时往祠自是以来百有余年所立碑石文字磨灭延熹四年农太守袁逢修废起顿易碑饰阙防迁京兆尹孙府君到钦若嘉业遵而成之孙府君讳璆其大畧如此所谓集灵宫者他书皆不见惟见此碑【一有尔字】则余之集録不为无益矣【一无此十字】治平元年闰五月十六日书【右眞迹】
　　后汉樊毅华岳碑【岁月见本文】
　　右汉樊毅华岳碑云泰华之山削成四方其高五千仞广十里周礼识方氏华谓之西岳祭视三公者以能兴云雨产万物通精气有益于人则祀之故帝舜受尧亲自巡省暨夏殷周未之有改秦违其典璧遗鄗池二世以亡汉祖应运礼遵陶唐祭则获福奕世克昌亡新滔逆鬼神不享建武之初彗扫顽凶光和二年有汉元舅五侯之胄谢阳之孙曰樊府君讳毅字仲德命守斯邦孟冬十月斋祠西岳以传窄狭不足处尊卑庙舍旧久墙屋倾亚特部行事荀班县令先谠以渐补治此其事也又云功曹郭敏等遂刋石铭勒鸿勲其字画颇完其文彬彬可喜惟以周礼职方氏为识方氏其字画分明非讹缺疑当时周礼之学自如此葢识志其义皆通也治平元年五月十日书【右眞迹】
　　同前
　　右汉樊毅修华岳庙碑云惟光和元年岁在戊午名曰咸池季冬己巳农太守河南樊君讳毅字仲德下车之初恭肃神祀西岳至尊诏书奉祀躬亲自往斋室逼窄法斋无所于是与令巴郡朐忍先谠图议缮故二年正月己卯兴就刻兹碑号吏卒挟路据此碑乃即时所立而太守生称讳者何哉治平元年末伏日书【右眞迹】后汉修西岳庙复民赋碑【岁月见本文】
　　右汉修西岳庙复民赋碑云光和二年十二月庚午朔十三日壬午农太守臣毅顿首死罪上尚书臣毅顿首顿首死罪死罪谨按文书臣以去元年十一月到官其十二月奉祀西岳华山省视庙舍及斋衣祭器率皆久逺有垢臣以神岳至尊宜加恭肃輙遣行事荀班与华隂令先谠以渐缮治成就之又曰谠言县当孔道加奉尊岳一岁四祠养牲百日用谷藁三千余斛或有请雨斋祷役费兼倍小民不堪有饥寒之窘违宗神之敬乞差诸赋复华下十里以内民租田口算臣輙聼尽力奉宣诏书思惟惠利増异复上臣毅诚惶诚恐顿首顿首死罪死罪上尚书汉家制度今不复见惟余家集録汉碑颇多故于磨灭之余时见一二而此碑粗完故録其首尾以传臣毅者樊毅也【右集本】
　　后汉北岳碑【岁月见本文　集本】
　　右汉北岳碑文字残灭尤甚莫详其所载何事第其隐隐可见者曰光和四年以此知为汉碑尔其文防续不可次序葢多言珪币牲酒黍稷丰穰等事似是祷赛之文其后有二人姓名偶可见云南阳冠军冯巡字季祖甘陵夏方字伯阳其余则莫可考矣
　　后汉无极山神庙碑【岁月见本文】
　　右汉无极山神庙碑文字磨灭断续然寻绎次序其可见者尚可成文云太常臣躭丞敏顿首上尚书谨按文书男子常山葢高上党范迁为元氏三公神山去年五月常山相巡诣山请雨山神即使高传言白国县即与封龙灵山无极山共兴云雨常山相巡元氏令王翊各以一白羊赛复使高与迁俱诣太常为无极山神索法食臣疑高迁言不实輙移本国今常山相巡书言郡督邮言无极山体可三里所立石为体长二丈五尺所山周匝二十余里其三公封龙灵山皆得法食乞令无极山比三山祠牲出王家以珪璧为信愚臣如巡言请少府给珪璧故事湏报臣躭愚戆顿首顿首上尚书制曰可尚书令忠奏雒阳宫太常承书从事光和四年八月十七日丁酉尚书令忠下太常躭丞敏下常山相其奏章如此其后遂言造庙事而有铭其文多不载按汉奏章首尾皆言臣某顿首顿首死罪死罪上尚书而此碑所载太常【一有奏字】章首尾不称死罪而丞敏又不称臣莫晓其制碑后又列常山官属云常山相南阳冯巡字季祖元氏令王翊字元辅云治平元年四月二日书【右眞迹】
　　后汉桐柏庙碑【岁月见本文】
　　右汉桐柏庙碑磨灭虽不甚而文字断续粗可考次葢南阳太守修庙碑也其辞云延熹六年正月乙酉南阳太守中山卢奴君奴下正阙一字当是其姓又云尊神敬祀立庙桐柏春秋宗禜灾异告变水旱请求位比诸侯圣汉所尊【一作宗】太守奉祀二十余年不复身至遣丞行事简畧不敬明神弗歆灾害以生五岳四渎与天合德仲尼愼祭常若神在君凖则大圣亲之桐柏来见庙祠﨑岖逼狭开拓神门立阙四望増广坛场又云执玉以沈为民祈福灵祗报祐天地清和其大意止于如此其后有颂亦可读第不见太守姓名尔然不着他事惟修庙祀神尔桐柏淮渎庙也治平元年六月十三日书【右眞迹】
　　后汉殽阬君神祠碑【光和四年】
　　右汉殽阬君神祠碑在郑县庆歴中枢宻直学士施君为陜西都转运使为余模此本云碑文已磨灭初不可辨以麫塡其刻稍寻其防画命工鑴治之乃可读汉碑今在者类多磨灭不完故斯碑歴歴可见也惟裴晔姓名为乡人镵去矣殽阬所以畜泄水患据碑文云自亡新以来废之则前汉时已有之矣光和中晔为郑县令始修复之事见水经及华州图经殽阬君祠今谓之五部神庙其像有石隄西戍树谷五楼先生东台御史王翦将军皆莫晓其义施君名昌言今为泾原路安抚使【右集本】
　　古敦铭【録目元第九百四十一】敦乃武王【下二字一作文武】
　　韩城鼎铭【元第七百六十一】亦自【一作尝】
　　商雒鼎铭【元附九百四十一】
　　古器铭【元第三百七十一】存而【一无而字】
　　同前【元第五百九十一】般子【款识法帖无子字】斯年【款识法帖无斯字】八月【款识法帖此下有初吉字】暨集録【一作古】
　　终南古敦铭【元第二百四十一】初莫知为敦也【一无此六字】
　　煮簋铭【元第四十一】煮【款识法帖作旅】

　　此葢铭

　　此腹铭
　　右一器其铭云叔高父作煮簋其万年子子孙孙永宝用其容四升外方内圜而小堶之望之畧似有首有尾有足有腹有甲也今礼家作簋内正圜外正方刻葢正为形犹有近也不全与古同耳
　　此铭刘原甫在永兴得古铜簋模其铭以见寄其后原甫所书也
　　礼家作簋传其説不知其形制故名存实亡此器可以正其缪也甲辰正月十二日襄
　　周穆王刻石【元第七百六十一】天子登【上二字一作三】此山【一作北山】癸巳【至】如此而【十三字一作图经云癸巳志其日也】凿山【一无山字】
　　敦□铭【元附八百九十一】□【一作□款识法帖作匜】史记【此下一有本纪二字】治平元年正月二日书【一有此九字】
　　敦医铭【元无卷第】
　　张仲器铭【元第八百九十一】古人【一作古之人】嘉祐八年十二月二十八日书【一有此十二字】
　　石鼓文【元第二百一】右石鼓文【此下一有在字】千有【一无有字】独无石鼔【此下一有文字】犹有【一作独冇】
　　秦度量铭【元第六百六十一】
　　秦昭和钟铭【元第三百四十一】
　　秦祀巫咸神文【元第四百一】熊适【一作啇】
　　又别本秦祀巫咸神文【祀朝那文附】
　　右秦祀巫咸神文今流俗谓之诅楚文者【一无此字】以其言楚王熊相之罪也史记世家楚自成王以后王名【一无此二字】有熊疑熊良夫熊啇熊槐熊元而无熊相诅【一作据】文言穆公与成王盟好而后云【一无此二字】倍十八世之诅盟则秦【一无此二字】自穆公十八世为惠文王也又按秦本纪与楚世家自平王娶妇于秦其后累世不以兵交至宣王熊良夫时秦始侵楚及惠文王时与楚懐王熊槐屡相攻伐则秦所诅者是懐王也但史记以为熊槐者失之尔槐相二字相近葢转写之误当从诅文石刻以相为正又有祀朝那湫文其文【一无此一字】与此同今附于后熈宁三年四月二十三日书
　　秦篆遗文【元第三百六十一】嗣焉【石刻作为】臣斯【石刻作徳】此遗【一有文字】或云【一作曰】治平元年六月二十日书【一有此十字】
</div>
    <div class="pagination">
<a href="集古录.html">上一页</a><a href="集古录.html">1</a><span class="current-page">2</span><a href="集古录_page3.html">3</a><a href="集古录_page4.html">4</a><a href="集古录_page5.html">5</a><a href="集古录_page6.html">6</a><a href="集古录_page7.html">7</a><span>...</span><a href="集古录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
