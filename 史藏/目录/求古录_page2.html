<!DOCTYPE html>
<html>
<head>
    <meta charset="UTF-8">
    <title>求古录 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>求古录 - 第 2 页/共 4 页</h1>
    <div class="content">　　滕涉诗
　　天圣戊辰嵗七月奉诏解青印社归阙粤十四日道出鲁经灵岩之山灵岩古地也山经地志颇载竒胜因饬驾游于是于时金火交胜天宇如灼周览未卒顿获清凉葢古之君子登名山览絶景思有以不忘者矧今相国陇西公复题名于壁余因命笔以继君子之行兼记嵗月而已　行右谏议大夫前知青州军州事滕涉山半旧招提扪萝蹑石梯佳名表四絶胜境出三齐殿古烟霞窟庭深桂栢蹊岳灵分地界云险接天霓香篆清风袅松廊翠巘低飞尘无路入幽鸟隔岩啼梦破泉声急飘凉竹韵凄微阳生顶上残月落峰西暂到犹尘虑长居信觉迷致君功业就向此卜幽栖
　　祖无择诗
　　寺有四絶一曰灵岩余以赴官获兹税鞅因赋拙句用志其行　新通守济南祖无择
　　尝想灵踪得道难因回征辔此盘桓松风逗磬僧斋冷石水环堂客梦寒圣作俨同尧典布【寺有偃葢松白寉泉及大宋皇帝御制御书】古碑犹是魏朝刋最怜山色当楼好欲去重来一凭栏
　　景祐五年十月廿三日
　　范知章题名
　　髙平范知章希圣公量饯弟敏求赴官相台太原王广渊同来题
　　治平四年十月二十日寺主赐紫广化大师记
　　孔舜思诗
　　题灵岩寺　尚书职方郎中通判齐州孔舜思
　　忽从平地出尘笼亲到诸天释梵宫却悟冗官长役物争如大士日谈空山横青壁千层合泉迸丹崖一线通幽鸟静啼人外境疎钟不堕世间风目无可欲猿猱伏心絶微尘冰鉴融自恨无縁陪宴坐它生愿效种松翁熈寜九年丙辰十月【阙】日住持法赐紫沙门吕立石
　　张防宗诗
　　留题赠灵岩鉴公禅师　守秘书丞分司南京张防宗人中令徳居髙地天下精蓝占好山四絶名标清世上十方僧聚白云间二龙珠照看经静【寺僧谓余曰此寺尝有识者曰二龙玩珠势也】双鹤泉供洗钵闲早晚利荣缰锁脱性通三教扣禅闗
　　丁巳三月二十七日
　　鲜于侁诗
　　留题灵岩寺七言一首兼简载师长老　鲜于侁马烦棰防车驰毂终嵗尘劳常碌碌喜闻岩寺并山中路转清溪入幽谷乍行山口疑洞天穷深一上翻平田千层台殿隠林木四面石壁生云烟山僧迎门笑相揖为语祖师存往迹屈指于今八百年已在西来逹摩前鹤鸣飞止黄金地锡杖涌起清凉泉境称四絶名天下天台石桥乃其亚千峰不改嵗时寒一水最怜秋月夜半生游学颇艰辛且向空山老此身也知方丈安禅处解笑东西南北人
　　元丰二年正月五日住持传法赐紫守载立石
　　寃亭卞诗
　　留题灵岩古诗十韵　寃亭卞【卞字下缺石一角】屈指数四絶四絶中最优此景冠天下不独竒东州夜月透岩白乱云和雨收甘泉防山腹圣日穿崖头大暑不知夏爽气常如秋风髙松子落天外钟声浮祖师生朗石古殿名般舟人巧不可至天意何所留老僧笑相语此事常穷求移出蓬莱岛待吾仙子游
　　元祐庚午三月二十八日东武王璞书
　　蔡安持诗
　　四絶之中处最先山围宫殿锁云烟当年鹤驭归何处世上犹传锡杖泉
　　元祐壬申十月中澣睢阳蔡安持资中题
　　杜钦况诗
　　灵岩行　杜钦况
　　山廻路疑絶林深秘岩扃凿翠出金碧开轩列云屏希有昔成道久矣斯岩灵法定卧苍壁白日穿空明金威指泉窦一鉴秋寒澄定水供言众不缩亦不盈如公禅宗秀于世本无营聊为出山云乗风任纵横坐令多寳藏百神转雷霆夜月啸雕虎玉匣开晶荧笑指八解池外流中不倾何必空山雷始悟物我情
　　宣和六年三月廿七日书
　　王渊题名
　　方渠王渊几道缘职事访如师和尚徧观灵岩胜迹当日廻厯下
　　宣和己巳六月十二日书
　　金王珩诗
　　廵按诣灵岩名利礼佛焚香憇坐于超然亭览堂头琛公佳制谩继严韵　山东路提刑王珩
　　钟山英秀草堂灵林下相逢话愈清闻道谋身宜勇退得闲何必待功成
　　明昌五年十月十五日上方灵岩禅寺住持传法沙门广身立石
　　路伯达诗
　　琛公堂头和尚有题超然亭颂因次其韵　冀州节使路伯达
　　六合空明现此亭本来无垢物华清客来便与团栾坐万偈何妨信手成
　　明昌五年十二月十五日上方灵岩禅寺住持沙门广琛立石
　　元傅亭诗
　　至正乙未秋九月因公赴山东游灵岩禅寺
　　秋晚登临上岱宗扶笻来此谒崆峒闲云送雨过深洞老鹤将雏度逺空白石清泉心未了黄花红叶思无穷携书归隐知何日坐想游山入梦中
　　灵岩山房防同年长清县尹张君徳昭不遇
　　慈恩塔上题名后京国分携十四年梦想故人诗句里坐防黄菊酒杯邉停云霭霭秋容淡落叶萧萧客恨偏独倚禅房重搔首又鞭归骑过前川
　　丙申春三月海岳降御香回重游灵岩次题明叔诗韵石径穿云雨意凉乗轺重过老僧房门前古栢凝新翠岩畔幽深散异香鹤舞双泉春水緑龙归深洞暮山苍禅僧久已无拘碍笑我狂游去逺方
　　前进士应奉翰林文字承事郎同知制诰兼国史院编修官傅亭题时弟益男文炳侍行云
　　右石刻大小不一凡十三通俱在灵岩寺其它刻宋时者则有田稹五言诗嘉祐五年王逵千佛殿记元丰庚申李公顔金像记元祐壬申卞育游山记大观戊子郭思游山记大观三年住持仁钦篆书心经大观四年仁钦生老病死苦颂仁钦十二时歌仁钦灵岩十二景诗政和元年净熈和尚诫文政和五年劄付政和乙未赵子明题名靖康元年髙直臣题名而蔡卞经碑四幅前元符二年十二月十三日书后建中靖国元年十一月五日书在御书楼下特为书家所珍又有面壁像碑宋建中靖国元年陈师道记金皇统七年重立金时者则有皇统七年云公禅师像正隆丙子张汝为题名大定戊戌萧守中题名明昌六年本寺田园记明昌七年党懐英灵岩寺记元时者则有蛇儿年大元国师法防碑蒙古字至元龙儿年帝师法防碑蒙古字大徳六年天童觉和尚黙照铭至正四年察罕布哈碑书唵嘛呢巴弥吽一行汉字一行蒙古字凡元碑最多不尽録録其稍异者有至治元年呼都克郡王太夫人巴约特氏诗诗只二句曰岩前松桧时时緑殿上君王嵗嵗春大字刻之亦不类妇人笔也又有宋苏子由五言騐为后人补刻而复有子瞻徐州一歌误刻于此其诗各见集中不録后之君子知予之所取者非以助二氏之狂澜拾前朝之落艶而情深好古意在阐幽自有不能巳者且因以览世道之汚隆考文辞之醇杂亦岂不为学人之一助哉
　　唐岱岳观双碑
　　西一碑北面第一层
　　显庆六年二月廿三日勅赐东岳先生郭行真弟子陈兰茂杜知古马知止奉为皇帝皇后七日行道并造素像一躯二真人夹侍
　　大周万嵗通□贰□嵗次丁酉东明观三洞道士孙文儁奉□册金轮□神皇帝肆□伍□勅将侍者姚钦元诣此岳观祈请行道事毕敬造石□尊像一躯并二真人夹侍庶兹景福永奉□躬聊记其□用传不朽专检校博城县主簿闗彦博録事张则上
　　第二层
　　久视二□太嵗辛丑乙亥朔二□丙子神都青元观主麻慈力亲承□防内赍龙璧御词缯帛及香等物诣此观中斋醮功毕伏愿我皇万福寳业恒隆敬勅【阙】龄冀同砺而无朽　侍者道士麻宏倩　祗承官
　　朝散郎行兖州都督府参军事摄功曺房希圣　祗承官登仕郎行兖州都督府録事刘懐彦
　　仪凤三年三月三日大洞三景法师叶法善等奉勅于此东岳修斋设河图大醮所有镇防等物敬造壁畵元始天尊万福天尊像两铺功徳即毕勒石纪年【此条在左方按仪凤是髙宗年号反在武后之后不可解】
　　第三层
　　大周长安四□嵗次甲辰十一癸未朔十五□丁酉【阙】　观威仪师邢虚应法师阮孝波承仪郎行宫【阙】承刘懐【阙】都【阙】　　奉勅于东岳观岱岳观中建金箓大斋廿九日行道设醮奏章投龙荐璧以本命镇防物奉为皇帝敬造石天尊皇上天尊一铺十事【阙】壁画天尊一铺十三事敬冩本际经一部度人经十巻欲兹功徳奉福□躬其四□前行道之时忽见□彩扬光加以抱戴俄顷之际云色稍殊遂有紫霞间起黄云聿兴遍覆灵塲并成舆葢覩斯嘉瑞敢不书之斋醮既终勒文于石　岱岳观主伦虚白　专当官宣徳郎行兖州都督府参军事王处廉　专当官文林郎守博城县主簿韩仁忠　专当官岳丞刘【阙】
　　第四层大厯八年建醮并造碑楼题名剥蚀不全西碑南面第一层
　　大周□厯元年嵗次戊戌腊□癸巳朔贰□甲午大道观主桓道彦弟子晁自揣奉勅于此东岳设金箓寳斋河图大醮桼□行道两度投龙遂感庆云三见用斋醮物奉为天册金轮□神皇帝敬造等身老君像一躯并二真人夹侍　兖州团练使都虞候银青光禄大夫试卫尉卿上柱国髙晃　兖州团练使押牙忠武将军守左武卫大将军上柱国赵俊　专当官博城县尉李嘉应【此三人官衔书作五行从左方起】
　　第二层
　　大周长安肆□嵗次甲辰玖甲申朔捌□辛卯勅使内供奉防州神武县云表观主都大洞叁景弟子中岳先生周元度并将弟子贰金州西城县宫观道士梁悟元奉叁□贰拾玖□勅令自于名山大川投龙璧修无上髙元金玉清九转金房度命斋叁□叁夜行道陈设醮礼用能□埊清和风云静黙神灵效祉表□夀之无穷者也
　　专当官朝散郎行参军炖煌张俊并书
　　专当官文林郎守博城县主簿韩仁忠
　　专当官宣徳郎行【阙】　　刘机
　　第三层
　　大唐景云二年嵗次辛亥八月癸卯朔十四日景辰蒲州丹崖观上坐吕皓仙奉今年闰六月十九日勅往东岳及莱州东海投龙并道次灵迹修功徳将弟子二人蒲灵仙观道士杜含光丹霞观道士王元庆道士孙藏晖于此三日三夜九人金箓行道设斋醮并投龙朝议郎行仓曹参军陆大鹣　朝议郎行兵
　　曹参军髙岋　通直郎行参军袁干　特宣义郎行瑕丘县丞裴遇等奉都督齐国公崔处分令此起居吕尊师时属仲秋谨题斯记
　　第四层
　　大唐大厯七年太嵗壬子正月癸未朔廿三日乙巳奉勅于岱岳观修金箓斋醮及于瑶池投告事毕故题记修功徳中使内侍魏成信　判官文林郎守内府丞
　　刘元载　判官掖庭局丞杨彦瓌　小使掖庭局丞魏贵珍　使内供奉道士申升　使翰林供奉道士王瑞静　山人王昌宇　弟子道士李日荣骆真运大叔法澄　行官陈颙　同勾当官朝议郎行干封县尉郭璆　专知斋醮检校官朝议郎行兖州府参军王楚李志晟张守珪　行官郭元光刘仙
　　第五层题名【不全】
　　东一碑北靣第一层
　　大周□□二□嵗次辛卯二□癸卯朔十□壬子金台观主中岳先生马元贞将弟子杨景初郭希元内品官杨君尚欧阳智琮奉□神皇帝勅縁大周革命令元贞往五岳四渎投龙作功徳元贞于此东岳行道章醮投龙作功徳一十二□夜又奉勅敬造石元始□尊像并二真人夹侍永此岱岳观中供养
　　祗承官宣徳郎行兖州都督府仓曹参军事李叔度
　　第二层
　　长安元□嵗次辛丑十二己亥朔廿三□辛酉道士金台观主赵敬同侍者道士刘守贞王懐亮等奉十一七□勅于此泰山岱岳观灵坛修金箓寳斋三□三夜又于观侧灵塲之所设五岳一百廿槃醮礼金龙玉璧并投山讫又【阙】镇防纹缯敬造东方玉寳皇上天尊一铺并二真人仙童仙女夹侍【阙】　　　供养其□祥风暂息瑞云便停香烛氤氲□明朗神灵祉吉祥事毕故刻石记时勒名题□
　　专当官宣义郎行博城县丞公孙【阙】　专当斋并检校像官博城县主簿登仕郎董仁智　都检校官承议郎兖州大都督府户曹参军王果
　　第三层
　　大唐神龙元年嵗次乙巳三月庚辰朔廿八曰丁未大道观法师阮孝波道士刘思礼品官杨嘉福李立本等奉勅于岱岳观建金箓寳斋九人九日九夜行道并设醮投龙功徳既毕以本命镇防等物奉为皇帝皇后敬造石真万福天尊像一铺
　　检校尚书驾部郎中使持节都督兖州诸军事兼兖州刺史侍御史元　本州团练使任要贞元十四年正月十一日立春登岳遂登太平顶宿其年十二月廿一日立春再来致祭荼宴于兹
　　同游诗客京兆韦洪押衙王迁运　干封县令王怦尉邵程岳令元寘造车十将程日升后到续题　给事郎试太子中允刘秀良书
　　此因神龙记后石有空处遂附题焉中唐以至宋初大率如此其书从左方起
　　第四层
　　大唐景龙二年嵗在戊申二月甲子朔十二日乙亥大龙兴观【阙】　　　勅往东岳陈章醮荐龙璧以其月廿七日辛卯于泰岳观并上【阙】　　　设金箓行道九日九夜烧香然灯并设五岳名山河图等醮【阙】　　功徳事毕奉用本命纹缯及余镇防敬造镇国天尊一铺一十六事【阙】　　皇猷永固与灵岳而恒安国祚长隆等都而自久朝议郎行兖州【阙】　　军事王翰朝散郎行兖州都督府参军事上柱国兼直安乐公主府【阙】干封县令上柱国张懐贞儒林郎行干封县主簿【阙】
　　骑都尉韩仁忠等恭承睿旨沐浴身心防拜灵坛勤亦至矣稽首无上而为讃曰泰山岩岩兮凌紫氛中有羣仙兮乗白云陈金荐璧兮【阙】　　　腊月中与韦户曹游发生洞徘徊之际见双白蝙蝠三飞洞门时多异之同为口号　任要　山翠幕灵洞洞深想微一双白蝙蝠三度向明飞虽然有两翅了自无毛衣若非饱石髓那得凌【阙】　偶见归堪说殊胜不见归　同前韦洪欲騐发生洞先开冰雪行窥临见二翼色素飞无声
　　状类白蝙蝠幽感腾化精应知五马来启蛰迎春荣露冕阙之久鸣驺还慰情【此亦附题从左方起】
　　东碑南面第一层
　　大唐景龙三年嵗次己酉三月戊午朔十九日景子奉勅令虢州隆兴观主杜太素蒲州丹霞观监斋吕皓仙京景龙观大徳曹正一等三人于此泰山岱岳观建金箓大斋报赛前恩追济兖等州大徳九人七日七夜转经行道设河图大醮更祈后福以申告请七日之中遂呈四瑞白鹤腾辉拂霞庄而矫色黄云覆彩映岩穴以通光丝雨飞祯家示九年之蓄乌曦抱戴夀延千载之君记时日于青郊勒竒工于翠琰夹伫像一铺十事二圣本命镇彩修造
　　户曹卢近观　县令张懐贞　主簿韩仁忠
　　第二层
　　景云二年勅【已见前】
　　开元十九年十一月都大观道主张游雾京景龙观大徳杨琬建立真君于此修斋三日三夜专当官朝散郎曲阜主簿上官賔登仕郎干封县尉王去非瑕丘尉摄此县卢昊
　　第三层
　　嵗六月我皇有意于神仙勅使正议大夫内给事梁思陁寺伯俱明等与道士任无名于东岳泰山投龙合练宠以紫綍送以绀钱皇皇焉济济焉乗传而来矣都督韦君仰祗帝命逺挹使车爰择干明式经构葺朝议郎行功曹葢寡疑宣徳郎行参军李烈恭行郡命届兹岱岭因太山之木用近土之人凿碧岩垒丹灶列星柱亘虹梁匠无宿舂农不下垄尝未浃日厥功已成栋宇以来莫筹其速干封主簿赵眘持剧务以应诺总羣事而趋走恪勤匪懈不遑自寜息徒庀工刻词贞石于时开元八年嵗次庚申七月壬子朔廿日辛未毕此功也瑕邱尉摄此县卢昊
　　第四层
　　开元廿年二月八日勅使内侍省谒者监胡寂判官掖庭局监作寗君爱　上骑都尉王元徳专知官登仕郎行干封县尉王去非　驱使官乐瓌题记【以上从左方起】
　　淄州刺史王圆山人王昌宇大歴十四年二月廿七日同登泰岳时真君道士卜皓然万嵗道士郭紫微各携荼药相候于廻马岭同憇于王母池登临之兴无所不至【已上从右方起】
　　第五层
　　平卢淄青支度判官中大夫检校尚书工部郎中兼侍御史敬謇　节度押牙中大夫试殿中监冯珣　山人吕滔　文林郎守兖州府岳曹参军田浩　文林郎任城县尉髙锽　朝散大夫行任城县令权知干符县令杨序　节度驱使官朝散郎试光禄寺主簿明干　唐建中元年二月廿九日同【阙】　岳因访瑶池故志之
　　东侧面
</div>
    <div class="pagination">
<a href="求古录.html">上一页</a><a href="求古录.html">1</a><span class="current-page">2</span><a href="求古录_page3.html">3</a><a href="求古录_page4.html">4</a><a href="求古录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
