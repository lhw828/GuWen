<!DOCTYPE html>
<html>
<head>
    <meta charset="UTF-8">
    <title>淳化秘阁法帖考正 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳化秘阁法帖考正 - 第 17 页/共 17 页</h1>
    <div class="content">　　余得古搨洛神赋全本篆隶楷行草皆备真是有妙毕见无美不臻次惟毘陵唐氏所藏十三行骀宕腴润犹有游行自在之趣贾秋壑玉板本则神明涣散不足取则而世皆寳之贵耳贱目吾所未喻
　　右军十七帖为草书之宗唐模墨迹万厯间藏邢子愿家刻石来禽馆为有明十七帖之冠子敬则已纵至于颠素则奔逸太过去右军风流盖以逺矣
　　魏晋人书一正一偏纵横变化了乏蹊径唐人敛入规矩始有门法可寻魏晋风流一变尽矣然学魏晋正须从唐入乃有门户
　　有唐名家各欲打破右军铁围自立门户所谓皆有圣人之一体然各能以其一体精诣其极不似后人意满手滑竭尽气力无有至处
　　古人言虞书内含刚柔欧书外露筋骨君子藏器以虞为优然学虞不成不免精散肉缓不可收拾不如学欧有墙壁可寻
　　虞得右军之圎欧得右军之卓褚得右军之超顔得右军之劲栁得右军之坚正如孔门四科不必兼擅而各诣所长皆是尼山血嗣
　　学禇须知其沉劲学欧须知其跌荡学顔须知其变化学栁须知其娬媚
　　古人藁书冣佳以其意不在书天机自动往往多入神解如右军兰亭鲁公三藁天真烂然莫可名貌有意为之多不能至正如李将军射石没羽次日试之便不能及此有天然未可以智力取已
　　虞褚离纸一寸顔栁直透纸背惟右军恰好到纸然必力透纸背方能离纸一寸故知虞褚顔栁不是两家书至笔力恰好到纸则须是天工至人巧错天地和明之气絪緼防萃于指腕之间乃能得之有数存焉已
　　右军平生神妙一卷兰亭宣泄殆尽圣敎有兰亭之变化无其専谨有兰亭之朗彻无其遒厚无美不臻莫可端倪其惟稧帖乎具体而微厥惟圣敎从圣敎学兰亭乃有入处
　　欧褚自隶来顔栁从篆来
　　褚公书人以为微至吾以为沉雄非洗刷到骨尽去渣滓那得届此清虚境界宋人以为顔出自褚此理可悟
　　褚河南书陶铸有唐一代稍崄劲则为薛曜稍痛快则为顔真卿稍坚卓则为栁公权稍纎则为钟绍京稍腴润则为吕向稍纵逸则为魏栖梧歩趋不失尺寸则为薛稷
　　栁诚悬临兰亭无复一右军法此所谓善学栁下惠者也至其自书兰亭诗则风韵滞俗不堪向迩矣山谷言子弟可百不能惟俗不可医当为深戒
　　钗脚漏防之妙魏晋以来名能书者人人有之至顔鲁公始为宣泄耳匪直魏晋自秦汉来篆隶诸书未有不具此妙者学者不解此法便不成书
　　文至昌黎诗至子美书至鲁公皆独擅一朝之胜正以妙能变化耳世人但以沉古目之门外汉语
　　李北海张司直苏武功皆原本子敬然吾谓司直胜北海以其风神澹逺为不失山隂规格也北海惟岳寺碑渊浑有风骨云麾碑则鼓努惊奔气质太重学之不已便入俗格至苏武功体肥质浊又在北海下矣
　　学顔公书不难于整齐难于骀宕不难于沉劲难于自然以自然骀宕求顔书即可得其门而入矣
　　争坐一藁便可陶铸苏米四家及陶铸成而四家各具一体貌了不相袭正惟其不相袭所以为善学顔书者也若千手一同只得古人岂复有我
　　临淳熙续帖鲁公送刘太冲叙书后云世称顔书者多以雄劲题目不知其变化乃尔人不自立家不能与古人惟肖顔公能打破右军铁围所以能为右军血嗣有志临池者不可不知此语
　　顔公书絶变化然比于右军犹觉有意然不始于有意安能至于无迹乃知龙跳虎卧正是规矩之至
　　颠素二家世称草圣然素师清古于颠为优颠虽纵逸太甚然楷法精劲则过素师三舍矣人不精楷法如何妄意作草
　　唐以前书风骨内敛宋以后书精神外拓岂惟书法淳漓不同亦世运升降之所由分也惟蔡忠惠公敛才于法犹不失先民矩下此诸公各带习气去晋唐风格日以逺矣
　　米老天才横轶东坡称其超妙入神虽气质太重不免子路初见孔子气象然出入晋唐脱去滓秽而自成一家涪翁东坡故当俛出其下
　　山谷老人书多战掣笔亦甚有习气然超超元着比于东坡则格律清逈矣故当在东坡上
　　宋四家书皆出鲁公而东坡得之为甚姿态艶溢得鲁公之腴然喜用偃笔无古人清逈抜俗之趣在宋四家中故当小劣耳
　　有唐一代书格律森严多患方整至宋四家各以其超逸之姿破除成法盖拓向外来而晋唐谨严肃括之意亡矣至赵子昻始専主二王而于子敬得之尤切阁帖第九卷字字皆子昻祖本也比于宋四家故当后来居上
　　子昻天材超逸不及宋四家而工夫为胜晚岁成名后困于简对不免浮滑甚有习气元时一代书家皆宗仰之虽鲜于困学诸公犹为所盖其他更不足论有明前半未改其辙文徴仲使尽平生气力究竟为所笼罩至董思白始抉破之然自思白以至于今又成一种董家恶习矣一巨子出千临百模遂成宿习惟豪杰之士乃能脱尽耳
　　工夫粹宻子昻为优天才超妙思白为胜思白虽姿态横生然究其风力实沉劲入骨学者不求其骨格所在但袭其形貌所以愈秀愈俗
　　自朴而华由厚而薄世运迁流不得不然盖至思白兴而风防之下于斯已极末学之士防于无所复之矣穷必思反所贵志古之士能复其本也















　　淳化秘阁法帖考正卷十二
　　淳化秘阁法帖考正原跋
　　唐太宗购王逸少书使魏徴禇遂良定真伪我太宗购古今书而使王着辨精觕定为法帖此十卷是也其间一手伪帖大半甚者以千字文为汉章帝张旭为王子敬以俗人学智永为逸少如其间以子敬及真智永为逸少者犹不失为名帖余尝于检校太师李玮第观侍中王贻永所收晋帖一卷内武帝王戎谢安陆云辈法若篆籀体若飞动着皆委而弗录独取郗愔两行入卷使人慨叹又刘孝孙处见栁公权所收跋子敬送梨帖然于太宗卷中辨出乃以逸少一帖连在后而云又一帖不知为逸少也公权唐名家尚如此顾何议着今长沙李氏所收逸少帖贞观所收第一帖著名已非逸少真迹余可知矣独未知徐璹【徐浩子能别书】所访者何如耳余抱疾端忧养目文艺思而得之粗分真伪因跋逐卷末以贻好事同志百年之后必有击节赏我者余无富贵愿独好古人笔札每涤一研展一轴不知疾靁之在旁而味可忘尝思陶景愿为主书令史大是髙致一念不除行年四十恐死为蠧书鱼入金题玉躞间游而不害元祐三年维扬倦游阁襄阳漫士米芾元章书













</div>
    <div class="pagination">
<a href="淳化秘阁法帖考正_page16.html">上一页</a><span>...</span><a href="淳化秘阁法帖考正_page12.html">12</a><a href="淳化秘阁法帖考正_page13.html">13</a><a href="淳化秘阁法帖考正_page14.html">14</a><a href="淳化秘阁法帖考正_page15.html">15</a><a href="淳化秘阁法帖考正_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
