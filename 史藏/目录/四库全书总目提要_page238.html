<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 238 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 238 页/共 273 页</h1>
    <div class="content">明葛徵奇撰。徵奇字无奇，号介龛，海宁人。崇祯戊辰进士，官至光禄寺少卿，告归遨游湖山间，故其诗颇有闲適之致。集中多及其家姬是庵。是庵者，徵奇妾李因之字，善画花草禽鸟，亦颇能吟咏，徵奇尝与酬和，其颇伤纤弱，或以此欤？
△《陇首集》一卷（山东巡抚采进本）
明王与允撰。与允字百斯，山东新城人。崇祯戊辰进士，官至湖广道监察御史，以劾总兵邓玘，降补光禄寺署正，明亡，与妻于氏、子士和，同自经。是集乃其巡视陕西茶马时所作，故名《陇首》。其侄士祯编次之，仅诗四十二首，又《劾邓玘淫掠疏》一篇，自撰《墓志》一篇，而以“传”及“墓表”、“逸事状”附焉。
△《瑶光阁集》十三卷（江西巡抚采进本）
明黄端伯撰。端伯有《易疏》，已著录。端伯生平好佛，尝镌私印曰“海岸道人”，取《楞严经》引诸沈冥出於苦海之语，及晚年，磨去印文，改镌“忠孝廉节”四字，终以殉国流芳，可谓不负其志。是集古近体诗二卷，杂文十卷，为僧作者居其大半，其措词如偈、如疏、如禅家语录，非欲以词章名世者，甚至“五经”、“四书”颂，亦以禅语阑入，如《春秋颂》云：“通身手、通身胆，句中有眼定乾坤，识者须从声外凿”云云。盖其性癖如是，其人足重，其学则不可训也。别附《外篇》一卷，李绂《序》谓：其当明季古文大坏之时，独安雅无迂怪之习，惟时时杂佛氏语，因别择编为《外编》，以明其先迷后悟之旨，无使世俗之人以佛溷先生，亦不令学佛者，借先生以张佛云云。亦委曲回护之言耳。
△《涂子一杯水》五卷（江西巡抚采进本）
明涂伯昌撰。伯昌字子期，南昌人，崇祯庚午举人。是集名《一杯水》者，《自序》云：取澹然无味之义也。集中多杂释、老之说，其《书唐武宗毁佛复僧后》一篇，以三才三教并称，其《格物述》及古本《大学》通序数篇，颇以朱子为非，盖江右之学，多从陆氏，自宋、元已然也，诗多染竟陵末派，惟五言律诗间有可观。
△《敬亭集》十卷、《补遗》一卷（两江总督采进本）
明姜埰撰。埰字如农，莱阳人。崇祯辛未进士，授仪真县知县，擢授礼科给事中，以建言，廷杖，谪戍宣州卫。国亡后，流寓苏州，镌私印曰“宣州老兵”，临殁遗命葬宣城，以明帝未有赦命，不敢归也，事迹具《明史》本传。
埰少以气节著，自得罪流窜后，始学为诗。朱彝尊《静志居诗话》，称其风格一本杜陵，今观所作，大抵才本清刚，气尤激壮，故诗文皆直抒胸臆，自能落落不凡，然纵笔所如，不暇锻炼，故粗獷之语，亦时时错杂其间，盖性情用事居多也。集本埰所自定，分《敬亭》、《馎饦》二集，其子安节等刊行，乃并合为一，统名《敬亭集》。后有补遗一卷，又埰殁后，安节掇拾而成，其《扬州诸子燕集次韵》一首，已见第四卷，乃更收入，殆偶然失检欤？
△《更生吟》（无卷数，山东巡抚采进本）
明高名衡撰。名衡字平仲，号鹭矶，沂州人。崇祯辛未进士，官至监察御史，以城守功，晋兵部左侍郎。崇祯壬午，大兵破沂州，名衡死之，事迹具《明史》本传，乾隆四十一年，赐谥忠节。是编乃名衡巡按河南时，值李自成攻开封，在围城中所作。自成凡三攻开封，此其初攻解去之时也，前有《自序》，末有其元孙淑曾“跋”，称其生平著述甚夥，屡经兵燹，拾之灰烬之馀者，类多残阙，惟此诗粗备首尾，因抄藏之云云。考《汉书艺文志诗赋类》，虽一二篇亦著录，而世传张巡守睢阳作亦仅二篇，是编虽止七言律诗八首，不成卷帙，而忠义之气，凛然简外。今圣朝大公至正，扶植纲常，凡胜国死节之臣，咸邀褒祀，名衡亦在其中，则此零章断简，实千古名教之所寄，谨特存其目，以昭表章之义焉。
△《章格庵遗书》五卷（福建巡抚采进本）
明章正宸撰。正宸字羽侯，号格庵，晚号“偁东饿夫”，会稽人。崇祯辛未进士，官至吏科给事中，事迹具《明史》本传。正宸为刘宗周弟子，生平以气节自负，是书所载凡奏疏七十九篇，论著十八首，记传九首，诗赋四十一首，又补遗一首，则偁东饿夫自传也。正宸於明亡之后，不知所终，遗稿亦多散佚。此本盖其族孙诇掇拾残阙，补缀成帙云。
△《鹤和篇》三卷（江苏周厚堉家藏本）
明闪仲侗撰。仲侗字士觉，永昌人。其仕履未详，考明天启乙丑进士有闪仲俨，官至少詹事，亦永昌人，当即其兄弟。仲侗自称崇祯辛未下第，则亦举於乡矣，然《云南通志乡举》中不载其名，所未详也。是集一卷为杂文，一卷为诗，一卷为制义，皆明末儇佻之派，曰《鹤和篇》者，仲侗时侍其父游吴、越间，故取中孚九二爻词，以名所作也。
△《花王阁賸稿》一卷（兵部侍郎纪昀家藏本）
明纪坤撰。坤字厚斋，献县人，崇祯中诸生。是集后有其孙容舒“跋”，称坤少有经世志，久而不遇，乃息意逃禅，晚榜所居曰“花王阁”，盖自伤文章无用，如牡丹之华而不实也。崇祯己卯，尝自编其诗为六卷，殁后尽毁於兵燹，此本为其子钰所重编，盖於败簏中，得藉物残纸，录其可辨识者，仅得一百馀首，非原帙矣。其诗大致学苏轼，而戛戛自造，不循蹊径，惟遭逢乱世，坎壈以终，多感时伤俗之言，故刻露之语为多，含蓄之致较少焉。
△《雅似堂文集》十卷、《诗集》三卷（浙江巡抚采进本）
明文德翼撰。德翼有《宋史存》，已著录。德翼人品清逸，而学问未能精邃，所作《佣吹录》之类，大抵以饾飣为工，故诗文亦未能超诣。
△《文嘻堂诗集》三卷（浙江巡抚采进本）
明朱芾煌撰。芾煌字子衷，又字玉瑠，自号“濡须江渔”，无为州人。崇祯甲戌进士，官至兵部武选司郎中。是集大都蒿目时艰，语多感慨，七言律诗中如《秋怀》、《春愁》诸篇，纪明末朝政纷纭乱亡之象，亦可见其大概。末有其孙端跋，称芾煌尝自题四语於诗稿卷首云：“诗须有为而作，文至无心乃传”。
又云：“从前各梦事，见我箧中诗”。其生平作诗之旨，具见於是矣。
△《心远堂集》二十卷（江苏周厚堉家藏本）
明王永积撰。永积字穉实，无锡人。崇祯甲戌进士，官至兵部职方司员外郎。是编文十四卷，诗六卷，末附诗馀四阕，前后无“序”、“跋”。永积在兵部时，尝以推举迟延事，获谴。今以集中自记观之，盖太监王之心，欲用其弟之仁为浙江总兵官，永积持不肯从，而之心以是中之者也。
△《野获园集》二卷（江西巡抚采进本）
明欧阳铉撰。铉字子玉，江西龙泉人。崇祯丁丑进士，官休宁县知县，其诗意境颇浅，《自序》谓：“宁淡毋缀，宁洁毋芜，安在今人不如古人”。盖酝酿未深而欲骤语平淡，故所就止此。题曰《野获园》者，谓性耽野趣，其诗半於野得之也。
△《文斋文集》十一卷（浙江鲍士恭家藏本）
明余祚徵撰。祚徵字符之，永丰人，文斋其号也。崇祯癸未会试副榜，授凤阳府推官。时唐王聿键锢高墙，祚徵待之有礼，及聿键自立，而祚徵已卒，因赠应天府丞，谥曰忠贞。次子玠，后为僧，名洪瀚，蒐集其遗文刻之，凡杂文三卷，诗六卷，书启二卷，皆不见所长，惟《请诛刘良佐疏》，载其跋扈之迹极详，为史所不尽载云。
△《云樵文集》八卷（江西巡抚采进本）
明程士鲲撰。士鲲字天修，号“云山樵叟”，永丰人。崇祯癸未副榜，官至乐平府推官。是集杂文二百馀篇，所纪物产珍异之类，体或同於稗官，其编次体例，亦颇无绪。
△《罗溪阁韵语》（无卷数，山东巡抚采进本）
明董养河撰。养河字叔会，闽县人。崇祯中，黄道周以钩党下狱，所波累并逮者，有黄文焕等七人，养河其一也。集中《在狱对簿》诸诗，颇有气格，而粗豪则所不免，又多狭斜赠答之作，盖明季士大夫多以风流相尚，养河亦沿其习耳。
养河名载《福建通志》，此本卷首题名董卷阿，殆传写之误。至罗溪乃闽中地名，而《通志》乃作罗汉，则《志》误也。中多阙落不可读，亦未分卷，盖残稿仅存，未及校正编次，故错乱如是矣。
△《画响》（无卷数，浙江巡抚采进本）
明李永昌撰。永昌字周生，自署曰黄海，盖徽州人。林古度为之《序》，则当明末也。其书皆自题所画之作，分为四册，俱五言绝句，而不著题，气韵亦未能潇洒。
△《采菊杂咏》一卷（江西巡抚采进本）
明马宏道撰。宏道字人伯，号退山，苏州人。是编诗止一十五首，刻於群芳清玩中，毛晋识其后云：五岳山人制治菊月令，故吴下艺菊家颇得三昧，吾友人伯发为诗歌，高平、京兆二谱，收拾锦囊尺幅中。今观其诗，乃明季山人，刻为投贽结社之具者耳。
△《射堂诗钞》十四卷（浙江巡抚采进本）
明吴梦旸撰。梦旸字允兆，归安布衣，射堂其所居室也。是集乃其曾孙自岩所编。末附朱大复等輓诗。大复自注：称梦旸年老气衰，颇有文通之尽，殁后友人检其遗稿，大半散失云云。则知梦旸之诗，尽在此编，虽曰“诗钞”，实即其全集矣。胡应麟《甲乙賸言》极称其《春草诗》十首。闵景贤集明布衣诗，称梦旸为明季布衣之冠，未免阿其所好。朱彝尊《静志居诗话》，谓与程嘉燧，政则鲁、卫，风同曹、桧，真二家之定论矣。
△《诚斋文集》二卷、附《西铭问答》一卷（安徽巡抚采进本）
明施璜撰。璜字虹玉，休宁人。是编乃所著杂文，皆讲学之语，排斥陆、王，不遗馀力，末附《西铭问答》，别为一卷。盖自马端临《文献通考西铭注》，已别著录，故璜亦不编入文集中，见郑重之意云。
△《榴馆初函集选》十二卷（江西巡抚采进本）
明杨思本撰。思本有《笔史》，已著录。是集首为《释道十笺》一卷，中佚二篇，已非完本。其中如《形神篇》云：“君子静对於无，动观诸有，不劳形以坏神之舍，不伤神以竭形之君”诸语，宗旨颇杂於二氏。次为《经国十书》一卷，其《荣气》、《集虚》、《尊神》诸篇，亦同清净之旨。又《续经国十书》一卷，其《化盗篇》言：“盗与民互相消长，有一定之民，而无一定之盗。”《钧俗篇》言：“奢侈之费甚於天菑”，皆切明季时事以立言。次为《古疑义》一卷，大抵臆断之语，至谓《西厢》一曲，实具一大公案，世误认为淫词，但观西厢二字，则知王实甫从声色场中、转大法轮云云。尤不可为训。次为《太平三策》，次为文五卷，赋一卷，诗词二卷，皆以藻缋为宗，世俗所谓才子之文也。
△《东江集钞》九卷、《别集》一卷（浙江巡抚采进本）
明沈谦撰。谦字去矜，仁和人。崇祯末，杭州有“西陵十子”之称，谦其一也。所著文集数十卷，晚年手自删汰，仅存诗文八卷，杂说一卷，名曰《集钞》。
末附填词《南北曲》为别集一卷，大半皆香奁之作。其《杂记》末一条云：“彭金粟在广陵，见余小词，及董文友《蓉渡集》，谓邹程村曰：泥犁中皆若人，故无俗物。（案此盖指宋僧法秀戒黄庭坚，小词诲淫，当入泥犁狱事。）夫韩偓、秦观、黄庭坚及杨慎辈，皆有郑声，既不足害诸公之品，悠悠冥报，有则共之”云云。其放诞可见矣。
△《弹剑草》（无卷数，江苏巡抚采进本）
明陈邦仪撰。邦仪字开甫，高安人。崇祯中诸生。是编分为二集，《前集》刻於崇祯庚午，《续集》则崇祯壬午至甲申作也。邦仪生当乱世，奔窜於兵火之间，故所作语多悲楚，然如《闻乱饮酒诗》所云：“今日也饮酒，明日也饮酒，饮得醉时天地宽”云云，殊伤觕率也。
△《乐府》一卷（浙江孙仰曾家藏本）
明周道仁撰。道仁字以修，乌程人。所作拟汉、魏乐府凡一百三章，原附於所刊孙一元《太白山人稿》后。《自序》谓，道不师孔、颜，学不则经史，性不本忠孝，法不宪天王，岂伊无才，致讥寡识。其论甚正，其诗则仍摹拟形似而已。
盖乐府音节，唐人已不能考矣。
△《王冠九文集》（无卷数，江西巡抚采进本）
明王业撰。业字蔚上，号冠九，其里贯未详。明末尝为诸生，寻弃去。吴楚材《序》称其所著有《五经释义》、《性理约言》及《文集》八卷。是书仅杂文数十首，不分卷数，其史论诸篇，大抵为明季秕政而发，而文多冗赘。
△《仁节遗稿》（无卷数，江苏巡抚采进本）
明陶琬撰。琬字稚圭，号别峰，昆山人，崇祯末诸生，明亡，殉节死。是集为其邑人柴源岷所编，其学以佛为宗，诗文多类禅偈，不出李贽、屠隆旧习，而捐生殉国，节概凛然，其殆黄端伯之流欤。
△《七十二候诗》一卷（浙江孙仰曾家藏本）
明顾德基撰。德基字用晦，常熟人。是集以月令“七十二候”各为七言律诗一首，词旨凡鄙，殆不足观，以古人从无此题，姑存以备一体耳。
△《绣佛斋草》一卷（两淮盐政采进本）
明冯元鼎妻陈氏撰。陈氏，天台人。年二十馀，夫亡，守节。其诗多幽怨之音。国朝康熙初，其孙刑部侍郎甦为刊行之。
△《祝子遗书》四卷、《附录》一卷（浙江巡抚采进本）
明祝渊撰。渊字开美，海宁人，崇祯癸酉举人。初，崇祯壬午，刘宗周以劾周延儒下狱，渊与宗周不相识，上书救之。逮治拷掠几殆，卒抗词不挠。既而延儒败，流寇逼京师，始有诏赦出，而城已陷。会吴麟徵殉节死，渊与相善，乃乘间护其丧以归。时马士英乱政，又拟具疏劾之，未及上而南都破，乃函葬其母，自经而死，事迹附见《明史刘宗周传》。柴绍炳《省轩集》载其始末甚详，乾隆乙未，赐谥忠节。是集为其友陈确，吴蕃昌所编。卷一为《问学录》，卷二为《传习录》，皆与宗周讲学之语。盖渊初上书时，尚未被罪，故得与宗周同舟南归，因而受业。后周延儒欲罗织吴麟徵，乃票严旨，遣缇骑追摄赴京。此皆其上书以后，未逮以前所记也。三卷为奏疏书札，其《劾马士英疏》，仅残稿半篇，以福王时已就擒，而辍笔未竟也。四卷为诗及所记吴麟徵殉节事实及祭文，而终以《自警条规》十六条。附录一卷，则刘宗周疏及所作别渊序、赠渊诗，而以谈迁等所作“小传”缀其后焉。
△《徵古堂类稿》十八卷（湖北巡抚采进本）
明陈文涛撰。文涛字涛生，广济人。是集凡论六卷，《经解》二卷，《史议》二卷，《子略》一卷，《书序》、《传记》、《志林》各一卷，诗二卷。前有《自序》及《徵古堂书目》，序列生平著述凡七十五卷，谓诸书编辑成帙，赀贫务谬，不能悉以问世，仅梓其略云云。即四卷至十一卷是也。
△《黉中草》一卷、《蜀中草》一卷（江苏周厚堉家藏本）
明董应扬撰。应扬字于廷，武进人，官翰林院待诏。《黉中草》乃其司铎铜陵时所作，《蜀中草》乃其蜀闱分校时所作。《自序》谓，五载署铜，一朝聘蜀是也。其诗寄托颇浅，往往牵率成篇。
△《采芝堂集》十六卷（浙江巡抚采进本）
明周益祥撰。益祥字履吉，侯官人，崇祯末贡生。所著有《潜颍》、《鹿草》、《摭星》、《锦囊》等集，此乃合编之本，中间《木钺》一卷，杂记时事，意取警世而颇失之俚；诗则有意奇放，纵笔挥洒，不复裁以古法也。
△《西溪百咏》二卷（浙江巡抚采进本）
明释大善撰。大善号虚闻道人，其始末未详。以其诗考之，盖崇祯初人也。
西溪在武林西北钦贤乡，宋高宗欲都其地。后卜迁凤凰山。在南渡时，梵刹甚盛，宋人旧有《西溪百咏》，此复追咏古迹，每题七律一首，凡百首，《拾遗》五首，又附《福胜庵》八咏，《曲水庵》八咏，《梅花十绝》於末。
△《石屋山居诗》一卷（浙江巡抚采进本）
题曰石屋禅师撰，不著其名。《明史艺文志》、《浙江通志》，亦不载其目。诗中有“吾家住在霅溪西”之语，盖明代湖州僧也。是集前为山居各体诗，后附偈颂九十首，首署参学门人至柔编，新安吴明春校正。其诗不脱释家语录之气，不足以接迹吟坛。
卷一百八十一 集部三十四
○别集类存目八△《燕香斋文集》四卷、《诗集》六卷（直隶总督采进本）
国朝刘馀祐撰。馀祐字申徵，号玉吾，又号“燕香居士”，宛平人。其自称滨宛者，先世滨州人也。前明万历丙辰进士，官兵部左侍郎；入国朝，官至户部尚书。是集为其子芳喆所编。每篇之末，皆有评语，如坊刻时文之式。后附《馀祐行略》，犹前人所有之例。至附以其妻之“行略”、其父母之“墓志”，则非古法矣。
△《金文通集》二十卷（湖北巡抚采进本）
国朝金之俊撰。之俊字岂凡，吴江人。前明万历己未进士，入国朝，官至中和殿大学士，文通其谥也。之俊为茅坤之外孙，故其文摹仿唐、宋，一遵坤法；又与陈名夏相善，凡有所作，大抵名夏定之，见於《自序》甚详。
△《灌研斋集》四卷（江西巡抚采进本）
国朝李元鼎撰。元鼎字梅公，吉水人。前明天启壬戌进士，入国朝，官至兵部左侍郎。所著诗文凡三十卷，统名之曰《石园集》。此集杂文四卷，乃其中之一种也。其曰“灌研斋”者，陆廷灿《南邨笔记》称，元鼎家有古研，五瓣如梅花，质如黄玉，相传为灌婴庙瓦，故以名斋，因以名集。考曾敏行《独醒杂志》，称赣之雩都尉厅后，旧有灌婴庙，临其池上，庙毁，瓴甓堕池中，岁年不可计矣，因刀镊工取半瓦以为砺石，人见而异之，遂求其瓦为研，於是有“灌瓦”之名云云。则亦非元鼎之创目也。
△《用六集》十二卷（直隶总督采进本）
国朝刁包撰。包有《易酌》，已著录。是集包所手编，自谓有得於《易》，故取永贞之义，以“用六”为名，其中如《寄魏环极书》，称砥砺躬行，不欲以议论争胜；《希圣堂学规》，多留意於洒扫应对，语皆平易近人。又谓时文之士，不知考究史事，昧於治乱之原。每举《春秋纲目书法》，风谕学者，在讲学家中，较空谈心性者，特为笃实，然持论每多苛刻，如裴度、韩愈皆悬度其事，力加诋毁，殊失《春秋》善善从长之意。又如《重修秦王庙疏》，多引委巷无稽之言，不知折衷於古，亦其所短也。
△《秀岩集》三十一卷（浙江巡抚采进本）
国朝胡世安撰。世安有《大易则通》，已著录。是集凡诗二十二卷，文九卷，前有顺治丙戌世安《自序》云：“己卯秋以前稿，因罹兵燹，露电委之，顷检其存者汇录成帙。甲申春以前诗曰《秀岩存咏》，以后曰《石芝轩集》，杂文曰《客竹居偶存》、《石芝轩续存》。盖裒四小集以为一编，卷首别载所著书名，分逸目、存目。其逸目凡十六种，存目凡十九种，中已刻者十种，今所见者《异鱼图赞笺》、《禊帖综闻》、《操缦录》，数种而已。
△《澹友轩集》十六卷（浙江巡抚采进本）
国朝薛所蕴撰。所蕴字子展，前明崇祯戊辰进士，入国朝，官至礼部侍郎。
是集凡杂文百馀篇，乃其归田后所手定，前有刘正宗《序》，谓其直抒胸臆，意必准情，言必择雅。盖所蕴文主典质，谨守绳墨，规规不失尺寸，故正宗云然。
然未能神明於规矩之外也。
△《桴菴集》四卷（江苏巡抚采进本）
国朝薛所蕴撰。是编乃其诗集，其子奋生等所录。奋生即王士祯诗所谓“十载雕虫稍擅名，未曾缚袴学长征。他年我若登三事，但乞萧郎作骑兵”者是也。
集刊於顺治癸巳，其门人彭志古《跋》，称其诗创辟似王建，蕴藉似张籍，豪纵似李白，悲壮似杜甫，盖弟子尊师之词也。
△《搜遗稿》四卷（江苏周厚堉家藏本）
国朝彭宾撰。宾字燕又，一字穆如，华亭人。前明崇祯庚午举人，入国朝，官汝宁府推官，宾少入几社，与夏允彝、陈子龙友善，而文章则各成一格。殁后遗稿散佚，康熙后壬寅，其孙士超始从乱帙中，掇拾残剩，录为此编，凡文三卷，诗一卷。
△《青溪遗稿》二十八卷（浙江孙仰曾家藏本）
国朝程正揆撰。正揆有《读书偶然录》，已著录。是集凡诗十六卷，文十一卷，序一卷，附《奇梦录》一卷。正揆少从董其昌游，故颇工於画。集中亦多题画、论画之作。王士祯《序》，称其《江山卧游图》，散在人间者，有数百本，士祯亦藏其二；又有《题正揆画》诗，盖当时亦重其笔墨也。其诗文则不出其乡公安、竟陵之习。其《浮记》一篇，殆类小说，《奇梦记》一卷，益荒诞矣。
△《己亥存稿》一卷（直隶总督采进本）
国朝孙承泽撰。承泽有《尚书集解》，已著录。此编乃其文稿，顺治己亥解官退居时作也。
△《浮云集》十一卷（江苏周厚堉家藏本）
国朝陈之遴撰。之遴字素菴，海宁人。太学进士题名作海盐人，疑其寄籍也。
前明崇祯丁丑进士，授编修，升中允；国朝官至宏文院大学士，顺治十三年，以交结近侍拟斩，免死谪戍尚阳堡。是集前有《自序》，起康熙丙午，盖戍所编次也。其诗才藻有馀，而不出前后七子之格。
</div>
    <div class="pagination">
<a href="四库全书总目提要_page237.html">上一页</a><span>...</span><a href="四库全书总目提要_page233.html">233</a><a href="四库全书总目提要_page234.html">234</a><a href="四库全书总目提要_page235.html">235</a><a href="四库全书总目提要_page236.html">236</a><a href="四库全书总目提要_page237.html">237</a><span class="current-page">238</span><a href="四库全书总目提要_page239.html">239</a><a href="四库全书总目提要_page240.html">240</a><a href="四库全书总目提要_page241.html">241</a><a href="四库全书总目提要_page242.html">242</a><a href="四库全书总目提要_page243.html">243</a><span>...</span><a href="四库全书总目提要_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
