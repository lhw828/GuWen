<!DOCTYPE html>
<html>
<head>
    <meta charset="UTF-8">
    <title>金石文字记 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文字记 - 第 4 页/共 13 页</h1>
    <div class="content">










　　金石文字记巻二
<史部,目录类,金石之属,金石文字记>
　　钦定四库全书
　　金石文字记卷三
　　昆山顾炎武撰
　　唐
　　芮公豆卢寛碑　正书　永徽元年
　　今在醴泉县残缺
　　大唐三藏圣教序并记　太宗撰序　髙宗撰记　褚遂良正书　永徽四年十二月
　　今在西安府城南慈恩寺塔下
　　赵崡曰据张茂中逰城南记云寺经废毁殆尽惟一塔俨然则今寺亦非唐剙而塔自宋熙宁火后不可登万厯甲辰重加修饰施梯始得至其巅求记所谓唐人墨迹孟郊舒元舆之类皆不可得塔下四门以石为桄桄上唐画佛像精絶为防人刻名侵蚀可恨东西两龛褚遂良书圣教序记尚完好而唐人题名碑刻无一存者问之僧云塔前元有碑亭乙卯地震塔顶坠压为数段今亡矣
　　万年宫铭　髙宗御制并书　行草　永徽六年五月今在麟逰县
　　旧唐书髙宗永徽二年九月戊戌改九成宫为万年宫干封二年二月辛丑改万年宫依旧名九成宫册府元永徽五年五月制万年宫铭刻石于永光门外仍令中书门下及文武三品已上并学士自书名位于碑隂刻之
　　尚书张后碑　正书　显庆三年三月
　　今在醴泉县
　　卫公李靖碑　许敬宗撰　王知敬正书　显庆三年今在醴泉县残缺
　　其文有曰悯兹视即肉字谓蚩愚之人也史记李斯传禽鹿视肉索隐曰禽鹿犹禽兽也言禽兽但知视肉而食之庄子及苏子曰人而不学譬之视肉而食文子言人有二十五等其二十四等谓之肉人广韵肉俗作越絶书陈音对越王断竹续竹飞土逐作此字乃俗书也而今人以为古字误矣
　　王居士砖塔铭　上官灵芝撰　敬客正书　显庆三年十月
　　近出终南山楩梓谷土中
　　兰陵长公主碑　正书　显庆四年十月
　　今在醴泉县首曰太宗文皇帝之第十九女也残缺
　　岱岳观造像记　正书　显庆六年二月
　　泰山之东南麓王母池有唐岱岳观今存小殿三楹土人称为老君堂其前有碑二髙八尺许上施石盖合而束之其字每面作四五层每层文一首或二首皆唐时建醮造像之记周环读之得显庆六年一首仪凤三年一首天授二年一首万嵗通天二年一首圣厯元年一首久视二年一首长安元年一首四年二首神元年一首景龙二年一首三年一首景云二年三首开元八年一首大厯七年一首建中元年一首其空处又有唐代人题名书法不一东侧面有诗一首其下题名西侧面题名亦有诗一首中二侧面皆无字唐碑存于泰山者唯此及宗泰山铭苏颋东封朝觐颂二文皆磨厓刻于山上而此碑在山下以小而双束故不仆书非名笔故摹拓者少而独完至今因叹唐时六帝一后修斋建醮凡二十许共此二碑亦异乎近代之每嵗一碑以劳人而灾石者矣但不知赵徳甫金石録何以不收恐古人碑记失传者正多耳碑下为积土所壅予来防数四最后募人发地二尺下而观之乃得其全文云
　　许洛仁碑　正书　龙朔二年十一月
　　今在醴泉县残缺
　　大唐三藏圣教序并记　褚遂良正书　龙朔三年六月
　　今在同州
　　按旧唐书褚遂良传永徽元年出为同州刺史三年徴拜吏部尚书显庆三年卒于爱州至龙朔三年则遂良之亡已五年矣恐是后人追刻也
　　王撰曰碑后有大唐褚遂良书在同州倅防十一字当是后人补书其书法亦微不类
　　道因法师碑　李俨撰　欧阳通正书　龙朔三年十月
　　今在西安府儒学
　　古人晤悟二字多通用此碑才晤聪晤即晤三空皆是悟字而王右军兰亭序悟言一室之内又以晤为悟陆云逸民赋明发悟歌亦以晤为悟
　　骑都尉李文墓志铭　正书　麟徳元年二月
　　今在同州
　　会善寺造像记　八分书　麟徳元年十月
　　今在本寺大殿前右
　　赠太师孔宣公碑　崔行功撰　孙师范八分书　干封元年
　　今在曲阜县庙中
　　碑文内升二字升音陞音防隶释汉苦县老子铭有星字司隶校尉杨孟文石门颂上顺极白石神君碑米五钱注竝云斗字【汉隶分韵升二字上升下斗】唐比丘尼法琬碑天分斗极竟作升字则谬矣昔人以其文易混故改为斗俗作斗而二字多有误者故汉书食货志治田勤谨则畆益三升不勤则损亦如之臣瓒曰当言三斗尚书帝命验黄曰神斗博雅误作神升又世语姜维胆大如升误作斗
　　字之从斗者汉樊毅复华下民租田口筭碑斛作□苦县老子铭凉州刺史魏元平碑科作□魏受禅碑料敌用兵料作□王知敬李卫公碑运奇料敌料作□欧阳通道因法师碑斜作□韦虚心郑子春北岳庙碑史惟则庆唐观金箓斋颂魁作□晋书孝武帝纪论谢之善□军事何超音义曰□力吊反一作料后人不知古人书法妄改为断而淳化阁帖晋简文帝书斟字作□又于旁加一防以别升字后周华岳颂□字亦同张公礼龙藏寺碑揖让而升大寳升字作斗以斗加一为升则不经之甚矣
　　燕公于志寜碑　令狐徳棻撰　子立政正书　干封元年十一月
　　今在三原县
　　郭君碑　干封二年
　　今在汾阳北七十里郭社村
　　朱彛尊曰碑文有云挥霜而斩老生盖从太宗攻霍邑者按唐书宋老生投堑为刘基所杀而温大雅创业起居注则云老生攀绳上城军头卢君谔所部人跳跃及而斩之今读此碑乃知挥刃者之为郭君而首二行剥裂其名字门世及撰文者皆阙其知为郭君者借有碑额存尔
　　华阳观王先生碑于敬之撰　王宗正书
　　拓本其文但云干封二年十一月九日卒不着立碑之年按旧唐书髙宗调露二年二月戊午赐故玉清观道士王逺知諡曰升真先生赠太中大夫此碑所谓王先生名轨字洪范乃逺知之弟子也
　　淄川公李孝同碑　诸葛思祯正书　咸亨元年五月今在三原县
　　碧落碑　篆书　韩王元嘉四男为母房太妃立碑云有唐五十三祀龙集敦牂则咸亨元年也【唐书言垂拱中元嘉徙绛州刺史与此不合】
　　今在绛州有咸通十一年郑承防释文但篆文难通者颇多而翻刻复多舛误如淮馆仪僊释僊为山贪逮余漏释逮为建注仪邻以同焕释同为洞直书心事释书为言敂心感慕释敂为叨竝误
　　敂古叩字出周礼宋谢灵运山居赋巻敂舷之逸曲感江南之哀叹用此字此碑用粤若稽古作乩托字作侂宋韩侂胄字本此
　　大唐三藏圣教序记并心经　僧懐仁集王右军书咸亨三年十二月
　　今在西安府儒学
　　王撰曰序中如金容掩色心经中色不异空空中无色诸色字于草法合至空不异色色即是空空即是色无色声香味触法诸色字乃包字集书者误以此作色字耳观天地苞乎隂阳苞字下体文抱风云之润抱字右邉自见而昔人无言及之者
　　金刚经　王知敬正书　咸亨三年月
　　今在少林寺殿后字多剥落
　　郑惠王石塔记　行书　咸亨四年
　　今在潞安府
　　亳州録事叅军残碑　八分书　咸亨四年
　　今在　　　叅军亡其姓但有父贤隋校书郎字又曰夫人恒农杨氏恒农本农避太子名改之又曰嫡子银青光禄大夫直昭文馆上柱国长乐下缺
　　西峰秦皇观基浮图铭　乔师望撰并书　八分书上元二年七月
　　拓本
　　此当在华山西峰而今不得其处基字不讳而文有云匈奴□猎关塞□清越裳奉贽风尘不惊知其为前上元也师望时为华州刺史
　　薛公阿史那忠碑　正书　上元二年
　　今在醴泉县
　　明徴君碑　髙宗御撰　髙正臣书上元三年四月今在上元县栖霞寺唐有两上元此云景子者髙宗号也
　　旧唐书明崇俨累迁正谏大夫特令入阁供奉崇俨每因谒见輙假以神道颇陈时政得失帝深加允纳润州栖霞寺是其五代祖梁处士山賔故宅帝特为制碑文亲书于石论者荣之今按此碑乃髙正臣书史家以御制并讹为御书耳
　　上柱国任君碑　正书　上元三年十一月
　　今在汾州府南门外二里文侯村
　　任君名防官至金紫光禄大夫上柱国临济县开国男贞观十七年二月卒夫人郭氏其文有曰未挂东都之冠先覆北墉之首按论语伯牛有疾注礼病者居北牖下仁山金氏曰牖字误当作墉盖室中北墉而南牖墉墙也
　　修孔子庙诏表　八分书仪凤二年七月
　　今在曲阜县庙中武徳九年诏一通干封元年诏一通皇太子请立碑表一通干封元年祭文一通共一碑金明昌三年开州刺史髙徳裔记重建嵗月于末
　　英公李勣碑　髙宗御制并书　行草　仪凤二年十月
　　今在醴泉县
　　□广韵作贙胡畎切兽名似犬多力出西海倒一虎者非也五经文字亦云贙于犬反从二虎从贝俗以二虎颠倒与説文字林不同此书用俗体倒一虎而又缺一笔以避太祖讳今人不识之矣苏文举开业寺碑亦用此体尔雅贙有力注出西海大秦国有养者似狗多力犷恶沈佺期驩州寄家人诗且惧威非贙寜知心是狼杜甫哀苏源明诗不要悬黄金胡为投乳贙寄刘峡州诗乳贙号攀石饥鼯诉落藤注引炙毂子载贙铭曰爰有犷兽厥形似犬饥则驯服饱则反眼出于西海名之曰贙
　　梁升卿御史台精舎碑作一武一虎更奇
　　文选左思魏都赋蒹葭贙雚蒻森李善注引説文曰贙分别也此又一义
　　岱岳观造像记　仪凤三年三月
　　开业寺碑　苏文举正书　开耀二年二月
　　今在元氏县封龙山西吴村
　　碑隂多宋人题名有曰济南李致至道王亢退之沿檄过此同宿承天佛舎元祐辛未阳月念五日题以廿为念始见于此杨用修谓廿字韵书皆音入惟市井商贾音念而学士大夫亦从其误者也
　　天后御制诗并书一通　王知敬正书　永淳二年九月
　　今在少林寺
　　中书令马周碑　许敬宗撰　殷仲容八分书
　　今在醴泉县残缺
　　申公髙士亷茔兆记　许敬宗撰　赵模正书
　　今在醴泉县残缺
　　散骑常侍褚亮碑　八分书
　　今在醴泉县残缺　以上三碑皆髙宗时立
</div>
    <div class="pagination">
<a href="金石文字记_page3.html">上一页</a><a href="金石文字记.html">1</a><a href="金石文字记_page2.html">2</a><a href="金石文字记_page3.html">3</a><span class="current-page">4</span><a href="金石文字记_page5.html">5</a><a href="金石文字记_page6.html">6</a><a href="金石文字记_page7.html">7</a><a href="金石文字记_page8.html">8</a><a href="金石文字记_page9.html">9</a><span>...</span><a href="金石文字记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
