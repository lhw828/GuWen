<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 30 页/共 31 页</h1>
    <div class="content">　　△《邵尧夫击壤集》二十卷 
　　右皇朝邵雍尧夫，隐居洛阳。熙宁中，与常秩同召，力辞不起。邃于《易》数。始为学，至二十年不施枕榻睡，其精思如此。歌诗盖其馀事，亦颇切理，盛行于时。卒谥康节。集自为序。 
　　△《韩持国诗》三卷 
　　右皇朝韩维字持国，亿之子也。元丰中，入翰林为学士，迁承旨。哲宗初载，拜门下侍郎。与其兄子华、玉汝俱位宰相。持国最能诗，世传其“酴靡”绝句，他多称是。 
　　△《司马才仲夏阳集》两卷 
　　右皇朝司马字才仲，温公之侄孙。元初，与王当辈同中贤良科，调官钱塘。喜赋宫体诗，故世传其为鬼物所崇而卒。 
　　△《司马才叔逸堂集》十卷 
　　右皇朝司马或字才叔，才仲之弟也。登进士第，亦尝应贤良，以党锢不召。诗虽纵艳，比其兄稍庄雅。 
　　△《岷山百境诗》二卷 
　　右皇朝王き字道辅。少有能诗名。世谓其诗初若不经意，然遣词属意，清丽绝人。自号南陔居士。宣和中，以狂谲被谮，伏诛。 
　　△《杨天隐诗》十卷 
　　右皇朝杨恬字天隐，潼川人。 
　　△《韩子苍集》三卷 
　　右皇朝韩驹子苍，仙井人。政和初，请阙上书，特命以官，累擢中书舍人，权直学士院。王甫尝命子苍咏其家《太乙真人图》，诗盛传一世。宣和间，独以能诗称云。 
　　△《许表民诗》十卷 
　　右皇朝许彦国字表民，青社人。周邦彦称其宽平优游，中极物情，惜乎留落不偶，故世人知之或寡也。 
　　△《吕居仁集》十卷 
　　右皇朝吕本中字居仁，好问右丞之长子。靖康初，权尚书郎。绍兴中，赐进士第，除右史，迁中书舍人，已而落职奉祠。少学黄山谷为诗，尝作《江西宗派图》，行于世。 
　　△《晁氏具茨集》三卷 
　　右先君子诗集也，吕本中以为江西宗派，曾忄造亦称公早受知陈无己，从兄以道尝谓公宗族中最才华。喻汝砺序其诗云：“予尝从叔用商近朝人物，嘉言善行，朝章国典，礼文损益，靡不贯洽。由叔用之学而达诸廊庙，温厚足以代言，渊博足以顾问，则以诗鸣者，是岂叔用之志也哉？虽然，叔用既已油然栖志于林间旷远之中，遇事写物，形于兴属，渊雅疏亮，未尝为凄怨危愤之音。予于是有以见叔用于消长用舍之际，未尝不安而乐之者也。嗟乎！所谓含章内奥而深于道者，非耶？秦汉以来，士有抱奇怀能，留落不遇，往往操心汗笔，有怨诽沈抑之思，气候急刻，不能闲远，古之词人皆是也，所以往往无所建立于天下。唯深于道者，遗于世而不怨，发于词而不怒，君子是以知其必能有为于世者也。嗟乎！吾于叔用，岂直以诗人命之哉！” 
　　△《涧上丈人诗》二十卷 
　　右皇朝陈恬字叔易，尧叟裔孙也。博学有高志，不从选举，躬耕于阳翟，与鲜于绰、崔齐名，号“阳城三士”。又与晁以道同卜隐居于嵩山。大观中，召赴阙，除校书郎。以道寄诗戏之，曰：“处士何人为作牙，暂携猿鹤到京华，故山严壑应惆怅，六六峰前只一家。”未几，致仕还山。建炎初，再召，避地桂岭。卒，年七十四。秩朝奉郎，直秘阁。涧上丈人者，其自号也。计句豪健，尝作《古别离》，纪靖康之难，一时传诵之。笔札清劲，与人尺牍，主皆藏┑以为宝云。 
　　△《藏寂轩》文藁 
　　右皇朝董□字□□，襄阳人。 
　　△《赵延持盈》要论 
　　右皇朝赵延。宣和初，任合州石照县丞日所上。 
　　△《参寥集》十二卷 
　　右皇朝僧道潜，自号参寥子。与苏子瞻、秦少游为诗友。其诗清丽，不类浮屠语，世称其《东园》、《赠歌者》两绝句，馀多类此。 
　　△《希白诗》三卷 
　　右皇朝僧希白撰。张逸序之，曰：“希白能诗，与宋白、梁周翰、张咏而下十数公相友善，其格律不减齐己”云。 
　　△《吕献可章奏》二十卷 
　　右皇朝吕诲字献可。熙宁中，为御史中丞，坐攻王安石，知邓州。司马温公服其知人，讠志其墓，且序其《章奏集》，云：“其草存者二百八十有九，历观古人，有能得其一二者二百八十有九已可载之史籍，在献可，盖不足道也。” 
　　△《孙莘老奏议》十卷 
　　右皇朝孙觉字宰老。元丰末，自秘书少监除右谏议大夫。元初，迁给事中，吏部侍郎。莘老素与王介甫善，后为谏官，论新法，遂绝。 
　　△《范蜀公奏议》二卷 
　　右皇朝范镇字景仁，成都人。举进士，为礼部第一。仁宗朝知谏院。后言王安石新法不便，乞致仕，归颍昌。元初，诏召不赴。封蜀郡公。年八十一。谥忠文。 
　　△《河间公奏议》十卷 
　　右皇朝朱光庭元中为谏官时所论事也。 
　　△《包孝肃奏议》十卷 
　　右皇朝包拯字希仁，合淝人。天圣五年进士。为御史中丞，知开封府。为人刚严，闻者皆惮之。 
　　△《李公择庐山奏议》十七卷 
　　右皇朝李常字公择。早年读书于庐山。熙宁中，为谏官，论青苗法而罢。元初，为御史中丞。 
　　●卷二十 
　　◎总集类 
　　△《李善注文选》六十卷 
　　右梁昭明太子萧统纂。前有序，具述其所作之意。盖选汉迄梁诸家所著赋、诗、骚、七、诏、册、令、教、策秀才文、表、上书、启、弹事、笺、记、书、移檄、难、对问、议论、序、颂、赞、符命、史、论、连珠、铭、箴、诔、哀辞、碑、志、行状、吊、祭文，类辑之为三十卷。窦常谓统着《文选》，以何逊在世，不录其文，盖其人既往，而后其文克定，然所录皆前人作也。唐李善集注析为六十卷。善，高宗时为弘文学士，博学，经史百家，无不备览而无文，时人谓之“书簏”。初为辑注，博引经史，释事而忘其义。书成上进，问其子邕，邕无言。善曰：“非耶？尔当正之。”于是邕更加以义释，解精于五臣。今释事、加义者两存焉。苏子瞻尝读善注而嘉之，故近世复行。 
　　△《五臣注文选》三十卷 
　　右唐吕延祚集注。延祚以李善上引经史，不释述作意义，集吕延济、刘良、张诜、吕向、李周翰五人注，延祚不与焉，复为三十卷。开元六年，延祚上之，名曰《五臣注》。 
　　△《杂文章》一卷 
　　右孙巨源得之于秘阁。载宋玉等赋颂五十八篇。景迂生元丰甲子以李公择本校正，后有刘大经、曰为、王、李端、唐君益诸公题跋。 
　　△《文粹》一百卷 
　　右皇朝姚铉宝臣编。铉，庐州人。太平兴国初进士。文辞敏丽，善书札，藏书至多，颇有异本。累迁两浙漕课使，课吏写书，采唐世文章，分门编类，初为五十卷，后复增广之。为薛映掎其事，夺官，斥连州，卒。后其子以其书上献，诏藏内府，命以一官。 
　　△《续古今诗苑英华集》十卷 
　　右唐僧惠净撰。辑梁武帝大同年中《会三教编》至唐刘孝孙《成皋望河》之作，凡一百五十四人，歌诗五百四十八篇。孝孙为之序。 
　　△《珠英学士集》五卷 
　　右唐武后朝，诏武三思等修《三教珠英》一千三百卷，预修书者凡四十七人。崔融编集其所赋诗，各题爵里，以官班为次，融为之序。 
　　△《丽则集》五卷 
　　右唐李氏撰，不著名。集《文选》以后至唐开元词人诗，凡三百二十首，分门编类。贞元中，郑馀庆为序。 
　　△《中兴气集》三卷 
　　右唐高仲武辑至德迄大历中钱起以下二十六人诗，自为序。以天宝叛涣，述作中废；至德中兴，风雅复振，故以名。仍品藻众作，着之于前云。或又题孟彦深纂。 
　　△《南熏集》三卷 
　　右唐窦常撰集韩至皎然三十人，约三百六十篇，凡三卷。其序云：“欲勒上中下，则近于褒贬，题一二三，则有等衰，故以《西掖》、《南宫》、《外台》为目，人各系名、系赞。” 
　　△《本事诗》一卷 
　　右唐孟撰纂历代词人缘情感事之诗，叙其本事，凡七类。 
　　△《续本事诗》二卷 
　　右伪吴处常子撰。未详其人。自有序云：“比览孟初中《本事诗》，辄搜箧中所有，依前题七章，类而编之。”然皆唐人诗也。 
　　△《断金集》一卷 
　　右唐令狐楚韩琪与李逢吉酬唱诗什。开成初，裴夷直序之。 
　　△《汉上题襟集》十卷 
　　右唐段成式辑其与温庭筠、余知古酬和诗笔笺题。 
　　△《松陵集》十卷 
　　右唐皮日休与陆龟酬唱诗，凡六百五十八首。龟蒙编次之，日休为之序。松陵者，平江地名也。 
　　△《唐赋》二十卷 
　　右唐科举之文也。萧颖士、裴度、白居易、薛逢陆龟蒙之作皆在焉。 
　　△《西昆酬唱集》二卷 
　　右皇朝杨亿、刘筠、李宗谔、晁某、钱惟演及当时同馆十五人唱和诗，凡二百四十七章。前有亿序。 
　　△《唐宋类诗》二十卷 
　　右唐朝僧仁赞序称罗、唐两士所编，而不祥其名字。分类编次唐及本朝祥符已前名人诗。 
　　△《唐百家诗选》二十卷 
　　右皇朝宋敏求次道编。次道为三司判官，尝取其家所藏唐人一百八家诗，选择其佳者，凡一千二百四十六首为一编。王介甫观之，因再有所去取，且题云：“欲观唐诗者，观此足矣。”世遂以为介甫所纂。 
　　△《宝刻丛章》三十卷 
　　右皇朝宋敏求次道编。次道聚天下古人诗歌石刻凡一千一百三十篇，以其相附近者相从，又次以岁月先后。王益柔为之序，云：“文章难能者莫如诗，凡刻之金石，则必其所自信为佳句，或为人所爱重者，故多有清新瑰丽之语，览者其深究焉。” 
　　△《岁时杂咏》二十卷 
　　右皇朝宋绶编。宣献公昔在中书第三阁，手编古诗及魏、晋迄唐人岁时章什一千五百有六，为十八卷，今溢为二十卷云。 
　　△《仕涂必用集》二十一卷 
　　右皇朝祝熙载编本朝杨、刘以后诸公表启为一编。 
　　△《圣绍尧章集》十卷 
　　右皇朝李文友编靖康末至绍兴十年赦书诏旨。 
　　△《丹阳类稿》十卷 
　　右皇朝曾文编。丹阳，今润州。《春秋》曰朱方，秦曰丹徒，孙权改名京口。东晋侨立州郡，至宋、齐、陈曰东海，独梁曰兰陵，而皆以徐州称之。隋始定今名。唐以建康诸邑隶焉。更为丹阳郡。元丰中，文守官于其地，因采诸家之集，始自东汉，终于南唐，凡得歌诗赋赞五百馀篇。 
　　△《台编》六卷 
　　右皇朝耿思柔纂华州台观古今君臣所题诗也。 
　　△《清才集》十卷 
　　右皇朝刘禹卿编辑古今题剑门诗什铭赋。蒲逢为之序。 
　　△《瑶池新集》一卷 
　　右唐蔡省风集唐世能诗妇人李秀兰、至程长文二十三人诗什一百十五首，各为小序，以冠其首，且总为序。其略云：“世叔之妇，修史属文；皇甫之妻，抱忠善隶；苏氏雅于回文，兰英擅于宫掖；晋纪道蕴之辨，汉尚文姬之辞。况今文明之盛乎？” 
　　△《九僧诗集》一卷 
　　右皇朝僧希画、保暹、文兆、行肇、简长、惟凤、惠业、牢昭、怀古也。陈充为序。凡一百十篇。欧公曰：“进士许洞因会九僧分题，出一纸，约曰：不得犯一字。其字乃山水、风、竹石、花草、雪霜、星日、禽鸟之类。于是诸僧皆阁笔。”此本出李夷中家，其诗可称者甚多，惜乎欧公不尽见之。许洞之约，虽足以困诸僧，然论诗者政不当尔。盖诗多识鸟兽草木之名，而《楚辞》亦寓意于飚风霓，如“池塘生春草”，“窗间列远岫”，“天际识归舟，中辨江树”，“蝉噪林逾静，鸟鸣山更幽”，“庭草无人随意绿”，“宫漏出花迟”，“枫落吴江冷”，“空梁落燕泥”，“微淡河汉，疏雨滴梧桐”，“残星几点雁横塞，长笛一声人倚楼”，“鸡声茅店月，人迹板桥霜”之类，莫不犯之。若使诸公与许洞分题，亦须阁笔，矧其下者哉？ 
　　△《圣宋文粹》三十卷 
　　右不题撰人。辑庆历间群公诗文，刘牧、王通之徒皆在其选。 
</div>
    <div class="pagination">
<a href="郡斋读书志_page29.html">上一页</a><span>...</span><a href="郡斋读书志_page25.html">25</a><a href="郡斋读书志_page26.html">26</a><a href="郡斋读书志_page27.html">27</a><a href="郡斋读书志_page28.html">28</a><a href="郡斋读书志_page29.html">29</a><span class="current-page">30</span><a href="郡斋读书志_page31.html">31</a><a href="郡斋读书志_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
