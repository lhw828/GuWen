<!DOCTYPE html>
<html>
<head>
    <meta charset="UTF-8">
    <title>金石文考略 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文考略 - 第 6 页/共 22 页</h1>
    <div class="content">





　　金石文考略卷五
　　钦定四库全书
　　金石文考略卷六
　　嘉兴李光暎撰
　　豳州昭仁寺碑
　　正书　朱子奢撰　贞观四年
　　右昭仁寺碑在豳州唐太宗与薛举战处也唐自起义与羣雄战处皆建佛寺云为阵亡士荐福汤武之败桀纣杀人固亦多矣而商周享国各数百年其荷天之祐者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者及区区于此不亦陋哉碑文朱子奢撰而不著书人名氏字画甚工此余所録也治平甲辰秋分后一日书【集古録】
　　右昭仁寺碑唐守谏议大夫骑都尉朱子奢譔欧阳公爱其字画甚工惜无书人氏名金石録尝载其目亦不言为何人书也惟通志金石略以为虞永兴书永兴书之传世者有孔子庙堂碑然此不类而金石略乃谓出于虞公当必有所据昭仁寺在邠州西八十里昔唐太宗与薛举战争之处正徳癸酉余以使事道邠州得其本字画若初刻者真可寳也朱公余乡先生唐史有传其文字人间罕存可见者仅有此耳【金薤琳琅】
　　碑在长武县朱子奢撰无书者姓氏余观其笔法大类庙堂庙堂丰逸此稍瘦劲庙堂五代重勒此伯施真迹也欧公亦不言谁书郑樵直以为伯施都元敬谓必有据而曹明仲曰欧阳通书通书道因诸碑殊与此不类按旧唐书贞观三年诏建义以来交兵处为陨身戎阵者各立一寺令虞世南朱子奢等为之碑此破薛举处也又通本传少孤母徐氏教以父书仪凤中始知名贞观三年至仪凤元年四十八年道因碑书在龙朔三年去贞观三年亦三十五年则此碑非通书明甚而虞与朱同事其为虞书无疑曹明仲又以虞恭公碑在宜禄巡捡司虞恭公温彦博也陪葬昭陵正在醴泉宜禄巡捡司即今长武县明仲盖误以昭仁为恭公耳且恭公碑亦是信本书非通也明仲之误如此据其言者可谓无目【石墨镌华】余防读永叔集古録所评昭仁寺疑之而此碑久无传求得碑隂一纸即有欧说又有蒋之竒辈题名于是心愈思一当之为快后乃于一故家得败者四本髙价都市之欧贬太宗惧杀人之召祸以汤武为比全不见史汤武未一败安得杀义旅太宗败于仁杲损亡甚众其闭营老其师之后一鼓而胜直追而无战遂取之未尝多杀彼人也其立寺追荐专在我兵而彼人附之文中自明欧未尝一览而遽为立论真可笑也至于诮其以杀人为歉是长人主喜杀之心而先王恤亡义之典皆可不用其害于万世可胜言乎所以然者只是为儒者所惑争先辟佛不顾其言之合否也唐文皇此举真孟子所云不嗜杀先王不忍人之心也【墨林快事】
　　昭仁寺为朱子奢文不著书者名郑樵金石略以为虞世南细阅之笔致姢秀尔雅非永兴不能也旧唐书载贞观三年诏建义以来交兵处为陨身戎阵者各立一寺令虞世南朱子奢等为之碑此碑立于豳州乃破薛举处也文既为朱则字为虞更足据耳【销夏记】
　　吕州普济寺碑
　　正书　许敬宗譔　贞观二年
　　右吕州普济寺碑贞观二年许敬宗撰吕州者霍邑也髙祖义兵起太原始破宋老生于此义宁元年乃以霍邑赵城汾西灵石四县置霍山郡武徳元年更曰吕州太宗十七年废【集古録】
　　临淄郡公房彦谦碑
　　八分书　李百药撰　贞观五年
　　彦谦龄父也在隋任司刾史出为泾阳县令卒官不大显而隋书立传二千余字者盖脩史时龄方为宰相故也彦谦自曽祖而下三世皆封壮武侯隋唐史龄碑所书皆同独此碑作庄武未知孰是碑李百药撰欧阳询八分书在今齐州章丘县界世颇罕传
　　房彦谦碑隂具载彦谦归恩礼仪物之盛太宗遇龄可谓厚矣盖厚其礼所以责其报也太宗可谓善任人矣【二条金石録】
　　房彦谦髙祖法夀自宋归魏封壮武侯子孙承袭魏隋唐三书皆同独碑庄武按汉胶东国有壮武县文帝封宋昌为壮武侯正义曰括地志云壮武故城在莱县即墨县西六十里后汉志壮武故夷国左传隐元年纪人伐夷是也贾复传封胶东侯食郁秩壮武等六县晋张华亦封壮武侯字并作壮独此碑与左传杜氏注作庄【金石文字记】
　　房梁公碑
　　正书　褚遂良书
　　右唐房龄碑文字磨灭断续不可攷究惟其名字仅存其后题脩国史河南公而名姓残阙者褚遂良也按旧唐史云龄名乔字龄而新史乃云名龄字乔今碑所书与新史合惟宰相世系表又云龄字乔松者不知何所据也【金石録】
　　碑己泐仅存六百余字褚河南正书结法与圣教序同可寳也旧唐书讳乔字龄碑曰讳龄字乔当是以字行后以名为字耳新唐书从碑【石墨镌华】
　　化度寺邕禅师塔铭
　　正书　李百药撰　欧阳询书　贞观五年
　　欧阳率更书所谓直木曲铁法也如介胄有不可犯之色然未能端冕而有德威也【山谷集】
　　唐贞观间能书者欧阳率更为最善而邕禅师塔铭其最善者也至大戊申七月中袖此见过为书其后吴兴赵孟頫
　　吾家率更书流传人间甚多邕禅师墖铭乃其絶佳者此帖临摹镌又其絶精盖是旧本至元庚辰二月丁亥欧阳题李宗道所蔵
　　欧阳率更姜白石以为追踪钟王今观此石刻尚使人惊絶矧真迹哉因知白石之论为信然此化度寺碑盖旧本收者宜寳蔵之至元六年岁庚辰三月十六日喀尔库库书【三条郁逢庆书画题跋记】
　　长沙欧阳信本书在唐评为妙品郑渔仲金石略所载凡二十三种而行于南北者惟僧邕塔铭及醴泉铭而已二铭多所翻刻南本失于瘦北本失于肥殊无精妙之本余尝于越见胡文恭公所蔵醴泉铭肥瘦适均精彩焕发识者定为初刻今观此塔铭其神气絶与之类诚可寳玩也然塔铭尤信本得意书姜尧章谓胜于醴泉骎骎入于神品其亦知言也哉元诸大老寘品评于其间者凡十又三人余尚何言庸掇拾绪余而书于左方云【宋銮坡】
　　赵子固以欧阳率更化度醴泉为楷法第一虽不敢谓然然是率更碑中苐一而化度尤精深合体方笔圎之妙而残缺尤甚昔年得一本仅二百余字后又致一本虽剥蚀其可读者几再倍之当是前百年物而字意小缓散不能如前本之精劲也岂手微劣故耶因合而识之俟明窓细展究其所以异可也【弇州山人稿】
　　余见时亟闻先憇庵府君称化度寺帖妙出九成宫右而未获见毎以为恨今太师英国张公廷勉间出所蔵旧帙乃驸马李子期家物铭叙略备其空缺处率用印识若文书家所谓盖印者帙后若赵松雪揭曼硕巙子山诸公皆有题识惟谢端所谓蔵锋王沂所谓神气深稳者最为得之周驰云石刻羽化乆矣则此固二百年前物也张公博雅好文事尤重世泽其永寳之不独如李氏所识也正徳五年八月十日长沙李东阳识【懐麓堂集】
　　右欧阳率更书化度寺邕禅师塔铭石本王鲁斋先生自言児时见其兄以此临学时二百四十余字其兄亡后鲁斋求补为全文而妍媸自见景定庚申人日所为跋如此至咸淳己巳春又得河南范谔隆兴初防尾云庆歴初其髙王父开府公讳雍奉使关右歴南山佛寺见断石砌下视之廼此碑称叹以为至寳既而寺僧误以为石中有寳破石求之不得弃之寺后公他日再至失石所在问之僧以实对公求得之为三断矣乃以数十缣易之以归置里第赐书阁下靖康之乱诸父取蔵之井中兵后好事者出之椎数十本已乃碎其石恐流散浙右者皆是物也则以是为范公家本矣今又百三十年而鲁斋六代孙文英寳蔵之如旧比今西安府学本清劲文采相悬絶矣大抵书有轻重之势而近橅石本类皆一体填凑字内筋脉举无存者余与他人言多不省今见此本乃知古人自有真也【春雨集】
　　赵明诚金石録载化度寺邕禅师塔铭李百药撰欧阳询书贞观五年十一月立即此碑也余早岁得此碑于昆山沈大中云是黄应龙先生故物以其残断不甚珍赏后过文氏停云舘闻有宋本索以观及其出示大略不逺雅慕其旧复手模以归亦无李百药字是知此碑自宋已不全矣岂明诚所见又当时之善本与【金石评攷】
　　此欧阳得意之笔未收有旧是本乃经重刻每行缺其半中间更有节去损壊不可摹之字遂可读者少字亦直存其大都令其峭防独立之神隽时化而为穏重绵宻之色所轶去者多矣其萧疎冷澹之致尚存二三焉者古人名法时其不冺不得视为残废之物也【墨林快事】
　　墨林快事云此欧阳得意之笔未收有旧旧自属难得而重刻碑诚亦足寳余妺夫陈荩之家有先世所遗碑石余借得之盖除去所缺入刻者虽其文已不可读其存者字不糢糊所谓峭拔独立之意未为全失也【光暎识】
　　褒国公碑
　　右段志碑以唐史攷之多不合云公讳某字志而其名已残缺然始初不载其名也碑云邹平人而史云临淄人碑云諡忠壮而史云諡忠肃旧史亦作忠壮与碑合又碑云图形戢武阁按唐史及诸书功臣图形皆云凌烟阁初余得河间王元碑云图形戢武意谓凌烟先名戢武后改之尔今得斯碑亦同由是益知前言之不谬二碑皆当时所立不应差误也【金石録】公封褒国公时亦授金州刺史见旧唐书而新唐书亦削之何也且史云志父偃师至郢州刺史碑云散骑常侍益都县开国公赠洪州都督八州诸军事諡信公碑云志从破薛举刘武周【云　云】而史不书碑云諡忠壮旧史同而新史曰忠肃其刺谬不合如此惜碑全者仅半尚未得详攷尔至如碑书撰俱无名氏书法虽方整不无少逊崔安上李药师碑然于正书中时作一二笔分是六代遗习【石墨镌华】
　　祭酒孔頴达碑
　　正书　于志宁撰
　　右孔頴达碑于志宁撰其文磨灭然尚可读今以其可见者质于唐书列传传所阙者不载頴达卒时年夀其与魏郑公奉勅共脩隋书亦不着又其字不同传云字仲达碑云字冲逺碑字多残缺惟其名字特完可以正传之谬不疑以冲逺为仲达以此知文字转易失其真者何可胜数幸而因余集録所得以正其讹者亦不为少也乃知余家所蔵非徒玩好而已其益岂不博哉【集古録】
　　右孔頴达碑于志宁撰世传虞永兴书据碑云頴达卒于贞观二十一年时世南之亡已乆矣然騐其法盖当时善书者规摹世南而为之也【金石録】
　　孔祭酒碑世传虞永兴书非也冲逺之没廼后伯施十年岂非当时学永兴法者耶然笔势遒媚亦自可珍【东观余论】
　　此碑于志宁撰不著书者姓名其书全习虞永兴而结法稍疎自非中唐以后人所办黄长睿亦云世传为永兴书非也祭酒没后永兴十年乃学永兴法者书也碑半没土中据集古録已谓磨灭而摘其与史传不同者传字仲达碑字冲逺碑与魏郑公同脩隋书而传不着传又不着頴达卒时年夀今碑字冲逺与修隋书事尚如新年夀字半泐隐隐可读云贞观二十二年六月十八日薨春秋七十有五然则欧公所有碑与今碑略同数百年间岂无剥蚀之灾且昭陵诸碑多不可读而孔公碑独尚如此或公有功六经而鬼神呵护之耶【石墨镌华】
　　孔子庙堂之碑
　　正书　虞世南撰并书　贞观四年
　　右孔子庙堂碑虞世南撰并书予为童児时尝得此碑以学书当时刻画完好后二十余年复得斯本则残缺如此因感夫物之终弊虽金石之坚不能以自久于是始欲集録前世之遗文而蔵之迨今盖十有八年而得千卷可谓富哉【集古録】
　　虞永兴孔子庙堂碑石刻在闗中余有二本其佳者以乞家弟文虽断缺不甚剥蚀然是五代时翻本也首有相王旦书碑额盖旧无额武后増之耳至文宗朝冯祭酒珤请断去周字而唐史遂以此碑为武后时立者误也相王所书大周孔子庙堂之碑虞书入妙品评者谓其徳邻贞白又谓与欧阳率更齐名而专体过之如层台缓步髙谢风尘又如行人妙选罕有失辞特其传世颇少常见贾躭相公极称虞笔末云孔子庙堂碑青箱中至寳而已噫当其时已珍贵如此况千载之后其残碑断墨如鲁灵光者但再经摹勒虽典刑仅存而风骨铓铩所余无几慨念唐石不胜色飞【弇州山人稿】
　　尝记在京师时见世南真迹谓以此文石本进呈太宗特赐王羲之黄银印一颗则世南之书贵重于当时者固己如此但世之人不见真迹故鲜有知是说者【金薤琳琅】
　　评者谓虞永兴书如层台缓步髙谢风尘又如行人妙选罕有失辞观此碑果不虚也贾躭相公云孔子庙堂碑青箱至寳今碑已经五代翻刻尚尔则当时可知但碑已断泐在西安府学予常至其处见碑傍一片石取视之则碑之破裂者如此恐后人不复得见此书可胜慨哉【石墨镌华】
　　荣咨道以二十万买未去大周二字本即此此刻乃宋时重勒者永兴亲受笔诀于永禅师当时进呈石本唐太宗以右军黄银印赐之今谢表勒在羣玉堂帖好事者合观之可以知伯施书矣【苍润轩帖防】余防习此帖亦宋本但已经断折合缝处率差一行以致装潢之家前后各不相中几不可读徧覔全本了不可得后细详文义知其误由折处迹之每行可失去二三字而已欲改装之而纸墨腐败无可着手乃其锋棱峭防情致温文视近日者不啻千万因重整其衣饰而识其概如此然好古之士即片言只笔玩之可以有得况琅琅千计固间世之瑰寳也有唐一代雅尚字学大家之遗造物者亦为呵护种种贞石色泽如新令有志者不出案头顿交古哲此其一也北斗当天是在见知者耳【墨林快事】
　　其书衘曰太子中书舎人行著作郎臣虞世南奉勅撰并书司徒并州牧太子左千牛率兼捡挍安北大都护相王旦书碑额相王者睿宗也旧唐书宣宗大中五年十一月国子祭酒冯审奏文宣王庙碑始太宗立之睿宗篆额加大周二字盖武后时书也请琢去伪号从大唐字从之此大周字削而相王之衘独存也其末曰永兴军莭度管内观察处置等使王彦超再建则元碑已亡此重刻也
　　此碑与皇甫诞碑并书胥为广韵胥俗作攷之汉人如韩勑孔庙礼器碑桐柏淮源庙碑司空宗俱碑巴郡太守张纳碑竹邑侯相张夀碑戚伯着碑金广延母徐氏碑殽阬祠碑隂杨震碑隂及魏公卿上尊号奏北齐南阳寺碑固已书为胥矣【汉人碑亦或作后周华岳颂作】故李善注枚乗七发以通厉骨母之塲为胥母之误而壻字一传为壻再传为三传为□四传为聟皆胥之变也【诗有女同车释文壻音细字林作战国策韩且坐而胥亡乎王胥臣之反而行并作咠书大传不爱人者及其胥余作咠晋书五行志沦咠于北音义咠息鱼反张骏传有黄龙见于揖次之嘉泉吕光载纪迎大豫于揖次音义揖子鱼反次音恣汉书地理志武威郡有揟次县此皆胥字之误汉仙人唐公房碑壻字作聟晋王右军帖有女聟字】其书幕为莫笑为防覆篑为覆匮荆为歌为哥其字或通或俗而及之为反则重刻者误【二条金石文字记】
　　庙堂碑为虞永兴得意之书贞观四年碑成进墨本赐以王逸少所佩右将军防稽内史黄银印当时车马填集碑下氊无虚日故未乆而壊至五代王彦超翻刻之止存郛廓耳今观此本珠贠玉栗神彩照映信为千秋至寳唐久亡恐世无二本昔宋人荣咨道以钱三百万购唐本在彼时已难得如此矣金石録云庙堂碑武徳时建而题曰相王旦书额者盖应额无额武后时増之尔至文宗朝冯审为祭酒请琢去大周字而唐史遂以此碑为武后时立矣金石史云唐书法以欧虞并称然前人云欧若狂将深入时或不利虞若行人妙选罕有失词又虞刚柔内含欧筋骨外露君子蔵器以虞为优固当至谓秀岭危峯处处间起则非也欧虞固可并称今止存一庙堂碑已经五代翻刻丰神尚尔映发初刻更不知何如耶【二条销夏记】
　　永兴庙堂碑唐自不可得见矣五代时翻刻碑亦已残缺漫漶余所蔵一本犹完好所谓虞书刚柔内含者不失其真信为善本至可珤也又松壑顾先生曩自山左归赠余一本亦佳未曽讯其所从来按王司防居易録一条歴城门人赵于京丰原官城武教谕寄其邑二碑尚极完好盖世鲜知之摹者少故也一虞永兴夫子庙堂碑不减王彦超翻刻西安本【云　云】松壑所赠当即是司防所赏本也【光暎识】
　　九成宫醴泉铭
　　正书　魏征撰　欧阳询书　贞观六年　碑在麟游县
　　右九成宫醴泉铭唐秘书监魏征撰欧阳率更书九成宫即隋仁夀宫也太宗避暑于宫中而乏水以杖琢地得水而甘因名醴泉焉【集古録】
　　郑公此文因隋氏之钜丽归唐德之俭损颂而有讽体了然谏録中语也渤海书书郑公语当知合也书断谓率更正书出大令森森焉若武库矛防虞永兴称其不择纸笔皆能如意髙丽亦知爱重遣使请之其名大若此然太伤瘦俭古法小变独醴泉铭遒劲之中不失婉润尤为合作此帖得之十年前文既残缺字亦糢糊视汴刻犹是未央瓦差不荡古意也因识而蔵之
　　复得一本更完整觉精意古色流映眼睫间摩挲竟时率更之于索靖李阳氷之于碧落至下马坐卧味赏旬日不能去昔人云解则爱之余不解而爱爱矣又了不解不知何也【三条弇州山人稿】
　　九成宫醴泉铭唐秘书监魏征撰率更令欧阳询书按唐书贞观中改隋仁夀宫为九成宫永徽中又改为万年宫宫在岐州开皇十三年杨素所治徴言宫城之内本乏水源六年四月西城之隂土觉有润以杖导之有泉随而涌出因名醴泉按醴泉尔雅曰甘露时降万物以嘉谓之醴泉甘露雨也而汉魏郡国与唐离宫皆谓水从地出其味若醴误矣【广川书防】九成宫醴泉铭秘书省捡校侍中钜鹿郡公魏徴撰兼太子率更令欧阳询书九成宫乃隋之仁夀宫也魏为此铭亦欲太宗以隋为戒可以见魏之志也唐人云书贵瘦硬方通神瘦近清寒清寒则气易弱硬则坚苦坚苦则势易危深山道人积精链神滓秽日去清虚日来虽颇清羸而冲和内融所以能肌肤若氷雪绰约若处子欧阳所以可贵也【二条古今法书苑载虞集说】
　　欧书皇甫君遒劲此碑婉润允为正书第一碑已缺残余曽见一旧己为贵人擕去浙中余所收乃二十年前物近复致得数纸其中被县令使石工凿三十余字则余本又为难得矣宋赵子固谓率更化度醴泉为楷法第一今岿然独存者醴泉耳化度寺在朱雀街今禾黍离离无复兰若之迹不知碑亡在何时每至其地怅然者乆之【石墨镌华】
　　九成宫近皆漫灭射利者乃妄为洗之其形模犹昔而韫借屑越矣况有増注其所缺二字而以奴书充之更堪秽呕古迹之不幸如此余收有旧本自二字元缺外字字皆完美如新亦墨本之最希有者也【墨林快事】
　　右九成宫醴泉铭魏征撰欧阳询正书之合作者此旧本首缺一百十八字嘉靖戊戌八月朔日重装以善本补之校今流传者碑愈残剥而手纸墨皆不及逺甚固宜寳也
　　右九成宫醴泉铭其文曰维贞观六年孟夏之月皇帝避暑乎九成之宫此则隋之仁夀宫也又曰粤以四月甲申朔旬有六日丁亥上及中宫【云　云】则是四月无疑新唐书作三月当以碑为正欧阳文忠集古録每以金石正史氏之失至此又复抵牾何耶【二条金石评攷】
　　贞观初欧虞褚薛以王佐才弄翰追配二王谨严瘦劲欧阳絶出流落天壤间者何限独化度寺记醴泉铭最为珍玩习之者往往失其韵致但贵端庄如木偶死于活处鲜不为吏牍之归假刻误人人亦罕识真忽见此本殆未易得反复数日书以归之【北涧集】长沙欧阳信本书在唐评为妙品郑樵金石略载凡二十三种而醴泉铭居其一铭刻于贞观六年自贞观至今七百有余岁石剥泐已久世之所传完善者多非真此本乃毘陵胡秦公武平故物神韵生动其为初刻无疑可寳蔵也【宋学士集】
　　欧阳率更书米海岳称其真到内史石刻惟醴泉铭化度寺二碑特妙化度缺其半醴泉铭文字可读者皆后人重摹此本虽有缺文乃宋致佳下真一等者也董其昌观于墨华阁因题【珊瑚网】
　　余向年于王公惟俭家得醴泉善本仅缺数字沧枽后竟失之丙戌之春复得此本故尚方物也虽缺廿余字然法甚精昔人所称草里惊蛇云间电发森森若武库戈矛者备现纸上今人絶不能有此氊蜡真宋人本也率更正书多带法如首行宫字左防作笔正锋一画乃体近年本竟是一防大失书家妙旨矣此之所以贵旧也【销夏记】
　　万年宫铭
　　行书　髙宗御制并书　永徽六年
　　万年宫即九成宫改名髙宗幸而铭之书之也行草视英公碑尤为劲防【石墨镌华】
　　此唐髙宗书也间都活泼不着矜持凑泊之态诚为合作【墨林快事】
　　初唐帝王留心书学太宗每得二王帖辄令诸玉临五百遍另易一帖故所书多可观至太宗晋祠铭不见佳不如淳化帖中诸书髙宗万年宫铭笔致生动有晋人遗致胜似所书李勣碑
　　碑隂五十余人长孙无忌李勣褚遂良辈皆与焉书名大小不伦然皆有法即契苾贺兰亦不草草唐人能重书学如此【二条销夏记】
　　今在麟游县旧唐书髙宗永徽二年九月戊戌改九成宫为万年宫干封二年二月辛丑改万年宫依旧名九成宫册府元永徽五年五月制万年宫铭刻石于永光门外仍令中书门下及文武三品已上并学士自书名位于碑隂刻之【金石文字记】
　　虞公温彦博碑
　　正书　岑文本撰　欧阳询书　贞观十一年右唐温彦博碑欧阳公集古録防顔勤礼碑后云按唐书温大雅字彦弟彦博字大临弟大有字彦将兄弟义当一体而名大者字彦名彦者字大不应如此盖唐世诸贤名字可疑者多封徳彛云名伦房龄云名乔高士防云名俭顔师古云名籕在唐无所讳不知何避而行字余按顔之推家训云古者名终则讳之字乃可以为孙氏江南至今不讳字也河北士人全不辨之名亦呼为字字固为字尚书王元景兄弟皆号名人其父名云字罗汉亦皆讳之其余不足怪也又顔师古匡谬正俗载或问人称字而不称名者何也师古攷诸典故以称名为是盖当时风俗相尚如此初无义理也然师古既立论以称名为是而乃以字行殆不可晓也已【金石録】
　　率更书温虞公碑得之鬻书人者残缺不复可读第其字画之妙不在醴泉化度下如郭林宗虽标格清峻而虚和近人他书不免作李元礼谡谡松风矣【弇州山人稿】
　　信本此碑字比皇甫九成差小而结法严整不在二碑下王元美曰如郭林宗标格清峻而虚和近人攷温公卒于贞观十一年是时信本年已八十余而楷法精妙如此虞伯施尝谓信本齐纸笔岂亦齐老少耶惜碑已残后世不复见耳【石墨镌华】
　　此碑已久壊下大半皆漫灭不可读市児取其存者而重刻之约得四百余字余初见之惊喜求全本三十余年不可得后得一本乃工已截去壊字亦只仅五百余字而已予深为惋惜最末始得此纸乃未装者数之有八百廿余字锋芒转折精神宛在余遂手为装潢每行约有廿有三四字各自为起竟使一览而知其所缺为何等文义可以遥度而聮属之即缺亦足为完想大抵字与九成宫虽相埒而此更潇洒雍容其玲珑秀润不可以言语形容率更面目千古如对信古刻之不可及而装潢之不可苟也因述其求之之艰示后之人焉【墨林快事】
　　此断碑已亡其半名字皆莫可攷唐书温彦博迁中书令进爵虞国公尚书右仆射薨赠特进諡曰恭盖虞言其国恭言其諡温言其姓也碑有髙丽字者即史谏与髙丽抗礼事也碑云无功于月氏即史战败没于突厥事也碑云李纲见礼者即史云李纲叹异其卿相才也其为彦博无疑矣【金石评攷】
　　太常卿薛收碑
　　正书　于志宁撰　永徽六年　今在醴泉县昭陵陪葬者百六十五人今存者仅十六碑记中载其十五惟遗此碑先师所録必目覩其碑与收得拓本者非然则置之盖其慎也碑止存百余字而额尚完【金石文字补遗】
　　薛收碑文字残缺其可读处以唐史校之无甚异同惟收之卒諡曰懿而史不书尔又收之子元超据唐史及碑皆云名元超而杨烱盈川集载所为元超行状乃云名振字元超盖唐初人多以字为名耳【金石録】此碑残缺存者数十字耳碑额题太常卿汾隂献公据史永徽间赠太常卿而不书諡见史之佚者多也碑书法亦类王知敬赵模而无名氏撰者据金石録为于志宁【石墨镌华】
　　将军张阿难碑
　　碑书大似李卫公碑残泐特甚中有云内侍汶江县开国侯张阿难又云勇冠三军扫定河汾等语得无溢美乎唐初开国宦侍为公侯鱼李之祸兆矣【石墨镌华】
　　朝散大夫行润州句容县令岑君德政碑
　　正书　张景毓撰　欧阳询书
　　岑君徳政碑乃唐雍州録事叅军张景毓字烛微撰按碑岑君名桢字德茂南阳人也祖文本父景倩解褐为军又为蒲州司戸叅军又调精补衢州司仓叅军乃擢授润州句容县令是碑因其去而立也碑今在县治二门外今年秋余以试事赴句容既失意日夕游行崇明寺托居民数碑以还栁汧江君指示此及寺中仆地石幢云是李北海所书又捡书史防要以示句容隐士若江君者可谓难得矣是日出少时与祝京兆往复诗稿及宋刻句容县志自言逺祖江宾王与朱文公同年家有当时试録在乡中不及取后予迫试事归昨始寄至因得摩挲墨本恍忆往事故记之云嘉靖戊午十月廿一日记【苍润轩帖防】余所蔵岑君碑得之吾乡项氏尾有墨林先生书云宋欧阳率更正书明丁丑又八月十八日重装共计五十五楮墨林项元汴珍蔵按碑明是张景毓撰欧阳询书而苍润轩题云唐业行寺主释翘微正书攷金石録则云释翘征正书所异者作征作微皆不言率更书窃谓元碑是率更书翘公当另书一碑耳余未得见翘公所书本独怪率更所书本岂前人多未之见耶【光暎识】






</div>
    <div class="pagination">
<a href="金石文考略_page5.html">上一页</a><a href="金石文考略.html">1</a><a href="金石文考略_page2.html">2</a><a href="金石文考略_page3.html">3</a><a href="金石文考略_page4.html">4</a><a href="金石文考略_page5.html">5</a><span class="current-page">6</span><a href="金石文考略_page7.html">7</a><a href="金石文考略_page8.html">8</a><a href="金石文考略_page9.html">9</a><a href="金石文考略_page10.html">10</a><a href="金石文考略_page11.html">11</a><span>...</span><a href="金石文考略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
