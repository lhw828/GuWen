<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 76 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 76 页/共 273 页</h1>
    <div class="content">明潘京南撰。京南自号寿栎生，新都人。是编摘录古今隐逸闲适之事，分前、后、续、别四集。《前集》广成子而下七十五人，自上古逮魏。《后集》孙登而下七十五人，自晋逮元。《续集》伯成子高而下百五十人。《别集》则摭其议论及所作诗赋。亦皇甫谧《高士传》之支流。其曰“晤语”，则千载一堂之意云尔。
△《楚宝》四十五卷（湖南巡抚采进本）
明周圣楷撰。圣楷字伯孔，湘潭人。是书编录楚中人物名胜，分二十五门。
曰《大臣》，曰《名臣》，曰《大将》，曰《智谋》，曰《谏诤》，曰《文苑》，曰《良史》，曰《命使》，曰《典故》，曰《真儒》，曰《诸子》，曰《孝友》，曰《忠义》，曰《独行》，曰《真隐》，曰《列女》，曰《方伎》，曰《异人》，曰《宦绩》，曰《迁寓》，曰《山水》，曰《名祀》，曰《列仙》，曰《名释》，曰《祖灯》。悉录史志原文，亦间有考证。前有《总论》四条。一曰定区域以尊王，二曰别人物以徵传，三曰约论注以归雅，四曰考遗胜以阙疑。《高世泰序》，称其人物十九、名胜十一、古文十九、今文十一。大致以人物为主，而稍以山水古迹附之。既非传记，又非舆图，在地志之中别为一例。姑从其多者为主，附之《传记类》焉。
△《道南录》五卷（江苏巡抚采进本）
不著撰人名氏。亦无序跋。道南书院在福州，疑闽人所为也。其书节录明道程子、杨时、罗从彦、李侗、朱子言行。末附祠祀始末。道者公器，传道者亦统为天下万世之计，不仅求为一乡一邑之荣。况五大儒事迹著述，照耀古今，亦不复藉此以显。是特夸耀桑梓，非为表章道学也。所见亦云小矣。
△《国殇纪略》一卷（浙江巡抚采进本）
不著撰人名氏。以书中所自叙考之，盖郭姓，湘乡人，前明崇祯丙子举人也。
是编纪明末楚中死节之士。前为何腾蛟、堵胤锡、章旷、傅作霖四人遗事。各系以诗，盖用《靖康小雅》之体。后附周兖、张世英、王士璞、何应瑞、李有斐五人《小传》。胤锡以病卒於军，不得援死绥之义。士璞为其弟士琳所构，死於囹圄，亦非兖等四人死於张献忠者比。未免为例不纯也。
卷六十三 史部十九
○传记类存目五△《崇祯五十宰相传》一卷（浙江巡抚采进本）
国朝曹溶撰。溶字洁躬，号秋岳，秀水人。前明崇祯丁丑进士，官监察御史。
入国朝，官至户部侍郎。出为广东布政使，左迁山西阳和道。此《传》皆崇祯时入阁诸臣事迹，凡六篇。前有《年表》一篇。明代自胡惟庸以后，不立丞相，然自后入阁办事者，亦相沿以相国呼之。此书题曰宰相，从俗称也。崇祯十六年间，辅臣至五十人，其行事皆见於《明史》。说者谓其轻进易退，不收实用。溶篇末《总论》，独谓其私心朋比，门户相承。邪正虽殊，植党则一。斯诚探本之说矣。
《传》虽分列五十人，而所录事实，皆取贤否悬殊，关系治乱之大者。其成基命以下十四人，但叙官阀。黄立极以下四人，亦极简略。盖以为无关劝戒，不足书也。溶门人陶越乃取陈盟所作《崇祯内阁行略》补之，非溶意矣。此书《槜李诗系》作《崇祯五十辅臣传》五卷。其实为《传》六篇，加以《年表》一篇，非五卷也。所载行事与《明史》详略相参，亦可互资考证焉。
△《五十辅臣编年录残本》一卷（浙江吴玉墀家藏本）
不著撰人名氏。版心有“槜李曹氏倦圃藏书”字，盖曹溶家旧本。疑溶尝作《崇祯五十辅臣传》，此其稿本之一册尔。始於天启七年八月，中间惟崇祯元年一月差详。崇祯二年则惟韩爌调停沈维炳、薛国观申救任赞一事。而卷尾题曰《五十辅臣编年录》，殆不可晓。书中文理断续，率不可读。缮写恶劣，亦几不成字。
△《历代循良录》一卷（山东巡抚采进本）
国朝孙蕙撰。蕙字树百，号泰岩，又号笠山，淄川人，顺治辛丑进士，官至给事中。是书汇历代循良事迹，惟载县令而不及他官。其意谓令与民最近也。自秦汉以迄近代，仅盈一卷。去取可谓谨严。然挂漏亦所不免。
△《古人几部》六卷（两江总督采进本）
国朝陈允衡撰。允衡字伯玑，南昌人。是书所录，皆明哲保身之士。与急流勇退之人。允衡《自序》云：平湖陆叔度著《古人几部》，始管夷吾，终史天泽，凡八十一人。古之成大功，定大策者咸在焉。而其人亦有功成而身死，名立而毁至者。定是不变，无以语权。因更集古人，颜曰几部。然其书首载尧、舜，以尧之传舜，舜之逃象，皆目为知几，亦浅之乎窥圣人矣。岂姑以寓防患之意，不规规於品题之当否耶？△《历代党鉴》五卷（浙江汪启淑家藏本）
国朝徐宾撰。宾字用王，常熟人。是书盖因明季朋党之祸，爰采辑史传，作为此书。上自东汉党锢，次及魏之曹爽，晋之贾充，唐之王伾、王叔文、牛僧孺、李德裕，宋之洛蜀朔三党、元祐党籍、庆元伪学，以及明之东林、魏党，靡不详载，又采各家论朋党之语附之於后，而以范祖禹《唐鉴》终焉。卷首冠以《东林党籍论》三篇，亦宾所自作也。
△《孔庭神在录》八卷（江苏巡抚采进本）
国朝胡时忠撰。时忠原名时亨，字慎三，无锡人，崇祯丙子举人。是录以祀典为主，故先列位次，而於圣贤诸儒各为著录。其第八卷则考证辨论之辞，凡十五篇。
△《畿辅人物志》二十卷（浙江吴玉墀家藏本）
国朝孙承泽撰。承泽有《尚书集解》，已著录。是编专志有明一代畿辅人物。
然如李东阳之类，究涉假借，不出地志之积习。又如成基命无所瑕疵，亦实无所树立。承泽以其子克巩方官大学士，而盛相推重，则亦非尽信史矣。
△《四朝人物略》六卷（副都御史黄登贤家藏本）
国朝孙承泽撰。自汉至唐宋为五卷，全袭《名臣录》之文。明一代总为一卷，皆用刘孟雷所为《翊运》、《硕辅》、《名卿》、《正学》等传为之。盖承泽所长在於习掌故，精赏鉴。故所撰《春明梦馀录》、《庚子销夏记》诸书，皆考证详明。而史笔叙述，则非其专门也。
△《益智录》二十卷（副都御史黄登贤家藏本）
国朝孙承泽撰。起周迄明，凡圣贤名人言行可录者，铨次为二十卷。而载明人事居三之一。间有叙事之后附以论断者。承泽崇祯庚午乡试，出姚希孟之门。
辛未会试，出何如宠之门，故其附东林也甚力。是书为万历、天启间诸人传尤详。
然承泽门户深固，大抵以异同为爱憎，以爱憎为是非，不必尽协於公道也。
△《顾氏谱系考》一卷（两江总督采进本）
国朝顾炎武撰。炎武有《左传杜解补正》，已著录。是书於顾氏世系考据最详。然姓氏之书，最为丛杂。自唐以后，谱学失传，掇拾残文，未必源流尽合。
姑存其说可也。
△《槜李往哲续编》一卷（浙江巡抚采进本）
国朝项玉笋撰。玉笋字和父，秀水人。是书续戚元佐之《传》而作，补万历以前元佐所未载者。又益以天启、崇祯两朝凡十二人，而以孝子魏学洢附於其父《大中传》。每《传》各系以《论》，与元佐例小异。
△《金华徵献略》二十卷（浙江巡抚采进本）
国朝王崇炳撰。崇炳字虎文，东阳人。尝於兰溪唐氏辑其郡人著述为《金华文略》。此其所采金华先贤事迹也。分十有二类，曰《孝友》，曰《忠义》，曰《儒学》，曰《名臣》，曰《文学》，曰《政绩》，曰《卓行》，曰《贞烈》，曰《仙释》，曰《方技》，曰《来宦》，曰《游寓》。自元以前则本之史传及吴师道《敬乡录》、宋濂《人物志》，自明以后则更搜采诸书以补之。然乡曲之私，所录不免泛滥。其《序例》谓事迹或无可称而列之名臣者，乃序爵之义。不知乡闾耆硕，原不当以禄秩为重轻，若概加采录，则是公卿表而非耆旧传矣。
△《圣学知统录》二卷（直隶总督采进本）
国朝魏裔介撰。裔介有《孝经注义》，已著录。是《录》凡载伏羲、神农、黄帝、尧、舜、禹、皋陶、汤、伊尹、莱朱、文王、太公望、散宜生、周公、孔子、颜子、曾子、子思、孟子、周子、二程子、张子、朱子、许衡、薛瑄二十六人。博徵经史，各为纪传。复引诸儒之说附於各条之下，而衷以己说。其《自序》谓见知闻知之统，具载於此。然惟圣知圣，惟贤知贤，惟接道统之传者能知道统之所传。《孟子》末章，惟孟子能言之耳，奈何遽以自任乎？△《圣学知统翼录》二卷（直隶总督采进本）
国朝魏裔介撰。裔介既作《知统录》，复作此《录》以翼之。《自序》谓以之羽翼圣道，鼓吹六经，亦犹淮、泗之归於江海，龟凫之侪於岱宗也。凡录伯夷、柳下惠、董仲舒、韩愈、胡瑗、邵雍、杨时、胡安国、罗从彦、李侗、吕祖谦、真德秀、赵复、金履祥、刘因、曹端、胡居仁、罗伦、蔡清、罗钦顺、顾宪成、高攀龙二十二人。其去取之故，亦莫得而详焉。
△《希贤录》五卷（直隶总督采进本）
国朝朱显祖撰。显祖号雪鸿，江都人，顺治丙戌副榜贡生。其书载自周至明诸儒言行，各系以论断。其意盖欲仿《伊洛渊源录》，然去取多不可解。退邵子、司马光於朱子后，升张栻、吕祖谦於范仲淹前，未免轻於予夺。其列明儒以薛、曹、邱、胡为冠，配宋之周、张、程、朱。邱者邱浚也，斯则更属异闻矣。
△《洛学编》四卷（浙江巡抚采进本）
国朝汤斌撰。斌字孔伯，号潜菴，睢州人，顺治己丑进士，官至工部尚书，谥文正。是书述中州学派，分为二编。首列汉杜子春、郑兴、郑众、服虔，唐韩愈，宋穆修，谓之《前编》。次列二程子以下十三人，附录二人；元许衡以下三人，附录一人；明薛瑄以下二十人，附录七人，谓之《正编》。各评其学问行谊。
盖虽以宋儒为主，而不废汉唐儒者之所长。后耿介作《中州道学编》，乃举唐以前人悉删之，则纯乎门户之私，所见又与斌异矣。
△《续表忠记》八卷（副都御史黄登贤家藏本）
国朝赵吉士撰。吉士字恒夫，号渐岸，又号寄园，休宁人，顺治辛卯举人，官至户科给事中。是书记明万历以后忠义之士。以明钱士升有《表忠记》记逊国诸臣，故此以续为名。所载凡一百二十三人。然前所载皆死魏忠贤之祸者，后所载皆明末殉节者，而参杂以叶向高、顾宪成、赵南星、邹元标、冯从吾诸《传》，体例不纯。盖其时去明未远，犹存标榜之风。不知诸人致命遂志，取义成仁，其事自足千古，正不必牵附东林而后足以为重也。
△《天中景行集》（无卷数，江苏周厚堉家藏本）
国朝邵灯撰。灯字无尽，一字薪传，常熟人，顺治壬辰进士，官至河南河道。
是编乃灯康熙九年奉檄防河，因取中州名宦、乡贤，上自春秋，下讫宋元，汇为一编。或全录本传，或摘抄数事。无所考证，亦无所臧否。
△《中州道学编》二卷、《补编》一卷（浙江巡抚采进本）
国朝耿介编。介字介石，号逸菴，登封人。初名冲璧，读《北山移文》至“耿介拔俗”之句，遂更今名。顺治壬辰进士。官至直隶大名道。以汤斌荐，授詹事府少詹事。是编专载中州道学，自宋二程子至国朝陈愹等五十七人，人各有《传》。《传》后或附语录及所著书。末附《补编》一卷，乃乾隆庚午登封知县晋江施奕簪所编。兼收汉杜子春以下传经诸儒，介亦与焉。然《道学》、《儒林》自《宋史》分传以后，格不相入久矣。介於汉儒、宋儒门户，判如冰炭。韩愈诸人乃所特黜，非其偶漏。奕簪不自为一书，而附之介书之后，非其志也。
△《古欢录》八卷（江西巡抚采进本）
国朝王士祯撰。士祯字贻上，号阮亭，又自号渔洋山人，山东新城人，顺治乙未进士，官至刑部尚书，谥文简。士祯原名下一字与世宗宪皇帝庙讳相同，故传刻其书者皆改为“士正”。乾隆丁酉，奉谕旨追赐今名。是编皆述上古至明《林泉乐志》之人，盖皇甫谧《高士传》之意。其《自序》称取古诗“良人惟古欢”句为名。案此句见《文选》古诗第十六首，《李善注》曰：良人念昔之欢爱。
则所谓良人者，乃弃妻指其故夫。所谓惟者思维也。古者旧时也。欢者夫妇之私昵也。不识士祯何据，乃以为高隐之目。无乃解为与古为徒之意耶？果若是，则误之甚矣。
△《大成通志》十八卷（陕西巡抚采进本）
国朝杨庆撰。庆有《古韵叶音》，已著录。是书成於康熙己酉。摭拾历代制度，不尽关於孔庭。其《年表》、《世家》、《列传》，大抵掇拾旧文。第十七卷为《理斋说要》，第十八卷为《理斋节要》，乃庆讲学之书。而缀於圣贤之后，总名曰《大成通志》，似亦未安也。
△《续高士传》五卷（浙江鲍士恭家藏本）
国朝高兆撰。兆字云客，侯官人。王晫《今世说》曰：“高云客少遭丧乱，自江左还旧乡，布衣蔬食，块处蓬室中。采摭隐逸，辑为《续高士传》。鉴别精严，论者谓其才识不让士安。”即此编也。据卷首《陶澄序》，称其始晋皇甫士安，断於有明之穆庙，中间千馀年，共得一百四十三人。微显阐幽，循名责实。
起辛丑八月，至壬寅二月始告成。盖创稿於顺治十八年，蒇事於康熙元年也。其去取颇不苟。故《陈日溶序》称其凡名入仕籍后挂冠者黜，迷溺於老佛之学者黜。
然宋种放隐节不终，反登简牍。元褚伯秀实道士，所注《庄子义海纂微》，今尚著录也。
△《理学备考》三十四卷（江西巡抚采进本）
国朝范鄗鼎撰。鄗鼎字彪西，洪洞人，康熙丁未进士，以养亲不仕终於家。是编备列有明一代讲学诸儒，初刻於康熙辛酉。卷一至卷六剟取辛全《理学名臣录》，卷七至卷十剟取孙奇逢《理学宗传》，十一卷至十六卷乃鄗鼎所续补也。续刻於己巳。再续刻於甲戌。十七、十八卷剟取熊赐履《学统》，十九卷至二十九卷剟取张夏《雒闽渊源录》，三十卷至三十四卷剟取黄宗羲《明儒学案》。计所自作者仅六卷而已。其说不出於一家，其文不出於一手，宜其体例之参差矣。
△《胜朝彤史拾遗记》六卷（浙江巡抚采进本）
国朝毛奇龄撰。奇龄有《仲氏易》，已著录。是书皆明一代后妃列传。自称初得其父所藏《宫闱纪闻》一卷，载事不确，文不雅驯。后预修《明史》，分撰天顺、成化、弘治、正德四朝《后妃传》，因搜考史宬，阙略特甚。乃仍取外史所纪，与《实录》参修，而掇其剩稿，合之《宫闱纪闻》，撰为此书。凡六十五《传》。其中如郑金莲、王满堂，於史例不得立传。崇祯末宫人费氏、青霞女子等，於史例当别入《列女传》。即是书以《拾遗》为名，不得拘以史例，亦应随事附录，不得自为一《传》，杂於后妃中也。其叙述则颇有法。然大端已采入正史，此无庸复录矣。
△《留溪外传》十八卷（江苏周厚堉家藏本）
国朝陈鼎撰。鼎有《东林列传》，已著录。是书凡分十三部，曰《忠义》，曰《孝友》，曰《理学》，曰《隐逸》，曰《廉能》，曰《义侠》，曰《游艺》，曰《苦节》，曰《节烈》，曰《贞孝》，曰《阃德》，曰《神仙》，曰《缁流》。
所纪皆明末国初之事。其间畸节卓行，颇足以阐扬幽隐。然其事迹由於徵送。观卷首《徵事启》末附载二行云：“凡有事实，可寄至江宁承恩寺前刻匠蔡丹敬家，或扬州新盛街岱宝楼书坊转付”云云。则仍然徵选诗文，标榜声气之风，未可据为《实录》。如张潮诸人，生而立传，殊非盖棺论定之义。其间怪异诸事，尤近於小说家言，不足道也。
△《明儒林录》十九卷（两淮马裕家藏本）
国朝张恒撰。恒字北山，松江人，朱彝尊之中表也。而彝尊志在稽古，恒则志在讲学，所见颇歧。是集纪明代两浙诸儒言行，所载未为详备。而附采语录之类，亦过於繁冗。
△《雒闽源流录》十九卷（江苏巡抚采进本）
国朝张夏撰。夏有《杨文靖年谱补遗》，已著录。是书取有明一代讲学之儒，分别其门户，成於康熙壬戌。大旨阐雒、闽之绪而力辟新会、馀姚之说。自一卷至十三卷列为雒、闽之学者，正宗十六人，羽翼三十九人，儒林一百九十二人，并合传、附传者共二百五十馀人。十四卷为新会之学。十五卷为馀姚之学。所列羽翼八人、儒林三十九人，而正宗则阙。十八、十九二卷谓之《补编》，所列仅儒林五十八人，并羽翼之名亦不予之矣。自明以来，讲学者酿为朋党，百计相倾。
王守仁作《朱子晚年定论》，程敏政作《道一编》，欲援朱子以附陆氏，论者讥其舞文。张烈作《王学质疑》，熊赐履作《闲道录》，又诋斥陆、王，几不使居於人类，论者亦讥其好胜。虽各以卫道为名，而本意所在，天下得而窥之也。夏此书以程、朱之派为主，而於陆氏之派亦节取所长，以示不存门户之见，用意较为深密。然卷首称明太祖以理学开国，谀颂几四五百言，以为直接尧、舜、禹、汤、文、武之统，殊非笃论，亦非事实。其《凡例》称人品自人品，学术自学术，如赵南星、杨涟、缪昌期、李应昇诸人，可谓之忠臣，不可列之於儒林，立说尤僻。岂程、朱之传惟教人作语录乎？△《锡山宦贤考略》三卷（江苏周厚堉家藏本）
国朝张夏、胡永禔同撰。永禔字鸿仪，与夏同里。是编取无锡名宦、乡贤二祠及崇正书院所祀诸先儒。起宋讫明，皆详其仕履，撮其事实，汇为一编。
上卷名宦，中卷崇正诸儒，下卷乡贤。书成於康熙甲子，在《雒闽源流录》后二年。
△《吴越顺存集》三卷、《外集》一卷（两淮马裕家藏本）
国朝吴允嘉撰。允嘉字志上，钱塘人。是书辑吴越钱氏诰册逸事，并详考其子孙之以文学仕宦显者，薈萃成书。盖允嘉本钱姓，吴越王之裔也。
△《道南正学编》三卷（浙江巡抚采进本）
国朝钱肃润撰。肃润有《尚书体要》，已著录。是书成於康熙辛未。所录皆从祀东林书院诸人。《自序》谓不拘世代，不叙年数，不论地位，不限科目，率以入祠之先后为次第，故元人列明人后焉。其末以国朝孙承泽、王崇简二人终。
《承泽传》首曰“崇祯辛未进士，官至吏部侍郎”，使不知承泽始末者，不将以为明之吏部侍郎乎。
△《又尚集》二卷（江西巡抚采进本）
国朝何属乾撰。属乾字不息，江西广昌人，由副榜贡生官永新县训导。是书纂辑永新名宦、乡贤事迹，以已入祀典者各撰《小传》。自三国分疆，迄国朝康熙中，分为上下二卷。其《传》末论断，多附见轶事，与《传》意不相重复，颇得《史记》遗意云。
△《圣宗集要》八卷（两江总督采进本）
国朝费纬裪撰。纬裪字约斋，鄞县人。是书上溯皇古，下迄有明，凡大圣大贤及讲学诸儒辑为一编。取大宗之义，故以“圣宗”为名。然如聂豹之党严嵩，杀杨继盛，具载于《益智录》中，列于圣贤之大宗，固为有忝。即徐阶之心术事业，亦未必足当此目。至于《穆修传》后盛推陈抟，跻之於儒宗。谓伏羲、神农、黄帝皆二百岁，颛顼、舜、禹皆百馀岁，伊尹百岁，文、武九十馀岁，可以识修炼之道在於凝道淡泊，栖志和平。时动静以固元神，宣慈惠以培阴德，清心寡欲以培养天年。又谓道家者流，施之於治则结绳之治可复云云。古来有此道学乎？△《卓行录》四卷（浙江巡抚采进本）
国朝黄容撰。容字叙九，吴江人。是书成於康熙庚辰。所录多明末国初之事。
后有《自序》，称集中体例，主於表彰潜德，搜辑逸事。其事迹赫赫在天壤，他书具载者，反不多录。然而孙承宗之死节，史籍彰彰，似不在潜德之列。而《龚佩潜女》一条云：九龙龚佩潜，以进士遇国难，投秦淮以死，有才女能诗云云。
此在佩潜为卓行。其女能诗，未为卓行也。
△《荆门耆旧纪略》三卷、《列女纪略》一卷（浙江巡抚采进本）
国朝胡作柄撰。作柄，荆门人，始末未详。荆门旧有志，明季散佚。作柄於康熙戊戌、己亥间，初为《耆旧》一编，志其乡之人物。续又以宋以来列女别为一编附焉。两编皆自为之序，其於老莱子后次以黄歇，但曰为李园所制，不著所终。歇之怙权盗国，果可列乡贤俎豆间乎？其论宋王大用死难一条，据土人祠庙以辨《宋史》记其降元之诬，固善善从长之义，然无徵不信也。
△《学统》五十六卷（湖北巡抚采进本）
国朝熊赐履撰。赐履字敬修，孝感人，康熙戊戌进士，官至大学士。是书以孔子、颜子、曾子、子思、孟子、周子、二程子、朱子九人为正统，以闵子以下至明罗钦顺二十三人为翼统，以冉伯牛以下至明高攀龙一百七十八人为附统，以荀卿以下至王守仁七人为杂统，以老、庄、杨、墨、告子及二氏之流为异统。夫尚论古人，辨其行事之醇疵，立言之得失，俾后人知所法戒足矣。必锱锱铢铢，较其品第而甲乙之，未免与班固《古今人表》同一悠谬。况薛瑄、胡居仁、罗钦顺俱尊之称字称先生，而伯牛、子路诸贤乃皆卑之而书名，轩轾之间，不知何所确据。又荀况、扬雄、王通、苏轼均以杂统而称子，陆九渊、陈献章、王守仁又以杂统而书字，褒贬之间，亦自乱其例也。
△《道统录》二卷、《附录》一卷（江苏巡抚采进本）
国朝张伯行撰。伯行字孝先，仪封人，康熙乙丑进士，官至礼部尚书，谥清恪。是书《自序》，谓曩於故书肆中购得《道统传》一帙，乃仇熙所著。因更为增辑，上卷载伏羲、神农、黄帝、尧、舜、禹、汤、文、武、周公、孔子及颜、曾、思、孟。下卷载周、程、张、朱。其《附录》中则载皋陶、稷、契、益、伊尹、莱朱、傅说、太公、召公、散宜生及杨时、罗从彦、李侗、谢良佐、尹焞。
人各一《传》，述其言行，而以《总论》冠於卷端。
△《道南源委》六卷（河南巡抚采进本）
国朝张伯行编。是编本明朱衡《道南源委录》旧本，重加考订。首卷自杨时至江杞三十六人。次卷自罗从彦至陈绍叔八十一人。三卷自朱子至陈总龟八十人。
四卷自李东至刘季裴九十六人。外附朱子弟子张显甫等十九人，又著述可考者李琪等五十九人。五卷自欧阳侊至黄三阳五十九人。六卷自林希元至李逢基四十五人，复以张书绅等五十一人有著述者类附焉。
△《伊洛渊源续录》二十卷（两江总督采进本）
</div>
    <div class="pagination">
<a href="四库全书总目提要_page75.html">上一页</a><span>...</span><a href="四库全书总目提要_page71.html">71</a><a href="四库全书总目提要_page72.html">72</a><a href="四库全书总目提要_page73.html">73</a><a href="四库全书总目提要_page74.html">74</a><a href="四库全书总目提要_page75.html">75</a><span class="current-page">76</span><a href="四库全书总目提要_page77.html">77</a><a href="四库全书总目提要_page78.html">78</a><a href="四库全书总目提要_page79.html">79</a><a href="四库全书总目提要_page80.html">80</a><a href="四库全书总目提要_page81.html">81</a><span>...</span><a href="四库全书总目提要_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
