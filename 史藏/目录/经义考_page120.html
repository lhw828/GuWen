<!DOCTYPE html>
<html>
<head>
    <meta charset="UTF-8">
    <title>经义考 - 第 120 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 120 页/共 381 页</h1>
    <div class="content">　　存
　　沈蕙纕曰姜逄元字【原阙】余姚人万厯癸丑进士歴官礼部尚书
　　茅氏【瑞徴】禹贡滙疏
　　十二卷
　　瑞征自序曰禹贡一书两孔氏注疏原本山川颇得其概而三江九江悉属影响至宋蔡氏捃摭诸家之説深心订定多出先儒意表然援引证据未能曲畅间考苏端明书传意解各殊及叅以大全诸儒论著问难锋起因从诵读之余凡闗禹贡疑义信手摘録爰采羣碎彚为全书而益神禹之明徳于今犹在天壤间也鸿水懐防禹不辞胼胝起昏垫而登之袵席矣而规画封疆物土之宜而布之利曽不遗余力其于量衡贡赋差等正错辨晰主名惟恐经制一淆适以起异日无艺之征而贻黎庶无穷之累故其言曰底愼财赋圣人逆知后世暴君汚吏必有以财赋借口而先事曲为之防计深虑逺若此今海内非有九年之洪水而濒河流离穿渠转漕无寕嵗顷者边鄙时警戈矛窃发穷乡方苦加派继以水旱间作毎来庙堂蒿目之忧使神禹持筹则壌定赋不知当若何底愼而尚忍以无名之箕敛重困吾民乎读禹贡者详九州之山川则可供聚米之画习漕渠之岐路则可啇飞挽之宜察东南之物力则当念杼轴之空攷甸服之遗制则当兴树艺之利而挈要于底愼财赋一语疏解浩繁可以一言以蔽之如必字比句栉执今图制疑古山川索碣石左右之端滋黒水梁雍之辨三条四列地派胪分两汉九河源流靡订此不离经生之耳食亦何益孔蔡之旧闻乎
　　何氏【模】禹贡图注
　　一卷
　　未见
　　何光逺曰往余搜采国史独儒林一传寥寥乏人国初则有赵子常嘉靖中则有熊南沙近见何子之注易私心服膺以为可与二公接踵者也子之弟平子作禹贡解上自山海经下逮桑郦经注古今水道条分理解如堂观庭如掌见指此亦括地之珠囊治水之金镜也昔谢荘分左氏经传随国立篇制木方丈图山川土地各有分理离之则州别县殊合之则防内为一予毎叹之以为絶学今平子殆可以语此平子其勉之更与子努力遗经兄弟并列儒林岂非本朝盛事哉
　　郑氏【鄤】禹贡注
　　一卷
　　存
　　艾氏【南英】禹贡图注
　　一卷
　　存
　　南英自序曰禹贡一书古今地理志之祖学者穷经将以经世则仰观俯察莫非分内事何可皓首一经聴其汶汶已也是编内注一遵蔡氏定于功令不可易也而又删繁就简者以便童防者记诵耳其所删有不可废者仍録为外注并诸儒之论精核足与传注互相发者亦咸收之以备叅攷间有订讹释疑皆出前儒之防无敢师心妄用若乃疆域之下形胜表里之独详古今都防之孰优以至河道之迁徙转运之难易犹若加意焉者非赘也形势要害守国之所重而河淮汶济之间又今国家蒿目之秋吾党所不可不讲也古人左图右书故萧何入秦取图籍而汉业旋定马援聚米为山谷而敌在目中今人徒读书而废图譬如欲闻人之言不欲见人之形而谓知其人也可乎是图考正特详与经传一字不迕凡脉络之纡曲方面之纵横读者开卷了然矣语云不出户知天下或者亦有于斯欤
　　王氏【纲振】禹贡逆志
　　一卷
　　存
　　纲振自序曰大夏侯氏有云诸生欲芥拾青紫宜务明经不明不若归耕仆不能掇青紫既自弃诸生又退耕无地我求童防以告积而成帙将以问世先取禹贡孤行昔杜林传古尚书有同郡贾逵为作训既又马融作传康成注解而杜遂用显仆诚不能无意其人也
　　张氏【能恭】禹贡订传
　　一卷
　　存
　　蒋垣曰福寕州人字礼言崇祯庚午乡试第一人
　　黄氏【翼登】禹贡注删
　　一卷
　　存
　　沈蕙纕曰黄翼登字学衡晋江人着尚书述解今行世者禹贡注删一卷而已有朱廷旦荘竒显二序
　　蒋氏【之驎】禹贡注
　　一卷
　　未见
　　黄宗羲曰之驎字龙友鄞县人崇祯戊寅行保举法掌院徐蓼莪以君应诏授顺天儒学训导
　　髙氏【秉蕖】禹贡通考
　　四卷
　　未见
　　钱金甫曰髙秉蕖字甫华亭人崇祯中贡士
　　孙氏【承泽】禹贡九州山水考
　　三卷
　　存
　　承泽自序曰粤稽天地间形势阔大莫过于山水故中庸言天地之为物不而指山水以实之孟子言性而举禹之治水以为证葢山水有原有委有脉有络有分有合有性有情而其理无尽也古今山经水志搜竒者失之荒唐纪游者但狎其耳目无足取也禹贡一篇不独纪载成功造化之功用神圣之弥纶俱在焉余反覆读之乃着其总目于前而分考之于后夫山之所坟水之所涌水之所奔山之所亘动静相生刚柔互错先儒谓理一分殊一理之妙不于山水益见乎　又曰余于丙午之春注洪范成复注禹贡至次年中夏三易稿而书成夫禹贡纪成功也实与洪范相表里洪范曰水润下禹行其无事以水治水也水之性不汨而五行之性俱顺彛伦所以攸叙也吾夫子独赞其尽力沟洫何也推禹之心也禹之时怀山防陵不以为天行之数曰由已饥由已溺之云尔及水土平沟洫出向之无水不为害者今之无水不为利也运输之政兴焉灌溉之泽普焉千载水利之经也读者以是求之禹之功至今在禹之心至今在也予所以廽环是编经年而不能已也
　　夏氏【允彛】禹贡古今合注
　　五卷
　　存
　　陈子龙序曰今天下之大患在于国贫而国之所由贫者田功之不治水利之不修也昔者夏后氏随山刋木薄海内外靡不周也而汉司马迁曰禹通九道陂九泽度九山然河菑衍溢害中国也尤甚惟是为务以是知禹之用功多而防患深者莫黄河若也禹贡言治水也而其究曰庶土交正底愼财赋咸则三壌成赋中邦言治赋也即禹之自称曰濬浍距川由是观之禹之所以驱害者在于治江河之大水其所以成利者在于治沟洫之小水也自河失故道日以横决而冀豫徐兖之区民若履氷而处葢数千百年而靡定也自秦废阡陌而周礼潴防沟遂列浍之属荡然无余即后世陂池塘泺之制其人亡而事亦旋废矣故西北之荒芜者半天下至于国家嵗费数十百万之资漕荆之粟以给京师而西北边万余里皆仰灌输于内凡转运所辇商贾所贩自京师而东则循滦蓟抵榆闗或自直沽走辽碣稍北则牛车负载出居庸由龙固以给宣云稍西则自大河以北浮漳卫度太行达晋阳又西则浮河入渭或自武牢洛口或南由武闗通裒斜道以达闗中逺转北河西至凉部大约三十钟致一石民既恃漕益媮惰不治生业此其大患也黄河既已日决而南与淮同兖豫之地被祸益烈势惟有纵其所如使还故道而东南之漕又必假道于河堤之防之以使之必出于是不能免于决而中州徐淮之民病矣絶河而北又竭泉源以充防通而东省病矣始也因田功废而恃转运既也恃转运而田功益废其初因转运而急治河既也因治河而滞运卒又因转运而河益不治岂非尽失古人之意哉今人主之所急莫大于强兵欲强兵莫先于富国欲富国莫先于尽地利尽地利莫先于治水治水之道古今则有异矣禹之时九州同溢患其泛溢而无所归故必先治其大者而后沟浍可成田赋可定今也患于隐伏而不为人用其滛溢为灾者止黄河耳然西北之田功不立则漕不可省漕不可省势不得不用河而河终不可得而治矣故曰今日之治水必先治其小者而后大者可理也夫天下之水莫大于江河禹之治河也劳于治江荆之田赋下于诸州而后世毎借大江以南衣食天下虽曰天时岂非人功哉夏子尝愤国家之贫弱思大有以振之而方今士大夫袭从容安苟且言及务农任地则以为迂逺不近情实又或以管商之书儒者不道而一旦事急则铸山商加税鬻爵不复顾其后嗟乎禹贡则圣人治天下之书也管商云乎哉观其制州列服任土作贡凡天乔竹石之防骨革齿毛之细莫不详贯要其大端不过曰烝民乃粒万邦作乂而已今夏子之书引伸触类穷览史传博访公卿山水之经郡国之志无不采险要之区泉泽之利无不载探竒览胜之迹物产方俗之异无不记皆附见于经文之下可谓宏博而核矣夫缙绅先生知今而不知古则以为古人之事皆不可行学者狃于诵习不能损益以合于时势所以贵于通才也夏子之书备矣予独论其事之最大为当世所急者着于篇使世之览者有所本焉
　　允彛自序曰余少恫愚每行道路輙迷往来长偕陈卧子出入见其留意博询凡水泉之曲折径之分岐必明晰而后已因念即此是学欲作地理图仿朱思本意为之益増其所未备兼为之説而于用兵险要水利屯田城池赋税尤加详焉其説闳逺非数年不能竣先举其大略为禹贡古今合注惟闽粤滇黔未入九州不能赘附余已包举大都方之注疏大全何敢比肩以为用世之助亦庻几云
　　张氏【睿卿】禹贡便读
　　一卷
　　存
　　朱氏【龄】禹贡长笺
　　十卷
　　存
　　鹤龄自序曰记称书教为疏通知逺夫推之时务有不宜非通也试之异代或不验非逺也逖览史籍凡职方地理河渠田赋诸书其文皆祖禹贡葢经国鸿规莫备于此后之人以为文焉而已即哆口自命専门者类亦苟安旧闻弗加深考安望其斟酌曩今坐而论作而行卓然称有用之儒哉夫自禹迄今陵谷代变山川往迹难以深求幸而汉唐以来诸儒辨论各出以及乘志图经约略可据虽其间甲乙牾往往有之然而考今正古析同合异亦存其人若复矜一家之言狥千载之惑袭舛成譌曷可殚诘予窃愍焉兵火余生屏居无事爰取注疏大全与百氏之説条贯而断之大约体宗诂训而旁及史家求为通经适用之学所愧身未履乎方州力止凭乎书卷支离纰缪敢谓必无惟望博雅君子论定而是正焉嗟乎农政不修漕渠日坏转运困而搜括频此世变之所以益亟也有能慨然慕古寛平休息以上合于底愼成赋之意庻几宛委遗文犹不至磨灭天壌哉
　　陆氏敷【树】禹贡注
　　一卷
　　存
　　陈忱曰字贲庵嘉善人
　　邵氏【璜】禹贡通解
　　一卷
　　存
　　陆葇曰璜字鲁重秀水新塍里人中崇祯壬午乡试知大姚县事
　　严氏【观】禹贡辑要
　　一卷
　　未见
　　嘉兴县志严观字质人贡生与弟进士勲舍人临并负才名称为禾中三严
　　赵氏【沺】禹贡新书
　　一卷
　　未见
　　平湖县志赵沺字天来诸生
　　胡氏【渭生】禹贡锥指
　　二十卷
　　存
　　罗氏【泌】三江详证
　　一篇
　　存
　　朱氏【鹤龄】禹贡三江
　　一篇
　　存
　　朱子【熹】九江彭蠡辨
　　一篇
　　存
　　罗氏【泌】九江详证
　　一篇
　　存
　　薛氏应【旂】甘誓论
　　一篇
　　存
　　同谷子五子之歌诗
　　五首
　　存
　　何光逺曰天复中昭宗播岐时梁太祖与秦王茂贞羽檄交驰欲迎车驾何皇后恃其深宠不顾阽危酷好游畋放牧于两舍之外践踏苖稼百里飞埃有成州同谷山逸人戴一巨笠跨青牛琴袋酒壶俱在牛上自称同谷子不显姓名直诣行朝上书两卷论十代兴亡之事叙四方理乱之源帝览其书数日减膳宣王骠骑赐之酒食同谷子唯吟太康失政之诗何皇后虑失恩防濳令秦王诛之其事未行预已奔去










</div>
    <div class="pagination">
<a href="经义考_page119.html">上一页</a><span>...</span><a href="经义考_page115.html">115</a><a href="经义考_page116.html">116</a><a href="经义考_page117.html">117</a><a href="经义考_page118.html">118</a><a href="经义考_page119.html">119</a><span class="current-page">120</span><a href="经义考_page121.html">121</a><a href="经义考_page122.html">122</a><a href="经义考_page123.html">123</a><a href="经义考_page124.html">124</a><a href="经义考_page125.html">125</a><span>...</span><a href="经义考_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
