<!DOCTYPE html>
<html>
<head>
    <meta charset="UTF-8">
    <title>经义考 - 第 18 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 18 页/共 381 页</h1>
    <div class="content">　　中兴书目集解十卷唐著作郎李鼎祚集子夏孟喜京房马融荀爽郑康成刘表何晏宋衷虞翻陆绩干寳王肃王辅嗣姚信王廙张璠向秀王凯冲侯果蜀才翟韩康伯刘瓛何妥崔憬沈驎士卢氏崔觐孔頴逹等凡三十余家附以九家易干凿度凡十七篇其所取苟虞之说为多
　　中兴艺文志李鼎祚易宗郑康成排王弼
　　鼎祚自序曰原夫权舆三教钤键九流实开国承家修身之正术也自卜啇入室亲授微言传注百家绵歴千古虽竞有穿凿犹未测渊深惟王郑相沿颇行于代郑则多叅天象王乃全释人事且易之为道岂偏滞于天人者哉致使后学之徒纷然淆乱各修局见莫辨源流天象逺而难寻人事近而易习则折杨皇蕐嗑然而笑方以类聚其在兹乎臣少慕风游心坟籍歴观炎汉迄今巨唐采羣贤之遗言议三圣之幽赜集虞翻荀爽三十余家刋辅嗣之野文补康成之逸象各列名义共契宗先儒有所未详然后辄加添削每至章句佥列发挥俾童防之流一览而悟逹观之士得意亡言当仁既不让于师论道岂慙于前哲至如卦爻彖象理渉重经注文言书之不尽别撰索隐错综根萌音义两存详之明矣其王氏畧例得失相叅采葑采菲无以下体仍附经末式广未闻凡成一十卷以贻同好冀将来君子无所疑焉计用章后序曰易之为书无所不通大焉天地之变细之鳞介之动数宜象索惟神之测圣师殁七十弟子丧后出之师各専其习故同异派焉晋魏之际传者尤众独王氏为异摘去拘滞特论人事葢得圣人所以为易之意是以歴代贵之列诸学官学者诵焉诸儒章句遂废不着非好古愽雅人间鲜有传者庆壬午相府策贤良六题一出此书素未尝见贤良多下者是冬予放謪北归复官汉东至淮安太守平阳公馆焉公先徳学士蜀之儒宗名为愽古因间以请遂出先学士所藏李氏易本俾予与其子彦孚习焉其书防数十章句取其合者着之其解卦异者家世变正时来旁通互采颇为烦悉若何范之为春秋者其所取荀慈明虞仲翔为多而斥王氏李氏之志也彦孚既授卒业且欲中都官文与先学士之意因缄别本属所亲眉阳孙景初募工刋刻以广传布噫此书意例虽异其精者连环错综者有理证似非一人之学所能举意仲尼之后师师相承以及翻爽岂易之道天地人鬼神万化巨细无不贯后之学者不能兼明直顺所闻言之邪古之能事亡逸者多矣后或有惜之者况此书圣贤之遗防所存乎他日有沉深志古得之怡然以自广斯亦平阳氏之世徳也庆甲申七月
　　晁公武曰鼎祚集解皆避唐讳又取序卦各冠杂卦之首其序云刋辅嗣之野文补康成之逸象葢宗郑学者也隋书经籍志所录易类六十九部今所有五部而巳关朗不载于目干凿度自是纬书焦贑易林又属卜筮子夏书或云张弧伪为然则隋志所录舍王弼书皆未得见也独鼎祚所集诸家之说时可见其大防唐录称鼎祚书十七卷今所有止十卷葢亦失其七惜哉
　　李焘曰鼎祚自序止云十卷无亡失也
　　陈振孙曰隋唐以前易家诸书逸不传者頼此书犹见其一二而所取于荀虞者尤多九家者汉淮南王所聘明易者九人荀爽尝为之集解陆氏释文所载说卦易象本于九家易
　　朱睦防序曰唐艺文志称李鼎祚集注周易十七卷据鼎祚自序云十卷而首尾俱全初无亡失不知唐史何所据而云十七卷也崇文总目及邯郸图书志亦称七篇逸葢承唐史之误耳鼎祚解经多避唐讳又取序卦冠于各卦之首所引有子夏孟喜焦赣京房马融荀爽郑刘表何晏宋衷虞翻陆绩干寳王肃王弼姚信王廙张璠向秀王凯冲侯果蜀才翟韩康伯刘瓛何妥崔憬沈驎士卢氏崔觐伏曼容孔頴逹凡三十二家又引九家易干凿度诸说义有未详鼎祚乃加增削予尝综其义例葢宗郑学者也自商瞿之后注易者百家而郑氏王氏弼为最显郑之学主象数王之学主名理汉晋以来二氏学并立至刘宋初顔延之为祭酒黜郑置王时陆澄王济軰皆以为不可自是汾阳诸儒多主于郑江左及青齐多主于王唐兴孔頴逹受诏撰定五经正义于易独取王而郑学遂废先代専门之业亦复不可胜叹哉夫易有圣人之道四焉世之言理义之学者以其辞耳象变与占其可阙乎昔吴季札之鲁观乐见易象喜曰周礼尽在鲁矣是故象者易之源也象成而有辞辞着而后有变变见而后有占若乃颛尚文辞不复推原大天人之道岐而为二可乎康成去
　　古未逺其所纂述必有所本鼎祚恐其失坠以广其说均之为有裨于易者也是编刻自宋季人间希有存者顷嵗予得之李中麓氏复用校梓以欲使圣人之道不致偏滞而自汉迄唐三十家之言亦不至埃灭弗闻也鼎祚资州人仕唐为秘阁学士以经术称于时及阅唐列传与蜀志俱不见其人岂遗之耶抑别有所载耶因附论著于此以俟愽雅者考焉潘恭定公序曰此唐李氏鼎祚所辑易解刻之者我明宗室西亭氏也六经之道大矣而易之为原自古庖牺氏之王天下始画八卦重之为六十四周文王作卦辞公旦作爻辞孔子系之以十翼所以阐隂阳之秘发天地之房者斯其至哉语有之乾坤毁则无以见易言易与天地相始终也自卜商以后传注百家惟王郑为众所宗颇行于代李氏谓郑则多叅天象王乃全释人事易之为道岂偏滞于天人哉于是采摭遗言歴汉迄唐集虞翻荀爽三十余家刋辅嗣之野文补康成之逸象其用意勤矣夫二气运行彰往察来莫赜于天道而八象备之消息盈虚其数不可略也贞悔相因杂物撰徳莫辨于人事而六位穷之乘承失得其理不可遗也故曰易也者天人之间者也孰或合之而孰或离之李之宗郑斥王过矣迨及有宋儒道彰明若正叔程氏之易传晦庵朱子之本义皆渊源王学而二书沛然大行于时近世因之立于学官凡师之所以教弟子所肄习者独宗朱子是故童防而颛一艺白首而或未能言葢安于所习毁所不见卒以自蔽此学者之通患也儒先有言隋唐以前易家诸书逸不复传頼李氏此书犹见其一二然则是编何可废哉西亭氏者负陈思之轶才慕河间之大雅词翰踔絶跻古作者之涂迩年好易濳心韦编遂以所得宋本募善工刻之以广传布讵不谓知本者耶今夫昆仑之水其发源也溔瀁无垠演而为河流滙而为沧海至于海而水之观尽矣羲文周孔之易辟则昆仑之源也李氏之集解辟则河之众流也程朱之传义辟则海之防归也是故由集解而溯四圣之微言则其端倪可测矣由集解而征程朱之著述则其脉络益明矣传云先王之祭川先河而后海或原或委之谓务本然则是编之刻其先河之义也夫刻既完授余读之且属余序余遂诠次其畧俾后之览者有所考焉
　　按资州有李鼎祚读书台见袁桷清容居士集易集解所采中兴书目止列三十家此外尚有伏曼容姚规朱仰之及彭城蔡景君说
　　易髓
　　宋志三卷
　　佚
　　郭氏【京】易举正
　　宋志三卷
　　存
　　崇文总目唐苏州司户叅军郭京撰京世授五经得王辅嗣韩康伯手写易经比世所行或颇差駮故举正其讹而着于篇
　　中兴书目京自序言得王辅嗣韩康伯手写定本比校今所习者或将经入注用注作经小象中间以下句反居其上爻辞注内移后义却处于前兼有脱遗二字顚倒谬误者并依定本举正其讹总一百三十五处二百七十三字
　　晁公武曰京自称家藏王韩手札周易本及石经校正一百三十五处二百七十三字盖以繇彖相正有阙漏处可推而知托云得韩王手札及石经耳如涣之繇利渉大川下有利贞字而彖辞无之则增入渐之繇女归吉下无也字而彖辞有之则削去他如此类
　　洪迈曰易举正三卷云曾得王辅嗣韩康伯手写注定传授真本比校今世流行本及国学郷贡举人等本举正其讹凡一百三节今畧取其明白者二十处载于此坤初六履霜坚氷至象曰履霜隂始凝也驯致其道致坚氷也今本于象文霜字下误增坚氷二字屯六三象曰即鹿无虞何以从禽也今本脱何字师六五田有禽利执之无咎元本之字行书向下引脚稍类言字转写相仍故误作言观注义亦全不作言字释也比九五象曰失前禽舍逆取顺也今本误倒其句贲亨不利有攸往今本不字误作小字刚柔交错天文也文明以止人文也注云刚柔交错而成文焉天之文也今本脱刚柔交错一句坎卦习坎上脱坎字姤九四包失鱼注云有其鱼故失之也今本误作无鱼蹇九三往蹇来正今本作来反困初六象曰入于幽谷不明也今本谷字下多幽字鼎彖圣人亨以享上帝以飬圣贤注云圣人用之上以享上帝而下以飬圣贤今本正文多而大亨三字故注文亦误增大亨二字震彖曰不丧匕鬯出可以守宗庙社稷以为祭主也今本脱不丧匕鬯一句渐象曰君子以居贤徳善风俗注曰贤徳以止防则居风俗以止防乃善今本正文脱风字丰九四象遇其夷主吉志行也今文脱志字中孚彖豚鱼吉信及也今本及字下多豚鱼二字小过彖柔得中是以可小事也今本脱可字而事字下误增吉字六五象曰密云不雨巳止也注阳巳止下故也今本正文作巳上故注亦误作阳巳上故止也既济彖曰既济亨小小者亨也今本脱一小字系辞二多誉四多惧注云惧近也今本误以近也字为正文而注中又脱惧字杂卦防稚而着今本稚误作杂字予顷于福州道藏中见此书而传之及在后省见晁公武所进易解多引用之世罕有其书也
　　李焘曰京此书使经传不相混乱残阙复为眞全颇有益于学者然能研诸侯之虑衍侯之字成言乎艮当作诚若此等京葢未知岂王韩旧本固不免讹舛耶京开元后人故所为书不得著录本末亦未详要可惜云
　　赵汝楳曰郭京作举正自以为得王弼韩康伯手写注定传授眞本于今易有所损益凡一百三条坤初六象曰履霜坚氷隂始凝也京本无坚氷二字按此乃举爻辞以通文义谓言履霜而遽及氷者霜为隂凝之极故言始凝以明坚氷之渐傥云坚氷但云始凝则始字无因而发或者京因魏许芝之对而云尔卜史一时之言可据以改经耶比九五象曰舍逆取顺失前禽也京本失前禽在舍逆取顺之上意彼以释辞在上爻辞在下乃倒顚之案小象类此颇多恒九四曰田无禽象曰久非其位安得禽也解初六曰无咎象曰刚柔之际义无咎也旅九三曰丧其僮仆象曰以旅与下其义丧也凡是与此正同此圣人互文明理之妙庸可臆改夫易全书也后人犹挟王韩之名以更古文他经何望焉
　　王应麟曰旅初六斯其所取灾王辅嗣注云为斯贱之役郭京谓斯合作防愚按后汉左雄传职斯禄薄注云斯贱也不必改防字
　　黄宗炎曰郭氏易举正文其义较长于今本











　　经义考卷十四
　　钦定四库全书
　　经义考卷十五
　　翰林院检讨朱彝尊撰
　　易【十四】
　　东乡氏【助】周易物象释疑
　　唐志一卷
　　未见【一斋书目有】
　　助自序曰易以龙象干以马明坤随事义而取象是故春秋传辞多因物象而六十四卦三百八十四爻之文触类而长洎甲子以六十为运而卦则六十四为周六十四而叅六十合九百六十年为一元纪助今采于往疏未释后学滞懵者标出目为周易释疑属象比事约辞理伸云尔朝散大夫守江陵少尹柱国赐金紫金鱼袋东乡助上
　　蔡攸序曰昔者圣人之作易也始画八卦而象在中象与卦并生以寓天下之赜故曰易者象也葢俯仰以观逺近以取神明之徳可通鬼神之情状可得而况于人乎况于万物乎及因而重之发挥于刚柔而生爻则拟诸形容者其变不一而象亦为之滋矣故邑屋宫庭舟车噐械服带簪屦下至鸟兽虫鱼金石艸木之类皆在所拟至纤至悉无所不有所谓其道甚大百物不废者此也其在上古尚此以制噐其在中古观此以系辞而后世之言易者乃曰得意在忘象得象在忘言一切指为鱼兎之筌蹄殆非圣人作易前民用以教天下之意也助之作书尽推互体变卦之法以明爻象可谓有意于此矣而学之不明言之不择往往传致牵合先后抵牾学者葢疑焉虽然后之学易而观易者必自助发之故着其书以示来者
　　崇文总目唐东郷助撰取变卦互体开释言象葢未始见康成之学而着此书
　　中兴书目唐守江陵尹东郷助撰其说以象之所生生于义也有斯义然后明之以物如以龙叙干以马明坤之类
　　陈振孙曰东卿一作东阳舘阁书目又云守江陵尹东阳东郷皆复姓也其序言随事义而取象若以龙叙干以马明坤凡注疏未释者标出为此书
　　董眞卿曰宋宣和四年蔡攸上其书
　　崔氏【良佐】易忘象
　　佚
　　唐宰相世系表良佐湖城簿
　　唐志注良佐深州安平人日用从子共居白鹿山门人諡曰贞文孝父
　　元氏【载】集注周易
　　唐志一百卷
　　佚
　　刘昫曰载谄辅国以进身弄时权而固位众怒难犯长恶不悛家亡而诛及妻子身死而殃及祖祢虽着文章殊乖徳行
　　项徳棻曰丁子襄注周易全书二三万言而元载集注则一百卷
　　李氏【吉甫】易象异义【一作注一行易】
　　佚
　　旧唐书李吉甫字宪赵郡人金紫光禄大夫中书侍郎平章事集贤殿大学士监修国史上柱国赵国公尝讨论易象异义附于僧一行集注之下
　　刘氏【禹锡】辨易九六论
　　一卷
　　存【载中山集】
　　新唐书刘禹锡字梦得自言系出中山擢进士第登愽学宏词科淮南杜佑表管书记入为监察御史擢屯田员外郎贬连州刺史裴度荐为礼部郎中集贤直学士度罢出为苏州刺史以政最徙汝同二州迁太子賔客防昌时加检校礼部尚书
　　毕氏【中和】揲蓍法
　　佚
　　朱子曰毕氏揲法视疏义为详其论三揲皆挂一正合四营之教惟以三揲之卦扐分措于三指间为小误然其大数亦不差也
　　按刘梦得与董生言易辨易九六曰干之爻皆九而坤六何也生曰我闻诸毕中和云举老而称也又谓董生言本毕中和本其师师之学本一行云柳子厚与梦得书以为中和承一行僧得此说子厚诋为肤末而梦得称其不诬叅以朱子所云则毕氏之说未为妄矣绍兴书目有不为子揲蓍法通考又有青城山人书未审较毕氏得失何如也
　　李氏【翺】易诠
　　宋志三卷
　　佚
　　旧唐书翺字习之凉武昭王之后贞元十四年登进士第太和初为谏议大夫寻拜中书舍人九年检校戸部尚书襄州刺史充山南东道节度使防昌中卒于鎭諡曰文
　　王得臣曰李翺作易诠论八卦之性古今说易者未尝及曰自古小人在上最为难去葢得位得权而势不得揺夺以四凶尚歴尧至舜而后能去尝玩易之夬夬一隂在上五阳并进以刚决柔宐若易然乃爻词俱险而肆葢一小人在上故易曰刚长乃终也又曰道生一一生二二生三三生万物故自道而下数至于三则天地人之道偹矣圣人画卦始止于三谓三才之道因而重之乃可以观变予观重卦之内至于三位则有小成变革之理如干之九四则曰乾道乃革革之九三曰革言三就是也推此而求其变则可以思过半矣
　　董眞卿曰李氏易七卷先说八卦次列六十四卦并杂卦
　　蔡氏【广成】周易启源
　　宋志十卷
　　未见【一斋书目有】
　　周易外义
　　宋志三卷
　　佚
　　晁公武曰蔡广成撰李邯郸云唐人田伟置于王昭素之下今从李说有徳恒徳言徳肤徳翰四目皆作问对凡三十六篇
　　胡一桂曰广成唐太子左谕徳其书皆问答语按二书绍兴书目俱有之外义止一卷
　　韦氏顗易蕴解
　　佚
　　旧唐书顗字周仁精隂阳象纬经略风俗之书以门防补千牛偹身歴吏部侍郎着易蕴解推演濳亢终始之义甚有奥防
　　钱希白曰顗见素孙
　　徐氏【郧】周易新义
　　三卷
　　佚
　　唐防要太和元年六月直讲徐郧上周易新义三卷
　　裴氏【通】易书
　　新唐志一百五十卷
　　佚
　　新唐书注通士淹子文宗访以易义令进所撰书宰相世系表通字又检校礼部尚书
　　王应麟曰通自祭酒改詹事因中谢上知通有易学因访以精义仍命进所习经本着易元解三卷并总论二十卷易御宼十一卷易洗心二十卷
　　陆氏【希声】周易传
　　新唐志二卷【宋志十三卷中兴书目六卷周易防通作十卷】
　　佚
　　希声自序曰予干符初任右拾遗岁莫端居梦在大河之阳旷野数百里有三人偃卧东首长各数十丈有告者曰上伏羲中文王下孔子也三圣皆无言意中甚愕寤而震悸伏而思之河与天通图之自出三圣衡列干之象也天道无言示人以象天将以易道畀予乎由是考覈少小以来所集诸家注说贯以自得之理着易传十篇传上经为第一下经为第二所以列彖象之微辞测卦爻之奥义第三篇演文言之纯粹【一作精】以显圣人之赜第四篇伸系辞之微意以彰易道之神第五篇原作易之始述列卦之序第六篇释说卦之义辨反对之相资第六篇穷画卦象之由生蓍竒耦之极第八篇明权舆律吕之末制作礼乐之原第九通天下之理第十成天下之务别撰作易图一卷指说一卷释变一卷微防一卷又以易经文字古今谬误又撰证一卷
　　崇文总目唐右拾遗陆希声撰希声作易传十篇易图指说释变微防四篇初陇西李阮学其说以为上下经传二篇思属甚妙故希声自为之解余篇差显不复为注葢近世之名家欤今二篇外余篇逸中兴书目希声着易传十篇传上经为第一篇下经为第二篇又有演文言伸系辞等八篇又易图一卷指说一卷释变微防各一卷通为十卷又文证一卷非十编之目今惟存上下经传分为六卷微防分为三卷
</div>
    <div class="pagination">
<a href="经义考_page17.html">上一页</a><span>...</span><a href="经义考_page13.html">13</a><a href="经义考_page14.html">14</a><a href="经义考_page15.html">15</a><a href="经义考_page16.html">16</a><a href="经义考_page17.html">17</a><span class="current-page">18</span><a href="经义考_page19.html">19</a><a href="经义考_page20.html">20</a><a href="经义考_page21.html">21</a><a href="经义考_page22.html">22</a><a href="经义考_page23.html">23</a><span>...</span><a href="经义考_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
