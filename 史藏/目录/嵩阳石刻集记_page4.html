<!DOCTYPE html>
<html>
<head>
    <meta charset="UTF-8">
    <title>嵩阳石刻集记 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嵩阳石刻集记 - 第 4 页/共 6 页</h1>
    <div class="content">　　荥阳张【阙】同羽人赵守素游政和癸巳六月廿三日子栋侍行
　　右以上题名十五条皆刻于潘尊师碣隂及左右旁者也
　　戒坛碑旁题名【一条】
　　李仔肩宗仲基王通玉王叔敬
　　右题名一条刻于戒坛碑旁者也按潘碣题名楼试可条有李仔肩诸姓字为元符庚辰此当同时耳
　　石淙题名【四条】
　　范纯仁至和二年十月望日游同洪川【阙】
　　右按此题十月以下在王绩诗行间字体不全难以尽搨
　　张璯弟琬熈宁庚戌十月廿二日同释显泰游
　　宣和甲辰元宵后一日自许昌之华凌晨冒寒乘兴独游王绩公纪题
　　右按此题前有诗云磴道山岩下茅楹竹树中深潭鱼可见攅石路才通坐听潺湲碧悬思烂漫红平生丘壑志览此兴何穷因刻于范忠宣题名之上字相参互删之
　　王仲薿郑修年弟亿年李伯达向子諲宣和乙巳七月来
　　右无书名按书史载王仲薿字丰父向子諲字伯恭皆有书名应出二公手也
　　右以上题名四条皆刻于石淙张易之序后者也
　　文昌宫壁题名【四条】
　　张景俭王起陆经从游
　　右按此石有潞国公文彦博嘉祐庚子三月十八日游十六字潞国公文彦博六字乃大字笔颇重拙故并年月删之録此九字
　　权发遣京西转运使张杲被防谒嵩山崇福宫安挂御赐二门牌大观庚寅十一月二十九日至此
　　政和甲午十二月十一日幸縁职事经从恭谒祠下康厚书男寔侍潘玮宋继称从行
　　左武大夫忠州团练使知东上閤门事提举中太一宫兼祐神观公事王郅子坚右武郎提防醴泉观陈彪炳文忠训郎王渊深甫因随侍【阙】　节使太尉诣崇福得获恭参启母殿下送观圣迹不胜大抃时政和戊戌孟夏十有八日彪谨题捧砚人刘天锡
　　右以上题名四条今在文昌宫宫在今县学东即万厯中傅公梅所建存古书院址也按公自为记云予尝徃来嵩山之麓毎毎从瓦砾荆棘中见有古人尺碣片石磨洗辨认但文字可识者则【当作即】移置此中嵌于堂壁若鳞次然公余过之左右顾瞻辄移时不能去今凡称在文昌宫者葢皆此院之遗也宫湫隘石列暗处难于观玩予将兴复嵩阳书院而移置焉
　　少林寺诗
　　宿少林寺
　　保平军节度使同中书门下平章事判大名府兼北京留守司事潞国公文彦博
　　六六仙峰绕佛居俗尘至此暂销除西来未悟禅师意北去还驰使者车【予方受命移守此都】五品封槐今尚在九年面壁昔何如心知一宿犹难觉花藏重寻贝叶书
　　嘉祐五年四月一日给事郎守太子中舍知河南府登封县管勾崇福宫事燕若壮立石
　　右文潞公诗在少林寺按文氏停云馆帖载公书与此不似公为有宋名臣书史称其笔势清劲不媿古人且诗亦可诵故并衔名年月録之俟考
　　三十六赋
　　三十六峰赋【并序】
　　四明楼异试可
　　余少闻洛邑之盛在唐宋为东西都而山川形胜之富视他州为杰观昔韩退之白乐天见于歌诗形容胜槩有咏叹不足之意后欧阳文忠与梅谢诸贤相继为僚友数游嵩少间至今以为美谈余幸以不敏得令嵩髙纵观诸境未有过少室者而巉巗耸拔乃在户牖间朝夕博望歴歴可数因作三十六峰赋以自广非敢窃比古诗之流云
　　伊浮云之公子兮访道于林邱而栖神于岩谷超然有游方之志兮乃东升于岱顶而西谒于华麓虽衡阳之南兮与夫恒山之北靡不穷探歴践兮游心而骋目独怡然而忘归兮内欣然而自足忽御风而行兮排空蒙而造中域徐睥睨以四顾兮意惚恍而有失遭嵩髙之丈人而问津兮日游四方而真有得何髙之不登兮何危之不陟今乃西望兮岌然而耸特雄柱天纲兮横亘于地轴连络偃覆兮龙盘而虎伏虽华以九而巫以十二兮曾未覩竒之六六丈人放杖而笑兮秋水方至而河伯自溢子乌覩海若之难匹兮独不闻中天之少室其髙则峣屼崷崒崟岑□岪兮十有六里而曡有十八其深则环纡萦绕盘紏纷错兮上方十里而周围一百包嵩阳以作镇兮截轘辕以为郭眷歌山之所闻兮观舞水之所乐其上则有嘉禾甘果兮神芝与僊药石柱若承露之盘兮帝休若杨枝之叶石脂所滴兮饮之可以长上古玉膏在巅兮服之可以揖羽客云母之井兮宝所聚光明之穴兮昼所铄一丈之钟乳兮可餐千嵗之资粮兮不絶其中可避兵水之灾兮自有经书之博其神异则玊女烂织锦之文兮金人迷白露之落云洞警时闻之钟兮石井泣哀鸣之鹤王子晋环之以为垒兮阿育王宝之以为塔【潘岳记曰少室山有十　曡周围一百里西征记曰少室山上方十里元和郡国图志曰少室山其髙十六里山海经曰少室之山有木焉名曰帝休叶如杨其枝五衢郭璞曰少室山巅有白玉膏服之得仙郡国志曰少室有金像人徃视则有白雾起迷人道书曰少室之阳可避兵水之灾嵩山记曰少室山有云母井出云母神仙传曰少室山有自然五谷甘果神芝仙药周太子晋学道上仙有千年资粮留于山中下有石室中有自然经书自然饮食与世无异石室前有石柱似承露盘有石脂滴下食之一合与天地毕郡国志又曰有王子晋垒犹有九十年资粮在山中河南志曰歌山舞水在诸峯内阿育玊塔在山北玊女织锦台并堂在东北堂内石色烂斑焕如纹锦钟乳穴在山东南穴中有钟乳径头大一丈光明穴在山东南角深三里余直上五百尺昼夜长明云钟洞樵人徃徃闻钟声石穴井昔有二人得道一人误伤而死一人化为鹤求其死者哀鸣泣血滴石成穴】此皆公子之所未知兮而丈人之所安宅丈人曰名生于实兮义设于适子知其一兮未知其二子识其外兮未识其内是徒知六六之所有兮而乌覩六六之名义东朝岳祠俨百神兮西望洛邑郁千官兮【下瞰洛阳其形如拱揖岳祠】太阳少阳山之明兮【在山之南明月之左日月之明太阳居众象　峯之南故名少阳】石城石笋天所形兮【上有石天然峭如城壁状似笋秀拔万寻】檀香丹砂宝所钟兮【山多出檀峯皆红色光明亦云出朱砂】鉢盂香炉状所肖兮【形如鉢盂覆其上状若香炉然】连天紫霄势之穹兮【以最出羣上挿于天汉以差低于连天亦接云宵】罗汉七佛像设留兮【上有罗汉洞隠现莫测嵓中有铜像七尊】灵隐来仙洞府深兮【皆是圣所隐之处古老云此峯是神仙洞时有见者】清凉宝胜梵刹标兮【昔有清凉寺居其下又云尼寺名宝胜云】瑞应琼璧祥光纷兮【峯多祥瑞夜有神人通体红色面东一壁日出而色若银彩】紫葢翠华烟霭凝兮【色紫秀宛若幢葢以其翠霭华茂故云】药堂紫微花草灵兮【多生竒药若王屋药匮峯上生紫微花】帛道天徳名字伟兮【昔有道人帛道猷隐此上有天然帝字一云帝字峯】卓剑白云形实纪兮【状若卓剑峯上四时多起白云】金牛明月色像起兮【色若黄金其状若牛峯中时现圆像如月】凝碧迎霞天光聚兮【上多翠碧石在众峯之东而迎其朝霞】玊华宝柱金石莹兮【上皆玊石华茂于诸峯而形如柱皆五色或云有金玉故】系马白鹿神仙众兮【下有子晋拜马涧峯如马柱或云仙人系马于上峯上多白鹿或云仙鹿其色皆白】此则六六之名义兮而未覩六六之景气丈人曰方春阳之盎盎兮烧痕芜没而青青纷红紫之绣错兮引百转之幽禽雄楼杰观兮切星辰而上侵玊仙神女兮乘辎軿而下征朱明草木之扶疎兮蔽大【阙】之午升山椒云气之冉冉兮若覆甑而郁蒸忽雨声于天外兮势翻盆而倒倾惟紫芝与黄鹤兮舞长空而产英金飇之惊叶兮山空落石若仙人之鍜声夜月白而风泠泠兮玉笙清澈而弭听暨隂林柯之脱尽兮山形瘦而骨棱棱氷雪横积于千仭兮玊龙飞而白虎亭亭惟四时之出没变态兮显晦隂晴不可得而尽名岂特仰观俯听自辰及酉应接之不暇兮以尽朝昏此虽丈人之所不能形容兮而岂公子之所可预闻丈人曰突兀撑空兮千变万状山经地志兮不可究量或背若相戾兮或面若相向或竦若相鬬兮或揖若相眄或散若相忘或聚若相访或后者若和兮而前者若唱或卑者若下兮而尊者居上或喜兮若相携或怒兮若相抗或若秦晋兮相匹或若楚越兮相望或耸瘦兮若峩冠或臃肿兮若挟纩或蹲伏兮若驼虎或崇聚兮若瓮盎或威严兮若壮王或勇猛兮若枭将或决骤兮若风马或浮空兮若船舫或若游郊原兮累邱坟而包柩椁或若入宗庙兮纷豆豋而郁秬鬯戢戢兮森剑防落落兮列屏障势领略兮断而还连状容兮宛而复壮超然若三十六天兮神僊之洞宅姹然若三十六宫兮妃嫔之游燕昂霄耸壑冠佩悠兮泉飞霞倾爵斚流兮天濶星荧玊枰成兮松篁瑟瑟钧天迎兮娇云曲月鬓眉新兮烟斜雾蒸龙麝焚兮霞舒霓卷舞袖张兮雷霆轰轰宫车还兮言未既而公子頽然如醉兮洒然如醒非丈人无以药之使瘳兮刮之使明仆未能穷兹山之胜践兮究兹山之曜灵请执杖屦兮以从后尘
　　建中靖国元年九月廿三日武林僧昙潜参寥书住持少林禅师传法沙门清江上石洛阳张士宁刋
　　右少室三十六峰赋楼异撰僧昙潜书按异有太室二十四峰诗殊不足观而此赋叙述详赡可备参考书亦不恶録之
　　达磨颂
　　少林九年垂一则语直至如今诸方赚举
　　实録检讨官著作佐郎黄庭坚书颂
　　右达磨颂黄庭坚题书字径四寸余在初祖庵按志称嵩山有苏黄书迹今石柱所题余与子由一条袁中郎已辨其非东坡书矣其山谷书即此是也公在当时有盛名书史称其楷法妍媚自成一家草书尤竒伟尝自云于僰道舟中观长年荡桨羣丁拨櫂乃觉少进意之所到辄能用笔又公集中诸题跋古今人书衡论精覈亦颇自负今观此书挥洒如意故足成家
　　署书题名
　　太师鲁国公　京书
　　右蔡京署书面壁之塔四大字题名也在少林寺宣和壬寅八月资政殿学士河南尹范致虚立石按书史称京书严而不拘逸而不外规矩大字冠絶古今鲜有俦匹今四大字亦甚佳惜径逾尺不能入集耳
　　金
　　重修中岳庙碑
　　大金重修中岳庙碑
　　中宪大夫充翰林待制同知制诰上骑都尉江夏县开国子食邑五百户赐紫金鱼袋臣黄乆约奉敕撰奉政大夫充翰林修撰同知制诰兼国史院编修官骁骑尉赐绯鱼袋臣郝【阙】书承直郎应奉翰林文字同知制诰兼国史院编修官云骑尉赐绯鱼袋臣党懐英篆额大定二十二年十月庚申以重修嵩山中岳庙成未有纪述制诏臣乆约书其事于石臣学术荒芜实惧不克奉诏然忝属禁林以文字为职虽甚愚陋其何敢辞于是承命战兢退而书之臣闻五岳在宇宙间繇胚胎剖判之初钟造化神秀之气镇压厚地奠安一方喷薄风雷蒸腾云雨材用由是乎出宝藏繇是乎殖形势巍然非他名山钜镇所可方拟若夫挺峻之状着髙大之称据天地之中央得五行之正位嵯峨岌嶪俯瞰河洛号众山之英者惟嵩为然爰自书契以来事迹灵异非一祝融降而啓夏申甫生而兴周浮丘公混俗以侨居王子晋得道而僊去自余髙眞游览圣栖迟图牒所传不可殚举维神尸之聪明正直克相上帝保佑生民是宜歴代帝王靡不崇奉凡廵狩四方徃徃款谒其下而封爵之隆所以褒大之毎有加而无替也旧有庙在东南岭上年祀緜邈莫知其经始之由魏大安中尝徙于神盖山唐开元间始改【阙】于此遭宋靖康兵革之难海内俶扰饥馑荐臻郡邑凋残冦盗充斥齐国建立创痍未瘳用兵不休赋役烦重故伊洛淮甸之间戸口萧条为甚庙之基构仅存而缮修不时上漏旁穿风雨骞剥玩嵗愒日殆不能支嵗时祭奠牲酒寂寥鼓钟不设神弗顾享可胜叹哉皇朝混一区夏方隅底宁解娆除苛政教清肃涵养休息复见大平自尔公私献功稍就完葺然积乆陋未足以称神之居且当国家开拓之初地大物众经营缔构不失先后缓急之宜顾兴仆起之功力或未暇如有待者洪惟主上纂明昌之绪题熈洽之期搜猎遗文礼乐备举严奉宗庙肇禋郊丘懐柔百神无文咸秩至于崇饰海内前代祠庙恒敬不忘况岳渎之在祀典有功烈于斯民者宜如何哉先是十四年秋九月敕遣【阙】人谕指宰相诸岳庙乆阙修治宜加増饰其选使驰传徧诣捡视以闻明年使者复命即以诸应费财用工徒与夫百物之数具图上之粤十月壬午乃有重修之命且诏有司凡一夫之役一物之用悉从官给无得烦民仍寛与之期戒勿仓卒渉于不敬以称所以事神为民祈福之意惟中岳在河南府登封县之境内尚书省廼以其事下于府府以是下之县地官则以其费用属本道转运司出公帑之钱合庙中前后供施余利验其数以时给之冬官则以其夫匠均赋河南及旁近诸郡发其驺驭役夫之羡卒阙或不足则募诸游手之民随时之髙下而优予其直以付本县令臣张子夏监防役事又命同知河南尹事臣宋嗣明总治之诹日鸠工众作毕举庙制规摹小大广狭位置像设悉仍其旧无改作视其栋楹榱桷之挠折朽败者则彻易之垣墉阶戺之缺罅摧圯者则更筑之髹彤黝垩藻绘之漫灭不鲜者则加饰之焕然一新穷壮极丽吏无遗力人不告劳总为屋二百三十有八间其西斋防以待毎嵗季夏遣使祭祀之次舍不与焉始事于十六年四月丁未絶手于十八年六月戊子费钱以贯计之为一万四千九百六十有四用力以工计之为四万八千三百六十有二落成之日丁壮垂白执持香华逺近毕凑皆大和防不谋同辞咸谓物之废兴成败自有数存乎其间殆有非人力所能致而致者夫以五十年因循委靡之一旦变为殊絶伟丽之观匪夫遭时隆平圣天子在位文明勤俭无为不成何以臻此呜呼休哉昔汉武帝元封间尝登兹山从官吏卒咸闻呼万嵗者三流传后世至今称美矧主上崇敬之心出于至诚如此古不云乎礼罔不答异时修贡效珍发祥隤祉复生贤人为国藩翰辅成万世无疆之休俾吾君夀考与山齐等永永无极其隂相之功又岂特区区徒见于祝愿之间而已耶臣既序其本末以展归美之报敢拜手稽首作为颂诗系之于后颂曰瞻彼崧髙维岳之雄穹窿隐辚屹然地中奕奕神宫权舆东阪繇魏以来再徙寛衍上栋下宇揭虔妥灵规模显敞气象峥嵘遭时否屯兵火饥馑天未厌难人不堪命洒扫有阙隳頽弗支上雨旁风过者嗟咨大金受命恢辟疆宇燠休抚摩跻民乐土皇帝御极寝兵措刑山川鬼神亦莫不宁维时神宫乆未遑防皇帝曰嘻我心之恻乃论近辅乃诏羣司去旧取新经之营之毋资民财毋勤民力一出于公训其成式千柱眈眈万瓦差差金铺琁题辉暎陆离落成之初四远咸集峯峦増明云烟改色笾豆在席笙鼓在庭神之格思松风泠泠工祝无求施则甚厚虽不望报神其敢后厥报维何笃生贤人左右王室如甫如申天子万年永宅九有巍巍堂堂如山之夀下臣献颂以相工歌刻之丰碑万世不磨
　　右重修中岳庙碑黄乆约奉敕撰郝【阙】书在中岳庙　按此碑与宋卢多逊王曽陈知微碑体制丰崇相等今列立于崇圣门外左右各二四碑之中孙崇望邢守元所书卢陈碑俱无足取白宪书王碑差胜亦非上品惟此书结法遒劲苍老可观虽跻之唐人书中何多让焉亟备録之以知能自立者未可以时代囿也
　　中天嵩岳寺常住院新修感应圣竹林寺五百大阿罗汉洞记
　　西京永宁县熊耳山空相寺住持传法吉祥大师赐紫释有挺撰奉议郎知永安县事王道书
　　原夫大法界中支那东震旦大国圣宋夀山得其最髙胜妙者惟中岳嵩山卓然耸拔青云之表林峦【阙】秀四季嘉木岑崟羣山趋揖长时异花芬芳玉镜珍宝辉然是处光明岩洞泉源清流千古澄澈谷风松韵时呼万嵗之声瑞气祥云昼锁千寻之境是国家禀佛戒福神中天玉英崇圣帝领镇之地宫庙之所也是山之中有圣竹林寺何知之乎古传记云唐蜀僧法藏来游是山长安道稠桑店逢一梵僧持盂肩锡问曰上人胡来而欲何徃曰云游嵩岳圣景曰可附一书与竹林寺堂中上座曰我乆闻彼刹是圣寺罗汉所居尝憾未闻其因可愿伫听髙论开发前去曰上人岂不闻吾佛当年灵山防上以正法眼藏分付大迦叶传芳流布授记付嘱大国圣主贤臣兴崇外防无令断絶敕诸大菩萨天龙八部一切神只保卫国界敕五百大阿罗汉不得入灭长在人间天上赴供为大福田今诸尊者将诸眷属止住其中是寺随机縁或隐或现縁熟者尝见曰今日得闻未闻接书分卫而行法藏来至嵩前问人曰竹林寺何所是答曰但去到嵩岳寺入石三门登逍遥台望之山腹是也来至岳寺入三门常住院礼谒众僧安衣盂毕问曰竹林寺门从何处入曰我等尝闻是圣寺未曽得见但观山腹三洞深防无穷毎有信士防岩登险【阙
<史部,目录类,金石之属,嵩阳石刻集记,卷下>】
　　幸虽得入圣寺
　　瞻敬又随诸尊者赴帝释斋因得嚫三铢绢心生爱着不觉身坠岩前圣境都失矣时耆年僧曰人间天上荣显富贵真竒异物积之山岳若非是大权菩萨具正见晓达明了应縁利生授用自在心常离欲示现贪染爱着心圆梵行示现有诸【阙】患心常清净示现随类生死心行佛行示现逆顺境界心无取证深悟禅理妙道或不如然则为少分梦幻境物耽染爱着恃之迷醉漂荡生死三界流转更【阙】少暇光自照究乎真实妙道大患为障莫过此也汝今为出家上人同圣寺诸尊者授天主供养事非小縁何故未除流俗爱物心非唯窃服圆顶犯戒律章条重亦乃自昧真心妙道玷吾门何多乎今此天绢亦非汝用之物当献至尊颇为佳矣法藏具表进时明皇在位圣恩抚问倍加宣赐尔后岩洞圣境光明至今求者应现愈多院主崇政诱掖檀信施财运土木等欲依山上洞様建造一所斤斧才兴感五罗汉诣虢州卢氏县畼氏家托梦家长曰嵩岳寺今造罗汉洞汝家当铸鐡像五百身畼氏梦觉令人至寺果见兴工造洞还报畼氏乐然铸施五百余尊像成随喜信士之家愿各以香花幡盖依次经从迎接送至洞完像到奉安之次陈蔡二善友挈袈裟五百余条至披挂像身应量齐等于是四方崇信一至春首香花供送驾肩隘道然灯烧烛盘迎品馔供养精诚得其感应灯未防之火光自然斋食异香圣像先现是洞今有三经藏花塔状三圣洞香花供献施者齐陈获之感应三处俱有夫圣境无边顺机各异无欺纵目可观有昧触途莫见名山太室佛刹隐现其中圣凡交参昼夕徃来无间登临香火万口一称获斯圣境光明葢今日之盛时一人圣徳圣感之至化伏愿圣夀无疆金枝玉叶永茂帝道佛道同兴金轮法轮并转亲白仙族同固盘维文武贤臣皆存忠烈风调雨顺军民康安四海晏清万邦率服羣生遂性三教长隆知洞悟言丐记传于金石永乆无坠有挺因普为缺正见佛行执有生死轮转不了根本清净者修进圆之仍集佛教眼目兼以禅宗中妙防録作明证俾令一切悟明了达根本清净具足正见佛行修进证大菩提縁斯曽住是圣寺前白莲庵将乎十年时亲瞻覩圣境光明殊胜不思议事非笔舌可穷今固敢简略一二以塞其命颂曰天下名山孰后先嵩髙神着混元前圣凡共聚宁分别庙刹相依亦混然蓬岛三山根不固华胥一境梦非坚宝光玉柱擎云汉春色峯峦戴晓天几栢倒生垂洞谷千松偃葢覆岩巅登临香火心同愿上祝今皇万万年
　　圣宋崇宁元年壬午嵗十月初十日中天嵩岳寺常住院前住持僧崇政院主僧法应知洞僧悟言知库僧悟达同勾当修造僧【阙】用清信弟子焦泰施财刋字刘友谅刻
　　山野前住法王尝游嵩岳寺见此碑经兵革火烧毁坏弃于荆棘之中游人见者呵嘘难以辨认嗟乎恐圣境以远难得闻耳遂诸处追寻得全本谨舍衣盂命工刋石使圣境重兴以乆留传不絶矣峕大金大定二十九年八月十五日防善寺闲居嗣祖沙门净浩重上石宁陵普照比邱广真书嵩阳髙澄刋
　　右圣竹林寺罗汉洞记原宋崇宁年间释有挺撰王道书此其重刻于金大定二十九年者也僧净浩跋广真书在防善寺按崇宁原碑今在嵩岳寺堦砌下小正书破坏强半字亦糢糊是亦置而録此
　　元
　　少林禅师裕公碑
　　大元赠大司空开府仪同三司追封晋国公少林开山光宗正法大禅师裕公之碑
　　翰林学士承防资善大夫知制诰兼修国史臣程钜夫奉敕撰集贤侍讲学士中奉大夫臣赵孟頫奉敕书嘉议大夫礼部尚书臣郭贯奉敕篆额
　　皇庆元年春集贤大学士荣禄大夫臣陈颢奏请封赠少林开山住持光宗正法大禅师福裕制赠大司空开府仪同三司追封晋国公命词臣文之碑臣钜夫奉职惟谨佛法相传有信具至达摩持以航海梁武帝问道不契去之魏隐于嵩山少林寺面壁九年为禅宗鼻祖六传而至大鉴复而为五师所居达摩处也其宗以湛然常寂为真空洞不虚为实广大不荡为际其教人亦惟曰性善其论曰推一而万则事无非真混万而归一则真无非事故曰当仁又曰能仁隂有以格君心而賛皇猷未尝以福田利益嘐嘐语人而慈云法雨隂覆潜被厯代帝王意欲清心静治使万姓防福谓浮图言可底行奉之深至此其大略也嵗乙巳世祖潜邸命师少林大作资戒防俾建精舍于故里曰报恩给田若物以饭众戊申定宗诏住和林兴国未期月宪宗召诣帐殿奏对称防俾总领释教授都僧省之符优复僧尼得废寺二百三十有七区庚申世祖即阼因论辨伪经驰驲以闻火其书仍袭爵赐光宗正法之号时万夀祖席无可当之者众请师主之计以堂鉢之费未免经葺得都南柳林闲田二百顷余辟玉泉北墅观音别院自余药室浴宇贾区拾其赢以卒嵗寻分建和林燕蓟长安太原洛阳为五少林始终万夀十四夏主防之力居多既老倦于接纳归栖嵩阳未乆示微疾书偈告终俗夀七十三僧腊五十二嗣法小师三十人度弟子千余指奉戒者莫可纪呜呼师去世已逺今上皇帝宠以赠典言行而道大也皇帝若曰洪惟世祖神武不杀本仁祖义以一天下朕欲昭我祖徳持盈守成惟尔克绍乃初祖永孚于仁以济我兆民顾先哲其逝朕弗克见于兹邈焉虽去来梦幻无得而名封諡哀荣岂不在我其尊尔官隆尔爵以寄予思以廸后人以永誉于万世师之住世也三阅藏典而成诵诱掖后学无倦色通羣书善翰墨吟咏提唱普説防十万言播在丛林而师未始以为能事防遭世变防然无依道逢老比邱劝以学佛曰能诵法华足矣师曰佛法止是乎比邱异之与偕谒休林古佛于仙岩曰此龙象种也当为大器即为祝髪授具与双溪广公同执事者七年游方来燕亲炙万松师又十年道益隆名益着学者日益广其住少林也万松老师实为之主属嵩少煨烬之余暂憇缑氏之永庆已而兴仆起废训徒説法施者如邱山来者如归市嵩阳诸刹金碧一新洛阳白马经筵不辍皆师力也师瞑目晏坐弥寂黙若无与焉至元八年春诏天下释子大集于京师师之嗣法者居三之一其盛哉师刚果彊毅公勤亷明平居风神闲敞襟度夷旷复嵩山如祖师再出世倡道垂教于天壤间如鼓雷霆而掲日月所谓大善知识标凖斯世没而不朽者欤师字好问以雪庭自号太原文水张氏子九龄入学日了千言乡闾曰圣小儿方娠母有异梦及生家有吉征其説法也涸池出泉古殿有光瑞应非一端云门人慧庆以师平昔着刻梓既夀其传仍以道行碑輙请于上追念父师少不失报効之义是可铭铭曰佛以仁传圣以仁治其仁伊何此心而已混未尝混照彻大地推未尝推渊澄止水梁皇有为不谐其防谁直其宗曹溪东逝逮我裕公道还北矣师少不凡见称州里休林古佛真源指示至老游参持戒律已万松休林合辞招致参从渡河防三百指缁俗趋走营施山委嵩阳诸刹金碧翚跂洛阳大讲经嵗不弛二百四区羣废尽起僧无徭役大众欢喜曰一佛出世遇明天子其人已灭其道不死不空不住天地终始帝命曰咨章服是宜百世其承之四方其则之惟尔法是依惟尔言是师臣拜稽首圣敬不违播为声诗永之兹碑
　　延祐元年十一月日门人慧庆建宣授祖庭大少林寺传法住持嗣祖沙门普就集贤大学士荣禄大夫陈颢立石洛阳耶律徳思刻
　　右裕公碑程钜夫奉敕撰赵孟頫书在少林寺按文敏书法为元朝第一此碑奉敕书不当假手乃觉肥愞少风力何耶然笔自有致
　　拣公茶榜
　　大都大圣夀万安寺诸路释教都总统三学坛主佛觉普安慧湛教大宗师拣公茶榜
　　昭文馆大学士中奉大夫特赐圆通悟大禅师雪庵头陁溥光撰并书
　　窃以随縁应物无非囘向菩提指事传心总是行深般若欲破人间之大梦湏凭劫外之先春伏惟佛觉普安慧湛教大宗师宝集正宗转轮真子学冠于竺干华夏显密圆通神游于教海义天理事无碍笑辟支独醒于一已拟菩提普寤于羣生借水澄心即茶演法涤睡眠于九结破昏滞于十纒于是待蛰雷于鹿野苑中声消北苑采灵芽于鹫山顶上气靡防山依马鸣龙树制造之方得法藏清凉烹煎之防焙之以三昧火碾之以无碍轮煮之以方便铛贮之以甘露盌玉屑飞时香徧阎浮国土白云生处光揺紫极楼台非关陆羽之家风压倒赵州之手段以致三朝共啜百辟争尝使业障惑障烦恼障即日消除资戒心定心智慧心一时洒落今者法筵大啓海众齐臻法是茶茶是法尽十方世界是个真心醒即梦梦即醒转八识众生即成正觉如斯煎利乐何穷更欲称扬听末后句龙团施满尘沙劫永祝龙图亿万春
　　至大二年正月十五日门资上座徳严刻石于嵩山戒坛寺
　　右茶榜释溥光撰并书至大二年刻于戒坛寺为石四两面刻凡八幅今移立在城西峻极下院按王世贞跋云元僧溥光书茶榜风骨颇遒劲惜胸中无卍字骨令天趣流动笔端结习未忘超洒不足又周叙记云元雪庵所书茶榜字径三寸许遒伟可观今观其书笔虽过丰而结体遒紧有清臣诚悬之风书史亦称其工大字录之【按此书体大装潢为繁节録亦可】
　　海市诗
　　富察大使索海市诗
　　应天以实不以文人间世事徒纷纷一自元丰感灵应百年异代殊无闻山东安抚心好道一过蓬莱问芝草深期恍惚通仙灵不见嘉祥惨懐抱是时巨海风涛息万里涵空衬天碧天边和气生紫烟海上羣山削青壁层城异木当头现甲马神兵随后变云幢烟葢出山尖宝阁琼楼浮水面参差有若蓬莱宫乍移三山出海东鹤驾逍遥近西岸来向清时振道风　邱立【按邱长春名处机】右海市诗末署邱立字无名立字钤门演道【阙】宗师之印相传称为邱祖碑分三层刻无年月在崇福宫冦天师传碑隂按嵩岳志云金邱长春世为嵩阳显族大定初遇重阳真君于海上传其学至元己卯大宗以蒲轮起于昊天观至见上于漠北大雪山之阳似即其人也此诗及字皆潇洒可观乃两志俱不载録以偹考
　　明
　　过少林诸诗【四首】
　　将往宜阳迂道过少林有述二首是日小雨薄暮方霁披雾纵幽寻频年説少林到门山雨至绕寺石泉吟花落中天净松藏太室深灯龛耿未灭犹自照禅心草树连中岳烟霞带北邙古禅传后魏巍碣峙初唐地僻鲸音壮风髙鹤韵长浮邱招未去夜夜礼名香防善寺
　　青山迂辔至不顾客程违荏苒惜芳歳流连余落晖石同僧貌古泉共梵音微亦有箕山对无人禁采薇戒坛寺
　　两日登三刹兴衰亦漫伤树交云榻废草长石坛荒乞供朝驯鸽栖禅夜怖狼惟余茶榜在赢得打碑忙既宿少林次日复扪萝因得二境毁栋荒基顾瞻索然然风景益更竒胜各赋一首并书于此嘉靖元年三月十有四日南原王韦记事
　　右诗王韦题书刻于一石在少林寺　按书史王韦号南原善书亦能诗
　　嵩岳道中诗【节録一首】
　　祭告嵩岳道中
　　圭台夙驾赴星期嵩少平分岱华竒宝相荘严中岳殿祥光璀璨万年枝周笙沈寂残河夜汉栢孤森欲曙时归路尚闻仙乐奏怳疑云外歩虚辞
　　嘉靖丙辰秋八月华亭笠江潘恩书
　　右诗潘恩抚豫时以祭告至嵩用太宰乔白岩韵作也在少林寺今録一首
　　少林汉栢二诗
　　游少林寺值雨同丁元父给谏
　　清昼入门春露浓坐深檐溜递疎钟泉声欲过三花树云气常生二室峯入夜萧条清客梦翻堦滴滞游踪明朝拟趁嵩髙日好放晴光随杖龙
　　嵩阳院观汉封三柏
　　嵩阳宫外柏三株汉帝遗风今记无翠霭尚留龙驭逺青天时有鹤羣呼年深饱歴风霜色世全荒玊检符欲问兴亡千载事不知人代防荣枯
　　岭南区大相
　　右诗区大相题书二石在少林寺
　　少林寺题名
　　万厯甲戌冬毘陵唐鹤征来访孙熈宇年丈也
　　右题名在少林寺
　　庙寺诸诗四首
　　中岳庙
　　嵩少夫何极中嵩名独尊杖防千里外陉岘手自扪朅来梵宇憩不数祗树园古树浮夕霭苍翠明朝暾形势互薄周遭虎豹蹲云霞丽丹阙日月夹层轩佛灯然长夜钟声时在门游丝静不飞春鸟争自喧竒趣兹已穷洗心道亦存素衷谅有孚胜游竟难谖卜筑行拂衣无令孤愿言
　　法王寺
　　访胜屡囘枉寄兴良不尠漠漠岫烟霏冷冷岩露沾濡意已困憩顿聊所遣倚策玉柱峯厯览信穷逺连岩互参错云物森婉娈古刹制未頽髙栋负絶巘方池不盈咫洞彻足清浅采采金莲花盈盈玉鉴展纷吾尘滓隔心顔借霑洗慷慨有深衷从兹却轩冕
　　少林寺
　　乆懐少林游今宿少林寺绮丽仡谁搆峩宫敞复防岩壑烂相袅桧柏郁而峙髙栋排云日虚牖蔼苍翠霁色丽遥岑川原相媚我来薝卜下恍从天外至梵香徧空虚塔影照无寐秉炬蹑层榭磨碑识古字已断区中縁何知身世累沃野饶沙尘聊此停征驷
　　面壁石
</div>
    <div class="pagination">
<a href="嵩阳石刻集记_page3.html">上一页</a><a href="嵩阳石刻集记.html">1</a><a href="嵩阳石刻集记_page2.html">2</a><a href="嵩阳石刻集记_page3.html">3</a><span class="current-page">4</span><a href="嵩阳石刻集记_page5.html">5</a><a href="嵩阳石刻集记_page6.html">6</a><a href="嵩阳石刻集记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
