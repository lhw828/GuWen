<!DOCTYPE html>
<html>
<head>
    <meta charset="UTF-8">
    <title>经义考 - 第 49 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 49 页/共 381 页</h1>
    <div class="content">　　读易须知
　　六十四卦图
　　卦爻象占分类
　　易图合璧连珠
　　大易防要
　　一百三十卷
　　俱佚
　　呉中人物志俞琰字玉吾生于宋宋亡遂不复有仕进意隠林屋山摭诸家易说名曰大易防要一百三十卷及注上下经并十翼凡四十卷又有经传考证读易须知易图古占法卦爻象占分类易图合璧连珠説授温州学录不赴后得异人金液还丹之秘注魏伯阳叅同契发挥三卷隂符经解一卷易外别传一卷以吾儒性命之学推隂阳消息之理雅好鼔琴乃作歌毛诗谱别有幽明辨惑席上腐谈书斋夜话等书
　　琰自序集説曰周易集説者集诸説之善而爲之説也曷爲善能明三圣人之本防则善也夫易始作于伏羲仅有六十四卦之画而未有辞文王作上下经乃始有辞孔子作十翼其辞乃偹当知辞本于象象本于画有画斯有象有象斯有辞易之理尽在于画讵可舍六画之象而专论辞之理哉舍画而玩辞舍象而穷理辞虽明理虽通非易也汉去古未逺诸儒训解多论象数葢亦有所本至魏王弼以老庄之虚无倡于前晋韩康伯又和于后圣人之本防遂晦沿袭至于唐诸儒皆宗之太宗诏名臣定九经正义于易则取王韩而孔頴逹軰以当时所尚故虽其说未尽善亦必爲之回防由是二三百年间皆以虚无爲髙至宋濓洛诸公彬彬辈出一扫虚无之圣人之本防始明奈何世之尚占而宗邵康节者则以义理爲虚文尚辞而宗程伊川者则以象数爲末技而邵程之学分爲两家羲画周经亦爲两途遂使学者莫之适从逮夫紫阳朱子本义之作发邵程之未发辞必本于画理不外于象圣人之本防于是乎大明焉琰幼承父师面命首读朱子本义次读程传长与朋友讲明则又有程朱二公所未言者于心葢不能无疑乃历考诸家易说摭其英华萃爲一书名曰大易防要凡一百三十卷不揣固陋遂自至元甲申集诸说之善而爲之説凡四十卷因名之曰周易集説云又自序曰予自徳祐后集诸儒之説爲卷一百三十名曰大易防要以程朱二公爲主诸説之善者爲辅又益以平昔所闻于师友者爲周易集説四十卷孟淳序曰九经惟易有象数其义最奥解者最多元贞丙申秋防玉吾叟于王氏书塾讲坤之六二谓六二既中且正是以其徳直方惟从干阳之大不习坤隂之小故无不利又指示彖传刚柔上下言来不言徃之微意则皆以两卦相并而取义兹葢秦汉至于唐宋诸儒所未发者也是时匆匆回霅弗复请益今观其书集众説之善又述已所闻证以经传反覆辨论无一字放过辞意明甚有如鉴之照物纤悉不遗请名之曰易鉴云至大庚戌冬
　　王都中序曰石涧先生周易集说大槩以晦庵爲主而参以程氏又集诸家之善爲之説凡三十余卷都中至元乙丑尝从先生指授未几奔走宦途弗能卒业兹守鄱阳泉监与先生偕行公余听讲又得闻所未闻是书作于甲申迨今二十有七年未尝一日去手凡三脱藁矣书成不可不传敬请锓诸梓以与同志者共之至大庚戌冬至
　　李克寛序曰石涧先生呉中老儒也着周易集説自至元甲申逮今三十九年考论文义证以五经歳月弥久其説益精世有张平子当知扬子云之太也至治壬戌春
　　白珽序曰易言吉凶悔吝进退存亡无非切已之用迩年以来谈易者棼棼借借三人是之二人非之则攘袂瞠目而与之争谦卦谓何三人非之一人是之则扬眉顿足而喜頥卦谓何呜呼徒能言不能行易之道几乎熄矣蘓台俞玉吾乐贫安道华皓一节于易则不但能言之又能行之辑先儒诸名家之传爲是书条列胪分醇正明白深有益于后学所居榜石涧学者称石涧先生云皇庆元年
　　张瑛序曰古圣人作卦辞爻辞葢皆取象数之义理而发明之耳石涧俞先生于诸家易説无不披阅独以朱子本义爲主仍采诸家之善萃爲一编名曰周易集説即象数言义理精麤本末一以贯之今之言易者孰则能出其右哉皇庆二年七月
　　顔尧焕序曰易其至矣乎三圣人之言三圣人之心也易其可易言哉后世谈易者何啻数百家邵子以数程子以理其后朱子以占三子之説易可谓至矣易其可易言哉余友俞石涧家传易学濳心于此三十余年作集説主之以朱子本义而邵子之数程子之理一以贯之其辞简而严明而理将以扩三子之蕴开后学之防有功于易学多矣余年迈目力衰弗能遍阅石涧之説但略窥一斑爲之肃袵致敬至治二年春
　　杨载序曰石涧俞氏周易集説本于程朱氏之书而证以诸家之言徴余爲序冠于篇首余闻汉世初得一经必聚五经诸儒使共读之以求其训诂今石涧俞氏于易经之文有字义特出者必旁考五经其爲学之近古如此三十年间积三十余卷説虽多何害其爲多故余乐爲之序而不辞焉至治壬戌冬黄溍序曰古者三易皆掌于太卜四学之教诗书礼乐而已孔子晚好易与七十子之徒难疑答问固未有以易爲言者易在秦独爲卜筮之书汉兴言易自田何始何之传爲施孟梁丘其别出爲焦赣爲费直赣专于隂阳占察之术直惟以彖象文言等十篇解上下经至唐贞观中又断然俾学者以王韩爲师费氏借以仅存焦氏又废矣谈者率以爲理学近于费数学近于焦而不知河南两先生之精义独存有非汉儒所及知者未可寘同异于其间也考亭夫子合两先生之学以爲书七十子之徒所未闻于孔子者三尺之童咸得诵而称之今传其书仅百年述作之士不阿以爲同则矫以爲异其所望于来哲者果若是耶溍窃闻之善立言者不必出于古不必不出于古也非有异焉则其书可无作也非有同焉则其书亦不能以独传也惟夫同不爲阿异不爲矫斯言之善者也俞氏之集説有焉溍是以乐道而爲之序读者所宜知也泰定元年十月
　　于文传序曰余少之时已识石涧俞君知其爲善言易者然未之学易不果承教延祐二年予以进士受官南归时石涧尚无恙闻有所着易説未获一寓目焉去年冬自集贤退休呉中石涧之子子玉手一编过余且曰先子平生精力尽于此书愿先生赐之言余受而读之乃易説也及观自序有云朱子本义之作辞本于画理不外象圣人之本防大明于是首读本义次及程传旁考诸家之説摭其精华萃爲一书名曰周易集説凡四十卷以歳月考之起至元甲申至元贞丙申凡十有二年而后成其积学久其用功深槩可见已又十有八年诏以五经取士易主程朱氏之説兼用古注疏则与前所云者略同非明古识今其孰能与于此然则俞氏易説当与蔡氏书传并传学易者苟能玩味此书则思过半矣虽然或出或处或嘿或语易之道也变动不居周流六虚易之用也圣人作易岂直爲学者干禄之资而已牀头易在万钟于我何加焉九亰可作石涧必然我言至正六年七月
　　琰自序其后曰予生平有读易癖三十年间虽隆冬大暑不辍毎读一字一句而有疑焉则终日终夜沉思必欲释其疑乃已洎得其説则欣然如获拱璧亲戚朋友咸笑之以爲学虽勤而不见用于时何乃不知时变而自苦若是耶予则以理义自恱犹刍豢之恱口葢自得其乐罔知所谓苦也粤自至元甲申下笔解上下经并六十四象辞与夫彖传爻传文言传期年而书成改窜者二十余年凡更四藳或有勉余者云日月逝矣系辞传及说卦序卦杂卦犹未脱藳其得爲完书乎予亦自以爲欠至大辛亥自番禺归呉憇海滨僧舍地僻人静一夏风凉闲生无所用心因取旧藳系辞传读之不三月并说卦序卦杂卦改窜皆毕遂了此欠噫予髪种种矣向尝与余共讲明者如西蜀荀在川新安王太古括苍叶西庄番禺齐节初悉爲古人独予未亡今也书既完矣癖既瘳矣则当自此收心归腔以乐余年留气暖脐以保余生弗复更自苦矣如易经考证如易传考证如读易须知如易图纂要如六十四卦图如古占法如卦爻象占分类如易图合璧连珠如易外别传乃予旧所编者将毁之而儿辈皆以爲可惜又略加改窜而存于后
　　琰自序别传曰易外别传者先天图环中之秘汉儒魏伯阳叅同契之学也人生天地间首干腹坤呼日吸月与天地同一隂阳易以道隂阳故伯阳借易以明其说大要不出先天一图是虽易道之绪余然亦飬生之切务葢不可不知也图之妙在乎终坤始复循环无穷其至妙则又在乎坤复之交一动一静之间愚尝学此矣遍阅云笈略暁其一二忽遇隠者授以读易之法乃尽得环中之秘反而求之吾身则康节邵子所谓太极所谓天根月窟所谓三十六宫靡不备焉是谓身中之易今爲图如左附以先儒之说明白无隠一览即见识者当自知之
　　又后序曰易外别传一卷爲之图爲之说披阐先天图环中之极证以叅同契隂符经诸书叅以伊川横渠诸儒之至论所以发朱子之所未发以推广邵子言外之意愚虽不暇专志从事于此而丹之妙用非苟知之葢尝试之者也故敢直指方士之所靳以破学者之惑尝慨夫世所传丹家之书庾词隠语使览者无罅隙可入徃徃目炫心痒掩卷长叹如蔡季通袁机仲尝与朱子共订正叅同契矣虽能考其字义然不得其的传未免臆度而已愚今已得所传又何忍缄嘿以自私乃述是书附于周易集说之后名之曰易外别传葢谓丹家之说虽出于易不过依仿而托之者初非易之本义也丹家之大纲要领愚于是书言之悉矣丹书之口诀细微则具载于叅同契发挥三篇兹不赘云
　　子仲温跋曰易外别传一卷先君子之所着而附于周易集说之后者也先君子尝遇隐者以先天图指示邵子环中之极故是书所着发明邵子之学爲多
　　王彜曰先生所述易会要百有四十卷集说三十六卷先生生宋季年以经义有声塲屋间以科第起家而呉内附山林之士徃徃讴歌而兴以爲一日之用先生乃惟家居读易玩象观理著书以自见
　　白云霁曰石涧易外别传述康节先生心爲太极图朱紫阳太极虚中先天图先天六十四卦直图地承天炁图日受月光图乾坤坎离天地日月等图皆先天之学
　　纳兰成徳序曰周易上下经説二卷象辞説一卷彖传说二卷爻传説二卷文言传说一卷系辞传说二卷说卦说一卷序卦说二卷杂卦说一卷合一十三卷各冠以序綂名曰周易集说而易图纂要一卷易外别传一卷附焉呉人俞琰玉吾叟所着也叟于寳祐间以词赋称宋亡隐居不仕自号石涧道人又称林屋洞天真逸其书草创于至元甲申断手于至大辛亥用力可谓勤矣世之言图书者类以马毛之旋龟文之坼独叟之持论谓尚书顾命天球河图在东序河图与天球并列则河图亦玉也玉之有文者尔昆崘产玉河源出昆崘故河亦有玉洛水至今有白石洛书葢石而白有文者其立说颇异至其集众说之善以朱子本义爲宗而邵子程子之学义理象数一以贯之诚有功于易者也考叟之说易尚有经传考证读易须知六十四卦图古占法卦爻象占分类易图合璧连珠诸书咸附于集说之后而今已无存当日共讲易者则有西蜀荀在川新安王太古括苍叶西庄鄱阳齐节初其名字官阀亦不复可考于乎惜哉
　　陈氏【深】清全斋读易编
　　三卷
　　未见
　　卢熊曰陈深字子微世爲吴人生于宋宋亡笃志古学闭门著书有读易编读诗编读春秋编天厯间奎章阁臣以能书荐濳匿不出学者称爲寜极先生
　　龚氏【焕】易说
　　佚
　　江西通志焕字右文进贤人时称泉先生
　　刘氏【整】易纂图
　　一卷
　　佚
　　闽书整字宋举古田人自号防谷遗老教授生徒百余人少从合沙郑少禖学易传六十四卦图说及春秋元经其纂集图序甫就而卒
　　陈氏【宏】易童子问
　　一卷
　　未见
　　按陈氏易童子问菉竹堂目有之
　　易象发挥
　　佚
　　黄虞稷曰宏莆田人宋末徙华亭以儒业起家同知呉江州事
　　周氏【敬孙】易象占
　　佚
　　元史敬孙台州临海人宋太学生初金蕐王相主台之上蔡书院敬孙与同郡杨珏陈天瑞车若水黄超然朱致中薛松年师事之受性理之学着易象占尚书补遗春秋类例
　　谢铎曰易象占临海周敬孙着今亡
　　黄氏【超然】周易通义
　　二十卷
　　周易或问
　　五卷
　　佚
　　周易释防
　　五卷
　　佚
　　周易发例
　　三卷
　　佚
　　超然自序通义曰易有太极是生隂阳隂阳交易而成对待易之体也所谓先天也隂阳变易而有流行易之用也所谓后天也体中有用用中有体万化之原万古之防万象之蕴万物之情万用之经万物之时尽在是矣大传曰易之兴也其于中古乎言其兴则昔之废可知也春秋传韩宣子聘鲁始见易象易象周公所作象辞独见于鲁则其晦又可知也先天当天地开辟之运中闇得后天后天当再开辟之运又中闇得十翼孔安国谓赞易道以黜八索虽其详不可攷意葢可推矣彖传象传文言序卦杂卦所以翼文王也系辞说卦兼牺文而并翼也世皆以后天赖十翼而明爲夫子之功不知先天由十翼而传微夫子后世殆不知有伏羲之易也子之功所以大也所以关天地盛衰之运也此道若废若兴若晦若明更千有余载然后有太极图说有邵子皇极经世书发挥先天之蕴尤爲暴白其于天地盛衰之运亦非偶然出者于戏至矣超然少而读易不得其门后乃求之周子邵子之书又取朱子本义读之始粗窥蹊隧尚恨本义朱子尝欲再修而未及于是悉其疲薾叅防互攷始则采之先儒以尽其情中则反之蔀闇以极其陋终则本之经意以敛其归因而成袠目曰通义通义者葢将即夫子通之文王之义以上遡伏羲之义也嗟夫观吾之名书则知吾释经之意矣昔者圣人之作易也非但以包罗理气剖析象数而已一画一辞乃理气象数凝结而成文者也此所以辟天地之运也伏羲画之文王系之夫子翼之同爲出于理气象数之自然亦犹之自本而榦自榦而支不但太极自生出之后序爲然三圣之序犹是也此通义之所以作也
　　又自序发例曰余尝窃譬笺易当如畵家写六十四卦之义三百八十四爻之情正邪险易利害攻取犹之老少妍媸意态情状各随其人不但位寘耳目口鼻而已后世明智之士数喜谈易观其笔力驰骋上磅下礴可谓健矣然未免自以意置位故虽极天下之至工而其人则不似也似不似未暇论或置口与鼻易耳以目则又不复爲人矣凡掩集时义悖乱上下象外生占占外生说者皆颠倒耳目口鼻之数也易以徳位时义爲重有此徳当此位适此时行此义处已治人之道趋吉避凶之机差之毫厘谬以千里如其实象失眞虚理任意当静反动当承反应听其说虽美考其事实乖是又如比五音而强目以听盛八珍而责鼻以食其不至贼人之性也几希予爲此惧每以读易之法当先推卦义以求六爻之情情有难通则参以象象有难通则参以位位复难通则参以三百八十四爻之例例明而圣人之意十得其五六矣朱子尝言上古之书莫大于易中古之书莫大于春秋窃谓易有吉凶即春秋之有刑徳也易以吉凶寓于三百八十四爻之行事春秋以刑徳寓于二百四十二年之行事是故读二书者皆宜究圣人命辞之例易例圆通苟能深明其意然后知圆通之中极爲谨严与春秋等今学春秋者必求春秋之凡例独易之例乃置而不讲上者凿理下者凿象精粗不同凿均也凡例既明易乃可窥作发例
　　赤城集黄超然字立道黄岩人宋末两中乡科元至治初卒
　　赤城新志超然字夀云与车玉徃来金华王鲁斋之门得理学之传而尤精于易既卒赐諡康敏其諡议曰故夀云先生黄超然文肃蕐胄诗礼名家学贯六经尤邃于易安居恬静不以贫窭动其心性识髙明不以功名易其志愽逹之才道徳之化渐于乡里也逺渊源之学仁义之教被于后人也深故既没而名益彰所着周易通义等书羽翼程朱开明后进是宜于设教之所赐以书院之号所谓乡先生殁而祭于社者先生有焉定议易名国有令典按諡法夀考且寜曰康好古不怠曰敏请諡康敏
　　台州府志超然推本伏羲先天图翼以邵子皇极经世着周易通义二十卷发程朱传义未尽之意别爲或问五卷发例三卷释象五卷
　　谢铎曰周易通义黄夀云着今有抄本
　　朱氏【知常】经进易解
　　佚
　　金蕐赤松山志先生名知常字久道号此山本郡人也通儒学爲黄冠师主佑圣观开庆间赐左街道录先生少学易于乡先生卢端叔后得易说于池阳周元举遂以见闻集爲一编进之于上遗籍藏此山道院
　　齐愽士易解
　　佚
　　董氏易传觉
　　佚
　　李氏易辨证
　　佚
　　以上三书见尤氏遂初堂目
　　朱氏【失名】三宫易
　　宋志一卷
　　佚
　　胡一桂曰其说分圆宫方宫交宫以初二中四终爲序
　　何氏【失名】周易讲疏
　　宋志十三卷
　　佚
　　陈氏【失名】周易六十四卦赋
　　宋志一卷
　　佚
　　黄宗旦曰颍川陈君不知其名
　　沈氏【失名】愚庵易注
　　佚
　　按愚庵沈氏未详其名方万里赠其子复亨诗云乃翁辛苦注周易曾梦神人谈太极则业有成书然并卷帙亦亡矣
　　尹氏【彦頥】易解
　　佚
　　髙丽史尹彦頥瓘第四子仁宗朝国子司业赴经筵讲论经义赐蕐犀带一腰迁寳文阁直学士卒諡文康尝作易解传于世
　　按髙丽史称仁宗恭孝王楷也


　　经义考卷四十
<史部,目录类,经籍之属,经义考>
　　钦定四库全书
　　经义考卷四十一
　　翰林院检讨朱彜尊撰
　　易【四十】
　　青城山人揲蓍法
　　宋志一卷
</div>
    <div class="pagination">
<a href="经义考_page48.html">上一页</a><span>...</span><a href="经义考_page44.html">44</a><a href="经义考_page45.html">45</a><a href="经义考_page46.html">46</a><a href="经义考_page47.html">47</a><a href="经义考_page48.html">48</a><span class="current-page">49</span><a href="经义考_page50.html">50</a><a href="经义考_page51.html">51</a><a href="经义考_page52.html">52</a><a href="经义考_page53.html">53</a><a href="经义考_page54.html">54</a><span>...</span><a href="经义考_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
