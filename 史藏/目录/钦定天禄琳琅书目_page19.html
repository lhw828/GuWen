<!DOCTYPE html>
<html>
<head>
    <meta charset="UTF-8">
    <title>钦定天禄琳琅书目 - 第 19 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定天禄琳琅书目 - 第 19 页/共 30 页</h1>
    <div class="content">
　　许氏説文解字五音韵谱【二函十二册】
　　篇目同前
　　此书标题虽无重刋二字而篆法逊于后一部葢欲伪充宋椠而不能上者也
　　文彭钱谦益俱经収藏印记见前其渔阳子郊无考又有赵子昻印篆刻甚庸劣其为伪作可知




　　重刋许氏説文解字五音韵谱【二函十二册】
　　篇目同前
　　此本篆法亦劣以书中印记证之乃建本也太山赵氏收藏未详其人


　　重刋许氏説文解字五音韵谱【二函十二册】
　　篇目同前
　　此书橅印稍后亦前版也
　　闵声収藏印记无考


　　重刋许氏説文解字五音韵谱【一函四册】
　　篇目同前
　　纸墨在前二部之下虽出一版实逺逊之
　　释【二函十四册】
　　宋洪适着二十七卷前适自序
　　宋中兴艺文志称适取古今石刻法其字为之韵辨其文为之释以辨书曰释陈振孙亦称年来北方旧刻不可复得览此犹可慨想此本虽非宋椠橅印不精而其书则固足重也
　　歴代钟鼎彞器款识法帖【一函二册】
　　明万岳山人校刋二十卷前山人自序
　　万岳山人不知何许人序后有宣公后裔之印则为陆氏可知惜未详其名始末无考其序作于万厯十六年称苏人货古物者有博古图録予厚价而得之每自称快又数年得钟鼎款识一集与博古图相为表里然有钞本无刻本意欲梓焉谋之数年因艰于摹写之手遂不果迩年偶得松石姜君能兼诸家书又工篆遂以是集付之不半月而就于是遂得而梓焉云云是此书非山人所撰而序中亦未及作者之名考宋人诸书目只载钟鼎篆韵七卷亦无此书葢亦以未有刋本罕传于时也书中篆法古雅竟似従钟鼎彞器中摹搨而出其橅印以朱不以墨亦别饶古色明版之杰出者矣
　　六书精蕴【六函三十册】
　　明魏校着六卷前校自序后附校门人徐官音释举要一卷
　　明史魏校字子才昆山人治十八年成进士歴南京刑部郎中累迁至太常卿寻致仕所着有大学指归六书精蕴卒諡恭简书中字法或以古篆翻楷或以小篆翻楷弗混于俗深得先民之遗刻手亦能传其笔意足称良工徐官因字有难识者为音俗字于书端并附举要于书末以便披览官吴人登正徳十二年进士第见太学题名碑
　　韵补【一函五册】
　　宋吴棫着五卷前宋徐蒇序书目后有棫识语吴棫作此书自易诗书而下以及欧苏撰著所采凡五十种其用韵有与时不同者皆载之凡字有一义或二义三义必有所证陈振孙书録解题备详其説吴棫宋史无传凌迪知万姓统诸棫字才老建安人时号通儒朱子评近代考订训释之学亦亟称之姑苏志徐蒇字子礼工汉由进士知饶州后改浙东提举常平知秀州此本系明时坊刻其板式犹规宋椠而字画纸墨迥乎不系矣
　　吴岫収藏邱记见前余印无考




　　改并五音类聚四声篇【二函十册】
　　金韩道昭著十五卷前明宪宗序次昭兄道升序并重编杂部一篇五音改并増添明头号样一篇目録后附重编并部依三十六母再显之图书后附金窦庆补背篇列部之字一篇
　　道昭字伯晖松水人其书成于金章宗泰和八年系取玉篇类篇等书之字改并部次别以五音系以三十六字母葢宗婆罗声音之学者此本为明成化十年所刋宪宗序称其上下縦横律度精密有益学者特命工绣梓以广其传故橅印精良迥殊坊本
　　改并五音集韵【二函十册】
　　金韩道昭著十五卷前昭兄道升序
　　前书以字母分排此书以声韵分排而每韵中亦各以字母分纽皆因其父孝彦未成之编续加修定者道升序作于金崇庆元年则道昭此书系后前书五年而成是本橅印颇佳似従金时原版翻刻者也
　　改并五音集韵【一函十册】
　　篇目同前
　　此书即前板橅印之时亦不相逺惟纸墨稍差耳书中有杨印记未详其人


　　重刋改并五音集韵【二函二十册】
　　金韩道昭编十五卷前载金崇庆元年原序次唐郭知元孙愐唐韵旧序二篇后附明沙门真空贯珠集八卷刘序又真空直指玉钥匙门法一卷夏元序
　　五音集韵目録前标题称至元庚寅重刋目録后标题又称成化庚寅重刋而各卷首标题则称正徳乙亥亦有称正徳丙子者其第十五卷之末行总标正徳乙亥春日重刋至丙子孟秋完颇疑目録所记年月前后何以悬殊且成化庚寅距正徳乙亥已阅四十六年之久亦觉相去太逺及观书中版心下方往往载出赀刋书姓氏大半皆御马监中之官员太监目録与各卷所载畧同则所标至元或系沿元时刋本之旧其标成化者或系尔时集赀未足仅刋目録而止至正徳间始获成书遂以旧存目録凑合其仍为一版可知且姓氏上有称信官者其为沙门集赀刋版又可知矣刘聪作贯珠集序时虽称治戊午而夏元之序作于正徳癸酉越二年即为乙亥则贯珠集之与五音集韵同刋不更彰彰乎真空自号讷庵始末无考刘聪称其于经史子集之外凡荒徼重徼如象胥天竺诸域元言梵典如云笈楞严诸经悉搜剔纂采族分类合又为歌诀词法以概诸首夏元亦称其于旧本芟繁就简取易去难意不深刻声不聱牙一覩之余即得止宿则讷庵于声韵之学深契其理矣刘聪江西宜春人登成化十四年进士第见太学题名碑夏元未详其人作序时官湖广京山县令
　　诗韵释要【一函六册】
　　明潘云杰着五卷附古韵释要一卷并切韵要法前明王穉登序
　　潘云云间人其始末不可考按松江志有潘云防者为刑部尚书潘恩之子登万厯四十七年进士第云或其雁行此书注释声韵防订颇详王穉登序极称之橅印精善似非坊刻所能为者穉登字伯谷长洲人四嵗能属对六嵗善擘窠大字十嵗能诗长益骏发有盛名以布衣终明史有传明陈龙光藏本龙光云南石屛州人万厯三十二年进士见太学题名碑来鸿轩亲义礼堂二印未知即龙光所钤否也


　　童防训【一函一册】
　　宋吕本中着上下二卷前宋楼昉序
　　昉序作于宋宁宗嘉定八年称金华太守邱公长隽出钱五万镌刻于吕氏祠堂此本书末别行刋绍定己丑郡守眉山李得此本于详刑使东莱吕公祖烈因锓木于玉山堂以恵后学按绍定己丑为理宗绍定二年去嘉定八年已阅十有四载则吕祖烈所藏即邱长隽所刋以置吕氏祠堂者李特取而翻刻其版耳此本又从李版翻出橅刻再三故字画不能圆劲纸亦不佳系坊间所印行者也考宋史吕本中字居仁夀州人公着之曾孙好问之子宣和六年由大名府帅司干官除枢密院编修迁职方员外郎绍兴六年特赐进士出身擢起居舎人官至侍讲兼权直学士院不附秦桧为御史萧振所劾罢提举太平观卒諡文清楼昉宋史无传凌迪知万姓统谱昉鄞县人少従吕祖谦学号迂斋绍熈中登进士第
　　养正图解【一函四册】
　　明焦竑撰不分卷前祝世禄序竑自序
　　明史焦竑传称皇长子出阁竑为讲官竭诚启迪尝采古储君事可为法戒者为养正图説拟进之同官郭正域辈恶其不相闻目为贾誉竑遂止是当时此书以猜阻未经进奉故无官刻之本此本祝世禄序称绘图为丁云鹏书解为呉继序捐赀镌之为呉懐让按云鹏继序名重一时书画皆臻其妙懐让欲刻是书先以作图书解属斯二人亦不苟于剞劂者矣祝世禄饶州徳兴县人登万厯十七年进士见太学题名碑作序时官南京吏科给事中
　　养正图解【一函二册】
　　篇目同前
　　橅印与前部并出一时纸质墨光故无轩轾











　　钦定天禄琳琅书目卷七
　　钦定四库全书
　　钦定天禄琳琅书目卷八
　　明版史部
　　廿一史【八十函五百五十册】
　　明万厯间奉勅刋史记汉司马迁撰宋裴骃集解唐司马贞索隠张守节正义一百三十卷前贞索隠前后二序补史记序骃集解序守节正义序论例諡法解汉书汉班固撰唐顔师古注一百卷前师古汉书序例宋余靖刋误进表宋祁叅校诸本目録刘之问识语后汉书宋范蔚宗撰唐章懐太子贤注一百三十卷内志三十卷梁刘昭注补前宋余靖序三国志晋陈夀撰宋裴松之注六十五卷晋书唐太宗御撰一百三十卷后附唐杨齐宣序并音义三卷宋书梁沈约撰一百卷南齐书梁萧子显撰五十九卷前宋曽巩序梁书唐姚思防撰五十六卷陈书唐姚思防撰三十六卷前宋曽巩序魏书齐魏收撰一百十四卷前宋刘攽等序北齐书隋李百药撰五十卷周书唐令狐徳棻等撰五十卷前宋梁焘等序南史唐李延夀撰八十卷北史唐李延夀撰一百卷隋书唐魏徴长孙无忌等撰八十五卷唐书宋欧阳修宋祁撰二百二十五卷前宋曽公亮等进书表后宋董冲唐书释音二十五卷五代史宋欧阳修撰七十四卷前宋陈师锡序宋史元脱脱【今改正曰托克托】等撰四百九十六卷辽史元脱脱等撰一百十六卷前脱脱等进书表金史元脱脱等撰一百三十五卷前元阿鲁图【今改正曰阿噜图】进书表元史明宋濓王袆等撰二百十卷前明李善长等进书表
　　明万厯二十一年刻十三经既成随于二十四年开雕此书阅十有一载至三十四年竣事版式与十三经同所列较刋重修之祭酒司业衔名亦仿前式
　　史记【四函二十四册】
　　汉司马迁撰宋裴骃集解唐司马贞补三皇本纪并索隠张守节正义一百三十卷前守节正义序贞索隠序补史记序裴骃集解序后贞索隠后序明仿宋刋畧得形似而已
　　明赵宦光藏本按姑苏志宦光字凡夫太仓人卜居于寒山所著书多至数十种而尤専精字学创作草篆説文长笺是其所独解也余印无考








　　史记【六函六十册】
　　篇目同前
　　此与前书同出一版前书目录后之第三行四行有割去重补之痕当是明人所记刻书年月书贾以其形似宋版故为割去此书目録后无史记目録终五字而有校对宣徳郎秘书省正字张来书木记较前书所补之痕増寛一倍若果为原版所有前书何以割去即或割之而补痕寛窄何以不合按秘书省正字虽是宋代官名而张来者亦无可考其为书贾欲伪充宋椠别刋目録未叶増入木记彰彰然矣
　　明兴宗第四子衡王允熞藏本有衡王图书余印无考
</div>
    <div class="pagination">
<a href="钦定天禄琳琅书目_page18.html">上一页</a><span>...</span><a href="钦定天禄琳琅书目_page14.html">14</a><a href="钦定天禄琳琅书目_page15.html">15</a><a href="钦定天禄琳琅书目_page16.html">16</a><a href="钦定天禄琳琅书目_page17.html">17</a><a href="钦定天禄琳琅书目_page18.html">18</a><span class="current-page">19</span><a href="钦定天禄琳琅书目_page20.html">20</a><a href="钦定天禄琳琅书目_page21.html">21</a><a href="钦定天禄琳琅书目_page22.html">22</a><a href="钦定天禄琳琅书目_page23.html">23</a><a href="钦定天禄琳琅书目_page24.html">24</a><span>...</span><a href="钦定天禄琳琅书目_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
