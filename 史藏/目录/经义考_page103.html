<!DOCTYPE html>
<html>
<head>
    <meta charset="UTF-8">
    <title>经义考 - 第 103 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 103 页/共 381 页</h1>
    <div class="content">　　佚
　　金华志马之纯字师文东阳人隆兴元年进士知严州称为茂陵先生
　　薛氏【季宣】书古文训
　　十六卷
　　存
　　季宣自序曰昔者子夏学书见于孔子子曰啇也何为于书子夏对曰书之论事也昭昭如日月之代明离离如星辰之错行上有尧舜之道下有三王之义凡啇之所受书于夫子者志之于心弗敢忘退而穷居河济之间深山之中作壤室编蓬户弹琴瑟歌咏先王之风则可以发愤慨喟忘已贫贱有人亦乐之无人亦乐之而忽不知忧患与死也夫子愀然变容曰嘻子殆可与言书矣虽然其亦表之而已未覩其里也顔渊曰何谓也子曰闚其门而不入其中乌覩其奥藏之所在乎然藏又非难也丘尝悉心尽志以入其中则前有高岸后有大谿填填正直而已矣是故帝典可以观美大禹谟禹贡可以观事臯陶谟益稷可以观政洪范可以观度六誓可以观义五诰可以观仁甫刑可以观戒通斯七者书之大义举矣夫子于啇之书谓之表所以语囘谓之义自以填然正直一时三语若不相侔然则帝王之书其不可识矣君子察于三者而后可以言书今夫天之昭明地之博厚而人之灵于万物匹夫匹妇无不固已知之至于风霆雨霁之迭兴海岳河山之流峙所以知之葢鲜喜怒哀乐出乎尔者其静其作则或自知之不暇不察乎近孰明乎远不得乎身何以论古之人是故以书学书书而已遗书学书非书矣不以不遗未足与于书之防以而遗之从之不可或庶防乎书之大义云尔子言之也书之于事也远而不濶近而不迫志尽而不怨辞顺而不谄吾于高宗彤日见德有报之疾也茍由其道致其仁则远方归志而致敬焉于洪范见君子之不忍言人之恶而质人之美也发乎中而见乎外以成文者其惟洪范乎尧舜之命受于人汤武之命受于天不读诗书易春秋则不知圣人之心无以别尧舜之禅汤武之伐也语之不切见诸言外斯言之辨可以观于虞夏商周之书矣走之于书学焉不如子夏观焉何敢望囘世无孔子则将何所取正述而藏之以待能者其庶乎以书观书者矣隶古定书最古孔氏文义多本伏生之説唐明皇帝更以正隶改定而俗儒承诏文多踳駮古文是训不劳乎是正之也书序出于孔子防自有在诠次百篇之后将以归于古学好古之僻走何辞焉昔孔子学琴操而得文王之形季子闻乐音而知其国之政读其书不知其人可乎故序篇端论以读书之法
　　朱子曰薛士龙书解其学问多于地名上着功夫
　　谢氏【谔】书解
　　二十卷
　　未见
　　周必大曰谔字昌国新喻人官朝议大夫直学士
　　艮斋定斋二先生书説
　　三十卷
　　未见
　　按艮斋者薛氏季宣定斋者谢氏谔不知何人合刻
　　萧氏【彧】集永嘉先生尚书精意
　　九卷
　　佚
　　陈氏【骙】尚书考
　　二卷
　　佚
　　姓谱陈骙字叔通临海人宁宗时知枢密院事兼叅知政事卒赠少傅諡文简
　　宋氏【若水】书小传
　　十卷
　　佚
　　朱子志墓曰公讳若水字子渊双流县人江南西路转运判官
　　经义考卷八十一
　　钦定四库全书
　　经义考卷八十二
　　翰林院检讨朱彝尊撰
　　书【十一】
　　朱子【熹】尚书古经
　　通考五卷
　　未见
　　陈振孙曰晦庵所录分经与序仍为五十九篇以存古也
　　书説
　　宋志七卷
　　存
　　陈淳曰书无文公解然有典谟二篇説得已甚明白亲切精当非博物洽闻理明义精不及此
　　陈振孙曰晦庵门人黄士毅集其师説之遗以为此书晦庵于书一经独无训传每谓错简脱文处多不可强通今惟二典禹谟召诰洛诰金縢有解及九江彭蠡皇极有辨其他皆文集语录中摘出
　　都穆曰朱子于经传多有训释惟尚书则否葢以其多错简脱文非古文之全也蔡氏书传序云二典禹谟先生葢尝是正则其他固未之及世所传有朱子书説葢当时门人取语录文集中语以成之非朱子意也按文公书説黄氏所录外又有汤氏中所辑今不传
　　蔡氏【沈】书传
　　宋志六卷
　　存
　　沈自序曰庆元己未冬先生文公命沈作书集传明年先生殁又十年始克成编总若干万言呜呼书岂易言哉二帝三王治天下之大经大法皆载此书而浅见薄识岂足以尽发蕴奥且生于数千载之下而欲讲明于数千载之前亦已难矣然二帝三王之治本于道二帝三王之道本于心得其心则道与治固可得而言矣何者精一执中尧舜禹相授之心法也建中建极商汤周武相传之心法也曰德曰仁曰敬曰诚言虽殊而理则一无非所以明此心之妙也至于言天则严其心之所自出言民则谨其心之所由施礼乐敎化心之发也典章文物心之着也家齐国治而天下平心之推也心之德其盛矣乎二帝三王存此心者也夏桀商受亡此心者也太甲成王困而存此心者也存则治亡则乱治乱之分顾其心之存不存何如耳后世人主有志于二帝三王之治不可不求其道有志于二帝三王之道不可不求其心求心之要舍是书何以哉沈自受读以来沉潜其义叅考众説融防贯通乃敢折微辞奥防多述旧闻二典禹谟先生葢尝是正手泽尚新呜呼惜哉集传本先生所命故凡引用师説不复识别四代之书分为六卷文以时异治以道同圣人之心见于书犹化工之妙着于物非精深不能识也是传也于尧舜禹汤文武周公之心虽未必能造其微于尧舜禹汤文武周公之书因是训诂亦可以得其指意之大畧矣子杭上书集传表曰伏以惟精惟一以执中乃三圣传授之心法无党无偏而建极葢百王立治之大经先臣亲绎于师承遗帙初明于宗防恭逢睿圣敬効涓埃臣切考典谟训诰誓命之文无非载道及更刘班贾马郑服之手寖以失真二孔注疏虽存诸家笺释愈众党同伐异已乖平平荡荡之风厌常喜新又失浑浑灏灏之气讹以相袭杂而不纯暨皇圗赤伏之中兴有大儒朱熹之特出经皆为之训传义理洞明书尤切于讨论工夫未逮谓先臣沈从游最久见道已深俾加探索之功以遂发挥之志微辞奥防既得于讲习之余大要宏纲尽授以述作之意徃复之缄具在删润之墨犹新半生殚采摭之劳六卷着研覃之思帝王之制坦然明白圣贤之言炳若丹青使澄彻于九重亦熙缉之一助兹葢恭遇皇帝陛下智由天锡德与日新任贤勿贰去邪勿疑既从民情而罔咈制治未乱保邦未危葢思君道之克艰虽聪明之宪天犹终始而念学臣误防拔擢获玷班行自揣章句之徒莫効丝毫之报抱父书而永叹望宸阙以冐陈倘获清闲乙览之俯临岂但畴昔辛勤之不朽置之座右常闻无怠无荒之规措诸海隅咸仰克寛克仁之治所有先臣沈书集传六卷小序一卷朱熹问答一卷缮写成十二册用黄罗装褙防封谨随表上进
　　真德秀表墓曰君讳沈字仲黙姓蔡氏西山先生季子也从文公游文公晚年训传诸经畧偹独书未及为整环视门生求可付者遂以属君君沉潜反覆数十年然后克就其书攷序文之误订诸儒之説以发明二帝三王羣圣贤用心之要洪范洛诰泰誓诸篇往往有先儒所未及者庆元初伪学之论兴文公以党魁黜聘君亦远谪舂陵君徒歩数千里以从聘君不幸没贬所君复徒歩防柩以归卜居九峯当世名卿物色求访将荐用君不屑就也
　　赵希弁曰右晦庵先生订正而武夷蔡沈集传也沈自序于前其子奉议郎秘书省著作佐郎兼权右侍郎官兼枢密院编修官兼诸王宫大小学敎授杭进于朝沈字仲黙号九峯先生
　　黄震曰经解惟书最多至蔡九峯叅合诸儒要説尝经朱文公订正其释文义既视汉唐为精其发指趣又视诸家为的书经至是而大明如揭日月矣朱升曰古文书序自为一篇孔注移之各冠篇首序文与书本防往往不协蔡氏删之而置于后以存其旧葢朱子所授之防也
　　何乔新曰自汉以来书传非一安国之注类多穿凿頴达之疏惟详制度朱子所取四家而王安石伤于凿吕祖谦伤于巧苏轼伤于略林之竒伤于繁至蔡氏集传出别今古文之有无辨大序小序之讹舛而后二帝三王之大经大法粲然于世焉
　　桂蕚曰书典谟注虽经朱子改定尚有冗处其夏书以后蔡传虽详亦多赘凿务在反之于心其不可通者不可强也
　　何孟春曰蔡氏书传日月五星运与朱子诗传不同及其他注説与鄱阳邹季友所论亦有未安者赵枢生曰昔人言明经者诸儒害经者亦诸儒以今观之书蔡氏传为尤甚葢殷盘周诰诘屈诡晦已自不可知况秦火之后又多断简残编脱文譌字今必欲以常理恒言释之故多勉强附防
　　黄氏【榦】尚书説
　　十卷
　　佚
　　潘氏【柄】尚书解
　　佚
　　辅氏【广】尚书注
　　佚
　　浙江通志辅广字汉卿崇德人师事朱子及东莱吕氏嘉定间入仕寻奉祠学者称传贻先生
　　董氏【铢】尚书注
　　佚
　　李氏【相祖】书説
　　三十卷
　　佚
　　闽书李相祖字时可光泽人从朱文公学曾以文公命编书説三十卷
　　吴氏【昶】书説
　　四十卷
　　佚
　　曾孙龙翰曰先曾大父从游朱子之门文公以扫墓归婺源曾大父上所著书説文公深嘉之
　　按龙翰字式贤有古梅吟藳其读家集诗云吾家友堂翁砚影双鬓寒刻志钻书史篝灯照夜阑寃哉命压头那复博一官友堂纷遗藳防成汲冢残江东兵燹余白璧喜重完自序云友堂遗文今所存者书説四十卷易论四十卷葢宋季书虽仅存未曾刋行者也
　　陈氏【文蔚】尚书类编
　　十三卷
　　佚
　　文蔚进表曰臣文蔚言七月十五日伏凖本州送到七月五日尚书省劄子取索臣所着尚书类编者臣一介庸愚识见肤浅不自揆度妄意纂辑得罪圣门方窃自讼岂谓圣朝不弃涓埃兼收并取下及纤微臣文蔚惶惧惶惧顿首顿首臣窃闻帝王出治稽古为先圣哲贻谋修身是急必探赜于精微之地乃收功于土苴之余自昔讲求具有本末伏惟皇帝陛下英资天纵圣敬日跻道得尧禹汤文之传书究虞夏商周之蕴微言奥防黙契于宸大义宏纲悉关于天理非如经生学士穷年既日苦志疲精溺情传注之间玩意篇章之末葢将以弥沦天地酬酢古今无非帝学之渊源岂但云章之黼黻然且下采刍荛之论上裨旒冕之聪如太华之微尘不遗若日月之容光必照圣而益圣新于又新幸若愚臣生逢明盛且如臣者老于草泽幼玩简编久防敎育之恩得尽钻研之力窃谓书者精一之防首传于二圣彝伦之叙备阐于九畴天文稽七政之齐地理尽九州之贡揖逊征诛心同而迹异侯甸男卫理一而分殊拔伊尹于耕野之微相傅説于筑岩之贱官制刑以儆有位德好生以洽民心无逸俾知于艰难酒诰深惩于沈湎鼎耳雉鸣则祖已之训入西旅獒献则召公之戒陈以至用人建官大则公孤师保惟其人微则侍御仆从罔非正非其人何以经邦而论道不以正未免亲佞而狎邪所系非轻诚【原阙】忽凡此皆理国安民之要亦岂无綂宗防元之方要之典学之一言是乃尊经之明法伏愿皇帝陛下加日就月将之志进日升月至之功用舜之中建武之极以是陶成万化鼓舞羣生还风俗于邃古之初示法则于将来之永则臣得渔樵同乐铅椠自娱虽居旷野之遐若对清光之近书编凡一十三卷谨随表投进以闻
　　宋鉴端平二年二月都省言进士陈文蔚所着尚书解注有益治道诏补迪功郎
　　按类编已佚其表载克斋集中书成时赋诗云水饮已忘三月味囊中真乏一钱储屡空本是吾家事嬴得闲身且著书洵有道之言也
　　戴氏【】书説
　　佚
　　冯氏【椅】尚书辑説
　　未见
　　孙氏【调】龙坡书解
　　五十卷
　　佚
　　尚书发题
　　佚
　　林氏【防孙】尚书本义
　　佚
　　闽书防孙字子武福州人从朱文公游嘉定中特奏名为县尉
　　徐氏【侨】尚书括防
　　十卷
　　存
　　姚希得序曰凡物有所不至者必有所独至如丘明擅良史之誉子夏列文学之班此二子者非所称五官不具无以与于文章之观者哉而春秋叙事独见左氏圣门辞藻首重卜商乃知古人用志凝神之説良不诬也婺州文清公徐先生讳侨字崇父号毅斋淳熙十一年进士胸吐词峯心吞学海而于五经宗防尤所究心故先生著述有读易记读诗记诸咏杂説文素等书行于世为世所传诵若此虞周二书括防尤其潜心究学辑而成帙者夫五经为诸书之冠而虞周二书皆圣训典谟惟精惟一之防又为五经之冠茍非深明其奥曲洞其理安能妄措一词今谛观是帙注解详密毫无渗漏乃知先生于此书之宗防黙识心通其于继往圣开来学岂不赖有此耶先生暮年以此书进呈皇朝存于青宫阁秘本客秋余得先生原稿因重录宝藏允留家塾读是书者始信先生之学问渊源当与左氏卜商并垂于天壤矣景定四年三月
　　许氏【奕】尚书讲义
　　十卷
　　佚
　　魏了翁撰碑曰奕字成子庆元五年进士第一授宣义郎签书剑南节度判官嘉泰四年授秘书省正字迁校书郎兼吴兴郡王府敎授寻迁秘书郎著作佐郎著作郎兼权考功郎官开禧三年迁起居舍人明年改元嘉定为通谢使聘金迁起居郎兼权给事中使还除权礼部侍郎俄兼侍讲陞侍读二年迁吏部侍郎三年兼修玉牒官又以给事中阙官申命兼权除显谟阁待制知泸州五年除知防州府表辞不行改知遂宁府八年进龙圗阁待制九年加宝谟阁直学士致仕公词章雅健兼通篆籕书其所裒萃断藳仅得毛诗説三卷论语尚书周礼讲义十卷所逸多矣
　　姓谱奕简州人
　　邹氏【补之】书説
　　佚
　　浙江通志邹补之字公衮开化人受业朱子及东莱之门淳熙初举进士判江宁府
</div>
    <div class="pagination">
<a href="经义考_page102.html">上一页</a><span>...</span><a href="经义考_page98.html">98</a><a href="经义考_page99.html">99</a><a href="经义考_page100.html">100</a><a href="经义考_page101.html">101</a><a href="经义考_page102.html">102</a><span class="current-page">103</span><a href="经义考_page104.html">104</a><a href="经义考_page105.html">105</a><a href="经义考_page106.html">106</a><a href="经义考_page107.html">107</a><a href="经义考_page108.html">108</a><span>...</span><a href="经义考_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
