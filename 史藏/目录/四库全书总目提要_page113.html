<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 113 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 113 页/共 273 页</h1>
    <div class="content">所论皆持身涉世之道，大致平正无疵，而亦无深义。
△《传习录略》一卷（编修程晋芳家藏本）
不著编辑者名氏。取王守仁《传习录》删存大略，曹溶收入《学海类编》者。
《明史艺文志》载王守仁《传习录》四卷，《聚乐堂书目》有戴经《传习录节要》一卷，《会稽县志》有刘宗周《阳明传习录选》，皆无《传习录略》之名。
末有邹元标跋语，然亦但云尝读《传习录》，不云有所删辑。盖以《传习录》跋移缀之，均非其旧也。
△《慎言》十三卷（衍圣公孔昭焕家藏本）
明王廷相撰。廷相字子衡，仪封人。弘治壬戌进士。官至兵部尚书。事迹具《明史》本传。是编前有嘉靖丁亥自序，称仰观俯察，验幽核明，有会於心，即记於册。二十馀年，言积数万，类分为十三篇，附诸集以藏於家。又论诸儒之失有曰，拟议过贪，则援取必广；性灵弗神，则诠择失精。由是旁涉九流，淫及纬术，卒使牵合附会之妄，以迷乎圣人中庸之轨云云。持论大抵不诡於正。然以拟议过贪诋诸儒，故罕考群言；以性灵弗神诋诸儒，故多凭臆见；甚至并五行分属四时，亦以为必无之理，则愈辨而愈傎矣。本传称廷相博学好议论，以经术称。
於《星历》、《舆图》、《乐律》、《河图》、《洛书》及周、程、张、朱之书皆有所论驳，然其说多乖僻。良得其实云。
卷九十六 子部六
○儒家类存目二
△《后渠庸书》一卷（编修程晋芳家藏本）
明崔铣撰。铣有《读易馀言》，已著录。此其笔记之文。如论春王正月为周正；幽赞於神明而生蓍为用策；论《易》不本於先天图，在今日为已定之论，在明人则为卓识矣。又曰：图象繁而《易》荒矣，小序废而《诗》芜且浅矣，左氏轻而《春秋》虚矣。喜新变古，君子无乐乎斯焉耳。又曰：宋人之说古事也，多以其意亿之。始犹昭然也，习之久，遂若真者，诬矣哉！尤讲学家所不肯言者。
铣独不巧言回护，亦绝无门户之私。然诸条皆见所作《士翼》中。殆后人摘抄，伪立此名，曹溶不及详核，误收入《学海类编》耳。
△《同异录》二卷（浙江鲍士恭家藏本）
明陆深撰。深有《南巡日录》，已著录。是书采汉以来名臣奏疏、杂文有关於典章政事之大者，节而录之，分为二卷。上篇曰典常，下篇曰论述。每条之末，各附以论断。大旨欲取古人成说，相其缓急，而通之於当世之务。其书始脱稿於闽中，及提学山西，重加诠次，欲奏上之。既而不果。其进书原序，犹存卷首。
书中凡原文有陛下云云者，俱空白二字，而注其下云：前朝臣子尊称君上之文，义当避阙。然古来传写旧文，实无此例。世所见石经《尚书》，於帝字王字均未有避阙者也。
△《心性书》（无卷数，浙江巡抚采进本）
明湛若水撰。若水有《二礼经传测》，已著录。是书首列心性图，图后有说。
复集心性通三十五章，附其门人黄民准、锺景星、周学心、袁邮、郭肇乾、谢锡命、湛天润为之注与赞。霍任又著或问数十条以发明之。盖欲仿周子《太极图说》、《通书》也。
△《杨子折衷》六卷（浙江郑大节家藏本）
明湛若水撰。宋儒之学，至陆九渊始以超悟为宗。诸弟子中最号得传者莫如杨简。然推衍九渊之说，变本加厉，遂至全入於禅。所著《慈湖遗书》，以心之精神是谓圣一语，为道之主宰。而以不起一意，使此心虚明洞照，为学之功夫。
其极至於斥《大学》非圣言，而谓子思、孟子同一病源，开后来心学之宗。至於窅冥恍惚，以为独得真传，其弊实成於简。若水因当时有梓其书者，乃即其所言，条析而辨之。凡书中低一格者简之说，平格者若水之论也。
△《遵道录》八卷（江苏巡抚采进本）
明湛若水撰。所辑皆明道程子之说。其曰遵道者。自序为遵明道也。若水从陈献章游，生平所至，必建书院以祀献章。初与王守仁同讲学，后各立宗旨。守仁以致良知为宗，若水以随处体验天理为宗。守仁言若水之学求之於外，若水亦谓守仁格致之说不可信者四。学者遂分王、湛之学。若水得力于献章，每教人静坐，其学洒然独得。故於宋儒中独推尊明道。所谓学焉而得其性之所近也。此本凡八卷，衍圣公孔昭焕所进本则作十卷，盖当时原有两刻，《明史艺文志》作十卷，所据即孔氏本也。
△《甘泉新论》一卷（编修程晋芳家藏本）
明湛若水撰。若水之学以虚明为宗，故其论心则以为主一而无物，其论性则以宋儒理气对举为非，视程、朱所论颇殊。《千顷堂书目》载《甘泉明论》十卷，又《甘泉新论》一卷。其《明论》今未见，此本则曹溶《学海类编》所载也。
△《论学要语》一卷、《洞语》一卷、《接善编》一卷、《人伦外史》一卷（江西巡抚采进本）
明刘阳撰。阳字一舒，安福人。由举人授砀山县知县，官至监察御史。阳初从族人刘晓受经。晓告以王守仁之学，遂往谒守仁於赣州。故《要语》、《洞语》大率不离良知之旨。其《接善编》多采先儒粹语，非所自作。其《人伦外史》即墓志、传状、诗咏等作，以其人系於孝弟忠义贞节之大，故以外史为名。旧总题曰《刘两峰集》，然实非诗文之属，未可著录于集部。故分列其目，隶之儒家类焉。
△《闲辟录》十卷（浙江巡抚采进本）
明程曈撰。曈有《新安学系录》，已著录。是编录朱子集中辨正异学之语，以辟陆、王之说，凡九卷，其末一卷则杂取《宋史》以下诸家之论朱、陆者。其说不为不正，而门户之见太深。词气之间，激烈已甚，殊非儒者气象，与陈建《学蔀通辨》均谓之善骂可也。《江南通志》载曈所著尚有《新安文献》、《紫阳风雅》二书，今并未见，然大略可睹矣。
△《苑洛语录》六卷（副都御史黄登贤家藏本）
明韩邦奇撰。邦奇有《易学启蒙意见》，已著录。是书皆平日论学之语，及所记录时事，辑为一编，本名《见闻考随录》，已编入所著《苑洛集》中。惟集本五卷，此本作六卷，所载虽稍有出入，而大略皆同。盖此本乃邦奇门人山西参议白璧所刊。前有璧序，称刻而题之曰《苑洛先生语录》，疑又为璧所重编也。
△《愿学编》二卷（陕西巡抚采进本）
明胡缵宗撰。缵宗有《安庆府志》，已著录。此编乃其讲学之语。成於嘉靖甲寅，时缵宗已七十五矣。关中之学，大抵源出河东三原，无矜奇吊诡之习。缵宗又师罗钦顺而友魏校、湛若水、何瑭、吕柟、马理，故所论颇为笃实。其解《大学》用古本，而不废朱子格物之说，虽与王守仁异趋，而称其如程门之有游、杨，亦无门户诟争之习。然核其全书，大抵皆先儒所已言也。
△《近取编》二卷（陕西巡抚采进本）
明胡缵宗撰。是编取《朱子要语》厘成二卷，名曰《近取》者，谓取诸切近日用，以救宗金谿者之弊。殆为王守仁发也。
△《海樵子》一卷（编修程晋芳家藏本）
明王崇庆撰。崇庆有《周易议卦》，已著录。是编仅二十六则，多摹仿王通《中说》，周子《通书》，张子《正蒙》之体，大抵老生常谈。末一条论为将必用儒者，谓有张良之楚歌，则项羽之魂自褫；有诸葛之云鸟，则南人之反自定。
夫渡泸之役，未必徒恃阵图。至於四面楚歌出自张良，《史记》、《汉书》皆不载，不知其何所本矣。
△《东石讲学录》十一卷（浙江范懋柱家天一阁藏本）
明王蓂撰。蓂有《忠义录》，已著录。是集为其门人黄文龙所编，皆平生讲学之语。蓂与陆九渊为乡人，故其说一以九渊为本云。
△《心学录》四卷（浙江范懋柱家天一阁藏本）
明王蓂撰。是编乃蓂养亲家居之时，取陆九渊之言，择其发明心学者，汇为一编。凡五百二十条，而以己意推阐之，大旨亦主王守仁晚年定论。
△《大儒心学语录》二十七卷（江苏巡抚采进本）
明王蓂撰。是编亦其归养之时所辑诸儒语录。凡周子、程子、张子、邵子、杨时、谢良佐、吕大临、尹焞、罗从彦、李侗、胡宏、朱子、陆九渊、张栻、吕祖谦、黄榦、蔡沈、陈淳、真德秀、薛瑄、吴与弼、陈献章、胡居仁二十四家，皆论心学之语也。
△《性理群书集览》七十卷（江苏巡抚采进本）
不著撰人名氏。但题琼山玉峰道人集览，不知为谁。其书取永乐《性理大全》中人名、地名、年号、训诂之类，依王幼学《通鉴纲目集览》之例，各为注释，有增注者，即别标为附录。然浅陋殊甚，如《太极图说》后遂宁傅耆伯成句，於遂宁下则详注，傅耆下则注未详出处。又如《律吕新书》内，於梁武帝之通则注，於晋荀勖之笛则不注。盖出不学者所为。卷尾有大德辛未刊行字，尤为舛谬。是书本注《性理大全》，安得大德中先有刊本？考辛未为明正德六年，此售伪者以版式近麻沙旧本，故削补正字，伪冒元刻也。
△《三难轩质正》（无卷数，浙江巡抚采进本）
明戴金编。金字纯夫，濮阳人。正德甲戌进士。官至兵部尚书。金自以力行、责己、克终三者甚难，因取以名轩。而徵集同时士大夫所赠诗词、序记、论说、铭赞汇成是编。然学在实践，既知三者之难，则自勉而已矣，徵文刻集何为也。
且以是三者为难，虽圣贤不以为非。本无疑义，又安用质正乎？
△《正学编》二卷（浙江范懋柱家天一阁藏本）
明陈琛撰。琛有《易经浅说》，已著录。是书已编入所著《紫峰集》中，此其别行之本。凡二十一篇，各立篇名，全拟《通书》、《正蒙》之体，未免刻画之嫌。然依傍先儒，不敢出入，持论尚无疵谬。末附秋夜感兴诗十绝句，亦力摹康节击壤之派，其宗尚可知矣。
△《说理会编》十五卷（浙江巡抚采进本）
明季本撰。本有《易学四同》，已著录。本为王守仁门人。自序谓亲闻姚江之传，而同门之士传布师说遍天下。恐其为说既长，或乖典则，故辑此书。凡疑难之说，悉辨明之。其意盖拟守仁於濂、洛，而此书则仿《近思录》而作。《近思录》分类十四，此分类十二。其先之以性理、圣功者，犹录之首及道体论也。
继之以实践、贤才者，犹录之次及於致知、存养、克治也。推之於政治者，犹录之有治道、治法也。终之以异端诸子者，犹录之辨别异论、总论圣贤也。其间巧借程、朱之言以证良知之说，则犹守仁、朱子晚年定论之旨耳。
△《困辨录》八卷（浙江巡抚采进本）
明聂豹撰。豹字文蔚，永丰人。正德丁丑进士。官至兵部尚书。谥贞襄。事迹具《明史》本传。豹之学出於姚江。是编乃其嘉靖丁未系诏狱时所札记，分辨中、辨易、辨心、辨素、辨过、辨仁、辨神、辨诫八类。罗洪先为之批注。
△《燕居答述》二卷（浙江巡抚采进本）
明戴经撰。经，德清人，聂豹之门人也。是编皆述豹讲授之语，下卷又别题日疑总问、日见条问、日见条注、疑问诸目。大抵《困辨录》中所已具，经特以己所获闻者别加编缀，故往往复出焉。
△《研几录》（无卷数，河南巡抚采进本）
明薛侃撰。侃有《图书质疑》，已著录。是书乃侃门人郑三极所编。侃承姚江馀绪，故屡称引良知之说。其儒释辨，谓世之疑先生之学类禅者三，曰废书，曰背考亭，曰虚。侃一一辨之。黄宗羲《明儒学案》，谓此浅於疑阳明者，皆不足辨也。况言元寂，言虚无，愈辨愈支，并王氏本旨亦为侃所累矣。
△《庸言》十二卷（江苏巡抚采进本）
明黄佐撰。佐有《泰泉乡礼》，已著录。是编乃其致仕后讲学语录。分学道、修德、求仁、游艺、制礼、审乐、政教、事业、著述、象数、天地、圣贤十二类。
△《慎言集训》二卷（浙江鲍士恭家藏本）
明敖英撰。英字子发，清江人。正德辛巳进士。官至河南右布政使。是书上卷二十二目，二百四十二条，以戒多言为首。下卷十目，九十二条，以言贵简为首。采经史子集分类编次，而间附己说於其下。盖英督学陕西时刊以示诸生者也。
△《辨惑续编》七卷、《附录》二卷（浙江巡抚采进本）
明顾亮撰。亮字寅仲，长洲人。正德中况钟为苏州府知府，尝聘致幕中。是书以世俗养生送死，大抵为吉凶拘忌师巫之说所惑，因辑古今书传，分为七门。
首曰原理，言人之所以为邪说所惑者，由於此理之不明。次曰事生，言事亲之要。
曰应变，曰奠祭，曰择墓，曰送葬，曰拘忌，则皆论丧葬之事也。又为附录二卷，论生死、轮回、寿夭、贫富、贵贱、吉凶、祸福诸事，及师巫邪术之害。专为乡俗之弊而作，故注释字义，词皆浅近，取其易晓。其称《辨惑续编》者，元谢应芳先有《辨惑编》，此申明其说也。
△《拟学小记》六卷、《续录》一卷（浙江巡抚采进本）
明尤时熙撰。时熙字季美，自号西川居士，洛阳人。嘉靖壬午举人。官国子监博士。事迹具《明史儒林传》。时熙师事刘魁，传王守仁良知之学，有所心得，辄为笔记。其壻李根，与其杂著编次之。时熙自序谓，名拟学者，言拟如此为学，而未知其是否也。书中於魁称晴川师，於守仁则称老师，不忘所本也。
凡分六目，一经拟，二馀言，三格训通解，四质疑，五杂著，六纪闻。末有附录数则。《明史》称时熙议论切於日用，不为空虚隐怪之谈。今观其书，大抵以心为宗。即董仲舒道之大原出於天语，亦以为舍心言天，即为义外。而《中庸》之中，直训为中外之中，以与心学相比附。又谓《中庸》论道理多分两截，具两景，不如《孟子》之直截。又谓子夏、子游之言，皆主务本，皆有支离之病。又谓危行言逊及文质彬彬，皆非圣人之言。犹是姚江末派，敢为高论者也。
△《心斋约言》一卷（编修程晋芳家藏本）
明王艮撰。艮字汝止，泰州人。王守仁之门人。《明史儒林传》附载王畿传中。此书皆发明良知之旨。中有称先生者，皆指守仁。《明史艺文志》载《心斋语录》二卷，此本改其名曰《约言》，又止一卷，亦《学海类编》之节本也。
△《一菴遗集》二卷（两江总督采进本）
明王栋撰。栋字隆吉，号一菴，泰州人。嘉靖中由岁贡生补江西南城训导，迁深州学正。初，王守仁良知之学有泰州一派，始於王艮。栋为艮从弟，故独得其传。所至皆以讲学为事。集分二卷，上卷曰会语正集、续集，下卷曰论学杂吟及各体诗文，并其门人李梴所记诚意问答之语。黄宗羲《明儒学案》尝称，栋意非心之所发一语，为独得宗旨。而又谓泰州之学时时不满师说，益启瞿昙之秘，致跻阳明而为禅云。
△《绪山会语》二十五卷（江苏周厚堉家藏本）
明钱德洪撰。德洪有《平濠记》，已著录。《明史儒林传》称四方士从王守仁学者，皆德洪与王畿先为疏通其大旨，而后卒业於守仁。事守仁四十年。尝刻《阳明文录》。故称王氏学者以钱、王为首。又称德洪彻悟不及畿，畿持循亦不如德洪。然畿竟入於禅，而德洪犹不失儒者矩矱。是编为其子应乐所刊。前四卷为会语讲义，五、六两卷为诗，七卷以下为杂文，第二十五卷则附录墓表志铭。
虽其诗文全集，而大致皆讲学之语，故仍总名曰《会语》。今亦著录於儒家焉。
△《东溪蔓语》一卷（浙江范懋柱家天一阁藏本）
明曹煜撰。煜，浮梁人。嘉靖丙戌进士。其仕履未详。据书中自言，则尝为县令者也。其书皆讲学之语，持论颇淳正。然多抄撮二程之言，以乡曲之私，推吴与弼过甚。於石亨一事，至以孟子称孔子者称之，殊为曲笔。又如居家友爱，居官德感，及近来进益诸条，皆自暴所长，殆浅之乎为人矣。
△《诸儒语要》二十卷（浙江巡抚采进本）
明唐顺之编。顺之有《广右战功录》，已著录。是编采诸儒之言。十四卷以前以人分，凡周子、二程子、张子、谢良佐、杨时、胡宏、朱子、张栻、陆九渊、杨简、王守仁十有二家。十五卷以下以类分，其为某人之言或注或不注，阅之殊不甚了了。
△《洨滨语录》二十卷（直隶总督采进本）
明蔡叆撰。叆字天章，号洨滨，宁晋人。嘉靖己丑进士。官至监察御史，巡按河南。叆少从韩邦奇湛若水游，故讲学宗旨，不出二家。其论周礼，谓遗公孤而详细职，详略失宜。又谓六卿之上皆有惟王建国，体国经野数语，亦觉繁复。
则一隅之见也。
△《廉矩》一卷（编修程晋芳家藏本）
明王文禄撰。文禄字世廉，海盐人。嘉靖辛卯举人。此编凡十八章，皆以训廉为主。其文似箴似铭，欲摹古而适成赝体。其义则了不异人。其必十八章者，殆欲合《孝经》之数，为《忠经》之重佁，特未敢自题曰经耳。
△《道林诸集》（无卷数，浙江巡抚采进本）
明蒋信撰。信字卿实，常德人。嘉靖壬辰进士。官至贵州提学副使。尝师王守仁，又师湛若水。《明史儒林传》附载湛若水传末。是编乃其卜筑桃冈时与诸弟子讲学之书，而其门人章评所刊者。首古大学义，专释《大学》。次桃冈讲义，摘取论孟诸条，附以论断。又桃冈日录，则与门人问答语录也。桃冈训规，则读书日程也。传疾录，则疾痛时记也。史称信初从守仁游，时未以良知教。后从若水游最久，其学得之若水者为多。又称其践履笃实，不尚虚谈，盖犹未尽入於禅者。卷末有附谈一则，称评为斗阳子，读书九山者二十年，有太乙丈人者哂之，无名先生者论之，惝恍无凭，斯则末流放失，全入於二氏者矣。
△《西田语略》二十三卷、《续集》二十九卷（内府藏本）
明樊深撰。深有《河间府志》，已著录。此书皆杂抄先儒语类，以多为贵，无所发明。
△《识仁定性解注》二卷（浙江巡抚采进本）
明何祥撰。祥字克斋，内江人。嘉靖甲午举人。是编后有罗节跋，称祥以丁未入太学。时欧阳德为祭酒，传阳明之学。祥获师事之，日究奥义。尝阅性理，得明道先生识仁论，定性书，好之不忘，遂为注解。今检此书，卷一为识仁定性解，卷二则自警语十条，自警箴七则，南野语录七段，太洲语录六段，复麻城刘鲁桥书一篇。据王任重序，尚有恤刑、弹劾、反观诸论，及五官问答等篇，而书中无之。盖非完本，其总名惟称《识仁定性解注》，亦不该括，莫详其义也。祥之学出於姚江，此书所论，皆发明心学。
△《薛方山纪述》一卷（浙江鲍士恭家藏本）
明薛应旂撰。应旂有《四书人物考》，已著录。此其平日所钞先正格言。前有自识，称凡所闻於师友，辄为纪之。间有自得，亦附书焉。置之几案，少裨循省。曰述者，明非己作，不敢冒立言之责。书分上、下二篇，上篇皆论性命之理，下篇则论治道也。
△《薛子庸语》十二卷（浙江巡抚采进本）
明薛应旂撰。是编乃其讲学之语。分二十四篇，各以首二字为篇名，而每条冠以薛子曰，大意欲如扬雄之拟《论语》。其门人向程为之音释。
△《二谷读书记》二卷（编修程晋芳家藏本）
明侯一元撰。一元字舜举，乐清人。嘉靖戊戌进士。官至江西布政使。此编乃其读书杂记。多推阐四书之义，大抵前人所已言。中间谓阳明之学遗却格致本旨。又谓朱子谈理过於分析，阳明起而病之，由於相激而成，亦颇有见也。
</div>
    <div class="pagination">
<a href="四库全书总目提要_page112.html">上一页</a><span>...</span><a href="四库全书总目提要_page108.html">108</a><a href="四库全书总目提要_page109.html">109</a><a href="四库全书总目提要_page110.html">110</a><a href="四库全书总目提要_page111.html">111</a><a href="四库全书总目提要_page112.html">112</a><span class="current-page">113</span><a href="四库全书总目提要_page114.html">114</a><a href="四库全书总目提要_page115.html">115</a><a href="四库全书总目提要_page116.html">116</a><a href="四库全书总目提要_page117.html">117</a><a href="四库全书总目提要_page118.html">118</a><span>...</span><a href="四库全书总目提要_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
