<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 20 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 20 页/共 31 页</h1>
    <div class="content">　　△《钱谱》十卷 
　　右梁顾ピ尝撰《钱谱》一卷，唐张台亦有《钱录》二卷。皇朝绍圣间李孝美以两人所纂舛错，增广成十卷，分八品云。 
　　△《货钱录》一卷 
　　右皇朝陶岳撰。记五代诸侯擅改钱币之由。幽州、岭南、福建、湖南、江南五国。 
　　△《续钱谱》十卷 
　　右皇朝董撰。之祖尝得古钱百，令考次其文谱之，以前世帝王世次为序。且言梁顾ピ、唐封演之谱，漫汗蔽固，不可用。其谱自太昊、葛天氏，至尧、舜、夏、商皆钱币，其穿凿诞妄至此。 
　　△《墨谱》一卷 
　　右皇朝董秉撰。熙宁间人。秉患世人徒知祖、李之名，而不知形模之异同，制作之精角，故作图以着其源流，用补苏易简之阙文云。 
　　△《砚谱》二卷 
　　右皇朝唐询撰。记砚之故事及其优劣，以红丝石为第一，端石次之。 
　　△《古鼎记》一卷 
　　右唐吴协撰。记古人铸鼎本原及其形制。 
　　△《香谱》一卷 
　　右皇朝洪刍驹父撰。集古今香法，有郑康成汉宫香，《南史》小宗香，《真诰》婴香，戚夫人迫驾香，唐员半千香，所记甚该博。然《通典》载历代祀天用水沉香独遗之，何哉？ 
　　△《印格》一卷 
　　右皇朝晁克一撰。克一，张文潜甥也。文潜尝为之序。其略曰：“克一既好古印章，其父补之爱之尤笃。悉录古今印玺之法，谓之《图书谱》，自秦以来变制异状，皆能言其故。余颇爱其用心不移，致精于末务，使有传焉。” 
　　△《侍女小名录》一卷 
　　右皇朝王钅至纂。序云：“大观中居汝阴，与洪炎玉父游，读陆鲁望《小名录》，戏征古今女侍名字。因尽发所藏书籍纂集，馀月而成焉。”凡稗官小说所记，采之且尽，独是正史所载，返多脱略，子弟之学，其弊如此。 
　　△《蒙求》三卷 
　　右唐李瀚撰。纂经传善恶事实类者，两两相比为韵语，取《蒙卦》“童蒙求我”之义名其书，盖以教学童云。 
　　△《鲁史分门属类赋》三卷 
　　右皇朝杨筠撰。以《左氏》事类分十门，各为律赋一篇。干德四年奏御，诏褒之。 
　　△《左氏蒙求》三卷 
　　右皇朝王舜俞序，不知何人所作。较之《纲领》似为差胜焉。 
　　△《左氏纲领》四卷 
　　右皇朝文济道撰。排比事实为俪句，《蒙求》之类也。 
　　△《仙苑编珠》二卷 
　　右唐王松年撰。取阮仓、刘向、葛洪所传神仙，又取经记中梁以后神仙百二十八人，比事属辞，效《蒙求》本体为是书。 
　　△《国史对韵》十二卷 
　　右皇朝范镇撰。吴仲庶尝称景仁悯诸后学虽涉书传，而问之今代典故，则懵然不知。乃自太祖开基，迄于仁宗朝，摭取事实可为规矩鉴戒者，用韵编次之，即此书也。 
　　△《孝悌类鉴》七卷 
　　右皇朝俞观能撰。取经史孝悌事，成四言韵语。 
　　△《两汉蒙求》五卷，《唐史属辞》五卷，《南北史蒙求》十卷 
　　右未详撰人。皆效李瀚也。 
　　△《书叙指南》二十卷 
　　右皇朝任浚撰。纂集古今文章碎语，分门编次之，凡二百馀类。 
　　△《押韵》五卷 
　　右皇朝张孟撰。辑六艺、诸子、三史句语，依韵编入，以备举子试赋之用。 
　　△《歌诗押韵》五卷 
　　右皇朝杨咨编古今诗人警句，附于韵之下，以备押强韵。 
　　●卷十五 
　　◎艺术类 
　　△《古画品录》一卷 
　　右南齐谢赫撰。言画有六法，分四品。夫秋之弈，延寿之画，伯乐之相马，宁戚之饭牛，以至于曹丕之弹其，袁彦之ヅυ，皆足以擅名天下。昔齐侯礼九九，而仲尼贤博弈，良有以哉。或曰：“艺成而下，奈何？”曰：“经着大射、投壶之礼，盖正己养心之道存焉，顾用之何如耳，安可直谓之艺而一切废之？”故予取射诀、画评、弈经、算术、博戏、投壶、相牛马等书，同次之为一类。 
　　△《续画纪》一卷 
　　右唐李嗣真撰。补谢赫之阙。 
　　△《后画录》一卷 
　　右唐僧彦撰。品长安名画，凡二十七人。 
　　△《名画猎精》六卷 
　　右唐张彦远纂。彦远，字爱宾。记历代画工名姓，自史皇以降至唐朝，及论画法并装背褫轴之式、鉴别阅玩之方。 
　　△《书画史》二卷 
　　右皇朝米芾元章撰。辑本朝公卿士庶家藏法书、名画，论其优劣真伪。 
　　△《圣朝名画评》三卷 
　　右皇朝刘道成纂。符嘉应撰序。集本朝画工之名世者，第其品，以王之为神品，云在吴生上。 
　　△《益州名画录》三卷 
　　右皇朝黄休复纂。唐干符初至宋干德岁。休复在蜀中，目击图书之精者五十八人，品以四格云。 
　　△《射评要略》一卷 
　　右题曰李广撰。凡十五篇。 
　　△《严悟射诀》一篇 
　　右唐王思永撰。思永学射法于成都工曹严悟，因取悟法着书十篇，故每篇首必称“师曰”。 
　　△《益津射格》一卷 
　　右皇朝钱师益序。以《五善图》及《武陵格》疏密不同，参酌为之。 
　　△《投壶经》一卷 
　　右唐上官仪奉敕删定，史玄道续注。采周、郝同、梁简文数家书为之。《唐志》有其目。 
　　△《木射图》一卷 
　　右唐陆秉撰。为十五┺以代侯，击地球以触之，┺饰以朱墨字，以贵贱之。朱者，仁、义、礼、智、信、温、良、恭、俭、让、墨、者、慢、傲、佞、贪、滥。仁者胜，滥者负，而行一赏罚焉。 
　　△《温公投壶新格》一卷 
　　右皇朝司马光君实撰。旧有《投壶格》，君实恶其多取奇中者以为侥幸，因尽改之。 
　　△《九章算经》九卷 
　　右未祥撰人姓名，或曰周公。“九章”者，一《方田》、二《算粟》、三《衰分》、四《少广》、五《商功》、六《均输》、七《盈不足》、八《方程》、九《勾股》。魏刘徽、唐李淳凤尝为之注，则此术起于汉之前矣。 
　　△《求一算经》一卷 
　　右未详撰人。 
　　△《六问算法》五卷 
　　右皇朝龙受益撰。并《化零歌》附。 
　　△《应用算法》三卷 
　　右皇朝蒋舜元撰。 
　　△《象棋》一卷 
　　右皇朝尹洙撰。凡五图，今所行者不与焉。 
　　△《温公七国象棋》一卷 
　　右皇朝司马光君实撰，周、秦、韩、魏、赵、楚、齐、燕实八国，而云七者，周室不与焉。 
　　△《ヅυ经一卷ヅυ格》一卷 
　　右不题撰人。序云：“ヅυ，古之戏也。、刘毅、李安民、慕容宝之徒，皆掷卢不闻馀采，今以卢、枭为上，雉、犊次之。” 
　　△《钓图》一卷 
　　右不题撰人。凡四十类，各有一诗。 
　　△《采珠局》一卷 
　　右不题撰人。序云“王公”而不知其名。凡三十馀类，亦各有一诗。 
　　△《弹棋经》一卷 
　　右未详撰人。序称《世说》曰：魏武帝好弹棋，宫中皆效之，难得其局，以妆奁之盖，形状相类，就盖而弹之，俗中因谓魏宫妆奁之戏。按《西京杂记》云：刘向作弹棋。《典论》云：前代马合卿、张公子皆工弹棋。然则起于汉朝，非自魏始，《世说》误矣。 
　　△《捉卧瓮人事数》一卷 
　　右皇朝李庭中撰。以毕卓、嵇康、刘伶、阮孚、山简、阮籍、仪狄、颜回、屈原、陶潜、孔融、陶侃、张翰、李白、白乐天为目，有赵昌言序。 
　　△《双陆格》一卷 
　　右不题撰人。其法：左右十二梁，设二朋，朋各十五子，一白一墨，用明琼二，各以其采，由右归左，子单，则他子得击，两子则曰“成梁”，他子虽相当，不得击。故武后梦双陆不胜，狄仁杰所以云无子也。 
　　△《叶子戏格》一卷 
　　右不着撰人。世传叶子，妇人名也，撰此戏，晚唐之时也。 
　　△《三国图格》一卷，《金龙戏格》一卷，《打马格》一卷，《旋棋格》一卷 
　　右不题撰人。 
　　△《汉官仪彩选》一卷 
　　右皇朝刘敞撰。删取西汉之官，而附其列传黜陟可戏笑者杂编之，以为博弈之一物。 
　　△《忘忧集》三卷 
　　右皇朝刘仲甫编。载唐韦延《棋诀》并古今棋图。 
</div>
    <div class="pagination">
<a href="郡斋读书志_page19.html">上一页</a><span>...</span><a href="郡斋读书志_page15.html">15</a><a href="郡斋读书志_page16.html">16</a><a href="郡斋读书志_page17.html">17</a><a href="郡斋读书志_page18.html">18</a><a href="郡斋读书志_page19.html">19</a><span class="current-page">20</span><a href="郡斋读书志_page21.html">21</a><a href="郡斋读书志_page22.html">22</a><a href="郡斋读书志_page23.html">23</a><a href="郡斋读书志_page24.html">24</a><a href="郡斋读书志_page25.html">25</a><span>...</span><a href="郡斋读书志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
