<!DOCTYPE html>
<html>
 <head>
  <meta charset="utf-8"/>
  <title>
   四库全书总目提要 - 第 209 页/共 273 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库全书总目提要 - 第 209 页/共 273 页
  </h1>
  <div class="content">
   明袁华撰。华字子英，昆山人。生於元季，洪武初为苏州府学训导。后坐累逮系，死於京师。此集凡古体诗七卷、近体诗五卷，不知何人所编，《明史艺文志》不著录。考杨维桢为作《可传集序》，称“华自二十岁后三十年所积，无虑千馀首，吾选之得若干首”云云。疑即所谓千馀首者后人裒辑以传也。明之初年，作者林立。华为诸家盛名所掩，故人与诗皆不甚著。实则衔华佩实，具有典型，非后来伪体所能及，固未可以流传未广轻之。华《赠闵中孚初度诗》，有“同生延祐丙辰年”句，以干支推之，下至明太祖洪武元年，已五十三岁。故集中诗句，元代所作为多。如甲午、丙申、己亥、庚子、乙巳、丙午、丁未诸纪年，皆在顺帝至正中。惟《癸丑正月风雨中偶成一首》作於洪武六年，颇露悲凉感慨之语，盖欲自附於元之遗民，然已食明禄，不必作是语矣。
△《可传集》一卷（浙江鲍士恭家藏本）
明袁华撰。其本为至正癸卯杨维桢所删定。华，维桢弟子也。前有《维桢序》，称“吾铁门称能诗者，南北凡百馀人，求如张宪、袁华者，不能十人”。其集名亦维桢所题，盖推奖之甚至。而维桢与李五峰论诗，又称“梅一於酸，盐一於咸，食盐梅而味常得咸酸之外，若华之作，仅一於咸酸而已”。其说自相剌谬。今观其诗，大都典雅有法，一扫元季纤秾之习，而开明初舂容之派。维桢所论，盖标举司空图说以味外之味务为高论耳。其实一於咸酸，不犹愈於洪熙、宣德以后所谓台阁体者，并无咸酸之可味乎，未可遽以是薄华也。华《耕学斋稿》卷帙较富，世多行之。此集《明史艺文志》亦不著录，《千顷堂书目》虽著录而不载卷数，盖黄虞稷亦未见之。今以其为杨维桢所手定，去取颇严，故一取其备，一取其精，与全集并著於录焉。
△《强斋集》十卷（两淮盐政采进本）
明殷奎撰。奎字孝章，号强斋，昆山人。洪武初，以荐例授州县职。以母老请近地，除咸阳教谕，卒。奎受业於杨维桢之门，学行纯正，为当时所重。是集乃其门人余熂所编。诗文杂著凡九卷，又益以其交游赠答诗文暨行实墓志，共为十卷。元明之间，承先儒笃实之馀风，乘开国浑朴之初运，宋末江湖积习，门户流波，湔除已尽，故发为文章，虽不以华美为工，而训词尔雅，亦颇有经籍之光。如奎等者，在当时不以词翰名，而行矩言规，学有根柢，要不失为儒者之言。
视后来雕章缋句，乃有迳庭之别矣。集本刊於洪武十五年，昆山儒学训导钱塘陈振祖为之序。其文亦朴雅，可想见一时风气云。
△《海桑集》十卷（江苏巡抚采进本）
明陈谟撰。谟字一德，泰和人。生於元成宗时。洪武初召赴阙，以疾辞归。
后屡聘为江浙考试官。事迹具《明史儒林传》。是集有谟家传，称卒年九十六。
考集中年月止於洪武十七年。晏璧於永乐七年作《海桑集序》，称谟卒后二十年，则卒於洪武二十一年戊辰也。谟《书刘氏西斋唱和卷后》称生大德间，为前朝太平幸民六十馀年。由洪武戊辰上推大德元年丁酉，仅九十二年，或晏璧所称乃约成数也。其诗集、文集各五卷，为其甥杨士奇所编。国朝康熙庚申，其裔孙邦祥重刊。然《灵山寺诗》以五言长律入古体，《悼刘生诗》以七言拗律入古体，而《崆峒云居诗》又以古体入律体，士奇未必舛误如是，殆邦祥又有所窜乱欤。集中《通塞论》一篇，引微子、箕子反复申明，谓革代之时不必死节，最为害理。
故其客韶州时为太祖吴元年，元尚未亡，已为卫官作贺表。而集中颂明功德，不一而足，无一语故君旧国之思。其不仕也，虽称以老病辞。然孙仲亨跋其墨迹，称“太祖龙兴，弓旌首至，先生虽老，犹舆曳就道。一时老师俗儒，曲学附会先生之论，动辄矛盾。是以所如不合，遂命驾还山，拂衣去国”云云，则与柴桑东篱之志固有殊矣。至於文体简洁，诗格舂容，则东里渊源实出於是。其在明初，固沨沨乎雅音也。
△《畦乐诗集》一卷（江西巡抚采进本）
明梁兰撰。兰字庭秀，又字不移，泰和人。右赞善梁潜之父也。田居不仕，故以“畦乐”自号。於杨士奇为姻家，士奇尝从之学诗。此集即士奇所编，前有洪武三十一年《士奇序》。考士奇所作兰墓志，称卒於永乐八年，则编此集时，兰犹及见之也。旧本列《泊菴集》后，盖用《山谷集》后附刻《伐檀集》之例。
今以各自为集，仍分著於录。原目列古今体诗二百三十四首，而五言古诗中注阙七首，实二百二十七首。题中有阙字二处，诗中亦有阙字二处，均无别本可补，今亦仍之。《士奇序》称其志平而气和，识精而思巧，沨沨焉，穆穆焉，简寂者不失为舒徐，疏宕者必归於雅则。优柔而确，讥切而婉。虽自重其师，过相推重。而於繁声曼调之中，独翛然存陶、韦之致，抑亦不愧於作者矣。
△《竹斋集》三卷、《续集》一卷、《附录》一卷（两淮盐政采进本）
明王冕撰。冕字仲章。《续高士传》作字元肃。诸暨人。本农家子，家贫，依沙门以居。夜潜坐佛膝上，映火读书。后受业於安阳韩性，遂传其学。然行多诡激，颇近於狂。著作郎李孝光、秘书卿泰哈布哈皆尝荐於朝。知元室将乱，辞不就。明太祖下婺州，闻其名，物色得之，授谘议参军，未几卒。宋濂为作传，载《潜溪集》中，叙其始末甚备。《明史文苑传》亦同。《续高士传》以为太祖欲授以参军，一夕卒，《浙江通志》据以列入《隐逸传》。旧本亦题为元人，非其实矣。诗集三卷，其子周所辑，刘基序之。《续集》诗及杂文一卷，又《附录》吕升所为王周行状，则冕女孙之子骆居敬所辑。冕天才纵逸，其诗多排奡遒劲之气，不可拘以常格。然高视阔步，落落独行，无杨维桢等诡俊纤仄之习，在元明之间要为作者。集中无绝句，惟《画梅》乃以绝句题之。《续集》所收，皆自题画梅诗。史称其隐居九里山时，种梅千株，自号梅花屋主，尤善画梅，求者踵至，以幅长短为得米之差云。
△《独醉亭集》三卷（两淮马裕家藏本）
明史谨撰。谨字公谨，昆山人。洪武初以事谪居云南。后用荐为应天府推官，降补湘阴县丞。寻罢归，侨居金陵以终。是集前有《陈琏序》，称洪武壬午九月。
按洪武无壬午，壬午为建文五年，盖革除之后，传录者所追改。又有《独醉亭记》一篇，不著作者名氏，称谨为“滇阳史先生”，则窜谪之时，即以编管之地著籍也。据琏所序，是集盖谨所自编。但以体分，不题卷数。自《武当八景》以下九十三首，别题曰《遗稿》。疑谨没以后，其后人掇拾晚年所作附於集末。然中有《经人鲊瓮诗》、《谒黔宁王庙诗》，则皆在谪云南时。又有《雪酒为金粟公赋诗》，金粟道人乃顾阿瑛别号，则元末明初之作亦在其中。殆杂采佚篇，不复甄别。观所载题画之诗特多，必丹青手迹，一一录入矣。今以原本所有，亦并存之，与谨所自定诸诗共厘为三卷。其诗不涉元季缛靡之习，亦不涉宋季酸腐之调。平正通达，而神采自然高秀，在明初可自为一家。偶桓选《乾坤清气集》，号为精鉴，其论诗多否少可，而此集有《送桓诗》及《题桓家揽胜楼诗》。二人契分颇深，则谨之诗格可见矣。
△《海叟集》四卷、《集外诗》一卷（副都御史黄登贤家藏本）
明袁凯撰。凯字景文，华亭人。洪武中由举人荐授监察御史，以病免归。事迹具《明史文苑传》。其集旧有祥泽张氏刻本，乃凯所自定，岁久散佚。天顺中朱应祥、张璞所校选者名《在野集》，多以己意更窜。如“烟树微茫独倚栏”，改为“烟树微茫梦里山”，盖以诗用“删山”韵而“栏”字在“寒桓”韵。不知《洪武正韵》已合二部为一。凯用官韵，非奸韵也。“故国飘零事已非”，改为“老去悲秋不自知”，盖以凯已仕明，欲讳其前朝之感。不知据陶宗仪《辍耕录》，是诗作於至正末，乃用金陵王谢燕事，下句自明，非为元亡作也。至“雨声终日过闲门”，改为“雨声随处有闲门”，更不知其点窜之意何居矣。弘治间，陆深得旧刻不全本，与何景明、李梦阳更相删定，即所刊《瓦缶集》、《既悔集》是也。隆庆时，何元之得祥泽旧刻，以活字校印百部传之。万历间，张所望复为重刻。此本乃国朝曹炳曾所校，以张本为主，而参以何氏本，正其谬误，较诸本差完善焉。凯以《白燕诗》得名，时称“袁白燕”。《李梦阳序》则谓“《白燕诗》最下最传，其高者顾不传”。今检校全集，梦阳之说良是。《何景明序》谓明初诗人以凯为冠。盖凯古体多学《文选》，近体多学杜甫，与景明持论颇符，故有此语。未免无以位置高启诸人，故论者不以为然。然使凯驰骋於高启诸人之间，亦各有短长，互相胜负，居其上则未能，居其下似亦未甘也。陆深《金台纪闻》载启《赠凯诗》曰：“清新还似我，雄健不如他。”其语殊不似启，殆都穆等依托为之。（案二语启集不载，深闻之於穆，穆闻之史鉴，鉴闻之朱应祥云。）然深以两言为实录，则颇不谬云。
△《荣进集》四卷（江西巡抚采进本）
明吴伯宗撰。伯宗名佑，以字行，金谿人。洪武辛未进士第一。官至武英殿大学士。后降检讨以终。事迹具《明史》本传。伯宗守正不阿，虽忤旨贬谪，不少悔。胡惟庸擅权之日，势焰张甚，独毅然上疏劾之，风节棱棱，殊不可及。所著有《南宫集》、《使交集》、《成均集》，共二十卷，又《玉堂集》四卷，今皆未见。此本中有《奉使安南》、《国学释奠》、《玉堂燕坐》诸诗，疑原集散佚，后人掇拾残剩，合为此编也。一卷冠以廖道南《殿阁词林记小传》一篇，次为乡试、会试、御试卷。二卷、三卷皆诗，而附以赋及诗补遗。四卷为杂文。目录首列序文，而卷首无之，盖传写佚脱。诗文皆雍容典雅，有开国之规模。明一代台阁之体，胚胎於此。其乡试、会试诸篇，可以考见当时取士之制，与文字之式。惟陆深《金台纪闻》称：“洪武前三科犹沿元制，用经疑。至二十一年戊辰，始定今三场之制。”而集中所载试卷，乃经义而非经疑，殊不可解。又第三卷有《上问安南事》五言诗，与诸选本所载日本使臣嗐哩嘛哈《答明太祖诏问日本风俗诗》，仅字句小异，未详孰是。然其诗皆夸大日本之词，不应出自伯宗之手，或伯宗后人因其曾使安南，误剽入之欤。今姑仍旧本录之，而记其所疑，以备参考焉。
△《梁园寓稿》九卷（山西巡抚采进本）
明王翰撰。翰字时举，禹州人。元季隐居中条山。明初出为周王橚长史。
王素骄，有异志。翰屡谏弗纳，断指佯狂去。后王败，得不坐。其事附见《明史周王传》中。后起为翰林编修，寻谪廉州教授。夷獠乱，城陷，抗节死。《明史艺文志》载所著有《敝帚集》五卷、《梁园寓稿》九卷。《敝帚集》今未见。
此书卷数与《明史》合。焦竑《经籍志》止称《寓稿》二卷，误也。《焦志》别载翰《山林樵唱》一卷，今亦未见，殆并佚欤。翰始抗骄王，终殉国难，其立身具有本末。发为文章，率具刚劲之气，故古体往往有质直语。然自抒性情，无元人秾纤之习。七言古体，声调亦颇高朗。朱彝尊辑《明诗综》，未录翰诗，当由未睹斯集。今以其人而特存之，亦圣代表章忠烈，阐扬幽隐之意也。
△《自怡集》一卷（浙江巡抚采进本）
明刘琏撰。琏字孟藻，青田人，诚意伯基长子。洪武十年为考功监丞，兼试监察御史。出为江西布政司右参政，为胡惟庸所胁，堕井死。事迹附见《明史刘基传》。是集为其子廌所编。末附洪武十三年国史院编修官吴从善所作哀辞，备述基从太祖起兵，琏在南田山，制驭诸草窃，请设谈洋巡检，以靖逃盗之源，及沮沈立本媚附权臣事。惟以材略气节称之，不及其文章。卷首载秦府纪善《黄伯生序》，乃称尝见其遇事刚果，坐折奸佞，不挠不阿。宜其少年锐气，盛满於中。今读其诗，顾乃温柔冲淡，怛然有爱君忧国之至情，而自视欿然如有不足，以为庶几於闻道。今观其诗，惟七言律诗颇涉流利圆美，不出元末之格。然仅三首，盖非所喜作。至於五言古体，居集中之太半，皆词旨高雅，而运思深挚，殆於驾两宋而上之。以继《犁眉》诸集，可谓不愧其父。而明人罕称道之者，殆转以勋阀掩欤。
△《斗南老人集》六卷（两淮盐政采进本）
明胡奎撰。奎字虚白，海宁人。生元至顺间，尝游贡师泰之门。明初以儒学徵，官宁王府教授。是集前有宁王权《序》，称其“晚年泊舟鄱阳望湖亭，见石刻东坡《黑云堆墨未遮山诗》，次韵和之。俄见一叟来，诵其诗曰：子非斗南老人耶？因以自号。”其事颇怪，疑好事者附会之，莫由诘其真妄也。朱彝尊《静志居诗话》称：“吾乡云东逸史曾手录其稿，旧藏项氏天籁阁，继归高氏稽古堂，后为华山马思赞所藏。”案今世所传奎集皆出天籁阁抄本，止有四卷。前有项元汴题识，而无宁王原《序》。此本为明初宁王府文英馆所刊，见於《宁藩书目》。
昆山徐氏传是楼又从原刻影抄，实分六卷。凡诗一千九百馀首，与项氏所藏互校，乃知彼多所脱佚，不为足本。观《宁王序》中，又载：“宗哲徐将军居西山，有道士过访，食蕨。道士吟一绝句云：‘一拳打得地皮穿，握住东风不放拳。只待杜鹃啼血后，展开凤尾始朝天。’问其所作，以箸书‘斗南一人’四字。时先生未有是称，后得先生稿，方知先生诗也。”与望湖亭和诗一事，文相连属，而朱彝尊《静志居诗话》独未采录。知彝尊所见惟天籁阁残本。其记望湖亭事亦从都穆《南濠诗话》摭入耳。奎诗不事雕饰，往往有自然之致。彝尊谓其功力既深，格调未免太熟，诵之若古人集中所已有者。其言诚不为过。然舂容和雅，其长处亦不可掩。视后来之捃拾摹拟者，固有间矣。
△《希澹园诗》三卷（编修汪如藻家藏本）
明虞堪撰。堪字克用，一字胜伯，长洲人。至正中隐居不仕。故其《题赵孟頫画绝句》有曰：“王孙今代玉堂仙，自画苕溪似辋川。如此青山红树里，可无十亩种瓜田。”深讽其出事二姓。然堪至洪武中，竟起为云南府学教授，卒於官。
盖与仇远入元事同一例。原本题曰：“元虞堪”，非其实也。堪隶籍长洲，而集中《岩居高士图歌》有“我亦本是青城人”句，《画山曲》有“家山万里隔，蜀道正难行”句，《朱仲叔山水引》有“西蜀书生”句。而《西蜀二绝句》、《三峡谣》、《旅怀诗》、《忆锦官诗》、《送张士皋归闽中诗》、《次韵陆高士见寄诗》、皆於蜀有故乡之思。而《成都使君王季野席上诗》，则并作於蜀。考《宋史》虞允文本蜀人，而虞集亦每自署西蜀。堪於允文为七世孙，於集为从孙，意其流寓长洲，而於蜀仍往来未绝欤。此集后有《自跋》，称丁未岁冬至前一日。
案丁未为元至正二十七年，则皆元时所作，而入明以后篇什，遂不复见。相传堪没后，所遗翰墨尚数箧。其子孙不读书，漫置屋中，久而亡之，则其散佚者固亦多矣。诗多题画之作。又丁元末造，时有忧时感事之言。古体气格颇高，近体亦音节谐婉。惟七言律诗，刻意欲效黄庭坚，而才力浅薄，终不相近。然大致婉约秀逸，颇饶情韵，无当时秾艳之习，亦可谓娟娟独立矣。世又有堪诗别本，题曰《鼓枻稿》者，与此集互相检勘，其诗篇数多寡并同。惟前后编次稍异。或即堪之原本，或后人别题以行，均未可定。今附存其目於此，不复录焉。
△《鹅湖集》六卷（永乐大典本）
明龚斅撰。斅，铅山人。《明史》无传。惟《太祖本纪》载：“洪武十三年九月丙午，置四辅官，以儒士王本、杜佑、龚斅、赵民望、吴源为春夏官。”又《宋讷传》称：“讷为祭酒，与讷定学规者，司业王嘉会、龚斅。三人年俱高，须发皓白，终日危坐，堂上肃然。”而亦不详其本末。考《铅山县志》，称：“斅先以明经分教广信，辑朱子之说，补六经图。御史叶孟芳荐其学行，徵入为四辅官，以老乞归。又召为国子祭酒，卒於官。著有《经野类抄》二十八卷。”
盖亦穷经笃学之士也。其集见於焦竑《经籍志》者六卷，流传甚鲜。程敏政《明文衡》、黄宗羲《明文海》蒐采极博，而均不及其名姓，则亡佚久矣。今惟《永乐大典》尚颇载其诗文。诗虽多沿元季馀波，而清婉谐畅，亦自琅琅可诵。文则原本经术，结构谨严，实能不愧於作者。其《送周倬张溥使高丽序》，称“洪武十八年命倬等往封国王”，而《明史高丽传》失载其事。又《赠刘叔勉奉使西洋回序》，称：“洪武二年春，诏叔勉往使。三年夏，才至西洋。”而《明史浡泥传》乃称：“三年八月命御史刘敬之往使，阅半年始抵其国。”年月参错不合，自当以斅所记为得其实，是亦足以资考证也。谨掇拾薈稡，仍依原目，定为六卷著於录。
△《荥阳外史集》七十卷（两淮盐政采进本）
明郑真撰。真字千之，鄞县人。《成化四明郡志》称其研穷六籍，尤长於《春秋》。吴澄尝策以治道十二事，皆经史之隽永，真答之无凝滞。洪武四年乡试第一。授临淮县教谕，升广信府教授。与兄驹、弟凤并以文学擅名，真尤以古文著。初与金华宋濂声价相埒，尝与濂共作《裴中著存堂记》，真文先成，濂为之阁笔。后濂致位通显，黼黻庙廊。真偃蹇卑栖，以学官没世，故声华阒寂，传述者稀。今观所作，虽不能与濂并骛词坛，而义有根柢，词有轨度，与濂实可肩随，未可以名位之升沉，定文章之优劣也。原集百卷，明代已佚其三十卷。今所存者亦多残阙失次，讹不胜乙，或至於不可句读。殆世不甚传，故莫为是正，其不全佚者幸耳。今推验文句，各为校定。其必不可通者，则仍原本录之，庶不失阙疑之义焉。
△《全室外集》九卷、《续集》一卷（安徽巡抚采进本）
明僧宗泐撰。宗泐字季潭，临安人。洪武初举高行沙门，命住天界寺。寻往西域求遗经，还授左善世。太祖欲授以官，固辞。太祖为撰《免官说》。其后胡惟庸谋逆，词连宗泐，特原之。是编题曰《外集》，盖释氏以佛经为内学，故以诗文为外，犹宋释道璨《柳塘外集》例也。首二卷为应制诗，及乐府供佛、赞佛诸曲。三卷至八卷为古近体诗。九卷为疏及题跋。《续集》诗文合编，而诗文之间阙四页，其原数遂不可考。今所存者凡诗三十六首、题跋十五篇。《千顷堂书目》作《全室外集》十卷，盖合此一卷言之耳。宗泐虽托迹缁流，而笃好儒术。
故其诗风骨高骞，可抗行於作者之间。徐一夔作是集《序》，称其：“如霜晨老鹤，声闻九皋，清庙朱弦，曲终三叹。彷佛近之。皎然、齐己固未易言，要不在契嵩、惠洪下。与句曲外史张羽，均元明之际方外之秀出者也。”《千顷堂书目》载宗泐尚有《西游集》一卷，盖奉使求经时道路往还所作。见闻既异，其记载必有可观。今未见其本，存佚殆不可知矣。徐祯卿《翦胜野闻》谓宗泐奉使西域，未至其地，途遇神僧幻化而归者。盖未知宗泐有此集，故造是齐东之语，与所谓宗泐蓄发还俗者同一谬妄也。
卷一百七十 集部二十三
○别集类二十三△《岘泉集》四卷（江西巡抚采进本）
明张宇初撰。宇初字子璿，贵溪人，张道陵四十三世孙，洪武十年袭掌道教，永乐八年卒。《明史方技传》附见其父《正常传》中，称其建文时尝坐不法夺印诰，成祖即位复之；又称其尝受道法於长春真人刘渊然，后与渊然不协，互相诋讦。其人品颇不纯粹，然其文章乃斐然可观。其中若《太极释》、《先天图论》、《河图原辨》、《荀子辨》、《阴符经》诸篇，皆有合於儒者之言。《问神》一篇，悉本程朱之理，未尝以云师、风伯荒怪之说张大其教。以视诵周、孔之书而混淆儒、墨之界者，实转为胜之。韩愈《送浮屠文畅序》称：“人有儒名而墨行者，问其名则是。校其行则非。有墨名而儒行者，问其名则非，校其行则是。”
然则若宇初者，其言既合於理，宁可以异端之故，并斥其文乎？朱彝尊《明诗综》称其集二十卷，诗居其半，王绅为之序。此本皆所作杂文，惟末附歌行数十首。
卷首虽载《绅序》，而二十卷之旧已不复存，盖又掇拾重编之本矣。
△《唐愚士诗》二卷、附《会稽怀古诗》一卷（江苏巡抚采进本）
明唐之淳撰。之淳字愚士，亦以字行，山阴人，肃之子也。建文初，诏词臣修《鉴戒录》，方孝孺荐之，授翰林院侍读，与孝孺同领书局，卒於官。《明史文苑传》附载《王行传》中。徐祯卿《翦胜野闻》载明太祖以布囊贮之淳，夜越宫墙入便殿，点窜十王册文一事。其事荒诞不经，殆委巷小人因之淳文思敏捷，造是妄语。张芹《遗忠录》称：“洪武中有荐之者，谢不就，曹国公李景隆俾其子师焉。征行四方皆与俱，历燕、蓟、秦、周，览前代遗迹，援笔而赋，凌轹一时。”考《明史李文忠传》，景隆以洪武十九年袭封曹国公，不载其北征事。
惟《冯胜传》载洪武二十年与傅友德、蓝玉、赵庸等北征，常茂、李景隆、邓镇皆从。是年岁在丁卯，与集中《寓宁轩记》所载洪武丁卯相合，当即其时也。是集仅其丁卯、戊辰二年所作，似非完本。又诗文相间成编，而总题曰“诗”，亦非体例，疑当日杂录手稿，存此一帙，后人因钞传之，故编次丛杂如此欤。其诗虽未经简汰，金砾并存，而气格质实，无元季纤秾之习。其塞外诸作，山川物产，尤足以资考核。《会稽怀古诗》一卷，乃其少作。凡五言古诗三十首，题下各有小序，仿阮阅、曾极、张尧同之例。其中如舜庙不取地志耕象之说、禹庙不取禹穴藏书之说，皆为有识。此卷本於集外别行，然篇页寥寥，今缀於集后。末附长洲戴冠和诗三十首。大抵凑泊成篇，不及之淳原唱。以旧本所有，姑亦并存焉。
△《继志斋集》十二卷、《附录》一卷（两淮盐政采进本）
明王绅撰。绅字仲缙，义乌人，待制祎之仲子。《明史》附见《祎传》，称：“祎死时，绅年十三。事母兄尽孝友。长博学，受业於宋濂。濂器之曰：‘吾友不亡矣！’蜀献王聘绅，待以客礼。绅启王往云南求父遗骸，不获，述《滇南痛哭记》以归。建文帝时，用荐召为国子博士，预修《太祖实录》，献《大明铙歌鼓吹曲》十二章，卒於官。”王泌《东朝记》以为成祖召入翰林，编摩《太祖实录》者，误也。其集冠以《铙歌》十二首，即建文初所献；次为赋二篇；次为古今体诗及诸杂文；末为《附录》一卷。绅，名父之子，又师承有自，其文演迤丰蔚，不失家法，诗亦有陶、韦风致，无元季纤秾之习，在洪武、建文之时，卓然自为一家，不但行谊之高也。名其斋曰“继志”，可谓无忝所生矣。
△《练中丞集》二卷（两淮马裕家藏本）
明练子宁撰。子宁名安，以字行，号松月居士，新淦人。洪武乙丑进士。建文时官左副都御史，燕兵入，殉节死。事迹具《明史》本传。当燕王篡立之初，诬建文诸臣为奸党，禁其文字甚严。弘治中，王佐始辑其遗文，名曰《金川玉屑》。
故徐泰《诗说》有“金川练子宁《玉屑》无多，为世所宝之”语。此本乃泰和郭子章重编，附以《遗事》一卷，其裔孙绮复增辑之。黄溥《简籍遗闻》尝记集中可疑者三事：一曰《送花状元归娶诗》，谓洪武辛亥至建文庚辰，状元但有吴伯宗、丁显、任亨泰、许观、张信、陈安阝、胡靖七人，无所谓状元花纶。纶乃洪武十七年浙江乡试第二人，不应有奉诏归娶事。一曰《故耆老理庭黄公墓志》，谓子宁及第在洪武十八年，此志后题洪武丙辰三月之吉，乃洪武九年，不应结衔称赐进士及第授翰林院修撰。一曰《集后杂考》，引叶盛《水东日记》载长乐郑氏有手卷，练子宁赋，张显宗跋，称显宗状元及第，洪武时亦无此状元。其言颇核。盖子宁一代伟人，人争依托，因而影撰者有之，然终不以伪废其真也。
△《逊志斋集》二十四卷（内府藏本）
明方孝孺撰。孝孺有《杂诫》，已著录。是集凡杂著八卷，书三卷，序三卷，记三卷，题跋一卷，赞一卷，祭文、诔、哀辞一卷，行状、传一卷，碑、表、志一卷，古体诗一卷，近体诗一卷。史称孝孺殉节后，文禁甚严。其门人王稔藏其遗稿，宣德后始稍传播，故其中阙文脱简颇多。原本凡三十卷，《拾遗》十卷，乃黄孔昭、谢铎所编。此本并为二十四卷，则正德中顾璘守台州时所重刊也。孝孺学术醇正，而文章乃纵横豪放，颇出入於东坡、龙川之间。盖其志在於驾轶汉唐，锐复三代，故其毅然自命之气，发扬蹈厉，时露於笔墨之间。故郑瑗《井观琐言》称：“其志高气锐，而词锋浩然，足以发之。然圣人之道，与时偕行。周去唐、虞仅千年，《周礼》一书已不全用唐、虞之法。明去周几三千年，势移事变，不知凡几，而乃与惠帝讲求六官改制定礼。即使燕兵不起，其所设施，亦未必能致太平。正不必执讲学家门户之见，曲为之讳。惟是燕王篡立之初，齐、黄诸人为所切齿，即委蛇求活，亦势不能存。若孝孺则深欲藉其声名，俾草诏以欺天下。使稍稍迁就，未必不接迹‘三杨’。而致命成仁。遂湛十族而不悔．语其气节。可谓贯金石、动天地矣。文以人重，则斯集固悬诸日月，不可磨灭之书也。”
都穆《南濠诗话》曰：“《方正学先生集》，传之天下，人人知爱诵之。”但其中多杂以他人之诗，如《勉学》二十四首，乃陈子平作；《渔樵》一首，乃杨孟载作；又有《牧牛图》一绝，亦元人作。然两集互见，古人多有。今姑仍原本录之，而附存穆说备考焉。
△《贞白遗稿》十卷、附《显忠录》二卷（浙江孙仰曾家藏本）
明程通撰。通字彦亨，贞白其斋名也，绩溪人。洪武乙丑贡入太学，庚午举应天乡试，时方遣诸王将兵，因以封建，策贡士於廷，通所对称旨，擢第一，授辽府纪善，进左长史。燕王叛后，通上书数千言，论战守大计。永乐初，锦衣卫都督纪纲发其事，诏械通诣京师，与二子俱论死。事迹具《明史》本传。所著述凡百馀卷，悉毁於官。后十年，其弟赴荆州，辽王以所图通像及遗稿授之。嘉靖中，党禁渐弛，其从孙长等乃搜访佚篇，裒为六卷，附以辽王并同时诸人赠言及行状、小传等篇，别为四卷。天启中，其裔孙枢及子应阶又集前后建祠请谥之文，为《显忠录》二卷，附缀於末，即此本也。初，通以祖平久戍，陈情乞赐还乡，人称其孝。及建文中，遭逢国难，上防御封事，而卒以是死，人称其忠。今陈情之表具在，而封事独有题无文。盖嘉靖中刻集时，犹有所讳而不敢存也。《封建》二策，乃其受知於太祖者，持议颇正。其他诗文，亦俱醇朴有法。虽所存无多，而大节凛然，有不仅以词章论者，固宜与方、练诸集并传不朽矣。
△《静学文集》一卷（两淮马裕家藏本）
明王叔英撰。叔英名原采，以字行，黄岩人。洪武中，与杨大中、叶见泰、方孝孺、林佑并徵至，叔英固辞还乡。后以荐官仙居训导，改德安教授，迁汉阳知县。建文时，召为翰林修撰。燕兵至淮，奉诏募兵。行至广德，会齐泰来奔，知事不可为，乃书《绝命词》，自经於玄妙观。逻捕其家，妻金氏及二女并殉焉。
事迹具《明史》本传。乾隆四十一年，赐谥忠节。史称叔英在建文朝尝上资治八策。又称方孝孺欲行井田，叔英贻之书曰：“事有行於古亦可行於今者，夏时、周冕之类是也；有行於古而不可行於今者，井田、封建之类是也。可行者行则人之从之也易，而民受其利；难行者行则人之从之也难，而民受其患”云云。今是集三十篇，仅存序、记二体，而所上八策及《贻孝孺书》并无之。案《徐敬孚跋》，称杨士奇尝欲纂集叔英之文，求无完本，深悼惜之。成化年，有谢世修者，欲募刻以广其传。盖搜葺重编，非其旧本。卷首《林佑序》作於洪武中者，乃后人所录入，非即为此本作也。叔英尝自云：“赵孟之贵非所慕，陶朱之富非所愿。使吾文如圣贤，是吾心也。”今观是集，大抵皆规橅昌黎，稍失之拘，而简朴有度，非漫无裁制者比。所存虽少，已可以见其生平矣。前有黄绾所为传，称其文章有原本，知时达势，为用世之儒，盖不诬云。
△《刍荛集》六卷（江西巡抚采进本）
明周是修撰。是修有《纲常懿范》，已著录。是集为其孙应鼇所编。凡诗三卷，赋及杂文共三卷。大抵风骨棱棱，溢於楮墨，望而知为忠臣义士之文。其矩度波澜，亦具合古法，不在当时作者下。世不甚称，殆转以气节掩欤。史称是修由霍邱训导迁周王府纪善。王多不法，是修动绳以礼。今观集中，《修己十箴》与《保国直言》二篇，盖即是时之所作。其刚正不阿，不待后来始见矣。末附解缙所作《志铭》及杨士奇所作《传》。《志铭》但称归京师，为纪善，预翰林纂修以死，竟不言其殉节。《传》乃言其自经应天府学。盖缙作志在永乐九年，时党禁方严，故讳其事。士奇作传则在宣德四年，时公论稍明，故著其实也。《传》又称“是修数论国家大计，至指斥用事者误国，用事者怒，众共挫折之”云云。
於当时情事，亦得其真。虽是修精贯三光，不待二人之文而显，二人之文尤不足以荣是修。然有誓死不死者，而后见真能死者之难；有委曲以文其不死者，而后见慷概就死者之不愧不怍。并录存之，亦可以相形而益彰矣。
△《巽隐集》四卷（浙江巡抚采进本）
明程本立撰。本立字原道，巽隐其号也，桐乡人。洪武九年，以明经擢秦王府引礼舍人，以母忧去。复补周府礼官，坐累谪云南马龙他郎甸长官司吏目。有平定百夷功，徵入翰林。历官至右佥都御史，调江西按察副使。未行，值燕王篡位，遂自尽以殉。事迹具《明史》本传。是集诗二卷、文二卷，为其曾孙山所编。
弘治乙丑，桐乡知县莆田李廷梧序之。嘉靖初，南溪吴氏为刊版，西虞范氏又重刊之。岁久皆散佚。此本乃万历乙丑桐乡知县濮阳棐得遗稿於其裔孙九泽，而属训导李诗校刊者也。本立文章典雅，诗亦深稳朴健，颇近唐音。不但节义为足重，即以词采而论，位置於明初作者之间，亦无愧色矣。
△《易斋集》二卷（浙江巡抚采进本）
明刘璟撰。璟字仲璟，青田人，诚意伯基之次子。洪武二十三年，太祖命袭父爵，以让其兄子廌，乃特设閤门使授之，寻为谷王府左长史。燕王称兵，随谷王归京师，令参李景隆军事。兵败，上书不见省，遂归里。燕王即位，召之，称疾不至。逮入京，下狱，自经死。乾隆四十一年，赐谥忠节。事迹附见《明史刘基传》。其遗文久佚不传。明末，杨文骢令青田，从诸生蒋芳华家得抄本，始以授梓。考黄虞稷《千顷堂书目》载《璟集》十卷，疑此尚非完帙。又别有《无隐稿》一卷，今佚不见。其与此本同异，亦莫可考也。璟少通诸经，慷概喜谈兵，太祖尝以为真伯温子。而诗文伤於觕率，颇逊其父。天台卢廷纲称其诗云：“酒酣落笔词愈工，命意不与常人同。清如冰瓯玉碗贮繁露，和如大廷清庙鸣丝桐。疾如黄河怒风卷涛浪，丽如锦江秋水涵芙蓉。”虽誉之未免过实，然其气势苍劲，兀傲不群，犹有《覆瓿集》之一体。且其值革除之际，捐生完节，不坠家声，尤宜以其人而重之矣。
△《野古集》三卷（内府藏本）
明龚诩撰。诩字大章，昆山人。父詧，洪武中官给事中，以言事遣戍五开卫，诩遂隶军籍。后调守金川门。燕王篡位，诩变姓名遁归，卖药授徒以自给。正统己未，巡抚周忱荐为松江学官，不就。又荐为太仓学官，亦不就。尝语都御史吴讷曰：“诩仕无害於义，但恐负当日城门一恸耳。”成化己丑始卒，年八十八。
《明史》附载《牛景先传》。是集乃崇祯乙亥其八世从孙挺所刻。前有《李继贞序》，称删其十之二三。盖诩诗格调在《长庆集》、《击壤集》间，其伤於鄙俚浅率者，继贞稍汰之也。要其性情深挚，直抒胸臆。律以选声配色，彫章琢句，诚不能与文士争工；律以纲常名教之旨，则不合於风人者鲜矣。末附《上周忱书》及王执礼、张大复等所作《家传》、《墓志》、《谥议》、《像赞》等篇。又有《年谱》，称诩族侄绂所编。於建文四年，称传言乘舆逊去。於正统七年，称旧君还京，先生作《落叶吟》见意。案绂之作谱在成化十三年，杨应能事应久已论定，不应有旧君还京之语。且《落叶》一诗本无明指，安知非别有托讽。而顾据断为惠帝出奔还京之作，亦未见其然。此谱於康熙乙巳挺得本於其族弟维则，故崇祯乙亥原刻《总目》不与《墓铭》、《家传》等并列。观是一条，其真为绂作与否，犹在两可间也。疑以传疑，姑并存之而已。
（案：练子宁以下诸人，据其通籍之年，盖有在解缙诸人之后者。然一则死革除之祸，效命於故君；一则迎靖难之师，贡媚於新主。薰莸同器，於义未安。
故分列编之，使各从其类。至龚诩卒於成化己丑，更远在缙等之后，今亦升列於缙前，用以昭名教是非，千秋论定。纡青拖紫之荣，竟不能与荷戟老兵争此一纸之先后也。）
△《文毅集》十六卷（江西巡抚采进本）
明解缙撰。缙字大绅，吉水人。洪武戊辰进士，永乐初官翰林学士，出为江西参议，改交阯。为汉王高煦所谮，下狱死。事迹具《明史》本传。缙所著有《白云稿》、《东山集》、《太平奏疏》等书，殁后多散佚。天顺初，金城黄谏始辑其遗文为三十卷，后亦渐湮。嘉靖中，同邑罗洪先复与缙从孙相辑成十卷。
《千顷堂书目》又载有《似罗隐集》一卷、《学士集》二十卷，今并未见。此本十六卷，则康熙戊戌其十世孙悦所补辑也。缙才气放逸，下笔不能自休，当时有才子之目。迄今委巷流传，其少年夙慧诸事，率多鄙诞不经。故李东阳《怀麓堂诗话》谓其诗无全稿，真伪相半，盖出於后人窜乱者为多。然其中佳句间存，亦复不减作者。至其奏议，如《大庖西封事》、《白李善长冤》诸篇，俱明白剀切。
黄汝亨《狂言纪略》诋其文义繁缛，使当贾长沙，直是奴隶，苛矣。又案《大庖西封事》中有云：“陛下好观韵府杂书，抄辑秽芜，略无文彩。若喜其便於检阅，愿集一二儒英，随事类别，勒成一经”云云。其后成祖修《永乐大典》，缙实为总裁官。果用分韵编类之法，勒为巨帙。一切遗文坠简，竟赖以传於今日，以待圣朝之表章。即以功在典籍而论，其著作亦宜存录，可不必铢铢两两而绳之也。
△《虚舟集》五卷（山东巡抚采进本）
明王偁撰。偁字孟扬，永福人。元潮州总管翰之子。翰於明初抗节死。偁生甫六龄，其母教之读书。洪武庚午领乡荐，乞归养母。成祖即位，徵至京师，授国史院检讨，充《永乐大典》副总裁。后坐解缙党，下狱死。偁为“闽中十子”之一。《明史文苑传》附见《林鸿传》中。是编乃其诗集。前有《王汝玉序》。
又有《解缙序》二篇，一题《虚舟集序》，一题《王孟扬文集序》。又有弘治六年《桑怿序》，则为袁州守王世英翻刻《虚舟集》而作。不言其别有文集，盖当时已失传矣。集末附书评及《自述》、《诔》各一首。偁与解缙友善，其才气学问，约略相似，卒同被谗谮以死。然缙诗颇伤剽直，偁诗恬和安雅，殆为胜之。
《自述》称：“服群圣，猎百家，穷幽明，每遇登高吊古，慨然发其悲壮愉乐，一寓於文若诗。”其命意亦殊不凡。故集中若《感遇》诸作，规橅拾遗；《咏史》数篇，步趋记室；《将进酒》、《行路难》等亦颇出入於太白。虽未必尽合古人，而意度波澜，时复具体，固不比於优孟衣冠也。
△《王舍人诗集》五卷（浙江巡抚采进本）
明王绂撰。绂字孟端，无锡人，别号友石生，又曰九龙山人。洪武中，徵至京师，寻坐累戍朔州。永乐初，用荐以善书供事文渊阁，久之除中书舍人，卒於官。事迹具《明史文苑传》。集为其子默所编，又名《友石山房稿》。前有曾棨、王进《序》，后附章昞如、胡广等所作《行状》、《墓表》。绂博学工书画，所作山水竹石，风韵潇洒，妙绝一时，说者谓可继其乡倪瓒。其诗虽结体稍弱，而清雅有馀，盖其神思本清，故虽长篇短什，随意濡染，不尽计其工拙，而摆落尘氛，自然合度。都穆《南濠诗话》独称《寄别娶妇者》一绝，则伧父面目，不足以见绂之长矣。
△《泊菴集》十六卷（江西巡抚采进本）
明梁潜撰。潜字用之，泰和人。洪武丙子举人，授苍溪训导，历知四会、阳江、阳春三县。永乐初，召修《太祖实录》，累迁右春坊右赞善。会修《永乐大典》，代礼部尚书郑赐为总裁，升侍读。永乐十五年北征，仁宗监国，以释陈千户事牵连坐死。事迹附见《明史邹济传》。是集前有王直、胡俨二《序》。
《俨序》称为潜子楘所编。考萧鎡《尚约居士集》有《陈循墓志》，称“梁公潜以职务违错，被逮且籍之。梁平日所作诗文，悉估书册，卖钱入官。循遗人访求，倍价赎还。今鋟梓以传者，循所赎也”云云。则其稿为潜所自编，因循而传於世。
《俨序》不载其事，而但称其文章遭际，盖讳言其赐死耳。潜文格清隽，而兼有纵横浩瀚之气，在明初可自成一队。故郑瑗《井观琐言》称其“丰赡委曲，亦当代一作家”。杨士奇《潜墓志》称“其为文章，驰骋司马子长、韩退之、苏子瞻，亦间出庄、列为奇，务去陈言出新意。古诗高处逼晋、宋”。此本有文无诗。集末有康熙辛酉潜裔孙天清《续刻家集小引》云：“泊菴公诗集已瘗文冢，不复存人间。”则旧本久佚矣。
△《毅斋诗文集》八卷、《附录》一卷（两淮盐政采进本）
明王洪撰。洪字希范，钱塘人。年十八，举洪武丁丑进士，授行人，寻擢吏科给事中。以荐入翰林，由检讨历官修撰、侍讲，为《永乐大典》副总裁官。
《明史文苑传》附载《林鸿传》中，称：“成祖尝命洪为文，洪逡巡不应诏。
为同列所排，不复进用。”而是集有刘公潜所作《輓诗序》及莫琚《后跋》，乃言洪预修国史，会大臣欲载其家瑞异入日历中，洪持不可。至闻於成祖前，坐谪礼部主事，卒於官。曾棨《輓洪诗》所谓“玉堂分职见孤忠”，亦指是事。
《明史》盖偶遗也。此集即莫琚所编。杂文皆朴雅，骈体亦工，诗尤具有唐格，而不为林鸿、高棅之钩摹。其《序文》及《序书》二篇，立论具见根柢。其《序胡俨诗集》，谓：“至元、天历间，赵、虞、范、揭各鸣一时之盛。及其衰也，学者以粗豪为壮，以尖新为奇，语言纤薄，音律怗懘。”论元末之弊，至为切中。则洪之所见，高出当日远矣。虽名位不昌，要为有明初年屹然一作者。
《明史文苑传》称“王偁预修《永乐大典》，学博才雄，自负无辈行，独推让同官王洪”，则洪之文章，概可见矣。
△《颐菴文选》二卷（两淮盐政采进本）
明胡俨撰。俨字若思，南昌人。洪武末以举人授华亭教谕。永乐初擢翰林院检讨，与解缙等同直内阁，迁国子祭酒。洪熙元年加太子宾客，致仕，家居二十年而卒。事迹具《明史》本传。史称俨少嗜学，於象纬、占候、律筭、医卜之术无不通晓。又称是时海内混一垂五十年，公卿大夫彬彬多文学之士。俨馆阁宿儒，朝廷大著作多出其手。纂修《太祖实录》、《永乐大典》皆为总裁官。而以议论戆直，为同僚所不容。故久於国学，未能大用。其诗颇近江西一派，词旨高迈。
  </div>
  <div class="pagination">
   <a href="四库全书总目提要_page208.html">
    上一页
   </a>
   <span>
    ...
   </span>
   <a href="四库全书总目提要_page204.html">
    204
   </a>
   <a href="四库全书总目提要_page205.html">
    205
   </a>
   <a href="四库全书总目提要_page206.html">
    206
   </a>
   <a href="四库全书总目提要_page207.html">
    207
   </a>
   <a href="四库全书总目提要_page208.html">
    208
   </a>
   <span class="current-page">
    209
   </span>
   <a href="四库全书总目提要_page210.html">
    210
   </a>
   <a href="四库全书总目提要_page211.html">
    211
   </a>
   <a href="四库全书总目提要_page212.html">
    212
   </a>
   <a href="四库全书总目提要_page213.html">
    213
   </a>
   <a href="四库全书总目提要_page214.html">
    214
   </a>
   <span>
    ...
   </span>
   <a href="四库全书总目提要_page210.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
