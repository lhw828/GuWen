<!DOCTYPE html>
<html>
<head>
    <meta charset="UTF-8">
    <title>金石录 - 第 17 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 17 页/共 34 页</h1>
    <div class="content">　　第一千九百九十五紫极宫石磬铭【徐锴撰并篆书三碑皆无歳月】第一千九百九十六文宣王庙记【郭忠恕撰并小篆太祖皇帝干徳元年】第一千九百九十七阴符经【郭忠恕小篆古文八分三体干徳四年四月】第一千九百九十八永安院佛殿记【刘从义撰郭忠恕篆袁正己正书干徳五年二月】
　　第一千九百九十九懐嵩楼记【李徳裕撰郭忠恕八分书并篆无歳月】第二千日本国诰









　　金石录卷十
　　钦定四库全书
　　金石録卷十一　　　　　宋　赵明诚　撰跋尾一【三代】
　　古器物铭第一【古钟铭　方鼎铭　虿鼎铭祖丁彛铭】
　　古器物铭第二【兄癸彛铭】
　　古器物铭第四【甗铭　秦钟铭周敦铭】
　　古器物铭第五【文王尊彛铭　宋公防餗鼎铭宝龢钟铭　楚钟铭】
　　古器物铭第六【毛伯敦铭　簠铭　匜铭商洛鼎铭　周姜敦铭】
　　古器物铭第七【大夫始鼎铭季防彛铭】
　　古器物铭第一
　　古钟铭
　　右古钟铭五十二字藏宗室仲爰家象形书不可尽识以其书竒古故列于诸器铭之首后又得一钟铭文正同一铎铭字画亦相类皆録于后
　　方鼎铭
　　右方鼎铭藏岐山冯氏张侍郎舜民云夏时器也字画竒怪不可识
　　虿鼎铭
　　右虿鼎铭藏秘阁铭一字象虿形吕氏考古图云即古文虿字
　　祖丁彛铭
　　右祖丁彛铭藏蔡肇天啓舍人家吕氏考古图载李氏録云祖丁者商之十四世帝祖丁也余案夏商时人淳质皆以甲乙为号今世人家所藏彛器铭文如此类甚众未必帝祖丁也李氏名公麟字伯时父有古器图一卷行于世云
　　古器物铭第二
　　兄癸彛铭
　　右兄癸彛铭藏颍昌韩氏盖底皆有铭凡商器款识多者不过数字而此器独二十余字尤为竒古
　　古器物铭第四
　　甗铭
　　右甗铭案眞宗皇帝实録咸平三年干州献古铜鼎状方而四足上有古文二十一字诏儒臣考正而句中正杜镐验其款识以为史信父甗中正引説文甗甑也又引墨子夏后铸鼎四足而方春秋传晋侯赐子产二方鼎云此其类也余尝见今世人家所藏古甗形制皆圜而此器其下正方故中正等疑为方鼎之类然方鼎与甗自是两器名今遂以为一物非也【杨南仲曰史当读为中音仲】
　　秦钟铭
　　右秦钟铭云丕显朕皇祖受天命奄有下国十有二公欧阳文忠公集古録以为太史公史记于秦本纪云襄公始列为诸侯而诸侯年表则以秦仲为始今据年表始秦仲则至康公为十二公此钟为庄公时作也据本纪自襄公为始则桓公为十二公而铭钟者为景公也余按秦本纪自非子为周附庸邑于秦至秦仲始为大夫仲死子庄公伐破西戎于是予之秦仲后及其先大骆地犬丘并有之为西垂大夫庄公卒子襄公代立犬戎之难襄公有功周室于是平王始封襄公为诸侯赐之岐以西之地曰戎无道侵夺我岐丰之地秦遂能攻戎即有其地与誓封爵之襄公于是始国与诸侯通使聘享之礼而诗美襄公亦以能取周地始为诸侯受显服盖秦仲初未常称公庄公虽追称公然犹为西垂大夫未立国至襄公始国为诸侯矣则铭所谓奄有下国十有二公者当自襄公为始然则铭斯钟者其景公欤
　　周敦铭
　　右周敦而下器铭五皆藏御府初皇祐间修大乐有防付有司攷其声律制度而模其铭文以赐公卿杨南仲为图刻石者也然其器防归禁中故模本世间絶难得余所藏公私古器款识畧尽盖独阙此求之久而不获有董之明子上者家藏古今石刻甚富适有此铭因以遗余之明云即皇祐赐本也
　　古器物铭第五
　　文王尊彛铭
　　右文王尊彛铭绍圣间宗室仲忽获此器以献有防下秘阁考验而馆中诸人皆以为后世诈伪之物不当进于御府于是仲忽坐罚金然其器犹藏秘阁初仲忽以器铭上一字与小篆卤字相类遂读为鲁因以文王为周之文王曰此鲁公伯禽享文王庙器也其言颇近于夸故当时疑以为伪然兹器制作精妙文字竒古决非伪物识者当能辨之惟遂以为鲁公器者初无所据尔
　　宋公防餗鼎铭
　　右宋公防餗鼎铭元祐间得于南都藏秘阁底盖皆有铭按史记世家宋公无名防者莫知其为何人也
　　宝龢钟铭
　　右宝龢钟铭藏太常凡四钟款识并同初景祐间李照修雅乐所铸钟其形皆圜与古制颇异时又别诏胡瑗自以管法制钟磬防官帑中获此钟其形如铃而不圜冯元等按其款识以为汉魏时器于是令瑗仿其状作新钟一县十六枚然不获奏御但藏诸乐府而已今按此铭文字皆古文为周以前所作无疑而元以为汉魏时器盖失之矣
　　楚钟铭
　　右楚钟铭政和三年获于鄂州嘉鱼县以献字书竒怪友人王寿卿鲁翁得其墨本见遗按铭文云楚公【下一字不可识必其名也】自作按楚自周成王时封熊绎以子男田居楚至熊渠乃立其三子为王后复去其王号至熊通始自立为楚武王则是楚未尝称公不知此钟为何人作也
　　古器物铭第六
　　毛伯敦铭
　　右毛伯敦铭凡四其一惟盖存藏刘原父家其一底盖具藏京兆孙氏其一不知所从得铭文皆同原父释祝下一字为郑遂以为司马迁史记所载毛叔郑器曰武王克商尚父牵牲毛叔郑奉明水铭称伯者爵也史称叔者字也敦乃文武时器也今究其防画殊不类郑字而吕氏考古图释为皆莫可考
　　簠铭
　　右簠铭本两器底盖皆有铭文悉同其一原父以遗欧阳公案集古録以中上一字为张字引诗六月篇侯谁在矣张仲孝友曰此周宣王时张仲器也吕大临考古图以偏傍推之其字从巨不从长以隶字释之当为弡弡字虽见玉篇然古文与隶书多不合未知果是否
　　匜铭
　　右匜铭刘原父既以前一簠为张仲所作又以此匜为张伯器曰仲之兄也尤无所据原父于是正之学号称精博惟以意推之故不能无失尔
　　商洛鼎铭
　　右鼎铭刘原父得于商雒铭云维十有四月蔡君谟尝问原父十有四月者何原父不能对吕氏考古图云古器铭多有是语或云十三月或云十九月疑人君即位居丧逾年未改元故以月数余常考之古人君即位明年称元年盖无逾年不改元之事又余所藏牧敦铭有云惟王十年十有三月以此知吕氏之説非是盖古语有不可晓者阙之可也
　　周姜敦铭
　　右周姜敦铭本二器其一原父以遗欧阳公伯下一字集古録读为冏曰此书所载伯冏穆王时人也而吕氏考古图训作百皆未详
　　古器物铭第七
　　大夫始鼎铭
　　右大夫始鼎铭案説文对字本从口汉文帝以为责对而为言多非诚对故去其口以从士今验兹鼎铭及周以后诸品款识对字最多皆无从口者然则古文大篆固已不从口矣又疑李斯变古法作小篆对字始从口至文帝复改之耳然书传不载未敢遂以为然也
　　季防彛铭
　　右季防彛铭藏洛阳赵氏铭字画与大篆小异盖古文也当是周初接商时器余徧阅商周诸器铭所谓古文者大率如此而唐人所书皆别作一体笔画疎瘦与彛鼎间字絶异虽李阳氷亦为之不知何所依据余以谓学古文当以彛鼎间字为法












　　金石録卷十一
　　钦定四库全书
　　金石録卷十二　　　　　宋　赵明诚　撰跋尾二【三代　秦汉】
　　古器物铭第八【父丙彛铭　宋君夫人鼎铭】
　　古器物铭第九【敦铭　宋穆公孙盘铭散季敦铭】
　　古器物铭第十【井伯敦铭】
　　古器物铭第十一【鼎铭】
　　古器物铭第十二【楚钟铭　中姞匜铭车敦铭】
　　古器物铭第十三【齐侯盘铭】
　　古器物铭第十四【秦权铭　汾隂侯鼎铭　铜釡铭武安侯器铭　周阳家钟铭上林供官铜鼎铭平周金铜钲铭】
　　古器物铭第十五【谷口铜甬铭　律管铭】
　　古器物铭第八
　　父丙彛铭
　　右父丙彛铭旧藏祖择之舍人家后归故人王偁唯盖存已破缺此周器也而犹称父丙者当时周初接商时器
　　宋君夫人鼎铭
　　右宋君夫人鼎铭其文云宋君夫人之餗釪鼎吕氏考古图云藏秘阁今乃在宗室仲爰家而秘阁所藏自有宋公防鼎盖考古误也
　　古器物铭第九
　　敦铭
　　右敦铭藏宗室仲爰家铭文凡二百余字余所録诸器铭文字之多无逾此者
　　宋穆公孙盘铭
　　右宋穆公孙盘铭元祐间临淄县民于齐故城得数器此其一也藏赵元考内翰家騐其文盖送女器
　　散季敦铭
　　右散季敦铭藏长安吕防仲丞相家底盖皆有铭考古图以太初厯推之为武王时器未知是否又云武王时散氏惟有宜生季疑其字者亦何所据哉士大夫于考正前代遗事其失常在于好竒故使学者难信孔子曰君子于其所不知盖阙如也
　　古器物铭第十
</div>
    <div class="pagination">
<a href="金石录_page16.html">上一页</a><span>...</span><a href="金石录_page12.html">12</a><a href="金石录_page13.html">13</a><a href="金石录_page14.html">14</a><a href="金石录_page15.html">15</a><a href="金石录_page16.html">16</a><span class="current-page">17</span><a href="金石录_page18.html">18</a><a href="金石录_page19.html">19</a><a href="金石录_page20.html">20</a><a href="金石录_page21.html">21</a><a href="金石录_page22.html">22</a><span>...</span><a href="金石录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
