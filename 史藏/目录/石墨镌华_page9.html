<!DOCTYPE html>
<html>
<head>
    <meta charset="UTF-8">
    <title>石墨镌华 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石墨镌华 - 第 9 页/共 9 页</h1>
    <div class="content">　　归自九之明日王防先归长安余亦以他事不得即东又十余日乃戒装至则王防有世母之丧余居逆旅以俟之意殊欝欝适张生衍祥来翌日与偕出安定门过演武塲逰崇仁寺本名崇圣建自隋唐今为秦邸香火院缔构丹碧长安城诸寺不及也俗呼金胜寺经堂前有唐大徳檀法师塔铭姜立祐撰石幢尊胜神呪张少悌书皆殊絶余观已小坐寺中先是王防告余以寺西一里许丁知州园掘得唐人墓志使求之则园已易主志磨为他用矣是时余居长安五日长安中诸好余者竞携酒过余履错于户而王户部尧年别余二十年则召余饮且出所藏古碑以赠余余得之而喜可知也又二日王防亦戒装携张茂中逰城南记偕余出永寜门永寜门西安之南门西安城本隋唐而狭小之记所谓安上启夏含光诸门皆亡其故处今城四门东曰长乐西曰安定南曰永寜北曰安逺自永寜门至荐福寺三里许寺经废徙非唐剙塔十五级嘉靖乙夘地震裂爲二癸亥地震复合无痕亦一竒也僧房閴多余旧主而余友临潼杨师震独买一院称有髪头陀居其中余曽数访之今师震谢世且三年院中荒落不觉澘然为二诗以吊出寺南行又三里许为兴善寺前据草塲坡所谓横冈之第五爻也雍录长安志诸书皆云隋宇文恺筑大兴城以城中有六大坡象干六爻于九二置宫室九三置百司九五贵位不欲人居置都观大兴善寺以镇之观当在寺西寺东又有裴度宅张权舆所谓宅据干岗者今观与宅皆废独寺存寺后阁巍然铜佛像并转经藏疑皆昔时物阁前有唐大徳禅师碑额阁上有故按察刘公余泽诗按察与余最善读之惨然为一诗以吊出寺东南行又三里许为慈防寺据记云寺经废毁殆尽惟一塔俨然则今寺亦非唐剏而塔自宋熈寜火后不可登万歴甲辰重加脩饬施梯始得至其颠秦山泾渭皆入目中余赋一诗求记所谓唐人墨迹孟郊舒元舆之类皆不可得塔下四门以石为桄桄上唐画佛像精絶为逰人刻名侵蚀可恨东西两龛禇遂良书圣教序记尚完好而唐人题名碑刻无一存者问之僧云塔前元有碑亭乙夘地震塔嵿坠为碎叚今亡矣又按唐史高宗御制并书慈防寺碑奘迎置寺中导从以天竺法仪其徒甚盛上御安福门观之记又谓寺西南一里有李晟先庙碑张彧撰韩秀弼书今二碑皆亡寺前小渠曲江泉合黄渠水经鲍陂而西闻二十年前尚有水宗侯谊汜茔在其北引水作池忌者塞其泉竭矣由寺东南行一里即曲江西防江形委曲可指皆莳禾稼江南防王中丞琁构亭逰赏今亦倾圯江正北一阜故乐逰原今为永兴王府茔原下旧有青龙寺今亦毁江头古冡隆起数处疑非冡当是唐宫殿基杏园芙蓉池皆在江西南今不可考余停望乆之爲一诗记又谓其西北有杨尚书玚庙碑李林甫撰王曽书令狐氏庙碑刘禹锡撰并书今皆亡独其地呼庙坡头如故又东南二里为汉宣帝杜陵下为三赵村村中小冡鳞比疑皆帝从者又东南五里为张曲记谓有萧嵩墓今数冡未知谁是盖由曲江逹张曲地渐高望之自东南一带迤逦过长安西南皆所谓少陵原也本凤栖原以宣帝葬许后起少陵遂曰少陵少陵在司马村东其西皆秦王葬地松栢森蔚华表翁仲数十里相望焉据记张曲之西赵村有论弓仁墓张说为碑已断仆无字今亡村中有石翁仲二疑是仁墓上物赵村西为高望有萧嵩父灌墓碑张说撰梁升卿书高望之西北又有仇士良郭敬之升平公主三碑皆当在十余里内余欲徃寻之王防曰亡矣乃遂东南行至厐防宿王防庄庄西半里为秦恵王墓墓前掘得叚府君碑碑字皆平隠隠可读乃唐段志父也碑额字亦渐平细如处州缙云碑似是石理渐长欧阳永叔言不诬耳是日大雨翌日霁西南行马首净无纎尘山光林影紫翠相暎殊不减山阴道上行五里原尽得兴教寺据高原俯樊川玉案山天池寺在其南韦赵三像院在其东韦杜华严诸寺在其西神禾原道安洞慧炬寺横亘其西南余与王防坐寺门眺望为一诗逰塔院观三藏慈防西明三塔三藏铭刘轲撰慈防铭李度撰俱建初书西明铭宋复撰书吕大防所创玉轩以玉案得名当在寺后原半今独陈正举所为记在殿壁间寺僧有穴居者壁间嵌古殿壁一片唐人画地狱变相止存闫罗王一鬼三大不盈尺而狰狞之状骇人心目亦一竒也下寺渡潏水寻道安洞葬塔半倾寺亦寥落道安事无考有金人所为碑独叙安生平而不及洞所始但至此西倚高崖东眺樊南之景举目可尽茂中言不虗也又东南行过郑家庄唐郑驸马乾曜后族尚百人据记郑氏居莲花洞在道安洞西北今乃在东南岂年乆迁徙耶似不可晓自此南行抵南山普光寺寺有二一在山下一在山上下寺金碧庄严爲长安诸寺之冠即崇仁不及也最胜者寺门内莲花池大数畆中作藏经阁环以廊百楹逰人至此恍然有出世想上寺距下寺五里石蹬参差飞梁跨壑长松古栢翠壁苍岩应接不暇而庄严则减下寺攷寺直玉案山北是故龙池寺东北坡上有昙逺禅师塔记云上兴教寺玉轩南望龙池废寺则寺自宋已废国初有无壊禅师者西方人与秦愍王有宿世縁卓锡至此山夜击木鱼声逹王宫王异之明日来见师与语王恍然悟前生事命席礼师师携石甑炊饼石礶煮水饮食王从者数千人皆给王乃即此山为起寺居之竟证圎师所遗禅衣锡杖并甑礶见存余得寓目焉寺僧又为余言师化后又有一西僧貎类师来逰于此踪迹诡异或与食食无筭或累日不食或饮之酒不醉或自遗矢倾食中并食之一居士欲从之逰僧指矢令食居士有难色僧笑而舍之去后所遗矢处辄生白莲花僧殆亦无壊之流也惜无所遇云余既逰二寺与王防宿奉长老房为普光寺并观无壊禅师衣物二诗翌日西北行循神禾原过慧炬寺荒落特甚下原径杜固有水西北流当是杜正伦所凿尚名凤凰嘴自此稍西行为杜曲懐子羙为一诗又西北为杨万坡夏侯村上华严寺丹碧雕残记谓有澄襟院有东阁有元医之居引水架阁颇极幽胜今独防崖败壁而已而倚髙原瞰太乙诸山粲在目前则犹昔也寺西二塔不知谁为眞如寺僧言昔有五塔止存二余观东一塔下有杜顺禅师像西一塔为清凉国师妙觉塔俱经重修败垣中有唐比丘圎满防碑书雅有欧禇法又一僧房有唐俨尊者塔额大字又有梦英撰碑何润之书记文殊阁藏杜顺肉身今亡所在而杜顺和尚碑不知何縁乃在长安开佛寺中余与王防观已因叹地之兴衰如记称龙池废寺即今普光剏造为诸寺冠而华严寺之胜十不存一二焉为一诗而下循原西行数里有宗尉懐斛庄亭馆参差出半山林木掩暎水泉稲畦极幽僻之致懐斛者懐弟也懐字长房博学能诗文与余善恨不拉此君开樽畅饮其上也为一诗而过又西二里为牛头寺寺地胜如华严而庄严过之盖亦秦邸香火院也寺有徐士龙撰碑今亡余为一诗自寺西南行过申店渡潏水西北望皇子陂大冡其西为毕原下为杜城何氏山林逍遥公读书防岑嘉州诸庄俱无所考伫望乆之西南过神禾原十里为香积寺樊川御宿之水交流其下谓之交水西合于澧入于渭亦一胜地也寺塔中裂院宇荒凉寺前壁上有毕彦雄撰净业禅师塔铭书虬徤有登善法寺僧言是塔上坠落者是夜宿寺之西廊与王防指寺北汾阳破安贼时长刀斫陈鸟兽皆骇今独有鬼火佛灯而已为一诗翌日渡交水东南行十里得胡村寺原名寳际寺壁间有进法师塔铭是日小雨少憇寺中又东南五里为百塔寺本信行禅师塔院山畔唐裴行俭妻厍狄氏葬塔尚存余小塔记所谓累累相比谓之百塔者今止存三五而已殿前石幢经无可书殊絶寺亦入秦邸故庄严稍胜殿壁金元旧畵雄伟可观寺僧又出一像纱防金龙红袍云得之承尘意是金元逹官修寺者像也余为一诗而下至此东望普光仅十五里所谓南五防者曰观音曰灵应曰文殊曰普贤曰现身皆山卓立楼殿出半天在普光之西南百塔之东南而道塞多猛兽不易至每嵗六月奠祷云集秦邸人縁道设饮食以待之乃可游焉余望之怅然循山西行林中多柿栗其隂蔽日又十五里为子午鎭直子午谷北有日中之市市多山珍长安人徃徃就之南望谷口殊险因忆魏延欲以精兵五千自子午薄长安此去褒斜千里首尾不相救纵走夏侯懋岂能当曺防张郃歩骑五万耶眞妄言也镇西十五里为董村寺是翠防下院山上寺为翠微余不得至呼寺僧问之不知也余与王防相视而笑壁间金牒歴载诸寺化度寺犹存思率更邕禅师塔铭不胜慨叹又西十里为观音山竒峭与众山殊大壑精气出入令人骇目又西十里为丰谷丰水为八水之一而谷口仅十歩乱石夹水北流殊非大浸稍北合髙观水交水始大耳水上桥以銕絙二系大石横以版履之动揺欲飞又西一里许为髙观谷谷水注一大石鏬曰髙观潭濆沫如雷上有銕絙悬桥如丰谷而潭水激射度者尤悸髙观谷之西则草堂寺也秦姚兴迎鸠摩罗什译经于此原名逍遥园唐僧宗宻居之为草堂寺今名栖禅寺有鸠摩罗什葬舍利石塔精殊甚宋人作亭覆之今尚在傍有龙井云与髙观潭通未知的否殿后有圭定慧禅师碑柳公权篆裴休譔书圭定慧禅师者宗宻也壁间又有隋郑州刺史李渊为子世民祈愿记渊唐髙祖世民太宗也又有章惇蔡京题记皆歴歴可读寺前揖紫阁东观音山西圭如屛环而圭峯独壁立亦曰笄头山又曰鸡头十六国春秋云石生兵败潜鸡头山是也寺南一里有寺曰长兴秦邸剙又西南三里有寺曰子房庒则僧大海创以译经俗谓留侯寻黄石公于此非是当由紫阁讹为子房好事者貌留侯可笑也东南一小峰顶有寺曰圭寺四寺惟栖禅最古而庄严都不及长兴余二十余年三游其地乙未同逰为罗贡士秀士魏茂才邦逹韩进士期维癸卯同游为王戸部家瑞王明府宣徐孝防汝为韩孝防化张茂才自守数君子者独罗秀士仕为浙叅军余皆物故而余亦斑白记余初游时栖禅殿壁畵犹前朝笔甚竒伟今防裂矣僧大海多长者游善谈论今圆寂矣其徒皆无足与言者圭寺僧松庵架阁巗居甚有幽致今僧化而阁废矣独长兴以秦邸修缮如故余语王防不胜今昔存亡之感是夜宿栖禅寺为一诗以吊翌日王防辞余东归余亦西归是行也为日十三得隋记一唐碑三塔铭六石幢经佳者二宋碑一记三唐碑额三为诗五言古四七言古三五言律五七言律三




　　石墨镌华卷七
　　钦定四库全书
　　石墨镌华卷八　　　　　　明　赵崡　撰诗【三十二首】
　　由南时村之重阳宫观元朝诸碑
　　林薄逗朝景清泉防涧鸣元宫在其南一迳仄复平下马问羽流相见不识名坐我古殿傍栋宇半頽倾断碑认残字功徳记先氓穹碑跱龙趺仙迹灭且眀逰盼穷千年安能永长生倦言日已西归卧聊柴荆
　　观道士所藏孙徳彧遗服
　　仙客何年去遗袍赐勑闻机丝鲛室泪刀尺汉宫云碑载元人字名余学士文谁能悟蝉蜕搔首问茅君
　　逰楼观归遇雨
　　晨驾来终南周覧毕夕景青林滋华茂緑草纷苕颖逶迤行路岐参差度前岭楼殿出山巅高居列仙境若木防石犀扶桑覆丹井紫气望不极白日焉能永嵯峩防妇辞坐卧观索靖仙游自一时感激发深省飘风从西来云雾变俄顷归途雨冥冥寒薄侵衣领物态有如此一啸青天冷
　　仙逰寺
　　危迳转深入诸天隠上方随刋经帝刀缔构自前皇昔代宸逰地今时卓锡乡栋栌千刼气丹碧十寻光寳树沾花雨丛林有异香潭声珠呗落山色翠眉长虎豹苍岩伏蛟龙白昼藏侧身窥雁影局歩造云荘石立疑鲸动桥飞讶蝀翔对门玉女洞隔水朗公房仙吹闻双管禅心话半牀世縁如可弃吾欲礼空王
　　渡渭
　　汉苑秦宫接渭桥中流一苇荡双桡连天树色疑颠倒断岸人家忽动揺浦口沙寒来徃月城头风落古今潮停舟指防前朝事王气诸陵黯未消
　　南上官村观隋李使君碑
　　石兽荒凉卧夕曛孤村麦陇淡黄云残碑拂拭开皇字功业依稀识使君
　　马嵬驿亦是武帝黄山宫
　　茂陵刘郎过黄山后车尽譲倾城顔渔阳鼙鼓烟尘起鳯辇仓皇坠玊环羽衣不奏哀蝉息废驿荒城春草色千古词人空复愁海上逰防招不得
　　应梦寺访苟子若诚约逰九
　　嗟余白发叟奈尔黒头何纵酒须能醉论诗不啻过江山双目少花鸟一春多且共寻幽赏行行得和歌
　　荘河村主人
　　落日牛羊岭上村谁开三径召王孙山容似黛斜侵槛水字如巴曲到门野客行藏无揖譲田家賔主有盘樽欲将谷口烟霞色并向桃源洞里论
　　吊昭陵陪葬诸臣碑
　　遥望九山古冡何累累上有名王宫下藏贤臣衣结髪等苦乐焉能不相随冥庐长安寝杨名观豊碑文采曜天壤书篆迹嵚﨑日月既以迈金石衰草萎守冡非昔人谁知倾与頽兵燹同樵牧焚击莫禁之况及盛明朝富贵多文词顾言属茂宰摹搨无停时田父怒其害约结偕操锥断者弃沟壑存者字亦稀生面开凌烟感彼杜甫诗英姿罢飒爽悲思徒空垂又无葱菁树灵爽何所栖日暮聊骋眺长啸増歔欷
　　将登昭陵阻大风雨率尔短歌
　　君不见九山鸿蒙突出泾渭间冈横截青天色俯视日月如双丸恠石谽谺势絶斗大者鲸吞小虎吼唐帝龙髯此上升玉柙珠襦今何有御道曽闻凤辇临宫不复熊罴守悲哉文武之臣附蛰冡累累千秋魂能相依余也过之生慷慨腰有长虹倚翠防恍惚似闻神灵怒鞭骊龙兮叱冯夷澎澎湃湃狂风骤雨如翻浪山精木鬼白日争跌宕疑是浴銕三万自东来鼔吹前后声悲壮又疑是褒公鄂公酣战时大呼动天天震荡君不见昨日天晴今日隂眼中之事等浮云汉家长陵窜野鼠秦帝骊山空草痕愿提一斗酒浇君青树根尽洒英雄恨千古雨卷风收天地昏
　　登昭陵
　　众山忽破碎突兀一青地蟠千里神功辟五丁风云行殿合松柏翠华停寂寞攀冉者何人问夜扄
　　宿东庄
　　山迳高复下行行望村烟墟里产荆棘深巷絶尘喧主人貎朴陋稚子皆惊看言辞多孟浪逢迎少顾瞻自云穷山阴经月无时鲜嘉节及朱夏厉风凛冬寒豆麦苗一尺藿茹岂成餐割鸡供黍食陈酒如太日入无眀烛刈薪聊代然欣然为醉饱反觉礼数寛寝我茅茨下终夜抱膝眠天明主人至相见欢且惭欲别复踌躇爱此太古贤
　　山行
　　青天何处不堪扪石蹬巉岩啮屐痕山气将龙骄日驭泉声挟雨闘云根羊膓忽转东西磵马徐开逺近村欲学向平寻五岳便拚婚嫁弃儿孙
　　烟霞洞是郑子真隠处
　　流水柴门曲曲斜青山有洞鎻烟霞野人不识当年事咲道邻无姓郑家
　　茂陵
　　黄山歴尽见孤城城上楼高眼倍明芳树寝园今北望暮云宫阙旧西京芙蓉昼冷仙翁露苜蓿春闲宛马声回首长杨夸猎地何人得似马卿名
　　过兴平徐明府招饮明府巴人先大夫曽贰巴郡不胜故人之感情见乎辞
　　客有并州意逄君话两川江声通白帝山色上青天防服趋庭梦星轺出刺年向来风木涙沾洒一金筵
　　荐福寺过杨防夫故居二
　　古寺严城外曽来问子云踈钟仙梵落双树佛灯分身老思兰臭时违叹鹿群谁将两行涙沾湿到荒坟已公结屋处送老梵宫天径草虚逰屐牀书抚断编塔知埋雁后月傍诵经年负土侯生在相依守太【杨门生犹有读书其中者】
　　兴善寺阁读故观察刘公防徴防题
　　上方高阁凤城南慧窟禅枝恣所探忽有新诗披谢朓翻令清泪洒羊昙乾坤六象搜难尽日月双轮转自叅无那世縁俱灭暂从芳泽问遗簮
　　登慈恩寺塔
　　日出东南行骋目川原上白云忽飞驰森木纡朝爽寳刹欝崔嵬琉璃耀平莾昔人陟其巅徘徊苍梧想题名在四壁胜迹御云徃灰刼亦已乆施梯及吾党振防鸿蒙天飞辔巨灵掌西极俯帝都东溟招方丈城郭渺何处睥睨敝穷壌
　　曲江
　　落日闲行曲江头曲江曲里草油油古瓦满地苍防逰千门宫殿等浮沤芙蓉园中牧儿讴乐逰苑上今王丘原迁水竭歴千秋覆茅为屋深耕耰朱雀桥边絷紫骝我欲吊之总百忧开元盛时称皇州三山之沼象瀛洲玛瑙珍盘荐五侯昭阳丽质开眀眸江花照眼江水流物色生态待龙斿少年进士群相逑黄金勒马翡翠裘青娥队队来劝酬乱挿繁花盈道周大腹胡儿操长矛天子仓皇为下楼才人公子成髑髅天隂鬼哭长啾啾泾渭东流不断愁野老吞声哭未休盛事一去寜再防落霞紫云空宴防今代中丞王子猷新亭安穏时穷搜眼中亭圯无人脩况乃唐家土一抔仰天长啸清且遒古木森爽风飕飂
　　兴教寺
　　高原行忽断老树掩云屯水散龙池逺孤玉案尊败垣惊变相残碣绣苔痕昔日翻经意维摩许更论
　　普光寺
　　贝阙珠宫倚翠微跏趺终日澹忘归莲花忽自波中见鹫影欹从槛外飞栁底鸣蛙关动定松间驯鹤识皈依龙池亦是东林社不必庐山好息机
　　叅无壊禅师观所遗衣物
　　开士何年至郍提访故知振铃醒万刼分乳食千儿什袭防衣鉢庄严奉国师志公飞锡处云气绕龙池
　　杜曲
　　行逰杜陵岩岩下有晨炊茅屋数十家翳翳夏木齐遥岑结雨脚乱水眀稻畦系马长条间箕坐复踟躇昔有杜陵老在此深岩居华族多贵逹丽藻盛文词此人旣云徃地灵亦以移花光比酒浓岂复如昔时村人但耦耕兹事不能知抚心悲先民揽笔作此诗
　　蕐严寺
　　杜陵原上草树遮蕐严寺傍山水涯浴鳬飞鹭水田逈过雨防云山色賖老僧施食去扄户童子乞火来烹茶法堂东阁半沉寂读罢残碑坐日斜
　　过公谨宗尉庄兼懐长房社友
　　茂林蔽修迳敷草带高冈薄言事逰遨夏阴清且长倚原结茅茨避喧如柴桑竹树覆短垣蓬蒿岂就荒亭馆出其巅参差摩穹苍尔家近韦杜嗟彼羙人行羙人好兄弟结侣唯清狂识我亦已乆竒文数与商安得有樽酒对坐话肠一醉何所求良时多感伤
　　牛头寺
　　野寺荒原上登登迳转遥禅房穿树杪珠阁擘山腰坐久花频落谈深鸟故骄淹防従老衲寂寞话前朝
　　宿香积寺【寺北汾阳破贼处】
　　迢迢御宿川落落香积寺殿頽塔裂不记年断碑犹拂开元字开元之后此出师胡儿六万首皆碎我来宿寺中徘徊动遐思空山日落雨冥冥古木荒村鬼火青尚父忠勲那在眼至今惟有佛灯眀
　　百塔寺
　　遥望百塔寺寺边塔累累下有敷荣草上有纷披枝借问此下人长卧亦何其心结如金石骨化随尘灰慧泽广无外圎光照地垂色身寜有极生愿为刍尼
　　草堂哀旧逰诸君子
　　紫阁对圭古寺三五处松栢蔽其隂日夕起烟雾二十年间三来逰我歌尔和偕交素吁嗟乎哀莫哀兮昔日之人今朝露一哀兮魏生意气无知流【谓魏邦逹】二哀兮韩郎识面如荆州【谓韩期维】三哀兮一代风流王子猷【谓王家瑞】四哀兮京兆眉间翠黛愁【谓张自守】五哀兮韩家难弟双吴钧【谓韩化】六哀兮小王翩翩舄鳬逰【谓王宣】七哀兮徐穉高歌更莫酧平生意气轻王侯【谓徐汝为】作者七人不可遮眼前山水音悲嗟此行携得东床儿【谓王允濓】我昔逰时尔童牙今也能探虎豹窟彩笔飞凌嵂崒老态龙钟应避锋狂来曾负崚嶒骨不随逝者为髑髅且向山中书咄咄呜呼仰天长啸兮生死交情不能忘年过半百多悲伤更有罗含在逺方【谓罗秀士】安得双涙随大江大江东流无止息紫阁圭千古色但使圭紫阁如砺坚一生一死那足言



　　石墨镌华卷八
</div>
    <div class="pagination">
<a href="石墨镌华_page8.html">上一页</a><a href="石墨镌华.html">1</a><a href="石墨镌华_page2.html">2</a><a href="石墨镌华_page3.html">3</a><a href="石墨镌华_page4.html">4</a><a href="石墨镌华_page5.html">5</a><a href="石墨镌华_page6.html">6</a><a href="石墨镌华_page7.html">7</a><a href="石墨镌华_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
