<!DOCTYPE html>
<html>
<head>
    <meta charset="UTF-8">
    <title>经义考 - 第 353 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 353 页/共 381 页</h1>
    <div class="content">　　佚
　　右见胡元礼经籍防通
　　亡名氏幼老春秋
　　阙
　　按幼老春秋纪靖康之乱而作未详撰人姓氏载徐梦莘北盟防编
　　刘氏【向】新国语
　　汉志五十四篇
　　佚
　　汉书志注刘向分国语
　　孔氏【衍】春秋时国语
　　唐志十卷
　　佚
　　春秋后国语
　　唐志十卷
　　佚
　　刘知几曰孔衍以战国策所书未为尽善乃引太史公所记参其异同删彼二家聚为一录号为春秋后语除二周及宋衞中山所留者七国而已始自秦孝公终于楚汉之际比于春秋亦尽二百四十余年行事始衍撰春秋时国语复撰春秋后语勒成二书各为十卷今行世者惟后语存焉
　　杨宗吾曰宋乾道中南诏使者见广南人言其国有五经广注春秋后语
　　王氏【柏】续国语
　　四十卷
　　佚
　　柏自序曰昆仑旁薄之广大前瞻后际之无穷宇宙之间人之所以灵于万物者以至理独防于此心可以知来而藏往可以原始而反终也天开文明河图斯出圣心黙契画卦造书而后三坟五典八索九丘传于世后一千八百六十有余年吾夫子秉道统之传任述作之责咸黜旧闻断自唐虞而已夫子岂不欲备上古之淳风考制作之本始探幽赜而昭阳德也顾其荒诞鄙野厐杂淆乱或讹其旨或失其传非可以立人极阐世教为万世帝王之法程于是因民心之感以正其情删诗者所以导其和也因治世之事以达其道定书者所以立其教也因民用之疑以极其变系易者开物之书也因乱世之事以悼其失作春秋者立法之书也天地忽否吾道荆榛诗书厄于秦楚烈熖之中汉之儒者不能追亡补逸以足百篇之义乃过用其心于百篇之表矜功博诡圣诬经如画鬼神诳惑羣愚而莫能证其形似大抵翻空者易竒覈实者难工异哉太史公之为书也唐虞之上增加三帝曰黄帝曰颛顼曰帝喾论其世次纪其风绩惊骇学者以吾夫子之未及知也吁学至于吾夫子而止夫子之所不书太史公何从而知之缺其所不知不害其为学夫子也至我本朝苏黄门始曰太史公浅近而不学疎畧而轻信朱子屡称此言最中其病及观黄门之古史又上极于三皇以伏羲神农黄帝充之若与大传同以少昊颛顼帝喾唐虞谓之五帝终与大传异其轻信何躬自蹈之乎尧舜吾知其为帝也禹汤文武吾知其为王也臯夔稷契伊傅周召吾知其为贤也吾何从而知之以吾夫子之书而知之也夫子圣人也前圣之相传至吾夫子而止后学之取信亦至吾夫子而止于吾夫子而止于我夫子不得取吾信乌乎取吾信唐虞之上三皇五帝之有无离合吾不得而信也出于吾夫子之言吾之所信也其或出于诸子百家之书非吾之所敢信也虽百篇之义固不得而追补然其大经大法巍乎粲然如日月五星之丽乎天未见其不足也千载之下犹未闻有法而行之者以追帝王之余风尚何求于茫茫不可致诘之外哉春秋之书吾夫子之亲笔也其人可信也其时可近也传之者失夫子之意多矣曾不是之求乃舎近而求之远弃实而求之虚何耶天地之内一日之间事如沙尘何可胜纪大者无出于三纲五常而至微者亦皆有理三代既远自汉而下其见于史者十有七不过存一二于百千万亿之中而学者犹罕能尽观而徧考也我朝治平间先正司马公奉旨编成资治通鉴合一千三百六十二年之事为二百九十四卷君臣出治之本天人相与之际规谏之从违刑政之得失善可为法恶可为戒采摭刊削井然有条最为三代以下甚盛之书也文公朱先生以之编通鉴纲目五十有九卷大书为纲分注为目纲仿春秋目仿左传踵编年之成文还防书之旧制门人李方子为后语精覈明畅发挥本旨羽翼麟经殆无余蕴仆尝闻朱子曰左氏于春秋依经以作传复为国语二十一篇国别事殊或越数十年而遂其事盖亦近书体以相错综云示以建安袁公枢为本末其部居门目始终离合之间又皆曲有微意其错综温公之书亦国语之流矣于是考国语之为书始于周穆王终于周定王凡四百八十有余年止八国之书合一百八十有二章唐之栁宗元乃以国语文胜而言厐好怪而反伦学者溺其文必信其实是圣人之道翳也遂作非国语六十七篇以望乎世者愈狭而求相于吕化光岂不愚哉司马公曰国语所载皆国家大节兴亡之本宗元岂足以望古君子藩篱妄着一书以非之宋秦公尝叙之曰自魏晋以后书录所题皆曰春秋外传国语是则左传为内国语为外二书相副以大成业凡事详于内者略于外备于外者简于内先儒亦以为然以是知左传国语不可偏废袁公本末之书歴年几两倍于国语而不过二百三十八章或者疑其太简且病于无所发明然时益近而事益多此势之所必至事益多而词益少此可以见其笔力之精也不观其博则不知其精不知其精则不切于用为士者以万物皆备之身而不以古今自任不以经纶自期者亦自遏其躬而已仆因考通鉴之初语即外传之终语也以是知司马公之意未尝不拳拳于外传于是分门约语附诸儒之论辨编为续国语凡若干卷合若干章以备一家之支流余裔窃尝疑之左传国语文气不同未必出于一人之手左传之文浮国语之文质浮者近于诬质者近于冗左传多详事情国语多陈制度然重见者亦少虽间有之而详畧且异若故相避然此可疑者一也见于春秋者犹有一百二十四国今国语止列其八他皆不足取乎况陈宋衞秦皆大国也亦无一语之可纪何耶此可疑者二也齐之内政不见于经而出于管子先儒皆以为非管仲书疑战国之士伪为之岂有七百余年之齐别无他语独删节此书乎此可疑者三也汉兴之初亦以周之旧典礼经废坠影灭诸儒幸得其传皆欣然存之而不疑司马公已定为列国之旧史矣非左氏之文也尝闻诸国各有史而不相知秦并六国始尽得之往往私相传录皆非全书左氏文之而为传国语疑未经穿凿者秦其本国也宋卫非秦所灭所以独无欤自入通鉴以来周止亡国之语耳非可续也魏赵韩分晋而晋语亡田和簒齐而齐语亡越已灭呉楚复灭越灭鲁韩灭郑齐灭宋故国所存惟楚而已吁中原礼义之国帝王声教文物之地俱已丘墟虽秦楚亦未几而亡矣此天地之大变古今之竒祸也乌在其为可续哉虽然仆之所续者书也非续其国也诚以国言之鲁固亡矣而有不亡者存以吾夫子之圣亘万世而不可磨灭门人子孙班班于后世远夷暴君亦莫不欵谒致敬至今犹然虽周公伯禽之封国实成汤微子之苗裔也遂以续鲁语为首上以黜夫子之所不取下以续夫子之所传续鲁语者亦所以续宋语也又以之补袁公本未备云
　　顾氏【起经】续汲冢师春
　　一卷
　　佚
　　王氏【通】元经
　　通考十五卷【今止十卷】
　　存
　　通自述曰修元经以断南北之疑董常问元经之帝魏何也子曰乱离瘼矣吾谁适归天地有奉生民有庇且居先王之国爱先王之道子先王之民矣谓之何哉子曰元经之专断盖禀乎天命吾安敢至之哉杜淹曰元经五十篇列为十五卷
　　薛收序曰元经始晋惠帝终陈亡凡三百年葢闻夫子曰春秋一国之书也以天下有国而王室不尊乎故约诸侯以尊王政以明天命之未改元经天下之书也以无定国而帝位不明乎征天命以正帝位以明神器之有归又曰春秋抗王而尊鲁其以周之所存乎元经抗帝以尊中国其以天命之所归乎然帝衰于太熈故元经首此振起之也中国盛乎皇始故元经挈名以正其实呜呼天下无赏罚三百载圣人在下则追书褒贬以代其赏罚斯周公典礼使后王常存而行焉仲尼笔削使后儒常职而述焉收受经于夫子何足以究其潭奥辄为传解发明师训之一二云
　　中兴书目元经薛氏传十五卷阮逸学始于晋终于陈如春秋经传之体疑此非通本书
　　晁公武曰隋王通撰唐薛收传皇朝阮逸学起晋惠帝太熈元年终于陈亡予从兄子逸仕安康尝得其本归而示四父四父读至帝问蛙鸣哂其陋曰六籍奴婢之言不为过按崇文无其目疑逸依托为之陈振孙曰按河汾王氏诸书自中説之外皆唐艺文志所无其传出阮逸或云皆逸伪作也今考唐神尧讳渊其祖景皇讳虎故晋书戴渊石虎皆以字行薛收唐人于传称戴若思石季龙宜也元经作于隋世而大兴四年亦书曰若思何哉意逸之心劳日拙自不能揜耶此书始得于莆田才三卷止晋成帝后从石林叶氏得全本录成之
　　王应麟曰元经五十篇列为十五卷自获麟后歴秦汉至后魏着纪年之书始以晋系正统自刘宋立国始进魏于经而南北竝列终也遂黜齐而进魏
　　薛氏【收】元经传
　　十卷
　　存
　　阮氏【逸】元经注
　　十卷
　　存
　　王氏【祎】拟春秋文辞
　　十首
　　存【集止七首】
　　祎自序曰春秋之世王室之告谕列国之往来专尚乎修辞故闵马父谓文辞以行礼而仲尼谓非文辞不为功观乎左氏内外传所载凡其为辞皆从容委曲而意已独至盖是时圣人余泽未远涵养之久故辞气不迫非后世专学言语者比也祎之少也喜攻言语之学间尝拟为当时之辞若干首顾其辞气卑薄岂能庶几乎古人徒以志学古之意焉耳
　　王氏【世贞】左逸
　　一卷
　　存



　　经义考卷二百七十七
<史部,目录类,经籍之属,经义考>
　　钦定四库全书
　　经义考卷二百七十八
　　翰林院检讨朱彝尊撰
　　拟经【十一】
　　王氏【勃】次论语
　　唐志十卷
　　佚
　　叶氏【由庚】论语纂遗
　　佚
　　应廷育曰叶由庚字成父义乌人学于徐侨郡守请摄丽泽书院山长力辞学者称通斋先生
　　戴氏【良齐】论语外书
　　佚
　　赤城新志戴良齐字彦肃黄岩人嘉熈二年进士累官秘书少监
　　刘氏【黻】濂洛论语
　　十卷
　　佚
　　宋史刘黻字声伯乐清人入太学上书忤丁大全送南安军安置既至尽取濂洛诸书摘其精要辑成十卷名曰濂洛论语官至端明殿学士
　　符氏【彦卿】兵书论语
　　宋志三卷
　　佚
　　王应麟曰崇文目有兵书论语三卷国史志一卷
　　女论语
　　一卷
　　存
　　胡应麟曰宋南宫有女论语今传
　　祁承璞曰载内训全书
　　潘氏【士达】论语外篇
　　二十卷
　　存
　　士达序畧曰圣人欲无言或有言焉非有意于立言也论语一书是也或有意立言焉孝经系辞是也论语二十篇出于门人所记其语得于亲承一言一字宛然如见迥异诸家所载论语而外称圣人之言而得其真者子思孟子尔檀弓荀卿自附孔子之徒所纪语多不纯荒唐如庄夸炫如左其诬圣者固多间有一二事非圣人不能为一二语非圣人不能言者即以补论语之遗可也予于挍士之暇取豫章李氏所辑论语外篇与诸书所载孔氏之言求其理之正言之无疵者仿论语二十篇遗意自论学以迄圣绩各条其类刊布学宫盖有论语在则诸书不能混有圣人之言在则诸家之言亦不能混也扬子云曰羣言淆乱折之于圣诸子之言淆矣而据理以折之则言出于圣者固可师即未必出于圣而不悖于圣者亦不可遗也学者诚能约己之心以防圣人之言因圣人之言以得圣人之心蕴诸身为实德措之家国天下为实用或于学术士风少补云尔
　　陆元辅曰士达字去闻安吉州人万厯壬辰进士歴官江西右布政其视学广东也因豫章李氏论语外篇本增订之刊行焉凡二十篇论学第一为政第二示训第三人伦第四明经第五儒行第六出处第七諌诤第八冠婚第九丧祭第十礼乐第十一论仁第十二治化第十三刑罚第十四综古第十五程人第十六衡事第十七博物第十八杂论第十九圣绩第二十李氏未详何人书亦未见
　　孔子家语
　　汉志二十七卷
　　佚【别本存】
　　孔安国后序曰孔子家语者皆当时公卿士大夫及七十二弟子之所谘访交相对问言语者既而诸弟子各自记其所问焉与论语孝经竝时弟子取其正实而切事者别出为论语其余则多集录名之曰孔子家语凡所论辨流判较归实自夫子本旨也属文下辞往往颇有浮説烦而不要者亦犹七十二子各共叙述首尾加之润色其材或有优劣故使之然也孔子既没而微言絶七十二弟子终而大义乖六国之世儒道分散游説之士各以巧意而为枝叶惟孟轲孙卿守其所习当秦昭王时孙卿入秦昭王从之问儒术孙卿以孔子之语及诸国事七十二弟子之言凡百余篇与之由此秦悉有焉始皇之世李斯焚书而孔子家语与诸子同列故不见灭髙祖克秦悉敛得之皆载于二尺竹简多有古文字及吕氏专汉取归藏之其后被诛亡而孔子家语乃散在人间好事亦各以意增损其言故使同是一事而辄异辞孝景皇帝末年募求天下礼书于时士大夫皆送官得吕氏之所传孔子家语而与诸国事及七十二弟子辞妄相错杂不可得知以付掌书与曲礼众篇乱简合而藏之秘府元封之时吾仕京师窃惧先人之典辞将遂泯灭于是因诸公卿士大夫私以人事募求其副悉得之乃以事类相次撰集为四十四篇又有曾子问礼一篇自别属曾子问故不复录其诸弟子书所称引孔子之言者本不存乎家语亦以其己自有所传也是以皆不取也将来君子不可不鉴
　　按安国家语后序疑亦后人伪撰
　　顔师古曰非今所有家语
　　中兴书目家语自相鲁至曲礼公西赤问四十四篇汉元封中孔安国集录
　　王氏【肃】孔子家语解
　　隋志二十一卷
　　存
　　肃自序曰郑氏学行五十载矣自肃成童始志于学而学郑氏学矣然寻文责实考其上下义理不安违错者多是以夺而易之然世未明其欵情而谓其茍驳前师以见异于人乃慨然而叹曰岂好难哉予不得已也圣人之门方壅不通孔氏之路枳棘充焉岂得不开而辟之哉若无由之者亦非予之故也是以撰经礼申明其义及朝论制度皆据所见而言孔子二十二世孙有孔猛者家有其先人之书昔相从学顷还家方取已来与予所论有若重规叠矩昔仲尼曰文王既没文不在兹乎天之将丧斯文也后死者不得与于斯文也天之未丧斯文匡人其如予何言天丧斯文故令己传斯文于天下今或者天未欲乱斯文故令从予学而予从猛得斯论以明相与孔氏之无违也斯皆圣人实事之论而恐其将絶故特为解以贻好事之君子语云牢曰子云吾不试故艺谈者不知为谁多妄为之説孔子家语弟子有琴张一名牢字子开亦字张衞人也宗鲁死将往吊孔子止焉春秋外传曰昔尧临民以五説者曰尧五载一巡狩五载一巡狩不得称临民以五经曰五载一巡狩此乃説舜之文非説尧孔子説论五帝各道其异事于舜云巡狩天下五载一始则尧之巡狩年数未明周十二岁一巡宁可言周临民以十二乎孔子曰尧以土德王天下而色尚黄黄土德五土之数故曰临民以五此其义也
　　马昭曰家语王肃增加非郑所见肃私定以难郑
　　张氏【融】当家语
　　七录二卷
　　佚
　　阮孝绪曰魏博士张融撰
　　王氏【柏】家语考
　　未见
　　郎瑛曰王文宪公家语考一编以四十四篇之家语乃王肃自取左传国语荀孟二戴记割裂织成之孔衍之序亦王肃自为也
</div>
    <div class="pagination">
<a href="经义考_page352.html">上一页</a><span>...</span><a href="经义考_page348.html">348</a><a href="经义考_page349.html">349</a><a href="经义考_page350.html">350</a><a href="经义考_page351.html">351</a><a href="经义考_page352.html">352</a><span class="current-page">353</span><a href="经义考_page354.html">354</a><a href="经义考_page355.html">355</a><a href="经义考_page356.html">356</a><a href="经义考_page357.html">357</a><a href="经义考_page358.html">358</a><span>...</span><a href="经义考_page354.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
