<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 263 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 263 页/共 273 页</h1>
    <div class="content">国朝萧士琦撰。士琦字季公，泰和人，前明贡生。是编选自汉至宋尺牍，分三十二门。卷首有其子伯升所记缘起，大旨主於清省。故所录往往摘一二语，非其全文。又如“龚使者告隗炤妻”一条，原非尺牍，而亦载之，殊不可解也。
△《斯文正统》十二卷（直隶总督采进本）
国朝刁包编。包有《易酌》，已著录。是编所录历代理学诸儒之文凡二百一十有六篇。其凡例称专以品行为主，若言是人非，虽绝技无取。盖本真德秀《文章正宗》之例，持论可云严正。然三代以前，文皆载道。三代以后，流派渐分。
犹之衣资布帛，不能废五采之华；食主菽粟，不能废八珍之味。必欲一扫而空之，於理甚正，而於事必不能行。即如《文章正宗》，行世已久，究不能尽废诸集，其势然也。至苏轼《大悲阁四大菩萨》诸记，因题制文，原非讲学。言各有当，义岂一端？而包於欧阳修本论评语中极词诋斥，然则真德秀《西山集》中为二氏而作者不知凡几，包既讲学，不应不见是集，何以置之不言。岂非以苏氏为程子之敌，真氏则朱子之徒乎？恐未足服轼之心也。
△《乐府广序》三十卷（编修励守谦家藏本）
国朝朱嘉徵编。嘉徵字岷左，别号止谿圃人，海宁人。前明崇祯壬午举人，入国朝官徽州府推官。此编取汉、魏乐府及诗分为三集。以相和、吟叹、平调、清调、瑟调、楚调、大曲、杂曲之类为风，以鼓吹、横吹之类为雅，以雅舞、杂舞之类为变雅，以郊祀乐章为颂，而别附以歌诗、琴曲。又仿《诗序》之例，每篇各为小序以明其意。盖刻意续经，惟恐一毫之不似。然三代乐制，至汉尽亡。
乐府之於三百篇，犹阡陌之於井田，郡县之於封建也。端绪亦有时相属，而不相属者十之九。嘉徵必摹拟刻画，一一以风、雅、颂分配之，牵强支离，固其所矣。
△《三苏谈》十卷（兵部侍郎纪昀家藏本）
国朝高阜撰。阜字康生，号萝栖，祥符人。所录凡苏洵文二卷，苏轼文六卷，苏辙文二卷。每篇为之反覆详论，故名曰《三苏谈》。其言澜翻不竭，亦足以自畅其说。然必谓三苏本旨如是，则不尽然也。
△《柳洲诗集》十卷（浙江巡抚采进本）
国朝陈增新等编。增新字子更，嘉善人。柳洲在嘉善熙宁门外。顺治初，增新与同里魏学渠等结诗社相倡和，称“柳洲八子”。其后攀附者日众，因遴次所作录为一编，共七十馀人。其诗体格相似，大抵五言多宗选体，七言悉学唐音。
盖犹明季几社馀派也。
△《江左十五子诗选》十五卷（内府藏本）
国朝宋荦编。荦有《沧浪小志》，已著录。是编乃荦为苏州巡抚时，甄拔境内能文之士王式丹等十五人，各选诗一卷刻之。考自古类举数人，共为标目，四八之所载，其来久矣。然文士则无是名也。文士之有是名，实胚胎於建安之七子。
历代沿波，至明代而前后七子、广续五子之类，或分垒交攻，或置棋不定，而泛滥斯极。往往以声气之标榜，酿为朋党之倾轧，覆辙可历历数也。荦与王士祯并以文章宿老，领袖诗坛。士祯既以同时之人为《十子诗选》，荦亦以所拔之士编为此集。虽奖成后进，原不失为君子之用心，究未免前明诗社之习也。夫诸人诗傥不佳，裒刻何益？其诗果佳，则人人各足以自传，又何必藉此品题乎。
△《溯洄集》十卷（浙江汪启淑家藏本）
国朝魏裔介撰。裔介有《孝经注义》，已著录。裔介尝选国初诗为《观始集》，今未见传本。是编乃所选康熙中诗，以续前集者也。意求备一时之人，故限於卷帙，不能备一人之诗，大抵一人三数首而已。惟每体之末，必附以己作，所收较他人为夥。则似不若待诸他人之论定焉。
△《高言集》四卷（江苏周厚堉家藏本）
国朝田茂遇、董俞同编。茂遇字佛渊，顺治戊子举人。俞字苍水，终於布衣。
皆华亭人。是书题曰《十五国风高言集》，而别标一闽字为子目。据其凡例，乃以一省之诗为一集。此乃十五集中之一也。
△《古文辑略》（无卷数，湖北巡抚采进本）
国朝曹本荣编。本荣有《奏议稽询》，已著录。是书文以体分，各体前俱引文体明辨一条，大概因是书而广之。然所分子目，冗琐特甚，舛误尤多。汉文帝《贤良文学策问》、武帝《贤良策问》之类亦往往一文而两载，皆失详检。“铁券文类”止载《唐德宗赐王武俊》一篇，“谕祭文类”止载隋文帝《祭薛濬》一篇之类，亦殊挂漏。至所载之文，每篇删削，尤不免失其本未。
△《临川文献》八卷（两淮马裕家藏本）
国朝胡亦堂编。亦堂字二齐，慈谿人。顺治辛卯举人。官临川县知县，后行取主事。是编选临川一县之文。宋晏殊、晏几道、王安石三人，明章衮、陈九川、帅机、汤显祖、邱兆麟、章世纯、艾南英、罗万藻、陈际泰、揭重熙十人，国朝游东昇、傅占衡二人。皆有集行世者。每集各为小序，书中仍各标本集之名，略如张溥《百三家集》例。但溥书全录其集，此则多所删削耳。
△《诗原》二十五卷（江苏周厚堉家藏本）
国朝顾大申撰。大申有《堪斋诗存》，已著录。是编以诗教起於三百。降而屈、宋，则有王逸之章句；汉、魏、六朝，则有昭明之《文选》；三唐之诗，则以明李攀龙之《诗选》为能存唐声。於是总辑诸家，裒为五集：一集曰《毛诗》四卷，附以子夏之序；二集曰《楚词》五卷，述王逸之《章句》；三集曰《选诗》五卷；四集曰《选赋》四卷，录《昭明》之所选；五集曰《唐诗》七卷，录攀龙之所选。音释撰次，命曰《诗原》。每集皆有自序，夫三百篇列为《六经》。岂容以后人总集僣续其后？王逸、萧统已病不伦，乃更益以李攀龙，不亦异乎？
△《滕王阁集》十三卷、《滕王阁续集》（无卷数，江西巡抚采进本）
国朝蔡士英编。士英字伯彦，奉天人，官漕运总督。顺治十四年，士英巡抚江西，葺滕王阁。因集自唐至明登临记胜之作，分类诠次为十三卷。又徵近人诗文为二巨册，但分体而不分卷。盖欲附入前集各体后也。陈维崧《迦陵集》有《滕王阁赋》，绝工丽，非诸人所及。然是集不载。或刊版时尚未得其稿欤？
△《宋金元诗永》二十卷、《补遗》二卷（内府藏本）
国朝吴绮选。绮有《岭南风物记》，已著录。是编选宋、金、元诗合为一集，首有康熙戊午绮自序。其凡例谓“所选诸篇，品骨气味，规矩方圆，要不与李唐丰格致有天渊之别”云云。故颇能刊除宋人生硬之病，与元人缛媚之失。然一朝之诗，各有体裁；一家之诗，各有面目。江淹所谓楚谣汉风既非一骨，魏制晋造固已二体。蛾眉讵同貌而俱动於魂，芳草宁共气而皆悦於魄者也。必以唐法律宋、金、元，而宋、金、元之本真隐矣。即如唐人之诗，又岂可以汉、魏六朝绳之，汉、魏、六朝又岂可以风骚绳之哉？是集之所以隘。
△《澄远堂三世诗存》八卷（浙江巡抚采进本）
国朝李绳远编。绳远有《姓氏谱》，已著录。是集合刻其曾祖应徵、祖士标、父寅之诗。应徵字伯远，万历癸酉举人，官临安县教谕，迁国子监博士。所著曰《藿园诗存》，凡六卷。士标字窿菴，官山东宁海同知。所著曰《苍雪斋诗存》，凡一卷。寅字寅生，县学生。所著曰《视彼亭诗存》，凡一卷。应徵诗有《青莲馆》、《汗漫游蓟易寓言》、《苕溪漫草》、《两都社草》、《河梁编》、《两目纪游》、《偶寄轩稿》诸编。兹集总题《藿园诗存》，盖绳远汇为一集也。朱彝尊《静志居诗话》谓弇州标榜前后五子而外，广为四十子，若似乎此外无遗贤矣。说诗者遇隆、万朝士或置不观，不知隆、万诸人已力挽叫嚣之习，归於平淡，而定陵初年，人皆修辞琢句，出入风雅之林。若李伯远、郑允升、归季思、区用孺辈，尤卓然名家，未见万历初之不及嘉靖季也。今观《藿园》一集，诚戛戛独造，亦能自立门径者。其子孙则沿波而讨奇耳。
△《古诗选》三十二卷（山东巡抚采进本）
国朝王士祯编。士祯有《古欢录》，已著录。此编凡五言诗十七卷，七言诗十五卷。五言自汉、魏、六朝以下，唐代惟载陈子昂、张九龄、李白、韦应物、柳宗元五人。七言古逸一卷，汉、魏、六朝一卷，唐则李峤、宋之问、张说、王翰四人为一卷，王维、李颀、高適、岑参、李白为一卷。而王昌龄、崔颢二人则称附录。五卷以下则唐杜甫、韩愈，宋欧阳修、王安石、苏轼、黄庭坚、晁说之、晁补之、陆游，金元好问，元虞集、吴莱十三人之诗。而李商隐、苏辙、刘迎、刘因四人称附录。夫五言肇於汉氏，历代沿流，晋、宋、齐、梁业已递变其体格。
何以武德之后，不容其音响少殊。使生於隋者，如侯夫人《怨词》之类，以正调而得存。生於唐者，如杜甫之流，亦以变声而见废。且王粲《七哀》，何异杜甫之《三别》？乃以生有先后，使诗有去留。揆以公心，亦何异李攀龙唐无五言古诗而有其古诗之说乎？至七言歌行，惟鲍照先为别调。其馀六朝诸作大抵皆转韵抑扬。故初唐诸人多转韵，而李白以下始遥追鲍照之体。终唐之世，两派并行。
今初唐所录寥寥数章，亦未免拘於一格。盖一家之书，不足以尽古今之变也。至於越人歌惟存二句之类，则校刊者之疏，或以是而议士祯，则过矣。
△《十种唐诗选》十七卷（山东巡抚采进本）
国朝王士祯编。取唐人总集八家及摘宋姚铉《唐文粹》所载诸诗，各为删汰。
凡《河岳英灵集》一卷，《中兴间气集》一卷，《国秀集》一卷，《箧中集》一卷，《搜玉集》一卷，《御览集》一卷，《极玄集》一卷，《又玄集》一卷，《才调集》三卷，《唐文粹》六卷。附以士祯所选《唐贤三昧集》，共为十种。
其去取一以神韵为宗，犹其本法。惟《才调集》、《唐文粹》删汰未精，门径丛杂，而《文粹》尤甚。如卢仝《月蚀》诗、陆龟蒙《江湖散人歌》，皆不能谓之盛唐格也。又韦庄《又玄集》，原书已佚，今所传者乃赝本。冯氏《才调集》凡例言之，而士祯仍为选录，亦失别裁。其《三昧集》一种，乃其生平宗旨所在，去取较为精密。世多摘出别行，今亦别著於录。又士祯《居易录》曰：“近日金陵有刻《唐诗十集》者，谓为予所订。或作序假予言曰：‘余奉此为金科玉律，年来於此道稍有会心者，得力於是书良多’云云。及访是书阅之，乃标华亭唐汝询仲言名。大旨在通高漫士、李沧溟、锺退谷三选之邮，而以汝询诗解附之，强分甲乙丙丁等目，浅陋割裂，可一笑也。”然则是书未出以前，先有伪本矣。今伪本已不传，盖辨之早也。
△《载书图诗》一卷（浙江巡抚采进本）
国朝王士祯编。康熙辛巳，士祯官刑部尚书时，乞假旋里，改窆其亲，载书数车以归。其门人扬州禹之鼎绘为是图。一时多为题咏，士祯汇以成编。图后首载奏疏二篇，次序二篇，次题图诗八十六首，皆其门人所作。而附其侄启《座送还京》诗一首。次赠行二十四首，皆朝臣之作。而附侍讲尤侗《寄怀诗》一首，次《赐沐起程》一篇。而附朱彝尊《池北书库记》一篇，则以载书及之也。
△《樵川二家诗》四卷（福建巡抚采进本）
国朝朱霞编。案《浙江通志》载：“朱霞，建德人，顺治乙未进士。”未知即此人否也。樵川为今邵武县。二家者，宋严羽，元黄镇成也。羽有《沧浪集》，镇成有《秋声集》，皆已著录。是本每集分为二卷，诸杂体为一卷，五七言近体为一卷。而附《沧浪诗话》于其后焉。
△《宋四名家诗》（无卷数，内府藏本）
国朝周之鳞、柴升同编。之鳞字雪苍，海宁人。升字锦川，仁和人。是编选苏轼、黄庭坚、范成大、陆游之诗，分体排次。《东坡集》选六百首，《山谷集》选三百首，《石湖集》选四百首，《剑南集》选九百首。较吴之振《宋诗钞》所录较多，而去取未能悉当也。
△《杨氏五家文钞》十二卷（江西巡抚采进本）
国朝杨长世及其从子以睿、以俨，从孙兆凤、兆年合刻稿也。长世字延会，瑞金人。官兴安县训导，著《影居文钞》一卷。以睿字维明。邑诸生，著《汲亭文钞》一卷、《诗钞》二卷，以俨字维庄，贡生，著《强恕斋文钞》四卷。兆凤字尔翔，官上饶县训导。著《寓鸿亭文钞》二卷。兆年字尔逢，官宜黄县训导，著《栩栩园文钞》二卷。以睿《汲亭稿》中有诗二卷，而总题曰《文钞》，用《文选》例也。
△《翠楼集》三卷（内府藏本）
国朝刘之份编。之份字平胜，里籍未详。是集选明代闺閤之诗，分初集、二集、新集，集各一卷。其族里别编於前。朱彝尊《静志居诗话》尝讥其真赝交错云。
△《诗苑天声》二十一卷（江苏巡抚采进本）
国朝范良撰。良字眉生，徽州人。是集选自汉至明之诗为五类：曰乐章、曰应制、曰应试、曰朝堂、曰馆课，各冠以小引。所选皆铺张富丽之作，由其体宗台阁故也。然精觕互呈，颇为淆杂。而卷首列参订姓氏凡五百九人，亦断无是事也。
△《练音集补》七卷（浙江汪启淑家藏本）
国朝王辅铭编。辅铭字翊思，嘉定人。初，明翠校尝以嘉定代有作者，而诗篇多散逸，因采宋天圣以后迄於宏治合为一集。其第一卷为宦志，皆官於嘉定者所作。中四卷则邑人之诗。第六卷为附卷，则流寓游览诸人。第七卷为外卷，则释道之作也。其后版毁於倭，仅存钞本。辅铭以其尚有遗阙，因搜采厘订，补入三十四人。其原有姓氏而诗什未备，更加补辑者，又二十六人。原本每人各著出处本末，辅铭间采他书附之。如杨之彝尝为都统制官，非真释子，校误载入方外中，亦为驳正。其曰练音者，因嘉定本古之练祁市也。
△《国朝练音集》十二卷（浙江汪启淑家藏本）
国朝王辅铭编。辅铭既辑补翟校《练音集》，复采本朝诗人之作，编为此集。
所收自官师至方外共三百人。其体例略仿翟校原本，惟闺秀一类为辅铭所增。至校凡例，其人尚存者不录，深合古法。而辅铭此集，第一卷所载见存者至三十六人，并及其子所作。亦视校原本较为泛滥矣。
△《姑苏杨柳枝词》一卷（内府藏本）
国朝汪琬编。琬有《尧峰文钞》，已著录。初，琬自翰林告归，居尧峰别业。
偶仿白乐天作《姑苏杨柳枝词》十八章，一时东南文士多相属和。琬乃手自选定，得一百十二家，一百九十七首。令周枝楙排次成帙，而周靖为之笺注。刊本题为枝楙所辑，非其实也。今仍题琬名焉。
△《金华文略》二十卷（副都御史黄登贤家藏本）
国朝王崇炳编。崇炳有《金华徵献略》，已著录。是编录金华一郡之文。始自汉尚书杨乔，迄於国朝徐腾，共一百一十七人，而崇炳之文亦自录焉。凡例称取《金华文徵》十之五，《金华文统》十之二，而益以他书十之三。又称《文统》之例凡论及兵机政术及为释氏而作者不录。是选汉文不及长沙家令，选宋文不及苏学士矣。故惟侧词艳语在所禁绝，他则悉凭文章，不区疆域云。
△《尺牍新语》二十四卷（内府藏本）
国朝徐士俊、汪淇同编。士俊字野君，淇字瞻漪，并钱塘人。是编刻於康熙癸卯，采明末国初诸家尺牍，分二十四门，名有评语。大抵不出万历以来纤仄之派。
△《说唐诗》二十二卷（内府藏本）
国朝徐增撰。增字子能，长洲人。所录唐诗三百馀首，一一推阐其作意。其说悠谬支离，皆不可训。至於分解之说，始於乐府。如《陌上桑》等篇，所注一解、二解、三解字，尚不拘句数。晋、魏所歌古辞，如《白头吟》、《塘上行》等篇，乃注四句为一解。所谓古歌以四句为一解，伧歌以一句为一解是也。然所说乃歌之节奏，非诗之格律。增与金人瑞游，取其《唐才子书》之说，以分解之说施於律诗。穿凿附会，尤失古人之意。
△《百名家诗选》八十九卷（福建巡抚采进本）
国朝魏宪编。宪字惟度，福清人。杭世骏《榕城诗话》载所著有《枕江楼集》，今未见其本。世骏称其同友《宿白云洞》诗一首，则浮声也。宪以曹学佺有《十二代诗选》，止於天启，因选是集以补之。自天启甲子以后，康熙壬子以前，由缙绅迄方外，共得百人，人各立一小引，并列字号籍贯於前。其诗或以体序，或以类序，或以时与地序，各从原本。其登选则以得诗之先后为次，不拘行辈，而宪诗亦附於后焉。今观所选诸人，大抵皆声气标榜之习。至叶方蔼以下十人，未得其诗而先列其目。益见其不为论诗作矣。
△《皇清诗选》三十卷（内府藏本）
国朝孙鋐编。鋐字思九，江南华亭人。其书采国初诸诗，分体编录。其凡例有曰：“论诗者必规摹初、盛，诚类优孟衣冠。然使挟其佻巧之姿，曼音促节，以为得中、晚之秘，则风斯下矣。”又曰：“数年以来，又家眉山而户剑南矣。在彼天真烂漫，畦径都绝，此诚诗家上乘。倘不衫不履，面目颓唐；或大袖方袍，迂阔可厌。辄欲夺宋人之席，几何不见绝於七子耶？”其持论未为不当。
然其所选，则皆为交游声气之地，非有所别裁也。
△《国雅初集》（无卷数，副都御史黄登贤家藏本）
国朝陈允衡编。允衡有《古人几部》，已著录。是编选国初人诗。体例一仿明顾起纶之旧，故亦以国雅为名。自魏裔介以下凡五十馀家。
△《宋诗删》二十五卷（内府藏本）
国朝顾贞观编。贞观字华封，无锡人。由监生考授秘书院中书，后中康熙丙午举人，迁国史院典籍。是编蒐采宋代之诗，分体纂集。自谓宽於正变，而严於雅俗。删繁就简，得诗二千五百有奇。然采摭既富，颇不能自守其例。
△《历朝赋格》十五卷（内府藏本）
国朝陆葇编。葇字义山，平湖人。康熙丁未进士，授内阁典籍。己未召试博学宏词，改翰林院编修，官至内阁学士，兼礼部侍郎。是编汇选历代之赋，分为三格：曰文赋，曰骚赋，曰骈赋。於三格之中，又各分为五类：曰天文，曰地理，曰人事，曰帝治，曰物类。起自荀卿、宋玉，下迄元、明。每格前有小引，皆其婿沈季友所作。骚赋之引则为骚赋一篇，骈赋之引则为骈赋一篇，殊为纤仄，古无是例也。
△《续垂棘编三集》十卷、《四集》九卷（山西巡抚采进本）
国朝范鄗鼎编。鄗鼎有《理学备考》，已著录。初，鄗鼎父芸茂，当明末年，尝选辑山西之文二十卷，题曰《晋国垂棘》。鄗鼎复取其乡近人之文，依例汇辑成帙，谓之《续垂棘编》。前后共为四集。兹仅其三、四两集，非全本也。三集所录凡五十二人，四集所录凡四十七人。然多有人已前见而文属补录者，又有一集之中而一人之文前后分见者。盖随选随刊，故漫无体例如是耳。
△《传是楼宋人小集》（无卷数，江苏巡抚采进本）
不著编辑者名氏。卷尾有嘉定戴范云跋语云，是昆山徐氏所辑，故仍题之曰《传是楼宋人小集》，然则徐乾学家本也。所录凡二十二家，一廉村薛嵎仲《止云泉诗》，一剡溪姚镛《希声雪蓬稿》，一长沙刘翰《武子小山》集，一大梁张良臣《武子雪窗小集》，一笠泽叶茵景《文顺適堂吟稿》前集及续集，一沧州高九万《菊磵小集》及续编，一钱塘俞桂晞《郄渔溪诗稿》及《渔溪乙稿》，一壶山许棐忱父《梅屋诗稿》及《融春小缀》、《梅屋杂著》、《梅屋》第三稿、第四稿，一山阴葛天民《无怀小集》，一邘州张蕴仁《溥斗野稿支卷》，一南丰石门黄大受《德容露香拾稿》，一阳穀周文璞《晋仙方泉先生诗集》，一钱塘陈起宗之《芸居乙稿》，一龙泉沈说《惟肖庸斋小集》，一金华王同祖《与之学诗初稿》，一钱塘何应龙《子翔橘潭诗稿》，一浮玉施枢《芸隐倦游稿》及《芸隐横舟稿》，一临川危稹《逢吉巽斋小集》，一螺川罗与之《与甫雪坡小稿》，一霅川吴仲孚《菊潭诗集》，一建州张至龙《季灵雪林删馀集》，一唐栖释永颐《山老云泉诗集》。皆吴之振宋诗钞所未收。然陈起《江湖小集》中则皆已收录，所遗者惟释永颐一人耳。
△《榕村讲授》三卷（两淮马裕家藏本）
国朝李光地编。光地有《周易观彖》，已著录。是书凡分三编。上编载周、张、二程、朱子所著，中编为董仲舒、扬雄、王通、韩愈及邵子、胡宏所著，下编则贾谊、匡衡、刘向、谷永、刘歆、班固、诸葛亮、欧阳修、宋祁及王安石、曾巩、陆九渊、真德秀所著。多取其足发圣贤之理者，大抵皆儒者之言。其扬雄、谷永、刘歆诸人，则不以人废之义也。光地自序：“举成、弘之文章以勖人，举王鏊会试墨卷以韩愈成句对论语者为法，而以读杂书异说为深戒。”盖即科举之文以诱掖初学之书也。
△《古文精藻》二卷（内府藏本）
国朝李光地编。光地为兵部侍郎时，提督顺天学政。选录此集，以诲乡曲诸生，不求尽古文之变也。
△《群雅集》十二卷（内府藏本）
国朝李振裕编。振裕有《白石山房稿》，已著录。是编乃其督学江南时，选录诸生诗赋杂文，汇刻成集，凡十二卷，而目录则作四卷。盖卷一中分四子卷，卷二分二子卷，卷三、卷四又各分三子卷。由於随时续镌，故辗转增益。其编次漫无体例，亦由於是也。
△《瑞竹亭合稿》四卷（江西巡抚采进本）
国朝王愈扩及其弟王愈融撰。愈扩字若先，泰和人，康熙庚戌进士。愈融字侣新，终於诸生。兄弟俱从魏禧游。愈扩文长於论古，颇能曲折如意。盖其师授如是也。愈融笔力稍弱，风骨尚未老成，较亚於其兄。是集初刻毁於兵。后愈融子元坤得旧本於建昌布衣梁份所，又手录而重刊之。
△《姚江逸诗》十五卷（浙江巡抚采进本）
国朝黄宗羲编。宗羲有《易学象数论》，已著录。是编皆录馀姚一邑之诗。
自南齐迄明，以时代为叙。其方外、闺秀、仙鬼则总汇於末卷。每人各为小传，颇足以补史事之阙。然第十五卷《韩应龙传》末云：“梨洲先生选逸诗，广极搜辑，不解何故遗此。”则此卷为后人所续无疑。非宗羲之原书，不知何以混而一之。又刘妙容事出於吴均《续齐谐记》，其人乃吴令刘惠明之女，没后魂见，是鬼非神，题曰神女，已大谬。又王敬伯虽馀姚人，而女则不知何方之产，所遇之地又在吴中，引而入之姚江，尤为无理。亦必非宗羲之旧也。
△《明文授读》六十二卷（浙江巡抚采进本）
国朝黄宗羲编。初，宗羲辑有明一代之文为《文案》，后得昆山徐氏传是楼藏书，益以所未见文集三百馀种，增为《文海》。后其子百家以《文海》卷帙浩繁，请宗羲选其尤者为此编。其序则仍《文海》之旧，盖其门人宁波张锡琨移冠此集。以见去取宗旨云。
△《洛如诗钞》六卷（浙江巡抚采进本）
国朝朱彝尊选录，陆奎勋编次。彝尊有《经义考》，奎勋有《陆堂易学》，皆已著录。此集皆康熙丁亥平湖人社集之作。据《奎勋诗集》，载洛如之唱起丙戌三月，至丁亥而中间。诗什则奎勋集中编次，颇有前后不同，未详其故。其以洛如名者，洛如，花名，幹如竹，实似荚，郡有文士则生也。
△《汉诗音注》五卷、《汉诗评》五卷（直隶总督采进本）
国朝李因笃撰。因笃有《受祺堂集》，已著录。是编评点汉诗，兼注音韵。
一卷至五卷题曰“汉诗音注”，六卷至十卷题曰“汉诗评”，一书而中分二名。
又前五卷之评夹注句下，后五卷之评大书诗后，体例亦迥不同，不知其何所取也。
</div>
    <div class="pagination">
<a href="四库全书总目提要_page262.html">上一页</a><span>...</span><a href="四库全书总目提要_page258.html">258</a><a href="四库全书总目提要_page259.html">259</a><a href="四库全书总目提要_page260.html">260</a><a href="四库全书总目提要_page261.html">261</a><a href="四库全书总目提要_page262.html">262</a><span class="current-page">263</span><a href="四库全书总目提要_page264.html">264</a><a href="四库全书总目提要_page265.html">265</a><a href="四库全书总目提要_page266.html">266</a><a href="四库全书总目提要_page267.html">267</a><a href="四库全书总目提要_page268.html">268</a><span>...</span><a href="四库全书总目提要_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
