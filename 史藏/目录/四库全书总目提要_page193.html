<!DOCTYPE html>
<html>
 <head>
  <meta charset="utf-8"/>
  <title>
   四库全书总目提要 - 第 193 页/共 273 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四库全书总目提要 - 第 193 页/共 273 页
  </h1>
  <div class="content">
   谈心性者谓之真儒，讲事功者谓之杂霸。人情所竞，在彼而不在此。其沉晦不彰，固其所也。明崇祯间，熊人霖始据旧本重刻。国朝义乌县知县王庭曾又重为编定，增入《谏止割地》一疏，而以楼昉原序及明初方孝孺序弁於篇首。考史称泽力请高宗还汴，疏凡二十八上。本传不尽录其文。今集中所载仅十八篇，犹佚其十。
则其散亡已多矣。
△《龟山集》四十二卷（浙江鲍士恭家藏本）
宋杨时撰。时事迹具《宋史道学传》。是集凡书奏、表劄、讲义、经解、史论、启记、序跋各一卷、语录四卷、答问二卷、辨二卷、书七卷、杂著一卷、哀辞祭文一卷、状述一卷、志铭八卷、诗五卷。时受蔡京之荐，虽朱子亦不能无疑。然叶梦得为蔡京门客，南渡后作《避暑录话》、《石林诗话》诸书，尚袒护熙宁、绍圣之局。时於蔡京既败以后，即力持公论。集中载《上钦宗第七疏》，诋京与王黼之乱政，而请罢王安石配享。则尚非始终党附者比。又於靖康被兵之时，首以诚意进言，虽未免少迂；而其他排和议、争三镇、请一统帅、罢奄寺守城以及茶务、盐法、转般、籴买、坑冶、盗贼、边防、军制诸议，皆於时势安危，言之凿凿。亦尚非空谈性命，不达世变之论。盖瑕瑜并见，通蔽互形，过誉过毁，皆讲学家门户之私，不足据也。时受学程子，传之沙县罗从彦，再传为延平李侗，三传而及朱子，开闽中道学之脉。其东林书院存於无锡，又为明季讲授之宗。本不以文章见重，而笃实质朴，要不失为儒者之言。旧版散佚，明弘治壬戌，将乐知县李熙重刊，并为十六卷。后常州东林书院刊本，分为三十六卷。宜兴刊本，又并为三十五卷。万历辛卯，将乐知县林熙春重刊，定为四十二卷。此本为顺治庚寅时裔孙令闻所刊，其卷帙一仍熙春之旧云。
（案时卒於高宗建炎四年。其入南宋日浅，故旧皆系之北宋末。然南宋一代之儒风，与一代之朝论，实皆传时之绪馀。故编录南宋诸集，冠以宗泽，著其说不用而偏安之局遂成。次之以时，著其说一行而讲学之风遂炽。观於二集以考验当年之时势，可以见世变之大凡矣。）
△《梁溪集》一百八十卷、附录六卷（编修汪如藻家藏本）
宋李纲撰。纲有《建炎时政记》，已著录。是集首载宋少保观文殿大学士陈俊卿序，谓纲少子秀之裒集其表章奏劄八十卷，而诗文不与焉。晁公武《读书志》则作一百五十卷。陈振孙《书录解题》则作一百二十卷。盖后人续以诗文合编，互有分并，已非复秀之之旧本。此本赋四卷、诗二十八卷、杂文一百三十八卷，而以《靖康传信录》三卷、《建炎进退志》四卷、《建炎时政记》三卷，俱编入集中。又以年谱、行状之类六卷附焉。与晁、陈二家所录均为不合，又非宋本之旧矣。纲人品经济，炳然史册，固不待言。即以其诗文而言，亦雄深雅健，磊落光明，非寻常文士所及。徒以喜谈佛理，故南宋诸儒不肯称之。然如颜真卿精忠劲节，与日月争光，固不能以书《西京多宝塔碑》、作《抚州麻姑坛记》，遂减其文章之价也。集中有《补宋璟梅花赋》，自序谓璟赋已佚，拟而作之，其文甚明。元刘埙《隐居通议》所载璟赋二篇，皆属伪本。明田艺蘅《留青日札》乃称得元鲜于枢手书璟赋，急录传之，枢之真迹旋毁。核其文句，大抵点窜纲赋，十同七八，其为依托显然。然亦见纲之赋格，置於唐人之中，可以乱真矣。
△《初寮集》八卷（永乐大典本）
宋王安中撰。安中字履道，中山曲阳人。登进士第。累擢尚书左丞，出知燕山府。除大名尹，兼北京留守司公事。靖康初安置象州。绍兴初复左中大夫，卒。
事迹具《宋史》本传。安中以词藻擅名，而行谊甚为纰缪。陈振孙《书录解题》称其少时尝师事苏轼於定武，未卒业而轼去。会晁说之为无极令，复往执弟子礼。
说之勖以为学当慎初之旨，因筑室榜曰“初寮”。其闻见议论得於说之为多。及后贵显，遂讳晁学，但称“成州使君四丈”，无复“先生”之号。今考集中，多直呼说之为晁以道，与振孙言相合。其佻薄已可概见。曾敏行《独醒杂志》称，安中初学东坡书。崇、观、宣、政间，颇更少习，南渡以来，复还其旧。其随时局为翻覆，亦为灼然。史称其以作《瑞应表》受知徽宗。考蔡绦《铁围山丛谈》，实由谄事梁师成以进。《幼老春秋》又称其交结蔡攸，引入禁中，则奔竞无耻，更为小人之尤。史又称其附和童贯、王黼，赞成复燕之议。又身自请行，规措失当，招纳叛亡，挑衅强邻，祸贻宗社。则误国之罪尤为深重。然其诗文丰润凝重，颇不类其为人。四六诸作，尤为雅丽。史称徽宗尝宴睿谟殿，安中赋百韵诗纪事。
令大书殿屏，仍以副本分赐侍臣。王明清《挥麈后录》载其诗，周煇《清波杂志》又补载其序，皆盛相推挹。张邦基《墨庄漫录》又载其《立春帖子》，称以才华清丽。其人虽至不足道，而文章富赡，要有未可尽泯者。录而传之，亦不以人废言之义也。其集见於本传者七十六卷。晁公武《读书志》止作十卷。赵希弁《附志》则作《前集》四十卷、《后集》十卷，又《内外制》二十六卷。与史传目次相符。自明以来，久佚不见。今从《永乐大典》采掇裒次，尚得诗文数百篇。周必大序称安中送其曾大父诗“不论与汝小一月，政自容君数百人”句。又杨万里《诚斋诗话》称安中“行余深少宰制，仰惟前代，守文为难，相我受民，非贤不乂”句。又在象州思乡作文，有“万里邱坟，草木牛羊之践履。百年乡社，室家风雨之飘摇”等句。今俱不见於集中。是其散佚甚多。然蒐罗什一，犹可考见崖略。谨厘为八卷，而仍以李邴、周必大、周紫芝序三篇冠之卷首，以存其旧焉。
△《横塘集》二十卷（永乐大典本）
宋许景衡撰。景衡字少伊，温州瑞安人。登元祐九年进士。宣和中召为监察御史，迁殿中侍御史。钦宗即位，以左正言召，累迁中书舍人。高宗朝至尚书右丞。罢为资政殿大学士，提举洞霄宫。卒谥忠简。事迹具《宋史》本传。景衡虽源出洛学，而立身刚直，不与贾易诸人嚣争门户。其文章坦白光明，粹然一出於正。在徽宗时，即极言财力匮乏，请罢花石纲运，为王黼所中而去。及从高宗在扬州，又与黄潜善不协，借渡江之议，斥逐而死。虽厄於权倖，屡起屡踬，而终始不挠。今集中所存奏议，如《论童贯误国》、《辨宗泽无过》、《论王安石当自便》、《乞宽恤东南》诸劄子，皆诚意恳挚，剀切详明。其他亦多关系国家大计。虽当时不能尽用其说，而史称“既没之后，高宗每念其遇事敢言，追思不置”。亦足见其忠爱之忱，有以感孚於平素也。至其诗篇，乃吐言清拔，不露伉厉之气，如“玉樽浮蚁一样白，青眼与山相对横”诸句，殊饶风调。胡仔《渔隐丛话》谓：“寇准诗含思凄婉，富於音情，殊不类其为人。”今景衡亦然。盖诗本性情，义存比兴，固不必定为濂洛风雅之派，而后谓之正人也。《宋史艺文志》载《横塘集》三十卷，《书录解题》亦同。自明以来，传本久绝。今从《永乐大典》中采掇裒缀，以次排纂，厘为二十卷。《朱子语录》尝称陈少阳事，其详见《许右丞哀词》中，今已不睹是篇。则钜制鸿裁，佚者不少。其幸而存者弥宜宝贵矣。
△《西渡集》二卷、《补遗》一卷（浙江鲍士恭家藏本）
宋洪炎撰。炎字玉父，南昌人。元祐末登进士。官至著作秘书少监。炎与兄朋、刍，弟羽，号曰四洪。皆黄庭坚之甥，受诗法於庭坚。羽元符中以上书入党籍，不幸早卒，篇章散佚。故吕本中《江西宗派图》中仅列刍、炎、朋三人。陈振孙《书录解题》亦云羽集不传，惟载朋《清非集》一卷、刍《老圃集》一卷、炎《西渡集》一卷。《宋史艺文志》并同。自明以来，《清非》、《老圃》二集并佚。近乃从《永乐大典》复裒辑成帙，惟炎集仅存，而亦无刊版。此本为浙江鲍氏知不足斋所藏，惟分上、下二卷，与陈氏所载少异。然《老圃集》陈氏亦称一卷，而今日掇拾残賸，尚非一卷所能容。则或《书录解题》传写之讹，《宋志》因之，均未可知也。炎诗酷似其舅。今全集岿然独完，殊足宝贵。卷未所附朋诗九首、刍诗二十四首、记二篇，不知何人所辑。观其所引之书，如《宋元诗会》、《辟疆园宋文选》，皆康熙中人所集，则亦出近时人手矣。二人诗集已别著录。此为复赘，故删之不录焉。
△《老圃集》二卷（永乐大典本）
宋洪刍撰。刍字驹父，南昌人。绍圣元年进士。靖康中官至谏议大夫。后谪沙门岛以卒。刘克庄《后村诗话》曰：“三洪与徐师川皆山谷之甥。”龟父警句，往往前人所未道。然早卒，惜不多见。驹父诗尤工，陆游《老学菴笔记》亦极称其《窜海岛》诗“烟波不隔还乡梦，风月犹随过海身”句。盖当时文士颇重之。
然刍之窜也，《枫窗小牍》谓坐为金人括财太峻，颇称其冤。今考王明清《玉照新志》所载，则刍实於根括金银之时，入诸王邸中，以势挟内人唱歌侍酒。得罪名教，殆不容诛。当时仅斥海滨，殊为佚罚。其人如是，其诗本不足重轻。特其学有师承，深得豫章之格。但以文论，固不愧酷似其舅之称。录六朝人集者存沈约、范云，录唐人集者存沈佺期、宋之问。就诗言诗，片长节取，亦古来著录之通例也。《宋史艺文志》载《老圃集》一卷。久佚不传。《宋诗纪事》仅从诸地志、类书中捃摭数篇，不及百分之一。惟《永乐大典》所载尚得一百七十首，殆当时全部收入欤？以篇帙稍多，谨厘为上、下二卷，以便循览焉。
△《丹阳集》二十四卷（永乐大典本）
宋葛胜仲撰。胜仲字鲁卿，丹阳人。绍圣四年进士。又试学官及词科，俱第一。官至华文阁待制，知湖州。绍兴元年乞祠归。十四年卒，谥文康。事迹具《宋史文苑传》。据其婿章倧所作行状，称有文集八十卷、外集二十卷。初刊版於真州，兵燹残阙。隆兴甲寅，知州事宋晓修补之，自跋其后。淳熙丙午，知州事姚恪又为重鋟，中书舍人王信为之跋。自明以来，传本遂绝。今据《永乐大典》所载，以类裒辑，得文十五卷、诗七卷、诗馀一卷，又附录行状、谥议为一卷，共成二十四卷。王信跋及章倧行状并称：“宣和北伐之时，胜仲贻书蔡京，力言其不可。”然《宋史》本传不载此事，集中亦无此书。又称“由兖州教授入为太学正，时上幸学，多献颂者，胜仲独献赋。上命中书第其优劣，胜仲为首”。今集中亦无此赋。他如本传所载《论郭天信不当提举议历所》、《论僖祖庙增置殿室不必毁》，其奏议并佚不存。又所称官谕德时为仁、孝、学三论献太子者，今惟存《孝论》、《学论》，而《仁论》竟无可考。则其散失者已多。然观其四分之一，亦足以见其大凡矣。胜仲为太府少卿时，能拒盛章之援引。知汝州时，能拒李彦之括敛。知湖州时，能拒朱勔之求白雀、鸂鶒。其气节甚伟。历典诸州，皆有幹略。再知湖州，遭逢寇乱，复有全城之功。其宦绩亦足以自传。
本不尽以文章重。即以文章论之，在南北宋间，亦褎然一作者也。欧阳修尝辑建隆至治平故事为《太常因革礼》一百篇。胜仲官太常卿时，复手续其书为三百卷。
故於当代典制最娴。官谕德时，尝纂历代太子事迹为《承华诏美》。又考论诸史为《评古篇》。故於古今成败最悉。崇宁三年居父丧，尽阅释氏《大藏经》。故所著作，往往阐明佛理。惟青词、功德疏、教坊致语之类，沿宋人陋例，一概滥载於集中，殊乖文体。流传既久，姑仍其旧，付诸无讥之列可矣。
△《毗陵集》十五卷（永乐大典本）
宋张守撰。守字全真，一字子固，常州晋陵人。崇宁元年进士。高宗即位，召为监察御史。绍兴中历官参知政事，兼权枢密院事。以资政殿大学士知建康府。
卒谥文靖。事迹具《宋史》本传。所著《毗陵集》，见於陈振孙《书录解题》者五十卷。其本久佚。故遗文世不概见，仅《前贤小集拾遗》中载其诗一首而已。
今从《永乐大典》各韵中蒐辑编缀，约尚存十之三四。谨校订排次，厘为一十五卷。而以娄机等所作谥议文二篇附之於后。史称守家贫好学，过目不忘。故所为文，具有体幹。而论列国家大事，是非利害，如指诸掌。卓有经世之才，尤非儒生泥古者所可及。本传载其建白诸事，如《论防淮渡江利害》、《论金人侵淮有四路，宜择帅捍御》、《论大臣宜以选将治兵为急，不急之务付之六曹》、《论幸蜀十害》、《论宰相非人》、《论敌退后措置二事》。今其文具在集中。他如《论守御事宜》、《乞以大河州军为藩镇》、《乞修德》诸劄子，史所不载者尚多。无不揣切时势，动合机宜。其大旨在经营淮北以规复中原，而不欲为画江自守之计。虽其时宋弱金强，未必尽能恢复。要其所言，不可不谓非一时之正论也。
至其荐汪伯彦、秦桧，颇乏知人之明。则瑕瑜不掩，亦不必曲为之讳矣。
△《浮溪集》三十六卷（永乐大典本）
宋汪藻撰。藻字彦章，饶州德兴人。登崇宁二年进士。历官显谟阁大学士、左太中大夫。封新安郡侯。事迹具《宋史文苑传》。藻学问博赡，为南渡后词臣冠冕。其集见於晁公武《读书志》者仅十卷。陈振孙《书录解题》始载有《浮溪集》六十卷。而赵希弁《读书后志》又增《猥稿外集》一卷、《龙溪文集》六十卷，共一百二十一卷。《宋史艺文志》并著於录。然赵汸跋《罗愿小集》，谓《浮溪》之文，再更变故，失传颇多。则明初已非完帙，其后遂亡佚不存。后有胡尧臣者，别得《浮溪文粹》十五卷，刊行於世。而其原集终不复可见。今检勘《永乐大典》所载，视《文粹》所收，不啻倍蓰。虽未必尽符原数，而什可得其六七。统观所作，大抵以俪语为最工。其代言之文，如《隆祐太后手书》、《建炎德音》诸篇，皆明白洞达，曲当情事。诏令所被，无不凄愤激发，天下传诵，以比陆贽。说者谓其著作得体，足以感动人心，实为词令之极则。其他文亦多深醇雅健，追配古人。其诗则得於徐俯，俯得之其舅黄庭坚（见《独醒杂志》），尤具有渊源。孙觌作藻墓志，以大手笔推之，殆非溢美。惟杨万里《诚斋诗话》纪藻与李纲不叶，其草纲罢相制词，至比之驩兜、少正卯，颇为清议所讥。是又名节心术之事，与文章之工拙别为一论者矣。谨采掇编次，依类分排。其有《永乐大典》所失载者，即以《文粹》参校补正，考辨异同。厘为三十六卷，庶操觚之士尚得以考见其大略焉。
△《浮溪文粹》十五卷（江苏巡抚采进本）
宋汪藻撰。明胡尧臣刊。其为何人所编录，则原本不载，他书亦未言及，不可得而复考矣。所载仅诗文八十五篇，未能尽窥全豹。然如洪迈所称《元祐太后手书》“中汉家之厄十世，宜光武之中兴。献公之子九人，惟重耳之尚在”数语；又《宋齐愈责词》中“义重於生，虽匹夫不可夺志。士失其守，或一言几於丧邦”数语；又《张邦昌责词》中“虽天夺其衷，坐愚如此。然君异於器，代匮可乎”数语；皆当时所谓四六名篇，脍炙人口者。今并在其中，则采掇菁华，亦已略具。
其去取尚有别裁，故所录大半精腴，颇足以资讽诵。昔欧阳修有《文忠全集》，而又有《欧阳文粹》。黄庭坚有《山谷全集》，而又有《山谷精华录》。谈艺家俱两存不废。今亦用其例，与新编《浮溪集》并著於录，以备参订焉。
△《庄简集》十八卷（永乐大典本）
宋李光撰。光有《周易详说》，已著录。其集目载於《绍兴正论》者四十卷，载於《宋史艺文志》者前后集三十卷，载於焦竑《国史经籍志》者二十六卷，错互不合。钱溥《秘阁书目》、叶盛《菉竹堂书目》俱载有《庄简集》八册。是明初尚存。其后散佚，原目多寡，俱无可考证。今从《永乐大典》中掇采编次，共诗四百二十五首、词十三首、杂文二百六十五首，厘为十八卷。考王明清《挥麈馀话》，称蔡京既败，攻击者不遗馀力，光独无劾章，坐贬。谢表云：“当垂涕止弯弓之射，人以为狂。然临危多下石之人，臣则不敢。”而集中无此一篇。
又赵甡之《遗史》载光在儋耳，尝赋《东坡六无诗》。今止有《食无肉》、《居无屋》二诗，馀四题亦寻检不获。是佳篇之遗落者已多。然就其存於今者观之，波澜意度，亦约略可睹矣。考光本传，光值国步阽危之时，忠愤激发，所措置悉有成绪。又以争论和议为权相所排，垂老投荒，其节概凛然，宜不可犯。而其诗乃志谐音雅，婉丽多姿。大抵皆托兴深长，不独张淏《云谷杂记》、赵与虤《娱书堂诗话》所举《双雁》一诗、《道中》一诗、《藤州安置赠枢密使臣》一诗为清绝可爱。至所上奏议，如《论守御大计》、《劝车驾亲征》、《戒约烦苛》、《裁减营缮》诸劄子，尤剀切指陈，有裨国是。论梁师成、燕瑛等疏，疾恶如风，俱可想见其丰采。迨过岭以后，与胡铨往还简札甚夥，乃皆醇实和平，绝无幽忧牢落之意。其所养抑又可知矣。名臣著述，幸而获存。虽残章賸句，固当以鸿宝视之也。
△《忠正德文集》十卷（永乐大典本）
宋赵鼎撰。鼎字元镇，号得全居士，解州闻喜人。登崇宁五年进士第。累官尚书左仆射、同中书门下平章事，兼枢密使。卒赠太傅，追封丰国公，谥忠简。
事迹具《宋史》本传。初，绍兴五年，鼎监修神、哲二宗实录成，高宗亲书“忠正德文”四字赐之，因以名集。史称其为文浑然天成，凡军国机事，多其视草。
有奏疏、诗文二百馀篇。《绍兴正论》、陈振孙《书录解题》皆作十卷，今久佚不传。仅就《永乐大典》散见各条，按时事先后，分类裒缀，得奏议六十四篇、骈体十四篇、古今体诗二百七十四首、诗馀二十五首、笔录七篇。又据《历代名臣奏议》增补十二篇。仍厘为十卷。计所存者尚二百九十六篇，与《宋史》所称二百馀篇不符。疑其集本三百馀篇，传刻《宋史》者或偶误“三”字为“二”字欤？鼎南渡名臣，屹然重望。气节学术，彪炳史书。本不以词藻争短长，而出其绪馀，无忝作者。盖有物之言，有不待雕章绘句而工者。观於是集，可以见一斑矣。
△《东窗集》十六卷（永乐大典本）
宋张扩撰。扩字彦实，一字子微，德兴人。《宋史》不为立传。《江西通志》载其崇宁中进士，授国子监簿，迁博士，调处州工曹，召为秘书省校书郎，寻充馆职，南渡后历中书舍人。当有所据也。《宋志》载扩《东窗集》四十卷，又诗十卷。而陈振孙《书录解题》不著於录，则在宋末已不甚传。故元、明以来谈艺者罕相称引。惟《永乐大典》尚多录其诗文。其为中书舍人时所作制词尤夥，大抵温丽绵密，与汪藻可以联驱。谨采掇编辑，厘为一十六卷。其为秦桧追赠祖父及万俟卨兼侍读诸制，极词谀颂，纰缪殊深。考王明清《挥麈馀话》，称扩为著作郎，其兄秘书少监楚材新婚，约观梅西湖。扩赋诗有“折归忍负新蕉叶，笑插新临玉镜台”之句。秦桧见之，大称赏，曰：“旦夕当以文字官相处。”迁擢左史，再迁而掌外制。是扩本因桧得进，故假草制以贡媚。其为人殊不足道。然扩所交游，如朱翌、曾慥、吕本中、徐俯，皆一代胜流。切劘有助，故词采清丽，斐然可观。亦未可尽没也。其中《赠顾景繁》诗，龚明之《中吴纪闻》仅载有五十六字。厉鹗《宋诗纪事》遂引作《绝句》二首。今检阅旧文，乃知为七言古诗二篇，明之特节录数语。鹗盖未睹斯集，是以传讹，亦足云罕覯之笈矣。
△《忠惠集》十卷、《附录》一卷（永乐大典本）
宋翟汝文撰。汝文字公巽，润州丹阳人。登进士第。事徽、钦两朝，至显谟阁学士，出知越州。高宗时历官参知政事。以伉直忤秦桧罢归。事迹具《宋史》本传及孙繁所作志铭中。“忠惠”者，其没后门人所私谥也。汝文好古淹博，深通篆籀。尝从苏轼、黄庭坚、曾巩游，故所为文章，尚有熙宁、元祐遗风。史称其为中书舍人时，外制典雅，一时称之。盖当北宋之季，如汪藻、孙觌皆以四六著名，惟汝文能与之颉颃。周必大序觌《鸿庆集》，称中多误收汝文所作。亦足见其体格之相近矣。杨万里《诚斋诗话》引汝文《左仆射制》中“古我先王惟图任旧人共政，咸有一德克左右厥辟宅师”二句。以为用成语雅驯妥贴之式。又引《贺蔡攸除少师启》中“朝廷无出其右，父子同升诸公”二句。以为截断古语，补以一字而读者不觉，为巧之至。今观其文，大都根柢深厚，措词雄健。所谓无一字无来处者，庶几足以当之。非南宋表启涂饰剽掇之比。其为作者所推，非徒然也。集乃其子耆年所编。见於《宋史艺文志》者三十卷。明以来久不复传。
今从《永乐大典》各韵中掇拾排比，编为十卷，以存其梗概。又汝文罢执政后，尝提举洞霄宫。《宋史》失载其事。近朱彝尊撰《洞霄题名记》，仅以李弥逊《筠溪集》所作制词为据，系之绍兴二年。且取靖康原职，题曰显谟阁学士。今考孙繁志铭，则汝文实在绍兴七年冬以郊恩除资政殿学士，提举洞霄宫。彝尊未见此文，故所记俱误。今并以繁文附录於末，亦足为考证之一助焉。
△《松隐文集》三十九卷（浙江鲍士恭家藏本）
宋曹勋撰。勋有《北狩见闻录》，已著录。是集前载正统中大理寺正洪益中序，称为勋十世孙参所藏。朱彝尊亦尝从其家借抄《迎銮赋》七篇。谓勋之子姓保有此卷半，千馀年勿失。后复得文集录之。盖止有家传抄本，从未鋟版也。其中第十四卷已全佚。楼钥《攻媿集》载有《松隐集序》，亦阙不载。又脱篇落句，不一而足。则亦蠹蚀断烂之馀，转相传写，幸而仅存矣。勋尝从徽宗北狩，奉密诏南归。后又奉使至金迎宣仁太后。故其诗文，多可以考见时事。词采亦雅赡可观。惟《上吕颐浩书》，欲结刘豫以图金，则其计太疏。非惟於理不可，即於势亦必不行矣。洪迈《夷坚志》谓勋父元宠，昔以《红窗迥曲》著名。今观集中诸诗，如“独不见杨花曲”之类，语多缛丽，时有小词香艳之遗。似乎尚沿其家学。然如《乾道圣德颂》之类，亦未尝不肃穆典重，具有古音。盖亦如《淮海》一集，诸体并具，不可全谓之诗如词也。
△《石林居士建康集》八卷（福建巡抚采进本）
宋叶梦得撰。梦得有《春秋传》，已著录。陈振孙《书录解题》载梦得总集一百卷，《审是集》八卷。今俱不传。又载《建康集》十卷，乃绍兴八年再镇建康时所著。此本八卷，与振孙所记不合。然末有其孙辂题跋，亦云八卷。其或《书录解题》屡经传写，误以八卷为十卷。抑或旧本残阙，亡其二卷，后人追改辂跋以伪称完帙。则均不可考矣。梦得为蔡京门客，章惇姻家。当过江以后，公论大明，不敢复嘘绍述之焰。而所著《诗话》，尚尊熙宁而抑元祐，往往於言外见之。方回《瀛奎律髓》於其《送严婿北使》一诗，论之颇详。然梦得本晁氏之甥，犹及见张耒诸人。耳擩目染，终有典型。故文章高雅，犹存北宋之遗风。
南渡以后，与陈与义可以肩随。尤、杨、范、陆诸人皆莫能及。固未可以其绍圣馀党，遂掩其词藻也。
△《简斋集》十六卷（浙江鲍士恭家藏本）
宋陈与义撰。与义字去非，洛阳人，简斋其号也。登政和三年上舍甲科。绍兴中官至参知政事。事迹具《宋史》本传。是集第一卷为赋及杂文九篇，第十六卷为诗馀十八首，中十四卷皆古今体诗。方回《瀛奎律髓》称《简斋集》中无全首“雪”诗。惟以《金潭道中》一首有“后岭雪槎枒”句，编入“雪类”。今考集中古体、绝句，并有雪诗，与回所言不合。盖回所选录，惟五七言近体，故但就近体言之。非后人有所窜入也。与义之生，视元祐诸人稍晚。故吕本中《江西宗派图》中不列其名。然靖康以后，北宋诗人，凋零殆尽。惟与义为文章宿老，岿然独存。其诗虽源出豫章，而天分绝高，工於变化。风格遒上，思力沈挚，能卓然自辟蹊径。《瀛奎律髓》以杜甫为一祖，以黄庭坚、陈师道及与义为三宗，是固一家门户之论。然就江西派中言之，则庭坚之下，师道之上，实高置一席无愧也。初与义尝作《墨梅》诗，见知於徽宗。其后。又以“客子光阴诗卷里，杏花消息雨声中”句为高宗所赏。遂驯至执政。在南渡诗人之中，最为显达。然皆非其杰构。至於湖南流落之馀，汴京板荡以后，感时抚事，慷慨激越，寄迹遥深，乃往往突过古人。故刘克庄《后村诗话》谓其造次不忘忧爱，以简严扫繁缛，以雄浑代尖巧。第其品格，当在诸家之上。其表侄张嵲为作墓志云：“公诗体物寓兴，清邃超特。纡馀闳肆，高举横厉。”亦可谓善於形容。至以陶、谢、韦、柳拟之，则殊为不类。不及克庄所论为得其真矣。
△《北山小集》四十卷（浙江鲍士恭家藏本）
宋程俱撰。俱有《麟台故事》，已著录。是集凡诗十一卷，赋及杂文二十九卷。俱天性伉直，其在掖垣，多所纠正。如《高宗幸秀州赐对劄子》，极言赏罚施置之当合人心。《论武功大夫苏易转横行劄子》，极言朝廷之当爱重官职。又徐俯与中人唱和，骤转谏议大夫，俱亦缴还录黄，颇著气节。今诸劄俱在集中。
其抗论不阿之状，读之犹可以想见。至制诰诸作，尤所擅场。史称其典雅闳奥，殆无愧色。诗则取迳韦、柳以上闚陶、谢，萧散古澹，亦颇有自得之趣。其《九日》一首，毛奇龄选《唐人七律》，至误以为高適之作。足知其音情之近古矣。
其集传世颇稀。此本乃石门吴之振得於泰兴季振宜家。盖犹从宋椠抄存，故鲜所阙佚。近时厉鹗作《宋诗纪事》，载俱古诗二首、律诗二首、联句一首，皆称采自《北山集》。而其中《南园》一首，检集本实作《章仆射山林》，与鹗所引已不相合。又《游大涤》一首，采自《洞霄诗集》。而集本第三卷内有《同馀杭尉江仲嘉褒道人陈祖德良孙游洞霄宫》一首，检勘即鹗所引。而篇幅较长，几过其半。鹗亦不及详检，反欲以补是集之遗，殊为疏舛。殆鹗据他书转引，未见此本欤！
△《杉溪居士集》十二卷（永乐大典本）
宋刘才邵撰。（案卲字从卩，不从邑，他书或从邑者，传写误也。）才卲字美中，庐陵人，杉溪居士其自号也。大观二年上舍释褐。宣和二年又中宏词科。
累迁校书郎，以养亲归。家居十年，绍兴初起为秘书丞，再掌制诰。官至工部侍郎，权吏部尚书，加显谟阁直学士。事迹具《宋史》本传。是集之名，亦见传中。
然《艺文志》乃阙而不载。据周必大序，原本盖二十二卷。顾自明以来，传本甚稀。厉鹗《宋诗纪事》从诗话补遗中录其《夜度娘歌》一首。今检勘原集，乃《相思曲》中之四句，误作全诗。知旧本久亡，故无从而考正矣。谨就《永乐大典》所载，裒辑编次，厘为诗三卷、内外制四卷、杂文五卷。其间如必大原序所举《清江引》、《大堤曲》诸诗，皆不复存。然约略卷帙，似尚得十之六七。其诗源出苏氏，故才气颇为纵横。其杂文亦多驯雅，而制诰诸作，尤有体裁。其他所纪朝廷典故，与《宋史》往往异同。如《地理志》谓南渡有淮平无盱眙，而集中有《向子固知盱眙军转官制》。《职官志》载政和七年易观察留后为承宣使，而集中《赐董先辞免新除承宣使恩命不允诏》，有“顷因留务之职，易以使名”之语。知承宣使之名乃始於绍兴不始於政和。又如《选举志》不载绍兴二十六年戒谕科举事。《张纲传》不载纲参知政事。《陈康伯传》不载其居馆职之类。皆可据以订讹补阙。惟所行秦桧制词，语多溢量。至称其“道义接丘、轲之传，勋名真伊、吕之佐”，尤为谬妄。史称其於权臣用事之时，能雍容逊避以保名节，颇著微词。其指此类欤？是则白璧之瑕矣。
△《筠溪集》二十四卷（编修汪如藻家藏本）
宋李弥逊撰。弥逊字似之，连江人，居於吴县。大观三年上舍第一。高宗朝试中书舍人，再任户部侍郎。以争和议忤秦桧，乞归。事迹具《宋史》本传。是集首有楼钥序，称其“归隐西山十六年，不复有仕宦意。咏诗自娱，笔力愈伟”。
《朱子语录》称“李弥逊亦一好前辈”。又尝跋其《宿观妙堂诗》后，亦倾倒甚至。盖其人其文，俱卓然足以自立者也。旧本原题《筠溪集》。筠溪者，其归连江时所居之地，弥逊以自号，因以名集。集中有《筠溪图跋》，叙其始末甚明。
《宋史艺文志》载弥逊集二十四卷，亦名曰《筠溪》，可以互证。此本题曰《竹溪集》。考诸家著录，皆无此名，知为传写之误。今仍改题曰《筠溪集》，以复其旧焉。
△《华阳集》四十卷（两江总督采进本）
宋张纲撰。纲字彦正，金坛人。大观、政和间试舍法，三中首选。初与蔡京、王黼不合，二人每挤抑之。及南渡后，登琐闼，复与秦桧有隙，遂致仕。桧没，乃召用，终参知政事。事迹具《宋史》本传。纲健於为文，每一落纸，都人辄传播。遭建炎兵毁，十不存一。值桧柄国，惧为所忌，绝意著述。然嗣子坚搜辑散佚，尚得八百馀篇。至孙釜始刊版置郡学。以其自号华阳老人，即以名集。洪迈为之序，凡文三十三卷、诗五卷、词一卷，后附行状一卷。诗文典雅丽则，讲筵所进故事，因事纳忠，亦皆剀切。至南宋之初，尽革绍述之弊。凡元祐诸臣之后，无不甄录。转相标榜，颇滋伪冒。纲乃复有劄子论党籍推恩太滥。尤可谓卓然特立，毫无门户之见者矣。
△《忠穆集》八卷（永乐大典本）
宋吕颐浩撰。颐浩字元直，其先乐陵人，徙齐州。中进士第。徽宗时历官至河北都转运使。高宗南渡，起知扬州。两入政府，同中书门下平章事。后以少傅、醴泉观使致仕。卒赠太师、秦国公。谥忠穆。事迹具《宋史》本传。颐浩集凡十五卷，见於陈振孙《书录解题》、《宋史艺文志》者并同。旧本久佚。惟《永乐大典》颇散见其遗篇。裒而辑之，尚得文一百三十七首、诗词五十八首。今重为排辑，勒成八卷。颐浩在相位时，颛肆自用，力排李纲、李光诸人。创立月樁钱，贻东南患。深为公论所不与。然宣和伐燕之役，颐浩随转运，奏燕山河北危急五事，请议长久之策。一时称其切直。至建炎中苗傅、刘正彦为逆，颐浩与张浚倡义勤王，卒平内难。又少长西北两边，於军旅颇为娴习。其应诏上战守诸策，载於徐梦莘《三朝北盟会编》者，大约皆谓和议之必不可成，而劝高宗为乘机进取之计。凡分兵策应机宜，条画颇备。虽都督江淮，迄未建恢复之绩，不能尽酬其所言；然较张浚之迂谬寡谋，娼嫉误国，富平诸役，流毒苍生者，则固有间矣。集中《上时政》一书，乃作於靖康初年，能预决金兵之必来，谆谆以迁避为说，亦复具有先见。而本传独未及此事，是亦足以补史阙也。《书录解题》又称集后三卷皆燕、魏杂记。盖颐浩在河北时所作。今只存二十九条，於古迹颇有典据。又其集在孝宗时尝付两浙漕司镂版，详见其子搢所作谢表中。今与颐浩《配享省札》一通并附於末，以备稽核焉。
△《紫微集》三十六卷（永乐大典本）
宋张嵲撰。嵲字巨山，襄阳人。宣和三年上舍中第。绍兴九年除司勋员外郎。
累迁敷文阁待制，知衢州。终於提举江州太平兴国宫。事迹具《宋史文苑传》。
嵲为陈与义之表侄，少时尝从受学。故刘克庄《后村诗话》谓其诗句法与简斋相似。而於五言古诗尤极赏其语意高简，意味深远。又克庄所摘七言绝句，如《故园坟树想青葱》诸篇，尤能以标格见长。而集中似此类者尚多。大抵绝句清和婉约，较胜与义。其他虽未能遽相方驾，而气体高朗，颇足以自名一家。至古文典雅沈实，亦尚有北宋诸家矩矱。所上奏议，如《论和战守》、《论攻取》等篇，史皆采入本传。於当时事势，尤条析详明。惟《绍兴复古诗》一章，贡谀秦桧，深玷生平。考《朱子语录》有云：“金人败盟时，秦桧大恐，顾朝士问计。张巨山微诵曰：‘德无常师，主善为师。善无常主，协於克一。’桧因留与语，巨山为之画策。桧喜，即命作奏稿。仓卒不仔细，起头两句，以‘德无常师’为伊尹告成汤。‘陈力就列’为孔子之语。寻擢巨山为中书舍人。有无名子作诗嘲之云：‘成汤为太甲，宣圣作周任’”云云。是嵲本因附桧得进。陈振孙《书录解题》亦载此事。且称“桧旋疑嵲贰己，未几亦罢”。然则此诗之作，乃借以修好於桧者。故本传谓诗进后，将复召用，殆由桧意解而然。特作史者不能得其情故耳。
今其代桧奏稿虽已不存，而是诗尚传。留供千秋之嗤点，亦足以昭炯戒矣。《宋史艺文志》载《紫微集》三十卷。《书录解题》则作《张巨山集》，亦三十卷。
自明以来，久无传本。今据《永乐大典》所录，裒辑排比。诸体咸备，当已鲜所阙遗。以其篇帙较富，析为三十六卷。仍依宋史，题作《紫微集》，复其旧目焉。
△《苕溪集》五十五卷（浙江鲍士恭家藏本）
宋刘一止撰。一止字行简，湖州归安人。宣和三年进士。绍兴初召试，除秘书省校书郎。历给事中，以敷文阁直学士致仕。事迹具《宋史》本传。案陈振孙《书录解题》称“一止居琐闼仅百馀日，忤秦桧罢去，闲居十馀年。后桧死，复召，仍力辞不起。年八十二乃终”。盖亦守正不阿之士。其没也，韩元吉为作行状，称其文章推本经术，出入韩、柳，不效世俗纤巧刻琢。虽演迤宏博，而关键严备。其为诗寓意高远，自成一家。吕本中、陈与义读之，曰：“语不自人间来也。”是其著作亦盛为当代所推矣。行状及《宋史》本传皆称《非有斋类稿》五十卷。《书录解题》亦同。此本前有曝书亭印记，盖朱彝尊家旧钞。题曰《苕溪集》，不知何人所改。又诗文共五十三卷，末附行状一卷、诰词一卷，凡五十五卷。卷数亦非其旧，或后人掇拾遗篇，增附其后，因而更名欤？
△《东牟集》十四卷（永乐大典本）
宋王洋撰。洋字元渤，山阳人。以省试第二名中宣和六年甲科。绍兴初累官起居舍人、知制诰，直徽猷阁，历典三郡。其事迹不见於《宋史》。惟周必大所作集序，略纪其行履大概。《嘉定山阳志》中有洋小传，亦皆采必大序中语，不能有所增益。今考韩淲《涧泉日记》，称“洋在信州城，居有荷花水木之趣，因号王南池。辟宴坐一室，号半僧寮。清贫，衣服窭甚。善诗篇”云云。《江西通志》亦称洋侨寓上饶，与曾几相唱和。以二书所载与集序参考之，盖亦南渡之清流也。集为其子昌祖所编。《宋史艺文志》列其目为二十九卷，而必大原序实作三十卷。则《宋史》为误。自明以来，世罕传本。选录宋诗者多未之及。独《永乐大典》各韵中散见颇多。谨采掇编订，得古今体诗七百首、杂文三百五十馀首。其诗极意镂刻，往往兀奡自喜，颇不为边幅所拘。文章以温雅见长，所撰内外制词，尤有典则。盖洋生当北宋之季，犹及睹前辈典型。故其所作，虽未能上追古人，而蝉蜕於流俗之中，则翛然远矣。洪迈《容斋三笔》载洋《题馀干县琵琶洲》诗云：“塞外风烟能记否，天涯沦落自心知。眼中风物参差是，只欠江州司马诗。”当时称为佳句。而《永乐大典》内已佚不收。又《涧泉日记》极赏洋为李彭老所作《养源斋记》。检《永乐大典》亦无此篇。则其他残阙，当复不少矣。今姑就其尚存者分类排纂，析为十四卷，以著其概。其周必大序亦仍冠之於首焉。
△《相山集》三十卷（永乐大典本）
宋王之道撰。之道字彦猷，庐州人。宣和六年与兄之义、弟之深，同登进士第。调历阳丞。南渡后累官湖南转运判官。以朝奉大夫致仕。后以其子蔺官枢密使，追赠太师。《宋史》为蔺立传，而不及之道。故其事迹不详。惟尤袤所撰神道碑尚在《永乐大典》中，可以考见大略。之道尝自号相山居士，其集即以为名。
《宋史艺文志》作二十五卷。《书录解题》作二十六卷。《宝祐濡须志》及《濡须续志》俱作四十卷。尤袤碑文作三十卷。彼此乖互不合。今原集既亡，无可复证。然袤碑乃据其子家状所书，似当得其实也。初，金兵南伐，庐州盗起，之道率乡人据险共保，城赖以全，幹略颇有足称。又其登第对时，即极言燕、云用兵之非。以切直抑置下列。及绍兴和议初成，之道方通判滁州，移吏部侍郎魏矼、司谏曾统书，力陈辱国非便。寻又上疏论之，并以前书缴进。大忤秦桧意，谪监南雄盐税。坐是沦废者二十年。今原疏虽佚不存，而所与矼、统二书，具在集中。其所论九不可和之说，慷慨激烈，足与胡铨封事相匹。气节尤不可及。
其他论事诸劄子，亦多明白晓畅，可以见诸施行。韵语虽非所长，而抒写性情，具有真朴之致。盖有体有用之言，固不徒以文章工拙论矣。谨就《永乐大典》各韵中蒐辑编次，仍可得三十卷。疑明初纂修诸臣，重其为人，全部收入。故虽偶有脱遗，而仍去原数不远欤。
△《三馀集》四卷（永乐大典本）
按《三馀集》世无传本，惟散见《永乐大典》中。然各韵所载，题为黄次岑者计七十馀篇。题为黄次山者计五篇。已自相牴牾。其中《见山堂记》一首，篇末自署豫章黄次岑。又别载谢锷所撰《三馀集序》，则曰流江黄季岑。更互相舛迕。《宋史艺文志》则作黄季岑《玉馀集》。焦竑《国史经籍志》则作黄次山《三馀集》。《前贤小集拾遗》载其诗一首，《历代名臣奏议》载其文三篇，亦均作黄次山，近时厉鹗撰《宋诗纪事》，则云黄次山字季岑。辗转异同，几於不可究诘。惟《丰城县志》载宋黄得礼字执中，元祐间进士，曾为柳州军事参军。
与集中《先大夫述》一首符合。又载得礼长子名彦辅，字伯强，登政和进士。次子彦平，字季岑，号次山，登宣和进士。建炎初仕至吏部郎中。出提点湖南刑狱。
载其世系名字、科第仕履，皆一一条晰。然则撰此集者乃黄彦平。所谓次岑、次山、季岑者，或传写讹异，或偶以字行耳。至其集名《三馀》，当取三国董遇三馀读书之意。《宋史》作《玉馀》，亦字形相似而误也。彦平在靖康初，坐与李纲善，贬官。南渡后数上劄子论事，多所建白。其《论赏罚》一疏，持论尤为平允。厥后刘光世、吕祉得失，卒为所料，如操券然。亦刚正有识之士矣。又张端义《贵耳集》曰：“马子方作守令，幕下黄次山作启，与庙堂不入意。因自作之，有云‘方卌九之年，买臣自知其将贵。当乙巳之岁，渊明已赋其归来。固不敢自比於古人，欲以此折衷於夫子。’黄大服”云云。是其虚心从善，异乎一长自足者，宜其文之工也。今据《永乐大典》所存，编为赋诗二卷、杂文二卷。存其文，并以存其人焉。
△《大隐集》十卷（永乐大典本）
宋李正民撰。正民有《己酉航海记》，已著录。正民《宋史》无传，事迹始末不可考。惟据《航海记》所述，知其高宗时为中书舍人，尝奉使通问隆祐太后而已。今以集中诸表考之，则在朝尝为给事中、礼部吏部侍郎。在外尝知吉州、筠州、洪州、湖州、温州、婺州、淮宁府。扬历颇久，晚予宫祠以归。又考徐梦莘《三朝北盟会编》，载“绍兴十二年五月，金元帅来书云：‘汴梁留守孟庾、陈州太守李正民及毕良史者，比审议使萧毅等回，具言江南尝询访此人，今并委沿边官司，发遣前去。’六月，金人放东京留守孟庾、知陈州李正民还”云云。
是正民於知陈州时尝为金人所获，以和议成得还。集中《南归诗》所云“沦身绝域久睽孤，投老归来鬓发疏”者，盖即其事。特孟庾以东京附金，归后高宗弃不复用。而正民屡更任使，终始弗替。则其在金朝当犹未至於失节，特史文阙略，不能得其详耳。其集见於《宋史艺文志》者三十卷，传本久佚，惟《嘉兴府志》载其《海月亭》诗一首。今据《永乐大典》所载，掇拾编次，厘为文六卷、诗四卷。中多中书制诰之作，温润流丽，颇近浮溪。其诗亦妍秀可诵。在南渡初，犹不失为雅音焉。
卷一百五十七 集部十
○别集类十△《龟溪集》十二卷（两淮盐政采进本）
宋沈与求撰。与求字必先，德清人。政和五年进士。高宗时官至知枢密院事。
卒谥忠敏。事迹具《宋史》本传。是集为绍熙中其孙说所刊，前有观文殿大学士李彦颖、湖州教授张叔椿二序。史称与求历御史三院，知无不言。前后几四百奏，其言切直。今所存仅十之三四，类多深中时弊。陈振孙《书录解题》曰：“与求尝奏王安石之罪，大者在於取扬雄、冯道。当时学者惟知有安石。丧乱之际，甘心从伪，无仗节死义之风，实安石倡之。此论前未之及也”云云。考熙宁以逮政和，王、蔡诸人以权势奔走天下。诛锄善类，引掖宵人。其夤缘以苟富贵者，本无廉耻之心，又安能望以名节之事！其偷生卖国，实积渐使然，不必尽由於推奖扬雄、表章冯道。与求此奏，亦事后推索之词。然其说主持风教，振刷纲常，要不可不谓之伟论也。至其制诰诸篇，典雅舂容，亦具有唐人轨度，又不徒以奏议见长矣。
△《栟榈集》十六卷（福建巡抚采进本）
宋邓肃撰。案王明清《挥麈后录》称：“宣和壬寅，艮岳成，徽宗御制记。
李质、曹组各献赋。独太学生邓肃上十诗，备述花石之事。其末句云：‘但愿君王安万姓，圃中何日不春风。’诏屏逐之。靖康初，李伯纪启其事，荐其才，召对赐进士出身。后为右正言，著亮直之名於当日。肃字志宏，南剑人。有文集，号《栟榈》，遗文三十卷，诗附集中”云云。即其人也。今本仅诗一卷、词一卷、文十四卷。与三十卷之数不符，殆散佚不完，又经后人重编欤。当张邦昌之僣立也，肃间行奔赴南京，其擢右正言即在是时。大节与杜甫略相似。其《靖康迎驾行》、《后迎驾行》等篇，亦颇近甫奉先诸作。在南北宋间，可谓笃励名节之士。又唐、宋以来学者，皆尊扬雄，熙宁中遂至配享。而肃书扬雄事，独指为叛臣，无可容於天地之间。与沈与求疏论王安石过尊扬雄，未知孰为先后。然均在《朱子纲目》书莽大夫之前。考陆深《溪山馀话》，载肃与朱子父松相善，有醉留冠带以质纸笔之戏。肃有《寄朱韦斋》诗，即道其事。然则《纲目》之斥扬雄，得无传肃之说乎？其识如是，宜其立身有本末矣。
△《默成文集》八卷（浙江汪启淑家藏本）
宋潘良贵撰。良贵字义荣，一字子贱，号默成居士，婺州金华人。政和五年，以廷试第二人释褐为辟雍博士。累迁提举淮南东路常平。靖康元年召还，坐事除监信州汭口排岸。高宗即位，召为左司谏，历除徽猷阁待制，提举亳州明道宫。
坐与李光通书，降三官。卒赠左朝奉大夫。事迹具《宋史》本传。良贵学术醇正，侃直不阿。首论何等之不可为相。又与黄潜善、吕颐浩相忤。又面劾向子諲。
屡坐屏斥，而所守不移。故朱子亦称其刚毅近仁。其《论治体劄子》等篇，悱恻沈痛，足以感人，尤足以觇其节概。其集见於史者十五卷，久佚不传。此本乃康熙中其裔孙所刊，仅文二十首、诗二十七首、词一首，皆掇拾於散亡之馀，粗存梗概。然以集中除谢诸表，与本传、年谱相较，亦多足资参订。如年谱载良贵既至严州任，请祠，得主管亳州明道宫。转秘书少监，迁起居郎，拜中书舍人。今集中有《辞免秘书少监申省状》，可与年谱相证，而本传不云转秘书少监。又良贵知严州之后，凡再为中书舍人，集中有《谢中书舍人诰表》，又有《谢中书舍人表》可证，而本传但云起为中书舍人，不著前后再命。皆可以补《宋史》之阙误。惟是篇页寥寥，而强分卷帙，未免有意求多。又一卷、二卷皆载本传及年谱、诰敕等文，至三卷乃及其著作。虽用宋敏求编李白集之例，而喧夺太甚，究为编次无法。至潘畤乃良佐之子，於良贵为犹子，而亦附其传志於末编，尤为不伦。
  </div>
  <div class="pagination">
   <a href="四库全书总目提要_page192.html">
    上一页
   </a>
   <span>
    ...
   </span>
   <a href="四库全书总目提要_page188.html">
    188
   </a>
   <a href="四库全书总目提要_page189.html">
    189
   </a>
   <a href="四库全书总目提要_page190.html">
    190
   </a>
   <a href="四库全书总目提要_page191.html">
    191
   </a>
   <a href="四库全书总目提要_page192.html">
    192
   </a>
   <span class="current-page">
    193
   </span>
   <a href="四库全书总目提要_page194.html">
    194
   </a>
   <a href="四库全书总目提要_page195.html">
    195
   </a>
   <a href="四库全书总目提要_page196.html">
    196
   </a>
   <a href="四库全书总目提要_page197.html">
    197
   </a>
   <a href="四库全书总目提要_page198.html">
    198
   </a>
   <span>
    ...
   </span>
   <a href="四库全书总目提要_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
