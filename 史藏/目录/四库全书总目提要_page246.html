<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 246 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 246 页/共 273 页</h1>
    <div class="content">△《双云堂文稿》六卷、《诗稿》六卷（浙江巡抚采进本）
国朝范光阳撰。光阳字国雯，号北山，鄞县人。康熙戊辰进士，改庶吉士，官至福建延平府知府。是集为其晚年所手定，没后其孙从律等，以《充安堂近稿》附入刊行，其曰“双云”者，以其先墓有红云、白云二山，故名所居以示不忘其祖之义云。
△《藜乘初集》一卷、《二集》二卷（山东巡抚采进本）
国朝刘以贵撰。以贵字沧岚，氵维县人，康熙戊辰进士。是编初集，先诗后文；二集先文后诗。每篇之后，俱附王道炷评语，道炷《序》称，其语意独造，刻凿精深，盖生涩为工者。后附《初学正鹄》数十则，则皆乡塾讲师语也。
△《峣山文集》四卷、《诗集》一卷（山西巡抚采进本）
国朝田从典撰。从典字克正，阳城人。康熙戊辰进士，官至文华殿大学士，谥文端。是集奏疏、序传等杂文五十馀篇，为四卷；诗三十馀首，为一卷；又附以补刻文一册。据卷首储大文《序》，谓从典文多散佚，此乃其子暨族属所搜辑者，故仅止於此，非全本也。
△《潘中丞集》四卷（江苏巡抚采进本）
国朝潘宗洛撰。宗洛字书原，号巢云，又号垠谷，宜兴人。康熙戊辰进士，官至湖南巡抚。诗文多台阁之作，奏疏、序记、家训等篇，明白质直，视其文颇为胜之。卷末有储大文所作传，以为古文词上宗《史记》，诗由“玉溪”诣“少陵”，皆以千古第一人推之，则非其实也。
△《楝亭诗钞》五卷、附《词钞》一卷（江苏巡抚采进本）
国朝曹寅撰。寅有《居常饮馔录》，已著录。其诗一刻於扬州，计盈千首；再刻於仪徵，则寅自汰其旧刻，而吴尚中开雕於东园者。此本即仪徵刻也，其诗出入於白居易、苏轼之间。
△《时用集》（无卷数，浙江巡抚采进本）
国朝陈訏撰。訏有《句股引蒙》，已著录。訏为黄宗羲门人，又与查慎行同里友善，故文格诗格俱有所受，然所作终亚於二人。是集为訏所自编，凡四十岁以前所作悉删去之，断自己巳，迄戊子为正编；又自己丑，迄壬子为续编，则其晚所增刻也。其曰“时用集”者，訏《自序》谓家塾署联用东坡语：“《春秋》古史乃家法，诗笔《离骚》亦时用。”故手订正续集，遂以时用标题云。
△《善卷堂四六》十卷（浙江巡抚采进本）
国朝陆繁弨撰。吴自高注。繁弨字拒石，钱塘人；自高字若山，桐城人，官翰林院待诏。是集皆骈体之文，昆山徐炯为刻板，陈廷会《序》之，而章藻功为之《跋》。藻功，繁弨之门人，即作《思绮堂四六》者也。本止四卷，雍正甲寅，自高为之注，始分十卷。王晫《今世说》载，繁弨自许俪语为“海内少双”。盖是时陈维崧、吴绮皆已下世矣。
卷一百八十四 集部三十七
○别集类存目十一△《湖海集》十三卷（山东巡抚采进本）
国朝孔尚任撰。尚任有《节序同风录》，已著录。尚任官国子监博士时，随侍郎孙在丰在淮扬疏浚海口，因辑其入淮以后诗文，自编此集，故以湖海为名。
△《幸跌草》三卷（浙江巡抚采进本）
国朝黄百家撰。百家有《体独私抄》，已著录。是集凡杂文二十篇，其《序〈卢氏春秋三传纂凡〉》，谓《春秋》之本旨皆显以示人，无暗藏机括，使人如猜谜射覆者，深得圣人作《春秋》之意。其《王刘异同序》，亦深见两家之阃奥，大致颇肖其父，但苍老不及耳。书首题曰《学箕五稿》，则卷帙尚多，此其稿中之一种耳。
△《眺秋楼诗》八卷（浙江巡抚采进本）
国朝高岑撰。岑字岘亭，商邱人，官丰城县知县。其诗每卷各为集名，终之以《和月泉吟社》、《田园杂兴》六十首。岑为吏部尚书宋荦外孙，故其诗法亦本於荦，与宋至《纬萧草堂集》体格相近，所谓酷似其舅者也。
△《赤嵌集》四卷（两淮马裕家藏本）
国朝孙元衡撰。元衡字湘南，桐城人，康熙中官至东昌府知府。是集，皆其为台湾同知时所作，以地有“赤嵌城”，故以为名。多纪海外风土物产，颇逞才气；而未能尽轨於诗律，王士祯为之点定，谓其追踪建安，蹑迹长公。似乎太过也。
△《四香楼集》四卷（江苏巡抚采进本）
国朝范缵撰。缵字武公，娄县人。其诗源出晚唐，而参以南宋，如“蜂憎绿蚁晴偷蜜，燕觅青虫昼哺雏。一潭水聚三更月，四野山围小阁灯。三秋树老蝉声尽，八月江寒雁影迟。蝉声送过秋多少，鹤梦凭他夜短长”之类。皆绰有思致，而格调未高。陈元龙《序》称，其长堪舆学，盖尝馆於元龙家，相传《格致镜原》即其所纂，亦博洽之士也。
△《酿川集》十三卷（浙江巡抚采进本）
国朝许尚质撰。尚质字又文，山阴人。是集赋一卷，杂文二卷，诗五卷，词五卷，宋祖煜《序》谓，尚质少而业诗，亦喜饮，指邑中所谓“沈酿川”者自号，因以名集。其文颇有法度，词亦修整，惟歌诗稍嫌放纵，或不入律云。
△《南园诗钞》十卷（江苏巡抚采进本）
国朝尤世求撰。世求字念修，长洲人，官南充县知县。是集分《金台草》一卷，《冰壶草》二卷，《湛华草》一卷，《怀新草》二卷，《沁雪草》二卷，《逢辰草》一卷，《都历草》一卷。世求为侗之孙，故诗格亦与《西堂杂俎》相近。
△《舟车初集》二十卷（浙江巡抚采进本）
国朝陶季撰。季原名澂，字季深，后以一字为字，又以字行，宝应人。王士祯《渔洋诗话》记其与莱阳董樵同以一字为字，因而赋诗定交者是也。其平生足迹半天下，诗多於舟车得之，因名《舟车集》。其诗多才锋踔厉，风发泉涌，不为边幅所窘；然有警句，亦有率句；有健句，亦有弱句。盖跌宕有馀，而陶炼未至者也。
△《燕堂诗钞》八卷（户部尚书王际华家藏本）
国朝朱径撰。径字恭亭，宝应人，乔莱之婿也。是集为径所自编，自康熙丙寅至己卯凡十四年之诗，缘情绮靡，颇有格韵，特少作居多，尚未能尽谢铅华耳。
△《钝斋文钞》七卷（江西巡抚采进本）
国朝杨兆嶦撰。兆嶦字又平，瑞金人。是集前有《自序》，谓著文三百馀首，汰其三之二授诸梓，则兆嶦所自定也。又有张尚瑗《序》，称其文似归有光。使汰其冗句俗字，固亦近之矣。
△《集古梅花诗》（无卷数，浙江巡抚采进本）
国朝张吴曼撰。吴曼字也倩，上海人。居吴淞江上，其地多梅，因为集句赋咏，凡《和中峰禅师韵》者一百首，《和陈涉江韵》者三十首，自和者十首；又一百首，则吴曼以同里沈球本有是体，为继作而合刻之者；又一百首，则吴曼六十生日，其仲兄文卿取“十月先开岭上梅”句，集古为寿，吴曼因续为之者。末附《集唐梅歌》一首，乃七十六岁所作，殆终身咏此一花也。
△《根味斋诗集》二十卷（编修徐天柱家藏本）
国朝徐志莘撰。志莘字任可，一字商农，德清人。工部尚书元正子，以父荫，官顺天府通判。是编凡《趋庭集》二卷，《壮图集》三卷，《小草集》三卷，《弃担集》七卷，《起乾集》二卷，《老傅集》三卷。诗多取法苏、陆，不事雕饰。盖其家学然也。
△《笏峙楼集》五卷（江苏周厚堉家藏本）
国朝张祖年撰。祖年有《道驿集》，已著录。是书《释疑孟》一卷，以司马光有《疑孟》一书，而祖年逐条为之辨；《废言》四卷，则其所自著也。中多游戏之词，与《道驿集》之正色讲学者又殊。
△《观树堂诗集》十四卷（浙江巡抚采进本）
国朝朱樟撰。樟字鹿田，钱塘人，由举人官至泽州府知府。其诗为《叱驭集》一卷，入蜀时作也；《问绢集》一卷，《白舫集》二卷，《古厅集》四卷，皆令江油时作也；《冬秀亭集》四卷，官泽州时作也；《剡曲集》一卷，则天台纪游诗也；《一半勾留集》一卷，则忧归居杭诗也。
△《恕谷后集》十卷、《续刻》三卷（直隶总督采进本）
国朝李塨撰。塨有《周易传注》，已著录。是集所作古文也，前有其门人阎镐《序》，称恕谷者，自名其里也。后集者，自康熙癸未以前俱置之，而惟存其后焉者也。集首第一篇为《送黄宗夏序》，后有题曰：此王昆绳改本也。恕谷初学八大家，昆绳言当宗秦、汉，章法订此。恕谷后谓唐、宋，不如秦、汉；秦、汉不如“六经”，於文法一宗圣经，题曰《后集》云云。昆绳者，大兴王源字也，尝撰《文章练要》，分六宗百家，谈古文之法，后与塨同师颜元，塨遂从学古文，尽弃其少作。后集之名，盖别其前之所弃也。今观其文，根柢仍出八家，但开合断续，不主故常，异乎明以来学欧、曾者，惟以纡馀曼衍为长耳。
遽曰秦、汉，曰“六经”，溢其量矣。塨天分本高，其学自成一家，以经世致用为主，亦具有根柢；然负气求胜，其文或失之粗豪，少古人淳穆之气；其持论又自命太高，自信太果，几於唐、宋、元、明诸儒，无一人能当其意，亦未免伤於褊激。盖前明自万历以后，心学盛行，儒、禅淆杂，其曲谨者，又阔於事情，沿及国初，犹存商俗，故颜元及塨独力以务实相争，存其说以补诸儒之枵腹高谈，未为无益。然不可独以立训，尽废诸家，譬诸礞石、大黄，当其对证，实有解结涤滞之功；若专服久服，则又生他疾耳。
△《东山草堂文集》二十卷、《诗集》八卷、《续集》一卷（户部尚书王际华家藏本）
国朝邱嘉穗撰。嘉穗有《考定石经大学经传解》，已著录。其文颇条畅，诗则浅弱。集后旧附《陶诗笺注》五卷，《迩言》六卷，又《考定石经大学经传解》一卷，今各分著於录，俾从其类。
△《在陆草堂集》六卷（两淮马裕家藏本）
国朝储欣撰。欣有《春秋指掌》，已著录。欣以制艺名於时，而古文亦谨洁明畅，有唐、宋家法，大致於苏轼为近。所作《蜀山东坡书院记》，宗旨可概见也；其中如《周公太公论》、《挞伯禽辨》、《挟天子辨》，皆少近迂；《与龄辨》，则先儒久言之，亦不免为屋下之屋；其正统辨不取帝蜀之说，亦不免失之好辨也。
△《息庐诗》一卷（江苏周厚堉家藏本）
国朝陶尔穟撰。尔穟字颖儒，华亭人。是集前有曹溶《序》，称其入巧极，天工错。颜光敏《序》，称其七古似青莲、长吉；近体不专一家，而各尽其妙。
今观所作，大抵以才思擅长，品格故未能超诣，《雪美人》七律二首，世所艳称，实则小巧也。
△《陈恪勤集》三十九卷（浙江巡抚采进本）
国朝陈鹏年撰。鹏年字北溟，号沧洲，湘潭人。康熙辛未进士，官至兵部侍郎，河道总督，谥恪勤。是集凡分十编：曰《耦耕集》者，以舍北“耦耕堂”而名也；《水东集》者，以其先人陇墓所在也；《蒿庐集》者，忧居前后所作也；《浮石集》、《朐山集》、《淮海集》者，皆宦游地也；《于山集》、《香山集》、《武夷集》者，皆往来游息处也；末附《喝月词》五卷，则诗馀也。
△《道荣堂文集》六卷（两江总督采进本）
国朝陈鹏年撰。此本为鹏年所自编，刻於《恪勤集》之前，其生平以清操受主知，诗文非所注意。集中亦皆应酬之作，更不见所长。
△《固哉叟诗钞》八卷（浙江巡抚采进本）
国朝高孝本撰。孝本字大立，号青华，嘉兴人。康熙辛未进士，官绩溪县知县。孝本虽年届四十始为诗，然罢官后放浪山水以老，故其诗洒落有清气，但深厚不足耳。是编分十七集：曰《趋庭集》，曰《江汉集》，曰《径山集》，曰《琴溪集》，曰《岭南集》，曰《秦游集》，曰《大鄣集》，曰《葛园集》，曰《晋游集》，曰《津门集》，曰《南州集》，曰《幔亭集》，曰《海岱集》，曰《黄梅集》，曰《台雁集》。皆孝本七十八岁所自编，为雍正丙午以前诗；至丁未，又编其病中所作为《维摩集》，附十七集后，故《自序》但列十七集云。
△《葛庄诗钞》十三卷（内府藏本）
国朝刘廷玑撰。廷玑有《在园杂志》，已著录。其诗以陆游为宗，《在园杂志》尝自记其“童去自埋生后火，饭来还掩读残书”一联，或以为剿袭陆游“呼童不至自生火，待饭未来还读书”句。自辨其用意不同。是固诚然。然夺胎换骨，要不能谓不出於游也。又自记有人评其诗曰：此亦出入於香山、剑南之间而未纯者，自以为允。可谓自知矣。
△《葛庄编年诗》（无卷数，江西巡抚采进本）
国朝刘廷玑撰。《葛庄诗钞》，止於官九江道时。是编又其官淮徐道时所作，分年排次，起康熙丁巳，止於壬辰，后复有《补遗》一卷。
△《咸斋文钞》七卷（浙江巡抚采进本）
国朝查旭撰。旭字咸斋，海宁人，康熙癸酉副榜贡生。是集，凡书一卷，序二卷，祭文一卷，论一卷，传一卷，杂著一卷。旭有孝行，尝於兵乱中崎岖万里，寻父遗柩，士论称之。其文源出南宋，颇清雅有法度，使假之年，尚可追古作者。
前有益都赵执信《序》，作於旭在之日；又有杨中讷《序》，则旭没后所作也。
△《冰斋文集》四卷（浙江巡抚采进本）
国朝怀应聘撰。应聘字莘皋，秀水人。是编，刊於康熙癸酉，盖所自编，皆散体古文，而时文选本之《序》，最多。
△《清端集》八卷（江西巡抚采进本）
国朝陈瑸撰。瑸字文焕，一字眉川，海康人。康熙甲戌进士，官至福建巡抚，谥清端。是集，凡文七卷，诗一卷，皆非当行，然瑸居官以廉介称，其节概足以自传，亦不必以文章传也。
△《梦月岩诗集》二十卷（浙江巡抚采进本）
国朝吕履恒撰。履恒字元素，号坦菴，河南新安人。康熙甲戌进士，官至户部侍郎。此集，乃雍正乙巳其侄缵曾等校刊，诗以体分，末附诗馀二十四首。前有凡例，称其诗或经岁一改，或一月数改，如《洛阳秋思》、《河上寓目诗》之颔联，嫌其调近七子，辄加窜易。《金陵杂感》之结句，嫌其涉於怒骂，亦复易之。又称《盛朝诗选》载其《秦中怀古诗》、《洛阳秋思诗》、《怀公毅诗》字句皆有所窜乱，今悉从原本云云。或刊版时有所点定欤。
△《冶古堂文集》五卷（浙江巡抚采进本）
国朝吕履恒撰。是集为履恒殁后，淳安方楘如及其门人石屏张汉所选定。凡一百九十二篇，每篇各有评语，如制义之式。
△《雪鸿堂文集》四卷（山东巡抚采进本）
国朝李锺璧撰。锺璧号鹿岚，通江人。检讨蕃之子也。康熙丙子举人，官平南县知县。考古来集部之名，往往相复，然无一家之中，共一集名者，惟吕本中、吕祖谦俱称《东莱集》。然祖谦集加“太史”字以别之。（见《文献通考》。）
又洪岩虎及其子希文皆名《轩渠集》，然希文集加“续”字以别之，非竟相同。
锺璧之父蕃有《雪鸿堂集》，已著录；而锺璧此集仍以《雪鸿堂》为名，父子竟无所别，亦未有之创例也。其诗皆信笔挥洒，於声律多未能谐，叠韵诗九十一首，尤多累句。《自序》谓，随手涂抹，长短得失，在所不计，谅矣！其文亦惟意所如，如《与陈敷相书》，引原宪“贫也，非病”之语，至以圣贤为戏，更轶乎规矩之外矣。
△《克念堂文钞》二卷（江苏巡抚采进本）
国朝雷铎撰。铎字伯觉，蒲城人，康熙丙子举人。《陕西通志》称，其事继母孝，负米他郡以养，遇水几溺。尝终日不食，不致母缺於供。家虽贫，养从兄弟及寡姊妹不少懈。朔望聚族人习礼讲法，以相劝勉。盖亦笃行之士，其文章则以人存之耳。
△《残本赋清草堂诗钞》六卷（江苏巡抚采进本）
国朝张棠撰。棠字吟樵，华亭人。康熙丙子举人，官至桂林府知府，告归后加衔为太仆寺少卿。是编原分五集：曰《白云吟》，曰《一肩吟》，曰《独宜吟》，曰《江上吟》，最后所作曰《雪篷吟》。今存者惟《江上吟》及《雪篷吟》，馀俱散佚，其诗欲以风调胜，而骨幹未遒。
△《山舟堂集》十二卷（江苏巡抚采进本）
国朝周士彬撰。士彬字介文，娄县人，康熙丙子副榜贡生。世居干山，其山舟堂额，犹赵孟頫手书也。此集凡古今体诗一千馀首，乃其子忠炘等所刊。其论诗以真朴为主，尤喜读宋儒语录，故所作如“存心养性须常静，莫负吾家太极翁”之类，皆白沙、定山派也。
△《湛园未定稿》六卷（浙江巡抚采进本）
国朝姜宸英撰。宸英有《江防总论》，已著录。此本为其未入书局以前所自定，不及大兴黄氏本之完备，以别行已久，姑附存其目。
△《真意堂文稿》一卷（浙江巡抚采进本）
国朝姜宸英撰。此本前有秦松龄《序》，言宸英奉纂修之命，治装北上，裒为此集，盖其中年所作，初出问世之本也。
△《菀青集》（无卷数，浙江巡抚采进本）
国朝陈至言撰。至言字山堂，一字青厓，萧山人。康熙丁丑进士，官翰林院编修。早年与同郡张远齐名，毛奇龄称其能守古人三义、八法之意而不变。今观所作，以藻缛为主，音繁节壮，颇似《西河集》中语，宜奇龄之喜其类己也。
△《华鄂堂集》二卷（江苏周厚堉家藏本）
国朝周彝撰。彝字策铭，娄县人。康熙丁丑进士，官翰林院编修。其诗喜作长篇，如《送张长史》、《君山玩雪》、《游江心寺》诸作，皆洒洒千言，才锋横溢；然律以和平之义，往往有乖。后附《研山十咏》，别为一卷，盖刊成之后，又续入者也。
△《朴学斋诗集》十卷（福建巡抚采进本）
国朝林佶撰。佶有《甘泉宫瓦记》，已著录。佶工於楷法，文师汪琬，诗师陈廷敬、王士祯。琬之《尧峰文钞》，廷敬之《午亭文编》，士祯之《精华录》，皆其手书付雕。廷敬、士祯之集，皆刻於名位烜耀之时；而琬集则缮写於身后，故世以是称之。兹集古体诗三卷，今体诗七卷，渊源有自，故体格犹为近古。特才分差弱，出手微易耳。
△《柳塘诗集》十二卷（浙江巡抚采进本）
国朝吴祖修撰。祖修字慎思，吴江人。是集乃康熙己卯其子大庚所编。后有大庚《跋》，称祖修在时，曾版行五七言古诗，已而悔之，谓诗当以编年为次，不当分体。今所编诗十二卷，其半犹出祖修手定也。祖修诗颇雅驯，尝作《读王子渊传诗》，有“非无圣主贤臣颂，只教宫人记洞箫”之句。后见《升菴集》中有之，喜其闇合，因作诗志之。然此二语，太涉论宗，本非上乘，且慎诗亦即李商隐《贾生诗》：“可怜夜半虚前席，不问苍生问鬼神”之意，亦非新义也。
△《畏垒山人诗集》四卷（浙江巡抚采进本）
国朝徐昂发撰。昂发有《畏垒笔记》，已著录。是集，诸体杂编，其五言古体大抵刻峭清新，一往骏利，有透空碎远之音；而下手太快，亦颇乏渟蓄深厚，则思锐而才狭之故也。
△《澄怀园全集》三十七卷（通政司使张若渟家刊本）
国朝张廷玉撰。廷玉字衡臣，号砚斋，桐城人。康熙庚辰进士，官至保和殿大学士，谥文和。是集为廷玉所自编，凡《文存》十五卷，皆乾隆戊辰以前作；《诗选》十二卷，皆雍正乙卯以前作；《载赓集》六卷，皆乾隆丙辰以后作；《澄怀园语》四卷，则所作笔记也。
</div>
    <div class="pagination">
<a href="四库全书总目提要_page245.html">上一页</a><span>...</span><a href="四库全书总目提要_page241.html">241</a><a href="四库全书总目提要_page242.html">242</a><a href="四库全书总目提要_page243.html">243</a><a href="四库全书总目提要_page244.html">244</a><a href="四库全书总目提要_page245.html">245</a><span class="current-page">246</span><a href="四库全书总目提要_page247.html">247</a><a href="四库全书总目提要_page248.html">248</a><a href="四库全书总目提要_page249.html">249</a><a href="四库全书总目提要_page250.html">250</a><a href="四库全书总目提要_page251.html">251</a><span>...</span><a href="四库全书总目提要_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
