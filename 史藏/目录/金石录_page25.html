<!DOCTYPE html>
<html>
<head>
    <meta charset="UTF-8">
    <title>金石录 - 第 25 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 25 页/共 34 页</h1>
    <div class="content">　　后魏比干碑隂
　　右比干碑隂尽纪侍从羣臣官爵姓名按后魏书官氏志丘穆陵氏后改为穆氏今此碑自侍中丘目陵亮以下同姓者凡三人字皆作目而元和姓纂所书与此碑正同又碑自穆崇至亮皆姓丘目陵氏姓纂亦云后改为穆而史但云姓穆者皆其阙误
　　后魏大鸿胪卿郑伯碑
　　右后魏郑伯碑元和姓纂载荥阳郑氏云晔生七子白麟小白叔夜洞林归藏连山幼麟号七房郑氏伯小白子也按后魏书幼麟传云父晔生六子又云幼麟五兄长白麟次小白次洞林次叔夜次连山而无归藏其次第亦不同又姓纂云小白名茂而史云幼麟名羲疑自白麟以降皆其字也据碑与姓纂皆云伯仕至大鸿胪卿而史言少卿者误矣
　　后魏御射碑
　　右后魏御射碑在今懐州按北史及魏书宣武纪景明三年十月庚子帝躬御弧矢射逺及一百五十步羣臣勒铭于射所即此碑也碑云维魏定鼎迁中之十载又云皇上春秋一十有七据史及孝文吊比干文皆云太和十八年迁都洛阳至景明三年盖九年矣而碑作十载恐误又史云宣武以太和七年生景明四年当年二十而碑言年十七则当以碑为据然则宣武终于延昌四年盖寿三十五岁而史以为寿三十三者亦误也余按礼记问天子国君之年对者皆不敢斥言鲁襄公送晋侯晋侯问公年季武子对曰防沙随之岁寡君以生是也今魏人乃直书其君之年于碑岂礼也哉
　　后魏太尉于烈碑
　　右后魏太尉于烈碑云初以功臣子起家为中散转屯田给事内都幢将迁左衞将军而后魏书列传云少拜羽林中郎迁羽林中郎将以本官行秦雍二州事迁司衞监以碑考之烈皆未尝为此官又其父洛拔为黄龙镇都大将而曰和龙烈为屯田给事而曰给纳卒年六十七而曰六十五者皆史之误又按烈始封昌国子改钜鹿公【按烈祖栗殚尝假封新安公后赐爵新城男疑此亦假封也】又改洛阳侯进封聊城县开国子再进为开国伯开国侯其卒追封为钜鹿郡开国公盖当时之制如此魏书官氏志不载皆莫可攷
　　后魏郑羲碑
　　右后魏郑羲碑魏史列传与此碑皆云羲荥阳开封人碑又云归于荥阳石门东十三里三皇山之阳而碑乃在今莱州南山上磨崖刻之盖道昭尝为光州刺史即今莱州也故刻其父碑于兹山余守是州尝与僚属登山徘徊碑下久之传云羲卒尚书奏諡曰宣诏以羲虽宿有文业而治阙亷清改諡为文灵今碑首题曰荥阳郑文公之碑其末又云加諡曰文传载赐諡诏书甚详不应差误而碑当时所立必不敢讳其一字皆莫可知也已
　　后魏郑羲上碑
　　右郑羲上碑初余为莱州得羲碑于州之南山其末有云上碑在直南二十里天柱山之阳此下碑也因遣人访求在胶水县界中遂模得之羲之卒荥阳其子道昭永平中为光州刺史为其父磨崖石刻二碑焉按地理书后魏皇兴四年分青州置光州领东莱郡隋文帝时罢郡仍改光州为莱州云
　　后魏车骑大将军邢峦碑
　　右后魏邢峦碑云峦字山宾而史作洪宾其为梁州刺史碑云征为都官尚书而史作度支后改为七兵尚书而史不载又峦为崔亮所纠据碑言戎车既班犹以在州之诬遭禁一朞而史以谓元晖高肇为峦申释故得不坐者非也
　　后魏叱闾神宝修关城铭
　　右后魏叱闾神宝修关城铭题右将军西中郎将叱闾神宝铭又云维大魏神元年岁次戊午十一月壬午朔十日壬辰起功三十万修治关城并作馆第敬造三级浮图按后魏书官氏志及元和姓纂有叱门氏后改为门而无叱闾氏盖其阙漏也
　　后魏安东将军孙公墓志
　　右后魏孙公墓志其名字乡里年寿皆不载独其末载赠官制书云故安东将军银青光禄大夫枣强县开国男孙蔚知其名蔚又云归于世邑武遂知其为邑人也按后魏书儒林传有孙惠蔚其所书事迹与志皆合传云先单名蔚正始中侍讲禁内夜论佛经有惬帝防诏使加惠号惠蔚法师焉
　　后魏定州刺史崔亮颂
　　右后魏崔亮碑题云魏镇北将军定州刺史崔使君至化之颂盖亮尝为定州既去郡人立此碑颂德尔其间载亮所厯官甚详与北史及后魏书列传多合惟其自定州归朝厯殿中都官吏部三尚书而传但言自殿中迁吏部尔亮以正光二年卒而碑神三年建在亮卒前故自为侍中以后事碑皆不及载也
　　后魏赠司空元晖碑
　　右后魏元晖碑据后魏书列传云晖镇西将军忠子而北史以为忠弟德之子今以碑考之北史是也又碑云孝文时为主客郎中而魏史言世宗即位拜此官碑云神二年卒而史言元年卒者亦非是其余迁拜次第时有不同不尽録也
　　后魏范阳王碑
　　右后魏范阳王碑云王讳诲高祖孝文皇帝之孙太师武穆王之子今世所传后魏书北史孝文诸子列传皆文字脱落不完惟孝明纪载孝昌二年封广平王懐庶长子诲为范阳王以此知其为懐子据碑云懐谥武穆而传作文穆者误也诲仕至仆射为尒朱兆所杀事见庄帝本纪
　　后魏贺拔岳碑
　　右后魏贺拔岳碑岳当时名将也北史及后魏书皆有传初为尒朱荣亲将其后齐神武使侯莫陈悦害之尔朱荣凶残狂悖盖魏之莽卓也而此碑乃以为图伊霍之举岂不可笑也哉然魏收为魏史受荣子文畧之赂亦以荣子比韩彭伊霍乃知贪鄙无知之徒世不乏人也按庄帝诸书皆作孝庄而此碑独作孝壮疑书碑者之误
　　东魏胶州刺史祖淮碑
　　右东魏祖淮碑云君胶州平昌安丘人也六世祖逖又云其卒赠胶州刺史按后魏永安中分青州置胶州隋开皇五年改宻州焉
　　东魏大觉寺碑
　　右东魏大觉寺碑在洛阳碑隂题韩毅书据北史毅鲁郡人工正书神武用为博士以教彭城景思王攸当时碑碣徃徃不著名氏毅以书知名故特自着之也然遗迹见于今者独此碑尔
　　东魏大觉寺碑隂
　　右大觉寺碑隂题银青光禄大夫臣韩毅隶书盖今楷字也庾肩吾曰隶书今之正书也张懐瓘六体书论亦云隶书者程邈造字皆眞正亦曰眞书自唐以前皆谓楷字为隶至欧阳公集古録误以八分为隶书自是举世凡汉时石刻皆目为汉隶有一士人力主此论余尝出汉碑数本问之何者为隶何者为八分盖自不能分也因览此碑毅自题为隶书故聊志之以袪来者之惑
　　东魏高翻碑
　　右东魏高翻碑齐献武王欢叔父也魏书本传云以元象中追加赠谥碑后题建立岁月文字残缺惟有魏元字可辨又云岁次己未按东魏孝静以元象二年十一月改元兴和是年岁次己未此碑盖元象二年建也
　　东魏张烈碑
　　右东魏张烈碑在今青州界中文字磨灭以事考之盖张烈也按北史列传烈为家诫千余言临终敕子侄不听求赠但勒家诫立碣而已即此碑是也其卒年月残缺不可辨传亦不载惟青州图经称卒于元象中云
　　东魏贾思同碑
　　右东魏贾思同碑思同与其兄思伯后魏书皆有传云青州益都人今其墓乃在寿光县而思伯之碑亡矣
　　东魏魏兰根碑
　　右东魏魏兰根碑按北史列传云兰根起家北海王国侍郎而碑云起家为奉朝请迁员外散骑侍郎碑云以在岐州之功封永兴县开国侯而史不载又史云天平初谢病以开府仪同归本乡武定三年薨而碑云薨于天平二年其卒也史云赠司空而碑作司徒皆当以碑为正
　　后魏化政寺石窟铭
　　右后魏化政寺石窟铭北史及魏书有宦者抱嶷传云嶷终于泾州刺史自言其先姓杞后辟祸改焉今此碑题泾州刺史杞嶷造疑复改从其本姓尔
　　梁重立羊祜碑
　　右羊祜碑梁大同中以旧碑残缺再书而刻之碑隂具载其事今附于次
　　东魏敬君像颂
　　右东魏敬君像颂敬君名曦显隽从弟也碑云十世祖汉扬州刺史韶按后周书敬珍传唐书宰相世系表皆云韶汉末为扬州刺史与此碑所书同而姓苑元和姓纂皆作歆疑转写之误又据碑显隽乃韶十世孙而姓纂以为九世恐亦误也





　　金石録卷二十一
　　钦定四库全书
　　金石録卷二十二　　　　宋　赵明诚　撰跋尾十二【后魏　北齐后周　隋】
　　后魏镇东将军刘干碑
　　后魏汝南王碑
　　北齐造像记
　　北齐郁久闾业碑
　　后周延寿公碑颂
　　后周太学生拓拔府君墓志
　　北齐华阳公主碑
　　北齐天柱山铭
　　后周华岳庙碑
　　后周河渎碑
　　后周同州刺史普六如忠墓志
　　北齐陇东王感孝颂
　　后周温州刺史乌丸僧修墓志
　　北齐长乐王尉景碑
　　北齐冯翊王平等寺碑
　　北齐临淮王像碑
　　北齐白长命碑
　　北齐大安乐寺碑
　　北齐司空赵起碑
　　北齐赠司空赵奉碑
　　北齐宜阳国太妃傅氏碑
　　北齐赫连子悦清德颂
　　隋兴国寺碑隂
　　隋齐国太夫人杨氏墓志
　　隋化善寺碑
　　隋愿力寺舍利宝塔函铭
　　隋周罗睺墓志
　　隋禹庙残碑
　　隋黄门侍郎栁旦墓志
　　隋尚书左仆射元寿碑
　　隋西林道场碑
　　后魏镇东将军刘干碑
　　右魏镇东将军刘干碑云君讳干字天自南北分裂典章文物扫地而尽至于名字书画皆一出其私意而无复稽考可谓乱世矣若刘君者名干字天岂不怪哉
　　后魏汝南王碑
　　右后魏汝南王碑王名悦孝文子也尒朱荣之乱奔梁梁武厚遇之立为魏主后复归北据后魏书列传云出帝时为大司马卒而帝纪与北史皆言为出帝所杀盖列传之误而此碑亦不书者讳也
　　北齐造像记
　　右北齐造像记云天保四年岁次己酉案齐文宣以东魏武定八年受禅改元天保是岁庚午至四年当为癸酉而此记误书癸为已尔其字画不工特以甲子差误恐后来疑焉因録于此
　　北齐郁久闾业碑
　　右北齐郁久闾业碑郁久闾其姓本出东胡见于北朝者有后魏景穆恭皇后郁久闾氏云河东王毗之妹今魏书列传但有闾毗又有闾大肥皆云蠕蠕人盖同族也大肥道武时归国尚华隂公主以此碑考之业乃大肥之孙魏书于皇后传云姓郁久闾而于毗与大肥传止言姓闾毗于景穆皇后为兄弟其姓不应有异使后尝更姓史家亦当具载兼大肥之孙亦不当复用旧姓也盖史之阙漏又碑云祖名大泥鹊起而史作大肥碑又云业茹茹国王步浑之孙蠕蠕或称茹茹见于前史惟魏书蠕蠕列传自木骨闾以来叙其世系甚详无名步浑者亦莫知其为何人也
　　后周延寿公碑颂
　　右后周延寿公碑颂云勲州刺史延寿郡开国公万纽于实考之于史实太师燕国公于谨子也谨后魏新安公于栗防子洛拔之后余家有洛拔子烈碑述其世系甚详云逺祖之在幽州世首部落隂山之北有山号万纽于者公之奕叶居其原趾遂以为姓暨高祖孝文皇帝时始赐姓为于氏焉今此碑复称万纽于者盖后周时凡孝文赐姓者皆复改从旧云又姓纂及唐书宰相世系表皆云谨洛拔五世孙也以后魏及周书考之洛拔以太安四年卒年四十五谨以正光四年为广阳王元深长流参军年三十一洛拔之卒距谨之为参军盖六十四年矣洛拔既早世不应后六十四年已有五世孙年三十一也以此知言谨为洛拔五世孙者盖未可信又周书称谨祖名安定而唐书表作子安亦莫究其孰失也
　　后周太学生拓拔府君墓志
　　右后周太学生拓拔府君墓志陈使周正撰云君讳吐度眞魏昭成皇帝之后也夷虏以三字为名者甚众拓拔君为书生尚仍旧俗何哉盖自魏孝文帝恶夷虏姓氏尽易之至后周一切复改从旧故当时士人名字亦皆用虏语无足怪也
　　北齐华阳公主碑
　　右北齐华阳公主碑云公主讳季艶盖魏孝文帝之孙广平王懐之女北齐赵郡王叡之母也按北史叡列传其前云母华山公主而其后乃作华阳今此碑及北齐书皆止言封华阳盖北史误
　　北齐天柱山铭
</div>
    <div class="pagination">
<a href="金石录_page24.html">上一页</a><span>...</span><a href="金石录_page20.html">20</a><a href="金石录_page21.html">21</a><a href="金石录_page22.html">22</a><a href="金石录_page23.html">23</a><a href="金石录_page24.html">24</a><span class="current-page">25</span><a href="金石录_page26.html">26</a><a href="金石录_page27.html">27</a><a href="金石录_page28.html">28</a><a href="金石录_page29.html">29</a><a href="金石录_page30.html">30</a><span>...</span><a href="金石录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
