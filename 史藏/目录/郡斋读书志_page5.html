<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 5 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 5 页/共 31 页</h1>
    <div class="content">　　△《六说》五卷 
　　右唐刘迅撰。迅着书以拟《六经》，此乃其叙篇。唯《易》阙而不言，故止五卷云。 
　　△《匡谬正俗》八卷 
　　右唐颜籀师古撰。以世俗之言多谬误，质诸经史，刊而正之。永徽中，其子扬庭上之。 
　　△《演圣通论》四十九卷 
　　右皇朝胡旦撰。论《六经》传注得失。《易》十六卷，《书》七卷，《诗》十卷，《礼记》十六卷，而《春秋论》别行。天圣中，尝献于朝，博辨精详，学者宗焉。 
　　△《七经小传》五卷 
　　右皇朝刘敞原父撰。其所谓《七经》者，《毛诗》、《尚书》、《公羊》、《周礼》、《仪礼》、《礼记》、《论语》也。元史官谓：“庆历前学者尚文辞，多守章句注疏之学，至敞始异诸儒之说，后王安石修《经义》，盖本于敞。”公武观原父说“伊尹相汤伐桀，升自而”之类，《经义》多剿取之，史官之言，良不诬也。 
　　△《三坟书》七卷 
　　右皇朝张商英天觉得之于北阳民家。《坟》皆古文而传乃隶书。所谓“三坟”者，山、气、形也。按《七略》不载《三坟》，《隋志》亦无之，世皆以为天觉伪撰，盖以比李筌《阴符经》云。 
　　△《六祖经要》四卷 
　　右皇朝任洙撰。洙自言受学于吕隐君，凡五十门皆数学也。 
　　◎小学类 
　　△《尔雅》三卷 
　　右世传《释诂》，周公书也。仲尼、子夏、叔孙通、梁文增补之，晋郭璞注。文字之学凡有三：其一体制，谓点画有纵衡曲直之殊；其二训诂，谓称谓有古今雅俗之异；其三音韵，谓呼吸有清浊高下之不同。论体制之书，《说文》之类是也；论训诂之书，《尔雅》、《方言》之类是也；论音韵之书，沈约《四声谱》及西域反切之学是也。三者虽各一家，其实皆小学之类。而《艺文志》独以《尔雅》附孝经类，《经籍志》又以附论语类，皆非是。今依《四库书目》，置于小学之首。 
　　△《尔雅音略》三卷 
　　右伪蜀毋昭裔撰。《尔雅》旧有释智骞及陆元朗释文，昭商以一字有两音，有或音，后生疑于呼读，今释其文义最明者为定。 
　　△《尔雅疏》十卷 
　　右旧有孙炎、高琏疏。皇朝以其浅略，命邢、杜镐等别着此书。 
　　△《小尔雅》一卷 
　　右孔氏古文也。见于孔鲋书。 
　　△《急就章》一卷 
　　右汉史游撰，唐颜师古注。游，元帝时为黄门令。书凡三十二章，杂记姓名、诸物、五官等字，以教童蒙。《急就》者，谓字之难知者，缓急可就而求焉。自昔善小学者多书此，故有皇象、锺繇、卫夫人、王羲之所书传于世。 
　　△《方言》十三卷 
　　右汉扬雄子撰，晋郭璞注。雄赍油素，问上计孝廉，异语悉集之，题其首曰：《轩使者绝代语释别国方言》。予傅本于蜀中，后用国子监刊行本校之，多所是正，其疑者两存之。然监本以“{秋隹}”为“秋侯”，以“雯”为“更”，引《传》“糊其口于四方”作“糊予口”，未必尽得也。 
　　△《说文解字》三十卷 
　　右汉许慎纂，李阳冰刊定。伪唐徐铉再是正之，又增加其阙字。 
　　△《说文解字韵谱》十卷 
　　右南唐徐锴撰。锴以许慎学绝，取其字分谱四声，殊便检阅，然不具载其解为可恨，颇意再编之。 
　　△《博雅》十卷 
　　右隋曹宪撰。魏张揖尝采《苍雅》遗文为书，名曰《广雅》。宪因揖之说，附以《音解》，避炀帝讳，更之为“博”云。后有张揖《表》。宪后事唐，太宗尝读书，有奇难字，辄遣使问宪，宪具为音注，援验详复，帝欢赏之。 
　　△《玉篇》三十卷 
　　右梁顾野王撰。唐孙︹又尝增字，僧神珙《反纽图》附于后。 
　　△《广韵》五卷 
　　右隋陆法言撰。其后唐孙忄面加字，凡四万三千三百八十三。前有法言、长孙讷言、孙忄面三序。 
　　△《智永千字文》一卷 
　　右梁周兴嗣撰，释智永所书。 
　　△《经典释文》三十卷 
　　右唐陆德明撰。释《易》、《书》、《诗》、《三礼》、《三传》、《孝经》、《论语》、《尔雅》、《老》、《庄》，颇载古文及诸家同异。德明盖博极群书也。 
　　△《于禄字书》一卷 
　　右唐颜元孙纂。以经史所用为“正”，世所行为“俗”，二者之间为“通”，凡三体。 
　　△《林氏小说》三卷 
　　右唐林罕撰。凡五百四十一字。其说颇与许慎不同，而互有得失。邵必缘进《礼记石经》，陛对，仁宗顾问：“罕之书如何？”必曰：“虽有所长，而微好怪。《说文》归字从堆、从止、从帚，以堆为声，罕云从追，于声为近。此长于许氏矣。《说文》哭从<口口>、从狱省，罕乃云象犬嗥，此怪也。”有石刻在成都，公武尝从数友就观之，其解字殊可骇笑者，不疑好怪之论诚然。 
　　△《翰林禁经》八卷 
　　右唐李阳冰撰。论书势笔法所禁，故以名书。 
　　△《佩Δ》三卷 
　　右皇朝郭忠恕撰。上篇论古今传记、小学异同，极为辨博。 
　　△《墨薮》十卷 
　　右高阳许归与编。未详何代人。《李氏书目》止五卷，而梁武《评书》、王逸少《笔势论》皆别出。 
　　△《临池妙诀》三卷 
　　右未详撰人。后有江南李煜述书。 
　　△《群经音辨》七卷 
　　右皇朝贾昌朝撰。先是大臣稽古不过秦、汉，引经议政，盖自昌朝始。此书以古今多通借音诂，乃辨正之，凡五门。 
　　△《古文四声》五卷 
　　右皇朝夏竦撰。博采古文奇字，分四声编次，以便检寻。 
　　△《礼部韵略》五卷 
　　右皇朝丁度撰。元中，孙谔、苏轼再加详定。 
　　△《龙龛手镜》三卷 
　　右契丹僧行均撰。凡二万六千四百三十字，注十六万三千一百馀字。僧智光为之序，后题云“统和十五年丁酉”。按《纪年通谱》：耶律隆绪尝改元统和，丁酉，至道三年也。沈存中言：“契丹书禁甚严，传入中国者法皆死。熙宁中，有人自契丹得此书，入傅钦之家。蒲传正帅浙西，取以刻板，其末题云‘重熙二年序’，蒲公削去之。”今本乃云统和，非重熙，岂存中不见旧题，妄记之邪？ 
　　△《类篇》四十九篇 
　　右皇朝景中，丁度受诏修《类篇》，至熙宁中，司马光始奏书。文三万一千三百一十九，重音二万一千八百四十六，以《说文》为本。 
　　△《集韵》十卷 
　　右皇朝丁度等撰。度与李淑、宋祁、郑戬、王洙、贾昌朝同定，字五万三千五百二十五，比旧增二万七千三百三十一。 
　　△《周越书苑》十五卷 
　　右皇朝周越撰。越以善书名世，天圣八年四月成此书奏御。故其序称“臣越、臣兄起”，于柳公权书，又云“亡兄”，间称名而不臣，似未精讨论也。 
　　△《唐藏经音义》四卷 
　　右未详撰人。分四声，以类相从。蜀中印本也。 
　　△《英公字源》一卷 
　　右皇朝释梦英撰。梦英通篆籀之学，书偏旁五百三十九字。郭忠恕云：按《说文字源》唯有五百四十部，子字合收在子部，今目录妄有更改；又《集解》中误收去部在注中；今点检偏旁，少晶、蕊、至、龟、弦五字，故知林氏虚诞误后进，其《小说》可焚。 
　　△《字说》二十卷 
　　右皇朝王安石介甫撰。蔡卞谓介甫晚年间居金陵，以天地万物之理，着为此书，与《易》相表里。而元中，言者指其糅杂释、老，穿凿破碎，聋瞽学者，特禁绝之。 
　　△《唐氏字说解》一百二十卷 
　　右皇朝唐耜撰。绍圣以来，用《字说》程试诸生，解者甚众。耜集成此书，颇注其用事所出书，一时称之。耜知邛州日奏御。 
　　△《陆氏埤雅》二十卷 
　　右皇朝陆佃农师撰。书载虫鱼鸟兽草木名物，喜采俗说。然佃，王安石客也，而其学不专主王氏，亦似特立者。 
　　△《字说偏傍音释》一卷，《字说叠解备检》一卷 
　　右不见撰人姓名。梦英因书此以正之，柴禹锡为立石。 
　　△《复古编》三卷 
　　右皇朝张有谦中撰。有，自幼喜小篆，年六十成此书，三千言。据古《说文》以为正，其点画之微，转侧纵横，高下曲直，毫有差，则形声顿异，自阳水前后名人，格以古文，往往而失。其精且博如此。 
　　△《钟鼎篆韵》七卷 
　　右皇朝薛尚功集。元中，吕大临所载，仅数百字。政和中王楚所传，亦不过数千字。今是书所录，凡一万一百二十有五。 
　　△《淳化法帖》十卷 
　　右皇朝淳化中，出禁中所藏历代君臣书，命刊之板，后大臣二府皆以赐焉。欧阳公云：“往时禁中火焚其板。”或云：“尚在，但不赐尔。” 
　　△《武陵法帖》二十二卷 
　　右皇朝王若谷以《秘阁法帖》，合《潭》、《绛》、《临江》、《汝海》诸帖，参校有无，补其遗逸，成是书。鼎守张斛刊之石。 
　　△《法帖释文》十卷 
　　右《淳化法帖》既巳焚板，元中，有刘次庄者模刻之石，复取帖中草书世所病读者，为《释文》行于世。 
　　△《考古图》十卷 
　　右皇朝吕大临与叔撰。裒诸家所藏三代、秦、汉尊彝鼎敦之属，绘之于幅而辨论形制文字。 
　　△《锺鼎款识》二十卷 
　　右皇朝薛尚功编。《考古》、《博图》之类，然尤为详备。 
　　△《博古图》二十卷 
　　右皇朝王楚集三代、秦、汉彝器，绘其形范，辨其款识，增多吕氏《考古》十倍矣。 
　　△《切韵指玄论》三卷 
　　右皇朝王宗道撰。论切韵之学。切韵者，上字为切，下字为韵，其学本出西域。今其法类本韵字，各归于母。帮、滂、并、明、非、敷、奉、微、唇音也；端、透、定、泥、知、彻、澄、娘，齿音也；见、溪、群、疑，喉音也；照、穿、床、审、禅、精、清、从心、邪，舌音也；晓、匣、影、喻，牙音也；来、日，半齿半舌也。凡三十六，分为五音，天下之声，总于是矣。切归本母、韵归本等者，谓之“音和”，常也；本等声尽、入别等者，谓之“类隔”，变也。中国自齐、梁以前，此学未传，至沈约以后，始以之为文章。至于近时，始有专门者矣。 
　　●卷五 
　　史之类十有三：其一曰正史，二曰编年，三曰宝录，四曰杂史，五曰伪史，六曰史评，七曰职官，八曰仪注，九曰刑法，十曰地里，十一曰传记，十二曰谱牒，十三曰目录。合二百八十三部，七千三百八十八卷。后世述史者，其体有三：编年者，以事系月日而总之于年，盖本于左丘明；纪传者，分记君臣行事之终始，盖本于司马迁；宝录者，其名起于萧梁，至唐而盛，杂取两者之法而为之，以备史官采择而已，初无制作之意，不足道也。若编年、纪传，则各有所长，殆未易以优劣论。虽然，编年所载，于一国治乱之事为详；纪传所载，于一个善恶之迹为详，用此言之，编年似优，又其来最古。而人皆纪传便于披阅，独行于世，号为正史，不亦异乎！旧以职官、仪注等，凡史氏有取者，皆附之史，今从焉。 
　　◎正史类 
　　△《史记》一百三十卷 
　　右汉太史令司马迁续其父谈书。创为义例，起黄帝，迄汉武获麟之岁。撰成十二纪以序帝王，十年表以贯岁月，八书以纪政事，三十世家以序公侯，七十列传以志士庶。上下三千馀载，凡为五十二万六千五百言。迁没后，缺《景》、《武纪》、《礼》、《乐》、《律书》、《三王世家》、《汉兴以来将相年表》、《日者》、《龟策传》、《靳蒯列传》等十篇。元、成间，褚少孙追补，及益以武帝后事，辞旨浅鄙，不及迁书远甚。迁书旧有裴る为之解，云：班固尝讥迁“论大道则先黄老而后《六经》，序游侠则退处士而进奸雄，述货殖则崇势利而羞贫贱”。后世爱迁者以此论为不然，谓迁特感当世之所失，愤其身之所遭，寓之于书，有所激而为此言耳，非其心所谓诚然也。当武帝之世，表章儒术而罢黜百家，宜乎大治，而穷奢极侈，海内弊，反不若文、景尚黄老时人主恭俭，天下饶给。此其论大道所以先黄老而后《六经》也。武帝用法刻深，群臣一言忤旨，辄下吏诛，而当刑者得以货免。迁之遭李陵之祸，家贫无财贿自赎，交游莫救，卒陷腐刑。其进奸雄者，盖迁叹时无朱家之伦，不能脱己于祸，故曰：“士穷窘得委命。”此岂非人所谓贤豪者耶！其羞贫贱者，盖迁自伤特以贫故，不能自免于刑戮，故曰：“千金之子，不死于市。”非空言也。固不察其心而骤讥之，过矣。 
</div>
    <div class="pagination">
<a href="郡斋读书志_page4.html">上一页</a><a href="郡斋读书志.html">1</a><a href="郡斋读书志_page2.html">2</a><a href="郡斋读书志_page3.html">3</a><a href="郡斋读书志_page4.html">4</a><span class="current-page">5</span><a href="郡斋读书志_page6.html">6</a><a href="郡斋读书志_page7.html">7</a><a href="郡斋读书志_page8.html">8</a><a href="郡斋读书志_page9.html">9</a><a href="郡斋读书志_page10.html">10</a><span>...</span><a href="郡斋读书志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
