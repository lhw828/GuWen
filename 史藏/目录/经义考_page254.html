<!DOCTYPE html>
<html>
<head>
    <meta charset="UTF-8">
    <title>经义考 - 第 254 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 254 页/共 381 页</h1>
    <div class="content">　　佚
　　素臣翼
　　佚
　　灶觚余谈
　　佚
　　薛氏【虞畿】春秋别典
　　十五卷
　　存
　　虞畿自序曰昔孔子将作春秋与左邱明乘如周观书于周史归而作经邱明作传其于二百四十年之迹盖目睹而备言之也恶有所谓别典哉然旧史遗文无关圣笔左氏捐而不录者众刘知几谓邱明纪载当世得十之四岂非深慨乎记事之未周与予尝阅往牒见春秋君臣旧事散着百家皆三传所弗录闲或微掇其端而未究其绪存其半而不撮其全心辄觖然不自揆度畧仿左氏例仍分十二公以统其世稽三传之人以系其事年不尽攷而附诸人人不尽知而援诸事参稽互证纎钜兼收庶几哉旧史遗文如在焉僭谓言略成乎一家功可禆于三传题曰春秋别典别于三传也书凡一十五卷
　　弟虞宾曰先仲氏辑春秋别典未脱稾不幸下世郭郡公棐用唐祠部伯元言亟取而序之胪其目于郡乘艺文志中走复参互考订删其繁复者什一补其阙畧者什三仲氏列章缝治博士家言出其余力从事于此志未信而年促责在后人走愧缵承殚精极虑聊以自塞其责云尔



　　经义考卷二百三
　　钦定四库全书
　　经义考卷二百四
　　翰林院检讨朱彝尊撰
　　春秋【三十七】
　　姚氏【咨】春秋名世传
　　十三卷
　　存
　　皇甫汸序曰春秋国异政官殊制未尝人人具列其事也司马迁所取若鲁之栁下惠呉之季札晋之叔向郑之子产齐之管晏越之范蠡文种仅数十子耳厥后王当撰列国诸臣传效法迁史凡一百三十四人系以赞辞近司宼大庾刘公撰春秋列传其善恶贤不肖得失治乱昭焉锡山邵文庄公晚取春秋诸名臣言行录纂述成编弥留之日寝堂弗戢燎原爲灾藏山毁草惜哉皇山姚隐君取文庄之意补辑其书传始于周辛伯迄于虞宫之竒凡一百四十八人勒爲一十三卷挍王生所撰文简而事精矣门人安茂卿取而梓之
　　咨自序曰邑先达邵文庄公尝读春秋左氏传凡其人之嘉言善行与其隐显闻望生荣死哀可以昭旂常炳缃素者始于周之辛伯以迄虞宫之竒得一百四十八人爲书一十三卷以准一年十二月之数余其一以象闰亦例春秋也书未梓行公遽捐馆遗目录并小论于世或谓公时不逮志或谓将脱稾罹郁攸之变岂斯文未丧天不俾一人专之而欲分其美于后人耶余生也晚末由趋公之门墙忝交于郡博萃君明伯明伯乃公门人补庵比部冢嗣也曩示兹目要予纂补且故友施子羽陆一之佥怂慂之曰非汝谁与任者予久食贫糊口四方者五十余年遘疾斋居三易裘葛仅勒成编门人安茂卿请授剞劂遂许之
　　黄虞稷曰咨字舜咨无锡人先是邑人邵宝爲是书未竟咨因续成之
　　凌氏【穉隆】春秋左传注评测义
　　七十卷
　　存
　　王世贞曰以栋少习春秋而于左氏尤称精诣中年以来乃尽采诸家之合者荟蕞之发杜预之所不合者而鍼砭之诸评隲左氏而媺者皆胪列之左氏之所错出而不易考者或名或字或諡或封号咸置之编首一开卷而可得以栋其忠于左氏杜氏者哉
　　钱氏【应奎】左纪
　　十一卷
　　存
　　邵氏【弁】春秋通义畧
　　二卷
　　存
　　弁自序曰昔仲尼因鲁史修春秋传其学者三家师説相承襃贬爲义愚窃以爲不然春秋有是非而无襃贬襃贬一人之私也是非天下之公也因天下之公是公非而无所毁誉此春秋之志也要之春秋之教不越二端而已故或同辞而同事或异辞而同事或异事而同辞同辞同事者正例也异事异辞者变例也例以通其凡辞以体其变而经教立矣奚取于襃贬哉故正例之是非统于事比事而天下之大势可明也变例之是非显于辞循辞而每事之得失可考也不通乎例者不可以语常不达乎辞者不可以尽变説者系日月于襃贬析予夺于名称谓夷夏皆由圣人之进退乱臣贼子皆由仲尼之诛讨夫日月本乎天运何心于襃贬名爵定于王朝何柄而予夺夷夏盛衰天下大势也岂空言所能进退乱贼诛讨列国政刑也岂后世可以虚加若进退由于仲尼则进呉楚而退齐晋圣人乃无意于安攘诛讨可以虚加则刺公子买而奔庆父孔子爲失刑矣又其甚者鲁桓有弑君之恶反归罪于天王至于桓无贬焉则是罪坐于邻之人而庇匿其主也季氏有逐君之恶而先正乎定昭季氏乃无讥焉则是畏彊御而弱其君也故以襃贬爲例其例不可通也以襃贬命辞其辞不可训也膏肓废疾深痼学者之见闻邪説诐辞汨没圣经之宗旨使春秋之大义不明而体统不立何由定天下之邪正哉殊不知分之通于天下者周爲主事之通于列国者鲁爲主春秋书王所以通其分于天下也故列五等序王爵也不列于五等呉楚之君非王爵也凡登名于策书有王命者也不登名于策书无王命者也礼乐征伐以达王事于天下故曰分之通于天下者周爲主春秋书公所以统其事于国内也故本国之君大夫出入必书本国之政事废举必书他国之事接我则书来告则书详内事略外事也故曰事之通于列国者鲁爲主主周则周之名分仲尼何敢紊焉主鲁则鲁之典礼仲尼何敢变焉故策书所载有其事不敢隐也无其事不敢加也事与词皆从实录而已事之所比爲正例正例者通论之势也词之所之爲变例变例者即事之教也爲例之体二谓大事必书之体谓常事特书之体大事必书或书而变常者变例也常事不书以非常故书者正例也比事而成例循事而命辞事辞皆从实录所以传信也旧史有阙文存而不削所以传疑也传疑传信史家之法也因是因非大道之公也史以正王法经以明王道史法立而大道行矣何以襃贬爲昔韩退之有言春秋三传束髙阁独抱遗经究终始旨哉斯言惜无成书以示后世唐之陆淳啖助赵匡此三家者与韩公同时议论相若予故有取焉嘉靖癸丑避宼幽居文籍罕接于目坐卧以经自随久之日有所记札辄疏爲或问一卷凡例辑略一卷属辞比事八卷总名之曰春秋通义略非敢传之人人以俟后世之扬子云焉尔
　　张氏【事心】春秋左氏人物谱
　　一卷
　　存
　　事心自序曰春秋之书人也或以名或以字或以官或以爵或以其諡号食邑盖襃贬存焉左氏于春秋中诸人之名字官爵諡号食邑素习口吻者至于作传或连年之事前书名而后书字或一章之中首书爵而末书諡盖信笔所到初无意义于其闲也而读者彼此错综纷然莫辨甚至于以一人爲二人以二人爲一人者而况能溯其本始支分者乎杜元凯癖左氏有集解有凡例有盟防图有长厯而又有世族谱盖以叙世系而明族姓则其于人物源派意必精详可观也乃其书今亡之矣仅于注疏中见一二焉又有著名号归一者归而未尽而前后且失次又有着系年及族号者族而未详而挂漏且什三余读是书自隐初至哀末凡录二千五百三十九人名之曰春秋人物纂其于每人名字諡号亦粗详矣然世系竟未能贯始彻终而各国亦未能兼收而并览也复取所纂者分国而彚编之首世系次中宫【周曰中宫列国曰壸内】次子姓则世系莫考者次先王先后【列国曰先公先妃】则春秋以前者次先裔则本国先世支庶也次古先裔则古昔圣哲苗裔也次世族则本国功臣巨室也而终之以臣庶此八目者随诸国之有无增损焉不能诸国一一备也而孔门特立一目者尊宣圣也其古先人物则起自上古止商纣另爲一项于周前者皆传中所引也编成因名之曰春秋左氏人物谱以明系表世若家乘焉故曰谱也读左得此庶不至误名号而迷本原或亦可以补世族之缺乎
　　徐序曰吾乡张子静先生博雅闳览人号书簏生平所著述甚伙垂老以贡爲海澄广文罢归贫日甚先生既没其所著作十九散落凄然伤之今岁偶过友人张道辅家得其春秋人物谱皆先生手录草藳虫蠧半蚀防窜糊涂览者莫寻头绪予乃携之长溪湖僧舍旅次闲寂严加挍订初稾浑爲一卷予分十二公而罗列之重爲缮写井然有序第首尾糜烂尚有缺文客中无书未遑考补俟质诸沈酣麟经之士再属爲增定以成全书传之来骥未必于经学无少补云
　　黄虞稷曰张事心字子静福清人
　　郑氏【良弼】春秋或问
　　十四卷
　　未见
　　春秋存疑
　　一卷
　　未见
　　春秋续义
　　三卷
　　未见
　　王锡爵序曰淳安郑子宗説甫业春秋有大志少游武林得江太史渊源家学博采群议着爲续义或问二书阐明胡氏未尽之蕴己夘夏谒予就正予异焉庚辰予郡顾君襟宇以进士令淳重其人即以其书寄海虞定宇赵太史太史辄爲探讨重订已姜司成江主政润色之其友方春元辈裒次成帙凡若干卷迄付之梓行矣续义江君有序而或问一书方春元复爲代请余言弁诸首夫春秋圣人心法也学子经生率宗胡氏即胡传外纵窥阃邃得圣门之肯綮者悉置之若弃亦惑矣郑子能爲通方学据经辨传之真僞析理别言之当否协乎情止乎义而先入之见勿与焉班班问答确有定论即起安国于九京当降心而首肯者余嘉其有羽翼经传之功冀与海内士公共之也
　　黄虞稷曰良弼淳安人
　　龚氏【持宪】春秋列国世家
　　二十七卷
　　春秋左传今注
　　四十卷
　　春秋胡传童子教
　　十三卷
　　俱未见
　　黄虞稷曰持宪字行素太仓州人
　　曹氏【宗儒】春秋序事本末
　　三十卷
　　未见
　　春秋逸传
　　三卷
　　未见
　　左氏辨
　　一卷
　　未见
　　黄虞稷曰宗儒字元博松江人教谕
　　髙层云曰元博序事本末一书按经以证传索传以合经类订精审
　　董氏【啓】春秋补传
　　十二卷
　　存
　　陆树声序曰海宁董子石龙者自少通春秋学游庠校以父丧终慕弃去不欲与少年举子寻行墨也君益邃意经学既所辑春秋补传成持以谒予防予赴召君命辞去久之予从金陵归迓予檇李舟从呉越之间往返者三四与予言辄避席以请也予甚愧其勤予闻董氏其先有从阳明先生于天泉晚得闻道阳明先生所爲记从吾道人者君从大父也而君父郡博中山阳明许其志道尤笃乃知董氏世多贤者以君之贤幼得从游阳明在弟子列岂特以经生自命哉乃今不远数百里手一编就予伥伥问途君可谓不遇矣予生晚不及扫阳明之门求从吾中山者与之质疑请益晚获与君游尽闻其所得于先生长老者以私淑则予方幸君君亦何有于予也是岁春仲予生朝厪君远来烧烛夜坐君起爲寿举薛敬轩语予拜且承之予与君生同甲子同习三传晚而志于道又同好也庶几所谓三同者因书赠君以谂夫同社
　　邓氏【鍭】春秋正解
　　未见
　　建昌新城县志鍭字时隽以贡授偃师丞以子渼贵赠通议大夫河南按察使
　　章氏【潢】春秋窃义
　　未见
　　邓氏【元锡】春秋绎通
　　一卷
　　存
　　黄氏【智】春秋三传防要
　　佚
　　朱氏【睦防】春秋诸传辨疑
　　四卷
　　未见










　　经义考卷二百四
　　钦定四库全书
</div>
    <div class="pagination">
<a href="经义考_page253.html">上一页</a><span>...</span><a href="经义考_page249.html">249</a><a href="经义考_page250.html">250</a><a href="经义考_page251.html">251</a><a href="经义考_page252.html">252</a><a href="经义考_page253.html">253</a><span class="current-page">254</span><a href="经义考_page255.html">255</a><a href="经义考_page256.html">256</a><a href="经义考_page257.html">257</a><a href="经义考_page258.html">258</a><a href="经义考_page259.html">259</a><span>...</span><a href="经义考_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
