<!DOCTYPE html>
<html>
<head>
    <meta charset="UTF-8">
    <title>经义考 - 第 248 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 248 页/共 381 页</h1>
    <div class="content">　　存
　　汸序曰黄先生所着经説曰六经辨释补注曰翼经罪言曰经学复古枢要等凡十余书所举六经疑义共千有余条其篇目虽殊而反覆辨难使人致思以求失传之旨则一而已盖先生中岁尝爲易春秋二经作传既又以去古益远典籍残阙传注家率多傅会故必积诚研精有所契悟而后可以窥见圣人本真若所得未完而亟爲成书恐蹈前人故辙遂阁笔不续务爲覃思久之乃稍出诸经説以示学者欲其各以所示疑义反求诸经因已成之功而益致其力涂辙既正户庭不差而学者日众则何患乎经旨之不大明也呜呼先生于经学所以待天下后世之士者如此吾党小子其可勿勉乎汸自弱冠即往拜先生于九江时先生年已七十有九口授学易春秋致思之要具有端绪而颛愚不敏往来馆下数岁无千虑之一得焉既而于春秋大旨一旦若发蒙蔽急往请益比至则先生捐馆矣乃即前诸书中取凡爲春秋説者参以平日耳闻去其重复类次爲十有一篇分三卷题曰春秋师説汸诚愚不敏其敢自画于斯慨思微言盖将没身而已岁至正戊子八月　又自述曰黄先生于春秋只令熟读三传于三传内自有向上工夫谓二百四十二年之外自伯禽至鲁国亡之春秋史官相承之法也二百四十二年之中隐公元年至获麟之春秋圣人之法也先生既捐馆春秋微言颇有可思乃摭取诸书中説春秋处参以所闻辑爲春秋师説三卷
　　李腾鹏曰子常受业于黄楚望作春秋集传以明圣人经世之志左氏补注春秋师説以爲学者用力之阶
　　金居敬总序曰春秋赵氏集传十五卷属辞十五卷左氏传补注十卷师説三卷皆居敬所挍定始资中黄先生以六经复古之説设教九江尝谓近代大儒继出而后朱子四书之教大行然周易春秋二经实夫子手笔圣人精神心术所序必尽得其不传之旨然后孔门之教乃备每患二经学者各以才识所及求之苟非其人虽问弗答其所告语亦皆引而不发姑使自思是以及门之士鲜能信从领防者而当世君子亦莫克知之惟临川呉文正公独敬异焉赵先生始就外傅受四书即多疑问师答以初学毋过求意殊不释夜归别室取朱子大全集语类等书读之如是者数年觉所疑渐解慨然有负笈四方之意乃往九江见黄先生禀学焉尽得其所举六经疑义千余条以归所辑春秋师説盖始于此尝往淳安质诸教授夏公夏公殊不谓然乃爲言其先君子安正先生爲学本末甚悉久之先生复念黄先生髙年平生精力所到一旦不传可惜也复如九江黄公乃授以学春秋之要居二岁请受易得口授六十四卦卦辞大义后夏公教授洪都先生再往见焉夏公问易象春秋书法何如先生以所闻对夏公犹以枉用心力爲戒特出其夏氏先天易书曰此羲易一大象也又曰吾先人遗书当悉付子矣先生敬起谢之然于二经旧説访求索考未尝少后也遂如临川见学士雍郡虞公公与黄先生有世契一见首问黄公起居先生闲日爲言黄先生著书大意与夏公所以不然者时江西宪私试请题虞公即拟策问江右先贤名节文章经学及朱陆二子立教所以异同先生识其意即具对卒言刘侍读有功圣经及举朱子弃短集长之説虞公大善之授馆于家以所藏书资其玩索袁公诚夫呉文正公髙第弟子也集其师説爲四书日录义多与朱子异求先生挍正其书先生悉擿其新意极论得失袁公多所更定至论春秋则确守师説不变先生亦以所得未完非口舌可辨自是絶不与人谈尝以爲春秋名家数十求其论笔削有据依无出陈氏右者遂合杜氏考之悉悟传注得失之由而后笔削义例触类贯通纵横错综各有条理此左氏传补注所由作也既归故山始集诸家説有合于经者爲春秋传又恐学者梏于旧闻因陋就简于交互之义未能遽悉乃离经析义分爲八类辨而释之名曰春秋属辞盖集传以明圣人经世之志属辞乃详着笔削之权二书相爲表里而春秋本旨焕然复明然后知六经失传之旨未尝不可更通黄先生有志而未就者庶可以无憾惜乎书成而黄先生与诸公皆谢世久矣虽然习实生常虽贤者不能自免黄先生力排众説创爲复古之论使人思而得之其见卓矣使非先生蚤有立志公听并观潜思黙识自任不回则亦岂能卒就其业也哉当先生避地古朗山时居敬与妻侄倪尚谊实从山在星谿上游髙寒深阻人迹几絶故虽疾病隐约而覃思之功日益超诣有不自知其所以然者因得窃闻纂述之意与先难后获之由乃备述其説于末简庶有志是经者毋忽焉其夏氏先天易説先生尝以质诸虞公虞公复以得于前辈者授之于是遂契先天内外之旨而后天上下经卦序未易知也尝得庐陵萧汉中氏易説以八卦分体论上下经所由分与序卦之意如示诸掌然上无征于羲皇成卦之序下无考于三圣彖象之辞则犹有未然者及春秋本旨既明乃悟文王据羲皇之图以爲后天卦序采夏商之易以成一代之经盖与孔子因鲁史作春秋无异然后知黄先生所谓周易春秋经旨废失之由有相似者盖如此故以思古吟等篇及行状附于师説之后庶几方来学者有所感发云尔
　　陈子龙曰子常于春秋发明师説本经防传度越汉宋诸儒当爲本朝儒林第一
　　春秋金锁匙
　　一卷
　　存
　　经义考卷一百九十八
　　钦定四库全书
　　经义考卷一百九十九
　　翰林院检讨朱彞尊撰
　　春秋【三十二】
　　汪氏【克寛】春秋胡传附录纂疏
　　三十卷
　　存
　　虞集序曰昔之传春秋者有五家而邹夹先亡学春秋者据左氏以记事以观圣笔之所断而或议其浮华与经意远者多矣是以公谷据经以立义专门之家是以尚焉唐啖赵师友之间始知求圣人之意于圣人手笔之书宋之大儒以爲可与三传兼治者明其能专求于经也然传亡存者惟纂例等书意其传之所发明无出于所存之书者清江刘氏权衡三传得之爲多而其所爲传用意奥深非博洽于典礼旧文者不足以尽明之是以知者鲜矣盖尝窃求于先儒之言以爲直书其事而其义自见斯言也学春秋者始有以求圣人之意而无傅防纠纒之失矣程叔子所谓时措之宜爲难知者始可以求其端焉胡文定公之学实本于程氏然其生也当宋人南渡之时奸佞用事大义不立苟存偏安智勇扼腕内修之未备外攘之无策君臣父子之间君子思有以正其本焉胡氏作传之意大抵本法于此盖其学问之有源是以义理贯串而辞旨无不通类例无不合想其发愤忘食知天下之事必可以有爲圣人之道必可以有立上以感发人君天职之所当行下以啓天下人心之所久蔽区区之志庶几夫子处定哀之间者乎东南之人赖有此书虽不能尽如其志诵其言而凛然犹百十年至其国亡志士仁人之可书未必不出于此也然其爲学博极羣书文义之所引不察者多矣国家设进士科以取人治春秋者三传之外独以胡氏爲説岂非以三纲九法赫然具见于其书者乎而治举子业者掇拾绪余以应有司之格既无以得据事直书之旨又无以得命德讨罪之严无以答圣朝取士明经之意新安汪克寛德辅以是经举于浙省其归养也能以胡氏之説考其援引之所自出原类例之始发而尽究其终谓之胡氏传纂疏其同郡同氏前进士泽民叔志父详叙之夫读一家之书则必尽一家之意所以爲善学也推传以达乎经因贤者之言以尽圣人之志则吾于德辅犹有望也汪泽民序曰仲尼假鲁史寓王法春秋之义立矣然圣人之志有非贤者所能尽知是以三家之传有时而戾夫二百四十二年行事亦多矣非圣人从而笔削则纲常之道或几乎熄托之空言可乎游夏深知夫子之志而未尝措一辞孟子发明宗旨辞简而要左氏考事虽精闇于大义公谷疎于考事义则甚精胡氏摭三家之长而断之以理汉唐诸儒奥论盖深有取间若有未底于尽善者岂犹俟于后之人与吾宗德辅年妙而志强学优而识敏潜心经传尝名荐书于是徧取诸説之可以发明胡氏者疏以成编观其取舎之严根究之极亦精于治经者欤予尝病世之学者勦尘腐矜新竒窃附于作者之列奚可哉德辅学有原委而纂集之志欲羽翼乎经传可尚也克寛自序曰谨按春秋传注无虑数十百家至于程子始求天理于遗经作传以明圣人之志俾大义炳如日星微辞奥旨了然若眎诸掌胡文定公又推广程子之説著书十余万言然后圣人存天理遏人欲之本意遂昭焯于后世愚尝佩服过庭之训自幼诵习至治壬戌从先师可堂呉先生受业于浮梁之学宫朝夕玩绎若有得焉顾每自病謏见寡闻而于类例之始终证据之本末莫能融贯而旁通之乃元统甲戌教授郡斋讲劘之暇因阅诸家传注采摭精语疏于其下日积月羡防萃成编非敢以示同志盖以私备遗忘云尔至元丁丑尝求订定于宗公叔志先生以爲足以羽翼乎经传畀之序引明年值郁攸之变断简煨烬漫不复存越三年辛巳搜辑旧闻往正是于邵庵虞先生颇加奬励并题卷端克寛自揆浅陋奚敢管窥圣经贤传之万一然详注诸国纪年諡号而可究事实之悉备列经文同异而可求圣笔之真益以诸家之説而裨胡氏之阙遗附以辨疑权衡而知三传之得失庶几初学者得之不待徧考羣书而辞义灿然亦不爲无助也
　　呉国英序曰国英曩从环谷先生受读春秋于郡斋先生手编胡氏传纂疏虽一以胡氏爲主而凡三传注疏之要语暨诸儒传注之精义悉附着之且胡传博极羣经子史非博洽者不能知其援据之所自与音读之所当先生详究精考一一附注于是读是经者不惟足以知胡氏作传之意而且溯流寻源亦可识圣人作经之大旨矣书甫成编国英宦游四方越十五年始暏同志钞誊善本而建安刘君叔简将锓诸梓以广其传则不惟诸生获春秋经学之阶梯而凡学者开卷之余不待旁通远证事义咸在是则先生纂疏之述有功于遗经而有助于后学岂曰小补之哉
　　杨士竒曰春秋胡传纂疏三十卷元新安汪克寛辑盖左氏公谷之外汉以下儒者説春秋甚多惟伊川程子爲得圣人之旨惟胡文定公实传程子之学朱子曰文定春秋明天理正人心体用该贯有刚大正直之气故近世治春秋者兼主左氏公谷文定四家三传旧有注疏此书专主胡传云
　　陈霆曰环谷汪氏专门春秋之学所着有春秋纂疏左传分纪等书然其説春秋颇亦可议鲁君卜郊其言曰考之春秋宣成定哀之改卜牛皆在春正月僖之卜在四月则是鲁之郊止于祈谷而非大报之礼亦明矣愚按郊祀之礼冬至爲大报天孟春爲祈谷春秋用周正先儒具有成説今考之经传所纪显然可证春秋之正月夏之十一月也其四月乃夏之二月也以是而论则宣成定哀之郊正爲冬至之报天而僖之用四月乃爲入春而祈谷借曰春秋行夏之时谓正月四月之郊爲祈谷似也然鲁独有祈而无报于理安乎是虽苟欲爲鲁避大报之僭然爲説窒碍矣桓十四年八月乙亥尝其説曰尝以物成而荐新周之八月乃夏之六月物未大成尝非时也至论桓八年春夏二烝则谓春秋常祭不书书必有讥如桓公八年春夏两以烝书者讥其不时而且黩如桓十四年尝本得时矣然因御廪灾越四日乙亥而尝讥以灾余而祭爲不敬也夫桓一尝也既以爲非时郊之正月四月则认爲夏时尝之八月又目爲周正迹其先后不自悖矣乎然则虽以自信吾未见其可也
　　春秋诸传提要
　　佚
　　左传分纪
　　佚
　　春秋作义要决
　　一卷
　　未见
　　梁氏【寅】春秋攷义
　　十卷
　　未见
　　寅自述曰于读春秋也病传之言异求襃贬或过乃因朱子之言惟论事之得失谓之春秋攷义
　　戴氏【良】春秋三传纂【志作春秋经传考】
　　三十二卷
　　未见
　　赵友同作志曰先生讳良字叔能其先杜陵迁婺之浦江爲月泉书院山长至正辛丑以荐擢淮南江北等处行中书省儒学提举洪武壬戌以礼币征至京师召见留防同馆上欲用先生以老病固辞颇忤旨待罪久之卒于寓舎有春秋经传考三十二卷藏于家
　　良自序曰错薪刈楚披沙拣金微事尚然而况于学乎况于圣人之经有所芜没于传注者乎然则春秋之文昭揭千古学士大夫往往童而习之白首不知其统绪之防归者无他亦惟传家之言有以混淆其间故耳呜呼春秋辞尚简严游夏之徒已不能赞以一辞而吾圣人之微言奥旨果有待于支离繁碎而后见耶传春秋者有三曰左氏公羊氏谷梁氏然公谷主释经左氏主载事能令百代之下颇见本末而因以求意者左氏之功爲多然而义例宗旨交出于筮祝卜梦之间谠言善训不多于委巷浮戏之语而公谷之説又复互相弹射不可强通遂令经意分裂而学者迷宗也良自蚤岁受读即尝有病于斯寻绎之次因取三家之言稍加裁剪以掇其要疏之经文之下其于一事之传首尾异处者既得以类而从而文意俱异各有可存者亦皆并立其语然后随文覩义若网在纲虽行有刊句句有刊字非复本文之旧方之刈楚防金之细不又有间乎虽然亦将藏之箧笥以自备遗忘而已若夫优柔厌饫自博而反约则三君子之成书在也予亦安敢有所取舎其间以爲是经之蠧哉
　　刘氏【永之】春秋本旨
　　佚
　　永之自述曰春秋时列国之史亦莫不有人焉其立辞也亦莫不有法焉赵穿之弑逆也而书曰赵盾弑其君则晋史之良也崔杼之弑逆也太史死者三人而卒书曰崔杼弑其君则齐史之良也之二国者有二良焉而况于鲁有周公之遗制爲秉礼之臣者乎是故法之谨严莫过于鲁史其属辞比事可以爲训莫过于鲁史其当世之治乱盛衰可以上接乎诗书之迹莫过于鲁史是以圣人有取焉谨录而传焉以寓其伤周之志焉其知者曰是不得已焉耳其不知者曰是匹夫也而暴其君大夫之恶于天下后世故曰知我者在是罪我者在是亦圣人之谦词云耳夫岂曰改周制寓王法而托二百四十二年南面之权之谓哉大较説春秋者其失有三尊经之过也信传之笃也不以诗书视春秋也其尊之也过则曰圣人之作也其信之也笃则曰其必有所受也其视之异乎诗书也则曰此见诸行事也此刑书也夫以爲圣人之作而传者有所受则宜其求之益详而傅合之益凿也以爲见诸行事以爲刑书则宜其言之益刻而鍜錬之益深也已以爲美则强求诸辞此予也此夺也圣人之微辞也或曰圣人之变文也一説弗通焉又爲一説以防之一论少窒焉又爲一论以饰之使圣人者若后世之法吏深文而巧诋蔑乎寛厚之意此其失非细故也今仆之愚曰其文则鲁史其义则彰善而瘅恶冀述而传于后则以删诗定书赞易同其狂僭而其爲传也则直释其义其善者曰如是而善其恶者曰如是而恶无襃讥予夺之説其区别凡例则主程子其纲领大意则主朱子其三传则主左氏以杜预説而时覈其缪妄其诸家则无适主取其合者去其弗合者如是而已
　　邵远平曰清江刘永之仲修治春秋学洪武中以戍卒其与梁孟敬讲春秋一书可谓持平之论
　　朱氏【右】春秋传类编
　　佚
　　右自序曰愚读春秋三传国语爱其文焕然有伦理该而事核秦汉以下无加焉因采摭其尤粹者得若干卷题曰春秋传类编而爲之序曰图书出而人文宣光岳分而人材降是人材者人文之所寄也孔子曰天之未丧斯文也区人其如予何其亦谓是也夫自周室既东圣贤道否孔孟之教不行于天下春秋战国之际功利日兴权谋是尚固不足以上窥天人之奥而布其致君泽民之心矣幸而天理不泯斯文未坠经生学士器识卓絶不无人焉求其能辅翼圣经垂刑世范者愚于左氏公羊谷梁氏而深有望也虽然三传国语之文不能无辨左氏则无间然矣国语之书前辈亦未定爲何人详其词气要非左氏之笔盖亦仿左氏而自爲一家者世以爲春秋外传得无意乎公羊谷梁爲经而作典礼详实词旨简严有非他能言之士可及也愚试评之譬之良工之绘水与木也艺有专精则所就有深浅然自心巧发之则各得其一端之妙左氏之文焕然有章小大成纹犹水之波澜也蘖蘤敷腴英华畅发犹木之滋荣也公谷之文源委有自派脉分明犹水之渊泉也根据得实柯条森挺犹木之支榦也要之绘者虽意匠所得不同然其心术之微神巧之妙变化无穷皆工之良而无迹之可指也若国语则未免有迹矣既未足以翼春秋之经不过战国间能言之士太史公颇采其説因附于编俾学者知作文立言之有法也语云文胜质则史是编也亦史氏之宗匠文章之筌蹄欤谢铎曰春秋类编朱右着今亡
　　徐氏【尊生】春秋论
　　一卷
　　未见
　　严州府志徐尊生字大年淳安人洪武初召议礼与修元史日厯授以官辞后爲翰林应奉
　　王氏【防】春秋左氏钩
　　未见
　　张氏【宣】春秋胡氏传标注
　　未见
　　黄虞稷曰宣字藻仲江阴人其书明初与四书本并刊于江阴县学
　　胡氏【翰】春秋集义
　　佚
　　陆元辅曰仲申及登许文防公之门其文见称于黄文献栁文肃有劝之仕者辄辞避地南【阙】山中著书自乐髙皇聘授衢州教授寻纂修元史赐白金文绮以归着有春秋集义
　　熊氏【钊】春秋啓钥
　　佚
　　黄虞稷曰钊字伯昭进贤人领元乡荐洪武中荐入挍书防同馆
　　滕氏【克恭】春秋要旨
　　佚
　　开封府志滕克恭字安卿祥符人登元进士第累官集贤馆学士洪武初两聘爲河南乡试考官寿百余岁
　　王氏【受益】春秋集説
　　佚
　　王钝志墓曰先生讳受益字子谦绍兴山阴人受春秋于杨先生澄源元至正壬寅中浙江乡试省臣版授仁和县学教谕病春秋传注多而局于事例圣人作经之旨因以不明乃取汪克寛纂疏李廉防通程端学本义三书折衷其是非务在明经不爲科举道地名之曰春秋集説凡五十余万言复病其言之多而学者不能悉记欲定从简未竟故不及行于世洪武八年举本县学教谕厯冀滁陜三州学正官止国子助教
　　傅氏【藻】等春秋本末
　　三十卷
　　存
　　实录洪武十一年五月癸酉命东阁文学傅藻等编纂春秋本末闰月乙酉书成上以春秋本诸鲁史而列国之事错见间出欲究其终始则艰于考索乃命藻等纂録分列国而类聚之附以左氏传首周王之世以尊正统次鲁公之年以仍旧文事之终始秩然有序赐名曰春秋本末
　　宋濂序曰洪武十一年夏五月皇太子御文华殿命侍臣讲读春秋左氏传既而曰诸国之事杂见于二百四十二年之中其本末未易见曷若取春秋分记而类入之分记睂人程公説所述有年表世谱名谱世本附录等类颇失之繁但依世本次第成书先周尊天王也次鲁内望国也次齐晋主盟中夏故列之鲁后而齐复后于晋以晋于周鲁爲亲其霸视齐爲长也自齐而下次宋卫蔡陈地丑德齐而宋以公爵列于三国之首卫蔡陈之爵皆侯也郑曹燕秦皆伯也陈秦独后异姓也若楚若呉若越以僭号见抑于春秋并居其后而小国戎狄附焉于是文学臣傅藻等承命纂辑编年一主乎鲁虽曰无事一年各具四时诸国依前次序各系以事其有一事再见及三见者通系于主霸者之下若重复者则削之训诂以杜预爲之主凡例所及一一取旨而后定缮写爲三十卷自春和门投进皇上闻而嘉之赐名曰春秋本末勅内官刊梓禁中以传示四方臣濂闻诸师云五经之有春秋犹法律之有断例也法律则用刑禁暴以爲之范防断例则斟酌物情是非而定罪之重轻也是故古之君臣无不习乎春秋使君而知春秋方能尽代天理物之道使臣而知春秋方能尽事君如事天之诚天衷以之而昭民彝以之而正何莫非春秋之教也然其书法实严必当曲畅以观其同参互以察其变所谓属辞比事者始可言也不然如渉彼大海渺无津涯岂一蠡之可测哉敬惟皇太子殿下潜心圣学其于六经之文循环读之而尤惓惓于春秋今命宫臣纂辑成书一览之顷其本末了然斯殆以人文化成天下也欤皇上以大舜之资善与人同亟命流布于四海是心也天地之心也臣幸生盛时遭逢两宫之圣不胜庆忭之至辄忘疏贱着其述作大意于篇首其挍正无讹者翰林典籍臣刘仲质国子助教臣储惟德正书入梓者中书舎人臣朱孟辨臣宋璲臣桂慎铸印局副使臣詹希元云
　　杨士竒曰春秋仲尼因鲁史之旧笔削之以着法戒春秋本末我太祖髙皇帝命儒臣因仲尼之旧彚萃之以便览观义例甚精皆圣制也刻板在太学余家所藏二十册得于庐陵晏彦文
　　髙氏【允宪】杨氏【磐】春秋书法大旨
　　一卷
　　未见
　　张萱曰洪武中国子博士髙允宪助教杨磐奉旨编修因圣经以考三传依啖赵纂例分类删繁节要凡二十三则
　　刘氏【基】春秋明经
　　四卷
　　佚
　　钱陆灿曰基字伯温青田人元至顺癸酉明经登进士第累仕皆投劾去太祖定婺州规取处州石抹宜孙总制处州爲其院经厯宜孙败走归青田山中孙炎奉上命钩致之乃诣金陵后以佐命功官至御史中丞封诚意伯正德中追諡文成
　　张氏【以寜】春秋胡传辨疑【或作论断】
　　三卷
　　佚
　　钱陆灿曰以宁少以春秋登第作春秋胡氏传辨疑最爲辨博而春王正月考未就洪武二年夏卒业于安南之寓馆书成逾月而卒
　　杨氏【升】春秋正义
　　佚
　　杨士竒志墓曰杭有君子曰杨孟潜讳升洪武丙子以春秋选乡试明年防试中副榜授教谕星子县陞邵武府学教授调徽州以子宁贵累赠至嘉议大夫刑部右侍郎
　　李氏【衡】春秋集説
　　万厯重编内阁书目三册
　　未见
　　江西通志李衡字元成崇仁人洪武初本学训导张萱曰洪武中临川李衡着其説宗呉艸庐参以李廉防通汪德辅纂疏凡五十余家
　　包氏【文举】春秋微意发端
　　佚
　　括苍彚纪文举字仕登松阳人洪武中聘授国子助教厯齐府长史
　　石氏【光霁】春秋书法钩
　　四卷
　　存
　　光霁发凡云是编书法大抵分属五礼盖以春秋一经往往因失礼而书以示襃贬出乎礼则入乎春秋也五礼括未尽者别爲杂书法以冠乎首余则皆以吉凶军宾嘉别其类庶几属辞比事是非易知也犹虑初学未悉五礼条目复载周礼经注使知其槩云亡名子序曰春秋鲁史之名也寓襃贬于笔削则圣人也凤不至图不出圣人知其道终不行于当时以诛赏之大权托之鲁史立万世之常经其虑远其志深而旨则微矣今去圣人远矣自丘明而下传者众矣传者众则见有是非言有得失而笔削之旨益晦矣此钩之所以作也钩者石氏仲濂之所辑也仲濂以啖氏赵氏之纂例详于经而于传意则或略以纂疏防通之书备于传而于属辞比事之意或未尽乃损益其所未备者类书而朱书以纪其数复表程朱之格言或间附以己意以补其不足笔削之大旨可得矣记曰属辞比事春秋之教者或事同而书不同或书同而事不同或因事直书或婉词以见笔则笔削则削游夏不能赞一辞而出于圣笔也噫襃贬岂圣人之私哉天下之公也欲万世之下人皆知之则乱贼惧是春秋非鲁史之旧文而皆寓乎圣人之笔削钩又所以发笔削之遗旨使后之人易知者也仲濂之用功亦勤而志亦切矣予见其书成之不易故亟叹赏而述其纂辑之意于乎后世必有好之者矣
　　黄虞稷曰光霁字仲濂泰州人张以宁弟子洪武十三年以荐爲国子监学正陞春秋博士
　　张氏【洪】春秋説约
　　十二卷
　　佚
</div>
    <div class="pagination">
<a href="经义考_page247.html">上一页</a><span>...</span><a href="经义考_page243.html">243</a><a href="经义考_page244.html">244</a><a href="经义考_page245.html">245</a><a href="经义考_page246.html">246</a><a href="经义考_page247.html">247</a><span class="current-page">248</span><a href="经义考_page249.html">249</a><a href="经义考_page250.html">250</a><a href="经义考_page251.html">251</a><a href="经义考_page252.html">252</a><a href="经义考_page253.html">253</a><span>...</span><a href="经义考_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
