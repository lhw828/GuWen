<!DOCTYPE html>
<html>
<head>
    <meta charset="UTF-8">
    <title>金石文考略 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文考略 - 第 12 页/共 22 页</h1>
    <div class="content">　　顔鲁公奉使题字
　　顔鲁公奉使蔡州书今在同州其上有鲁公画像书曰真卿奉命来此事期未竟止縁忠勤无有旋意然中心悢悢始终不改游于波涛宜得斯报千百年间察真卿心者见此一事知我是行亦足达于时命耳又曰人心无路见世事只天知下有题曰观此笔迹不显嵗月以事实攷之盖使李希烈时也希烈以建中元年陷汝州卢杞建议遣公奉使至正元【宋讳贞故作正】元年八月丙戌公不幸遇害困踬贼庭者逾二年刃加于颈而色不变度无还期誓不易节盖书此以自表云靖康元年七月壬申朝散郎秘阁修譔知同州军事唐重书【金石文字记】
　　送刘太冲叙
　　顔鲁公送刘太冲叙鬰屈瑰竒于二王法外别有异趣米元章谓如龙蛇生动见者目惊不虗也宋四家书皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁帖亦有刻【容台别集】
　　麻姑坛记
　　顔真卿纂并书　小字正书【按鲁公立此碑元作大字今有拓本而石亡其小字者乃别本后人补刻非初碑也】大厯六年
　　今在建昌府南城县麻姑山万厯初年重刻【金石文字记】
　　唐麻姑仙坛记顔鲁公譔并书在抚州又有一本字絶小世亦以为鲁公书騐其笔法殊不类故正字陈无已谓余尝见黄鲁直言乃庆厯间一学佛者所书鲁直犹能道其姓名无己不能记也小字本今録于后使览者详其真伪云【金石钦】
　　小字麻姑坛记或疑非鲁公书鲁公喜书大字余家所藏顔氏碑最多未尝有小字者惟干禄字书注最为小字而其体法与此处记不同盖干禄之注持重舒和而不局促此记遒峻结尤精悍此所以或者疑之也余初亦颇以为惑及把玩久之笔画巨细皆有法愈防愈佳然后知非鲁公不能书也故聊志之以释疑者【集古録】
　　右唐小字麻姑坛记顔鲁公纂并书在今江西南城县之麻姑山欧阳公谓或者疑其非真而复以为笔画有法非鲁公不能书也赵明诚谓陈无已尝见黄鲁直言此乃庆厯中一学佛者所书鲁直能道其名观陆放翁云鲁公麻姑坛记有大小二本盖用羊叔子岘山故事通志金石略载鲁公书亦有小字麻姑坛记则欧阳公之疑与鲁直之言又似不足信元栁待制道传云麻姑坛碑小字楷法尤精比闻旧石焚毁山中虽重刻无复当时笔意则亦以小字为顔书但谓石已不存非也吴文正公云麻姑碑在吾乡旧为雷所破重刻至再字体浸失其真则被焚者乃临川大字本而南城之石至今固无恙也金薤琳琅作字大至方丈小至粟粒其位置精神不差豪发然后为尽如以此字与中兴颂叅较当知予言为信【姑溪集】
　　顔字小者最少惟此抚州仙坛记最为千古之尤物自永叔以来六百余祀脍炙人口锋芒之内精神之外一无减损此虽中得名喆为之防持引延然非其光怪陆离太和洋冶自足以永于宇宙之间而不可减似有神物为之守禁者亦不可得如此坚且久也【墨林快事】
　　抚州有鲁公仙坛记字形大如指顶笔笔帯有意鲁公最得意书也不知何时毁壊世无见者余収此本得之故恭顺家宋以前楮墨精好最所秘惜至行世蝇头小书乃庆厯中人伪书载金石録而今举世奉为楷模误矣杭州姜滙思有宋大观第九本余家正少此乃持以换仙坛本去今所观者乃忠义堂本耳【销夏记】
　　徃见鲁公所书麻姑坛记皆小字甲戌夏景陵吴既间骥之子鼎彦来京师求作其父遗集序余麻姑坛记大字末云奉议大夫建昌府知府梁伯达重建按集古録防麻姑坛记云顔公忠义之节皎如日月其为人尊严刚劲象其笔画而不免惑于神仙之説谓此书也别有小字麻姑坛记一防云右小字麻姑坛记或疑非鲁公书余家所藏顔书碑最多未尝有小字者惟干禄字书注最为小字而体法与此记不同盖干禄注持重舒和此记遒峻结尤为精悍此所以疑之也及把玩久之笔画巨细皆有法度愈防愈佳然后知非鲁公不能书也陆务观云鲁公麻姑坛记有大小二本盖用羊叔子岘山故事都元敬金薤琳琅引栁待制道传云麻姑坛碑小字楷法尤精比闻旧石焚毁山中重刻无复笔意亦以小字为顔书但谓石已不存非也吴文正云麻姑碑在吾乡旧为雷所破重刻至再浸失其真则被焚者乃临川大字本而南城之石至今固无恙也云云今大字本盖临川旧石燬后梁君重刻于建昌者草庐所谓浸失其真者是也【经堂集】
　　夫代与世移物随时变居今镜古匪迹何稽石磴红泉灵运之风流尚在银钩鐡画鲁公之生气犹存若乃纪化仙都显神丹于木石抽竒册府寄藻思于缥缃则所谓昔人已矣遗迹依依以故防缀陈踪聼之乗除大运俾千载而下意气相感者得有攷焉麻姑仙坛记鲁公手书小楷并碑隂附刻褚河南虞永兴欧阳率更栁河东诸小楷俱称神品不知何年遗失山涧中谓好事者擕去宋景祐间一樵防偶于山涧锄得之断其一角故曾子固诗云碑文老势信可爱碑石小缺谁能镌后人毎珍之谓翻刻新本不如也【二条麻姑山丹霞洞天记】
　　抚州南城县旧有顔鲁公麻姑仙坛碑后分南城入建昌碑随入公廨闻为一守槖之归而命俗工摹一碑于郡今所相传者是也余览顔书小楷最为难得而屡经摹仿失其故吾每用慨惜爰是广访宋命良工精刻函之邸中用存故事其碑阴衞夫人等书一一并留不差毫髪临池者尚鉴余之苦心哉益王潢南道人题于逊学书院
　　仙都观坛即蔡经故居王方平来会仙人麻姑之处顔鲁公记其事手书入刻往在京师见一旧本笔法竒劲精采焕发公忠义大节披览间畧具世尤珍之当时购之不得后十余年来守建昌此刻匣贮郡斋啓视之石方广盈尺中断字多磨灭不可辨为之慨然偶过近溪罗大防出所藏旧本防画波发与京师所见毫髪不差何异龙劒之合遂镌之以传郡之旧迹碑阴有唐衞夫人褚河南虞永兴欧阳率更薛稷柳河东李北海诸小楷书家谓小楷难工右军黄庭经外絶少是数家之笔迹真可与公仙坛并传者也因倂刻之万乙酉六月一日云间季膺书
　　是碑失去既久洪武初郡守新学宫见旧墨圣座东偏爰委仙都道士立石殿隅今具在也正徳中山蹊樵防于涧底拾出其碑版字迹犹无恙先君以其竒遘辄珍袭一幅后碑入郡中渐就刓裂观者毎为怅怏兹郡公鴈山季先生将图翻刻而莫获善本暇日过从姑山房肆覧遗墨得是册色喜遂命工入石与四方好古者共之呜呼是碑相传已歴千载中间隐而忽现失而忽得裂而忽完若蛟龙幻化莫可方物是固鲁公之精英贯彻今古斯能如是然微我鴈山先生亦孰与成之吾侪当知所以归徳矣郡人罗汝芳敬书【已上三条益王重刻碑防】
　　金殿镇昭回翰墨锦云张风雷起魄真灵应千秋白石磨无磷万载忠诚贯日光屈曲龙蛇沧海桑田直茫丹灶烟消遗址在古坛夜静月苍苍【左逸士沺题】
　　顔碑刻于唐大厯六年鲁公纂文纪山迹也石腻书工良足珍重元季兵燹流落人间永乐初为蓟州卫知事郡人雷豫所得成化纪元其子泰献于府遂什袭藏之盖欲其可久也呜呼公之节义感于人人字书特其余事耳犹不忍冺没如是要亦古人思召伯而爱甘棠之意同志君子弥致寳重毋令更流落可也【谢士元】
　　余所収大字仙坛记未必是原碑大都是销夏记所云忠义堂本也另见一本或是建昌重刻逺不及此其小字者销夏记据金石録直谓为伪书金薤琳琅辩之最明无可疑其伪也余收得二本字法精妙亦极工中有断处殆原碑所本致足寳惜余亲家范舒山侍御令南城时贻余一本盖万厯初年所刻余所藏二本实胜之范云重刻碑今亦不存【光暎识】
　　顔氏家庙碑
　　右顔鲁公家庙碑石刻四面环转在关中后庙燬宋初有李延袭者语郡守移置之结法与东方画像赞相类而石独完善少残缺者覧之风棱秀出精彩注射劲节直气隐隐笔画间吁可重也天寳间安氏蹴天柱折而力扶之者郭尚父张睢阳平原与常山四耳顔氏独擅其二碑之所以重者寜独书哉【弇州山人稿】
　　此碑李阳氷篆额鲁公譔并书石四面环转制法精工庙不知在何处后燬宋初有李延袭者语郡守移置文庙此书结法与东方朔赞正同劲节直气隐隐笔画间【石墨镌华】
　　古人云七世之庙可以观徳鲁公之先后何其辉映也文学之优清贵之选人世可及忠烈之着褒防之稠何可易得而况鲁公以精忠大节之哲秉笔而叙也休哉殆庶之贻与孔氏争光矣鲁公此碑则洵洵和雅不露锋芒如章甫雝雝有声容之俨焉其在贼中题已像则又铮铮矫矫不可狎抑真与日月为昭盖公之忠孝大关培植素厚故其出之胸中与取之笔下逈然不同【墨林快事】
　　碑在西安文庙文刻四面制作精工鲁公忠孝植于天性殚精竭力以书此碑而竒峭端严一生耿耿大节已若显质之先人矣【销夏记】
　　郭氏家庙碑
　　唐赠太保郭敬之庙碑广徳二年顔真卿纂并正书【古今法书苑】
　　碑今在陜西布政司乃汾阳父敬之庙碑文与书俱出鲁公手以一代伟人之家庙非得一代伟人之书不足当之可称古今二絶碑隂载汾阳兄弟九人皆列大位不止史所传防明一人也所载汾阳封拜亦与史小异【销夏记】
　　广平郡文贞公碑
　　宋文贞公碑并碑侧记皆顔鲁公纂并书文贞墓在沙河县碑久埋没土中近余友方思道作县出之重树扵墓以本见示金石録谓碑与新史不同者二事又谓碑侧记文贞逸事甚详而新旧史皆无之余家藏鲁公文集中有此碑因得比较以补石本之缺但其文时有小异如集本云建一言而天下倚平碑一言作一阳集本云曾祖俊碑作峻集本云尝梦大鸟衔书吐公口中公吞之碑作大鸟衔书吐公口中而咽之集本云欲优游自免碑自免作乡里集本云左右震竦碑左右作天后集本云敇使驰救之碑救作赦集本云与执法通同碑作与执政通问集本云宗将幸西蜀碑作中宗将幸西京集本云公盛气诘之碑气作色集本云东宫有大功宗庙社稷主也安得异议碑作春宫有大功主安得异议集本云驾幸洛阳碑作驾达东都集本云驰道险隘行不得前碑作驰道隘稽车骑不得前集本云以臣免之碑臣字下有言字集本云毋宠子爱碑作毋宠子异集本云敇公按覆碑无敇字集本云置之座右碑之作诸集本云仲冬十九日碑作十有九日集本云丧葬官供碑丧作噐集本云戊寅嵗五月碑无嵗字集本云叨太仆之下烈碑烈作列集本云义形言色碑言作顔集本云既迁邺城碑迁作还集本云汗洽流浆碑流作如其不同者又如此此则赵氏之所未及也【金薤琳琅】
　　余始有碑侧记又后一嵗乃得碑文颇剥蚀其行笔与记全异碑辞内称公雅善戯谑不常矜荘凡所诙谐人辄疏取昔人见公赋梅花以銕心石肠为怪故不足怪也非所望于萧傅亦是一证太史公读张文成事而疑其伟然丈夫乃如好女子世固有不可晓者
　　宋文贞公神道碑侧记顔鲁公纂书石刻沙河二公刚劲大节相埒书亦称是真足三絶第其笔以取势为主微类徐吏部而力过之不免奔骥渴猊眉山实得此法作擘书愈增怪伟黄豫章独印赏以为瘗鹤铭之流亚噫惟其似之是以嗜之然耶【二条弇州山人稿】
　　此碑书法方整中帯有虗和视他书稍异尤为可寳余以崇祯己夘于役河南亲至碑下见石虽渐泐然规画尚可抚摹一纸置舆中共晨夕者经年【销夏记】
　　锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类顔失在用笔矣其学王僧防亦然【容台续集防仿宋广平碑侧帖】
　　右广平文贞公碑顔鲁公书在今沙河县之东北康陵丁丑之年太末方思道为沙河令碑已断没出之土中镕二百斤銕贯而续之今方公所为修复封树皆无存矣惟此碑屹立于风霜烈日之中恐亦不能久也欧阳文忠公以谓鲁公真迹今世在者得其零落之余犹足以为寳今此碑剥蚀犹少况以广平之重使欧公得之其为珍赏当倍他书矣【归太仆集】
　　千福寺多寳塔碑
　　右千福寺多寳塔碑岑勋纂顔真卿正书顔公之书多矣惟此碑盛传人间欧阳公作集古録防尾而此独见遗惟赵氏金石録有之谓多寳塔者僧楚金所造楚金尝冩法华经千余部寘塔中赵氏复谓于七大夫家数见之则楚金之书至宋犹有存者【金薤琳琅】
　　鲁公正书惟此碑最着以其字比诸碑稍小便于展玩耳而结法视东方朔赞家庙碑似觉少逊王元美曰贵在藏锋小逺大雅不无佐史之恨信然碑旧在兴平千福寺不知何时移立西安府学中【石墨镌华】鲁公书多寳佛塔最窘束而世人最喜如杜少陵诗佳处满卷而学者徒取其硬澁此殆曹子建所谓兰茝生香人之所嗜而海畔有逐臭之夫者也嗟嗟世人若不具只眼而随人语言以评古书又曷足以言心赏耶【苍润轩帖防】
　　鲁公之石布满天下或灭或阙而琅琅千古惟此碑最永释氏所云不可思议岂此碑固将与莲经共无极已耶此书最谨严虽少似拘束而天全神活自得之趣盎然欲流固是平原之杰作可自为宇宙间一物无借竺干也【墨林快事】










　　金石文考畧卷十一
<史部,目录类,金石之属,金石文考略>
　　钦定四库全书
　　金石文考畧卷十二
　　嘉兴李光暎撰
　　争坐位书藁
　　昨日长安安师文出所藏顔公与定襄郡王书草数纸比公他书尤为竒特信手自书动有姿态乃知瓦注贤于黄金虽公犹未免也【东坡集】
　　余少则艳鲁公坐位帖晚始得此佳本为之摩挲竟日噫藁草耳乃无一笔不作晋法所谓无意而文从容中道者也其辞余未敢论独笑鱼开府郭仆射杞载禄山希烈之徒澌灭已尽而公之断楮残墨千载恒若新呜呼是寜独书而已哉
　　公刚劲义烈之气其文不能发而发之于笔墨间何也余常谓公学不如其人于麻姑坛记见辞不如笔楷不如行有意不如无意于兹帖见之【二条弇州山人稿】
　　鲁公与郭仆射英乂书所谓争坐位帖此其草藁也世人重公名节故并重其书故草草之笔亦为摹刻人其可以不立德耶【金薤琳琅】
　　此鲁公草行不知何时上石石已泐矣而法犹可寻王元美云无一笔不作晋法所谓无意而文从容中道者也又云刚劲义烈之气文不能发而发之于笔墨间余尝谓公学不如其人于麻姑坛记见之辞不如笔楷不如行有意不如无意于此帖见之而都元敬乃谓草草之笔亦为摹刻目中有笔余不能不服膺元美
　　此碑虽泐而顔公笔法宛然近董氏摹入戏鸿堂帖乃云陜省者不足观而自谓存鲁公法度今以余观董氏刻视此则神亡多矣【二条石墨镌华】
　　此乃鲁公草本无意于书而天真烂然学者可以知作字画之无意佳者乃诚佳也【苍润轩帖跋】
　　此帖烜赫宇宙不必言此本又之最先行间疎达笔意如生洵可寳也即近差糢糊亦胜于翻刻数倍况见此善本益信宋诸家书无不效颦之非过也然只学其字耳公于争是非之际宜言不暇择及言军容冲抑巽顺絶无一分鄙薄弃遗之习态惟欲与之同归于善共成一是其优柔忠厚之意见于言外何其大也宋人言渉中贵至不比诸人类观其尚论古昔习态令人可厌况目交其人身评其曲直岂作此中外一体之想以之相提真苏合粪壤之悬殊宜其形之笔扎狼戾偏欹全失恬和之度也公表表节义万死不囬谁知其所养之平之定如此宋贤于此处不能学虽日摹其字安能移易其心胷以觊毫末之似哉【墨林快事】
　　鲁公作字多擘大书端劲而秀伟黄鲁直云此所期无不欲高照千载者此帖草略勿勿前所未见开轴未暇熟视己觉粲然忠义之气横溢而画所至处便自竒劲公尝谓卢杞曰朝廷法度岂更堪公破壊也于此又曰朝廷纲纪须共存正凛然想见其为人盖公所遭之时如此而所守之道不得不然故仓卒未敢忘国之纲纪也余私有感于中者因记于此【石门文字禅】
　　宋鲁公坐位帖及二祭文皆手稿也而坐位一帖尤米元章所极力规抚不能得其仿佛者盖其书鬰勃竒宕浑以天行而无迹可求故令人自逺也【销夏记】
　　宋沈括梦溪笔谈曰都堂及寺观百官防集坐次多出临时唐以前故事皆不可攷惟顔鲁公与左仆射定襄郡王郭英乂书云宰相御史大夫两省五品供奉官自为一行十二卫大将军次之三师三公令仆少师保傅尚书左右丞侍郎自为一行九卿三监对之从古以来未尝叅错此亦畧见当时故事【金石文字记】
　　争坐位书藁近得嘉善魏氏本摹刻甚工玩赏之下觉陜刻已泐之石一时改观亦足喜也视摹入戯鸿堂帖者似为胜之【光暎识】
　　祭侄文藁
　　峻防一角潜虗半股此于书法其体裁当如此矣至于分若抵背合如并目以侧映斜以斜附曲然后成书而古人于此盖尽之也鲁公于书其过人处正在法度备存而端劲荘持望之知为盛徳君子也尝问怀素折钗股何如屋漏水曰老贼尽之矣前人于其隐处亦自矜持不以告人其造微者然后得之此二体又在八法六体外乃知书一技而其法之众至此公祭犹子文殆兼存此体者也【广川书防】
　　公行押之妙一至于此噫此藁草耳所谓无待而至者忠义之气与恳切真至之痛鬰浡波磔间千古不冺陈深陈绎曾文徴明三防博雅殊称是真迹在永丰聂氏尤可寳也【弇州山人稿】
　　公祭文稿有二此其祭季明从子者其字之竒伟自然不可名状即其文忠愤纒绵叙述有体真公不思而得不勉而中之妙境宜其笔画之精工有出于结构运用之外者也又有祭伯父一通不但字无一佳而文多鄙俚不通即三尺童子知其伪而亦以其伪传何也蜣丸苏合自不可掩孰云愚可欺也视之争坐帖其执管时尚有一分胜心客气游动于指腕之间不可按抑不如此一义色琤琤欲飞去始知古人之成名者其不可及乃至于如此今之学子未尝多见博学而早抨击先哲祗益其陋已耳【墨林快事】顔鲁公唐朝第一等人公字画雄秀奄有魏晋而自成一家前辈云书法至此极矣余尝见公为叔书告身一通其楷法严甚闻公行书尤佳不可得见但时摩挲乞米石刻想象风致耳今王君出示公祭侄季明文藁一纸详玩此帖纵笔浩放一泻千里时出遒劲杂以流丽或若篆籕或若镌刻其妙解处殆出天造岂非当公注思为文而于字画无意于工而反极其工耶苏文忠谓见公与定襄王书草数纸比公他书尤为竒特信夫如公忠贤使不善书千载而下世固爱重况超逸若是尤宜寳之抚卷三复敬叹因题其末柔兆涒滩秋八月望呉郡陈深识
　　右鲁公祭兄子季明帖前十二行甚遒婉行末循尔既事字右转至言字左转而上复侵恐字右傍绕我字左出至行端若有裂文适与禙纸缝合自尔既至天泽逾五行殊鬰怒真屋漏迹矣自移牧乃改吾承至尚飨五行沉痛切骨天真烂然使人动心骇目有不可形容之妙与稧叙稿哀乐虽异其致一也承字掠防啄磔之间嗟字左足上抢处隐然见转折势摧字如泰山压而底柱鄣末哉字如轻云之卷日飨字蹙衂如惊龙之入蛰吁神矣观此见真迹无疑按史公自冯翊太守转蒲州刺史封丹阳县子而帖自署开国侯盖史悮也杲卿为公从父兄而季明谓公从祖叔父涂从父字加第十三于叔上公之处名义一字不苟可法也季明杲卿之少子以死事赠五品官则赞善大夫是也天寳末杲卿为范阳户曹安禄山表假常山太守禄山叛公为平原太守遣甥卢逖约起兵时杲卿长子泉明方徃返真定内丘间计事报卢逖使平原属之季明宜也宗不识真卿为何如人而顔氏兄弟子姓戮力王室如此一门忠义其有自来耶宗拜杲卿中丞因传檄河北阳言王师大至遂请土门十七郡同日推公为盟主兵势振矣贼惧急攻常山太原尹王承业不救于是杲卿父子被执刃加季明颈谓曰若降活汝子不答遂杀季明杲卿至洛阳乃遇害明年史思明归国又明年则乾元元年也泉明自常山陷复客寿阳清沟之败复陷思明至是归公于蒲州以公命购杲卿季明尸于洛阳河北杲卿仅得一足于张凑所归发长安鳯栖季明同茔据此帖季明归榇唯首而已哀哉此帖作于泉明购尸还蒲之日死生亦大矣士大夫平居抵掌高议视死宜若易然观史及此帖发肤有所不敢遽忍残身至此邪兄弟子姓骈首就死岂易易哉顔氏出鲁国子渊平日循循如和风庆云及畏于匡孔子意其必死则其履严霜烈日之变坦如康荘圣人既信之矣一门忠义可不谓有所自来耶至治三年十一月二十日呉兴陈绎曾书
　　米元章以顔太师争坐位帖为顔书第一谓其字相连属诡异飞动得于意外最为杰思而黄山谷谓祭侄季明文文章字法皆能动人正类坐位帖二帖宋时并藏安师文家安氏之后不知流传何处坐位帖世有石本而米氏临本尚在人间余尝见之与此帖正相类然元章独称坐位而不及此也世论顔书惟取其楷法遒劲而米氏独称其行草剧致山谷亦云竒伟秀拔奄有魏晋隋唐以来风流气骨囬视欧虞褚薛辈皆为法度所窘岂如鲁公萧然出于绳墨之外而卒与之合哉盖亦取其行书之妙也况此二帖皆一时稿草未尝用意故天真烂漫出于寻常畦径之外米氏所谓忠义愤发顿挫鬰屈意不在字者也聂君文蔚出以相示俾为鉴定后有陈深陈绎曾二防深字子微号寜极翁宋季呉人绎曾字伯敷元呉兴人二人并以字学知名而防语攷订精审余复何言姑取黄米之论以备二帖折衷亦补二陈之遗云嘉靖四年乙酉十一月长洲文徴明书于金台寓庐【三条停云舘】
　　元君表墓碑
　　右唐元结次山碑顔鲁公纂并书按唐书列传结后魏常山王遵十五世孙而碑与元氏家録序皆云十二世盖史之误又碑与元和姓纂云结高祖名善祎而家録作善禘未知孰是也【金石録】
　　顔文忠为元次山书中兴颂殁又为譔碑文而自书之所以推许次山者至矣其忠义才术畧相当然次山于文非真能古者何至竭蹶其歩而追之耶【弇州山人稿】
　　茅山靖先生李君碑
　　大厯十二年夏五月建顔鲁公纂并正书碑称隐居先生以三洞真法传升先生升付体先生体付正一先生正一付先生自先生距隐居五叶矣今攷之隐居先生梁陶景升为王逺知体为潘师正正一为司马子防三人唐书有传惟靖无之余尝游茅山至玉晨观其前有雷平池池南为伏龙冈靖其上碑今在观中四周皆刻文字道士以亭覆之【金薤琳琅】
　　鲁公好仙术不特书麻姑坛已也按李含光者陶隐居裔凡五世其事絶无纪独人谓其法胜乃父遂断不作差近厚耳鲁公结体与家庙同遒劲郁勃故是诚悬鼻祖然视虞永兴褚河南訚訚气象不无小乏【弇州山人稿】
　　平淮西碑
　　韩愈纂
　　昔李商隐读愈平淮西碑谓如元气正頼陶化庻类而当时不容或谓不叙愬功攷其言用夜半至于蔡破其门取元济以献尽得其属士卒岂尝冺没顾愈以裴度决胜庙算请身任之帝黜群议决用不疑其所取逺矣刘禹锡尝忌愈故为説每务诋訾且谓文昌此文自成一家又谓栁宗元言愈此文如时习小生作防子头以紃缀其文宗元尝推愈过扬雄不宜有此语皆禹锡妄也【广川书防】
　　元和中有老卒推倒平淮西碑帝怒命防来朕自斫杀之囚至曰碑中只言裴度功不述李愬力微臣是以不平上命放囚勅段文昌别纂【事文类序】
　　春秋论战胜功赏必归功于以之者李愬淮西之功谓裴度督战以之耶韩愈文体裁宏丽足重国纪愬取唐安公主女出入禁中诉碑文不实帝诏斵其文更命学士段文昌为之以功归于愬或云宪宗疑裴与韩党故抑其文又疑李逄吉初议与裴不协皇甫鏄忌愈隂毁为党致尔及观裴度纂述蔡郓用兵帝之忧勤机畧皆归功于上不敢以元功自居野史云蔡州旧有呉少诚徳政碑后勒韩文竪石相对少诚碑流汗为泥虽金石之物似亦有知何诸人见反不及耶苏内翰録临江驿小诗云淮西功业冠吾唐吏部文章日月光千载断碑人脍炙不知世有段文昌陈无己曰龙图孙学士觉喜论文谓退之淮西碑叙如书铭如诗李商隐读韩碑有诗落句曰愿书万本诵万过口角流沫右手胝传之七十有二代以为封禅玉检明堂基刘梦得尝言栁八驳韩十八平淮西碑有防子使我为之便説代判矣此才人忌能常态耳梦得诗云城中晨鸡喔喔鸣城中鼔角声和平此美愬之入蔡须臾之间贼无觉者又落句始于元和十二载重见天寳升平时此署平淮西之年也又朝廷功业臣子遭逄皆有防定裴公未第骑驴过洛阳桥桥上二老人相指曰若要平淮蔡须此人作相裴已过仆闻之追而语于裴裴公曰彼见我龙钟故相诮尔及裴为右相始騐况裴公行师发地得石刻云鸡未肥酒未熟术者云鸡未肥肥去肉为己酒未熟酒去水为酉破贼在己酉乎已而时日果应【六砚斋】碑旧刻段文昌文宋知州陈磨去仍刻韩昌黎文【天下金石志】
　　嵩高灵胜诗
　　尉迟正书　太和三年　今在中岳庙壁有宋熈寜丁巳王绅题字【金石文字记】
　　岳麓书院重摹禹王纪功碑
　　韩愈书　大厯十四年
　　蝌蚪书后记
　　韩愈书　元和十一年
　　滕王阁记
　　韩愈书　元和十五年
　　祭岳题名碑
　　所题皆唐年号人名以残缺不尽可辨
　　南海广利王庙碑
　　碑在广州府东南八十里海神庙中
　　右南海神庙碑韩愈纂陈谏书以余家旧藏集本较之皆同惟集本云蜿蜿蜒蜒而碑为蜿蜿虵虵小异当以碑为正今世所行昌黎集类多讹舛惟南海碑不舛者以此刻石人家多有故也其妄意改易者颇多亦赖刻石为正也【集古録】
　　石壁寺甘露义坛碑
　　正书　李逄吉譔　元和八年　碑在寺中
　　碑隂有进甘露表云臣説言臣所部太原府交城县石壁山寺今月二十二日夜甘露降于寺内戒坛西及寺外柏林上大枝小叶无不周遍凝垂滴甘甜如蜜当寺临坛大徳僧慎微与僧惠广等一十五人咸共观尝覆问如状云云贞元十二年九月二十五日臣説者河东节度北都留守太原尹李説即普光明殿碑所谓尚书李公者也此碑为元至顺三年重刻【金石文字记】
</div>
    <div class="pagination">
<a href="金石文考略_page11.html">上一页</a><span>...</span><a href="金石文考略_page7.html">7</a><a href="金石文考略_page8.html">8</a><a href="金石文考略_page9.html">9</a><a href="金石文考略_page10.html">10</a><a href="金石文考略_page11.html">11</a><span class="current-page">12</span><a href="金石文考略_page13.html">13</a><a href="金石文考略_page14.html">14</a><a href="金石文考略_page15.html">15</a><a href="金石文考略_page16.html">16</a><a href="金石文考略_page17.html">17</a><span>...</span><a href="金石文考略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
