<!DOCTYPE html>
<html>
<head>
    <meta charset="UTF-8">
    <title>隶释 - 第 20 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隶释 - 第 20 页/共 24 页</h1>
    <div class="content">　　右郎中郑君碑贾谊过秦论云九国之师遁巡而不敢进顔师古曰遁音千旬反流俗书本巡字误作逃读者因之而为遁逃之义潘岳西征赋云遁逃以奔窜斯亦误矣今此碑有云推贤达善逡遁退让详其文意亦是逡巡之义然二字决非一音盖古人用字与后世颇异又多假借故时有难晓处不知顔氏何所据遂音遁为逡乎
　　丹阳太守郭旻碑
　　右丹阳太守郭旻碑云君讳旻字巨公有周之裔也又云治律小杜幼仕州郡举孝廉除郎中谒者迁敬陵园令廷尉左平治书侍御史狱刑无颇宪台如砥以父忧去官选拜郎中侍御史遭丹忧服除复拜郎中治书侍御史迁冀州刺史徴拜尚书是时淮夷蠢逆帝畴官绥策书褒俾守丹阳为政四年以公事去官年过耳顺寝疾頽延熹元年十月戊戌卒其十二月丙申微言絶矣诸子曷仰三载礼阕乃羣相与刻石勒铭最后云昔君即世虽立碑颂裁足载字加有瑕【下阙一字】君之弟故太尉薨归旧陵于是从子故五原太守鸿议郎某及孙某【其石残阙】怀祖之德乃更刻石不改旧文盖用昭明祖勲焉郭氏为阳翟着姓自公以来世以通法律显名此碑所谓太尉公者禧也
　　议郎元宾碑
　　右议郎元宾碑者在今亳州姓名已残阙所可见者云字元宾鲁相之孙又云举孝廉除仓龙司马卫尉察尤异迁呉令视事二稔民用康宁州辟从事公车徴拜议郎年四十八延熹二年二月卒使者临吊赙赠特加其余文字完好者尚多惜其名氏皆亡也
　　孙叔敖碑隂
　　右孙叔敖碑隂云延熹三年中夏之节政在封表期思长光视事一纪访问国中耆年素闻孙君楚时良辅又云博采遗苗曽孙子考吉辰五月癸夘宜以存废可立碑祀招请诸孙都防国右郭西道北处所显好与上牢祭倡优皷舞又云相君有三嗣长子即封食邑固始少子在江宁中子居三【下一字磨灭】又云相君卒后十有余世有渤海太守其后厯叙子孙名字甚详而文字防续不可次第按期思长光碑隂不载姓氏叔敖碑虽有之然已残阙矣汉时令长有在官一纪不迁者乃知前世官吏重于移易如此不惟吏民免送迎之扰而士人亦皆安于其职无侥幸苟进之心与后世异矣
　　封丘令王元赏碑
　　右封丘令王君碑其姓名已残阙所可见者字元赏而已云察举孝廉郎谒者考工菀陵叶封丘令而铭文亦有抚临三国之语欧阳公集古録云为菀陵丞者盖误以叶字为丞尔
　　王元赏碑隂
　　右王元赏碑隂载门生姓名有云右奔丧右斩杖三年余尝谓圣人之制礼为可继也无过与不及之弊务合于中庸而已礼曰事师无隠服勤至死心防三年孔子之防门人疑所服子贡曰昔者夫子之防顔渊若防子而无服防子路亦然请防夫子若防父而无服彼汉人为王君乃为斩衰之服于礼无乃过乎
　　冀州刺史王纯碑
　　右冀州刺史王纯碑延熹四年立桑钦水经云济水迳须句城西郦道元注济水西有安民山山西有汉冀州刺史王纷碑汉中平四年立按地里书须朐即今中都县此碑在中都又其官与姓氏皆合疑其是也然以纯为纷以延熹为中平则疑水经之误
　　王纯碑隂
　　右王纯碑隂其前题门人姓名自东平冯定伯而下文字完好可识者百九十余人磨灭不可识者又九十余人字画淳劲可喜其后题义士名云各发圣心共出义钱埤碑石直刋纪姓名埤当读为禆助之禆汉时墓碑多其门生故吏所立往往各纪姓名于碑隂或载所出钱数其非门生故吏而出钱者谓之义士今汉人为王君出钱造碑而云各发圣心可谓陋矣
　　苍颉庙人名
　　右苍颉庙人名欧阳公集古録云此碑有莲勺左乡有秩池阳左乡有秩池阳集水有秩皆不知是何名号又有夏阳候长祋祤候长则是县吏之名其字不甚精又无事实可考姑疑其名号以俟知者尔按前汉书张敞以乡有秩补太守卒史后汉书百官志乡置有秩三老游徼本注曰有秩郡所署秩百石掌一乡人注引汉官仪曰乡户五千则置有秩风俗通曰秩则田间大夫言其官裁有秩尔然则有秩盖亦乡吏名也
　　成皋令任伯嗣碑
　　右成皋令任伯嗣碑其首已残阙其可见者云字伯嗣南郡编人也其先盖任座之苗胄又云举孝廉除郎中蜀郡府丞江州令以服去官为筑阳侯相延熹五年迁来临县其后厯叙政绩又云迁君桂阳最后云都邑謡咏甄勒勋绩永昭于后碑在今泛水县泛水在汉为成皋此碑盖成皋令徳政颂尔后汉书桓帝纪延熹八年有桂阳太守任以此碑校之歳月相符又名与字恊知其名也
　　任伯嗣碑隂
　　右任伯嗣碑隂大观初获此碑寘于泛水辇运司廨舍壁间余闻其隂有字因托人讽邑官破壁出之遂得此本盖汉碑有隂者十七八世多弃而不録尔
　　平舆令薛君碑
　　右平舆令薛君碑文字完好云惟延熹六年春二月平舆令薛君卒乌虖哀哉吏民其咨咨君之徳乃建碑石于墓之侧其后有铭三百余言叙述甚详惟不载其名字世系故莫得而考焉
　　泰山都尉孔宙碑
　　右泰山都尉孔宙碑孔北海父也见后汉书融列传又据桓帝纪泰山都尉元夀元年置延熹八年罢宙以延熹四年卒盖卒后四年官遂废矣
　　孔宙碑隂
　　右孔宙碑隂门生有钜鹿广宗捕巡字升台按氏族书如姓苑姓纂皆无捕姓独见于此碑尔
　　西岳华山庙碑
　　右西岳华山庙碑其略云孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门欧阳公集古録云所谓集灵者他书不见见于此碑尔余按班固汉书地理志华隂有集灵宫武帝起而郦道元注水经亦云敷水北迳集灵宫引地理志所载其语皆同然则不独见于此碑矣而所谓存仙殿望仙门者诸书不载
　　老子铭
　　右老子铭旧传蔡邕文并书盖杜甫李潮小篆八分歌有曰苦县光和尚骨立书贵瘦硬方通神世云此碑是也今验其词乃边韶延熹八年作非光和中所立未知甫所见是此碑否而本朝周越书苑遂以为韶撰文而邕书初无所据碑言孔子学礼时计其年纪耼已二百余歳耼然老旄之貌也而史记言谥曰耼按古谥法无耼字又碑云孔子以周灵王二十年生今以年表及世家考之孔子以鲁防公二十二年生实灵王二十一年未知孰是史书周太史儋事云孔子死后二百二十九年徐广注曰实一十九年今此碑所书正与史合不知徐广何所据也
　　荆州刺史度尚碑
　　右度尚碑其首题曰汉故荆州刺史度侯之碑碑云其先出自颛顼与楚同姓熊【下阙一字】之后又曰统国法度其下残阙不可辨按元和姓纂度姓但云古掌度之官因以命氏不言其与楚同姓也又范后汉书列传度尚自右校令擢为荆州刺史破长沙零陵贼以功封右乡侯迁桂阳太守徴还京师以中郎将破贼胡兰等复为荆州刺史后为辽东太守卒于官今以碑考之云封右乡侯迁辽东太守拜中郎将复拜荆州刺史以故秩名盖尚未尝为桂阳太守而曰卒于辽东者皆史之误余每得前代名臣碑板以校史传其官阀歳月少有同者以此知石刻为可寳也
　　车骑将军冯绲碑
　　右车骑将军冯绲碑以范后汉书考之史云字鸿卿而碑云皇卿史云初举孝廉七迁至广汉属国都尉拜御史中丞顺帝末持节扬州诸军事与中郎将滕抚击破羣贼今据碑自举孝廉至为广汉属国都尉凡十一迁而为中丞与督使徐扬二州讨贼皆在为都尉前碑云讨贼时坐迫州县正法而史不载又云为陇西太守坐问吏辜旬不分去官以骇动为四府所表复家拜陇西太守而史但言迁陇西太守耳史云为辽东太守徴拜京兆尹转司校尉迁廷尉太常拜车骑将军以碑考之绲为辽东太守以前尝复为治书侍御史迁尚书遂为廷尉未尝拜京兆尹及司也史云振旅还京师监军使者张敞承宦者防奏绲防长沙贼复起攻桂阳武陵绲以军还盗贼复发策免而碑云临当受封以謡言奏河内太守中常侍左悺弟坐逊位史云复拜廷尉时山阳太守单迁以罪系狱绲考致其死迁故车骑将军超之弟中官相党遂共诽章诬绲坐输左校而碑云表荆州刺史李隗南阳太守成晋【晋汉史作瑨】太原太守刘瑱不宜以重论坐正法作左校亦皆不合史又云为河南尹时上言旧典中官子弟不得为牧人职帝不纳拜屯骑校尉复为廷尉卒于官而碑云复廷尉奏中官子弟不宜典牧州郡获过左右逊位永康元年薨亦当以碑为正碑又云绲谥为桓而史亦不载余尝谓石刻当时所书其名字官爵不应差误可信无疑至于善恶大节则当以史氏为据今此传首尾颠倒错谬如此然则史之所载是非褒贬失其实者多矣果可尽信耶
　　鲁相晨谒孔子冢文
　　右鲁相晨谒孔子冢文已断裂阙其上一段其略可见者云建宁元年三月十八日丙申晨又云其四月十一日戊子到官谒孔子冢其他文字虽完皆不可次第鲁相晨有两碑皆在孔子庙中其一碑云臣恩受任符守得在奎娄周孔旧防又云臣以建宁元年到官其一碑云鲁相河南史君讳晨字伯时从越骑校尉拜以建宁元年四月十一日戊子到官然则斯碑所载名晨者盖鲁相史晨也
　　广汉县令王君神道
　　右广汉县令王君神道建宁元年十月造县令字作苓汉人淳质文字相近者多假借用之如县令字人所常用而尚假借何耶
　　金乡守长侯君碑
　　右金乡守长侯君碑载其上世云汉兴侯公纳策济太上皇于鸿沟之阨谥曰安国君曽孙酺封明统侯光武中兴孙霸为临淮太守拥兵从光武平定天下转拜执法刺奸五威司命大司徒公封于陵侯欧阳公集古録云执法左右刺奸五威司命皆王莽时官侯霸列传云霸莽时为随令迁执法刺奸而未尝为五威司命后代伏湛为大司徒封关内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑之谬余按霸列传霸薨追封则乡侯至子昱改封于陵而遂以霸为于陵侯疑亦碑之误又按髙祖纪侯公説项羽归太公吕后乃封侯公为平国君今此碑言安国既不同而平国君乃生时称号如娄敬为奉春君之类碑以为谥恐亦非是又酺封明统侯汉书功臣表亦不载不知碑何所据也
　　栁孝廉碑
　　右栁孝廉碑云君讳敏其先盖五行星【下阙一字】二十八舍栁宿之精也其说亦可谓怪矣自战国以来圣人不作诸子百家异端怪说纷然而起其弊至东汉而极焉自非豪杰之士卓然不为流俗所移未有不从而惑者也若此碑直以栁君得姓出于栁宿果何所据哉
　　卫尉卿衡方碑
　　右卫尉卿衡方碑有云感昔人之凯风悼蓼仪之劬劳以蓼莪为蓼仪也汉碑多如此盖汉人各以其学名家故所传时有异同也
　　沛相杨君碑
　　右沛相杨君碑欧阳公集古録云碑首尾不完失其名字余按杨震碑沛相名统震长子富波侯相牧之子也
　　淳于长夏承碑
　　右淳于长夏承碑云君讳承字仲兖东莱府君之孙太尉掾之中子右中郎弟也累叶牧守印绂典据十有余人皆徳任其位名丰其爵是故宠禄传于厯世策勲着于王室君钟其美受性渊懿含和履仁治诗尚书兼览羣蓺靡不寻畼州郡更请屈己匡君为主薄督邮五官掾功曹上计掾守令冀州从事又云察孝不行太傅胡公歆其徳美旌招俯就羔羊在公四府归高除淳于长又云年五十有六建宁三年六月癸巳淹疾卒官碑今在洺州元祐间因治河隄得于土壤中建宁灵帝时年号也距今千歳矣而刻画完好如新余家所藏汉碑二百余卷独此碑最完



　　释卷二十四
<史部,目录类,金石之属,隶释>
　　钦定四库全书
　　隷释卷二十五
　　宋　洪适　撰
　　郎中马君碑　　　　　武都太守李翕碑博陵太守孔彪碑　　　成阳灵台碑
　　廷尉仲定碑　　　　　故民吴公碑
　　司隷校尉鲁峻碑　　　桂阳太守周府君颂
　　周府君碑隂　　　　　石经遗字
　　堂谿典嵩髙山石阙铭　帝尧碑
　　苍颉庙碑　　　　　　彰长断碑
　　梁相费泛碑　　　　　堂邑令费君碑
　　费君碑隂　　　　　　太尉陈球碑
　　华岳碑　　　　　　　太尉郭禧碑
　　郭禧碑隂　　　　　　郭禧后碑
　　樊毅西岳碑　　　　　禹庙碑
　　冀州从事郭君碑　　　逢童碑
　　逢童碑隂　　　　　　　殽阬君神祠碑
　　殽阬君神祠碑隂　　　　无极山碑
　　扬州刺史敬使君碑　　　藁长蔡湛颂
　　蔡湛碑隂　　　　　　　安平相孙根碑
　　凉州刺史魏君碑　　　　砀孔君神祠碑
　　成阳令唐君颂　　　　　唐君碑隂
　　白石神君碑　　　　　　幽州刺史朱龟碑
　　朱龟碑隂　　　　　　　都乡正街弹碑
　　太尉刘寛碑　　　　　刘寛碑隂
　　尉氏令郑君碑　　　　赵相刘衡碑
　　陈君碑　　　　　　　陈仲弓碑
　　陈仲弓碑隂
　　金石録中
　　郎中马君碑
　　右郎中马君碑文字残缺所可见者字元海而已又云其先赐号马服因遂氏焉又云以和平元年举孝廉除郎中谦虚接下冠名三署又云年元嘉三年正月卒又云夫人年五十五建宁三年十二月卒其他不可考究矣武都太守李翕碑【汉时文字多与今书不合皆依石本録之】
　　右武都太守李翕碑文字首尾完好云汉武都太守汉阳河阳李君讳翕字伯都其后歴叙在郡治迹云郡西硖中道危难阻峻縁崖俾阁两山壁立隆崇造云下有不测之谿阨苲促廹财容车骑进不能济息不得驻数有颠覆陨坠之害君勑衡官有秩李瑾掾仇审因常繇道徒鐉烧破析刻臽崔嵬减髙就埤柙致土石坚固广大可以夜渉四方无雍行人懽悀民歌徳惠穆如清风乃刋斯石其后有颂诗最后题建宁四年六月十三日壬寅造云
　　博陵太守孔彪碑
　　右博陵太守孔彪碑欧阳公集古録云孔君碑者其名字摩灭不可见而世次官阀粗可考云孔子十九代孙頴川君之元子也举孝防除郎中博昌长拜尚书侍郎治书侍御史博陵太守迁下邳相河东太守建宁四年十月卒其终始略可见惟其名字皆亡爲可惜也今此碑虽残缺而名字尚完可识云君讳彪字元上又韩府君孔子庙碑隂载当时出钱人名亦有尚书侍郎孔彪元上与此书正同惟孔君自博陵再迁为河东太守而碑额题故博陵太守孔府君碑汉人多如此然莫暁其何谓也
　　成阳灵台碑
　　右成阳灵台碑成阳属今雷泽碑略云尧母庆都仙殁盖葬于兹欲人不知名曰灵台欧阳集古録以谓自史记地志及水经诸书皆无尧母葬处余按班固西汉刘昭东汉书地里志皆曰成阳有尧冢灵台而东汉志章帝元和二年东廵狩将至泰山道使使者奉一太牢祠帝尧于济隂成阳灵台与章帝纪所载正同帝纪章怀太子注引郭縁生述征记云成阳县东南有尧母庆都墓上有祠庙尧母陵俗亦名灵台文母水经注今成阳城西二里有尧陵陵南一里有尧母庆都陵于城为西南称曰灵台盖两汉史所载似以灵台为尧惟此碑与述征记水经廼直指为尧母尔然水经云在成阳西南而述征云在东南未知孰是又集古録云诸书俗本多作城阳独此碑为成阳当以碑为正余尝考之成阳县名属济隂郡城阳乃王国名汉文帝二年以封齐悼惠王子章者汉志所载各异未尝差误也碑有廷尉某欧阳公以为姓名摩灭不可读今验其缺处姓下隐隐有定字知其名定而其后云济隂太守审晃成阳令管遵各遣大掾辅助仲君知其姓仲仲氏世为成阳人定有墓在雷泽碑尚存其额题汉故廷尉仲君碑有云表祠唐尧为汉祈福又云为廷尉卿托病乞归脩尧灵台黄屋丗余上听拜太中大夫云【余为淄州同官李荛雷泽又云正在城西南盖述征记误也】
　　廷尉仲定碑
　　右廷尉仲定碑在今濮州雷泽其额题汉故廷尉仲君之碑碑载官阀甚详虽残缺然尚可次第其略云君讳定圣汉龙兴家于成阳父张掖广汉太守以父勲拜琅邪太守南阳隂府君察孝不行南郡胡公除济隂复举孝防拜尚书左丞除郎中迁彭城吕长徴试博士太傅下邳赵公举君髙行迁豫州刺史将军从事符节令豫章太守徴议郎拜大尚书逊位复徴拜将军长史迁城门校尉执金吾拜太中大夫迁廷尉卿托病乞归脩尧灵台黄屋丗余上听拜太中大夫台成事讫上以君先帝旧臣防请令州郡以礼特遣熹平元年孟秋上旬君遘疾不瘳于是门生养徒故吏乡党刋石勒铭树碑表道焉两汉迁拜次第史旣不能详载而石刻类皆摩灭难考今此碑所载详悉故尽着之所谓南郡胡公者广也太傅下邳赵公者峻也按定汉史无传惟风俗通元和姓纂具载姓名官爵云
　　故民吴公碑
　　右吴公碑其额题汉故民吴公之碑碑云熹平元年十二月上旬吴公仲山其他刻画完好如新文词颇拙陋书亦怪而不工然汉时石刻存者渐少而此碑特完故録之以资博览
　　司校尉鲁峻碑
　　右司校尉鲁峻碑云君讳峻字仲严郦道元注水经引戴延之西征记曰焦氏山北金乡山有汉司校尉鲁恭前有石祠四壁皆青石隐起自书契以来忠臣孝子贞妇孔子及七十二弟子形像像邉皆刻石记之今墓与石室尚存惟此碑为人辇置任城县学矣余尝得石室所刻画像与延之所记合又其他地里书如方舆志寰宇记之类皆作峻惟水经注转冩为防尔
　　桂阳太守周府君颂
　　右桂阳太守周府君颂欧阳公集古録云府君字君光而名已讹缺不可辨图经但云周使君而亦不着其名后汉书又无传遂不知为何人而曽子固言尝得此碑于知韶州王之才之才以书来言曲江县图经周府君名昕字君光则永叔云图经不载其名者盖考之未详也今此本虽讹缺然究其防画殊不类昕字二公所说既不同而韶州图经余家偶无有皆未可知也【余后见市中印本欧阳公庐陵集别有一防尾云周君名憬憬字颇近之】
　　周府君碑隂
　　右周府君碑隂题名凡卅一人姓氏具存按郦道元注水经泷水南迳曲江县东县昔号曲红曲红山名也而东西两汉史皆作曲江今据此碑自县长区祉而下凡十七人皆书为曲红则是当时县名曲红无可疑者不知两汉皆作曲江何也
　　石经遗字
</div>
    <div class="pagination">
<a href="隶释_page19.html">上一页</a><span>...</span><a href="隶释_page15.html">15</a><a href="隶释_page16.html">16</a><a href="隶释_page17.html">17</a><a href="隶释_page18.html">18</a><a href="隶释_page19.html">19</a><span class="current-page">20</span><a href="隶释_page21.html">21</a><a href="隶释_page22.html">22</a><a href="隶释_page23.html">23</a><a href="隶释_page24.html">24</a><a href="隶释_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
