<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 180 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 180 页/共 273 页</h1>
    <div class="content">宋僧志磐撰。志磐咸淳中住四明东湖。是书详载天台一宗源流。其凡例称，政和中僧元颖作《宗元录》，庆元中吴克己作《释门正统》，嘉定间僧景迁因克己之书作《宗源录》，嘉熙初僧宗鉴又取《释门正统》重修之。志磐以其皆未尽善，乃参取诸书，撰为此编。以诸佛诸祖为本纪八卷，以诸祖旁出为世家二卷，以诸师作列传十三卷，又作表二卷，志三十卷，全仿正史之例。大旨以教门为正脉，而莲社净土及达摩、贤首、慈恩、灌顶、南山诸宗仅附见於志。龂龂然分门别户，不减儒家朱、陆之争。至所称上稽释迦示生之日，下距法智息化之年，一佛二十九祖通为本纪，以系正统，如帝王正宝位而传大业。如谓已超方外，则不宜袭国史之名；如谓仍在寰中，则不宜拟帝王之号。虽自尊其教，然僣已甚矣。
△《武林西湖高僧事略》一卷（浙江巡抚采进本）
宋僧元敬、元复同撰。初，西湖僧了性采自晋至宋高僧卓锡钱塘者二十四人，建阁祀之，功未竟而去。元敬嗣蒇其事，因属东嘉僧元复摭二十四人行实为此书。
后又续得六人，元敬补为传赞。宝祐丙辰，吴郡莫子文为之序。
△《神僧传》九卷（通行本）
不著撰人名氏。焦竑《国史经籍志》载此书，卷帙相符，亦不云谁作。所载始于汉明帝时摩腾法兰，终於元世祖时国师帕克巴，凡二百八人。盖元人所撰。
帕克巴传称大德七年卒，皇庆间追号大觉普惠广照无上帝师，则书成於仁宗以后也。二百八人中，宋僧仅十六人；十六人中北宋十三人，南宋仅三人，似为北僧所著。然辽、金竟无一人，又不知其何意矣。大旨自神其教，必有灵怪之迹者乃载，故以神僧为名。而诸方古德谈禅持律者，则概不录焉。
△《大藏一览》十卷（内府藏本）
明陈实原编。实原，宁德人。始末未详。是编以藏经浩繁，难於寻览，因录其大要，括为一书。分八门六十品，系以因缘一千一百八十一则。
△《览迷蠡测》三卷、《剩言》一卷、《附录》一卷（浙江巡抚采进本）
明管志道撰。志道有《孟义订测》，已著录。是编皆阐发佛理。前有自序，称江阳段侯幻然子传来一劄，询大觉起迷之生相及老、释差殊之教相，俱是儒书率性修道以上事。不容不答，亦不忍不答，乃草勒数款而命之曰《觉迷蠡测》。
末有瞿汝稷题语。其《剩言》一卷，皆阐发此书馀义。《附录》一卷，则与诸人往返论禅书也。
△《法喜志》三卷（浙江巡抚采进本）
明夏树芳撰。树芳有《栖真志》，已著录。是编取历代知名之人，摭其一事一语近乎佛理者，皆谓得力於禅学，凡二百馀人，至於韩愈、程子、周子、朱子亦罗织入之。姚江末派，至明季而横流，士大夫无不以心学为宗，故有此援儒入墨之书，以文饰其谬，可谓附会不经。前有万历六年顾宪成序。宪成所见必不如是，殆亦树芳嫁名耳。
△《长松茹退》二卷（浙江孙仰曾家藏本）
明释可真撰。可真字达观，吴江人。世号紫柏大师。始居苏州楞严寺。既而游大房石经，进隋僧净琬所藏佛舍利。慈圣太后迎入宫中，特赐紫伽黎。俄以狱词牵连论死。著有《茹退集》。是书乃其别撰语录，间及物理，不尽为释氏之言。
惟其以茹退为名，殊不可解。李日华《六研斋笔记》称佛经以牛粪为茹退，其名甚新，其自谦之词欤？然谦亦不应至此，或别有取义也。
△《吴都法乘》十二卷（两淮盐政采进本）
明周永年撰。永年有《邓尉圣恩寺志》，已著录。是书皆辑吴中释氏典故，分十二篇。
△《正宏集》一卷（编修周永年家藏本）
国朝释本果撰。本果字旷圜，潮州灵山寺僧。是编皆述唐僧大颠事迹。而大旨主於诬韩愈归依佛法，以伸彼教。首列寺图，次为元大德辛丑僧了性所作大颠本传，次为韩愈与大颠三书，次为欧阳修别传跋，次为虞集别传赞，次为诸家诗文，而终以本果自跋。据朱子《韩文考异》，以与大颠书为真。而陈振孙《书录解题》力辨其伪，且言其因仍方崧卿所编外集之误。然崧卿所刻《韩集举正》，今尚有淳熙旧刻，考其外集所列二十五篇之目，实无此三书。疑不能明也。愈与大颠往返事，见与孟简书中，而所传《大颠别传》即称简作，其为依托，灼然可见。《韩文考异》亦引之，不知何所证验。考陈善《扪虱新话》引《宗门统要》所载宪宗诘愈佛光，及愈皈依大颠屡参不悟事，一一与此书相合。《宋史艺文志》载《宗门统要》十卷，僧宗永所撰。盖缁徒造作言语以复辟佛之雠，不足为怪；至儒者亦采其说，则未免可讶矣。
△《南宋元明僧宝传》十五卷（浙江巡抚采进本）
国朝释自融撰，其门人性磊补辑。始自宋建炎丁未至国朝顺治丁亥，凡五百二十一年，采录共九十七人。不载禅门宗系，人自为传，并系之以赞。盖续宋僧惠洪所撰《僧宝传》也。
△《现果随录》一卷（大学士英廉购进本）
国朝僧戒显撰。戒显字悔堂，顺治间居杭州灵隐寺。是编凡九十一则，每则附以论断。皆陈善恶之报，而大旨归於持戒奉佛，忏除恶业。仍彼教之说而已。
──右“释家类”十二部，一百一十七卷，皆附《存目》。
卷一百四十六 子部五十六
○道家类
后世神怪之迹，多附於道家；道家亦自矜其异，如《神仙传》、《道教灵验记》是也。要其本始，则主於清净自持，而济以坚忍之力，以柔制刚，以退为进。
故申子、韩子流为刑名之学，而《阴符经》可通於兵。其后长生之说与神仙家合为一，而服饵、导引入之；房中一家，近於神仙者亦入之；鸿宝有书，烧炼入之；张鲁立教，符箓入之；北魏寇谦之等又以斋醮章咒入之。世所传述，大抵多后附之文，非其本旨。彼教自不能别，今亦无事於区分。然观其遗书源流迁变之故，尚一一可稽也。
△《阴符经解》一卷（浙江鲍士恭家藏本）
旧本题黄帝撰，太公、范蠡、鬼谷子、张良、诸葛亮、李筌六家注。《崇文总目》云，《阴符经叙》一卷，不详何代人叙集。太公以后为《阴符经注》者凡六家，并以惠光嗣等传附之。盖即此书而佚其传也。晁公武《读书志》引黄庭坚跋，称《阴符》糅杂兵家语，又妄托子房、孔明诸贤训注。则是书之注，以此本为最古矣。案《隋书经籍志》有《太公阴符钤录》一卷，又《周书阴符》九卷，皆不云黄帝。《集仙传》始称唐李筌於嵩山虎口岩石室得此书，题曰大魏真君二年七月七日道士寇谦之藏之名山，用传同好。已糜烂，筌钞读数千遍，竟不晓其义。后於骊山逢老母，乃传授微旨，为之作注。其说怪诞不足信。胡应麟《笔丛》乃谓苏秦所读即此书，故书非伪，而托於黄帝则李筌之伪。考《战国策》载苏秦发箧得《太公阴符》，具有明文。又历代史志皆以《周书阴符》著录兵家，而《黄帝阴符》入道家，亦足为判然两书之证。应麟假借牵合，殊为未确。至所云唐永徽初褚遂良尝写一百本者，考文徵明《停云馆帖》所刻遂良小字《阴符经》，卷末实有此文。然遂良此帖，自米芾《书史》、宝章《待访录》、宣和《书谱》即不著录；诸家鉴藏，亦从不及其名；明之中叶，忽出於徵明家。石刻之真伪尚不可定，又乌可据以定书之真伪乎？特以书虽晚出，而深有理致，故文士多为注释，今亦录而存之耳。注中别有称尹者曰：不知何人。卷首有序一篇，不著名氏，亦不著年月，中有泄天机者沉三劫语，盖粗野道流之鄙谈，无足深诘。惟晁公武《读书志》中所引筌注，今不见於此本。或传写有所窜乱，又非筌之原本欤？
△《阴符经考异》一卷（江西巡抚采进本）
宋朱子撰。《阴符经》出於唐李筌。晁公武《读书志》引黄庭坚跋，定为筌所伪托，《朱子语录》亦以为然。然以其时有精语，非深於道者不能作，故为考定其文。其定人以愚虞圣而下一百十四字，皆为经文，盖用褚氏、张氏二注本也。
语录载闾邱次孟论《阴符经》自然之道静数语，虽六经之言无以加。朱子谓闾邱此等见处侭得，而杨道夫以为《阴符经》无此语。盖道夫所见乃骊山老母注本，以我以时物文理哲为书之末句，故疑其语不见於本经也。书中有黄瑞节附录，徵引亦颇赅备。考《吉安府志》，瑞节字观乐，安福人。举乡试，授泰和州学正。
元季弃官隐居。尝辑《太极图》、《通书》、《西铭》、《易学启蒙》、《家礼》、《律吕精义》、《皇极经世》诸书，并加释注，名曰《诸子成书》。此及《参同契》，盖亦其中之二种。志盖以其学涉道家，故讳而不载云。
△《阴符经讲义》四卷（浙江巡抚采进本）
宋夏元鼎撰。元鼎字宗禹，自号云峰散人，永嘉人。是编以丹法释《阴符》之旨。卷末附内外三关图、日月圣功图、奇器万象图、三教归一图、先天后天图、上下鹊桥图、七十二候图、五行生成图，各系以说。案《汉志》道家、神仙家截然两派，《阴符》三百八十四字，本李筌自撰而自注之。筌注不言炉火，则为道家之言而非神仙家言可知。后人注筌之书，乃不用筌之自注，郢书燕说，殆类凿空。然《参同契》不言《易》，陈抟引以言《易》，遂自为一家。《阴符经》不言丹，此书引以言丹，亦遂自为一家，递相传授而不能废。故今於《阴符》一书，录六家之注以存其初义，复录此书以备其旁支，所谓从同同也。其馀衍此两派者则不更录焉。二氏之书，姑存崖略而已，不必一一穷其说也。是书前有宝庆二年楼昉序，称元鼎少从永嘉诸老游，好观《阴符》，未尽解。后遇至人於祝融峰顶，若有所授者。后取《阴符》读之，章断句析，援笔立成，若有神物阴来相助云云。
盖方术家务神其说，往往如是也。又有宝庆丙戌留元刚云峰入药镜笺序一篇，及元鼎自记、自序二篇，宝庆丁亥王九万后序一篇，俞琰《席上腐谈》称元鼎注《阴符》、《药镜》、《悟真》三书，真西山为之序，与诸序所言悉合。今未见其入《药镜》、《悟真篇》二注，而此本已无德秀序，殆传写佚之。然德秀《西山文集》亦不载其文，则莫喻何故矣。
△《老子注》二卷（江西巡抚采进本）
旧本题河上公撰。晁公武《读书志》曰：太史公谓河上丈人通《老子》，再传而至盖公。盖公即齐相曹参师也。而葛洪谓河上公者莫知其姓名，汉孝文时居河之滨。侍郎裴楷言其通《老子》，孝文诣问之，即授《素书道经》。两说不同，当从太史公云云。案晁氏所引乃《史记乐毅列传赞》之文，叙述源流甚悉。然《隋志道家》载老子《道德经》二卷，汉文帝时河上公注，又载梁有战国时河上丈人注《老子》经二卷亡。则两河上公各一人，两《老子注》各一书。战国时河上公书在隋已亡，今所传者实汉河上公书耳。明朱东光刻是书，题曰秦人，盖未详考。惟是文帝驾临河上，亲受其书，无不入秘府之理，何以刘向《七略》载注《老子》者三家，独不列其名？且孔颖达《礼记正义》称马融为《周礼注》，欲省学者两读，故具载本文，后汉以来，始就经为注。何以是书作於西汉，注已散入各句下？《唐书刘子玄传》，称《老子》无河上公注，欲废之而立王弼。
前此陆德明作《经典释文》，虽叙录之中亦采葛洪《神仙传》之说，颇失辨正，而所释之本则不用此注而用王弼注。二人皆一代通儒，必非无据。详其词旨，不类汉人，殆道流之所依托欤？相传已久，所言亦颇有发明，姑存以备一家可耳。
△《道德指归论》六卷（江苏巡抚采进本）
旧本题汉严遵撰。《隋志》著录十一卷。晁公武《读书志》曰：《唐志》有严遵《指归》四十卷，冯廓注《指归》十三卷。今考新、旧唐书均载严遵《老子指归》十四卷，冯廓《老子指归》十三卷，无严遵书四十卷之说。疑公武所记为传写误倒其文也。此本为胡震亨《秘册汇函》所刻，后以版归毛晋，编入《津逮秘书》，止存六卷。钱曾《读书敏求记》云，曾得钱叔宝钞本，自七卷至十三卷，前有总序。后有人之饥也至信言不实四章，今皆失去。又引《谷神子》序云，《道德指归论》，陈、隋之间已逸其半，今所存者止《论德篇》。近代嘉兴刻本，列卷一之卷六，与序文大相迳庭云云。此本亦题卷一之卷六。然则震亨所刻，即据嘉兴本也。曹学佺作《玄羽外编》序，称近刻严君平《道德指归论》，乃吴中所伪作。今案《通考》引晁氏之言，（案：此条《通考》所引与今本《读书志》不同。）称其章句颇与诸本不同，如以曲则全章末十七字为次章首之类，则是书原有经文。《陆游集》有是书跋，称为《道德经指归》古文，亦以经文为言。此本乃不载经文，体例互异。又《谷神子》注本晁氏尚著录十三卷，不云佚阙，此本载《谷神子》序乃云陈、隋之间已逸其半，今所存者止《论德篇》，因猎其讹舛，定为六卷。与晁氏所录亦显相背触。且既云佚其上经，何以说目一篇独存？
至於所引《庄子》，今本无者十六七，不应遵之所取皆向、郭之所弃。此必遵书散佚，好事者摭吴澄《道德经》注跋中庄君平所传章七十有二之语，造为上经四十，下经三十二之说。目又因《汉志庄子》五十二篇，今本惟三十三篇，遂多造《庄子》之语，以影附於逸篇，而偶未见晁公武说，故《谷神子》伪序之中牴牾毕露也。以是推求，则学佺之说不为无据，钱曾所辨殊逐末而遗其本矣。以其言不悖於理，犹能文之士所赝托，故仍著於录，备道家之一说焉。
△《老子注》二卷（兵部侍郎纪昀家藏本）
魏王弼撰。案《隋书经籍志》载老子《道德经》二卷，王弼注。《旧唐书经籍志》作《玄言新记道德》二卷，亦称弼注，名已不同。《新唐书艺文志》又以《玄言新记道德》为王肃撰，而弼所注者别名《新记玄言道德》，益为舛互。
疑一书而误分为二，又颠错其文也。惟《宋史艺文志》作王弼《老子注》，与此本同。今从之。钱曾《读书敏求记》谓弼注《老子》已不传，然明万历中华亭张之象实有刻本，证以《经典释文》及《永乐大典》所载，一一相符。《列子天瑞篇》引谷神不死六句，张湛皆引弼注以释之，虽增损数字，而文亦无异。知非依托，曾盖偶未见也。此本即从张氏《三经晋注》中录出，亦不免於脱讹，而大致尚可辨别。后有政和乙未晁说之跋，称文字多谬误。又有乾道庚寅熊克重刊跋，称近世希有，盖久而后得之。则书在宋时，已希逢善本矣。然二跋皆称不分道经、德经，而今本《经典释文》实上卷题《道经音义》，下卷题《德经音义》，与此本及跋皆不合，岂传刻释文者反据俗本增入欤？考陈振孙《书录解题》尚称不分道经、德经。而《陆游集》有此书跋曰：晁以道谓王辅嗣《老子》题曰《道德经》，不析乎道德而上下之，犹近乎古，此本乃已析矣，安知其他无妄加窜定者乎？其跋作於庆元戊午，已非晁熊所见本，则《经典释文》之遭妄改，固已久矣。
△《道德经解》二卷（内府藏本）
宋苏辙撰。辙有《诗传》，已著录。苏氏之学本出入於二氏之间，故得力於二氏者特深，而其发挥二氏者亦足以自畅其说。是书大旨主於佛、老同源，而又引《中庸》之说以相比附。苏轼跋之曰：使汉初有此书，则孔、老为一；使晋、宋有此书，则佛、老不为二。朱子谓其援儒入墨，作《杂学辨》以箴之。然二氏之书，往往阴取儒理而变其说。儒者说经明道，不可不辨别毫厘，剖析疑似，以杜学者之岐趋。若为二氏之学，而注二氏之书，则为二氏立言，不为儒者立言矣。
其书本不免援儒以入墨，注其书者又安能背其本旨哉？故自儒家言之，则辙书为兼涉两歧，自道家言之，则辙书犹为各明一义。《杂学辨》所攻四家，攻其解《易》，解《中庸》，解《大学》者可也；攻及此书，则不揣其本而齐其末，不如径攻《老子》矣。
△《道德宝章》一卷（内府藏本）
宋葛长庚撰。长庚字白叟，闽清人。为道士，居武夷山。旧本题紫清真人白玉蟾。白玉蟾其别号，紫清真人则嘉定间徵赴阙下所封也。其书随文标识，不训诂字句，亦不旁为推阐，所注乃少於本经，语意多近於禅偈，盖佛、老同源故也。
此本为元赵孟頫手书，钩摹雕版，字画绝为精楷。明陈继儒亦尝刻之《汇秘笈》中，改题曰《蟾仙解老》，非其本目。又前有万历癸未适园居士跋二则，其前一则称董逌《藏书志》述张道相集古今注《老子》四十馀家，不载是编。案晁氏《读书志》，张道相乃唐天宝后人，安能以南宋宁宗时书著之於录？且道相所集凡二十九家，并其自注为三十家，亦无所谓四十馀家者。跋所云云，殆於道听途说矣。长庚世传其神仙，而《刘克庄集》有王隐居《六学九书》序，称所见丹家四人，邹子益不登七十，曾景建、黄天谷仅六十，白玉蟾夭死。又陈振孙《书录解题群仙珠玉集》条下云，白玉蟾葛其姓，福之闽清人，尝得罪亡命，盖奸妄流也。余宰南城，有寓公称其人云，近尝过此，曾相识否？余言此辈何可使及吾门云云。二人与长庚同时，其说当确，流俗所传，殆出附会。然道家自尊其教，往往如此。其书既颇有可取，则其人亦不足深诘矣。
△《道德真经注》四卷（两淮盐政采进本）
元吴澄撰。澄有《易纂言》，已著录。据澄年谱，称大德十一年澄辞疾归。
自京南下，留清都观。与门人论及《老》、《庄》、《太玄》等书，因为正厥讹伪而著其说。澄学出象山，以尊德性为本，故此注所言，与苏辙指意略同。虽不免援儒入墨，而就彼法言之，则较诸方士之所注，精邃多矣。篇末有澄跋云，庄君平所传章七十二，诸家所传章八十一，然有不当分而分者，定为六十八章。上篇三十二章，二千三百六十六字；下篇三十六章，二千九百六十二字；凡五千二百九十二字。然大抵以意为之，不必於古有所考。盖澄好窜改古经，故於是书亦多所更定，殆习惯成自然云。
△《老子翼》三卷、《老子考异》一卷（浙江巡抚采进本）
明焦竑撰。竑有《易筌》，已著录。是编辑韩非以下解《老子》者六十四家，而附以竑之《笔乘》，共成六十五家，各采其精语，裒为一书。其首尾完具，自成章段者，仿李鼎祚《周易集解》之例，各标举姓名，列本章之后；其音义训诂但取一字一句者，则仿裴骃《史记集解》之例，联贯其文，缀本章末句之下。上下篇各为一卷，附录及考异共为一卷。不立道经、德经之名，亦不妄署篇名，体例特为近古。所采诸说，大抵取诸道藏，多非世所常行之本。竑之去取，亦特精审。大旨主於阐发玄言，务明清净自然之理。如葛长庚等之参以道家炉火，禅学机锋者，虽列其名，率屏不录，於诸家注中为博赡而有理致。盖竑於二氏之学本深於儒学，故其说儒理者多涉悠谬，说二氏之理者转具有别裁云。
△《御注道德经》二卷顺治十三年世祖章皇帝御撰。《老子》载《汉书艺文志》，而不载其有注。
《隋书经籍志》以下，注其书者著录日繁，焦竑《老子翼》作於明万历中，所采尚六十四家。竑所未见者不知凡几，竑以后之所注又未知凡几也。盖儒书如培补荣卫之药，其性中和，可以常饵；《老子》如清解烦热之剂，其性偏胜，当其对证，亦复有功，与他子书之偏驳悠谬者异，故论述者不绝焉。然诸家旧注，多各以私见揣摩，或参以神怪之谈，或传以虚无之理，或岐而解以丹法，或引而参诸兵谋，群言淆乱，转无所折衷。惟我世祖章皇帝此注，皆即寻常日用，亲切阐明，使读者销争竞而还淳朴，为独超於诸解之上。盖圣人之道大，兼收并蓄，凡一家之书，皆不没所长。圣人之化神，因事制宜，凡一言之善，必旁资其用。固非拘墟之士所能仰窥涯涘矣。
△《老子说略》二卷（编修周永年家藏本）
国朝张尔岐撰。尔岐有《仪礼郑注句读》，已著录。《道德经解》者甚多，往往缴绕穿凿，自生障碍。尔岐是编，独屏除一切，略为疏通大意。其自序谓流览本文，读有未通，辄以己意占度，稍加一二言於句读隙间，觉大义犁然。回视诸注，勿计不能读，亦已不欲读云云。又有自跋，称人问朱子道可道如何解，应之曰：道而可道则非常道，名而可名则非常名。朱子生平未尝解《老》，使其解《老》，此即其解《老》之法，亦即可谓解一切诸书之法。要在不执解求解，反之是书，以解是书而已云云。盖其大旨在於涵泳本文，自得理趣。故不及纵横权谲之谈，亦不涉金丹黄白之术，明白简当，颇可以备参览焉。
△《道德经注》二卷、附《阴符经注》一卷（洗马刘权之家藏本）
国朝徐大椿撰。大椿有《神农本草经百种录》，已著录。是编以《老子》旧注人人异说，而本旨反晦，乃寻绎经文，疏通其义。仍分上下二篇，而削其道经、德经之目。仍分八十一章，而削其章名，但以每章第一句标题。其字句参考诸本，取其词意通达者。其训诂推求古义，取其上下融贯者。其所诠释，主於言简理该，大旨与张尔岐《老子说略》相同，而研索较深，发挥较显，在《老子注》中，尚为善本。附载《阴符经注》一卷，诂以易理，义亦可通。惟其凡例诋呵古人，王弼注谓之肤近，河上公注谓之文理不通，未免过当。又谓老氏之学与六经旨趣各有不同，六经为中古以后文物极盛之书，老氏所云养生修德，治国用兵之法，皆本上古圣人相传之精意。故其教与黄帝并称，其用甚简，其效甚速。汉时循吏，师其一二，已称极治云云。亦未免务为高论。夫老子生乎乱世，立清净之说以救之，特权宜拯弊之一术，犹曰不药得中医耳。盖公以是术教曹参，亦适当秦虐之后，人思休息，犹适当静摄可愈之病耳。必谓老氏欲以此术治万世，非老氏之本意。至於黄帝以七十战定天下，一切礼乐刑政无一非其所制作，古书具在，班班可考，必谓黄帝以无为治天下，尤非黄帝之实事。大椿此书，於《老子》之学不为无见，而跻《老子》於六经上，则不可以训。故录存其书，而附辨其说如右。
△《关尹子》一卷（两淮盐政采进本）
旧本题周尹喜撰。案《经典释文》载喜字公度，未详何本。然陆德明非杜撰者，当有所传。李道谦《终南祖庭仙真内传》称，终南楼观为尹喜故居，则秦人也。考《汉志》有《关尹子》九篇，刘向《列仙传》作《关令子》，而《隋志》、《唐志》皆不著录，则其佚久矣。南宋时徐蒇子礼始得本於永嘉孙定家，前有刘向校定序，后有葛洪序。向序称盖公授曹参，参薨，书葬。孝武帝时有方士来上，淮南王秘而不出。向父德，治淮南王事得之。其说颇诞。与《汉书》所载得《淮南鸿宝秘书》言作黄金事者不同，疑即假借此事以附会之。故宋濂《诸子辨》以为文既与向不类，事亦无据，疑即定之所为。然定为南宋人，而《墨庄漫录》载黄庭坚诗寻师访道鱼千里句，已称用《关尹子》语，则其书未必出於定，或唐、五代间方士解文章者所为也。至濂谓其书多法释氏及神仙方技家，如变识为智，一息得道，婴儿蕊女，金楼绛宫，青蛟白虎，宝鼎红炉，诵咒土偶之类，老聃时皆无是言。又谓其文峻洁，而颇流於巧刻，则所论皆当。要之，其书虽出於依托，而核其词旨，固远出《天隐》、《无能》诸子上，不可废也。此本分一宇、二柱、三极、四符、五鉴、六匕、七釜、八筹、九药九篇，与濂所记合。俞琬《席上腐谈》称旧有陈抱一注，又元大德中有杜道坚注，名曰《阐玄》。今皆未见云。
△《列子》八卷（江苏巡抚采进本）
旧本题周列御寇撰。前有刘向校上奏，以御寇为郑穆公时人。唐《柳宗元集》有《辨列子》一篇，曰穆公在孔子前几百岁。《列子》书言郑国，皆言子产、邓析，不知向何以言之如此。《史记》郑繻公二十四年，楚悼王四年围郑，杀其相驷子阳。子阳正与列子同时，是岁鲁穆公十年。不知向言鲁穆公时遂误为郑耶？
其后张湛徒知怪《列子》书言穆公后事，每不能推知其时，然其书亦多增窜非其实，其言魏牟、孔穿皆出列子后，不可信云云。其后高似孙《纬略》遂疑列子为鸿濛云将之流，并无其人。今考第五卷汤问篇中并有邹衍吹律事，不止魏牟、孔穿。其不出御寇之手，更无疑义。然考《尔雅疏》引《尸子广泽篇》曰：墨子贵兼，孔子贵公，皇子贵衷，田子贵均，列子贵虚，料子贵别囿，其学之相非也数世矣，而已皆弇於私也。天帝皇后辟公宏廓宏溥介纯夏幠冢晊昄皆大也，十有馀名而实一也。若使兼公虚均衷平易别囿一实也，则无相非也云云。是当时实有列子，非庄周之寓名。又《穆天子传》出於晋太康中，为汉、魏人之所未睹。
而此书第三卷周穆王篇所叙驾八骏，造父为御，至巨搜，登昆仑，见西王母於瑶池事，一一与传相合。此非刘向之时所能伪造，可信确为秦以前书。考《公羊传》隐公十一年子沈子曰，何休注曰，子沈子后师沈子，称子冠氏上，著其为师也。
然则凡称子某子者，乃弟子之称师，非所自称。此书皆称子列子，则决为传其学者所追记，非御寇自著。其杂记列子后事，正如《庄子》记庄子死，《管子》称吴王、西施、商子称秦孝公耳，不足为怪。晋光禄勋张湛作是书注，於天瑞篇首所称子列子字知为追记师言，而他篇复以载及后事为疑，未免不充其类矣。书凡八篇，与《汉志》所载相合。赵希弁《读书附志》载，政和中宜春彭瑜为积石军倅，闻高丽国《列子》十卷，得其第九篇曰元瑞於青唐卜者云云。今所行本皆无此卷，殆宋人知其妄而不传欤？其注自张湛以外，又有唐当涂丞殷敬顺释文二卷，此本亦散附各句下。然音注颇为淆乱，有灼然知为殷说者，亦有不辨孰张孰殷者。
明人刊本往往如是，不足讶也。据湛自序，其母为王弼从姊妹，湛往来外家，故亦善谈名理，其注亦弼注《老子》之亚。叶梦得《避暑录话》乃议其虽知《列子》近佛经，而逐事为解，反多迷失。是以唐后五宗之禅绳晋人，失其旨矣。
△《冲虚至德真经解》八卷（内府藏本）
宋江遹撰。遹自署杭州州学内舍生。始末未详。是书乃所注《列子》。据旧刻标题，盖经进之本。其称《冲虚至德真经》者，案《唐书艺文志》，天宝元年诏号《庄子》为《南华真经》，《列子》为《冲虚真经》，《文子》为《通玄真经》，《亢仓子》为《洞灵真经》，故有是名。其兼称至德，据晁公武《读书志》，宋景德中所加也。《老》、《庄》二子自王弼、郭象作注后，著录者不下百家。《列子》今尚仅存注本之行於世者，张湛、殷敬顺以外，惟林希逸《口义》及遹此书而已。此书焦竑《国史经籍志》作二十卷，与今本不符。然今本首尾完具，不似阙佚。竑所著录，大抵杂抄史志书目，舛漏相仍，伪妄百出，所记卷数，不足凭也。张湛注，词旨简远，不尚繁词。遹此注则仿郭象注《庄》之体，摆落训诂，自抒会心，领要标新，往往得言外之旨。其间如周穆王篇注云，穆王亦丹台之旧侣也，谪降人间，尘俗之气尚未深染，故能安栖圣境。此虽下乘之所居，岂胎生肉人所能到哉？殆似杜光庭、林灵素辈语，未免自秽其书。考诸《宋史》，徽宗时始立三舍法。遹自称曰内舍生，其当道君上号之日，作此以附和方士之局乎？又如杨朱篇谓《列子》以御寇为名，盖以闲先圣之道为己任。汤问篇解魏黑卵邱邴章来丹之名曰，黑者阴之色，卵者阴之类，魏者高显之所，魏黑卵者老阴之象也。邴者明之盛，章者文之成，邱者中高之地，邱邴章者老阳之象也。丹含阳，来丹则少阳之方浸而长也云云。亦未免於穿鉴。然大致文词都雅，思致玄远，迥在林希逸书之上也。
△《庄子注》十卷（江苏巡抚采进本）
晋郭象撰。象字子玄，河南人。辟司徒掾，稍迁至黄门侍郎。东海王越引为太傅主簿。事迹具《晋书》本传。刘义庆《世说新语》曰：注《庄子》者数十家，莫能究其旨统。向秀於旧注外别为解义，妙演奇致，大畅玄风。惟《秋水》、《至乐》二篇未竟而秀卒。秀子幼，其义零落，然颇有别本迁流。象为人行薄，以秀义不传於世，遂窃以为己注，乃自注《秋水》、《至乐》二篇，又易《马蹄》一篇，其馀众篇，或点定文句而已。其后秀义别本出，故今有向、郭二《庄》，其义一也。《晋书》象本传亦采是文，绝无异语。钱曾《读书敏求记》独谓世代辽远，传闻异词。《晋书》云云，恐未必信。案向秀之注，陈振孙称宋代已不传，但时见陆氏《释文》。今以《释文》所载校之，如逍遥游有蓬之心句，《释文》郭、向并引，绝不相同。《胠箧篇》圣人不死大盗不止句，《释文》引向注二十八字，又为之斗斛以量之句，《释文》引向注十六字，郭本皆无。然其馀皆互相出入。又张湛《列子注》中凡文与《庄子》相同者，亦兼引向、郭二注。所载《达生篇》痀偻丈人承蜩一条，向注与郭一字不异。应帝王篇神巫季咸一章皆弃而走句，向、郭相同。列子见之而心醉句，向注曰：迷惑其道也；而又奚卵焉句，向注六十二字，郭注皆无之。故使人得而相汝句，郭注多七字。示之以地支句，向注块然如土也，郭注无之。是殆见吾杜德机句，乡吾示之以天壤句，名实不入句，向、郭并同。是殆见吾善者机也句，向注多九字。子之先生坐不斋句，向注二十二字，郭注无之。乡吾示之以太冲莫胜句，郭改其末句。渊有九名此处三焉句，郭增其首十六字，尾五十一字。乡吾示之以未始出吾宗句，故逃也句，食豨如食人句，向、郭并同。於事无与亲以下，则并大同小异。是所谓窃据向书，点定文句者，殆非无证。又《秋水篇》与道大蹇句，《释文》云，蹇，向纪辇反。
则此篇向亦有注。并《世说》所云象自注《秋水》、《至乐》二篇者，尚未必实录矣。钱曾乃曲为之解，何哉？考刘孝标《世说注》，引《逍遥游》向、郭义各一条，今本无之。《让王篇》惟注三条，《渔父篇》惟注一条，《盗跖篇》惟注三十八字，《说剑篇》惟注七字，似不应简略至此，疑有所脱佚。又《列子》生物者不生，化物者不化二句，张湛注曰，《庄子》亦有此文，并引向秀注一条，而今本《庄子》皆无之。是并正文亦有所遗漏。盖其亡已久，今不可复考矣。
△《南华真经新传》二十卷（两淮盐政采进本）
宋王雱撰。字元泽，临川人，王安石子也。未冠登进士，累官龙图阁直学士。
事迹附见《宋史安石传》。是书体例略仿郭象之注，而更约其词。标举大意，不屑屑诠释文句。大旨谓内七篇皆有次序纶贯，其十五外篇。十一杂篇，不过蒇内篇之宏绰幽广，故所说内篇为详。后附拾遗杂说一卷，以发挥馀义，疑其书成后所补缀也。史称雱睥睨一世，无所顾忌，其狠愎本不足道。顾率其傲然自恣之意，与庄周之滉漾肆论，破规矩而任自然者，反若相近，故往往能得其微旨。孙应鼇序谓取言不以人废，谅矣。是书《宋志》不著录，晁公武《读书志》作十卷，此本倍之，疑《读书志》误脱二字。或明人重刊，每卷分为二欤？王宏撰《山志》曰：注《道德》、《南华》者无虑百家，而吕惠卿、王雱所作颇称善，雱之才尤异。使当时从学於程子之门，所就当不可量。又曰：窃又疑惠卿之奸谄，雱之恣戾，岂宜有此。小人攫名，或倩门客为之，亦未可知。案小人凶狡，其依凭道学，不过假借声名。邢恕何尝不及程子之门，（见《伊洛渊源录》。）章惇何尝不及邵子之门，（见《闻见录》。）而一旦决裂，不可收拾。安见雱一从程子，必有所就？至於雱之材学，原自出群，王安石所作《新经义》，惟《周礼》是其手稿，其馀皆雱所助成。蔡绦《铁围山丛谈》言之甚详，又何有於《庄子注》，而必需假手乎？宏撰所言，不过好为议论，均未详考其实也。
△《庄子口义》十卷（安徽巡抚采进本）
宋林希逸撰。希逸有《考工记解》，已著录。是编为其《三子口义》之一。
前有自序，大意谓读《庄子》有五难，必精於《语》、《孟》、《学》、《庸》等书，见理素定；又必知文字血脉，知禅宗解数，而后知其言意。少尝闻於乐轩，因乐轩而闻艾轩之说，文字血脉，颇知梗概。又尝涉猎佛书，而后悟其纵横变化之机，於此书稍有所得，实前人所未尽究者云云。盖希逸之学本於陈藻，藻之学得於林光朝。所谓乐轩者，藻之别号。艾轩者，光朝之别号。凡书中所称先师，皆指藻也。序又谓郭象之注，未能分章析句；王雱、吕惠卿之说，大旨不明，愈使人有疑於《庄子》云云。今案郭象之注，标意旨於町畦之外，希逸乃以章句求之，所见颇陋。即王、吕二注，亦非希逸之所及。遽相诋斥，殊不自量。以其循文衍义，不务为艰深之语，剖析尚为明畅，差胜后来林云铭辈以八比法诂《庄子》者，故姑录存之，备一解焉。
△《南华真经义海纂微》一百六卷（浙江巡抚采进本）
宋褚伯秀撰。伯秀，杭州道士。是书成於咸淳庚午，前有刘震孙、文及翁、汤汉三序。下距宋亡仅六年。周密《癸辛杂识后集》载，至元丁亥九月，与伯秀及王磐隐游阅古泉，则入元尚在也。其书纂郭象、吕惠卿、林疑独、陈祥道、陈景元、王雱、刘概、吴俦、赵以夫、林希逸、李士表、王旦、范元应十三家之说，而断以己意，谓之管见。中多引陆德明《经典释文》，而不列於十三家中，以是书主义理，不主音训也。成玄英疏、文如海《正义》、张潜夫《补注》皆间引之，亦不列於十三家，以从陈景元书采用也。范元应乃蜀中道士，本未注《庄子》，以其为伯秀之师，故多述其绪论焉。盖宋以前解《庄子》者，梗概略具於是。其间如吴俦、赵以夫、王旦诸家，今皆罕见，实赖是书以传。则伯秀编纂之功，亦不可没矣。
△《庄子翼》八卷、《庄子阙误》一卷、《附录》一卷（安徽巡抚采进本）
明焦竑撰。是编成於万历戊子，体例与《老子翼》同。前列所载书目，自郭象注以下凡二十二家。旁引他说互相发明者，自支遁以下凡十六家。又章句音义自郭象以下凡十一家。今核其所引，惟郭象、吕惠卿、褚伯秀、罗勉学、陆西星五家之说为多，其馀特间出数条，略备家数而已。又称褚氏《义海》引王雱注内篇，刘概注外篇，道藏更有雱《新传》十四卷，岂其先后所注不同，故并列之欤？
今采其合者著於编，仍以《新传》别之云云。今考书中所引，自雱《新传》以外，别无所谓雱注。而养生主注引刘概一条，则概注亦有内篇，其说殆不可解。盖明人著书，好夸博奥，一核其实，多属子虚。万历以后，风气类然，固不足深诘也。
至於支遁注庄，前史未载。其逍遥游义本载刘孝标《世说新语注》中，乃没其所出，竟标支道林注，亦明人改头换面之伎俩，不足为凭。然明代自杨慎以后，博洽者无过於竑，其所引据，究多古书，固较流俗注本为有根柢矣。末附《庄子阙误》一卷，乃全录宋陈景元《南华经解》之文，亦足以资考证。又附刻一卷，列《史记庄子列传》、阮籍《王安石庄子论》、苏轼《庄子祠堂记》、潘佑《赠别王雱杂说》、李士表《庄子九论》。考南唐潘佑以直谏见杀，而此列苏轼、王雱之间，未审即其人否？李士表自陈振孙《书录解题》已不知为何许人，《宋史艺文志》载其《庄子》十论一卷，此惟存其九，亦未喻何故。又此九论书中已采其解牛、壶子、濠梁三篇，而仍全录之於末，亦为例不纯。殆随手编纂，未及删并之故欤？
△《文子》十二卷（两淮盐政采进本）
案《汉志道家文子》九篇。注曰：老子弟子，与孔子并时，而称周平王问，似依托者也。（案：此班固之原注，《读书志》以为颜师古注，误也。）《隋志》载《文子》十二篇，注曰：老子弟子，《七略》有九篇，梁十卷亡。二志所载，不过篇数有多寡耳，无异说也。因《史记货殖传》有范蠡师计然语，又因裴驷《集解》有计然姓辛字文子，其先晋国公子语，北魏李暹作《文子注》，遂以计然，文子合为一人。文子乃有姓有名，谓之辛钘（案：暹注今已不传，此据《读书志》所引。）案马总《意林》列《文子》十二卷，注曰，周平王时人，师老君。又列《范子》十三卷，注曰：并是阴阳历数也。又曰：计然者，葵邱濮上人，姓辛名文子，其先晋国公子也。其书皆范蠡问而计然答，是截然两人两书，更无疑义。暹移甲为乙，谬之甚矣。《柳宗元集》有辨文子一篇，称其旨意皆本老子，然考其书，盖驳书也。其浑而类者少，窃取他书以合之者多。凡孟子辈数家皆见剽窃，峣然而出其类，其意绪文词，又互相牴而不合。不知人之增益之欤，或者众为聚敛以成其书欤？今刊去谬恶滥杂者，取其似是者，又颇为发其意，藏於家。是其书不出一手，唐人固已言之。然宗元所刊之本，高似孙《子略》已称不可见，今所行者仍十二篇之本。别本或题曰《通玄真经》，盖唐天宝中尝加是号，事见《唐艺文志》云。
△《文子缵义》十二卷（永乐大典本）
元杜道坚撰。道坚字南谷，当涂人。武康计筹山昇玄观道士也。其始末无考。
是书诸家书目亦罕著於录，惟考牟巘《陵阳集》有为道坚所作序。又别有计筹峰真率录序，称洞微先生常主昇玄观席，德寿宫锡之宝翰，至今岁某甲道坚实来。
上距祖君十二化，然才百年云云。案自高宗内禅居德寿宫时，下至景定壬戌，正一百年，则道坚当为理宗时人，而李道纯《久和集》序乃道坚所作，题大德丙午，则入元久矣。《文子》一书，自北魏以来，有李暹、徐灵府、朱元三家注，惟灵府注仅存，亦大半阙佚。道坚因所居计筹山有文子故迹，因注其书。凡自为说者题曰缵义，其馀裒辑众解，但总标曰旧说，不著姓名，颇嫌掠美。然杜预《左传集解》先有此例，朱子注四书已用之，亦无责於道坚也。自元以来，传本颇稀，独《永乐大典》尚载其文。其精诚、符言、上德、下德、微明、自然、上义七篇，首尾完备，惟道原、九守、道德、上仁、上礼五篇，原本失载。或修《永乐大典》之时已散佚不完欤？今检校原目次第，排录成帙，所阙之五篇，亦仍载其原文。
厘为十有二卷，仍符隋、唐志《文子》旧数。书中字句与世传明代道潜堂刊本多所同异，其间文义两通者不可胜举。其显然讹脱者，如符言篇求为而宁，求为而治句，明刊本作无为，与上下文义全反；又知言不知上也，不知言知病也四句，明刊本无言字，於义难通；又时之去不可追而援也句，明刊本追字作足；又内在己者得句，明刊本内字作则；又夫气者可以道而制也句，明刊本夫字作二；又微明篇圣人见福於重关之内句，明刊本见字作先；又微言篇奇伎逃亡句，明刊本逃亡作天长；均讹误不可解。当以此本为正。又符言篇故能以众不胜成大胜者，惟圣者能之二句，明刊本脱下一句；又能成王者必德胜者也句，明刊本脱德字；又上义篇故天下可一也句，明刊本一字下衍人字；此类甚多，皆可以证传刻之误。
盖道坚生当宋季，犹见诸家善本，故所载原文，皆可正后来讹误，不但注文明畅，足以宣通疑滞也。
△《列仙传》二卷（两淮盐政采进本）
旧本题汉刘向撰。纪古来仙人自赤松子至元俗凡七十一人，人系以赞，篇末又为总赞一首。其体全仿《列女传》。陈振孙《书录解题》谓不类西汉文字，必非向撰。黄伯思《东观馀论》谓是书虽非向笔，而事详语约，词旨明润，疑东京人作。今考是书，《隋志》著录则出於梁前，又葛洪《神仙传》序亦称此书为向作，则晋时已有其本。然《汉志》列刘向所序六十七篇，但有《新序》、《说苑》、《世说》、《列女传》图颂，无《列仙传》之名；又《汉志》所录，皆因《七略》，其总赞引《孝经援神契》，为《汉志》所不载；涓子传称其琴心三篇，有条理，与《汉志蜎子》十三篇不合；《老子传》称作《道德经》上下二篇，与《汉志》但称《老子》亦不合；均不应自相违异。或魏、晋间方士为之，托名於向耶？
</div>
    <div class="pagination">
<a href="四库全书总目提要_page179.html">上一页</a><span>...</span><a href="四库全书总目提要_page175.html">175</a><a href="四库全书总目提要_page176.html">176</a><a href="四库全书总目提要_page177.html">177</a><a href="四库全书总目提要_page178.html">178</a><a href="四库全书总目提要_page179.html">179</a><span class="current-page">180</span><a href="四库全书总目提要_page181.html">181</a><a href="四库全书总目提要_page182.html">182</a><a href="四库全书总目提要_page183.html">183</a><a href="四库全书总目提要_page184.html">184</a><a href="四库全书总目提要_page185.html">185</a><span>...</span><a href="四库全书总目提要_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
