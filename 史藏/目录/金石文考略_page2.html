<!DOCTYPE html>
<html>
<head>
    <meta charset="UTF-8">
    <title>金石文考略 - 第 2 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文考略 - 第 2 页/共 22 页</h1>
    <div class="content">　　汉鲁相置孔庙卒史碑今在曲阜盖鲁相乙瑛上书请置百石卒史一人典主守庙司徒呉雄司空赵戒以闻制从之盖在元嘉三年三月后鲁相平补以孔和上书于司空府则永兴元年六月也攷之范史桓帝纪元嘉惟有二年碑云元嘉三年三月者盖是年五月始改永兴至十月而雄戒亦罢矣【金薤琳琅】此碑都元敬攷据甚明杨用脩金石古文全録之但碑中奏洛阳宫下有司徒公河南【缺四字】　字季髙司空公蜀郡武都【缺二字】字意伯廿四字内阙六字而二公不之及何耶
　　碑后有刻云后汉钟太尉书宋嘉祐七年张稚圭按图题记按此碑永兴元年造元常献帝初始为黄门侍郎距永兴且四十年此非元常书明甚未知张稚圭所按何图其叙事简古法遒逸令人想见汉人风采政不必附防元常也碑中赵戒范史注字志伯今云意伯赵明诚云疑是避桓帝讳戒袁宏又作诫【二条石墨镌华】
　　此汉元嘉永兴间孔子庙置百石卒史一人以掌祭器之碑也相传以为钟元常分书即古石质朴不志主名然详其笔意与余所藏繇书道徳经同一轨格盖彼楷而存分法此分而存楷法其方正平达无不欣合决为钟无疑也其初书数百字笔画浑沦全不显承接缝罅末简锋铦尽出如羣峰乱水不可遏抑变化无穷神情不滞所云郊庙俎豆者可遐想其概人能以此立脚以老子言为桥梁入宣示门迳其造于钟氏阃奥也何难焉脱而由季直戎辂即无从见法象矣此学书人第一宗祖而多盲瞆何耶敬为开千古之谬【墨林快事】
　　孔庙卒史碑文既尔雅简质书复髙古超逸汉石中之最不易得者都元敬谓此碑残阙余所收碑则完善当在都所见本以前后云后汉钟太尉书则后人附防之耳【销夏记】
　　余尝检洪丞相释见此碑列于第五而近世都元敬杨用修徐献忠俱以此为第一岂先数者已零落不可得是刻在孔林尚无恙耶勉字下隠起是学字盖崇圣道勉学艺词理俱畅而人往往缺之故敬为补之而记其説如此【苍润轩帖跋】
　　上由奎文阁西偏门出阅永乐治碑前至同文门观门右汉碑孔尚任奏曰此汉元嘉三年鲁相乙瑛始置卒史碑今谓之百户碑
　　上问何谓百户碑尚任奏曰歴代优崇之典于庙庭设官四员典籍以教习礼仪司乐以典司乐舞管勾以经理屯田百户以守卫林庙谓之礼乐兵农四司衍圣公孔毓圻奏曰今典籍司乐管勾皆奉
　　朝选惟百户止由臣劄委于典制未全伏望
　　皇上特恩一体选设
　　上命毓圻具疏上请是月
　　诏复设圣庙百户与典籍司乐管勾一体咨部题授臣毓圻按元嘉始置百石卒史其职掌领礼器黄初之诏则云令鲁郡修起旧庙置百石卒史以守卫之盖以汉之制禄秩自二千石至百石百石以下为斗食碑文是百石非百户而其职则今之百户职也歴代复民供洒扫守卫率百户有差卒史初置选于孔氏子弟其后选于诸儒生治十一年准于洒扫户才徳兼优者委用其职掌专司林庙户籍训以武事守卫林庙司扫除启闭收掌礼器凡祭祀则造酒饲牲燎烜涤濯陈设省眎至期充监宰官瘗埋血毛其服如各卫所百户其禄与管勾同在免粮田内支给盖本于汉魏之百石卒史以其管洒扫百户之人故亦谓之百户云我
　　皇上攷古騐今其籍于司马重其职于
　　朝选责以游缴干掫之任礼乐兵农烂然并列而祠官无不备之物所以尊吾夫子者百代莫与京也已【二条幸鲁盛典】
　　鲁相乙瑛以孔子庙在阙里褎成侯四时来祠事已即去庙有礼器无常人掌领请置百石卒史一人典主守庙元嘉三年司徒呉雄司空赵戒闻于朝诏如瑛言选年四十以上经通一艺者乃举文学掾孔龢任之按汉书儒林传郡国置五经百石卒史臣瓒以为卒史秩百石者刘昭注汉书百官志引应劭汉官仪河南尹百石卒史二百五十人黄霸传补左冯翊二百石卒史盖秩有不同故举石之多寡别之今本杜佑通典乃譌百石卒史为百户吏卒我闻在昔有释战国策音义者更鸡口作鸡尸贻笑艺林以百石为百户是鸡尸之类也【曝书亭集】
　　今在曲阜县中后人刻其上曰汉钟太尉书洪氏释曰按图经云钟繇书繇以太和四年卒上距永兴七十八年图经所云非也【金石文字记】
　　北海相景君碑
　　八分书　汉安二年
　　右汉北海相景君铭其碑首题云汉故益州太守北海相景君铭其余文字虽往往可读而漫灭多不成文故君之名氏邑里官阀皆不可攷其可见者云惟汉安二年北海相任城府君卒城下一字不可识当为景也汉功臣景丹封栎阳侯传子尚尚传子苞苞传子临以无嗣絶安帝永初中邓太后诏封苞弟遽为监亭侯以续丹后自是而后史不复书而他景氏亦无显者汉安顺帝年号也君卒于顺帝时盖与遽同时人也碑铭有云不永麋夀余家集録三代古器铭有云眉夀者皆为麋盖古字简少通用至汉犹然也【集古録】
　　此石残缺防不成文攷集古録盖自欧阳永叔时已然而都敬録其全文止缺三十字不知何据敬云家藏汉碑不完者皆以洪丞相释足之此是耶王元美曰法故自古雅但益州部当言刺史不当言太守额曰铭辞曰诔亦属未妥东京作者往往如是而碑中眉夀作麋夀欧公以为古字通用良是【石墨镌华】
　　景君碑据金石録云在济州任城县今乃在济宁州学不知何年移此此碑集古録云文字漫灭金石録云此碑最完何也岂搨者有先后耶余所收本文已漫灭惟碑隂差存其书方整有分法王元美称之曰古雅非溢美也【销夏记】
　　此碑金石録云在济州任城县盖任氏在汉为任城人也余按济州即今之济宁州今碑乃在州学不知何年移置于此通志金石畧以不知其地故直云未详姚江谢中舍大中近过济宁以见惠余家自祖宗来藏碑颇富兼以余所好收録中间得于朋友之助者十常四五如此碑是也
　　景君碑隂列门下书佐及故吏等中有脩行凡十九人赵氏谓后汉书百官志注河南尹官属有循行一百三十人而晋书百官志亦有循行以为循脩字画相类遂致譌谬余谓景君碑刻于汉而后汉书旧皆出传録则以修为循者特传録之误耳赵氏不信碑本而信汉书且引晋书为证殊不知晋书修于唐其亦曰循行盖仍汉书之误云然也【二条金薤琳琅】简翁尝言碑之有额犹身之有首装者不可弃今观此帙乃得其实也然洪跋谓任城有景氏三碑而近世收者独此何耶昔人谓汉碑在世犹凤翎麟角不可因其残剥而轻舍渊泉其慎守之也【苍润轩帖跋】济宁州儒学孔子庙门列汉碑五其制各殊北海相景君碑其一也地志不载何年所立余攷之元天厯间幽州梁有字九思曾奉勅歴河南北録金石刻三万余通上进类其副本为二百卷曰文海英澜于济得汉刻九于泗水中郭啰洛纳新寄以诗云泗水中流寻汉刻泰山絶顶得秦碑阅欧阳赵氏着録斯碑本在任城其移置于学者必天厯间矣碑辞漫漶其隂旁右壁工以不能椎拓辞余留南池三宿强令拓之题名有督邮督盗贼议史书佐骑吏吏行义修行午小史竖其云午者不载于续汉书百官志即赵氏亦不知也广韵诠丘字称汉复姓凡四十有四引何承天姓苑汉有司校尉水丘岑而斯碑有修行水丘郃营陵人又有修行都昌台丘暹故午都昌台丘迁则在四十四姓之外亦足资异闻也已【曝书亭集】
　　郃阳令曹全碑
　　八分书　中平二年
　　万厯初郃阳县旧城掘得此碑中平二年造内称全为戊部司马征疏勒王和徳攻城野战谋若涌泉威牟诸贲和徳面缚归死还师振旅诸国礼遗且二百万悉以簿官按范史西域传和徳射杀其王自立凉州刺史孟佗遣从事任涉将炖煌兵五百人与戊巳司马曹寛西域长史张宴将诸国兵合三万人讨疏勒攻槙中城四十余日不能下引去二説不合且司马为曹寛非曹全岂即其人范史传写误耶即纪功者张大其词而面缚归死似非虚饰抑又何也碑又称光和七年史光和止六年盖七年冬十一月始改元中平耳碑文书遒古不减卒史韩勑等碑且完好无一字缺坏真可寳也余曽与友人论及古碑友人曰吾軰幸生此时犹得见汉晋人书恐后世无复存者余曰神物显晦有时宁无沉埋以待后死者如曹全碑欧阳公赵明诚都敬杨用修诸公岂得见哉相眡一笑【石墨镌华】
　　曹景完碑万厯年间始出郃阳土中中惟一因字半缺余俱完好且字法遒秀逸致翩翩与礼器碑前后辉映汉石中之至寳也【销夏记】
　　汉碑之存于世者今皆乌有惟托迹孔庙者间有一二然或残毁盖世物之不可常如此不谓埋圽土中不与浮在人耳目者争一日之耀反可以发身千古之后裒为众穉之长如此石者也自晚汉迄今二千有余年而字如新镂幸矣此发自我师叶龙潭少保方以名侍御谪居郃阳丞乃见于世汉世近古民于令君有元首之戴意犹可想而文家尔雅璞实无不情之誉皆令人神往即其字全不作意如仅办笔画而后之作意求工者乃逊焉又于八分之体裁了然可信今传后知妄作者之为讹至于铭言三字为句甚醇古且用二足字相连又以明手足之足与满足之足可各押也【墨林快事】
　　门人蒲城赵善昌贻曹全碑碑在汉中最为完好书法圆美此碑万厯时出于郃阳歳月未久故鲜刓缺赵崡石墨镌华于奕正金石志始载之都敬金薤琳琅未及见也碑尾署中平二年十月丙辰造【带经堂】
　　万厯中郃阳县民掘地得汉曹全碑以其最后出字画完好汉碑之存于今者莫或过焉按碑文全为隃麋侯相凤之孙凤尝上书言烧当事得拜金城西部都尉屯龙耆而全以戊部司马讨疏勒又定郭家之乱信不愧其祖矣时人语曰重亲致欢曹景完盖其孝友之性尤人所难能也呜呼今之为吏者虽遭父母之丧必问其亲生与否投牒再三始聼其去而全以同产弟忧得弃官归以此见汉代风俗之厚其敦孝友若是宜士君子顾惜清议而自好者不乏也全以禁网隠家巷者七年可以补后汉史党锢诸人之阙史载疏勒王臣磐为季父和得所射杀而碑云和徳弑父篡位徳与得文亦不同史称讨疏勒有戊巳司马曹寛而不曰全又云其后疏勒王连相杀害朝廷亦不能禁而碑云和徳面归死司宼盖范蔚宗去汉二百余年传闻失真要当以碑为正也【曝书亭集】汉郃阳令曹君碑神庙初始出渭水碛中未经燹蚀字画完好较之宇内所存东汉诸碑剥落殆尽好古之士未有不阁笔兴叹者也此碑一出东南渐知有汉法矣癸丑春夏之交养疴荒园昼长多暇漫临一通勒于灌木楼中是歳腊月谒天夀山晤左羽先生识以求教谷口小弟郑簠【汝器先生临本书后】
　　司校尉鲁峻碑
　　八分书熹平二年
　　右汉鲁峻碑云君讳峻字仲严山阳昌邑人监营谒者之孙修武令之子治鲁诗顔氏春秋举孝亷除郎中谒者河内太守丞辟司徒司空府举髙第御史东郡顿丘令迁九江太守拜议郎太尉长史御史中丞司校尉遭母忧自乞拜议郎服竟还拜屯骑校尉以病逊位熹平元年卒门生于商等二百三十人諡曰忠恵父其余文字亦粗完故得迁拜次序颇详以见汉官之制如此惟云遭母忧自乞拜议郎又其最后为屯骑校尉而碑首题云汉故司校尉忠恵父鲁君碑二者莫晓其义治平元年四月二十三日【集古録】
　　右汉司校尉鲁峻碑云君讳峻字仲严郦道元水经注引戴延之西征记曰焦氏山北金乡山有汉司校尉鲁恭冢冢前有石祠四壁皆青石隠起自书契以来忠臣孝子贞妇孔子及七十二弟子形像像边皆刻石记之今墓与石室尚存惟此碑为人辇置任城县学矣余尝得石室所刻画像与延之所记合又其他地里书如方舆志寰宇记之类皆作峻惟水经注误转写为恭尔【金石録】
　　汉司校尉鲁峻碑水经注以峻为恭赵氏谓方舆志寰宇记皆作峻而辨水经之误余家旧藏此碑峻字明白可识赵氏果有其本何乃不知而必证之以地里书也欧阳公谓峻最后为屯骑校尉而碑首题云司校尉莫晓其义释云汉人碑志或以所重之官揭之司官尊而职清非列校可比故书之也此足以祛欧公之惑郑夹漈又谓此碑书于蔡邕按徐浩古迹记其叙邕书惟三体石经西岳光和殷华冯敦数碑及攷其他字书亦未闻邕尝书此不知郑氏何所据也【金薤琳琅】
　　右鲁君碑熹平二年四月立书额穿其中文十七行本在金乡山墓侧赵徳甫撰金石録时已辇置任城县学至今存焉相传是蔡中郎书惜其文不入集中石乆崩剥仅识其百一而已【曝书亭集】
　　峻后为屯骑校尉而额题司者释云汉人书碑或以所重之官揭之司权尊而秩清非列校可比亦犹冯绲舍廷尉而用车骑也赵氏洪氏皆云水经注亦载此碑而误以峻为恭今按水经注所载乃石壁画象非此碑也【顾南原辩碑攷】
　　豫州从事尹宙碑
　　八分书　熹平四年
　　尹宙碑土中晚出文字尚完结体遒劲犹存篆籕之遗是本烟楮悉旧对之如百年前物尤为尽善太原傅山青主藏檇李曹溶洁躬审定朱彞尊锡鬯书康熈乙巳秋八月【曝书亭集】
　　豫州从事尹宙碑今在鄢陵县豫字磨灭以其颍川人而言本州知其为豫州也
　　左传襄公三十年传有尹言多当周景王之世汉书酷吏传尹赏字子心杨氏人也以右辅都尉迁执金吾卒官今碑曰杨县按杨氏县属钜鹿郡于文不当省氏字也河东郡自有杨县又钜鹿之鹿不当从金位不福徳福字亦副字之误【二条金石文字记】右碑是汉灵帝时作前无题后无书撰人名长一丈余广四尺许额中一孔径三四寸孔傍有篆书从铭二字文是书如蔡中郎笔近日鄢陵地中得之嘉靖十七年通政鄢陵刘讱以贻许吏部谷董生子元复以贻余者也【金石文】
　　顾南原碑攷云金石文字记作豫州从事尹宙碑云豫字磨灭以其颍川人而言本州知其为豫州今碑甚完好无一字磨灭惟云仕郡歴主簿督邮五官掾功曹守昆阳令州辟从事而已无豫字也或亭林所见之本传拓不清以为磨灭耳按金石文字记载有全文所云仕郡歴主簿以下二十字极明岂不知无豫字而云然耶当是亭林所见之本其首行有标题豫州等字而谓豫字磨灭也余所藏无标题想南原所见之本亦然故以无豫字为疑耳又南原云额题从铭二篆字金石文亦云有篆书从铭二字而余本无之金石文字记亦不言有此二字盖碑本不同如此【光暎识】
　　博陵太守孔彪碑
　　八分书　建宁四年　在曲阜县
　　按彪为孔子十九代孙仕终于河东太守而碑额仍云博陵或碑乃博陵故民所建每阅汉人碑隂载出钱名字或其门生故民非其子弟所置也彪名及字元上碑中犹存集古録谓名字磨灭不可见岂当日所见不及今本耶书法媚美开钟元常法门矣【销夏记】
　　右汉博陵太守孔彪碑按碑彪字元上孔子十九世孙与孔宙盖弟兄行尝为尚书侍郎治书御史可谓显矣阙里志世表宗谱皆不见其名字微此则世不复知有彪矣
　　右孔彪碑隂故吏出博陵者凡十有三人故其额不称后官而直书博陵洪氏以为故吏函甘棠之惠痛夏屋之倾相与立碑遂以本郡题其额也此或得之然予观汉碑亦往往有书前官者又似不必拘此金石録乃云不知何谓非也【二条金薤琳琅】
　　右汉博陵太守孔彪碑曲阜石阙多置孔子庙廷独此碑在林中欧阳子集古録苐云孔君碑惜其名字皆亡赵明诚以为碑虽残缺名字可识讳彪字元上证以韩勑史晨二碑率钱人姓名是本曩见之于宛平孙侍郎宅文愈断烂讳及字形模尚存乃治中修阙里志改彪为震都少卿穆遂谓撰志者遗之不知震即彪字之误也孙氏所藏汉约三十余种尚有张表衡方夏承王纯侯成戚伯着诸碑皆宋时拓本今尽散佚覩此如觌故人又絶类郃阳令曹全笔法此正永叔所云碑石不完者则其字尤佳防哉言也【曝书亭集】
　　此碑虽剥落已甚然字有挑法汉人中出色者【苍润轩帖跋】
　　溧阳长潘干校官碑
　　八分书　光和四年　有单禧跋
　　右汉溧阳长潘干校官碑在今南畿溧水县学盖溧水即汉溧阳地也余初得此碑而不知其有释文近始得之乃元至顺四年校官单禧所为而刻之者也禧谓此碑宋绍兴中县尉喻仲逺得于固城湖濵置之官舍则其得免于毁弃仲逺之力也禧又有跋谓攷订碑文与释不同者二十七字而复辨溧阳志之失可谓有功于文字者【金薤琳琅】
　　绍兴十三年溧水尉喻仲逺得汉碑于固城湖中验之则灵帝光和四年溧阳丞尉吏掾为其长潘校官乾元卓立其出也晚故犹未漫漶辞称惠我犂蒸犂黎通蒸犂字乃倒用之其曰尚旦在昔我君存今盖以周公太公喻干拟人非其伦矣【曝书亭集】
　　宋赵彦卫云麓漫钞曰范蔚宗后汉书永平十年闰月甲午南巡狩幸南阳祠章陵日北至又祠旧宅礼毕召校官弟子作雅乐奏鹿鸣帝自御埙篪和之以娯嘉賔则东汉时县有校官矣碑词末云永世支百民人所彰子子孙孙俾尔炽昌宋呉棫韵补引之作民人所瞻以证诗桑柔瞻字可读为彰今此碑正作彰字不知才老何所据而改为瞻也单禧跋云宋绍兴十一年溧水尉喻仲逺得于固城湖濵置之官舍才老时此碑未出或据类文録之耳【金石文字记】
　　郎中郑固碑
　　八分书　延熹元年　在济宁儒学
　　右汉郎中郑固碑文字磨灭其官阀卒葬年月皆莫可攷其仅可见者云君讳固字伯坚孝友着于闺门至行立乎乡党初受业于欧阳仕郡诸曹掾史主簿督邮五官掾功曹又曰忠以卫上清以自修其余残缺不复成文又云延熹元年二月诏拜而不见其官惟其碑首题云汉故郎中郑君之碑以此知其官至郎中尔汉刻石存于今者少惟余以集録之勤所得为独多然类多残缺不完盖其难得而可喜者其零落之余尤为可惜也【集古録】
　　右汉郎中郑固碑欧阳公谓碑文磨灭官阀卒葬年月皆莫可攷余家本磨灭尤甚盖以去欧公之远也而释所载文字独完其云君蓍君之子延熹元年四月卄四日遭命陨身年四十二则门阀与卒固可攷也欧公所録在释之前而乃云云若此不可晓也【金薤琳琅】
　　己酉之春泊舟任城南池步入州学见仪门旁列汉碑五左二右三郎中郑君固碑其一也碑文全漫漶不可辨识舍之去明年冬同昆山顾宁人嘉定陆翼王观北平孙侍郎藏本文有逡遁字寜人谓是逡巡之异文退而引三礼注以证之且博稽晏子春秋作巡遁汉书作逡循庄子作蹲循灵枢经亢仓子作遵循又谓逡遁之异文笔之金石文字记以余攷之集韵逡遁浚三字牵连书之均七伦切音义则一説文释□字云乍行乍止也遁字虽音徒困切而配之以辵当读如足缩缩如有循之循以为假借则可不得谓之异文矣宁人作音论惜集韵不存未知是书尚存天地间故于诸书疑义未尽晰尔【曝书亭集】
　　郭有道碑
　　此碑在介休余邑人王正已曽为其县令余从其家觅一纸乃正已重刻者深恨不得原刻近有晋人为余言旧石曾有一秀才极爱之每往碑下摩挲累日一夕盗碑舁去县令无奈重刻一石以应求者后又磨泐而王正已再刻之秀才所盗之石竟不得出异哉【石墨镌华】
　　介休县城东有征士郭林宗宋子浚二碑宋冲以有道司徒征林宗辟司徒举太尉以疾辞其碑文云将蹈洪崖之遐迹绍巢由之逸轨翔区外以舒翼起天路以髙峙禀命不融享年四十有三建宁四年正月丁亥卒凡我四方同好之人永怀哀痛乃树碑表墓铭景行云陈留蔡伯喈范阳卢子干扶风马日防等逺来奔防朋友服心防朞年者如韩子助宋子浚等二十四人其余门人着锡衰者千数其碑文故蔡伯喈撰伯喈谓卢子干马日防曰吾为天下碑文多矣皆有慙容唯郭有道无愧于色矣【水经注】
　　九疑山碑
　　八分　蔡邕书　有李袭之题
　　碑在广西梧州府
　　汉碑既亡搨本亦少而二京遗法付之梦寐金石古文用修容有补以史传等书者此蔡邕九疑碑铭分法甚严可以辟后人之讹然既无可证真赝何以别乎余藏宋版汉分韵诸碑略备欲类出各为一本亡者缺之良足大观后此书寄一友人邸中为水所浥失其十二三遂休此志可惜也【石墨镌华】
　　白石神君碑
　　八分书　光和六年
　　白石碑不甚剥落光和四年民盖髙等为无极山诣太常求法食至六年而众民比例为白石神君以请碑文云居九山之数叁三条之壹语殊荒唐【销夏记】右汉白石神君碑在无极县立石者常山相南阳冯巡元氏令京兆王翊与欧阳氏集古録所载无极山神庙碑略同文称神君能致云雨法施于民则祀之宜也然所云盖髙者合之无极庙碑特常山一妄男子尔先是光和四年巡诣三公神山请雨神使髙传言即与封龙无极共兴云雨赛以白羊髙等遂诣太常索法食越二年具载神君始末上尚书求依无极山为比即见聼许盖斯时巫风方炽为民牧者宜潜禁于将萌乃巡翊轻信巫言辄代为之请何与非所云国将亡而聼之神者与碑隂有务城神君李女神甎石神君壁神君名号殆因白石而充类名之者碑建于光和六年是歳妖人张角起矣【曝书亭集】汉人分固有不工者或拙或怪皆有古意此碑虽布置整齐略无纎毫汉字气骨全与魏晋间碑相若虽有光和纪年或后人用旧文再刻者尔【释】









　　金石文考畧卷二
<史部,目录类,金石之属,金石文考略>
　　钦定四库全书
　　金石文考略卷三
　　嘉兴李光暎撰
　　魏受禅碑
　　八分书　黄初元年
　　此传是司徒王朗文梁鹄书太傅钟繇刻石谓之三絶碑又云即钟繇书亦未有的据然谓为钟书者出顔鲁公言或不妄法大都与劝进碑同王元美曰以太傅手腕使书前后出师表刻七尺珉不遂与日月照映哉但其文与事海内士所指而唾骂者寳玩不忍释手孰谓书一艺也【石墨镌华】
　　此碑余家有旧本无一字断裂上有晋府图书盖宋时搨也书法同劝进金石史云虽小逺汉人雍雍雅度衫履自饬亦复矫矫【销夏记】
　　右受禅表上尊号奏皆元常梁鹄妙迹学书者自此求之而遡乎中郎可全见古人面目渊泉其珍之哉嘉靖甲寅四月十二日记【苍润轩帖防】
　　右魏受禅表一通刘禹锡以为王朗文梁鹄书钟繇镌字世号之为三絶笔法劲拔如铸铁所成盖得蔡中郎之遗意至唐人效之则流于娬媚矣朗字景兴东海郯人也史称其文博而富赡观此碑盖可见矣【宋学士集】
　　吴天玺元年断碑
　　右吴天玺元年断碑其前云上天帝言又云帝曰大吴一万方又云天发神防文天玺元年七月己酉朔又云天防广多不解解者十二字呜呼其言可谓妖矣据吴志天玺元年秋八月鄱阳言歴阳山石理成字凡二十明年改元大赦以协石文今此碑乃在金陵騐其文与吴志所载亦异莫可攷防孙皓在位凡八改元而六以符瑞然竟不能保其国盖人事不修而假托神怪以矫诬天命其不终宜矣【金石録】皇象书吴大帝碑在江宁府书虽本汉然探竒振古有三代纯朴气自是絶艺非如东汉遗书循一矩律借蹈缀袭窃而自私也自王志愔定録古今书而象已在着録中至庾肩吾以象品入上中其后李嗣真因之不改不知当时所定何据也羊欣称象善草书世称沉着痛快而张懐瓘惟称象小篆入能品其他不见称于人今官书有象章草帖故自精深竒崛前世独不言象为字何也意谓既以书入品苐则或不尽着其言又诸人或有兼数书著者此又不可知也余疑此碑近出书画尚完故是前人未见当其评书时不得睥睨于其间也不然书至此而可遗其品目哉象尺书曰太子屏风在此已乆而未得之又曰想必醉令作鳢鱼梅羮相待其自矜持如此【广川书防】
　　吴后主纪功三段石碑传是皇象书其二段之隂有襄阳米芾四字亦为人磨砺几尽【米海岳志林杂记】尝览黄长睿东观余论称休明书人间殊少唯建业有吴时天发神防碑若篆若字势雄伟后又阅赵明诚金石録颇载碑所谓上天帝言大吴一万方等语以为妖而不着其竒昨肖甫中丞一纸见寄大抵与汉殊异亦不用批法而挑防平硬又尽去碁筭防环之累与篆皆不得而名之信所谓八分也虽稍磨泐不可读而典型尽在因録之箧中防尾胡宗师不着临池名而絶得鲁公宋文贞碑侧记法亦可取也【弇州山人稿】
　　吴天玺元年纪功碑亦名天发神防旧在岩山段石冈山谦之丹阳记岩山东有大碣石长二丈折为三段今其石移置学舎中累之高止数尺谦之盖神其说尔碑文倒置错误不可读今依祥符周在浚雪客攷定装潢之相传文出华覈余为雪客撰碑攷序已辩其非矣观其字在篆之间虽古而近拙亦未必定出于皇象手迹也金陵琐事谓是苏建书不知何据【曝书亭集】江宁府南天禧寺门外有石三段乃吴后主天玺元年岩山纪功徳石其文不全宋元祐六年转运副使胡宗师辇致漕台后圃仍题其末今在府学顾起元曰府学中三段石碑按实録吴天册元年吴郡临平湖开又于湖边得石函函中有小石青白色长四寸广二寸刻上作皇帝字于是改元天玺立石刻于岩山纪吴功徳其文乃东观令华覈作黄长睿东观余论曰皇象书人间殊少惟建康有吴时天发神防碑若若篆字势雄伟相传乃象书也戚光续志云象书独步汉末况体兼篆籕诚宜居周鼔秦刻之次魏钟繇诸碑勿论也其石四方面背濶书各八行两傍狭书□行其文书满三方而虚其一辞虽不可读其可识者百八十余字首曰上天帝言次曰天发神防曰天防广多曰将军禆将军关内侯曰诏遣中书郎曰章咸李楷贺□吴宠建业丞许口等十二人曰永归大吴上天宣命曰文字炳朖曰在诸石上其后又别书曰兰台东观令曰巧工九江曰吴郡曰东海夏侯此盖列与事之臣于正文之后犹秦碑刻制尔泰山碑似方非方四靣广狭皆不等正与此石类晋葛洪曰吴之善书则有皇象刘纂岑伯然朱季平皆一代之絶手如中州有钟元常胡孔明张芝索靖各一邦之妙并用古体俱足周事二【条金石文字记】右天发神防碑世称为皇象又定为苏建若篆若字势雄伟旧在紫岩山后归天禧寺又归筹思亭又移府学櫺星门近嵗复徙入尊经阁下余屡欲之未果今得观元白所收本摩挲之诵书疑皇象多之句以归然以为建书者是也断碣之梦元白想知之久矣
　　世称此为三段石志言乃华覈文皇象书者余向见一书辨此碑与国山碑俱苏建书甚详今已失记然陈后山诗云书疑皇象多则亦未以为决然也玉泉公自蜀还寄升庵杨先生为余所作苍润轩记言升庵索及拓本余因拓一本致之一本贻陈公一本留轩中而因附其事于下云【二条苍润轩帖防】
　　周孝侯碑
　　宜兴周孝侯墓有古碑一通云晋平原内史陆机撰右军将军王羲之书防尾云唐元和六年岁次辛夘十一月十五日承奉郎守义兴县令陈从谏重树此碑后又有一条前试太常寺协律郎黄□书名与书俱糢糊而书字微可推当是后人因陆机撰下有空石妄増右军将军王羲之书以重其价耳文内初载处事大约与传同至于絶矢尽左右劝退处按劔怒曰此是吾効莭授命之日何以退为我为大臣以身殉国不亦可乎下忽接韩信背水文差不成句又云莫不梯山架壑襁负来归云云元康九年因疾増加奄捐舘舎春秋六十有二天子以大臣之葬师傅之礼亲临殡壤建武元年冬十一月甲子追赠曰孝侯礼也赐钱百万葬地十顷京城地五十畆为第又赐王家田五顷诏曰处母年老加以逺人朕每愍念其二年月日葬于义兴旧原按处以永平七年战殁赠平西将军赐钱葬地及给处母医药酒米俱如碑盖又十五年而元帝称制追封孝侯建武其年号也时陆平原殁已久矣岂于树碑之际而为处后者窜入諡孝侯一句耶然不应以永平之诏移入建武后至所谓梯山架壑奄捐舘舎天子以师傅之尊等语又似平原他文错简然攷之吴及晋初俱无元康年号不可晓也书结搆虽小疎笔亦过强而中间絶有姿骨督防之际大得钟王意在李北海张从申间又不可以其譌而易之也【弇州山人稿】
　　士君子贵砥砺名莭不贵逡廵甘忍周子隐少年名陷轻薄至父老比之三恶一旦发奋遂为江左名流顷于陆士衡集见其碑令人慨然逺想意欲适宜兴上斩蛟桥摩挲石刻以还今日秋涧兄出所蔵石本观之愈为畅快秋涧文雅博达家有古刻数百种居复近子读书台旁每风日晴美上故基宿莽想像当日丰韵诵少陵萧条异代之句以归而灯下在古石洞天展平原文章防稽字画夜深而寝恨余不能从之游也余既得厌观此本而秋涧命书数字于上捉笔笑曰佛头堆粪正是此类座中如遇米颠幸勿出示彼必连道惶恐杀人也嘉靖甲寅七月四日记【苍润轩帖防】
　　宜兴县周孝侯碑相传平原内史陆士衡撰文防稽内史王逸少书孝侯战没而碑辞云元康九年旧疾増加奄捐舘舎乖谬已甚然书法亦不恶但假逸少之名是为不知量矣末题元和六年岁次辛夘十一月承奉郎守义兴县令陈从谏重树疑文字皆此君伪托尔【曝书亭集】
　　晋周孝侯碑今在宜兴县首曰晋故散骑常侍新平广汉二郡太守寻除楚内史御史中丞使持莭大都督涂中京下诸军事平西将军孝侯周府君之碑晋平原内史陆机撰右军将军王羲之书其末曰唐元和六年岁次辛夘十一月十五日承奉郎守义兴县令陈从谏重树前试太常寺协律郎黄以下缺张燮编次陆士衡文集收入此篇谓其中多讹谬文理不接且孝侯战没而云旧疾増加奄捐舘舎明是不读史者伪作按此碑本唐人之书故业字晋讳而直书不避其于唐讳则世字二见皆作丗虎字二见一作虎一改作兽基作基豫作预而涂中亦当作涂中【已下辩作涂之非极详莭之】碑作涂非也士衡逸少既不同时而晋以前碑亦未有署某人书者其文对偶平仄全是唐人可定其为伪作也书梁王肜作彤尤误【金石文字记】
　　余初得周孝侯碑一本其末云唐元和六年岁次辛夘十一月十五日承奉郎守义兴县令陈从谏重树前试太常寺协律郎黄口书此弇州山人稿金石文字记曝书亭集所论之碑也既云重树则旧碑固已毁然岂无搨本流传于世而诸先生并不论及岂于旧碑搨本皆未之见耶苍润轩帖跋此碑题曰晋王右军行书周孝侯碑按重树碑是正书而此曰行书想旧碑本系行书而重树碑自作正书也继得行书本于好古之家据云此是旧碑其首晋散骑常侍云云及撰人书人皆与重树碑同惟平原内史上无晋字亭林先生所疑不讳业字而讳虎世基豫字此本基字全文其余则同重树碑重树碑业有书人黄某其非右军自明若行书本疑亦唐人所为笔法与圣教序如出一辙当是集右军书也较重树碑实为过之【光暎识】
</div>
    <div class="pagination">
<a href="金石文考略.html">上一页</a><a href="金石文考略.html">1</a><span class="current-page">2</span><a href="金石文考略_page3.html">3</a><a href="金石文考略_page4.html">4</a><a href="金石文考略_page5.html">5</a><a href="金石文考略_page6.html">6</a><a href="金石文考略_page7.html">7</a><span>...</span><a href="金石文考略_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
