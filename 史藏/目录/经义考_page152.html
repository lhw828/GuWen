<!DOCTYPE html>
<html>
<head>
    <meta charset="UTF-8">
    <title>经义考 - 第 152 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 152 页/共 381 页</h1>
    <div class="content">　　包氏【希鲁】诗小序解
　　一卷
　　未见
　　陶氏【安】诗小序论
　　一卷
　　佚
　　周氏【是修】诗小序集成
　　三卷
　　佚
　　江西通志周是修名德以字行泰和人初举霍丘县学训导擢周府奉祀正改衡府记善靖难师入金川门自经于应天府学
　　吕氏【柟】毛诗序説
　　六卷
　　存
　　李氏【舜臣】诗序考
　　一卷
　　佚
　　陈氏【頥正】诗序折衷
　　未见
　　黄虞稷曰慈谿人嘉靖壬戌进士官按察使
　　邵氏【弁】诗序解頥
　　一卷
　　未见
　　黄虞稷曰弁字伟元太仓州人岁贡生
　　郝氏【敬】毛诗序説
　　八卷
　　存
　　敬自序曰诗自朱传行而古序鹿庋阁矣朱子未改古序之先讥古序为凿既改古序之后人疑朱传为猜然讥古序而不求所以是疑朱传而不辨所以非人谁适从天下义理訾量易而折衷难两物质而后功苦见两造具而后曲直分余取古序朱传参两为毛诗説舍诗説序者序志而诗则辞也孟子云善诗者不以辞害志以意逆志是谓得之志得而辞可旁通矣夫説诗与説他文字异他文字切直为精核诗含蓄为温厚古序得其含蓄朱传主于切直反以含蓄为凿空三百古序无一足解頥者矣人非赐商未可与言诗余防承师説守功令何敢自异偶阅古序觉食芹美人有心问之同学可则与众共之若其否也野人无知博一笑而已其敢有他
　　史氏【记事】毛诗序考
　　十卷
　　未见
　　钟氏【渊映】诗序证
　　一卷
　　佚
　　缪泳曰广汉以子夏诗序当信作诗序证一卷又左氏内外传暨周秦子书以证其非诬惜其没后草稾不可得矣








　　经义考卷一百十九
　　钦定四库全书
　　经义考卷一百二十
　　翰林院检讨朱彞尊撰
　　周礼【一】
　　周官经
　　汉志六篇
　　存【阙一篇】
　　三礼正义周礼仪礼并周公所记所谓礼经三百威仪三千礼经则周礼也威仪则仪礼也
　　史克曰周公制周礼曰则以观徳
　　马融曰孝武开献书之路周官出于山岩屋壁郑康成曰礼器经礼三百谓周礼也周礼六篇其官有三百六十　又曰周公居摄而作六职谓之周礼荀悦曰刘歆以周官十六篇为周礼王莽时歆奏以为经置博士
　　韦昭曰礼经三百周礼三百六十官也三百举成数也
　　徐勉曰周官一书实为羣经源本
　　隋志汉时有李氏得周官周官盖周公所制官政之法上于河间献王独阙冬官一篇献王购以千金不得遂取考工记以补其阙合成六篇奏之至王莽时刘歆始置博士以行于世河间缑氏杜子春受业于歆因以教授
　　陆徳明曰王莽时刘歆为国师始建立周官经以为周礼
　　贾公彦曰周礼后出者以始皇特恶之故也秦自孝公已下用商君之法其政酷烈与周官相反故始皇禁挟书特疾恶欲灭絶之搜求焚烧之独悉是以隠藏百年孝武帝始除挟书之律开献书之路既出于山岩屋壁复入于秘府五家之儒莫得见焉至孝成皇帝达才通人刘向子歆校理秘书始得列序着于録略然亡其冬官一篇以考工记足之时众儒并出共排以为非是惟歆独识知其周公致太平之迹具在于斯　又曰按书传周公一年救乱二年伐商三年践奄四年建侯衞五年营成周六年制礼作乐七年致政成王所制之礼即今周礼也以设位言之谓之周官以制作言之谓之周礼
　　孔頴达曰周礼见于经籍其名异者七处孝经説云经礼三百一也礼器云经礼三百二也中庸云礼仪三百三也春秋説云礼经三百四也礼説云有正经三百五也周官外题谓为周礼六也汉书艺文志云周官经六篇七也七者皆云三百故知俱是周官周官三百六十举其大数而云三百也
　　宋理宗曰周礼为书大纲小纪粲然靡所不载玉帛牲器之用车旗冕服之制豆笾罍爵之陈钟鼓匏管之奏品节度数必加详焉至于象纬之考察眚灾之抑损亦莫不之司存而不敢慢圣人于此岂徒从事于文物典章之饰于外者已乎要必有为之本者矣
　　李觏曰昔刘子骏郑康成皆以周礼为周公致太平之迹而林硕谓末世之书何休云六国阴谋窃观六典之文其用心至悉非古聪明睿知谁能及此其曰周公致太平者信矣　又曰周官六属其职三百六十而员数则多如六乡七万五千家尔自比长以上卿大夫士万八千余人此大可怪
　　王开祖曰吾读周礼终始其间名为礼经而背于周公之志为不少矣其诸信然乎哉罗羽刺介此微事也然犹张官设职奚圣人班班与奔者不禁示天下无礼也复讐而义示天下无君也无礼无君大乱之道率天下而为乱者果周公之心乎削于六国焚于秦出诸季世其存者寡矣圣人不作孰从而取正哉张子曰周礼是的当之书然其间必有末世增入者如盟诅之类必非周公之意
　　徐积曰周礼不可全非要须考其所言合乎圣人而不悖者取之其不合者勿强为之説斯可矣
　　苏辙曰世言周公之所以治周者莫详于周礼然秦汉诸儒以意损益之者众矣非周公完书也凡周礼之诡异逺于人情者皆不足信
　　范祖禹曰天地有四时百官有六职天下万事尽备于此如网之在纲裘之挈领虽百世不可易也人君如欲稽古以正名苟舍周礼未见其可
　　程伯子曰周礼不全是周公之礼法亦有后世随时添入者亦有汉儒撰入者
　　范浚曰周公作六典谓之周礼至于六官之属琐细悉备疑其不尽为古书也周公驱猛兽谓虫蛇恶物为民物害者蝈氏云掌去鼃黾焚牡蘜以灰洒之则死鼃黾不过鸣聒人初不为民物害也乃毒死之似非君子所以爱物者又牡蘜焚灰大类狡狯戏术岂所以为经乎司闗云凡货不出于闗者举其货罸其人説者谓不出于闗从私道出避税者则没其财而挞其人此决非周公法也文王治岐闗市讥而不征周公相成王去文王未逺纵不能不征使凡货之出于闗者征之足矣何至如叔末世设为避税法没其货挞其人刼天下之商必使从闗出哉此必汉世聚敛之臣如桑羊辈欲兴利故附益是説于周礼托周公以要説其君耳不然亦何异贱文夫登垄断而罔市利乎
　　郑樵曰周礼一书或谓文王治岐之制或谓成周理财之书或谓战国阴谋之书或谓汉儒附防之説或谓末世渎乱不验之书纷纭之説无所折衷予谓非圣人之智不及此五等之爵九畿之服九州十二壤闽蛮夷貊祭天祀地朝觐防同之事皆非文王时政所得及也以是书而加文王非爱文王者也虽其书固详于理财然其规画也似巧而惠下也甚厚其经入也若丰而奉上也甚约谓为理财之书又非深知周礼者也使战国有如是之法则战国为三代矣使汉儒有如是之学岂仅为汉儒乎惟见其所传不一故武帝视为末世渎乱不验之书而不知好也至后世孙处又独为之説曰周礼之作周公居摄六年之后书成归丰而实未尝行也盖周公之为周礼亦犹唐之显庆开元礼也唐人预为之以待他日之用其实未尝行也惟其未经行故仅述大略俟其临事而损益之故建都之制不与召诰洛诰合封国之制不与武成孟子合设官之制不与周官合九畿之制不与禹贡合凡此皆预为之未经行也是书之作于周公与他经不类礼记就于汉儒则王制所説朝聘为文襄时事月令所説官名为战国间事曾未若周礼之纯乎周典也惜乎自成帝时虽着之七略终汉迄唐寥寥千百载间竟不置学官博士文中子居家未尝废周礼太宗读周礼谓真圣作其深知周礼者欤若夫后世用周礼王莽败于前荆公败于后此非周礼不可行而不善用周礼者之过也　又曰汉曰周官江左曰周官礼唐曰周礼推本而言则周官是胡宏曰周官司徒掌邦敎敷五典司空掌邦土居四民世传周礼阙冬官未尝阙也乃冬官事属之地官程大昌曰五官各有羡数天官六十三地官七十八春官七十夏官六十九秋官六十六盖断简失次取羡数凡百工之事归之冬官其数乃周
　　晁公武曰秦火后周礼比他经最后出论者不一独刘歆称为周公致太平之迹郑氏则曰周公复辟后以此授成王使居洛邑治天下林孝存谓之渎乱不验之书何休亦云六国阴谋之説昔北宫锜问孟子周室班爵禄之法孟子谓诸侯恶其害己皆去其籍则自孟子时已无周礼矣况经秦火乎汉儒非之良有以也
　　陈亮曰周礼一书先生之遗制具在后有圣人不能加毫末于此矣
　　郑锷曰以洛诰考之周公营洛乃是欲成王自服于土中乱为四方新辟及作六典之职以授之使往治于洛邑其言曰予齐百工伻从王于周乃汝其悉自敎工往新邑伻向即有僚盖为成王齐整建官之法使王往新邑自敎率之各効其职也成王灭淮夷而归在丰堇正治官治以新书从事然只在丰而不往洛邑故周礼虽成终不尽用故经之授田等事今皆难信正由成王不宅洛故有其法制之文终不见行之实也若如此论则经之首篇惟王建国辨方正位之説始有其归其他疑非周公全书可以意晓也孙之宏曰周官在汉最晚出孔氏既无明言孟轲之徒或未之见疑信犹未决也不幸刘歆用之而大坏王安石用之而益壊儒生学士真以为无用于后世矣夫去古辽逺虽使先生之制烂然在日固难尽弃今之法而求复其初也然究观其书以道制欲以义防利以徳胜威以礼措刑尊鬼神敬卜筮亲賔客保小民蔼然唐虞三代极盛之时非春秋战国以后所能髣髴也学者欲知先王经制之备舍此书将焉取之
　　王炎曰周官六典周公经治之法也秦人举竹简以畀炎火汉兴诸儒掇拾于煨烬藏于岩穴之间其书已亡而幸存汉既除挟书之律六典始出武帝不以为善作十论七难以排之藏于秘府不立于学官东都诸儒知有周礼而其説不同以为战国阴谋之书何休也以为周公致太平之迹者郑康成也六官所掌纲正而目举井井有条而诋之以为战国阴谋休谬矣
　　郑耕老曰周礼四万五千八百六字
　　陈傅良曰周礼设官分职大抵朝廷之事治官掌之邦畿之事敎官掌之邦国之事司马掌之今自朝廷以上纤悉皆归于大宰自国中以及近郊逺郊小都大都皆属敎官而职方土方撢人凡邦国之事皆属司马此其大略也其有截然一定不可易者若司防之属凡朝廷之狱大小司冦士师掌之六乡之狱乡士掌之六遂之狱遂士掌之甸稍县都之狱县士掌之邦国之狱方士掌之四方之狱讶士掌之谓其皆刑狱之事故虽自乡遂之外甸稍县都郡国四方一皆聨络而尽属之司冦其他又有不然者知大史内史掌六典八法八则八柄之贰宜属天官乃属春官大小行人司仪掌客宜属春官乃属秋官宰夫掌臣民之复逆矣则太仆小臣御仆之掌复逆宜属天官乃属夏官宰夫掌治朝之位矣则司士正朝仪之位宜属天官乃属夏官地官掌邦畿之事凡造都邑建社稷设封疆既悉掌之矣而掌固司险掌疆候人又见于夏官天官掌财用之事自大府至掌皮既悉领之矣而泉府廪人仓人又见于地官自膳夫至腊人不过充君之庖者悉领于天官至外朝百官之廪禄府史胥徒之稍食番上宿衞之廪给乃见于地官自内司服至屦人凡王宫服饰之用悉领于天官而司服司常典瑞巾车之属乃见于春官此其分职有不可晓者自汉以来凡礼事皆属太常兵事皆属将军光禄勲中尉刑事皆属廷尉其分量职守较然不紊然临事之际反不免遗阙先王设官如此当时不见文移回复职事侵紊之患何也六官之设虽各有司存然错综互见事必相闗春秋时叔孙豹卒杜泄将以辂葬季孙不从杜泄曰夫子受命于朝而聘于王赐之辂复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空书勲夫诸侯之国惟三卿耳一人受赐三卿皆与从周法也后世礼官専治礼刑官専治刑兵官専治兵财官専治财并不相闗虽有遗失他官不得撙节而废旷多矣　又曰周礼三代之法存焉读者未易造次
　　吕祖谦曰朝不混市野不逾国人不侵官后不敢以干天子之权诸侯不敢以僣天子之制公卿大夫不牟商贾之利九卿九牧相属而聴命于三公彼皆民上也而尺寸法度不敢逾一毫分守不敢易所以习民于尊卑等差阶级之中消其逼上无等之心而寓其道徳之意是以民服事其上而下无以觊觎贱不亢贵卑不逾尊举一世之人皆安于法度分守之内志虑不易视聴不二易直淳厐而从上之令父诏其子兄授其弟长率其属何往而非五礼六乐三物十二敎哉方位国野设官分职何往而非以为民极哉尝读晋国语每叹绛之富商韦藩木健过朝之事以为富商之饶于财使之泽其车而华其服非不足也而必易车服于过朝之际不敢与士大夫混然无别焉民志之定而中道之存成王周公之遗化固隠然在此也
　　朱子曰周礼一书广大精微周家法度在焉后世皆以周礼非圣人书其间细碎处虽可疑其大体直是非圣人做不得　又曰周礼乃周家盛时圣贤制作之书　又曰胡氏父子以周礼为王莽令刘歆撰此恐不然周礼是周公遗典也　又曰今人不信周官据熹言古人立法无所不有天下有是事他便立此一官且如女巫之軄掌宫中巫祝之事凡宫中所祝皆在此人如此则便无后世巫蛊之事矣
　　陈淳曰周礼周公经国规模在焉乃周公之大用流行处
　　李叔寳曰仲长统以为周礼礼之经礼记礼之传礼记作于汉儒虽名为经其实传也盖礼记所记多春秋战国间事不纯唐虞夏商周之制曾未若周官之纯乎周礼也
　　陈汲曰周礼一书周家法令政事所聚或政典或九州或司马敎战之法或考工记后之作者纂其典章法度而成一代之书有周公之旧章有后来更续者信之者以为周公作不信者以为刘歆作皆非也又曰周礼虽以设官三百六十为额然职事员数
　　不止此以天官考之凡卿大夫命士三百五十余人地官除乡遂山虞林衡司闗司门不可考者四百余人春夏秋三官皆五百余人凡六官中大略以春夏秋三官为准以小乘多皆以五百人为额凡三千人其间兼摄者必相半也何者盖先王之制因事而命官作史之人因官而分职以三公六卿论之如周礼所云二卿必公一人六卿各掌其职宜若不可兼而成王时周公以公兼太宰召公以公兼宗伯苏忿生以公兼司冦故书洛诰云司徒司马司空也成王将崩同召太保奭芮伯彤伯毕公衞侯毛公则是六卿中召公毕公毛公亦上兼三公矣由是推之先王之制其职则不可废其官未必一一有举其大略则土训诵训无他职事掌葛征絺绤掌染草征染草掌荼征荼掌炭征炭角人征齿角羽人征羽毛每官掌一事无事之日多矣军司马行司马舆司马戎仆戎右有军旅则用之甸祝田仆有田猎则用之有丧纪则用夏采丧祝有盟防则用诅祝建邦国则用土方氏来逺方之民则用懐方氏先王岂能以禄食养无用之官待有事然后用之亦临事兼摄尔盟府命士也太公兼之所谓载在盟府太师职之是也作礼者以职不可废故各设其官职以待智者决择耳又六卿内治一官外兼一乡则周官每乡卿一人每官卿二人若是者皆非事实也齐威公令国子髙子各率五乡晋景公命士防将中军且为太傅命韩厥将新军且为仆大夫晋悼公令戎御属校正司右属司士皆古人之制也或者以书谓唐虞稽古建官惟百夏商官倍亦克用乂今予小子仰惟前代时若训廸厥官则周之建官不能逺过夏商与其有兼摄相半亦千五百人矣曰有朝廷官有田野官所谓建官惟百夏商官倍者指在朝者也若总千里之内安能胜其事哉今考六官中大率在朝廷者什之二三耳其他则分散甸稍县都之内与尚书无甚戾或者又谓乡遂设官最冗六乡之民不过七万五千家今设官至万八千九百三十人为大夫者百八十人六遂之民亦不过七万五千家而设官乃三千九百九十八人为大夫者四十人乡遂共十五万家大小官吏至二万三千人如因民之入以赋官禄则十五万家之人所入能几何而足以养二万三千官吏也殊不知乡遂之官吏皆土居人其大官如卿则朝廷兼之以下大夫命士之属分散在他处且如乡遂人数势不可得兼者则各置焉陈振孙曰此书多古文奇字名物度数可考不诬其为先秦古书似无可疑
　　叶适曰谓周礼之书一用而反至于乱者古者天子自治止一国又有圣人为之臣久于官而不去其为地狭而民寡治之者众行之以诚故米盐靡密无不尽今也包夷貊之外以为域事虽毫髪一自上出法严令具不得揺手无圣贤为之臣不久于其官而又有苟简诈伪之心乃欲靡密无不尽以求合周礼此人情不安而至于乱也
　　魏了翁曰周礼左氏并为秦汉间所附防之书周礼亦有圣贤礼法然附防极多　又曰周礼与左传两部字字谨严首尾如一更无疎漏处疑秦汉初人所作因圣贤遗言足成之
　　刘炎曰或问周礼果圣人之全书乎曰司门讥财物之犯禁者举而没之司闗凡货之不出于闗者举其货罚其人周公于民之意虑不若是之察也
　　王与之曰孟子曰周公思兼三王以施四事其有不合者仰而思之夜以继日幸而得之坐以待旦此论周公作周礼本防也书惟周王抚万邦巡侯甸四征弗庭绥厥兆民六服羣辟防不承徳归于宗周董正治官此论周公授周礼于成王也左传齐仲孙归曰不去庆父鲁难未已公曰若之何而去之对曰难未已将自毙公曰鲁可取乎对曰不可犹秉周礼周礼所以本也鲁不弃周礼未可动也晋侯使韩宣子来聘观书于太史氏见易象与鲁春秋曰周礼尽在鲁矣吾乃今知周公之徳与周之所以王也此见周礼至鲁犹存孟子北宫锜问曰周室班爵禄也如之何孟子曰其详不可得闻也诸侯恶其害己也而皆去其籍此见周礼至战国已亡盖待汉以后诸儒而始明也
　　王应麟曰周礼汉河间献王得之李氏失冬官一篇补以考工记刘歆校理始得着録汉志所谓周官经六篇者也
　　叶时曰六经无全书固秦人之罪而周礼不全不可独咎秦人也战国暴君污吏恶其害己而去其籍其酷己先秦火矣周礼六官阙一河间献王求考工记以足其书曾是考工记而可补礼经乎况秋官有典瑞玉人不必补也夏官有量人匠人不必补也天官有染人钟氏防氏虽阙何害乎地官有鼔人鲍人防人虽亡何损乎虽无车人而巾车之职尚存虽无弓人而司弓矢之职犹在匠人沟洫之制己见于遂人鼔人射侯之制己见于射人攻皮之工五既补以三而又阙其一不知韦氏裘氏岂非天官司裘掌皮之职乎以考工记补礼书之亡献王之见然尔
　　黄震曰孔子删诗定书繋周易作春秋此四书正经也礼记虽汉儒所集而孔门之中庸大学在焉乐记等篇亦多格言若周礼未知何如夹漈郑氏尝谓周礼一书详周之制度而不及道化严于职守而濶畧人主之身后来求其説而不得或谓文王治岐之制或谓成周理财之书或谓战国隂谋之书或谓汉儒附防之説或谓末世凟乱不验之书林孝存作十论七难以排之至孙处又独为之説曰周礼之作周公居摄之后书成归丰而实未尝行惟其未行故建都之制不与召诰洛诰合封国之制不与武成孟子合设官之制不与周官合九畿之制不与禹贡合凡此皆预为之而未尝行也愚恐亦意度之言按周礼实汉成帝时刘歆始列之于七略王莽时刘歆始奏置博士乃始用于王莽而败再用于王安石又大败夹漈以为用周礼者之过非周礼之过是固然矣然未有用而效恐亦未可再以天下轻试哉　又曰成周之建官备于尚书周官一篇各率其属聴之六卿而为君之要在六卿得人而止其详则自孟子时己不得闻矣必如今周礼所载六乡六遂之地能几何而可养官司胥徒二三万东西胥防朝夕读法民且奔走不暇而何所措手足此书出于王莽用于安石皆乱天下恐不可以其名列于经而尽信其书必古书也亦不过周官一篇注疏耳大训何在而名经耶虽然归之世变不同而谓周礼不可行于后世此则善为周礼解者也
　　马端临曰周礼一书先儒信者半疑者半其所以疑之者特不过病其官冗事多琐碎而烦扰耳然愚尝论之经制至周而详文物至周而备有一事必有一官毋足怪者有如阉阍卜祝各设命官衣膳泉货俱有司属自汉以来其规模之琐碎经制之烦密亦复如此特官名不袭六典之旧耳固未见其为行周礼而亦未见其异于周礼也独与百姓交涉之事则后世惟以简易濶略为便而以周礼之法行之必至于厉民而阶乱王莽之王田市易介甫之青苖均输是也后之儒者见其效验如此于是疑其为歆莽之伪书而不可行或以为无闗睢麟趾之意则不能行愚俱以为未然盖周礼者三代之法也三代之时则非直周公之圣可行虽一凡夫亦能行之三代而后则非直王莽之矫诈介甫之执愎不可行而虽贤哲亦不能行其故何也盖三代之时寰宇悉以封建天子所治不过千里公侯则自百里以至五十里而卿大夫又各有世食禄邑分土而治家传世守民之服食日用悉仰给于公上而上之人所以治其民者不啻如祖父之于其子孙家主之于其臧获田土则少而授老而收于是乎有乡遂之官又从而视其田业之肥瘠食指之众寡而为之斟酌区画俾之均平货财则盈而敛乏而散于是乎有泉府之官又从而补其不足助其不给或賖或贷而俾之足用所以养之者如此司徒之任则自乡大夫州长以至闾胥比长自遂大夫县正以至里宰邻长嵗终正嵗四时孟月皆征召其民考其徳艺纠其过恶而加以劝惩司马之任则军有将师有帅卒有长四时仲月则有振旅治兵茇舍大阅之法以旗致民行其禁令而加以诛赏所以敎之者如此上下盖察察焉几无寜日矣然其事虽似烦扰而不见其为法之弊者盖以私土子人痛痒常相闗脉络常相属虽其时所谓诸侯卿大夫者未必皆贤然既世守其地世抚其民则自不容不视为一体既视为一体则奸敝无由生而良法可以世守矣自封建变而为郡县为人君者宰制六合穹然于其上而所以治其民者则诿之百官有司郡守县令为守令者率三嵗而终更虽有龚黄之慈良王赵之明敏其始至也茫然如入异境积日累月方能谙其土俗而施于政令往往期月之后其善政方可纪才再期而已及矣其有疲愞贪鄙之人则视其官如逆旅传舍视其民如飞鸿土梗发政施令不过受成于吏手既受成于吏手而欲以周官之法行之则事繁而政必扰政扰而民必病教养之恩意未孚而追呼之苛娆已极矣是以后之言善政者必曰事简夫以周礼一书观之成周之制未尝简也自土不分胙官不世守为吏者不过年除嵗迁多为便文自营之计于是国家之法制率以简易为便慎无扰狱市之説治道去太甚之説遂为经国庇民之逺猷所以临乎其民者未尝有以养之也苟使之自无失其养斯可矣未尝有以教之也苟使之自无失其敎斯可矣盖壤土既广则志虑有所不能周长吏数易则设施有所不及竟于是法立而奸生令下而诈起处以简靖犹或庶几稍涉繁伙则不胜其凟乱矣昔子产听郑国之政其所施为者曰都鄙有章上下有服田有封洫庐井有伍此具周官之法也然一年而舆人谤之曰孰杀子产吾其与之三年而诵之曰子产而死谁其嗣之按郑国土地褊小其在后世则一郡耳夫以子产之贤智而当一郡守之任其精神必足以周知情伪其念虑必足以洞究得失决不至后世承流宣化者之以苟且从事也而周制在当时亦未至尽隳但未能悉复先王之旧耳然稍欲更张则亦未能遽当于人心必俟歴以嵗月然后昔之谤讟者转而为讴歌耳况贤不及子产所涖不止一郡且生乎千载之后先生之制久废而其遗书仅存乃不察时宜不恤人言而必欲行之乎王介甫是也介甫所行变常平而为青苗诿曰此周官泉府之法也当时诸贤极力争之苏长公之言曰青苗虽云不许抑配然其间愿请之户必皆孤贫不济之人家若自有赢余何至与官交易此等鞭挞已急则继之逃亡逃亡之余则均之邻保苏少公之言曰出纳之际吏縁为奸法不能禁钱入民手虽良民不免非理费用及其纳钱虽富民不免违限受责如此则鞭笞必用而州县多事矣是皆言官与民賖贷之非便也盖常平者粜籴之法也青苗者賖贷之法也粜籴之法以钱与粟两相交易似未尝有以利民而以官法行之则反为简便賖贷之法损钱以予民而以时计息取之似实有以济民而以官法行之则反为繁扰然粜籴之说始于魏文侯常平之法始于汉宣帝三代之时未尝有此而賖贷之法则周官泉府明言之岂周公经制顾不为其简易者而欲为其烦扰者邪谓周礼为不可信之书则左氏传言郑饥子皮以子展之命饩国人粟戸一钟宋饥司城子罕请于平公出公粟以贷使大夫皆贷司城氏贷而不书为大夫之无者贷宋无饥人齐陈氏以家量贷而以公量收之则春秋之时官之于民固有賖贷之事虽当时未尝取二分之息如青苗之为然熙寜诸贤所言非病其取息之多也盖以为贫者愿贷贷予之而不能偿则亏官富者不愿贷抑配予之而并责保任贫者代偿所逋则损民两无所益固不若常平之交手相付听从民便之为简易两得之然左氏所述郑宋齐之事谓之善政以为美谈未尝见其有熈丰之敝何也盖郑宋齐列国也其所任者罕氏乐氏陈氏则皆有世食禄邑与之分土而治者也介甫所宰者天下也其所任者六七少年使者四十余辈与夫州县小吏则皆干进狥时之徒也然非郑宋齐之大夫尽贤而介甫之党尽不肖也盖累世之私土子人者与民情常亲亲则利病可以周知故法虽繁而亦足以利民暂焉之承流宣化者与民情常疎疎则情伪不能洞究故法虽简而犹惧其病民也以青苖赊贷一事观之则知周礼所载凡法制之碎烦密者可行之于封建之时而不可行之于郡县之后必知时识变者而后可以语通经学古之説也
　　罗璧曰礼记古今议其杂周礼则刘歆列上之时包周孟子张林硕已不信为周公书近代司马温公胡致堂胡五峰蘓颍滨晁説之洪容斋直谓作于刘歆盖歆佐王莽书与莽苛碎之政相表里且汉儒林传叙诸经皆有传授礼独无之或者见其详密谓圣人一事有一制意其果周公之遗不知孔子于礼多从周使周公礼书如此精详当不切切于杞宋求夏商遗礼与夫逆为继周损益之辞又自卫反鲁删诗定书繋易作春秋独不能措一辞于周礼即孟子时周室犹存班爵之制已云不闻其详而谓秦火之后乃周礼灿然完备如此耶兼其中言建国之制与书洛诰召诰异言封国之制与书武成及孟子异设官之制与书周官六典异周之制作大抵出周公岂有言之与行自相矛盾乎
　　王若虚曰东莱云周礼者古帝王之旧典礼经也始于上古而成于周故曰周礼予谓此书迂濶烦凟不可施之于世谓之周礼己自不可信又可谓古帝王之典乎
　　陈友仁曰周官六典周公经制之书画井田立封建大而军国调度礼乐刑赏微而服御饮食医卜工艺毫介纤悉靡不偹载六官之属各从其长其要则綂于天官大纲小目截然有纪万世有国者之龟鉴也黄溍曰三代法制见于经者惟周官一书大纲小纪详略相因其言人事悉矣
　　何异孙曰先儒疑周礼非周公全书大纲是周公作书未全偹而公殁故尚阙冬官一篇今攷尚书周官其三公三孤与周礼不合此知六典官制未及施行中间必有末世添入者繁冗屑处多汉儒增益如盟诅之类府史胥徒之属丛杂可疑
　　汪克寛曰周礼一书果为周公作乎汉武尝谓周礼为凟乱不验之书何休又云六国阴谋之书欧阳文忠谓周礼可疑者二苏颍滨谓周礼不可信者三是皆论以为非周公之遗制也然则周礼果非周公所作乎朱子盖尝以周家法度广大精密言之尝以周公建太平之基本称之又尝以周公从广大心中流出称之张横渠谓周公治周莫详于周礼贾公彦序周礼废兴又谓郑徧览羣经知周礼者乃周公致太平之迹是则又明为周公所作也攷之西汉志于周官未之见东汉儒林传乃谓周官经六篇本孔安国所献隋经籍志乃云汉时有李氏得周官上于河间献王独阙冬官一篇献王购以千金不得遂以考工记补成六篇奏之孝武时盖有其书特未与五经例置博士耳至西汉刘歆始置博士遂盛行于世后世因有周礼作于刘歆之説是则周礼作于周公而非他人之制明矣然冬官何为而缺也经罹秦熖散佚之余与汉儒编录附丽之误而始谓之缺也何以知其然愚因考补散逸得之夫五官所掌曰治曰礼曰教曰政曰刑而冬官则掌邦土或坐而论道谓之三公或作而行之谓之士大夫或审曲面势以饬五材以辨民噐谓之百工通四方之珍异以资之谓之商旅饬力以长地财谓之农夫治丝麻以成之谓之妇功此冬官之大较也见考工记所载者其属二十有九皆工之事而士与商农之职俱缺焉考之春官之中如世妇内宗外宗皆宫中之职本属天官而乃入之春官夏官之中如司士诸子皆掌士之职本属冬官而乃入之夏官地官之中如司士质人防人贾师司号司稽胥师肆长泉府此皆主于商土均草人稻人塲人司稼等职此皆主于农皆本属冬官因其职与大司徒掌土地人民者相类乃以入之地官若是者谓非编录附丽之误不可也况小宰记六官六属各六十攷之天官自太宰以下六十二地官大司徒以下七十九春官大宗伯以下七十一夏官大司马以下六十九秋官大司冦以下六十五何以冬官独缺而为数不及五官皆盈而余数过之无是理也他如仪礼有啬夫之官国语有司商之官皆不载诸周礼此亦冬官之脱简也要之见载于考工记者固为冬官之属然司空掌邦土居四民时地利职不止此当自大司空小司空而下摭夏官之中掌士者地官之中掌商农者与夫啬夫司商之数并今考工记所载之工总属冬官则不惟合于周官司空之所职与小宰六官六属之目而且周官制作之盛灿然溢着于篇使人得以观其防通而为太平典礼之全书也克寛因并录卷末以俟博古君子正焉朱升曰周公六典本以命官而非以记礼其间所载之礼乃职掌之所及者尔
　　薛瑄曰周礼后世用其制者犹不可易可见为圣人之书
　　何乔新曰周礼规模极其广大节目极其周详非圣人不能作也其名官莫不有义治非天事谓之天官者治以道为本也教非地事谓之地官者教以化为本也礼以仁为本故礼曰春官政以礼为本故政曰夏官刑以义为主故刑曰秋官事以智为主故事曰冬官名曰宰以制变为义名曰夫以帅人为义以正人则曰正以长人则曰伯司者伺察之谓氏者世守之称尊其智故称大夫卑其任故称人大纲小纪莫不具载非圣人心胸广大孰能与于斯彼不知而妄议者乌足以论圣人之制作哉奈何煨烬于秦火而圣人之经不全附防于汉儒而圣经之防益晦是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衘枚氏司之类是也亦有他官之文杂在夏官者如职方氏弁师之类是也至如掌察之类吾知其非秋官之文县师防人之类吾知其为冬官之文缘文寻意以考之叅诸经籍以证之何疑之有冬官未尝亡也杂于五官之中耳汉儒考古不深遂以考工记补之岂知乡师载师之属则杂于司徒兽人人之属则杂于大宰土方形方之属则杂于司马雍氏萍氏之属则杂于司冦郑贾诸儒承讹踵谬莫觉其非至临川俞廷椿始作复古编永嘉王次点又作周官补遗草庐吴氏又从而考订之由是周礼六官始得为全书矣　又曰周礼一书其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然后其品节条目日夜讲求而増益之其上则六典八法八则九柄九贡九赋九式之序其次则祭祀朝聘冠婚丧纪师田行役之详下至于车旗圭璧之器梓匠轮舆之度与夫畵缋刮摩搏埴之法又其细则及于登鱼取龙防鳖之微莫不偹具如天焉有象者在如地焉有形者载非聪明睿智孰能及此哉奈何一毁于战国之诸侯再毁于秦坑之烈熖汉兴百余年河间献王始上其书于秘府又百年刘歆始列其书于录畧惟其晚出故当世儒者共疑之或谓文王治岐之书或谓成周理财之书或谓为战国之阴谋或以为汉儒之附防窃谓五等之爵九畿之服祭天祀地之礼朝觐防同之事皆非文王时所得为也虽其书固详于财然其规画也似巧而惠下也甚厚其经入也似丰而奉上也甚约谓理财之书又非深知周礼者也使战国有如是之法则为三代矣使汉儒有如是之学尚为汉儒哉不幸书未成而公亡其间制度有未施用故封国之制不合于武成建都之制不合于召诰设官之制不合于周官九畿之制不合于禹贡凡此皆预为之而未经行也欧阳氏疑其设官太多非惟一官可以兼众职而有其事则设无其事则废者亦多也岂常置其官而多废廪禄乎苏氏疑王畿千里无地以容之盖王畿四方相距千里凡逺郊近郊甸地稍地大都小都截然整齐如画碁局亦其设法则然耳而其地则包山林陵麓在其中安能如一图哉胡氏疑冡宰论道之官不当綂宫壸财用之事殊不知财用綂于冡宰则用度有节而无泛用滥赐之弊宫壸綂于冡宰则身修家齐而无女宠嬖幸之习是乃格心之要务也又岂可轻议其非哉昔卢植言周礼与春秋相表里盖周礼为尊王作而春秋亦为尊王作也故周官记三百六十属之分职而冠之以惟王之一辞春秋载二百四十年之行事而首之以书王之特笔兹非三书之相为表里乎然则诋以为非圣人之书者谬矣　又曰周礼一书周公致太平之法也非周公之法乃文武之法也非惟文武之法乃尧舜禹汤之法也尧舜禹汤文武周公距今数千载其致治之大本大法于今可见者书与周礼而已书载其道治天下之本也周礼载其法治天下之具也有志于唐虞三代之盛者舍二书何以哉秦火之余书轶其半然诸儒无异论周礼固多错简诸儒论説何其纷然也独程朱二大儒洞识圣人之精微以为非圣人不能作然亦论其大防而已微辞奥义未及论著残章断简未及考正君子惜之夫冬官未尝亡也何必以千金购之以考工记补之至临川俞氏寿翁始悟冬官散见于五官之中作复古编以正汉儒之非永嘉王氏次防亦作周礼订注以羽翼俞氏之説其后临川吴氏清源丘氏各有考注乔新自幼读是书沉濳有年以为四家之説备矣惜其得于此者或失于彼乃重加考订每篇首依郑本列其目存旧以叅考也次则取四家所论定其属正讹以存古也黜考工记别为卷不敢淆圣经也叅考诸説附以臆见作集注以俟后之君子择焉有天下国家者以书之所载立其本以周礼所载措诸用孰谓唐虞三代之盛治不可复哉世谓周礼不可行者以刘歆王安石用之而败也呜呼是非圣经之过也彼不识圣心而徒泥其文也唐太宗斟酌蘓绰之制以为建官授田制军诘禁之法而贞观之治逺迈两汉况以圣人之心行圣人之法天下岂有不防圣人之泽乎
　　丘濬曰周礼出于汉六官亡其一世儒以考工记补冬官亡未始有异议者宋淳熈中俞廷椿始着复古编谓司空之篇实杂出于五官之属且因司空之复而六官之譌悮亦遂可以类考嘉熈间王次点复作周官补遗元泰定中丘葵又叅订二家之説以为成书由是以观则冬官本未尝亡所亡者冬官首章所谓惟王建国至以民为极二十字及乃立冬官司空至邦国二十字及大司空小司空之职二条尔王鏊曰周礼周公致太平之书规模大节详备有能举而行之则治效可立致而其间亦有可疑焉者冡宰掌邦治正百官其职也而宫禁妇寺之属皆在乃至兽人人鼈人司裘染人屦人之类何屑而天府外府大小史内外史乃属之春官司徒掌邦教所谓教者师氏司谏司救五六员而已其他六乡六遂分掌郊里征敛财赋纪纲市城管钥门关而谓之教何哉职方氏形方氏邍师之属岂得归之司马大小行人之职岂得归之秋官司空一篇已亡汉儒以考工记补之宋俞廷椿王次点独谓未尝亡也混于五官之中耳周官曰司空掌邦土居四民时地利则土地之图人民之数与夫土防土宜土均土圭之法不宜为司徒之职王制曰司空度地居民量地逺近兴事任力则经土地而井牧其田野与夫起土役令赋之事不宜为小司徒之职如五官之中凡掌邦居民之事分属之司空则五官各得其分而冬官亦完且合三百六十之数周官粲然无缺诚千古之一快也而予不敢从何哉曰乱经
　　张诩曰文武之政布在方策所谓郁郁乎文者也唐太宗深信矣而无其辅王通笃好矣而无其时刘歆有志矣而昩于所事宋神宗刻意矣而失其所任彼宇文之于蘓绰似矣而其人品相去夐絶安能扩充以致周公广大之治无怪文武之政寂寥数千载而莫有继之者已
　　陆深曰周礼一书文密意详固是圣人之制作王道曰文武周公圣人也其所讲画必简易明逹决不至如周礼之繁冗屑以为治岐之制理财之书防防其不然矣然谓之阴谋则实迂谬不类乎阴谋谓之附防则实片叚不类乎附防惟斥之以为末世黩乱不验之书庻为切中其病而周礼之不足信也的矣
　　金瑶曰此书周公治天下之大经大法其有关于治道甚大汉人乱以伪句遂使程朱二大儒不欲注而国家因以不列于学官乱句之为此书累甚矣李材曰周礼是周公致太平之书当与五经并传今周礼废而不讲是经之阙也
　　郝敬曰周礼非阙也而世儒以为阙考工记非补也而世儒以为补非阙而使人疑其为阙非补而使人疑其为补是书所以竒也五官之文直而正考工之文曲而竒人疑其裁自两手而不知其同也是书所以愈竒也世儒谓汉儒补记谓周公作五官夫五官非圣人之作而记亦非汉儒所能补其诸六国处士之学其纵横之言乎　又曰六经有圣人治天下之道是书则后世治天下之法天下神器可以道御不可以计算约束而望其理也圣人贵道不贵法故孟子曰徒法不能以自行周礼之书徒法而已矣王应电曰世人疑周礼者率以行之者无效也夫后世簒夺者祖揖譲战争者本放伐岂尧舜汤武之过哉王莽动法先圣以文其奸奚止于周礼安石徒得其糟粕以便其术中间良法美意皆罔然也以是而訾圣经不己异哉或以奔者不禁王及后世子不防等语非周公所作不知此皆注家解释之误耳故林孝存谓为黩乱不验之书何休以为六国阴谋之书今其书见存黩乱隂谋安在玩其文义有能作此者虽非周公即圣人矣
</div>
    <div class="pagination">
<a href="经义考_page151.html">上一页</a><span>...</span><a href="经义考_page147.html">147</a><a href="经义考_page148.html">148</a><a href="经义考_page149.html">149</a><a href="经义考_page150.html">150</a><a href="经义考_page151.html">151</a><span class="current-page">152</span><a href="经义考_page153.html">153</a><a href="经义考_page154.html">154</a><a href="经义考_page155.html">155</a><a href="经义考_page156.html">156</a><a href="经义考_page157.html">157</a><span>...</span><a href="经义考_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
