<!DOCTYPE html>
<html>
<head>
    <meta charset="UTF-8">
    <title>经义考 - 第 164 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 164 页/共 381 页</h1>
    <div class="content">　　隋志二卷
　　佚
　　黄氏【庆】仪礼章疏
　　佚
　　李氏【孟悊】仪礼章疏
　　佚
　　贾公彦曰信都王庆者齐之盛德李孟悊者隋曰硕儒庆则举大畧小经注疎漏犹登山逺望而近不知悊则举小畧大经注稍周似入室近观而逺不察二家之疏互有脩短时之所尚李则为先
　　贾氏【公彦】仪礼疏
　　唐志五十卷【玉海云旧史四十卷今本亦作五十卷】
　　存
　　公彦自序曰窃闻道本冲虚非言无以表其疏言有微妙非释无能悟其理是知圣人言曲事资注释而成至于周礼仪礼发源是一理有终始分为二部并是周公摄政太平之书周礼为末仪礼为本本则难明末便易晓是以周礼注者则有多门仪礼所注后郑而已其为章疏有黄庆李孟悊二家之疏互有脩短按士冠三加有缁布冠皮弁爵既冠又着冠见于君有此四种之冠故记人下陈缁布冠委貌周弁以释经之四种经之与记都无天子冠法而李云委貌与弁皆天子始冠之冠李之谬也丧服一篇凶礼之要是以南北两家章疏甚多时之所以皆资黄氏按郑注丧服引礼记檀弓云绖之言实也明孝子有忠实之心故为制此服焉则绖之所作表心明矣而黄氏妄云衰以表心绖以表首以黄氏公违郑注黄之谬也黄李之训畧言其一余足见矣今以先儒失路后宜易涂故悉鄙情聊裁此疏未敢专欲以诸家为本择善而从兼增已意仍取四门助教李植详论可否佥谋已定庶可施矣函丈之儒青衿之俊幸以去瑕取玖得无讥焉
　　晁公武曰齐黄庆隋李孟悊各有疏义公彦删二疏为此书国朝尝诏邢昺是正之
　　朱子曰仪礼疏说得不甚分明
　　卫湜曰公彦同李元植编仪礼疏仪礼自郑注之后仅有黄庆李孟悊二家疏义公彦等裁定为五十卷马廷鸾序曰余生五十八年未尝读仪礼之书一日从败箧中得景德中官本仪礼疏四帙正经注语皆标起止而疏文列其下盖古有明经学究专科如仪礼经注学者童而习之不待屑屑然登载本文而已熟其诵数矣王介甫新经既出士不读书如余之于仪礼者皆是也然不敢付之茫昧幽冥将寻访本书传抄庶几创通大义然余老矣惧其费日力而卒无所补也长儿跋曰家有监本仪礼经注可取而附益之以便观览意欣然命之整缉厘为九帙手自校并取朱氏礼书与其门人高弟黄氏杨氏诸家续补之编分章析条题要其上遂为完书拊而叹曰兹所谓仪礼者与韩昌黎之言岂欺我哉其为书也于竒辞奥防中有精义妙道焉于纎悉曲折中有明辨等级焉不惟欲人之善其生且欲人之善其死不惟致严于冠昏朝聘乡射而尤严于丧祭后世徒以其推士礼而达之天子以为残阙不可考之书徐而观之一士也天子之士与诸侯之士不同上大夫与下大夫不同等而上之固有可得而推者矣周公之经何制之备也子夏之传何文之竒也康成之注公彦之疏何学之博也小子识之
　　孔氏【頴达】仪礼正义
　　五十卷
　　佚
　　按孔氏不闻有仪礼正义唐宋志俱无授经图独着之恐记忆之误也其载孔氏周礼正义亦然
　　陆氏【德明】仪礼释文
　　一卷
　　存
　　王氏【方庆】礼经正义
　　新唐志十卷
　　佚
　　旧唐书王方庆雍州咸阳人起家越王府叅军累迁太仆少卿拜广州都督证圣元年召拜洛州长史寻加银青光禄大夫封石泉县男改琅琊县男以鸾台侍郎同鳯阁鸾台平章事俄转鳯阁侍郎依旧知政事改封石泉子授太子左庶子进石泉公卒赠兖州都督谥曰贞中宗即位追赠吏部尚书方庆博学好著述所撰书凡二百余卷尤精三礼好事者多询访之其家聚书甚多不减秘阁至于图画亦多异本王应麟曰王氏正义不着録




　　经义考卷一百三十一
　　钦定四库全书
　　经义考卷一百三十二
　　翰林院检讨朱彞尊撰
　　仪礼三
　　陈氏【祥道】注解仪礼
　　宋志三十二卷
　　佚
　　范祖禹进劄子曰臣伏见舘阁校勘太常博士陈祥道注解仪礼为三十二卷精详该洽非诸儒所及臣窃以仪礼为书其文难读其义难知自古以来学者罕能潜心故为之传注者甚少祥道深于礼学凡二十年乃成此书先王法度如指诸掌昨进礼图一百五十卷已防皇上藏之秘阁伏望圣慈特降指挥取祥道新注仪礼奉御下两制看详并前所进礼图并付太常以备礼官讨论必有补于制作取进止玊海元祐八年正月侍读学士范祖禹言太常博士陈祥道注解仪礼三十二卷精详博洽乞下两制防详并所进礼图付太常以备礼官讨论从之
　　陆氏【佃】仪礼义
　　宋志十七卷
　　佚
　　张氏【淳】校定古礼
　　通考十七卷
　　佚
　　释文
　　通考一卷
　　佚
　　识误
　　通考三卷【宋志作一卷】
　　佚
　　淳自述曰刘歆言高堂生所得独为士礼而今仪礼乃有天子诸侯大夫之礼居其大半疑今仪礼非高堂生之书但篇数偶同耳
　　陈振孙曰古礼永嘉张淳忠甫所校乾道中太守章贡曾逮仲躬刻之首有目録一卷载大小戴刘向篇第异同以古监本巾箱本杭细本严本校定识其误而为之序谓高堂生所传士礼尔今此书兼有天子诸侯卿大夫礼决非高堂所传其篇数偶同自陆德明贾公彦皆云然不知何所据也
　　朱子曰张忠甫疑今仪礼非高堂生之书但篇数偶同尔此则不深考于刘歆说所订之误又不察其所谓士礼者特畧举篇首以明之其曰推而致于天子者盖专指冠昏丧祭而言若燕射朝聘则士岂有是礼而可推耶　又曰仪礼人所罕读难得善本而郑注贾疏之外先儒旧说多不复见陆氏释文亦甚疎畧近世永嘉张淳忠甫校定印本乂为一书以识其误号为精密然亦不能无舛谬　又曰张忠甫所校仪礼甚子细然却于目録中冠礼端处便错了但此本较他本为最胜
　　李氏【如圭】集释古礼
　　十七卷
　　释宫
　　一卷
　　纲目
　　一卷
　　俱未见
　　陈振孙曰庐陵李如圭寳之撰绍兴癸丑进士尝为福建抚干释宫者经所载堂室门庭今人所不晓者一一释之
　　中兴艺文志仪礼既废学者不复诵习或不知有是书乾道间有张淳始订其讹为仪礼识误淳熙中李如圭为集释出入经传又为纲目以别章句之指为释宫以论宫室之制朱熹尝与之校定礼书盖习于礼者
　　魏了翁曰李氏仪礼集释功夫致密附以古音至不易得第一惟郑贾之言是信有不可尽从者
　　张萱曰宋淳熙间李寳之如圭取郑氏注而释之首一卷为仪礼纲目以分别章句之指次集释十七卷皆发明前人未备末一卷为释宫考论宫室之制凡一十九卷
　　周氏【燔】仪礼详解
　　宋志十七卷
　　未见
　　朱子【熹】仪礼经传通解
　　宋志二十三卷
　　存
　　朱子曰仪礼是经礼记是解仪礼且如仪礼有冠礼礼记便有冠义仪礼有昏礼礼记便有昏义以至燕射之礼莫不皆然盖仪礼礼之根本而礼记乃其枝叶礼记本秦汉上下诸儒解释仪礼之书又有他说附益于其间今定作一书先以仪礼篇目置于前而附礼记于其后如射礼则附以射义之类若其余曲礼少仪又自作一项以类相从前贤尝谓仪礼难读以经不分章记不随经而注疏各为一书故读者不能遽晓今订此本尽去诸弊恨不得令韩文公见之又乞修三礼劄子曰臣闻之六经之道同归而礼
　　乐之用为防遭秦灭学礼乐先坏汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳前此犹有三礼通礼学究诸科礼虽不行而士犹得以诵习而知其说熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至于其间亦有因仪法制度之实而立文者则咸幽冥而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其说者而不知其为阙也故臣顷在山林尝与一二学者考订其说欲以仪礼为经而取礼记及诸经史杂书所载有及于礼者皆以附于本经之下具列注疏诸儒之说畧有端绪而私家无书检阅无人抄写久之未成会防除用学徒分散遂不能就而钟律之制则士友间亦有得其遗意者窃欲更加叅考别为一书以补六艺之阙而亦未能具也欲望圣明特诏有司许臣就秘书省关借礼乐诸书自行招致旧日学徒十数人踏逐空闲官屋数间与之居处令其编类虽有官人亦不系衔请俸但乞逐月量支钱米以给饮食纸札油烛之资其抄写人即乞下临安府差拨贴书二十余名候结局日量支犒设别无推恩则于公家无甚费用而可以兴起废坠垂之永久使士知实学异时可为圣朝之助则斯文幸甚
　　子在跋曰右先君所着家礼五卷乡礼三卷学礼十一卷邦国礼四卷王朝礼十四卷今刋于南康道院其曰经传通解者凡二十三卷盖先君晚嵗之所亲定是为絶笔之书次第具见于目録惟书数一篇缺而未补而大射礼聘礼公食大夫礼诸侯相朝礼八篇则犹未脱藳也其曰集传集注者此书之旧名也凡十四卷为王朝礼而卜筮篇亦缺余则先君所草定而未暇删改者也今皆不敢有所增益悉从其藳至于丧祭二礼则尝以规摹次第属之门人黄干俾之类次他日书成亦当相从于此庶几此书始末具备顾念先君早嵗即尝有志于是书比在经筵尝具奏欲请于朝乞招致生徒置局编次而不果上然其著述之防意具存此篇今谨缮録如右读者当有以识其心之所存矣礼缺乐壊千有余年今幸讨论粗见端绪而天不假之年使不克究其大全而所就者止此呜呼己矣其可为千古之恨也夫嘉定丁丑八月
　　中兴艺文志熹书为家礼三卷乡礼三卷学礼十一卷邦国礼四卷王朝礼十四卷其曰仪礼经传通解者凡二十三卷熹晚嵗所亲定惟书数一篇阙而未补
　　李方子曰先生以仪礼为经而取礼记及诸经史书所载有及于礼者皆以附于本经之下具列注疏诸儒之说补其阙遗而析其疑晦虽书不克就而宏纲大要固已举矣
　　祝穆曰文公所编仪礼上篇士冠礼【冠义附】士昏礼【昏义附】士相见礼乡饮酒礼【乡饮酒义附】乡射礼【射义附】燕礼【燕义附】大射礼聘礼【聘义附】公食大夫礼觐礼下篇丧服【丧服小记大传服问间传附】士丧礼既夕礼士虞礼【丧大记奔丧问丧曾子问檀弓附】特牲馈食礼少牢馈食礼次以礼记曲礼内则玊藻少仪投壶深衣为一类王制月令祭法三篇为一类文王世子礼运礼器郊特牲明堂位大传乐记七篇为一类经解哀公问仲尼燕居孔子闲居坊记儒行六篇为一类学记中庸表记缁衣大学五篇为一类以问吕伯恭后更详定
　　陈振孙曰通解以古十七篇为主而取大小戴及他书传所载系于礼者附入之二十三卷已成书阙书数一篇其十四卷草定未删改曰集传集注云者盖此书初名也其子在刻之南康一切仍其旧
　　王应麟曰文公以仪礼为经取礼记及诸经史书所载附本经之下具列注疏诸儒之说为经传通解二十三卷丧祭二礼属之门人黄干类次
　　马廷鸾曰愚按记不随经注疏各为一书读者不能遽晓此犹古易之彖象文言系辞各自为书郑康成所以欲省学者两读而为今易也文公于礼书之离者合之于易书之合者离之是亦学者所当知也熊禾刋通解疏序曰窃见仪礼为六经之一乃周公所作孔子所定元有三百三千之目至汉仅存一十七篇大小戴记不过如春秋之左氏公谷乃其传耳自王安石废罢仪礼但以小戴设科与五经并行自是学者更不知有礼经矣文公晚年始为经传通解一书自家乡以至邦国王朝凡礼之大纲细目靡不具载歴门人勉斋黄氏信斋杨氏三世始克成书旧有刋本兵烬之后板帙散亡兼初本所纂注疏语颇伤繁后信斋杨氏为之图解又复过畧而文公初志欲将通典及诸史志会要等书与夫开元开寳政和礼斟酌损益以为百王不易之大法而志则未遂今得考亭诸名儒叅校订定墨本拟就书坊板行以便流布仍于所补仪礼各卷篇目之下叅以歴代沿革之制及关洛以来诸儒折衷之说酌古凖今损文就质辑为仪礼外传以附其后庶可继先儒未毕之志其于风雅亦非小补
　　呉师道曰以三礼论则周官为纲仪礼乃本经而礼记诸篇则其疏义三者固有本末之相须而不可阙是以子朱子慨然定为仪礼经传通解集注之书未完者门人又足成之可谓礼书之大全千古之盛典也
　　曾棨曰朱子絜仪礼正经以提其纲辑周礼礼记诸经有及于礼者以补其阙厘为家乡邦国王朝之目自天子至于庶人之礼谓之仪礼经传通解然亦未及精详
　　王鏊曰今经惟礼最繁乱惜不一经朱子绪正朱子尝欲以仪礼为经礼记为传经传相从诚千古之特见也若士冠礼则附以冠义士昏礼附以昏义士相见礼附以士相见义乡饮酒礼附以乡饮酒义乡射礼附以乡射义燕礼附以燕义大射礼附以大射义聘礼附以聘义公食大夫礼附以公食大夫义觐礼附以朝事如草庐所附亦得矣然其余有不可附者亦无如之何姑循其旧而释之庶不失古之义朱子晚年注仪礼经传始家礼次乡礼次学礼次邦国礼次王朝礼秩然有序可举而行然其间杂引大戴礼春秋内外传新序列女传贾谊新书孔丛子之流襍合以成之乃自为一书非以释经也至勉斋续丧祭二礼草庐纂言割裂经文某亦未敢从也
　　刘瑞序曰子朱子尝欲请于朝脩三礼劄不果上晚乃着仪礼经传通解始家礼次乡礼次学礼次邦国礼而王朝礼终焉凡四十七卷视初论少异盖自成一家言矣书未就先生告终丧祭二礼则成于勉斋黄氏其规模次第授于先生者也为卷凡二十有七书刻于南京国子监卷帙浩繁画漫漶士大夫非惟不之读识其名者或寡矣瑞窃叹曰斯礼也制作之宜古今之变畧备矣后圣有作将取而折衷焉今与其弃也无宁先识大义而后讲贯其精奥乎乃命教授陈垐等督诸生手録经传讐校付刻俾天下后世志于礼者有考焉
　　按朱子仪礼经传通解一曰家礼士冠礼第一冠义第二士昏礼第三昏义第四内则第五内治第六五宗第七亲属第八内治者言人君内治之法五宗者言宗子之法以治族人亲属者即尔雅之释亲篇白虎通义所谓亲属记也古无此三篇名盖创为之二曰乡礼士相见礼第九士相见义第十投壶第十一乡饮酒礼第十二乡饮酒义第十三乡射礼第十四乡射义第十五三曰学礼学制第十六学义第十七弟子职第十八少仪第十九曲礼第二十臣礼第二十一钟律第二十二钟律义第二十三诗乐第二十四礼乐义第二十五书数第二十六学记第二十七大学第二十八中庸第二十九保傅传第三十践阼第三十一五学第三十二内学制学义臣礼钟律钟律义诗乐礼乐记书数保傅传皆创名之弟子职则取诸管子也四曰邦国礼燕礼第三十三燕义第三十四大射礼第三十五大射义第三十六聘礼第三十七聘义第三十八公食大夫礼第三十九公食大夫义第四十诸侯相朝礼第四十一诸侯相朝义第四十二皆沿古篇名惟末二篇创为之其王朝礼则别为集传觐礼一朝事义二歴数三卜筮四夏小正五月令六乐制七乐记八王制自甲至癸凡十篇
　　仪礼释宫
　　一篇
　　存
　　黄氏【干】续仪礼经传通解
　　宋志二十九卷
　　存
　　杨复序曰昔文公朱先生既修家乡邦国王朝礼以丧祭二礼属勉斋黄先生编之先生伏膺遗训取向来丧礼藳本精专修改书成凡十有五卷复伏读曰大哉书乎秦汉以下未有也近世以来儒生习诵知有礼记而不知有仪礼士大夫好古者知有唐开元以后之礼而不知有仪礼今因篇目之仅存者为之分章句附传记使条理明白而易考后之言礼者有所据依不至于弃经而任传遗本而宗末王侯大夫之礼关于纲常者为尤重仪礼既阙其书后世以来处此大变者咸幽而莫知其源取具临时沿袭鄙陋不经特甚可为感慨今因小戴丧大记一篇合周礼礼记诸书以补其阙而王侯大夫之礼莫不粲然可考于是丧礼之本末经纬莫不悉备既而义念丧礼条目散濶欲撰仪礼丧服图式一卷以提其要而附古今沿革于其后草具甫就而先生没矣呜呼此千载之遗恨也先生所修祭礼本经则特牲少牢有司彻大戴礼则衅庙所补者则自天神地祗百神宗庙以至因事而祭者如建国迁都廵狩师田行役祈禳及祭服祭器事序始终其纲目尤为详备先生尝为复言祭礼用力甚久规模已定每取其书繙阅而推明之间一二条方欲加意修定而未遂也呜呼礼莫重于丧祭文公以二书属之先生其责任至不轻也先生于二书也推明文王周公之典辨正诸儒异同之论掊击后世蠧壊人心之邪说以示天下后世其正人心扶世教之功至逺也而丧服图式祭礼遗藳尚有未及订定之遗恨后之君子有能继先生之志者出而成之是先生之所望也抑复又闻之先生曰始余创二礼粗就奉而质之先师喜谓余曰君所立丧祭礼规模甚善他日取吾所编家乡邦国王朝礼其悉用此规模更定之呜呼是乂文公拳拳之意先生欲任斯责而卒不果也岂不痛哉同门之士以复预闻次辑之畧不可无言也复因敬识其始末以告来者丧礼一十五卷前已缮写丧服图式今别为一卷附于正帙之外以俟君子亦先生平日之志云又曰嘉定己夘丧礼始克成编以次将修祭礼即
　　以其书藳本授曰子其读之盖欲通知此书本末有助纂辑也受书而退啓缄伏读皆古今天下大典礼其关系甚重其条目甚详其经传异同注疏抵牾上下数千百载间是非淆乱纷错甚众自此朝披夕阅不敢释卷时在勉斋左右随事咨问抄识以待先生笔削不幸先生弃世遂成千古之遗憾日迈月征今十余年南康学宫旧有家乡邦国王朝礼及张侯虙续刋丧礼又取祭礼藳本并刋而存之以待后之学者故四方朋友皆有祭礼藳本未有取其书而修定之者顾何人敢任其责伏自惟念齿髪侵衰曩日幸有所闻不可不及时传述窃不自揆遂据藳本叅以所闻稍加更定以续成其书凡十四卷云
　　张虙序曰南康旧刻朱文公仪礼经传与集传集注而丧祭二礼俄空焉盖以属门人黄勉斋俾之类次而未成也虙来南康勉斋已下世深恨文公之志不终士友间有言勉斋固尝脱藳今在南剑陈使君处索之可也南剑知之果以其书来至是锓木一年而毕是虽丧祭两门而卷帙多前书三之一勘之功乡贡进士杨复为多助以王镇圭童居钦黄嵩三人披阅精强错简脱字徃徃无之虙分符星渚乃文公遗爱之地高山仰止睠睠予懐兹乂得全其所欲述之书岂非幸欤第闲习礼度不如式瞻仪刑讽咏遗言不如亲承音防诚有如古人之论抚卷为之三叹也
　　陈振孙曰外府丞长乐黄榦直卿撰榦晦庵之壻号勉斋始晦庵着礼书丧祭二礼未及论次以属榦续成之
　　赵希弁曰仪礼经传通解续卷祭礼十四卷右朱文公编集而丧祭二礼未就属之勉斋先生勉斋既成丧礼而祭礼未就又属之杨信斋信斋据二先生藳本叅以旧闻定为十四卷为门八十一郑逢辰为江西仓进其本于朝信斋福州人名复字茂才书既奏赠文林郎
　　黄氏【士毅】类注仪礼
　　佚
　　张防曰士毅字子洪尝入闽谒朱仲晦因撰次朱子书说语类郡守王遂为买宅呉下以居
　　叶氏【味道】仪礼解
　　佚
</div>
    <div class="pagination">
<a href="经义考_page163.html">上一页</a><span>...</span><a href="经义考_page159.html">159</a><a href="经义考_page160.html">160</a><a href="经义考_page161.html">161</a><a href="经义考_page162.html">162</a><a href="经义考_page163.html">163</a><span class="current-page">164</span><a href="经义考_page165.html">165</a><a href="经义考_page166.html">166</a><a href="经义考_page167.html">167</a><a href="经义考_page168.html">168</a><a href="经义考_page169.html">169</a><span>...</span><a href="经义考_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
