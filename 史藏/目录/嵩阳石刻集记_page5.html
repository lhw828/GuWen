<!DOCTYPE html>
<html>
<head>
    <meta charset="UTF-8">
    <title>嵩阳石刻集记 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嵩阳石刻集记 - 第 5 页/共 6 页</h1>
    <div class="content">　　折芦浮渡江震旦掲真谛心非转法轮义不立文字九年面壁人寂寂縁底事石中一片影参取西来意万厯丁亥四月初九日天台王士崧书
　　右诗王士崧题书在各本庙寺结法凝整録之
　　游嵩山即事诗
　　太室少室莲花巾大熊小熊巢父邻喜从黄社遭贤令笑共青山阅过人茶灶煮来秋月冷芝篮提去夕阳贫卢岩已不知鸿一名姓何劳着片珉
　　儆韦燕明府同游嵩少酌卢岩瀑布踏月还登封赋此奉赠万壬寅九月七日漏三鼓南充黄辉
　　右诗黄辉题书在少林寺按公与董宗伯同时齐名续书史称其楷法钟元常亦作行书洵佳笔也
　　少林禅师道公碑【节録题铭】
　　嵩山少林寺赐紫住持曹洞正宗第二十六代禅师道公碑铭
　　华亭董其昌撰并书
　　嵩髙少室天地之中大乘气象郁郁葱葱破顔末防面壁真风祖佛非殊惟变乃通【其一】般若无知灵光不昧如清凉池如大火聚直下便是拟向即背竒哉众生具如来慧【其二】五家宗防如世画师虚空可拈丹青不施泥牛月吼木马风嘶不居空劫不落今时【其三】爰有道公僧中之杰传涅槃心吐广长舌双桂开敷三花屹嵲一代时教永存珉碣【其四】
　　万厯三十七年正月吉旦门人慧如等立石
　　右道公碑董其昌撰并书在少林寺按宗伯为当世名笔而此书过于丰腴岂其壮年所书如是耶仅録其铭
　　登嵩诗【节録一首】
　　登嵩
　　丹岩翠嶂倚晴空呼吸还疑帝座通至北至南均日景交风交雨列天中髙含元气三台近分奠坤维四岳同岂为山呼崇祀典虞廷柴望已无穷
　　邢台傅梅撰
　　右傅梅撰登嵩八首之一也公字元鼎邢台人万厯中为登封令着嵩书十三篇嵩之形胜古迹碑碣表章居多其所题刻亦多大约皆其幕客柏乡王正民笔也公有功于嵩録此识之
　　补遗【唐行书】
　　景贤大师身塔记
　　唐嵩山防善寺故景贤大师身塔石记
　　左拾遗太山羊俞纂沙门温古书
　　太师讳景贤菩提大通法也本姓薛氏汾隂人世为着族容貌秀伟见者肃然防而神明周览传记弱冠投心大觉宿好都遣问道于【阙】　智宝禅师师言法王大宝世传其人今运钟江陵玉泉次一佛出世亦难遭矣则星驰骏迈而得大通发言求哀挥汗成血大通照彼精恳喻以方便一见悟入冏然昭洗属世议廹隘远迹幽絶客居巴峡三抗山中山寻霓【阙】　　豺虎搏噬毒疠蒸郁而我嵗时晏居初无恼害岂道为之守而神灵保绥良可知也乆之广大圆极悉心以献大通怡然克荷相许付宝藏传明灯为不譲矣时神龙五载也中宗闻风诏请内度法众仰徳乞留都下大师雅尚山林廹以祈恳或出或处存乎利济化自南国被乎东京向风靡然一变于代葢三世诸佛【阙】　法印妙极之用言外之功不可得而闻也观乎万形蠢蠢于黑闇千界熈熈于热毒如来有以登大【阙】洒甘露虽相示寂灭而业遵龙象则我先佛法身湛然常住者矣始先祖师达磨西来五叶而授大通赫赫大通济济多士寂成福藏烂其盈门同波派流分景并照亦东【阙】之盛也嘻世相不实【阙】尽谁【阙】菩萨知时示同【阙】物开元十一年龙集癸亥嵗八月在嵩山防善道塲现有微疾沐浴晏坐神精俨然翊日而谢春秋六十有四云山惨毒庭树凋摧矧夫情灵痛可言也门人比邱法宣比邱慧巘比邱敬言比邱慧林等不胜感恋奉为建塔迢亭赩赫出于嵩半主上追懐震悼赐书塔额署曰报恩存没荣幸山川光烛廿年又起身塔于北岩下永奉安焉若其积微成著之勤乘定发慧之用坚刚勇猛之操大悲广衍之业率皆碑版所详不复多载也
　　开元廿五年嵗次乙亥八月十二日建
　　右景贤大师身塔石记羊俞撰释温古书在防善寺书法略似道安碑而稍逊之按年月即应次道安之后因集成始得补録于此　又按王维有留别温古上人兄诗云宗兄此削法葢其族人必亦可称者也








　　嵩阳石刻集记卷下
　　钦定四库全书
　　嵩阳石刻集记纪遗【自汉至唐止】
　　工部主事叶封撰
　　东汉
　　中岳庙石阙铭【此下石今尚存而未録入集者】右按嵩髙志云中岳庙石阙在庙正南神道汉安帝元初五年阳城长吕常造阙铭载艺文其铭曰
　　惟中【阙】　　嵩髙神君【阙】　　　　休【阙】最纯春生万物【阙】方起云润施源流【阙】淙【阙】宣并天四海莫不恩圣朝肃齐【本文作敬】众庶所尊【阙】　奉起【阙】尽勤【阙】　功徳刻石纪文【阙】显【阙】异以传后贤
　　今石阙尚存其字剥落不堪摹搨矣自惟中至后贤凡八行乃小隶书其后相连尚有二十余行字益漫灭不可识也
　　北魏
　　防善寺浮图铭
　　右按塔铭云神龟三年七月三日魏故太傅侍中太尉公清河王薨世子元亶字子亮次子元【阙】字子开奉为建七层塼浮图一区敢用顶髪及诸杂宝上塔追诚崇敬千载弗忘谨铭函葢在防善寺
　　北齐
　　碑楼寺碑
　　右碑天保八年丁丑立其词葢纪刘碑为首造碑之縁起也今在本寺俗称刘碑寺碑刻佛相文列上方
　　少林寺碑
　　右碑武平元年立在少林寺
　　防善寺碑
　　右碑武平七年立在防善寺二碑皆面刻佛相碑隂刻文　以上四碑字皆拙劣故不録入
　　龙华寺石幢
　　右石幢二北齐时立今在龙华寺门荒草中刻尊胜陀罗尼经
　　嵩岳寺石幢
　　右石幢二在嵩岳寺亦刻陀罗尼经无年月观其制度则亦唐以前物也　以上四幢皆漫漶不佳不録
　　唐
　　永泰寺庭东石幢
　　右石幢在永泰寺庭东永淳二年立刻陀罗尼经与庭西少异字颇漫漶不及西幢故録彼置此
　　防善寺碑
　　右碑面上半刻佛相下已蚀尽似非唐制其碑隂隶书乃唐麟徳三年亦漫漶不可搨矣在防善寺
　　净藏禅师身塔铭
　　右塔铭天宝五年立无撰书姓名在防善寺西塔尚岿然字未驯雅删之
　　大禅师碑铭
　　右碑【阙】　撰道士卢元卿书隶书元和二年立在嵩岳寺后与徐浩书大证禅师碑并欹仆荒坡中强半剥落字亦肥重删之
　　岑禅师舍利塔碑
　　右碑【阙】　撰髙通理书太和二年立在防善寺漫漶不可搨
　　告成断碑
　　右碑在测景台左今已断破字没殆尽矣仅其第一行犹存大唐洛州登封县七字亦不可搨
　　李峤大周降禅碑【此下题文见嵩志而石今无存者】崔融啓母庙碑
　　杨炯少姨庙碑
　　陈子昻潘尊师碑颂
　　李邕嵩岳寺碑
　　卢鸿一四铭
　　右按卢鸿一四铭为望都鸡鸣二峯中天门玉女捣帛石铭文不传陈文烛游嵩山记云隐士读书卢岩图十景勒四铭山中乃诸志止载十志未载铭文云
　　释义净少林寺戒坛铭
　　右按王世贞跋云少林戒坛铭开元三年为学生张杰书当是时杰应尚少且不以书名而笔法老成乃尔又时未尽习帝书故犹有瘦劲意据此则凤洲时此碑尚存也今于少林寺及戒坛故址徧索之不可得
　　韦行俭中岳庙记
　　李方郁修中岳庙记
　　李华中岳越禅师塔记
　　杨植许由庙碣
　　右按今许由庙在箕山有嘉靖八年登封令嘉定侯泰重立小碑载此文末有跋云侯令邑三载公暇廵行阡陌乃登箕絶顶叹曰先生之风虽髙而先生之行无碑记以表章之后之采风者安有所据耶必有不轨之徒欲便已私以瘗之耳果尔搜遗文于深土而石碎也遂命属隶辏鑴此心庶防乎少慰据此是得碣于土而石碎重鑴耳何云辏鑴此语颇未晓今原碣碎石无复存者
　　韩愈登封尉卢殷墓志铭
　　右墓志当有刻石然按本志云殷以饥寒死愈与买棺卒无子女一人为比邱尼则当日或以贫死无子此铭未尝入石亦不可知也
　　韩愈天封观题名
　　右按嵩岳志云天封观石上有韩文公题名欧阳文忠公跋嵩髙志载韩愈天封观题名云元和四年三月二十六日与著作郎樊宗师处士卢仝自洛中至少室谒李征君渤樊次玉泉寺疾作归明日遂与李卢道士韦蒙僧荣过少室而东抵众寺上太室中峰宿封禅坛下石室遂自龙潭寺酌龙潭水遇雷明日观啓母石入此观与道士赵遇乃归闰月三日国子博士韩愈题又欧阳修跋云右韩退之题名二皆在洛阳其一在嵩山天封宫石柱上刻之记龙潭遇雷事天圣中余为西京留守推官与梅圣俞游嵩山入天封宫徘徊柱下而去遂登山顶至武后封禅处有石记戒人游龙潭者毋语笑以黩神龙龙怒则有雷恐因念退之记遇雷意其有所戒也其一在福先寺塔下当时所见墨迹不知其后何人摹刻于石也据此当在石柱而今无之岂别有一柱而后已亡焉者耶
　　中岳庙断碑
　　右按陈文烛记云中岳庙碑刻百数其丰碑王曽撰断碑徐浩八分书葢未详撰人姓氏而季海八分则当与嵩阳宫纪圣徳碑并传矣今访之庙中不可复得惜哉
　　防善寺石柱题名
　　右按袁宏道记云防善寺石柱上有唐宋题名字极精今亡












</div>
    <div class="pagination">
<a href="嵩阳石刻集记_page4.html">上一页</a><a href="嵩阳石刻集记.html">1</a><a href="嵩阳石刻集记_page2.html">2</a><a href="嵩阳石刻集记_page3.html">3</a><a href="嵩阳石刻集记_page4.html">4</a><span class="current-page">5</span><a href="嵩阳石刻集记_page6.html">6</a><a href="嵩阳石刻集记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
