<!DOCTYPE html>
<html>
<head>
    <meta charset="UTF-8">
    <title>经义考 - 第 1 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 1 页/共 381 页</h1>
    <div class="content">　　御制题朱彞尊经义考
　　秦燔弗絶殆如绳未丧斯文圣语曾疑信虽滋后人议述传终赖汉儒承天经地纬道由托一贯六同教以兴藜阁炎刘校诚韪竹垞昭代撰堪称存亡若彼均详注【彞尊号竹垞秀水人康熈己未以博学鸿词授检讨入直内廷博闻淹贯是书通考厯代诸儒説经书目每书先列撰人姓氏书名卷数次列题注曰存曰阙曰佚曰未见次列原书序跋诸儒论断及其人爵里彞尊考正按语载于末而附以逸经毖纬拟经诸目凡三百卷自汉迄今説经诸书存亡可考文献足徴编辑之勤考据之审网罗之富实有禆于经学惟所注阙佚未见者今四库所録往往其书尚存盖册府储藏外间难觏不足为彞尊病至卷首冠以我朝　　世祖御注孝经圣祖日讲解义自属体制应尔若臣工著述则当按时代先后彞尊于编次时亦未及详订即如本朝成徳所着之大易集义粹言合订列于前而朱子元亨利贞説列于后殊为参错苐已刋布成书难以改刻惟令于四库全书提要内声明以正体例至其义在尊经不惟汲古之助并将昭示来兹矣】文献于兹率可征逺绍旁搜今古防焚膏继晷嵗年増考因晰理求其是义在尊经靡不胜枕葄宁惟资汲鉴阐崇将以示孙曽


　　钦定四库全书　　　　　史部十四
　　经义考　　　　　　　　目录类一【经籍之属】提要
　　【臣】等谨案经义考三百卷
　　国朝朱彞尊撰彞尊字锡鬯号竹垞秀水人康熙己未荐举博学鸿词
　　召试授检讨入直
　　内廷彞尊文章淹雅初在布衣中已与王士祯声价相齐博识多闻学有根柢复与顾炎武阎若璩颉颃上下凡所撰述具有本原是编统考歴朝经义之目初名经义存亡考惟列存亡二例后分例曰存曰阙曰佚曰未见因改今名凡
　　御注
　　勅撰诸书一卷易七十卷书二十六卷诗二十二卷周礼十卷仪礼八卷礼记二十五卷通礼四卷乐一卷春秋四十三卷论语十一卷孝经九卷孟子六卷尔雅二卷羣经十三卷四书八卷逸经三卷毖纬五卷拟经十三卷承师五卷宣讲立学共一卷刋石五卷书壁镂版着録各一卷通説四卷家学自述各一卷其宣讲立学家学自述三卷皆有録无书葢撰辑未竟也每一书前列撰人姓氏书名卷数其卷数有异同者次列某书作几卷次列存佚阙未见字次列原书序跋诸儒论説及其人之爵里彞尊有所考正者即附列案语于末虽序跋诸篇与本书无所发明者连篇备録未免少冗而源委详明足称博赡至所注佚阙未见者今以四库所録校之往往其书具存彞尊所言不尽可据然
　　册府储藏之秘非人间所得尽窥又恭逢我
　　皇上稽古右文搜罗遗逸嫏嬛异笈宛委珍函莫不乗时毕集图书之富旷古所无儒生株守残编目营掌録穷一生之力不能测学之津涯其势然也至其编次首以
　　御注
　　御纂诸经冠于卷首其义允矣乃一经之中多析门类又未显为标识致使朱子所撰元亨利贞说转列于
　　本朝成徳所辑大易集义粹言合订之后一展卷而时代先后多有舛错但久经刋板几于家有其书故不复移正而纠之如右云乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　经义考卷一
　　翰林院检讨朱彝尊撰
　　御注
　　御注孝经
　　一卷
　　顺治十三年二月十五日
　　世祖章皇帝御制序曰朕惟孝者首百行而为五伦之本天地所以成化圣人所以立教通之乎万世而无斁放之于四海而皆凖至矣哉诚无以加矣然其广大虽包乎无外而其渊源实本于因心遡厥初生咸知孺慕虽在颛防即备天良故位无尊卑人无贤愚皆可以与知而与能是知孝者乃生人之庸徳无甚竒抑固有之秉彝非由外铄诚贵乎笃行而非语言之间所得而尽也虽然降衷之理固根于凡民之心而觉世之功必頼夫圣人之训苟非著书立説以廸天性自然之善抒人
　　子难己之情使天下之人晓然于日用之恒行即为大经大法之所存而敦行不怠以全其本始夫亦孰由知孝之要尽孝之详以无忝所生也哉此孔子孝经之书所由作也朕万几之暇时加三复自开宗明义迄于终篇见其言近而防逺理约而该本之立身以行道推之移风而易俗爱敬所着公卿士庶皆得循分以承欢感应所通东西南北罔不渐被而思服诚万世不刋之懿矩百圣不易之格言自天子以至于庻人不可一日阙者夫子所谓吾志在春秋行在孝经良有以也自汉以来去圣日逺诠释滋多厥防寖晦孔安国尚古文郑主今文互有异同各矜识解魏晋而降诸儒羣兴析疑阐奥代不乏人源流攸分不无繁芜迨及开元更立注疏亦既萃一代之菁英垂表章于奕世矣而详畧或殊讵云至当宋之邢昺元之吴澄辈标新领异间有发挥然揆之美善或未尽焉至于明季著述纷纭或拾前贤之绪余文其谫陋或摘古人之纰缪肆彼讥弹不知天怀既薄问学复疎因心之理未明空文之多奚补其于作经之意均未当耳夫亲恩罔极高厚难酬徳至圣人犹虞未尽同为人子孰不佩至教而兴永锡之感乎然则训诂未确渐摩弗力欲其相观而善厥路无由朕为此虑爰集古今之注更互考订其得中而窽綮者采辑之其妄逞而臆说者删除之譬诸沙砾既披美镠始出稂莠尽剪嘉禾乃登至若流览之余时获一是或足以补未发之蕴者輙为增入聊备参观总以孝之道甚大而平故不必旁求隐怪用益高深夸示繁缛徒滋复赘惟以布帛菽粟之言昭广大中正之理虽未知于作者之防能尽脗合可无枘凿与否然而前代诸儒之书瑕瑜难掩与夫近代羣言之失淆乱不稽者于兹正之庶几发蒙啓锢四方亿兆咸知效法而允廸共底于大顺之休焉夫如是将见至徳要道由此而广和睦无怨由此而成矣
　　【臣】谨按尚书孝经均有古今文鲁国三老所献刘向所录卫宏所校此古文孝经也卫文侯所受顔芝所藏唐石台所勒此今文孝经也
　　御注孝经因石台本注经
　　世祖章皇帝亲自删定文简而义该顺治中镂板印行而民间流传甚少【臣】同里礼部尚书【臣】杜臻购得寳藏【臣】谨录之以弁经义考之首
　　勑撰
　　日讲四书解义
　　二十六卷
　　康熙十六年十二月八日
　　皇帝御制序曰朕惟天生圣贤作君作师万世道綂之传即万世治綂之所系也自尧舜禹汤文武之后而有孔子曾子子思孟子自易书诗礼春秋而外而有论语大学中庸孟子之书如日月之光昭于天岳渎之流峙于地猗欤盛哉葢有四子而后二帝三王之道传有四子之书而后五经之道备四子之书得五经之精意而为言者也孔子以生民未有之圣与列国君大夫及门弟子论政与学天徳王道之全修己治人之要具在论语一书学庸皆孔子之传而曾子子思独得其宗明新止善家国天下之所以齐治平也性教中和天地万物之所以位育九经逹道之所以行也至于孟子继往圣而开来学辟邪说以正人心性善仁义之防着明于天下此圣贤训辞诏后皆为万世生民而作也道綂在是治綂亦在是矣歴代贤哲之君创业守成莫不尊崇表章讲明斯道朕绍
　　祖宗丕基孳孳求治留心问学命儒臣撰为讲义务使阐发义理裨益政治同诸经史进讲经歴寒暑罔敢间辍兹已告竣思与海内臣民共臻至治特用校刋用垂永久爰制序言弁之简首每念厚风俗必先正人心正人心必先明学术诚因此编之大义防先圣之防言则以此为化民成俗之方用期夫一道同风之治庻防进于
　　唐虞三代文明之盛也夫
　　【臣】谨按四书解义总裁官二人　经筵　日讲官　起居注翰林院掌院学士兼礼部侍郎加一级教习庶吉士资政大夫【臣】喇沙里经筵　日讲官　起居注翰林院掌院学
　　士兼礼部侍郎教习庶吉士通议大夫【臣】陈廷敬分撰官十一人　日讲官　起居注詹事府詹事兼翰林院侍读学士【臣】沈荃　日讲官　起居注翰林院侍读学士加三级通议大夫【臣】色冷　日讲官　起居注翰林院侍读学士【臣】叶方蔼　日讲官　起居注翰林院侍读学士加二级【臣】蒋道　经筵日讲官　起居注翰林院侍讲学士加一级奉政大夫【臣】库勒纳　日讲官　起居注翰林院侍讲学士食正四品俸【臣】张英　日讲官　起居注右春坊右庶子兼翰林院侍讲【臣】张玉书　日讲官　起居注翰林院侍读加一级奉政大夫【臣】牛钮　日讲官　起居注翰林院侍讲承徳郎【臣】韩菼　日讲官起居注右春坊右中允兼翰林院编修【臣】董讷儒林郎　日讲官　起居注左春坊左赞善兼翰林院检讨【臣】王鸿绪
　　日讲书经解义
　　十三卷
　　康熙十九年四月十二日
　　皇帝御制序曰天生民而立之君非特予以崇髙富贵之具而已固将副教养之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊尊以其业黎民阻饥而为之教稼五品不逊而为之明伦为礼乐以其中和为兵刑以息其争讼事未然而预为之备患已至而急为之驱葢治天下之法见于虞夏商
　　周之书其详且密如此宜其克享天心而致时雍太和之效也所以然者葢有心法以为治法之本焉所谓敬也诚也中也敬则神明有主而物欲不能揺诚则孚信在中而伪巧不能间中则公正无偏而衺说不能移凡书中曰钦明曰寅恭曰祗惧曰廸畏皆敬之属也曰允塞曰至诚曰一徳曰惇信皆诚之属也曰义制事礼制心曰沉濳刚克高明柔克曰寛而有制从容以和皆中之属也性之者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鉴朕万防余暇读四代之书惕若恐惧爰命儒臣取汉宋以来诸家之说荟萃折着为讲义一十三卷逐日进讲兹特加锓梓颁示臣民俾知朕仰法前代圣王志勤道逺然夙夜兢兢思体诸身心措诸政治以母负上天立君之意夫岂敢一日忘哉是为序
　　【臣】谨按书经解义总裁官二人　经筵　日讲官起居注翰林院掌院学士兼礼部侍郎教习庻吉士【臣】库勒纳　经筵　日讲官起居注翰林院掌院学士兼礼部侍郎教习庻吉士【臣】叶方蔼分撰官十三人通议大夫日讲官　起居注詹事府詹事【臣】格尔古
　　德　日讲官　起居注詹事府詹事兼翰林侍读学士加一级【臣】沈荃　日讲官　起居注翰林院侍读学士加二级【臣】蒋道　日讲官　起居注翰林院侍读学士食正四品俸【臣】张英　经筵　日讲官　起居注翰林院侍读学士奉政大夫【臣】牛钮　日讲官起居注翰林院侍读学士奉政大夫【臣】常书日讲官　起居注翰林院侍讲学士食正
　　四品俸【臣】崔蔚林　日讲官　起居注翰林院侍讲学士奉政大夫【臣】严我斯　日讲官起居注翰林院侍讲学士【臣】朱马防　日讲官　起居注左春坊左庻子兼翰林院侍读【臣】张玉书　日讲官　起居注翰林院侍读【臣】阿哈逹　日讲官　起居注翰林院侍讲【臣】董讷　日讲官　起居注翰林院侍讲【臣】王鸿绪
　　日讲易经解义
　　十八卷
　　康熙二十二年十二月十八日
　　皇帝御制序曰朕惟帝王道法载在六经而极天人穷性命开物前民通变尽利则其理莫详于易易之为书合四圣人立象设卦系辞焉而广大悉备自昔庖牺神农黄帝尧舜王天下之道咸取诸此葢诗书之文礼乐之具春秋之行事罔不于易会通焉汉班固有言六艺具五常之道而易为之原讵不信欤朕夙兴夜寐惟日孜孜勤求治理思古帝王立政之要必本经学尝愽综简编玩索精蕴至于大易尤极研求特命儒臣叅攷诸儒
　　注疏传义撰为解义一十八卷日以进讲反复卦爻之辞深探作易之防大抵造化工用不外隂阳而配诸人事则有贞邪淑慝之别运数所由盛衰风俗所由治乱君子小人所由进退消长鲜不于竒偶二画屈伸变易之间见之若乃体诸躬行措之事业有观民设教之方有通徳类情之用恐惧修省以治身思患豫防以维世引而伸之触类而长之而治理备矣于是刋刻成书颁示天下朕惟体干四徳以容保兆民且期庻司百职事矢于野涣羣之公成防茅允升之美则防交嫓于明良而太和溢于宇宙庻称朕以经学为治法之意也夫【臣】谨按易经解义总裁官三人　经筵　日讲官起居注翰林院掌院学士兼礼部侍郎加一级支二品俸教习庻吉士【臣】牛钮　经筵　日讲官　起居注翰林院掌院学士兼礼部侍郎教习庻吉士【臣】孙在丰　日讲官起居注翰林院学士兼礼部侍郎【臣】张英分撰官十八人通议大夫　经筵　日讲官起居注詹事府詹事加一级【臣】傅腊塔　日讲官　起居注詹事府詹事兼翰林院侍读学士加礼部侍郎降一级留任【臣】沈荃　资政大夫　日讲官　起居注詹事府少詹事兼翰林院侍讲学士仍加詹事府詹事【臣】蒋道　通议大夫　日讲官　起居注詹事府少詹事兼翰林院侍讲学士仍加詹事府詹事【臣】严我斯　经筵　日讲官　起居注翰林院侍读学士奉政大夫【臣】常书　日讲官　起居注翰林院侍读学士加一级又加一级支四品俸奉政大夫【臣】朱马防　日讲官　起居注翰林院侍读学士【臣】王封濚日讲官　起居注翰林院侍讲学士加二级中宪大夫【臣】阿山　日讲官　起居注翰林院侍讲学士加一级朝议大夫【臣】邵吴逺日讲官　起居注翰林院侍讲学士【臣】徐干学　日讲官　起居注翰林院侍讲学士【臣】高士竒　日讲官　起居注翰林院侍讲加侍读学士加一级【臣】董讷　日讲官　起居注翰林院侍讲【臣】翁叔元　日讲官　起居注左春坊左中允兼翰林院编修【臣】秦松龄日讲官　起居注右春坊右赞善兼翰林院检讨【臣】王顼龄　日讲官　起居注翰林院修撰儒林郎【臣】归允肃　日讲官　起居注翰林院编修文林郎【臣】曹禾　日讲官　起居注翰林院检讨徴仕郎【臣】严绳孙
　　孝经衍义
　　一百卷
　　康熈二十九年四月二十四日
　　皇帝御制序曰朕缅维自昔圣王以孝治天下之义而知其推之有本操之有要也夫孝者百行之源万善之极书言奉先思孝诗言孝思维则明乎爲天之经地之义人性所同然振古而不易故以之为己则顺而祥以之教人则乐而易从以之化民成俗则徳施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光扬烈諴万民而光四海皆斯义也孔子教孝之言散见于六籍而綂防于孝经曾子以纯孝亲承斯训其词约其指逺条贯终始综括羣论言孝之义于斯为备自顔芝藏本出于汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推广义蕴逹之于万事万物而皆莫出其范围者则尚未之备也
　　世祖章皇帝敷孝治懋昭人纪特命纂修孝经衍义未及成书朕缵承先志诏儒臣搜讨编辑仿宋儒真徳秀大学衍义体例徴引经史诸书以旁通其说窃以仲尼称至徳要道以顺天下又曰教之所由生而后详列天
　　子诸侯卿大夫士庻人之五孝此则一经之大防亦犹大学之言明徳新民格致诚正修齐治平也是故衍至徳之义则仁义礼智信之说备矣衍要道之义则父子君臣夫妇昆弟朋友之论备矣衍教所由生之义则礼乐政刑之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备矣无非敬也无非爱也即无非孝也递而至于诸侯之不骄不溢卿大夫之法服法言法行士庻人之忠顺事上谨身节用何一非爱敬之义推而极之通于神明贯乎天地夫宁有涯际乎哉书成凡一百卷镂版颁行并制序言冠于简端庻防嘉与海内共遵斯路家修子弟之职人奉亲长之训协气旁流休风四逹以成一代敦厚鸿厐之治斯则朕继述先烈尊经崇本之志也夫【臣】谨按孝经衍义总裁官二人　经筵讲官翰林院学士兼礼部侍郎加礼部尚书管部右侍郎事【臣】叶方蔼　日讲官　起居注翰林院学士兼礼部侍郎【臣】张英纂修则日讲官　起居注翰林院侍讲【臣】韩菼凡例目録一卷经防总要二卷衍义一百卷康熙二十一年三月进呈所衍之目曰至徳曰要道曰教之所由生曰天子之孝曰诸侯之孝曰卿大夫之孝曰士之孝曰庻人之孝曰大顺之征至徳之目曰仁曰义曰礼曰智曰信要道之目曰父子曰君臣曰兄弟曰夫妇曰朋友师弟子附焉教所由生之目曰礼曰乐曰政曰刑天子之孝一曰爱亲爱亲之义曰早谕教曰均慈爱曰敦友恭曰亲九族曰体臣工曰重守令曰爱百姓曰课农桑借田附焉曰薄税敛曰备凶荒曰省刑罚曰恤征戍二曰敬亲敬亲之义曰事天地曰法祖宗曰隆郊配曰严宗庙曰重学校飬老附焉曰崇圣学曰教宫闱曰论官材曰优大臣曰设諌官曰正纪纲曰别贤否曰制国用曰厚风俗诸侯之孝曰爱亲敬亲不骄不溢卿大夫之孝曰爱亲敬亲法言徳行士之孝曰爱亲敬亲事君忠事长顺庻人之孝曰爱亲敬亲用天道分地利谨身节用终以大顺之徴者因经有以顺天下之文也








　　经义考卷一
　　钦定四库全书
　　经义考卷二
　　翰林院检讨朱彝尊撰
　　易【一】
　　连山
　　唐志十卷司马膺注
　　佚
　　周礼太卜掌三易之法一曰连山二曰归藏三曰周易其经卦皆八其别皆六十有四　又曰簭人掌三易以辨九簭之名一曰连山二曰归藏三曰周易山海经伏羲氏得河图夏后因之曰连山
　　杜子春曰连山宓羲
　　桓谭曰连山八万言归藏四千三百言夏易烦而殷易简　又曰连山藏于兰台
　　淳于俊曰连山似山出内气连天地也
　　姚信曰连山氏神农得河图夏人因之曰连山阮籍曰庖牺氏布演六十四卦之变后世圣人观而因之象而用之禹汤之经皆在而上古之文不存皇甫谧曰炎帝营都于鲁重八卦之数究八八之体爲六十四卦　又曰夏人因炎帝曰连山连山易其卦以纯艮爲首艮爲山山上山下是名连山云气出内于山夏以十三月爲正人统艮渐正月故以艮爲首
　　干寳曰帝出乎震齐乎防相见乎离致役乎坤说言乎兑战乎干劳乎坎成言乎艮此连山之易也梁元帝曰杜子春云连山伏羲也归藏黄帝也按礼记我欲观殷道得坤干焉今归藏先坤后干则知是殷明矣归藏既系殷制连山理是夏书
　　北史刘传时牛奏购求天下遗逸之书遂僞造书百余卷题爲连山易鲁史记等录上送官取赏而去后人有讼之经赦免死坐除名
　　孔頴逹曰连山起于神农　又曰周世之卜杂用连山归藏周易连山归藏以不变爲占占七八之爻二易并亡不知实然与否
　　贾公彦曰洪范云择建立卜筮人三人占从二人之言盖筮时连山归藏周易三易并用夏殷以不变爲占周易以变者爲占三人各占一易士丧礼筮宅东面旅占旅众也与其属共占之春秋演孔图云孔子修春秋九月而成卜之得阳豫之卦宋均注云夏殷之卦名故今周易无文是孔子亦用二代之筮也刘敞曰艮其背不获其身人之道也以寅爲正穆姜之筮遇艮之入是谓艮之随者此连山之易
　　邵子曰夏以建寅之月爲正月谓之人綂易曰连山以艮爲首艮者人也
　　方慤曰连山首乎艮其卦具内外而一体其位居东北之两间则向乎人之时焉夏用人正故其书以之黄裳曰阐幽者易之仁也故夏曰连山象其仁而言之也山者静而生养乎物者也有仁之道焉
　　沈括曰卦爻之辞皆九六惟连山归藏以七八占陆佃曰连山始于艮故曰连山易曰兼山艮是也先儒以爲象云气之出于山连连不絶非是　又曰连山易长安人家有之其卦皆纵
　　邵博曰连山易意义浅甚其刘之僞书乎
　　李纲曰连山归藏以静爲占故爻称七八七八者少隂少阳之数也阴阳之少虚而未盈故静而不变朱震曰连山首艮者八风始于不周实居西北之方七宿之次是爲东壁营室于辰爲亥于律爲应钟于时爲立冬此颛帝之厯所以首十月也
　　郭雍曰夏易曰连山啇易曰归藏而不名曰夏啇易者时未有易之名故也
　　张行成曰夏曰连山天易也太义取之
　　郑谔曰连山以艮爲首夏人之易其卦艮上艮下故曰连山言如山之相连也　又曰周易以九六爲占而连山归藏以七八爲占周易占其变者连山归藏占其不变者
　　郑樵曰连山夏后氏易至唐始出今亡
　　程逈曰连山归藏冝与周易数同而其辞异先儒谓周易以变者占非也连山归藏以不变者占亦非也古之筮者兼用三易之法卫元之筮遇屯曰利建侯是周易或以不变者占也季友之筮遇大有之干曰同复于父敬如君所此固二易辞也既之干则用变矣是连山归藏或以变者占也
　　程大昌曰周官纪三易其经卦皆八其别皆六十有四连山夏也归藏啇也夏啇之世八卦固已别爲六十四矣
　　蔡元定曰连山首艮归藏首坤意其作用必与周易大异然其爲道则同
　　郑东卿曰自包牺至夏啇八卦虽重而未知七八九六之常变也连山始艮归藏始坤夏啇用之皆以不变爲占其数止于六十四而已
</div>
    <div class="pagination">
<span class="current-page">1</span><a href="经义考_page2.html">2</a><a href="经义考_page3.html">3</a><a href="经义考_page4.html">4</a><a href="经义考_page5.html">5</a><a href="经义考_page6.html">6</a><span>...</span><a href="经义考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
