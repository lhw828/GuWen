<!DOCTYPE html>
<html>
<head>
    <meta charset="UTF-8">
    <title>嵩阳石刻集记 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嵩阳石刻集记 - 第 1 页/共 6 页</h1>
    <div class="content">　　钦定四库全书　　　　　史部十四
　　嵩阳石刻集记　　　　　目录类二【金石之属】提要
　　【臣】等谨案嵩阳石刻集记二卷
　　国朝叶封撰封字井叔黄州人顺治己亥进士官至工部虞衡司主事是编乃康熙癸丑封官登封知县时作也登封地在嵩山南故其所録碑刻以嵩阳为名考此书初出之时顾炎武潘耒皆尝议之炎武之言曰开母庙石阙铭重曰二字出楚辞逺游篇所谓言之不足而长言之也井叔误以为重日而言是年月一行按此一行今存六字二年之下重曰之上空石未镌益明其非纪日矣耒之言曰太安二年后魏中岳庙碑今在登封县天寳十四载少林寺还天王师子记今在少林寺井叔石刻集记不知何以遗之此其説诚然然炎武金石文字记采此记者不一而足而景日昣説嵩金石类亦全用此记古今金石之书其备载全文者在宋惟洪适之隶释隶续在明惟都穆之金薤琳琅余不过题跋而已此书録取碑文便于防考汉嵩山太室神阙铭开母庙石阙铭少室神道石阙铭以及唐之则天封祀坛碑夏日逰石淙诗欧阳赵洪皆失载而此记能收之洪书但载汉魏欧赵二録仅迄五代此书载及宋金元明东魏嵩阳寺碑文东譌柬矩譌短驯譌巡苑譌菀洋譌庠此书能是正之王士祯蚕尾集有封墓志称其精尔雅説文训故工于篆隶又称其手辑嵩志二十一卷复旁搜汉唐以来碑版文字别为石刻集记二卷辨证精博人比之刘原父薛尚功则当时亦重其书矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　嵩阳石刻集记卷上
　　工部主事叶封撰
　　东汉【篆书】
　　开母庙石阙铭【按嵩髙志开作启崔融启母庙碑云汉避景帝讳改启之字曰开】
　　【阙】　　开母庙【阙】　神道阙【阙】太守【阙】　朱宠丞零【阙】泉陵薛政五官掾隂林户史夏效监掾陈修长西河圜阳冯宝丞汉阳冀秘俊廷掾赵穆戸史张诗将作掾严寿佐左福
　　【阙】　　　　　百川柏鲧称遂【阙】　　　　　浩浩下
　　民震惊【阙】　　　　写九山甄旅【阙】
　　汉山辛癸之间【阙】　　　　　斯民同心济【阙】
　　朁又遭乱秦【阙】　　　　　冯神翩彼飞雉
　　【阙】　　　　　符瑞灵支挺生【阙】　　　　　穆清兴
　　云降雨【阙】　　　　　不歇比性乾坤【阙】
　　我君千秋万祀【阙】　　　　　铭功昭眡后昆【阙】延光二年【阙】　重日
　　【阙】　　　　　　　徳洋溢而溥优【阙】　　　　　则
　　文燿以消防【阙】　　　　　皇极正而降休【阙】
　　芬兹楙于圃畴【阙】　　　　　木连理于芊条【阙】
　　胙日新而累熹【阙】　　　　　咸来王而
　　防朝【阙】　　　　　九域【阙】其修治【阙】　　　　　祀圣母虖山隅
　　右开母庙石阙题铭今见存篆书凡三十二行前题名十行行七字内第三行止六字以少室石阙所列衔名参考之则此各行之上无阙文也后二铭共二十二行内前铭十行年月一行行十二字今止存六字后铭今止存九行每行以志载本文考之所阙多寡不齐今亦止存六字　按嵩髙志云启母庙石阙在启母石正南汉安帝延光二年颍川守朱宠造阙铭载艺文今以志载本文考之前铭每行又阙三字葢又亡其原石一层矣后铭尤参差并阙后神【阙】亨而饴格厘我后以万祺于【阙】乐而防【阙】永歴载而保之四句又志未载木连理于芊条六字及前题名附记于此　又按阙式以石条累砌如墙而阙其中石质甚粗劣空地间刻杂花纹亦不工细即本篆文亦未尽善也但嵩山絶无汉时碑碣此与少室石阙同为最古悉録之以备考　防叶夷周切条叶徒镠切朝叶张流切隅叶鱼侯切葢古韵也熹治与祺之为一韵但与朝隅隔韵相叶又一体耳修条本文俱从彳并附记之
　　少室神道石阙题名
　　【阙】　林芝【阙】日月而【阙】　　　三月三日郡阳城县兴治神道【阙】　　　君丞零陵泉陵薛政五官掾隂林户曹史夏效监庙掾辛述长西河圜阳冯寳丞汉阳冀袐俊廷掾赵穆户曹史张诗将作掾严寿庙佐向猛赵始右少室神道石阙题名篆书在少室东邢家铺西今可摹搨者凡二十一行行四字以郡阳城县推之则郡字上似应尚有二字以丞零陵以下与启母庙阙参考之则似无阙文也按薛政等衔名与启母庙题名大同小异其同为汉安帝年间物无疑矣但有题名而亡其铭辞以臆度之其【阙】　林芝至三月三日四行似属所题之尾而郡阳城县一行乃起首处也识以俟考　阙式与启母庙阙同
　　东魏【隶书】
　　嵩阳寺碑【附唐初题字】
　　中岳嵩阳寺碑铭序
　　夫至理空净非大智无以寄其言法身凝【阙】非妙信无以感其像故托金躯于至敬之国布慈云于多士之世显皮纸骨笔之重半偈亡身之贵是以须达崇善塡金弗悋优王仰恋镌檀写眞斯皆圣人留轨为物树业故然乃遗形八方还升慧顶有大徳沙门生禅师游三空以归眞法流而御世控三车而徽踪秉常乐而徯轨隠显无方沈浮崧岭道风逺被徳香普薫乃皇帝倾心以师资朝野望风而屈防此山先来未有塔庙禅师将欲接引四生永辞沸镬拯拔羣品逺离炎罏卜兹福地创立神塲当中岳之要害对众术之枢外乃北背髙峯南临广陌西带濬涧东【本文作东】接修林于太和八年嵗次甲子建造伽蓝筑立塔殿布置僧坊畧深梗概公王卿士咸发【阙】向之心凡厥庻民并欣喜舍之志司空公裴衍防在齐都钦承师徳愿归中国为寺檀主本愿既从云归【阙】　禅师乃搆千善灵塔二十五层始就七级缘差中止而七层之状逺望则迢亭巍峩仰参天汉近视则【阙】嵬俨嶷旁魄絶望自佛法光兴未有斯壮也禅师指麾成之匪日禅师【阙】后虽复名工巧匠无能陟其崄峭禅师大弟子沙门二统伦艳二法师并妙思渊赜神智难量继轨四依津【阙】　世觉华散藻戒香氛馥与诸同志以师遗功成兹洪业分【阙】余塼更【阙】两塔并各七层仰副师愿殊特妙巧劖创秀出塔殿宫堂星罗棊布内外图写【阙】生【阙】　十方尊仪无量亿数【阙】　金为相裁玉成豪【即毫字】瓌碧煜烁丹彩绚燿色焕【阙】　光煇宇宙异类众多防知厝绪龛房禅室侧【阙】环绕径阁通门前后楼榭墙廓重复菀衍【当作蜿蜒】逶迤规而有楷矩【本文作短】而有则沟霤笕泉四殖甘果栁褭长条松擎圎葢池荷炤灼翠叶红辉防波碧澈潺流灒漱异禽驯【本文作廵】兽饮啄相鸣硕学名贤踵武相望引房清诵列舘法言洪钟一扣应眞四集呗响八飞香烟似雾防礼禅【阙】六时靡辍方为众圣万劫之灵塲八辈十方三世之苑【本文作菀】囿也天平二年四月八日伦艳二统乃刊石树碑雕饰尊像赞贻嘉福显彰圣仪髙足大沙门统遵法师忘怀体道戒珠皎洁仁智眀敏器宇汪洋【本文作庠】开妙思于三空之表显眞如于四忍之外接引羣生舟航巨海率诸邑义缮立天宫慗修严丽兼造白玊像一龛眷属侍御剞劂镌磨妙匠精巧三十二满八十好圆色揜耀灵光晖夜以诸胜善仰资皇帝圣歴无穷国境泰宁太后徳被苍海永保仁龄预舍一豪同登我净若见若闻等一常乐傍尽边尘后穷来际咸钟此福其词曰眀眀大圣皎皎无着至【阙】至妙湛然常乐无像无言形名应世七歩举手播宣苦谛声光振动濯我尘滞化息双林终归实际金仪言寝塔像勃兴香尊避坐多宝踊升为模为楷永劫祗承维大沙门权机应付英风秀朗通常住道徳芳烈帝后钦裕搆造灵基朝野倾务【当作骛】逺摹妙喜近光祗树惟圣惟贤爰依爰附亿兆来蘓天龙虔仰城芥千空此基无爽
　　大唐麟徳元年嵗次甲子九月景午朔十五日庚申从嵩阳观移来防善寺立【按此三十字正书另勒碑末】右嵩阳寺碑铭东魏天平二年刋石唐麟徳元年移立于防善寺者也无撰书姓名按文内如东譌东矩譌短驯譌廵苑譌菀洋譌庠等字则其非名笔可知然笔法颇含风致嵩自启母诸阙汉篆外絶无唐以上书故备録之　又按此碑上截刻佛相雕镂层叠佛相隆起余地镌平此文刻于下截当碑四分之一其字之上方又刋空方六寸许深入二寸许葢其规制亦迥异后代也北齐诸碑亦率类此
　　唐一【隶书】
　　潘尊师碣文
　　唐黙僊中岳体先生太中大夫潘尊师碣文并序雍州司功王适撰序弟子中岩道士【阙】马【阙】　书古偁列僊自黄帝尚矣或解形黙遯或练气昭升然业与代殊古将今逺闻之者不见见之者不留世智以局守增疑神人以宻化为贵故其道弥大其议弥乖非理契防通精存覧者不可得而论已尊师赵国赞皇青山里人也族潘氏名师正字子眞唐嵩山上清之全眞者也尊师体元和之精含太素之气诞弥之夕景光充庐客曰此天阶之祥非世贵者既而生有僊骨幼无童心足蹈龟文手垂过厀风仪盅【说文器虚也直弓切】秀操履幽贞年十二通春秋及礼见黄老之防薄儒墨之言白云在天心已遐矣十三丧母氏攀坟柏以泣血伏塜庐而摧心缅维大孝严天非负土之义愼终崇徳实致福之基大业云季囘手谢俗启金丹之术祈玉清之台却粒而练肌鬻菁以虚藏身外无影骨间有声时升眞人王君居在茅山山有华阳洞天羣僊之府乃负笈潜徃结草幽居受秘録于金坛奉文于石室王君以尊师名著紫简业盛黄邱指以所居告归中岳于是朅来上国贲趾中经潄隂屿之双泉庇阳崖于二室寝防孤宙垂将十年以其樵歌尚通隠迹或至歴羣崖以选胜穷絶界而择幽得逍遥谷者有古僊之迹雄峯晃朗抗升天之阶牝谷空【本文作冡】洞入防之路于是因林石结茅构烧枫柏而戒竫练松以存精志逸翔云神含浩气吞沆瀣以龟息吸矞皇以龙盘青古不留丹田已见防五纪邈与代殊想望三清悠然景防上元三年天皇大帝幸洛都睎嵩阜谒三元之洞徴六甲之图尊师以道有所申贵有所屈竟不屑命对以无为后年廵豫许京属想太室愿言霄极伫降云轺师仍隠几谢以幽疾至调露元祀月维孟冬天子廼卬运尧心夙整轩御万骑云跃六龙天飞清碧瑶之坛访皇人之道防师于嵩阳观焉时天册金轮圣神皇帝潜光寳纬佐理瑶房深祈绛阙之游遥契紫元之妙霓装羽从斋心致谒既而皇眷靡斁青谿尚深乃税法驾寻畤风伯净壑雨师空岩日月按晷以流光星辰环拱而列曜抪【説文扪持也普胡切】紫兰以承玊辇辟丹桂而交翠旗天歩穆清云居攸止鸿崖赩以抗室赤松森而环阶药铫絶烟无若火化林扉拥雾有同巢居天皇乃幸结茅御蟠木访天人之际究性命之元欣然顺风叹以頽景睿情遐伫欲罢不能爰制有司就师立观即于逍遥隠谷建隆唐焉神皇雅尚僊图永怀秘诀每洒心咨道探赜求眞希歩景于青元想餐霞于紫府尝致书曰九宫神秘顾已通其大纲太乙紫房犹未解其深防尊师防言盅荅秘世莫闻眀年仲春上又以乘舆歩辇致师于洛城西宫经罼圭之禁林造上阳之僊阁龙香竟路羽葢骈阴天子侧席斋宫虚防宣室是日八风澂景五云卿霭万姓踌躇以耸瞩百神翕习而发幽眞与圣防显与晦接逖听千古斯其一交者矣防而瑞节言旋攀石梁之幽阻神眷动思赋瑶池之浩歌迁延永怀防而不及乃降制命以嵩阳观为奉天宫苑接隆唐地邻隠谷左辟僊游之路右启寻眞之门丹陛亘于云扃紫防通于烟幌大帝于是排阊阖弛钩敶起嵼御嶙峋屏中侍肃外臣若防天下窅然逾旬后年复降师于金阙亭问三洞之阶稽七眞之秘神皇亲馔金鼎而献玉厨五芝云敷八桂霜靡允执天师之礼以旌问道之勤又以功徳事咨祈景福乃于太子甲第建道之坛老君寿宫立元之观二名禀于师【阙】双榜题于帝笔有制屈徳遥统其纲将以光振玉司庆防【当作溢】琼府上乃降云宇幸观风命百寮敶九部衣冠趋而铜路咽钟鼓奏而天津沸龙旗鹤葢纷以挥霍僊童灵妃忽其倐闪湏臾声散景灭若届殊庭月曙烟飞已寻幽谷斯亦上九不疑之遯反一无迹之行焉其后乘舆屡陟山宫必敶襄野之问尊师深视絶景不降河宗之居虽甫对云霓类蓬壶之怳忽而通梦寐若【阙】庭之肸蠁永淳元年正月乙未崇朝风霁乙夜云灭忽而有闻若万籁聚徐而听之则五音龢非大帝之乐声即都之僊韵中使具以状闻帝曰潘尊师其升乎即日驾幸奉天上谒虚室帝子扈跸王姬陪辇暨于寒峯戢景旰谷生隂黄竹申悲邱陵有赠寻而髙宗厌世乘彼白云我师宁极独守牝后年季夏一日谓弟子曰吾获保兹岭于今五十余年灵异在谷僊鹤满野俾吾不接万乘之尊亦庶防乎轻举矣今名登録身歴太隂升之言信吾命也是朔之夕辰乌丽天鹿鸣羣山雉雊众谷翊日师曰吾其蜕矣乃阖门入静端坐焚香月至于望日临于甲命香水投青符浴兰房扳紫褐曰反吾瀞【説文无薉也疾正切】矣亭午将化留此十旬归吾石室乃遗形隠景济神幽欻【説文有所吹起许物切】于时紫气氛氲以旁烛红云萧索而上延郁行芳藻流晷烟霭之表若有人焉圣神皇帝闻而兴感乃降寳命式谥松扃曰去年冬晚轩皇之驾不追今歳秋寒广成之居又以此哀悼情何可任赠太中大夫追谥曰体先生昭国礼也尊师业尚盅宻勤毖幽深理心事天所寳惟啬絶圣弃智不曜其光故眞感防期珍图秘学性与天道不可得而闻也若乃崇标旷迹遐情逺意志摩青云蓬视紫闼每叹曰大丈夫业于道不能投身霄岭灭景云林而疲疴此山以烦世主吾之过乎遂欲东求蓬莱孤舟入海属天皇敦笃斯道祈欵逾深迟蹰山隅絶防未徃既而金格有命镳辔遗区于戯防姑射有神人尧轻天下空峒有至道轩屈顺风眞髙踪万古同徳何其盛哉尊师有弟子十人并僊阶之秀然鸾姿凤骨眇防云松者惟颍川韩法昭皆禀训瑶庭密受琼室专太清之业遗下僊之俦谷汲芝耕服勤于我葢歴嵗纪也昭等永惟尊师灵迹洞业髙深迈古而弃世徃矣其若之何乃琢石幽山申颂徳其颂曰汉帝得道白日登天赤松度世紫岳乘烟业秘千古精沦九僊眞踪谁嗣猗吾体【其一】体谁何僊骨天植冲而神秀幼有至徳云性鸿骞防心龟息风独迈白贲无饰【其二】金陵福地茅山洞天髙眞灵景终古贞全寥寥太素升惟我师友负笈徃焉【其三】始受玉书即入琼室机先体二道惟得一学备青台化穷丹术餐霞允矣抱景期毕【其四】眞有命黄邱是理烟驾来归云林萃止保光藏密防机畏美防与居象罔而已【其五】有唐天子乐我云僊芝驾羽葢蜺旌凤旃斋心来谒契道忘筌瑶池一去鼎化千年【其六】煌煌女希继天而立黑龙既济丹凤攸集宗我仁师缅怀眞级紫房问道青元廼习【其七】功聿就洞业克成青童肃谒绛虬来迎挥神黙解卧升霄行去去金阙悠悠玊清【其八】岩幽碧洞峯秀金台少君斯举青子时来贞松云郁虚室霞开永言千载归鹤徘徊
　　大周圣歴二年太嵗己亥二月八日建立
　　右潘尊师碣文王适撰道士【阙】马【阙】　书在老君洞南即志所称逍遥谷也用笔稍肥姿致遒媚文亦清丽可诵録之
　　嵩阳观纪圣徳碑
　　大唐嵩阳观纪圣徳感应颂
　　开府仪同三司行尚书左仆射兼右相吏部尚书崇舘大学士集贤院学士朔方节度等副大使修国史上柱国臣林甫上太中大夫守河南尹河南水陆运使上柱国赐紫金鱼袋兼东京留守判留司尚书省事臣裴迥题额
　　域中之大有四道为之首而王者统焉方外之人有五神为之目而圣者用焉非道也无以致神非神也莫能感圣自炎师水玉轩访峒山窅藐汾阳徘徊河上且犹私一已之利屈万乘之尊或得之而不存或求之而不及则未有心六合化被于海隅涤览九重异人臻于阙下密传僊契潜役神功端拱紫庭坐进金鼎如我开元天宝圣文神武皇帝之至感也葢徳迈者其业崇道者其化博上初戡巨难纂睿图以为唐虞盛理教人而已矣乃昭礼物考经志于是乎帝典王纲罔不毕备及夫一戎夏致邕熙又以为轩昊上徳恭已而已矣乃敦清静复淳朴于是乎偃甲垂衣示于无欲故载歴三纪功苞九皇乃时有眞人方士不召而至者俨然而进曰臣闻防者太初之先也尝有受命握符一君千嵗后代圣人顺其外为封禅修其中为导养故玊检有不死之名金丹为长生之要五三以降兹道蔑闻陛下承紫气之眞宗接黄神之逺运玉检之文已备金丹之騐未彰天将授之其在今矣上览其议而告之言朕闻神丹者有琅玕雪霜三化五转太乙得之为上帝之伯元君得之为下教之尊必将假无为之功任自然之力乃可就矣于是考灵迹求福庭以为嵩阳观者神岳之宅眞僊都之标胜直中天晷景之正记烈祖廵游之所抱汝含颍风交雨防隂阳之所烝液偓佺之所徃还丹灶琳堂徃徃而在乃命道士孙太冲亲承密诏对授眞诀一之日披图于天府二之日陈醮于山坛然后俾太乙启鑪陵阳传火积炭于庑下投药于鼎中固以扃鐍窒其窻户隙光不容人迹罕到自河尹官属邑宰吏寮目对封泥手连印署太冲乃与中使薛履信衔命而东渉海沂过防羽行且千里归已十旬然后尅日聚观开封发印余烬未灭还丹赫然则已六转矣眀年移药于缑氏山升僊太子庙其役制之功神异之效又如初焉每至降御词陈祝册紫泥素表倐忽飞天酒玉桮缤纷移座祠官眙供吏惊嘑灵贶昭荅有如此者其余瑞鹤卿云祥光秘语匪朝伊夕不可胜记按中丹经云金华符成威光鼎就则有朱鸟呈异白日激辉斯非类乎九转既毕驰驿以献圣上方涤虑穆清斋心虚白神期应防如合契焉于是三事百寮奉觞称贺曰陛下抚羣黎而归寿域上眞降殊休而报圣徳神丹一御与天无极且夫化至道先烈也还风太初昌运也异人委质圣感也灵药荐寿天符也此四者皇图帝载所未闻焉防臣预春秋之徒忝申甫之地上清事隠非鲁册之敢徴大洞功成岂周颂之能纪强铭琬琰永播乾坤其辞曰太古兮上皇千嵗兮一君自轩辕兮独徃遂歴代兮无闻有唐兮英圣六叶兮十纪惟天宝兮合符故淳风兮变始嵩有峯兮颍有澜交灵气兮集僊坛资圣寿兮效神丹神丹御兮福庭防虹蜺旗兮紫云葢临万邦兮弥亿载
　　天宝三载二月五日建【按此九字篆书】
　　朝散大夫检校尚书金部员外郎上柱国臣徐浩书右纪圣徳感应颂李林甫撰徐浩书在嵩阳宫按王世贞跋云书为徐浩古隶与帝隶法絶相类虽以肉胜亦自有态可宝也予以为书法遒整无一懈笔论者谓其力如怒猊抉石渴骥奔泉信哉故备録之　又按此碑甚髙大左右旁刻花纹亦甚工细在风日中歴嵗乆逺而絶无损蚀又其独异者
　　防善寺戒坛记
　　嵩山防善寺戒坛记
　　汝州刺史兼御史中丞陆长源撰
　　嵩髙得天下之中也所谓名山福地异人灵迹徃徃而有汉晋间髙僧植贝多子于西峯一年三花因为浮图遂为寰中之眞境又有两阜中断豁为石门飞流萦囘以喷薄乔木森竦以布防先是有髙僧同律师一行禅师铲林岩之欹倾塡乳窦之防窱甃玉立殿结琼搆廊旃檀为香林琉璃为宝地遂置五佛正思惟戒坛思惟者以佛在贝多树下思惟因名贝多为思惟即三花之义在此自河洛烟尘塔庙崩褫上都安国寺临坛大徳乘如修慈业广秉律道尊志度有缘法庇羣动慨兹堙坠遂为闻彻寻有诏申命安国寺上座藏用圣善寺大徳行严防善寺大徳灵珍惠海等住持每年建方等道场四时讲律藏用上人逸躅徧寻髙情独迈美殿塔之严丽赏泉石之胜絶其迹不朽其教益于是钟梵相闻幡葢交防岂独鑪峯名岳空记逺公之行沃洲精舍重述道林之迹时贞元十一祀龙集乙亥大火西流之月也河南陆郢书
　　右戒坛记陆长源撰陆郢书在防善寺代宗手敕碑隂按袁宏道嵩游记称其隶法遒逸今观其书虽逊潘碣然笔颇秀健无眀皇时肥重习气陶宗仪书史防要亦称郢善书详见赵眀诚金石録存之
　　唐二【正书】
　　天后诗书碑
　　大唐天后御制诗一首【并序五言】
　　从驾幸少林寺覩先妃营建之所倍切焭衿【当作营矜】逾凄逺慕聊题即事用述悲懐
　　陪銮游柰苑侍赏出兰闱云偃攒峯葢霞低挿浪旂日宫疏涧户月殿启岩扉金轮转金地香阁曵香衣铎吟轻吹发幡揺薄雾霏防遇焚芝火山红匝野飞花台无半影莲塔有全辉实赖能仁力攸资善逝威慈缘兴福绪于此罄归依风枝不可静泣血竟何追
　　大唐天后御制书一首
　　暑候将阑炎序弥溽山林静寂梵宇清虚晏坐经行想当休悆弟子前随凤驾过谒鹫岩观宝塔以徘徊覩先妃之净业薰修之所犹未毕功一见悲惊万感兼集攀光宝树载深风树之哀吊影珠泉更积寒泉之思弟子自惟薄祐鎭切焭怀每届秋期倍轸摧心之痛炎凉递运逾添切骨之哀未极三旬频钟二忌恨乘时而更恨悲践露而逾悲惟托福田少申荒思今欲续成先志重置庄严故遣三思赍金绢等物徃彼就师平章幸识斯意即务修营望及讳辰终此功徳所冀罄斯诚恳以奉津梁稍宣资助之怀微慰焭迷之绪畧书示意指不多云
　　永淳二年九月二十五日司门郎中太孙谘议王知敬书
　　右天后诗书各一首共一碑王知敬书在少林寺按知敬有奉敕书金刚经今在寺壁间字多剥落而此碑独完好如新
　　夏日游石淙诗【删九首】
　　夏日游石淙诗并序
　　圣制
　　若夫圆峤方壶渉沧波而靡际金台玉阙陟圃而无阶惟闻山海之经空览神僊之记爰有石淙者即平乐涧也尔其近接嵩岭俯届箕峯瞻少室兮若莲睇颍川兮如带既而蹑﨑岖之山径防防宻之藤萝汹涌洪湍落虚潭而送响髙低翠壁列幽涧而开筵密叶舒帷屏梅氛而荡燠疎松引吹清麦候以含凉就林薮而王心神对烟霞而涤尘累森沈邱壑即是桃源淼漫平流还浮竹箭网薜茘而成帐耸莲石而如楼洞口全开溜千年之芳髓山腰半坼吐十里之香粳无烦昆阆之游自然形胜之所当使人题防翰各写琼篇庶无滞于幽栖冀不孤于泉石各题四韵咸赋七言
　　侍游应制
　　内史臣狄仁杰上
　　宸晖降望金舆转仙路峥嵘碧洞幽羽防遥迎鸾鹤驾帷宫直坐凤麟洲飞泉洒液恒疑雨宻树含凉鎭似秋老臣预陪圃晏余年方共赤松游
　　奉宸令臣张易之上
　　六龙骧首晓骎骎七圣陪轩集颍隂千丈松萝交翠幕一邱山水当鸣琴青鸟白云王母使垂藤断葛野人心山中日暮幽岩下泠然香吹落花深
　　鸾台侍郎臣李峤上
　　羽葢龙旗下絶防兰除薜幄坐云扃鸟和百籁疑调管花发千岩似畵屏金灶浮烟朝漠漠石牀寒水夜泠泠自然碧洞窥僊境何必丹邱是福庭
　　凤阁侍郎臣苏味道上
　　雕舆藻卫拥千官仙洞灵谿访九丹隠暧源花迷近路参差岭竹扫危坛重崖对耸霞文駮瀑【本文作曝】水交飞雨气寒日落宸襟有余兴徘徊周矖驻归銮
　　夏官侍郎臣姚元崇上
　　二室三涂光地险均霜揆日处天中石泉石镜恒留月山鸟山花竞逐风周王乆谢瑶池赏汉主悬慙玊树宫别有祥烟伴佳气能随轻辇共葱葱
　　凤阁舍人臣崔融上
　　洞口僊岩类削成泉香石冷昼含清龙旗画月中天下凤管披云此地迎树作帷屏阳景翳芝如宫阙夏凉生今朝出豫临圃眀日陪游向赤城
　　奉宸大夫汾隂县开国男臣薛曜上
　　玉洞幽寻更是天朱霞绿景镇韶年飞花借借迷行路啭鸟遥遥作管雾隠长林成翠幄风吹细雨即虹【当作红】泉此中碧酒恒参圣浪道昆山别有僊
　　通事舍人臣沈佺期上
　　金舆旦下绿云衢防殿晴临碧涧隅谿水泠泠杂行漏岩烟片片绕香鑪仙人六膳调神鼎玉女三浆捧帝壶自昔汾阳纡道驾何如太室览真图
　　大周乆视元年嵗次庚子律中防賔十九日丁夘左奉宸大夫汾阳县开国男臣薛曜奉敕书
　　右夏日游石淙诗并序序天后自制薛曜奉敕书刻石淙北崖上崖壁立临水搨者凿穴崖麓架木为栈以摹之原诗十七首今録其佳者八首余从删　今删圣制皇太子显相王旦武三思张昌宗阎朝隠徐彦伯杨敬述于季子九首　按书史称武后喜作字尝出新意增减前人笔画为十九字当时臣下章奏与天下书契咸用其字而文氏停云馆帖载岳珂跋唐人摹王方庆通天帖云金轮御朝始制十三字今帖嵗月皆用其体当以书史十九字为确也此篇与封祀坛碑秋日宴石淙序及潘尊师碣如天地日月初人圣生星君年正臣载国等字悉从之今一依正文更定
　　封祀坛碑
　　封祀坛碑并序
　　春官尚书监修国史上柱国梁王臣三思奉敕撰朝散大夫守春官郎【阙】
　　臣闻乾坤大象也张三光而列五岳帝皇大宝也朝万国而礼百神然则歴考河图傍稽洛防乘枢建极之义【阙】地羲农轩顼氏徃尧舜禹汤氏作邦畿则千八百国封禅则七十二君惟临日观之岫才越天齐之岭犹且鸣【阙】动跸【阙】三花玊树遥分神女之台五色金芝下秀仙人之窟仰通上帝之境俯枕中枢之甸风烟万载徴荐鲧而无闻霜露千秋【阙】昌之日可以召玉帛可以勒银绳建显号而施尊名飞英声而腾茂实其惟我大周乎大祖无【阙】孝明【阙】兴王之秘箓运鹏海而首出跃龙泉而髙视卷舒元气分宝位于宫登歩太阶受珍图于黄屋均两曜而齐朗冠三【阙】天册金轮圣神皇帝陛下徇齐作后聪明为辟心悬万月从鴈塔而乘时足驭千花自龙宫而应运垂大造于沙【阙】鼓【阙】位祥龟负字悬符启夏之徴瑞马呈图豫送开虞之兆岂独天浮紫气知赤帝之将兴地暎虹【阙】表朱宣之受命【阙】之因叶聚祥经谁识去来之果延妙相于丹扆降法身于紫极湛然常乐轮风销八柱之天寂尔圜明剑雨灭四维之【阙】踊悬石镜于丹霄圣水潜开湛珠泉于碧浪澄漪写月非闗竹箭之流迥岫排云何止莲花之岳遐循御歴之王逺访【阙】至徳掩于百代宏猷超于万叶讴歌纂箓考符瑞于尧终狱讼膺期送休徴于舜禅八窻四闼之制五室九房之躅【阙】宫非待子舆之议悬宝思而不测运灵襟而独逺雕楹峻峙若鼇柱之临空反宇中垂似鹏云之暎【阙】凤翔扈【阙】绀席于鸡津开紫坛于龟浦苍龙晓辟钩陈回双阙之前翠凤晨张玉辇下三川之上山分虎据指【阙】　而【阙】壤水控【阙】之野开玉帐而钤士命金坛而拜将营分水月烟销彭蠡之濵陈起山虹雾廓洞庭之野三监縦慝七国连谋才张【阙】云梯驱鸿装而凤驾未若浪井常沸云浆镇涌流珠罕匹练玉难俦偶西圣而为尊配东皇而保祚承云调露【阙】奏飞龙逺叶髙阳之代鬼神无以秘其奥造化所以同其节鲲池象浦才居侯甸之中细栁蟠桃未出【阙】畿之外掩【阙】庭而失所铜掌铸于汉日金茎营于魏代空竭神仙之望无阶风化之美未有殊方送欵争驰就【阙】之心异俗翘诚并【阙】岹峣而上秀山光拂逈疑覆鼎之黄云珠影浮空似临圭之白日铜舟铁轫淩幽驾险石砮玉环驰烟驿【阙】　鸿电委【阙】鹿银麞年趋于帝囿龙编列壤遥通落鴈之峯象郡疏疆逺控跕鸢之水时惊蛇豕之暴或縦豺狼之虐雕戈转【阙】甿俗皇威逺举取八桂若摧枯庙略防通殄三珠如拉朽烟尘息而九区静文轨同而万方泰至若睿藻霞【阙】至莺啼草秀鴈飞木落丹花翠柳送宇宙之春光玉露金风涨山川之秋气披绣闼而天歩敞雕轩而览神游【阙】庾登而俗阜髙天降祚先开雨粟之祯厚地钟祥更锡归禾之瑞艾韠知惧草缨无犯郑竹所以焚科燕棠由其辍咏【阙】集黑玉来而殷业泰龙飞白水赤伏至于刘亭凤集岐山丹书下于姬户今皇图纂于七宝天册彰于万嵗陶匏【阙】列【阙】头燕颔既巢于阿阁牛尾狼题方驯于禁籞山车泽马凑仙掖而骈阗丹甑黄银拥神州而骆驿祥蓂候月【阙】晦朔而无【阙】旷时殊贶咸不召而自来絶代洪祯固无幽而不出于是三灵耸聴万方翘首羣公陈禅草之仪天子问宗祡之礼【阙】者雾集【阙】龙闱者雨骤宸仪回暎俄流黄道之晖仙涣遥垂忽降丹穹之液粤以天册万嵗二年【阙】纪候【阙】三界有昭苏之乐皇恩与和气同泛帝泽共祥云俱洒车书玉朔极辽而穷幽文物声明振天而动地皇王之【阙】之楼法驾出铜驼之道人神分卫飞蒙茸而走陆梁万骑齐驱拥浮云而腾转电虹霓作其旌斾霜雪为其剑防【阙】帷宫欱野笙镛交太一之坛帐殿歕山钟鼓沸天中之邑圣皇乃端瑞珽降雕舆率百辟而虔肃契【阙】神而【阙】想【阙】祥光下烛金沙孕彩依辇道而分晖玉醴浮甘委行厨而蓄润变温景于黑陆降仙禽于丹峤木呈连理兽表同蹄【阙】射牛之盛礼镂皇猷于翠碱腾帝徽于紫岳烟云动色标絶迹于千年雷雨流恩洽殊私于万类臣禀煦【阙】　陶【阙】牋而颂徳抽兔豪而沥思所冀皇猷永固将九地而齐贞帝祚长隆与三天而共逺其词曰洪鑪始辟大象初甄四溟环地八柱承天江河喷薄日月回旋三防递徃五运更迁【其一】文物既叙皇王有作正位乾坤【阙】弈三皇俱陈玉帛各起坛场鸟鱼符瑞茅黍徴祥宁临太室空陟神房【其三】玉册延祚金轮驭极坛跃【阙】中千花耸塔七宝【阙】宫傍周法界上达虚空长悬佛日永息魔风【其五】峻极于天郁盘于地汉跸徒拥虞巡莫至白【阙】腾仙【阙】叠迹苍龙希陪【阙】辇愿侍云封蒲轮欲【阙】芝诰俄従【其七】凤歴详年龟图考日法驾将备乘舆乃出却望【阙】门【阙】临【阙】璋旌旗焰焰宫徴锵锵天浮瑞日地烛神光【其九】古树三花仙岩万嵗银绳是勒金【阙】斯瘗业驾九皇功超【阙】
　　右封祀坛碑武三思奉敕撰薛曜书在县西万羊冈按此书结搆遒宻较石淙殊胜碑文凡三十六行下截三尺余剥落已尽文义难属今于每行尽处注阙字以识之其碑内书名今亦糢糊邑人傅君作砺贻予旧本内有薛曜书名以此为据扪石谛观犹可识也
　　金刚经【节録】
</div>
    <div class="pagination">
<span class="current-page">1</span><a href="嵩阳石刻集记_page2.html">2</a><a href="嵩阳石刻集记_page3.html">3</a><a href="嵩阳石刻集记_page4.html">4</a><a href="嵩阳石刻集记_page5.html">5</a><a href="嵩阳石刻集记_page6.html">6</a><a href="嵩阳石刻集记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
