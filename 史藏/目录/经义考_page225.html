<!DOCTYPE html>
<html>
<head>
    <meta charset="UTF-8">
    <title>经义考 - 第 225 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 225 页/共 381 页</h1>
    <div class="content">　　佚
　　岳自述曰圣人之道以春秋而显圣人之文以春秋而髙圣人之文以春秋而微圣人之防以春秋而奥入室之徒旣无演释故后之学者多失其实是致三家之传并行于后俱立学官焉噫絶笔之后歴战国之艰梗经暴秦之焚荡大汉初兴未暇崇儒术至武帝方设制策延天下英隽有董仲舒应谶记而通春秋仲舒所业惟公羊传仲舒旣殁则有刘向父子向受业谷梁歆业左氏左氏之道假歆而振自斯学者愈茂欲存左氏而废公谷则西汉鸿儒向焉欲存公谷而废左氏则丘明与圣人同代是以皆各专一传夫经者本根也传者枝叶也本根正则枝叶固正矣本根非则枝叶曷附焉矧公羊谷梁第直释经义而已无他蔓延苟经义是则传文亦从而是矣经义非则传文亦从而非矣左氏释经义之外复广记当时之事备文当时之辞与二传不类或谓丘明授经于仲尼岂其然欤苟亲受之经则当横经请问研防深微闲不容髪矣安得时有谬误致二传往往出其表邪葢业左氏者以二传为证以斯为证谓与圣人同时接其闻见可也谓其亲受之经则非矣闻不如见见不如受丘明得非见欤公羊谷梁得非闻欤故左氏多长公谷多短然同异之理十之六七也郑何休贾逵服防范寗杜元凯皆深于春秋者也而不穅荡秕芟稂抒莠掇其精实附于麟经第各酿其短互鬬其长是非千种惑乱微防其由各执一家之学学左氏者则訾公谷学公谷者则诋左氏乃有膏盲废疾墨守之辨设焉谓之膏肓废疾者则莫不弥留矣亡一可砭以药石者也谓之墨守则莫不坚劲矣亡一可攻以利者也
　　按此当是岳序而其文未全
　　司空图曰岳所作春秋折衷论数十篇赡博精致足以下视两汉迂儒矣
　　崇文緫目唐陈岳撰以三家异同三百余条参求其长以通春秋之义
　　王定保曰陈岳吉州庐陵人少以词赋贡于春官晚从钟传为同舎所谮退居南郭以坟典自娯着春秋折衷论三十卷光化中执政议以蒲帛徴传复辟为从事
　　晁公武曰其书以左传为上公羊为中谷梁为下比其异同而折衷之岳唐末十上春官晚乃从钟传辟为江西从事
　　呉莱后序曰自西汉学者专门之习胜老儒经生世守训诂不敢少变继而旧説日以磨灭新传之后出者独传于今春秋一经始立公羊氏学又立谷梁氏学东汉左氏学又盛行古传后出者日胜后儒注古传而世亦取后出者为宗公羊氏有胡母生严彭祖顔安乐而后何休独有名谷梁氏有江公尹更始而后范独有名左氏前有刘子骏贾逵服防后有杜预故预亦独有名呜呼岂预必能为左氏忠臣哉休固陈蕃客也自谓妙得公羊本意故今有公羊墨守十四卷谷梁废疾三卷左氏膏肓十卷北海郑康成独反之学者多笃信康成今犹见寗所集谷梁解又服防自有左氏释疴一卷不见也虽然公谷左氏三家之説后出者皆传于今殊不知胡母生江公刘子骏诸人复云何也借令诸人所説不废至今并传孰能有以大公至正之道一正之哉不然犹治乱丝益棼之也讹日以讹舛日以舛不以圣人之经观经而征诸传不以贤者之传解传而又征诸何氏范氏杜氏独何欤幸今三家之説尚未泯则唐陈岳之折衷此也庶有得乎盖昔汉儒甞以春秋断狱予谓非徒经法可以断狱而狱法亦可以断经何者两造之辞具备则偏听之惑无自而至矣扬子云曰众言淆乱折诸圣读春秋者曾不明汉晋诸儒之遗论又何贵乎学者之知经也哉
　　按陈氏折衷呉立夫集有序则元时尚存今不复可得矣惟山堂章氏羣书考索续集载有二十七条兹具录于后隐元年春王正月左氏谓周平王公羊谓周文王谷梁谓周平王折衷曰春秋所以重一统者四海九州同风共贯正王道之大范也乃以月次正正次王王次春春次年年次元斯五者编年纪事之纲领也故书王以统之在乎尊天子卑诸侯正升黜垂劝惩作一王法为万代规俾其礼乐征伐不专于诸侯也故用隐之元统平之春存平之正得不书平王欤苟曰周书始命之王则二年复书何王必不然也平王明矣斯公羊之短左氏谷梁得其实矣隐元年不书即位左氏谓居摄也公羊谓成公立桓之意谷梁谓隐避非正也折衷曰夫逊者君臣之大节也苟不失其正则圣人必重之春秋必韪之谷梁谓非正岂微旨欤隐之逊非徒为桓盖成先君归仲子之意春秋实尼父之日月也日月之垂昭昭然非逊国之贤君曷以居其首哉居斯之首与居诸史之首则正创业之主斯之首则圣人特笔之以冠十二公矣如定易非乾象无以冠之七十传非夷齐无以冠之三千子非顔闵无以冠之又春秋正桓母之丧不正隐母之丧柦母书夫人薨隐母书君氏卒斯皆正隐让之明言而圣人崇谦逊之风戒僭乱之俗成王化之本也左氏公羊得其实谷梁之説短矣桓元年书王左氏通谓之鲁用周厯故书王苟不失班厯则不书公羊无传谷梁谓桓弑立以为无王之道故不书折衷曰春秋嵗首必书王者圣人大一统也书王必次春书正必次王谓春者天之所为也正者王之所为也王禀于春正禀于王以载行事以立纲纪纲纪立而后条贯举条贯举而后襃贬作襃贬作而后君君臣臣父父子子之道定是以凡书王皆用周之班厯或不失班厯则不书以明上尊天子下卑诸侯以正王道也苟不班厯而不书王则并正去之虽是月有事第书其事而无其正何者王旣不书正将奚附苟班厯而书王则并正在焉虽是无事亦书空正月以纪之何者王既书之正宜在焉自始至末无毫厘之差谷梁谓桓簒立以为无王之道故不书王去圣人之防逺矣斯谷梁之短公羊无辞左氏得其实桓八年正月己夘蒸五月丁丑蒸左氏曰春即夏之仲月非过时而书公羊曰讥亟也谷梁曰蒸冬事而春兴之志不敬也折衷曰凡郊祀各有其时苟得其时则国之常礼国之常礼则不书之于册也夫所书者或志其过时或刺其失礼皆非徒然故啓蛰则郊之时也龙见则雩之时也始杀则尝之时也闭蛰则蒸之时也周以建子为嵗首夏以建寅为嵗首夫启蛰者则夏之春周之夏也龙见者则夏之夏周之秋也始杀者则夏之秋周之冬也闭蛰者则夏之冬周之春也春秋用周正以建子为嵗首书正月蒸则夏闭蛰而蒸得其时矣旣得其时则是周之常礼其何以书之书之者为五月复蒸也五月复蒸一则失其时二则失其礼正月蒸正也五月蒸不正也书其正以讥其不正左氏谓非过时而书得其旨公羊谓讥亟近之谷梁谓冬事春兴逺矣庄元年不书即位左氏曰文姜出故也公羊曰继弑君不言即位谷梁曰先君不以其道终故不言即位折衷曰春秋十二公惟隐庄闵僖不书即位盖圣人因旧史之文无他旨隐以逊桓居摄庄以父弑母出僖闵国危身出复入不备礼即位故不书公谷谓弑君不言即位则威继隐之弑君即位何也又稽定公先君薨于干谿六月癸卯丧至【句】其月戊辰即位春秋以是书之盖备礼则书明矣左氏得其旨元年秋筑王姬之馆于外左氏曰得礼之变公羊曰非礼谷梁与左氏同折衷曰圣人修述惟重其礼法得其宜则书以是之非其宜则书以刺之有循常而书者有变文而书者循常而书如战伐灾异之类是也变文而书如君氏卒大去其国之类是也循常而书者史册之旧文也变文而书者圣人之新意斯筑于外是书庄公变礼得其宜圣人变文示其法也葢天子之女下嫁于诸侯则同于诸侯之礼而天子使单伯送王姬于齐以鲁为主公与齐襄有不同天之讐又公方在谅闇不宜行吉礼于庙以齐之强以王之尊大义难距乃筑馆于外上不失尊周之仪中不失敬齐之体下不失居丧之节左氏谷梁得其旨公羊之误元年王使荣叔来锡桓公命左氏曰追命桓公襃称其德公羊曰追命加贬也谷梁曰礼有受命无来锡命非正也折衷曰襃有德赏有功绌不服责不臣斯四者圣人笔削之旨也苟有德可襃有功可赏生赐之不及则死锡之何爽苟无德可襃无功可赏虽生而锡之亦非矧其死乎吁春秋十二公惟桓之罪大桓始以簒弑不义而立终以帷簿不修而薨古人曰畏首畏尾身其余几桓旣不能正其初又不能防其末其畏何如哉天王之锡曷为而来锡春秋经书天王之命生而赐之惟文成二公死而锡之惟桓公而已苟曰加贬则不宜备礼而书为使荣叔来锡桓公命则于文无所贬稽其防诸侯强王室弱虽生赐死锡皆非有赏功襃德之实第务其姑息而已圣人多存内讳内弑君犹不书讵肯笔削锡命欤左氏第曰襃徳未尽其旨谷梁谓无来锡命近之公羊曰加贬未得其实四年冬公及齐人狩于禚左氏曰与微者狩失礼可知也公羊曰称人讳与讐狩谷梁曰人齐侯者卑公也卑公不复讐而刺释怨也折衷曰凡战伐盟会苟君臣不敌则必耻之矧其狩乎狩者非大于战伐盟会也战伐盟会者不得已而为之狩者在我而已苟公自狩于境内则为人事也越境与齐狩则非人事也旣非人事则必齐侯召公同狩公不肯自与齐之微者狩也苟自与微者狩则必为鲁讳当书及齐人狩于禚不曰公矣如文二年书及晋处父盟也噫人齐侯者盖刺公也刺其非王事而与不同天之讐狩斯谷梁近之左氏公羊俱误九年八月壬申及齐师战于干时我师败绩杜曰不称公战公败讳之公曰内不言败此其言败何伐败也谓自夸大以取败也谷曰不言及者主名内之卑者也折衷曰败绩义在桓十年来战论中明矣第评书及而已凡公自伐曰公伐某国如庄九年公伐齐纳子纠遣大夫伐则曰某伐某国如隐二年无骇帅师入极与国伐公不与谋则曰防某师伐某国如桓十六年公会宋师伐郑公与谋则曰公及某师伐某国如宣四年公及齐侯平莒及剡莒人不肯公伐莒取向或败绩第曰及如僖二十二年及邾人战于升陉或使微者不列于春秋亦第曰及桓十七年及齐师战于奚斯书及者是败绩讳之明矣杜得其旨十三年冬公会齐侯盟左氏不以日为例公羊曰桓盟不日信之也谷梁曰不日信桓也折衷曰谷梁以桓盟不书日谓齐桓公信着于诸侯桓盟皆不日防其微防殊不然春秋书内事或系日或系月或系时内事系日如书卒葬嫁娶大灾异内事系月如书蒸尝雩望是也内事系时如书搜狩土功是也外事第从赴告而已盟会外事也不赴以日则不日斯桓之盟不日者不赴以日也苟曰桓盟不日桓方伯之际亦有书日者桓既卒之后复有不书日者方伯之际书日则庄二十二年防之盟二十三年扈之盟闵元年落姑之盟僖九年葵丘之盟是也旣卒之后不书日则僖二十八年温之盟二十九年翟泉之盟文二年垂龙之盟宣七年黒壤之盟成十八年虗朾之盟是也聊举大者以明之则知盟会不以日为义例定矣斯左氏得其实公谷皆误又曰春秋凡书内事卒葬嫁娶灾异则系日蒸尝雩望则系月搜狩田则系时外事从赴告不告日则不书日桓之盟不日不赴以日也公谷谓齐桓信着诸侯桓盟皆不日若然则庄二十二年防之盟僖九年葵丘之盟皆方伯之际何又书日旣卒后僖二十八年温之盟宣七年黑壤之盟何又不书日也聊举大者以观之则知盟会不以日为例左得之也二十五年春陈侯使女叔来聘左曰始结陈好嘉之故不名公曰字者敬老谷曰不名者天子之命大夫也折衷曰凡升绌之体惟在爵氏名字而已朝聘之使苟循常礼无升绌名氏如卫侯使寗俞来聘苟有可嘉字以贵之如齐仲孙来虽天子之使苟可嘉亦嘉之可绌亦无所避如天王使南季来聘故字之宰咺归赗故贬名之左谓结陈好嘉之得其旨二十五年秋大水鼔用牲于社于门左曰非常礼也公曰于社礼也于门非礼也谷曰旣戒鼓以骇众用牲可以已矣折衷曰凡书灾异多矣大则日月之食小则水旱之灾夫正阳之月隂气未作不宜侵阳苟月掩日则臣掩君之象是以伐鼓用币正阳既过则一阴生为灾轻也故日食不伐鼔用币矣得礼之正也如水旱之灾则国之常不系于君臣逆顺故但书记其为灾而已斯伐鼓用币者讥其非常也左得其防闵元年齐仲孙来左氏曰齐仲孙湫来省难公羊曰庆父也系之齐外之也谷梁曰不曰庆父疎之也折衷曰春秋弑君之贼多矣圣人莫不书其名而惩之未有隐其名而外之者也庆父前年弑子般而出于齐犹书曰公子庆父如齐后年弑闵公而奔莒亦书曰公子庆父出奔莒出既显书入岂外之必不然也又凡公出则书如归必书至大夫出则书如归则不书斯言圣人之体例也如公子友如陈公子遂如齐公孙敖如晋是也第书去而不书来庆父安得独书来公谷不原其理但曰齐无仲孙鲁有仲孙故曰庆父外大夫氏氏族岂有定邪岂尽着于春秋邪如齐曰宾媚人秦曰西乞术可谓齐无宾媚人谓秦无西乞术邪因其事则显因其事不显者众矣二传不知齐仲孙之氏族而谓之鲁庆父穿凿矣丘明通见旧史而曰仲孙湫来省难归曰不去庆父鲁难未已又曰犹秉周礼未可动也君其务寜鲁难当是时庆父弑二君国几亡为非仲孙湫语之于齐桓齐桓取鲁如左右手故曰齐桓存三亡国以属诸侯则鲁与邢卫也是以贵湫而书其字斯左氏得其实僖八年公会王人齐侯宋公卫侯盟于洮郑伯乞盟左氏曰乞盟者郑新服未与会故别言乞盟也【阙】谷梁曰其君之子者国人不子也折衷曰公羊嫌与弑君同故称先君公子吁申生死重耳夷吾奔既而献公卒乃立奚齐是献公之素志奚齐立则其君也里克杀之是弑其君也何谓嫌与弑君同欤苟不奚齐为君则来年曷以书里克弑其君卓卓与奚齐得无同乎是非有嫌明矣谷梁谓国人不子而称其君之子益误矣稽其旨凡先君未葬其嗣子不称君不称爵既葬而君之爵之故齐之弑先君未葬也故称其君之子卓子之弑献公已葬故称其君卓斯左氏得其实文二年经书自十二月不雨至于秋七月左氏曰五谷犹有収公羊曰记异谷梁曰歴时而言之文不忧雨也折衷曰圣人之文苟异于常则必有旨常文者史册之旧文也异于常者笔削之微防也斯文异于常矣凡旱之为灾多系于夏如竟夏不雨则为灾矣故书旱之常文曰夏大旱是竟夏不雨书为灾也有防之文则弗然如僖三年书正月不雨夏四月不雨六月雨是旱不竟夏书不为灾也不曰不为灾异第书六月雨则不为灾可知矣斯书自十二月不雨至于秋七月歴四时而言之又夏在其中则为灾可知矣故不复曰大旱苟亦曰夏大旱则嫌聨春冬之不雨苟备书四时不雨而更曰大旱则嫌文之繁斯圣人之防书旱明矣如书螽蝝有蜮有蜚不曰为灾而灾可知也三家俱失其实宣十五年宋人及楚平左氏曰宋人及楚平公羊曰宋人及楚人平谷梁曰宋人及楚平俱贬也折衷曰春秋襄公与楚争伯故相攻伐至斯方已宋楚皆大国非有内外也非有升降也虽曰楚非中国自入春秋久矣凡书盟会战伐皆与中国等公羊意谓曷以人宋而不人楚苟人之则宜俱人之苟国之则宜俱国之稽其体例凡盟会战伐君在不称君而称人则贬也大夫在不称大夫而称人亦贬也苟非战伐盟会第书其国则一称君一称臣是为升绌一曰大夫一曰人亦为升绌苟非此例则以国敌国人不为升绌矧宋楚之平亦何所绌欤圣人以其不系升绌苟曰宋人及楚人平则为文之繁故简而书之斯左氏谷梁得其防公羊之误成元年作丘甲左氏曰讥重敛公羊曰讥始使也谷梁曰使四人皆作甲折衷曰谷梁谓士农工商为一丘今丘作甲是使四人皆作甲以为非正奚见之浅欤公羊谓四丘为甸甸出甲士三人今乃使一丘之地出甲士斯近之亦未尽其旨噫苟如是二説则必书曰丘出甲必不曰作丘甲也究其旨谓之丘甲者丘则赋之本名加之以甲则赋之緫号非独为出甲矣周礼九夫为井四井为邑四邑为丘丘出戎马一疋牛三头斯丘则鲁赋之本名也四丘为甸甸六十四井出长车一乗戎马四匹牛十二头甲士三人歩卒七十二人此甸所赋今使丘出之故曰丘甲左氏谓讥重敛得其旨八年晋侯使韩穿来言汶阳之田归之于齐左氏曰使来语鲁使还齐也公羊曰胁我使归之也谷梁曰缓词也不使晋制命于我也折衷曰汶阳者本鲁之田而齐取之成二年鞌之战齐师败绩齐使国佐赂晋纪甗玊磬与地以和之晋使齐归我汶阳之田至斯齐晋未有衅隙齐复求汶阳于晋晋复使我还齐苟曰胁我使归之则必书曰晋侯使韩穿来归汶阳之田于齐矣而曰来言汶阳之田非胁之明矣穷其防是和好之言使我徐徐自归于齐不使齐鲁复有怨隙然考其情不无临制听其言则宛且逊圣人为鲁故不书其情而书其言斯左氏谷梁得其实公羊之误十年夏四月五卜郊不从乃不郊杜曰卜常祀不郊皆非礼故书公羊曰不免牲故言乃不郊也谷梁曰五卜强也折衷曰春秋常祀不书郊常祀也书之或以非时非礼不苟然也凡礼不卜常祀五卜郊非礼也公羊谓不免牲故曰乃不郊以其僖三十一年襄七年书乃免牲不曰乃不郊故也噫乃免牲与不郊其文虽殊其防无异书乃不郊则是乃免牲也圣人互文非有别也是以二书乃免牲三书乃不郊杜得之二传皆误襄二十九年仲孙羯防晋荀盈齐髙止宋华定卫叔仪郑公孙叚曹人莒人滕人薛人小邾人城杞左氏曰晋平公杞出也乃治杞公羊曰善其城王者之后谷梁曰杞危而不能自守故诸大夫相帅以城之变之正也折衷曰夫伯主之于诸侯虽曰先姬姓而后异姓然于正救之道第同盟而共尊王室则异姓亦无碍矣苟不同盟而不尊王室则姬姓亦有嫌焉如城邢城楚邱城缘陵皆伯主帅诸侯而城矣齐桓公城缘陵得非迁杞邪奚齐桓城杞而无词晋平城杞而异论故圣人以常文而书之无讥无刺非升非绌也公羊谷梁俱不足取左氏以杞无事而晋以外族之故帅诸侯而城之载郑子太叔与卫太叔仪之言曰不恤宗周之阙而夏肄是屏所谓广记当时之事然于经之传斯得其实矣昭二十五年秋七月上辛大雩季辛又雩左氏曰秋书再雩旱甚也公羊曰又雩者非雩也聚众以逐季氏也谷梁曰有继之词也折衷曰春秋不书常祭其或书之各有防或为过时而书或非礼而书斯书雩数矣以多为过时斯书上辛之雩非为过时也非为非礼也是正雩之时也何者龙见而雩雩用夏夏之仲月斯书周之七月则夏之仲月也故曰正雩之时常祭不书正雩得非常祭欤曷以书之书之者为季辛又雩也亦犹书正月蒸五月复蒸正月正也五月蒸不正也书其正以讥其不正斯上辛雩正也季辛又雩旱甚也书其正以明其旱甚复雩也左氏得其旨谷梁谓有继之词近之公羊谓聚众以逐季氏逺矣定元年春王杜曰公之始年不书正月公即位在六月公曰定何以无正月公即位后也谷曰定无正始也昭无正终也折衷曰春秋诸公即位之嵗有书即位者有不书即位者然皆备五始以谨其始惟定公即位第书元年春王而不书正月三家以是之互苟曰昭无正终故定无正始则隐无正终桓曷以书正始桓庄僖闵亦然奚皆书之攷其旨昭公三十二年十二月薨于干侯定公正月不即位者丧未归也至六月癸亥公之丧至是月戊辰公方书即位所以不书正月公即位六月也杜得其防十年齐人来归郓讙隂之田左氏曰孔子受盟请反汶阳之田公羊曰行乎季孙三月不违齐人来归之谷梁曰罢防齐人使优施舞于鲁君之幕下孔子曰笑君罪当死乃使杀之齐人为是归之折衷曰齐鲁甥舅之国代为婚姻时或侵或伐或平或隟靡有所定故上书春及齐平次书夏公防齐侯于夹谷终书齐人来归郓讙隂之田是二国平和之后防于夹谷齐侯使莱人以兵刼公尼父以公退以大义沮之曰于德为愆义于人为失礼君必不然齐人闻遽辟之乃盟曰齐师出境不以三百乗从我者有如此盟尼父曰不反汶阳之田吾以供命者亦如之故齐人来归所侵之田噫齐强国也鲁弱国也以力争之不可也以势竞之不可也惟可以义服之以言折之圣人用是而齐沮其谋反其田斯左氏得其防公羊谷梁皆短十五年五月辛亥郊左氏曰书过也公羊曰三卜之后遇吉所以五月郊也谷梁曰讥不时也折衷曰凡郊祀卜牛礼也卜郊非礼也何者牛可改郊不可改也牛苟不吉则改之苟有伤则改之郊必其时也先亦非礼也过亦非礼也以不卜者不可改故也苟卜必书之何者刺其非礼也苟过时必书之何者亦刺其非礼也公羊谓三卜遇吉所以五月郊设三卜胡不书之如成十年书五卜襄七年书三卜郊襄十一年书四卜郊而第书辛亥郊欤斯误矣稽其旨上书鼷鼠食郊牛牛死改卜牛书五月辛亥郊书改卜牛正也书五月郊不正也是刺不时而非礼明矣左氏谷梁得其防公羊之短哀十二年春用田赋杜曰兵赋之法因其田赋通出马一匹牛三头今欲别其田及家财各为一赋故言田赋公曰军赋十井不过一乗今复用田赋过十一也谷与杜同折衷曰春秋常赋不书苟书之必讥其重敛也复书用田赋可知其害人矣谓作者不宜作谓用者不宜用皆圣人之微文也自作丘甲之后已破十一之税矣田赋军赋本通出马一匹牛三头今别为田明矣杜氏谷梁得其旨十四年西狩获麟左氏曰麟者仁兽圣王之瑞公羊曰非中国之兽谷梁曰不外麟于中国也折衷曰春秋书灾异不书祥瑞斯麟者瑞也曷以书之者非为祥瑞而书以圣人感麟至而书也夫言祥瑞岂限中国四夷欤苟以非中国之物而为瑞则西域献吉光兽之类皆原为瑞必不然矣盖取其隐见不常天下有道则至为瑞明矣然公羊曰顔囘死子曰天丧予子路死子曰天祝予西狩获麟为仲尼之应顔囘子路则圣人重爱之弟子也闻其死曰天丧予者皆痛惜之辞安可以获麟为比麟鳯则王者之瑞旣出无其应圣人乃感麟而起以修春秋麟出既非为己春秋修亦非为己盖惩恶劝善为百世之法如河不出图洛不出书吾已矣夫斯皆为周德之衰无明王之应非为己也孟轲谓仲尼之道髙于尧舜何道穷之有左氏得其实公羊谷梁之短也攷岳书凡三十卷十不存一唐人説春秋者啖赵陆三家而外传者罕矣虽断圭零璧亦足寳也
　　尹氏【玉羽】春秋音义赋
　　宋志十卷
　　佚
　　宋志冉遂良注
　　春秋字源赋
　　宋志二卷
　　佚
　　宋志杨文举注
　　王应麟曰咸平四年正月乙酉知河南府李至上之以书送秘阁
　　按尹玊羽京兆长安人以孝行闻杜门隐居刘鄩辟为保大军节度推官仕后唐至光禄少卿晋髙祖召之辞以老退归秦中春秋二书之外又着自然经五卷武库集五十卷其行事散见于册府元龟
　　姜氏【防嗣】春秋纂例【宋志作三传纂要】
　　宋志二十卷
　　佚
　　崇文緫目伪唐人姜防嗣撰以春秋左氏公谷三家之传学者抄集之文
　　冯氏【继先】春秋名号归一图
　　通考二卷
　　存
　　崇文緫目伪蜀冯继先撰以春秋官谥名字裒附初名之左
　　晁公武曰左氏所书人不但称其名或字或号或爵谥多互见学者苦之继先皆取以系之名下
　　李焘曰昔丘明传春秋于列国君臣之名字不一其称多者或至四五学者病其纷错难记继先集其同者为一百六十篇音同者附焉于左氏抑亦微有助云宋大夫庄堇秦右大夫詹据传未始有父字而继先輙增之所见异本若子韩晳者盖齐顷公孙世族谱与传同而继先独以为韩子晳与楚郑二公孙黑共篇盖误也
　　陈振孙曰左传所载君臣名氏字谥互见错出故为此圗以一之周一鲁二齐三晋四楚五郑六卫七秦八宋九陈十蔡十一曹十二呉十三邾十四杞十五莒十六滕十七薛十八许十九杂小国二十
　　岳珂曰春秋名号归一图二卷冯继先撰刋本多讹错尝合京杭建蜀本参挍有氏名略同实非一人而合为一者有名字若殊本非二人而析为二者有自某国适他国而前后互见者有称某公与某年而经传不合者或以传为经或以注为传或偏傍疑似而有亥豕之差或行数牵连而无甲乙之别若此类非一今皆订之经传刋其譌谬且为分行以见别书若杂出于经传与注而止称经或传注散见于前后数年闲而止称某公某年盖据始见而书之廖本无年表归一图今既刋公谷并补二书以附经传之后
　　名字同异录
　　宋志五卷
　　存
　　蹇氏【遵品】左氏传引帖新义【宋志作断义】
　　宋志十卷
　　佚
　　崇文緫目伪蜀进士蹇遵品撰拟唐礼部试进士帖经旧式敷经具对
　　李氏三传异同例
　　唐志十三卷
　　佚
　　新唐书注开元中右威卫录事参军失名
　　亡名氏春秋加减
　　唐志一卷
　　佚
　　崇文緫目唐元和时国子监承诏修定以此经字文多少不同故志其增损以防差駮
　　中兴书目春秋加减一卷订正左氏句读字画讹舛陈振孙曰书称元和十三年国子监奉勅定不着人名挍定偏旁若五经文字之类此本作小防册才十余板前有睿思殿书籍印末称臣雩校定盖承平时禁中书也
　　春秋精义
　　宋志三十卷
　　佚
　　崇文緫目不着撰人名氏彚事于上分抄杜氏孔頴达言数家之説参以释文
　　演左氏传谥族图
　　五卷
　　佚
　　崇文緫目不着撰人名氏以左氏学世谱增广之贯穿系序无遗略
　　春秋鉴
　　宋志一卷
　　佚
　　崇文緫目不着撰人名氏述春秋周及诸侯世次齐鲁大夫公子公孙初不详备其后传写又失其次序今存以备计阅
　　春秋宗族名谥谱
　　佚
　　崇文緫目不着撰人名氏略采春秋三传诸国公卿大夫姓名谥号
　　春秋指掌图
　　二卷
　　佚
　　国史志春秋指掌图二卷融据李瑾指掌为图不着姓
　　春秋十二国年厯通考【作二十国年表】
　　宋志一卷
　　佚
　　国史不知撰人
　　陈振孙曰不知何人作周而下次以鲁蔡曹卫滕晋郑齐秦楚宋杞陈呉邾莒薛小邾按馆阁书目有年表二卷元丰中杨彦龄撰自周之外凡十三国又按董氏藏书志年表无撰人自周至呉越凡十国又有附庸诸国别为表凡征伐朝觐防同皆书今此表止记即位及卒皆非二家书也
　　春秋新义
　　宋志十卷
　　佚
　　春秋纂类义统
　　宋志十卷
　　佚
　　春秋通义
　　宋志十二卷
　　佚


　　经义考卷一百七十八
　　钦定四库全书
　　经义考卷一百七十九
　　翰林院检讨朱彞尊撰
　　春秋【十二】
　　宋眞宗皇帝春秋要言
　　三卷【中兴书目五卷】
　　佚
　　长编上作春秋要言三卷召辅臣至龙图阁示之玉海天禧元年二月幸龙图阁出春秋要言三卷示辅臣二年以赐皇太子三年十月赐辅臣御制前后序
　　职官分纪天章阁天禧四年初建五年二月工毕奉眞宗御集安阁中有春秋要言五卷
　　杨氏【均】鲁史分门属类赋
　　三卷
　　佚
　　玉海干德四年四月国子丞杨均上鲁史分门属类赋三卷诏襃之
　　晁公武曰皇朝杨均撰以左氏事类分十门各为律赋一篇干德四年上之
　　按是书宋艺文志作崔升撰杨均注
　　胡氏【旦】春秋演圣通论
　　十卷
</div>
    <div class="pagination">
<a href="经义考_page224.html">上一页</a><span>...</span><a href="经义考_page220.html">220</a><a href="经义考_page221.html">221</a><a href="经义考_page222.html">222</a><a href="经义考_page223.html">223</a><a href="经义考_page224.html">224</a><span class="current-page">225</span><a href="经义考_page226.html">226</a><a href="经义考_page227.html">227</a><a href="经义考_page228.html">228</a><a href="经义考_page229.html">229</a><a href="经义考_page230.html">230</a><span>...</span><a href="经义考_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
