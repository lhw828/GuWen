<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 85 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 85 页/共 273 页</h1>
    <div class="content">△《蜀中广记》一百八卷（两淮马裕家藏本）
明曹学佺撰。学佺有《易经通论》，已著录。学佺尝官四川右参政，迁按察使。是书盖成於其时。目凡十二，曰《名胜》，曰《边防》，曰《通释》，曰《人物》，曰《方物》，曰《仙》，曰《释》，曰《游宦》，曰《风俗》，曰《著作》，曰《诗话》，曰《画苑》。搜采宏富，颇不愧“广记”之名。其中如叙州府之高州，《明史地理志》云，洪武五年由州改县，正德十三年复为州，珙及筠连二县隶焉。此书仍称高州为县，二县亦不为之属。又成都府之资阳县，《明史地理志》属简州，此书不系简州而列於仁寿、井研二县后。皆未免编次偶疏。王士祯《古夫于亭杂录》曰：“《丹铅录》载东坡赠青神杨栋词云：‘允文事业从容了，要岷峨人物，后先相照。见说君王曾有问，似此人才多少。’而引小说高宗问马骐蜀中人才如允文者有几”云云。案，允文采石之功在南渡后，东坡之没久矣，安得先有此词！而曹能始《蜀中十志》亦载之，略无驳正。又曰：“《蜀中十志》，以《物类相感志》十八卷为东坡撰，谬甚。”则讹舛牴牾，亦时时间出。盖援据既博，则精粗毕括，同异兼陈，亦事势之所必至，要之不害其大体。谈蜀中掌故者，终以《全蜀艺文志》及是书为取材之渊薮也。
△《颜山杂记》四卷（山东巡抚采进本）
国朝孙廷铨撰。廷铨字伯度，又字枚先，号沚亭，益都人。前明崇祯庚辰进士，入国朝，以荐授河间府推官，擢吏部主事。历官内秘书院大学士，谥文定。
益都有颜神镇，形势险厄，明代尝建城设官以治之。廷铨世居其地，康熙丙午，予告在籍，因蒐辑旧闻，作为此书。分《山谷》、《水泉》、《城市》、《官署》、《乡校》、《逸民》、《孝义》、《风土》、《岁时》、《长城》、《考灵》、《泉庙》、《灾祥》、《物变》、《物产》、《物异》、《遗文》诸目。叙次简核，而造语务求隽异。王士祯《居易录》，称田雯《黔书》七十六篇，有似《尔雅》者，有似《考工记》者，有似《公》、《穀》、《檀弓》者，有似《越绝书》者。故相孙文定公廷铨作《颜山杂记》，记山蚕、琉璃、窑器、煤井、铁冶等，文笔奇峭，亦如此云云。今考琉璃、窑器、煤井、铁冶俱此书所载。其山蚕一条则在廷铨《南征记略》中，士祯盖偶然误记。又士祯《香祖笔记》引此书所载凤凰岭玉皇宫石刻，宋太祖、太宗、真宗御押，与周密《癸辛杂识》所载不同，云并载以备参考。案《癸辛杂识》为明代重刊，此石为宋代原刻。木板易讹，当以碑本为据。士祯两存亦非也。惟《香祖笔记》又据黄瓒《雪洲集议矿盗》一疏，谓颜神设官之议起於瓒。而驳此书正德十二年巡按黄某奏请之说为非，是则诚廷铨考核之疏矣。
△《岭南风物纪》一卷（江苏巡抚采进本）
国朝吴绮撰，宋俊增补，江闿删订。绮字园次，号听翁，江都人。顺治甲午拔贡生，官至湖州府知府。俊字长白，山阴人。闿字辰六，自署贵阳人。而王士祯《蚕尾集》书缩头道人事一篇，称门人新安江闿辰六前知均州日云云，未审实籍何地也。绮本文士，故是书所叙述，率简雅不支，与范成大《桂海虞衡志》可相伯仲。首二条叙气候，次十条叙石，次六十条叙草木花竹，次十七条叙鸟，次五条叙兽，次六条叙虫，次十七条叙鳞介，次三条叙布，次三条叙香，次二条叙酒，次四条叙蔬穀，次十五条叙杂事。其叙研、叙香特详核。惟“碣石卫品字石”一条，应入卷末杂事中。则分类编次，偶然失序耳。俊所增补凡七条，皆别识之。
其论米芾所赏之石本出浛洭县地，秋深水涸之时，於沙坑中取之，谓之脱沙。
后浛洭并入英德，遂以英德石当之，实皆赝物。亦前人所未发。惟闿所删者今不可见，其刊除当否，遂不可考矣。
△《台海使槎录》八卷（原任编修励守谦家藏本）
国朝黄叔璥撰。叔璥有《南征记程》，已著录。兹编乃康熙壬寅叔璥为御史时巡视台湾所作，故以“使槎”为名。凡分三子目，卷一至卷四为《赤嵌笔谈》，卷五至卷七为《番俗六考》，卷八为《番俗杂记》。台湾自康熙癸亥始入版图，诸书纪载，或疏略不备，或传闻失真。叔璥裒辑诸书，参以目见，以成此书。於山川、风土、民俗、物产，言之颇详。而於攻守险隘、控制机宜及海道风信，亦皆一一究悉。於诸番情势，尤为赅备。虽所记止於一隅，而亘古以来，舆记之所不详者，蒐罗编缀，源委灿然。固非无资於考证者矣。
△《龙沙纪略》一卷（内阁中书方维甸家藏本）
国朝方式济撰。式济字屋源，号沃园。康熙己丑进士，官中书舍人。是编乃式济之父澄峄谪居黑龙江时，式济往省，因据所见闻，考核古迹，勒为九门。一曰《方隅》，二曰《山川》，三曰《经制》，四曰《时令》，五曰《风俗》，六曰《饮食》，七曰《贡赋》，八曰《物产》，九曰《屋宇》。总名曰《龙沙纪略》。
考《后汉书班超传赞》曰：“坦步葱雪，咫尺龙沙。”章怀太子注曰：“谓葱岭、雪山、龙堆、沙漠也。”《汉书匈奴传》曰：“康居、乌孙，岂能逾白龙堆而寇西边。”孟康注曰：“龙堆形如土龙，高大者二三丈，卑者丈馀，在西域中。”又郦道元《水经注》曰：“鄯善国东垂当白龙堆。”则龙堆在西不在东。
又《汉书武帝本纪》曰：“卫青复将六将军绝幕。”颜师古注曰：“沙上曰幕，直度曰绝。”《后汉书西域传》曰：“孝武深维长久之计，命遣虎臣浮河绝幕。”
又窦宪《燕然山铭》称绝大漠。李陵《别歌》称“经万里兮渡沙漠”。则沙漠迤绕西北，亦不在东。自刘孝标有《赋得龙沙宵月明诗》，李白有“将军分虎竹，战士卧龙沙”之句，始误以龙沙为一地，而诗家遂沿为塞外之通称。式济记东北之事，而以龙沙为书名，盖沿用旧文之故。不知自唐以来，渤海大氏奄有斯土，已久为城郭宫室之国，岂可以龙沙为目哉！然白山、黑水之间，古来舆记，大抵得诸传闻。即近时修志乘者，秉笔之人亦未必亲至其地。式济久住於斯，又闲居多暇，得以游览询访，究其详悉。如辨混同江源出长白山，土人呼为松阿里江，松阿里江北与诺尼江合流，东北受黑龙江，又南受乌苏里江，汇注於海。因其纳三江之大，故名混同。盖松阿里自南而北，黑龙江自北而南，历二千五百里之遥，两江不得混称。其上游未会时，仍当称松阿里江云云。此足证《金史》混同江一名黑龙江之误，又辨《金史》宋瓦之讹松花。又搜讨黑龙江源与塞外入江诸小水，及精奇尼江、诺尼江诸派，亦多《盛京通志》所未载，固志舆图者所必考。旧附述本堂诸诗集后，今以所载悉属地理，故析而录诸史部焉。
△《东城杂记》二卷（浙江巡抚采进本）
国朝厉鹗撰。鹗有《辽史拾遗》，已著录。杭城东地曰东园者，宋故园也，其名见於《宋史》。鹗家於此，为考里中旧闻遗事，舆记所不及者八十五条，厘为上下二卷。大抵略於古而详於今。然所载“九宫贵神坛红亭”、“醋库”诸条，考据颇为典核。又纪高云阁、兰菊草堂、竹深亭，及金石中之慈云寺宋刻《剑石铭》诸旧迹，俱《浙江通志》及武林各旧志所未详。他如灌园生以下诸人，皆系以小传，使后之修志乘者，有所徵引，其用力亦可谓勤矣。鹗素博览，并工於诗词，故是书虽偏隅小记而叙述典雅，彬彬乎有古风焉。
──右“地理类”杂记之属，二十八部，二百十三卷，皆文渊阁著录。
卷七十一 史部二十七
○地理类四△《游城南记》一卷（编修汪如藻家藏本）
宋张礼撰。礼字茂中，浙江人。元祐元年与其友楚人陈微明游长安城南，访唐代都邑旧址，因作此记，而自为之注。凡门坊、寺观、园囿、村墟及前贤遗迹见於载籍者，叙录甚备。如《嘉话录》载慈恩寺题名始於张莒，礼则引《唐登科记》谓进士中有大中十三年及第之张台，而无张莒。又《长安志》载章敬寺本鱼朝恩庄，后为章敬皇后立寺，故以为名。礼则以宋代寺基与志所载地理不同，而疑其已非古址。皆能据所目见而考辨之。其徵据颇为典核，所列金石碑刻名目，亦可与《集古录》诸书互相参证。每条下间有续注，不知何人所增。中有金代年号，其“荐福寺”一条，又有“辛卯迁徙”之语。案辛卯为金哀宗正大八年，史载是年四月，元兵克凤翔两行省，弃京兆，迁居民於河南，所云迁徙，当即此事。
盖金末元初人也。
△《河朔访古记》二卷（永乐大典本）
不著撰人名氏。明焦竑《国史经籍志》著录，亦不云谁作。考元刘仁本《羽庭集》有是书序曰：“今翰林国史院编修官葛逻禄迺贤易之，自其先世徙居鄞。
至正五年，挈行李，出浙渡淮，溯大河而济。历齐、鲁、陈、蔡、晋、魏、燕、赵之墟，吊古山川、城郭、邱陵、宫室、王霸人物、衣冠文献、陈迹故事，暨近代金宋战争疆场更变者。或得於图经地志，或闻诸故老旧家，流风遗俗，一皆考订。夜还旅邸，笔之於书。又以其感触兴怀，慷慨激烈，成诗歌者继之，总而名曰《河朔访古记》，凡一十六卷”云云。则此书实为纳新作，焦氏考之未审。序称十六卷，焦氏作十二卷，亦误也。纳新族出西北郭啰禄，因以为氏。郭啰洛者，以《钦定西域图志》考之，即今塔尔巴哈台也。元时色目诸人，散处天下，故纳新寓居南阳，后移於鄞县。初辟为浙东东湖书院山长，以荐授翰林编修官，出参桑戩失里军事，卒於军。所著《金台集》，尚有刊本，惟此书久轶。今散见《永乐大典》中者，惟一百三十四条，所纪皆在真定、河南境内，而其馀不存。又仁本所称继以诗歌者，亦不复可见。然据今所存诸条，其山川古迹，多向来地志所未详。而金石遗文，言之尤悉，皆可以为考证之助。谨汇而编之，核其道里疆界，各以类从。真定路为一卷，河南路为一卷，仍录刘仁本原序冠之。虽残阙之馀，十存一二，而崖略宛在，条理可寻，讲舆地之学者犹可多所取资焉。
△《徐霞客游记》十二卷（两江总督采进本）
明徐弘祖撰。弘祖，江阴人，霞客其号也。少负奇气，年三十出游，携一襆被，遍历东南佳山水。自吴、越之闽，之楚，北历齐、鲁、燕、冀、嵩、雒，登华山而归。旋复由闽之粤，又由终南背走峨嵋，访恒山。又南过大渡河至黎雅寻金沙江，从澜沧北寻盘江，复出石门关数千里，穷星宿海而还。所至辄为文以志游迹。没后手稿散逸，其友季梦良求得之，而中多阙失。宜兴史氏亦有抄本，而讹异尤甚。此则杨名时所重加编订者也。第一卷自天台、雁荡以及五台、恒、华，各为一篇。第二卷以下皆西南游记，凡二十五篇。首浙江、江西一篇，次湖广一篇，次广西六篇，次贵州一篇，次云南十有六篇，所阙者一篇而已。自古名山大泽，秩祀所先，但以表望封圻，未闻品题名胜。逮典午而后，游迹始盛。六朝文士，无不托兴登临。史册所载，若谢灵运《居名山志》、《游名山志》之类，撰述日繁，然未有累牍连篇，都为一集者。弘祖耽奇嗜僻，刻意远游。既锐於搜寻，尤工於摹写。游记之夥，遂莫过於斯编。虽足迹所经，排日纪载，未尝有意於为文。然以耳目所亲，见闻较确。且黔滇荒远，舆志多疏，此书於山川脉络，剖析详明，尤为有资考证。是亦山经之别乘，舆记之外篇矣。存兹一体，於地理之学未尝无补也。
──右“地理类”游记之属，三部、十五卷，皆文渊阁著录。
△《佛国记》一卷（内府藏本）
宋释法显撰。杜佑《通典》引此书，又作法明。盖中宗讳显，唐人以明字代之，故原注有“国讳改焉”四字也。法显，晋义熙中自长安游天竺，经三十馀国。
还到京，与天竺禅师参互辨定，以成是书。胡震亨刻入秘册函中，从旧题曰《佛国记》。而震亨附跋则以为当名《法显传》。今考郦道元《水经注》引此书，所云“於此顺岭西南行十五日”以下八十九字，又引“恒水上流有一国”以下二百七十六字，皆称曰《法显传》，则震亨之说似为有据。然《隋志杂传类》中载《法显传》二卷，《法显行传》一卷，不著撰人，《地理类》载《佛国记》一卷，注曰沙门释法显撰。一书两收，三名互见，则亦不必定改《法显传》也。其书以天竺为中国，以中国为边地。盖释氏自尊其教，其诞谬不足与争。又于阗即今和阗，自古以来，崇回回教法，《钦定西域图志》考证甚明。而此书载其有十四僧伽蓝，众僧数万人，则所记亦不必尽实。然六朝旧笈，流传颇久，其叙述古雅，亦非后来行记所及。存广异闻，亦无不可也。书中称弘始三年，岁在己亥，案《晋书》姚苌弘始二年，为晋隆安四年，当称庚子，所纪较前差一年。然《晋书》本纪载赵石虎建武六年，当咸康五年，岁在己亥。而《金石录》载《赵横山李君神碑》及《西门豹祠殿基记》，乃均作建武六年庚子，复后差一年。盖其时诸国纷争，或逾年改元，或不逾年改元，漫无定制。又南北隔绝，传闻异词，未可断史之必是，此之必非。今仍其旧文，以从阙疑之义焉。
△《大唐西域记》十二卷（浙江鲍士恭家藏本）
唐释玄奘译，辩机撰。玄奘事迹具《旧唐书》列传。晁公武《读书志》载是书，作元奘撰，不及辩机。郑樵《通志艺文略》则作《大唐西域记》十二卷，玄奘撰，《西域记》十二卷，辩机撰，又分为两书。惟陈振孙《书录解题》作大唐三藏法师玄奘译，大总持寺僧辩机撰，与今本合。考是书后有辩机序，略云：“玄奘法师以贞观三年褰裳遵路，杖锡遐征。薄言旋轫，谒帝洛阳。肃承明诏，载令宣译。”辩机为大总持寺弟子，撰斯方志，则陈氏所言为得其实矣。昔宋法显作《佛国记》，其文颇略。《唐书西域列传》，较为详核。此书所序诸国，又多《唐书》所不载。则史所录者朝贡之邦，此所记者经行之地也。《读书志》载有玄奘自序，此本佚之。惟前有尚书左仆射燕国公张说序，后有辩机自序。句下间有注文，或曰唐言某某，或曰某印度境，疑为原注。又有校正译语云，旧作某某讹者，及每卷之末附有音释，疑为后人所加。第十一卷“僧伽罗国”条中，有“明永乐三年太监郑和见国王阿烈苦柰儿事，是今之锡兰山，即古之僧伽罗国也”，至“祈福民庶作无量功德”共三百七十字，亦注者附记之语，吴氏刊本误连入正文也。所列凡一百三十八国，中摩揭陀一国厘为八、九两卷，记载独详。
所述多佛典因果之事，而举其地以实之。晁公武《读书志》称，玄奘至天竺求佛书，因记其所历诸国，凡风俗之宜，衣服之制，幅员之广隘，物产之丰啬，悉举其梗概。盖未详检是书，特姑据名为说也。我皇上开辟天西，咸归版籍。《钦定西域图志》，徵实传信，凡前代传闻之说，一一厘正。此书侈陈灵异，尤不足稽。
然山川道里，亦有互相证明者。姑录存之，备参考焉。
△《宣和奉使高丽图经》四十卷（两淮马裕家藏本）
宋徐兢撰。兢字明叔，号自信居士。是书末附其行状，称瓯宁人，《文献通考》则作和州历阳人，思陵《翰墨志》又作信州徐兢。似当以行状为确。《通考》又称兢为铉之裔，自题保大骑省世家，考王铚《默记》，称徐铉无子，惟锴有后，居摄山前开茶肆，号徐十郎。铉、锴诰敕尚存，则《通考》亦误传也。据兢行状，宣和六年高丽入贡，遣给事中路允迪报聘。兢以奉议郎为国信使，提辖人船礼物官，因撰《高丽图经》四十卷，还朝后诏给札上之。召对便殿，赐同进士出身，擢知大宗正事，兼掌书学，后迁尚书刑部员外郎。其书分二十八门，凡其国之山川、风俗、典章、制度，以及接待之仪文，往来之道路，无不详载。而其自序尤拳拳於所绘之图。此本但有书而无图，已非完本。然前有其侄蒇题词一首，称书上御府，其副藏家。靖康丁未，兵乱失之。后从医者得其本，惟《海道》二卷无恙。又述兢之言，谓世传其书，往往图亡而经存。欲追画之，不果就，乃以所存者刻之澂江郡斋。周煇《清波杂志》亦称兢仿元丰中王云所撰《鸡林志》为《高丽图经》。物图其形，事为其说。盖徐素善丹青也。宣和末，老人在历阳（案此“老人”字疑为先人之讹，盖指其父邦彦也）虽得见其书，但能抄其文，略其绘事。乾道中刊於江阴郡斋者，即家间所传之本，图亡而经存。盖兵火后徐氏亦失元本云云，是宋时已无图矣。又张世南《游宦记闻》曰：高丽是年有请於上，愿得能书者至国中，於是以徐兢为国信使、礼物官。则兢之行，特以工书遣，而留心记载乃如是。今其篆书无一字传世，惟此编仅存。考魏了翁《鹤山集》，称兢篆於《说文解字》以外自为一家，虽其名兢字见於印文者，亦与篆法不同云云。则其篆乃灭裂古法者，宜不为后人所藏弆。然此编已足以传兢，虽不传其篆可也。
△《诸蕃志》二卷（永乐大典本）
宋赵汝适撰。汝适始末无考，惟据《宋史宗室世系表》，知其为岐王仲忽之玄孙，安康郡王士说之曾孙，银青光禄大夫不柔之孙，善待之子，出於简王元份房，上距太宗八世耳。此书乃其提举福建路市舶时所作，於时宋已南渡，诸蕃惟市舶仅通，故所言皆海国之事。《宋史外国列传》实引用之。核其叙次事类，岁月皆合。但《宋史》详事迹而略於风土、物产，此则详风土、物产而略於事迹。
盖一则史传，一则杂志，体各有宜，不以偏举为病也。所列诸国，“宾瞳龙”史作“宾同陇”，“登流眉”史作“丹流眉”，“阿婆罗拔”史作“阿蒲罗拔”，“麻逸”史作“摩逸”。盖译语对音，本无定字。龙、陇，三声之通。登、丹，蒲、婆，麻、摩，双声之转。呼有轻重，故文有异同。无由核其是非，今亦各仍其旧。惟南宋僻处临安，海道所通，东南为近。志中乃兼载大秦天竺诸国，似乎隔越西域，未必亲睹其人。然考《册府元龟》，载唐时祅教称大秦寺，《桯史》所记广州海獠，即其种类。又法显《佛国记》载陆行至天竺，附商舶还晋。知二国皆转海可通，故汝适得於福州见其市易。然则是书所记，皆得诸见闻，亲为询访。宜其叙述详核，为史家之所依据矣。
△《溪蛮丛笑》一卷（编修程晋芳家藏书）宋朱辅撰。辅字季公，桐乡人。不详其仕履，惟《虎邱志》载所作《咏虎邱》诗一首，知为南宋末人耳。溪蛮者，即《后汉书》所谓五溪蛮。章怀太子注，称武陵有雄溪、樠溪、酉溪、潕溪、辰溪，悉是蛮夷所居，故谓五溪蛮，今在辰州界者是也。辅盖尝服官其地，故据所见闻，作为是书。所记诸蛮风土、物产颇备，如阑干布之传於汉代，三脊茅之出於包茅山，数典亦为详赡。至其俗尚之异，种类之别，曲折纤悉，胪列明晰。事虽鄙而词颇雅，可谓工於叙述。用资考证，多益见闻，固不容以琐屑废焉。
△《真腊风土记》一卷（浙江范懋柱家天一阁藏本）
元周达观撰。达观，温州人。真腊本南海中小国，为扶南之属。其后渐以强盛，自《隋书》始见於《外国传》。唐、宋二史并皆纪录，而朝贡不常至，故所载风土、方物往往疏略不备。元成宗元贞元年乙未，遣使招谕其国，达观随行。
至大德元年丁酉乃归。首尾三年，谙悉其俗。因记所闻见为此书，凡四十则。文义颇为赅赡，惟第三十六则内记“渎伦神谴”一事，不以为天道之常，而归功於佛，则所见殊陋。然《元史》不立《真腊传》，得此而本末详具，犹可以补其佚阙。是固宜存备参订，作职方之《外纪》者矣。达观作是书成，以示吾邱衍，衍为题诗，推挹甚至，见衍所作《竹素山房诗集》中。盖衍亦服其叙述之工云。
△《岛夷志略》一卷（浙江范懋柱家天一阁藏本）
元汪大渊撰。大渊字焕章，南昌人。至正中，尝附贾舶浮海越数十国，纪所闻见成此书。今以明马观《瀛涯胜览》互勘，如观所称“占城之人顶三山金花冠，衣皆萦采帨，产伽南香、观音竹、降真香之属。瓜哇之厮村、沽滩新村、苏马鲁隘、港口诸处，风俗各异。又其国人有三等，其土产有白芝麻、绿豆、苏木、金刚子、白檀肉、豆蔻、灶筒、玳瑁、红绿鹦鹉之属，旧港有火鸡、神鹿之属”，皆为此书所未载。又所载《真腊风土记》亦仅十之四五。盖殊方绝域，偶一维舟，断不能周览无遗。所见各殊，则所记各别，不足异也。至云瓜哇即古阇婆，考《明史》，明太祖时瓜哇、阇婆二国并来贡，其二国国王之名亦不同。大渊并而为一，则传闻之误矣。然诸史外国列传，秉笔之人皆未尝身历其地，即赵汝适《诸蕃志》之类，亦多得於市舶之口传。大渊此书则皆亲历而手记之，究非空谈无徵者比。故所记罗卫、罗斛、针路诸国，大半为史所不载。又於诸国山川、险要、方域、疆里一一记述，即载於史者亦不及所言之详，录之亦足资考证也。考黄虞稷《千顷堂书目》及焦竑《国史经籍志》皆不载是书，唯钱曾《读书敏求记》载之，称为元人旧钞本。则此书久无刊版，传播殊稀。又称至正年间河东张翥、三山吴鉴为之序，今考此本，二人之序俱存。然吴鉴序乃有二篇，前一篇题至正己丑，乃此书原序，后一篇题至正十一年，在前序后二年，乃所作《清源续志》之序，误入此书。盖吴鉴修志之时，以泉州为海道所通，贾船所聚，因附刊此书於志末，摘录者并志序钞之也。又有嘉靖戊申袁袠跋，颇议其漏载日本。盖未悉大渊此书，惟纪所见，非海国全志云。
△《朝鲜赋》一卷（浙江范懋柱家天一阁藏本）
明董越撰。越字尚矩，宁都人。成化己丑进士，官至南京工部尚书，谥文僖。
孝宗即位，越以右春坊右庶子兼翰林院侍讲，同刑科给事中王敞使朝鲜，因述所见闻，以作此赋。又用谢灵运《山居赋》例，自为之注。所言与《明史朝鲜传》皆合。知其信而有徵，非凿空也。考越自正月出使，五月还朝，留其地者仅一月有馀。而凡其土地之沿革，风俗之变易，以及山川、亭馆、人物、畜产，无不详录。自序所谓得於传闻周览，与彼国所具风俗帖者，恐不能如是之周匝。其亦奉使之始，预访图经，还朝以后，更徵典籍，参以耳目所及，以成是制乎？越有《文僖集》四十二卷，今未见其本。又别有《使东日录》一卷，亦其往返所作诗文，不及此赋之典核。别本孤行，此一卷固已足矣。
△《海语》三卷（浙江郑大节家藏本）
明黄衷撰。衷字子和，南海人。弘治丙辰进士，官至兵部右侍郎。是书乃其晚年致政家居，就海洋番舶，询悉其山川风土，裒录成编。自序称铁桥病叟者，其别号也。《广东通志》载是书，作一卷。此本实三卷，分为四类：曰《风俗》，凡二目；曰《物产》，凡二十九目；曰《畏途》，凡五目；曰《物怪》，凡八目。
所述海中荒忽奇谲之状，极为详备。然皆出舟师舵卒所亲见，非《山海经》、《神异经》等纯构虚词、诞幻不经者比。每条下间附论断，词致高简，时寓劝戒，亦颇有可观。书中别有附注，乃其族子学准增加。原本所载，今并存焉。案《明史满剌加传》称“正、嘉间为佛郎机所灭”，而此书则称“佛郎机破其国，王退依陂堤里，佛郎机整众而去，王乃复所”云云，与史稍有不同。此书成於嘉靖初，海贾所传，见闻较近，似当不失其实。是尤可订史传之异，不仅博物之资矣。
△《东西洋考》十二卷（江苏巡抚采进本）
明张燮撰。燮字绍和，龙溪人。万历甲午举人。考《明史黄道周传》，载其《三罪四耻七不如疏》，在崇祯十八年，距燮乡荐之时已四十四年，尚称“志尚高雅，博学多通，不如龙溪举人张燮”，则燮以举人终於家也。是书成於万历丁巳，仿宋赵汝适《诸蕃志》例，惟载海国之通互市者。首《西洋考》，凡十五国，又附录者四；次《东洋考》，凡七国，又附录者十二；次《外纪考》，为日本及红毛番。不通贡市，故别著之；次《税饷考》，分《水编》、《陆编》、《职官》、《公署》四子目；次《舟师考》，分《内港水程二洋针路》、《祭祀》、《占验》、《水醒水忌》、《定日》、《恶风》、《潮汐》七子目；次《税珰考》，纪神宗时内官高寀通番蠹国，劫官扰民始末最详；次《艺文》；次《逸事考》。
其例於交阯、占城、暹罗、彭亨、吕宋、苏禄名与古同者，仍用古名，他若瓜哇之为下港，柬埔塞之为真腊，大泥之为勃泥，旧港之为三佛齐，麻六甲之为满刺加，哑齐之为苏门答剌，思吉港之为苏吉，丹迟闷之为吉里地，间文莱之为婆罗，猫里务之为合猫里，则并从今名，使通俗易检。每国先列沿革事迹，多与诸史相出入。如占城即古林邑，而《五代史》以为自古未通之类，亦颇有改正。大致与《明一统志》略同，而稍益以诸书。如闽部疏之误记燕窝菜，及小葛罗误称吉兰丹之类，咸附辨之。次列海船交易之例，则皆采自海师贾客之口，为传记之所未详。其《税珰》一篇，言利弊最悉。《水程针路》诸篇，尤切於实用。惟明代控制外番，至为无术。无事则百计以渔利，有变则委曲以苟安，事事可为炯戒。而篇末诸论，乃称功颂德，曲笔实多，盖当时臣子之词，置而不论可矣。
△《职方外纪》五卷（两江总督采进本）
明西洋人艾儒略撰。其书成於天启癸亥，自序谓利氏赍进《万国图志》，庞氏奉命翻译，儒略更增补以成之。盖因利玛窦、庞我迪旧本润色之，不尽儒略自作也。所纪皆绝域风土，为自古舆图所不载，故曰《职方外纪》。其说分天下为五大州。一曰亚细亚州，其地西起那多理亚，离福岛六十二度；东至亚尼俺峡，离福岛一百八十度；南起瓜哇，在赤道南十二度；北至冰海，在赤道北七十二度。
二曰欧逻巴州，其地南起地中海，北极出地三十五度；北至冰海，北极出地八十馀度，径一万一千二百五十里；西起西海福岛初度；东至阿北河，距福岛九十二度；径二万三千里，三曰利未亚州，西南皆至利未亚海，东至西红海，北至地中海，极南南极出地三十五度，极北北极出地三十五度，东西广七十八度。四曰亚墨利加，地分南北，中通一峡。峡南之地，南起墨瓦蜡泥海峡，南极出地五十二度；北至加纳达，北极出地十度半；西起福岛二百八十六度；东至三百五十五度。
峡北之地，南起加纳达，南极出地十度半；北至冰海，其北极出地度数则未之测量；西起福岛一百八十度；东尽三百六十度。五曰墨瓦蜡尼加，则彼国与之初通，疆域道里，尚莫得详焉。前冠以《万国全图》，后附以《四海总说》。所述多奇异不可究诘，似不免多所夸饰。然天地之大，何所不有，录而存之，亦足以广异闻也。
△《赤雅》三卷（浙江巡抚采进本）
明邝露撰。露字湛若，南海人。钮琇《觚賸》载其为诸生应岁试时，题为“文行忠信”，乃四比立格，以真草隶篆四体书之，坐是被斥。盖亦放诞之士。
王士祯《池北偶谈》又载其少游金陵，客阮大铖之门，尝为大铖作集序，大铖亦为露作集序。其人殊不足重，迨国朝顺治初，王师入粤，露义不改节，竟抱平生所宝古琴，不食而死。士祯诗所谓“南海畸人死抱琴”者，即为露作。其志节乃为世所称。然露先托契阉儿，所作《峤雅》，屡称大铖为石巢夫子，实贻讥於名教。后虽晚盖，仅足自赎，固不能与黄淳耀等皦然日月争光也。是书乃露游广西之时，遍历岑、蓝、胡、侯、槃五姓土司，因为猺女云亸孃留掌书记。归而述所见闻，所记山川物产皆词藻简雅，序次典核，不在范成大《桂海虞衡志》下，可称佳本。惟中间叙岑氏猺女被服名目，溪峒中必无此绮丽。露盖摭古事以文饰之。又叙猩猩一条，大不近情。叙木客一条，既称为秦时采木之人，何以能作律诗？所称《细雨诗》“剑阁铃逾动，长门烛更深”一联，何以能用汉、唐故事？是则附会涂饰，不免文士之积习矣。
△《朝鲜志》二卷（浙江范懋柱家天一阁藏本）
不著撰人名氏。书中称《大明一统志》，则成於明代也。卷首略叙疆域沿革，而不标其目，以下分六大纲为经：曰《京都》，曰《风俗》，曰《古都》，曰《古迹》，曰《山川》，曰《楼台》。以所属八道为纬。中曰京畿，西南曰忠清，东南曰庆尚，南曰全罗，西曰黄海，东曰江源，西北曰平安，东北曰咸镜。皆略如中国地志。惟《京都》但载宫殿、曹署，而不及城市风俗。多载其国典制，与故事混而为一。又诸道皆无四至八到，古迹多杂以神怪，颇同小说。於体例皆为未协。然遗闻琐事，为中国史书所未详者，往往而在，颇足以资考证。其叙述亦皆雅洁，较诸州郡舆图冗漫无绪者，转为胜之。宋王云尝撰《鸡林志》，其书不传。徐兢《高丽图经》於山川古迹亦略。此书出其国人所述，当不失真。我国家威德覃敷，八纮砥属。朝鲜一国，道里既近，归化尤先。虽号藩封，实同郡县，其山川疆域皆宜隶籍於职方。录而存之，亦足备舆记之一种也。
△《皇清职贡图》九卷乾隆十六年奉敕撰。
以朝鲜以下诸外藩为首，其馀诸藩诸蛮，各以所隶之省为次。会圣武远扬，戡定西域，拓地二万馀里。河源月<出骨>之外，梯航鳞集，琛赆旅来。乃增绘伊犁、哈萨克、布鲁特、乌什、巴达克山、安集延诸部，共为三百馀种。分图系说，共为七卷，告成於乾隆二十二年。迨乾隆二十八年以后，爱乌罕、霍罕、启齐玉苏、乌尔根齐诸部，咸奉表入觐，土尔扈特全部自俄罗斯来归，云南整欠、景海诸土目又相继内附，乃广为《续图》一卷。每图各绘其男女之状，及其部长属众衣冠之别。凡性情习俗，服食好尚，罔不具载。考《南史》载梁武帝使裴子野撰《方国使图》，广述怀来之盛，自荒服至海表凡二十国。张彦远《历代名画记》载梁元帝有《职贡图》。史绳祖《学斋佔毕》引李公麟云，元帝镇荆州，作《职贡图》，状其形而识其土俗，凡三十馀国。其为数较今所绘不及十分之一。至《山海经》所载诸国，多出虚撰，概不足凭。《汉书西域传》以下，史家所述，多出传闻。核以道里山川，亦往往失实。又不及今之所绘，或奉贽贡篚，亲睹其人；或仗钺乘轺，实经其地。允摄提合雒以来所未睹之隆轨。
然伏读御题长律，方以保泰承庥，殷殷咨儆，此景命所以重申，天声所以益播也。
自今以往，占风验海而至者，当又不知其凡几。珥笔之臣，且翘伫新图之更续矣。
（谨案，此书及《西域图志》，皆以纪盛德昭宣，无远弗届，为亘古之所未有。《西域图志》恭录於都会郡县类中，此则恭录於外纪者，西域虽本外国，而列戍开屯，筑城建邑，已同内地之一省。入於都会郡县，所以著辟地之广，彰圣武也。职贡诸方，多古来声教所不及，重译所未通。入於外纪，所以著格被之远，表圣化也。）△《坤舆图说》二卷（内府藏本）
国朝南怀仁撰。怀仁，西洋人。康熙中官钦天监监正。是书上卷自《坤舆》至《人物》，分十五条，皆言地之所生。下卷载海外诸国道里、山川、民风、物产，分为五大州，而终之以《西洋七奇图说》。大致与艾儒略《职方外纪》互相出入，而亦时有详略异同。案东方朔《神异经》曰：“东南大荒之中有朴父焉，夫妇并高千里，腹围（案此下当有腹围之里烽，原本脱佚，今姑仍之）自辅天初立时，使其夫妇导开百川。嬾不用意，谪之并立东南，不饮不食，不畏寒暑。
须黄河清，当复使其夫妇导护百川”云云。此书所载有铜人跨海而立，巨舶往来出其胯下者，似影附此语而作。又《神异经》曰：“北方层冰万里，厚百丈，有磎鼠在冰下土中焉。形如鼠，肉重千斤。可以作脯，食之已热”云云。此书记此物全与相合。又周密《癸辛杂识》曰：“西域有沙海，正据要津。其水热如汤，不可向迩。此天之所以限华夷也，终古未尝通中国。忽一日有巨兽浮水窒，其骨长数十里，横於两涘，如津梁然。骨中有髓窍，可容并马。於是西域之地始通中国。谋往来者每以膏油涂其骨，惧其枯朽而折，则无复可通故耳”云云，此书记此事亦全与相合。疑其东来以后，得见中国古书，因依仿而变幻其说，不必皆有实迹。然核以诸书所记，贾舶之所传闻，亦有历历不诬者。盖虽有所粉饰，而不尽虚构。存广异闻，固亦无不可也。
△《异域录》一卷（兵部侍郎纪昀家藏本）
国朝图理琛撰。图理琛姓阿颜觉罗氏，先世叶赫人。由考取内阁中书，官至兵部职方司郎中。是编乃康熙五十一年五月，图理琛以原任内阁侍读奉命出使土尔扈特，由喀尔喀越俄罗斯国，至其地。五十四年三月，回京师复命。因述其道里、山川、民风、物产以及应对礼仪，恭呈御览，冠以舆图。次随日纪载见闻，其体例略如宋人行记。但宋人行记以月日为纲，而地理附见。此则以地理为纲，而月日附见。所历俄罗斯境，曰楚库柏兴，曰乌的柏兴，曰柏海尔湖，曰尼尔库城，曰昂噶拉河，曰伊聂谢柏兴，曰麻科斯科，曰揭的河，曰那里本柏兴，曰苏尔呼忒柏兴，曰萨玛尔斯科，曰狄木演斯科，曰托波尔，曰鸦班沁，曰费耶尔和土尔斯科城，曰费耶尔和土尔斯科佛落克岭，曰索里喀穆斯科，曰改果罗多，曰黑林诺付，曰喀山，曰西穆必尔斯科，曰萨拉托付，曰塔喇斯科，曰托穆斯科，曰伊里木城，皆其大聚落也。其地为自古舆记所不载，亦自古使节所未经。如《史记》述匈奴北海，颇作疑词。故儒者类言无北海。今据图理琛所记，知伊聂谢柏兴距北海大洋一月程。又《唐书》称薛延陀夜不甚暗，犹可博弈，仅得之於传闻。图理琛以五月至其地，知夏至前后确有是事。皆我圣祖仁皇帝德化覃敷，威棱震叠，故轺车所至，莫不具驿传，供刍糒，涉越三四万里，如行闺闼。故得以从容游览，见所未见，闻所未闻，纂述成编，以补亘古黄图所未悉。令备录其文，使天下万世知圣化弥纶，迥出於章亥所步之外。且所记俄罗斯、土尔扈特畏怀恭顺之忱，尤足见尧天丕冒，砥属无垠。凡在方趾圆颅，无不鳞集仰流，效诚恐后，为三五以来所未有。今土尔扈特已全部内附，而所记俄罗斯南路十四国，乾隆乙亥以后，又已尽入版图。并以见武烈文谟，显承启佑，所由拓亿禩之丕基者，非偶然也。
△《海国闻见录》二卷（浙江巡抚采进本）
国朝陈伦炯撰。伦炯字资斋，同安人。父昂，康熙二十一年从靖海侯施烺平定台湾。烺又使搜捕馀党，出入东西洋五年。叙功授职，官至广东副都统。
（案副都统为满洲额缺，陈昂得是官，盖出特典。）伦炯少从其父，熟闻海道形势。及袭父荫，复由侍卫历任澎湖副将、台湾镇总兵官，移广东高雷廉、江南崇明、狼山诸镇，又为浙江宁波水师提督，皆滨海地也。故以平生闻见，著为此书。
上卷记八篇，曰《天下沿海形势录》，曰《东洋记》，曰《东南洋记》，曰《南洋记》，曰《小西洋记》，曰《大西洋记》，曰《昆屯记》，曰《南澳气记》。
下卷图六幅，曰《四海总图》，曰《沿海全图》，曰《台湾图》，曰《台湾后山图》，曰《澎湖图》，曰《琼州图》。凡山川之扼塞，道里之远近，沙礁岛屿之夷险，风云气候之测验，以及外蕃民风、物产，一一备书。虽卷帙无多，然积父子两世之阅历，参稽考验，言必有徵。视剿传闻而述新奇，据故籍而谈形势者，其事固区以别矣。其《南澳气记》中称万里长沙者，即《列子》所谓归墟，《庄子》所谓尾闾，《抱朴子》所谓沃焦，《宋史琉球传》所谓落漈。但诸书皆言注之不盈，伦炯则推以潮长而此溜落，潮落而此溜长，知水自上入，仍自下出。
其言确切近理，足以决千古耳食之疑。又史称舟落漈者一去不返，伦炯则谓乘潮长之时求出，则外高内下，反不得出。如潮落乘南风棹船，尚可出。雍正丙午，有闽船落漈者，果如其说得还。此语亦前人所未发。惟所记七洲洋带箭鸟，谓由郑和呼鸟插箭为记，以导海舶。又记暹罗鬼与郑和斗法，夜建寺塔，今尚在焉。
则蕃俗信鬼，有此附会之谈。伦炯不为辨正，是亦少疏。然是书主於记海道，不主於考故实，彼国既有此说，据而录之，固亦无害宏旨尔。
──右“地理类”外纪之属，十七部、九十八卷，皆文渊阁著录。
卷七十二 史部二十八
○地理类存目一△《华阳宫纪事》一卷（浙江汪启淑家藏本）
宋僧祖秀撰。祖秀，蜀人。靖康元年闰十一月汴京陷时，随都人避兵艮岳，因纪其邱壑池馆之胜。叙述极详，末归其过於朱勔、梁师成，而推原祸本於蔡京。
王偁《东都事略》全载之。此本盖即从偁书录出也。
△《艮岳记》一卷（编修汪如藻家藏本）
宋张淏撰。淏有《会稽续志》，已著录。是书取徽宗御制《艮岳记》及蜀僧祖秀所作《华阳宫记》，各摭其略。首叙朱勔扰民之事，又称越十年，金人南侵，台榭宫室，悉皆拆毁，官不能禁。其大意亦与祖秀同耳。
△《故宫遗录》一卷（两淮马裕家藏本）
明萧洵撰。洵，庐陵人。洪武初，为工部郎中。奉命毁元故宫，因记其制度。
洵后为湖州长兴令，欲刊未果，其本归於吕山高氏家。洪武丙子，松陵吴节从高氏钞传。万历中，武进赵琦美得之，以张浙门家钞本互校，因行於世。其书序次典核，朱彝尊《日下旧闻》全载之，故今不重录焉。
──右“地理类”宫殿疏之属，三部、三卷，皆附《存目》。
△《新定九域志》十卷（浙江汪启淑家藏本）
此书与宋王存等所撰《元丰九域志》文并相同，惟府州军监县下多出《古迹》一门。详略失宜，视原书颇为芜杂。盖即晁公武《读书志》所云新本，朱彝尊跋以为是民间流行之书者也。首卷四京及京东东路俱已阙，次卷亦有讹脱。彝尊曾见昆山徐氏家藏宋椠本，所纪阙文，与此本同。盖即从徐氏录出者。张淏《云谷杂记》称，南渡后闽中刻《九域志》，误改睦州为严州。今检毛晋家影钞《九域志》旧本，“睦”字未改，而此本则已作“严州”。足知其出於南宋闽中刊本，而《古迹》一门当即其时坊贾所增入矣。王士祯《居易录》载，所见《九域志》与此本合，而误以为即元丰经进之书，则亦未见王存原本也。
△《历代地理指掌图》一卷（两淮盐政采进本）
旧本题宋苏轼撰。始自帝喾，迄於宋代，为图凡四十有四。前有序，后有总论。其序云据《元丰九域志》，然书中乃有建炎二年改江宁为建康府，绍兴三十二年升洪州为隆兴府诸语。案费衮《梁溪漫志》曰：“今世所传《地理指掌图》，不知何人所作。其考究精详，诠次有法，上下数千百年，一览而尽，非博学洽闻者不能为，自足以传远。然必托之东坡，其序亦云东坡所为。观其文浅陋，乃举子对策手段，东坡安有此语！最后有本朝升改废置州郡一图，乃有崇宁以后迄於建炎、绍兴所废置者，此岂出於东坡之手哉”云云。则此书之伪，南宋人固已言之，而流传刊本仍题轼名。刊胡安国《春秋传》者，皆摘其列国一图为冠，亦仍题曰东坡，谬之甚矣。其书虽简明，而疏略殊甚。费衮所称，殊为过当，亦不足据也。
△《寰宇通衢》一卷（内府藏本）
明洪武中官撰。案黄虞稷《千顷堂书目》曰：“《寰宇通衢》一卷，洪武二十七年九月书成。先是，太祖以舆地之广，不可无书以纪之。乃命翰林儒臣以天下道里之数，类编为书。其方隅之目有八。”所言皆与此本合。
△《舆图记叙》二卷（江西巡抚采进本）
明桂萼撰。萼有《桂文襄奏议》，已著录。是编即嘉靖八年为大学士时所上。
</div>
    <div class="pagination">
<a href="四库全书总目提要_page84.html">上一页</a><span>...</span><a href="四库全书总目提要_page80.html">80</a><a href="四库全书总目提要_page81.html">81</a><a href="四库全书总目提要_page82.html">82</a><a href="四库全书总目提要_page83.html">83</a><a href="四库全书总目提要_page84.html">84</a><span class="current-page">85</span><a href="四库全书总目提要_page86.html">86</a><a href="四库全书总目提要_page87.html">87</a><a href="四库全书总目提要_page88.html">88</a><a href="四库全书总目提要_page89.html">89</a><a href="四库全书总目提要_page90.html">90</a><span>...</span><a href="四库全书总目提要_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
