<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 92 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 92 页/共 273 页</h1>
    <div class="content">国朝张能鳞撰。能鳞有《诗经传说取裁》，已著录。是书於峨眉形胜古迹，标撮甚略。末附诗文数篇，而自作乃登其二。《佛光解》一篇，命意虽善，措词则未能免俗也。
△《浯溪考》二卷（山东巡抚采进本）
国朝王士祯撰。士祯有《古欢录》，已著录。是书前有自序，称“楚山水之胜首潇湘，潇湘之胜首浯溪。浯溪以唐元结次山名，得鲁公摩厓书而益张之。旧有浯溪前后两《集》，为李仁刚、綦光祖撰，见於舆地碑目，皆无传。今志乃出庸手，冗杂泛滥，至不可耐。乃以退食之暇，穷搜遐摭，要取精核。”间录诗赋杂文，多郡志、溪志所未收者。盖其族侄官祁阳时，以旧志寄士祯，士祯为改作也。其书不分门目。上卷载山川古迹及元结诗文，而附以诸家之题识议论。下卷则皆后人艺文，末为补遗三条。书颇简核。然如王邕《后浯溪铭》、吴儆《祁阳石镜铭》、邹浩《甘泉铭》，其地相近，类附可也。吴师道《汪氏浯村记跋》，地在新安，氵眇如风马，亦复载入，殊乖体裁。盖断限之难，刘知几尝言之矣。
△《长白山录》一卷、《补遗》一卷（山东巡抚采进本）
国朝王士祯撰。长白山一名常白山，一名常在山，在邹平县东南。是录皆纪其山形胜及故实艺文，已编入士祯《渔洋文略》第十四卷中，此其别行之本也。
末附《补遗》一卷，则因宋绍定间丁黼作《池州范仲淹祠记》，以青阳县东十五里之长山指为长白，地理舛误，杂引诸说以辨之。考证亦确。然附会古贤，夸饰形胜，移甲入乙，乃天下地志之通弊。士祯以此一《记》，夺其乡中之流寓，遂诋之为小人，所见亦为不广矣。
△《鼓山志》十二卷（两淮盐政采进本）
国朝僧元贤撰。其序不标年月，书中记事至顺治壬辰、癸巳，则国初人也。
鼓山在福州城东三十里。是书分《胜迹》、《建置》、《开士》、《贞珉》、《艺文》、《丛谈》六门。大旨以佛刹为主，名为山志，实则寺志耳。其凡例有云，兹山知名海内者，实以人重，非以形胜重也。缁徒妄自标置，可谓不知分量者矣。
△《恒岳志》三卷（浙江巡抚采进本）
国朝张崇德撰。崇德字懋修，顺天人。官浑源州知州。北岳恒山在浑源州城南二十里，自汉以后，皆祠於上曲阳。国朝顺治十七年，以刑科都给事中粘本盛之请，改祠於浑源州。部议令山西抚司官吏详察恒山遗迹。於时主其说者，礼部尚书王崇简，疏载所著《青箱堂集》中。据绅耆之议以上达者，即崇德也。故辑斯志，於祀典特详。曲阳飞石之伪，亦辨之甚悉。
△《七星岩志》十六卷（浙江汪启淑家藏本）
国朝韩作栋撰。作栋字公吉，镶蓝旗汉军。顺治中官分巡肇高廉罗道，按察司佥事。七星岩在肇庆府高要县城北，一名崧台，一名定山。故此书又名《定山石室志》也。志本明王泮所撰，作栋因而重修，吴绮又为之润色。然有关考核者，寥寥无多。如《石刻门》於唐李邕《石堂记》后乾道己丑秋一条，以后人题名之年月，误为摹石之年月。又载元符改元端午日，眉山苏轼挈家来游。不思元符元年，苏轼正在儋州，安得有挈家至七星岩之事！盖据曹学佺《名胜志》所载，而不知为传讹之文也。
△《峨眉山志》十八卷（浙江汪启淑家藏本）
国朝曹熙衡撰。熙衡字素徵，锦州人。顺治中官至贵州按察使。是编因蒋超旧志，成於疾病之馀，未能条理明晰，故即其本而重订之。然据卷首《修山志说》，实戎州宋隶樟所定，熙衡时分巡建昌道，董其事耳。末一卷为《志馀》，仍题超名。而中论普贤住世一条，有“宜太史蒋公之辨论”语。则亦非超之本文矣。
△《龙唐山志》五卷（浙江巡抚采进本）
国朝僧性制撰。龙唐山在昌化县西七十里，以其上有龙池，故名。《浙江通志》作龙塘，独此本作唐。其中“龙池”一条内“唐井”等字亦从唐。殆亦犹钱塘、钱唐，各异文欤？志本为佛刹而作，故多述禅家之语，非地志之正体也。
△《宝华山志》十卷（两淮马裕家藏本）
国朝释德基撰。宝华山在句容县北六十里。齐释宝志结庐於此，后人重宝志之名，因以名山。是山以道场显，故首志《开创兴起》，而次及《山水》、《梵宇》各门。与他山志书体例稍异，固亦各因其地耳。
△《庐山通志》十二卷（两淮马裕家藏本）
国朝释定暠撰。因明嘉靖间桑乔《庐山纪事》而稍增损之，无大发明考证。
△《四明山志》九卷（江苏周厚堉家藏本）
国朝黄宗羲撰。宗羲有《易学象数论》，已著录。四明山旧称名胜，而岩壑幽邃，文士罕能周历，故记载多疏。宗羲家於北七十峰之下，尝扪萝越险，寻览匝月，得以考求古迹，订正讹传。乃博采诸书，辑为此志，凡九门。宗羲记诵淹通，序述亦特详赡。惟所收诗文过博，并以友朋倡和之作牵连附入，犹不出地志之习。又既列名胜，复以皮陆九《题丹山图》、《咏石田山房》，别出三门。其诸门之内既附诗，於各条下又别出《诗括》、《文括》二门，为例亦未免不纯也。
△《四明山古迹记》五卷（浙江巡抚采进本）
不著撰人名氏，亦无序跋。详书中所载，即黄宗羲所撰《四明山志》稿本也。
宗羲《四明山志》自序有曰：“壬午岁，余作《四明志》，亡友陆文虎欲刻之而未果。癸丑岁尽，偶展此卷，文虎评校之朱墨，如初脱手。然其间凡例不齐，词不雅驯。重为窜改，始得成书。”其序作於康熙十一年。所称壬午，盖明崇祯十六年也。此书不署年月，亦无文虎姓名题识，而中有朱墨数处，与宗羲序合。殆即文虎评校之本欤？其第三卷、四卷、五卷内有黄时贞添注四条。其一条称壬辰六月识，又一条述老人谈天启间事，当在顺治九年以后。或时贞得此稿本，又以意为订正耶？《四明山志》既有成书，此未定之草，固可置而不论矣。
△《西湖梦寻》五卷（浙江鲍士恭家藏本）
国朝张岱撰。岱字陶菴，自号蝶菴居士，家本剑州，侨寓钱塘。是编乃於杭州兵燹之后，追记旧游。以《北路》、《西路》、《南路》、《中路》、《外景》五门，分记其胜。每景首为小序，而杂采古今诗文列於其下。岱所自作尤夥，亦附著焉。其体例全仿刘侗《帝京景物略》，其诗文亦全沿公安、竟陵之派。
△《穹窿山志》六卷（两淮马裕家藏本）
国朝李标撰。山在苏州府城西。是编前四卷杂录序记、疏引等作，后二卷纪游览题赠之诗。盖是时道士施亮生居此山，方以符术鸣於东南。其书实为亮生而作，非专志山之名胜也。
△《百城烟水》九卷（浙江巡抚采进本）
国朝徐崧、张大纯同编。崧，吴江人。大纯，长洲人。前有尤侗序，大略称崧有诗名，好游佳山水。间尝缀集吴地古迹为此书。取华严南询之意以名之。其友张大纯助其捃摭，未毕而崧殁，大纯因重加纂辑刊行。凡苏州府及所属诸县名胜山川，并为胪载。然每条诠叙简略，而所录题咏至夥。盖颇仿祝穆《方舆胜览》之例，以词藻为尚，而不主考证。然穆书遍及州郡，此独有姑苏一隅。穆书於前人著述采撷甚富，而此所收率系近人之作，并附入己诗。则又出穆书之下矣。书刊於康熙庚午，时尚未升太仓为直隶州，故太仓及嘉定、崇明二县皆列於此书云。
△《蟂矶山志》二卷（安徽巡抚采进本）
国朝柯愿撰。愿字又邹，龙溪人。康熙甲辰进士，以主事督理芜湖钞关。
蟂矶山在芜湖西南七里大江中。《江南通志》云：“蟂，老蛟也。”今矶有石穴，广一丈，深不可测。按《广韵》：“蟂，古尧切。水虫，似蛇，四足，能害人。”贾谊《吊屈原文》所谓“偭蟂獭以隐处”者是也。《通志》所云，未知何本。山上有灵泽夫人祠，相传蜀先主妃孙权妹死葬於此，故庙祀焉。其事不见於史传，殆齐东之语耳。是编盖因明边维垣旧本原文重订。首为图，末附载扁联。所录率荒唐之说，惟弘治中刘淮、嘉靖中王宗圣二记，稍能引据史传，以驳俚说，而亦终归於附会。馀皆芜杂。又凡例称“降乩之作不录”，而卷末仍有诸葛亮、徐庶、邓芝之诗，皆七言绝句，殆足笑噱。尤前后自相矛盾云。
△《岳麓志》八卷（浙江汪启淑家藏本）
国朝赵宁撰。宁字又裔，山阴人。官长沙府同知。是志因旧本增辑，成於康熙丁卯。第一卷为《新典》及《图说》、二卷为《山水》、《古迹》、《新建寺观》、《疆域》，三卷为《书院》，四卷以下皆《艺文》也。卷首序文，自为一巨册，当全书四分之一。同修姓氏列至一百四十二人，则其书可知矣。
△《说嵩》三十二卷（直隶总督采进本）
国朝景日昣撰。日昣字东阳，登封人。康熙辛未进士，官至户部侍郎。
是书自卷一至卷八，统纪嵩高及二室。卷九以下，分《星野》、《形胜》、《封域》、《巡祀》、《古迹》、《金石》、《传人》、《物产》、《仙释》、《摭异》、《艺林》、《风什》九门。考嵩山为中岳，本於《尔雅》、《毛诗》，故《史记》主其说。胡渭《禹贡锥指》信《尔雅》前条“河南华”之文，而指后条“嵩高为中岳”乃后人附益。然郑康成注《大司乐》，谓华为中岳；而注《小宗伯》，则以嵩为中岳。贾疏谓《大司乐注》据镐京，《小宗伯注》据洛邑，其说似可与《尔雅》前后二文相证。即云后人附益，而康成已兼据之矣。又外方之为嵩山，见於《尚书》孔注、《水经注》诸书。金吉甫乃谓嵩高非外方，殊妄。此书於中岳宗《史记》，於外方引《水经注》。考核殊不谬。然《嵩书》及《嵩山志》、《天下名山志》之类，於此山形胜沿革，已为广徵博辑。此特综汇旧文，踵而成之耳。
△《嵩岳庙史》十卷（江苏巡抚采进本）
国朝景日昣撰。是书以嵩岳庙旧未有志，因创为编辑。分《图绘》、《星野》、《沿革》、《形势》、《营建》、《祀典》、《灵异》、《岳生》、《诗赋》、《艺文》，各为一卷。其凡例谓“汉武之登封，孝明之巡幸，胡后、武曌之离宫别院，事涉游盘，无关秩祀，概从删削”，可谓矜慎。然《灵异类》中所引述《异记》、《虞初志》诸书，半是寓言。《艺文类》载《嵩岳嫁女记》，尤为不经。《诗赋》、《艺文》析为二类，金石之文如《石阙碑》别见於《营建类》中，亦为错乱，则亦仍地志之庞杂而已。
△《鸡足山志》十卷（浙江汪启淑家藏本）
国朝范承勋撰。承勋，镶黄旗汉军。大学士文程之子，浙闽总督承谟之弟，官至云贵总督。鸡足山在云南宾川州东一百里，一顶三支，俨如鸡距，在苍山、洱海之间，相传为迦叶尊者入定处。佛寺最多，故志山者多述佛门之事。是编乃康熙三十一年承勋因旧本增修，分《图纪》、《考证》、《星野》、《形势》、《山水》、《寺院》、《人物》、《灵迹》、《物产》、《艺文》，凡十门，而以《迦叶像赞》冠於卷端焉。
△《普陀山志》十五卷（内府藏本）
国朝朱谨、陈璿同撰。谨有《中庸本旨》，已著录。璿始末未详。普陀山在定海县东海中，佛经称为观音大士道场。自梁迄明，代有兴建。是志所述，本末颇具，而叙事冗沓无法。
△《湘山志》八卷（浙江巡抚采进本）
国朝徐泌撰。泌字鹤汀，衢州人。康熙中官全州知府。以州有湘山寺，祀无量寿佛，率郡人谢允复等考佛出身本末，并山水、古迹、艺文，辑为是书。
△《林屋民风》十二卷（浙江鲍士恭家藏本）
国朝王维德撰。维德字洪绪，吴县人。是书成於康熙癸巳。因蔡昇《太湖志》、王鏊《震泽编》、翁澍《具区志》而广之。林屋为洞庭西山之别名。维德以太湖诸山，洞庭最大，故举以名其集，而诸山则附载焉。其所采录，赋咏居多，考证殊鲜。如所载马迹山引《毗陵志》以证旧志之误；津里山之一名秦履山，引《四蕃志》以证《具区志》之非，特偶然一见耳。目录载附《见闻录》一卷，此本无之，或偶佚欤？△《庐山志》十五卷（安徽巡抚采进本）
国朝毛德琦撰。德琦字心斋，鄞县人。由贡生官星子县知县。是编取桑乔《庐山纪事》、吴炜《庐山续志》二书，汇而订之。首《星野》，次《舆地》，次《祀典》，次《隐逸》，次《仙释》，次《物产》，次《杂志》，次《灾祥》，共一卷。次《山川分纪》十二卷。次《艺文》二卷。琦自序云：“山川分纪多仍其旧，文翰则随时而增。”书之冗滥，二语已自道之矣。
△《玉华洞志》六卷（浙江巡抚采进本）
国朝陈文在撰。文在字新我，将乐人。将乐县南十里许有玉华洞，幽深窅窈，秉炬乃入。其中石锺乳滴成人物诸形，千态万状，一一曲肖，为闽中奇观。明万历壬辰，邑令海阳林熙春始为志。顺治甲午，邑令曲阜孔兴训重修，岁久版毁。
康熙乙未，文在又复修之。冠以图景，而序记赋诗之属，以次备录。末有《庆玉华诗》一册，则以邑人鬻煤烧凿，洞且颓坏。雍正辛亥，邑令冯景曾始禁开窑场，邑人作诗庆之，并汇成帙，附於志末云。
△《罗浮山志》十二卷（内府藏本）
国朝陶敬益撰。敬益，江宁人。康熙中官博罗县知县。是编因黎惟敬旧志，益以僧尘异《名峰图说》，互相补辑，合为一书。然首有《图经》，又有《名峰图》，又有《岩洞志》。前后繁复，殊无义例。是则兼取两家，未能融铸翦裁之故也。
△《罗浮山志会编》二十二卷（两淮马裕家藏本）
国朝宋广业撰。广业字澄溪，长洲人。康熙中官至山东济东道。后因其子志益为瑞州知府，就养官署。以罗浮为岭南胜地，而旧志简略，遂重为考订。网罗阙逸，计事增旧十之五。后来罗浮诸志，多以是为蓝本云。
△《罗浮外史》（无卷数，浙江巡抚采进本）
国朝钱以垲撰。以垲字蔗山，嘉善人。康熙中历官东莞、茂名二县知县。罗浮山属於博罗，而游人登眺则多由东莞之石龙乡。以垲官东莞时，其父瑛就养县署，往游罗浮，记其名胜。以垲因参考诸籍，以成此编。首列图二十，次述山中名胜灵迹为五十八篇。大抵多因仍旧志，又多以近人诗参错其中，颇为冗杂。
△《惠阳山水纪胜》四卷（浙江汪启淑家藏本）
国朝吴骞撰。骞字益存，号乐园，当涂人。康熙辛未进士，官至惠州府知府。
是编以罗浮与西湖各分上下二卷。其纪罗浮，则本宋广业《罗浮志》，稍为芟节；其纪西湖，则本近人增辑《西湖志》而更编之，亦间有所补正。他如霍山、河源、龙川亦隶惠州，称名胜，而志不及焉。盖专为二地作也。惠州在汉曰南海，晋曰东官，隋、唐或曰循，或曰雷乡。至宋仁宗时，始曰惠州。而惠阳之名则於传无之。以是标题，亦相沿杜撰之文矣。
△《西樵志》六卷（浙江汪启淑家藏本）
国朝马符录撰。符录字受之，南海人。官陆丰县训导。西樵山属南海县，在广州府城西南一百二十里。明万历辛卯，郡人霍守尚初为之志，岁久散佚。国朝罗国器重修未竟，符录乃因其旧本，辑为此编。详於人物艺文，而略於考证，故山中金石之文悉不录云。
△《武夷九曲志》十六卷（浙江巡抚采进本）
国朝王复礼撰。复礼有《家礼辨定》，已著录。武夷山在福建崇安县南三十里，其溪九曲。宋刘道元初为作志，其后屡有增辑。是书成於康熙五十七年，前卷既以诗文分入《山水》，而后卷又列《艺文》一门，体例颇杂。又附录己作，连篇累牍，是竟以山经为家集矣。
△《西湖志》四十八卷（通行本）
国朝傅王露撰。王露号玉笥，会稽人。康熙乙未进士，官翰林院编修。乾隆辛巳，特恩加中允衔。初，雍正三年，命浙江总督李卫开浚西湖，越三年而蒇功。
时卫方奉诏纂修通志，以《西湖志》自田汝成后久未续辑，因以王露总其事，而以举人厉鹗等十人分任纂修之。悉仿通志之例，分门记载，列目二十。徵引极博，而体例颇涉泛滥，其后梁诗正等复订为《西湖志纂》，实据此本而删润之云。
△《太岳太和山纪略》八卷（江苏巡抚采进本）
国朝王概撰。概字成木，诸城人。雍正癸丑进士，官至两广盐运使。是编乃概官分守安襄郧兵备道时所作。凡为十类，曰《星野》，曰《图考》，曰《山川》，曰《圣纪》，曰《宫殿》，曰《祀典》，曰《仙真》，曰《物产》，曰《拾遗》，曰《艺文》。较旧志蒐辑颇富，而亦不免於芜杂。
△《峡石山水志》一卷（浙江巡抚采进本）
国朝蒋宏任撰。宏任字担斯，海宁人。海宁县有峡石镇，两山并峙，东曰审山，西曰紫微山，为土人游眺之所。宏任因为之志，末有雍正戊申自跋，称“旧有志略，为前辈沈伯翰所集，其家伏羌令丹厓所订，则仍旧稿增修也”。叙述颇为雅洁。然两山旧迹，载於《咸淳临安志》者甚详，皆略而不载。审山之名沈山，宋、元时志书皆有辨证，亦未徵引。而紫微山有东峰、磨剑池，叙述更为疏漏。
惟所载碧云寺之建於唐大历中，天开图画楼之起於宋天圣间，为足补志乘所未及尔。
△《雁山图志》（无卷数，江苏巡抚采进本）
国朝僧实行撰。实行字奕庵，山阴林氏子。居雁山能仁寺。因搜罗名胜，编次成书。首雁山十八刹，皆有图，次山水诸说，次艺文。
△《金井志》四卷（浙江巡抚采进本）
国朝姜虬绿撰。虬绿字秋岛，乌程人。自号苍弁山人，又号大海樵人。案，金井在乌程之黄龙山，后梁丙子，有黄龙破洞出，又名黄龙洞。虬绿卜居弁山，时得游览，因作此志。成於乾隆庚午，自序谓“住山以来，日有记录。并见古人诗歌杂识，手辄抄摘”。凡分《山谷》、《文献》、《金石》、《艺文》四门。
然《艺文》内多附虬绿所自作，不若待诸论定后也。
△《泰山道里记》一卷（兵部侍郎纪昀家藏本）
国朝聂鈫撰。鈫字剑光，泰安人。是编前有自序，称生长泰山下，少为府胥。性嗜山水，每攀幽跻险，采稽往躅。因读刘其旋《泰山纪略》、成城《泰山胜概》，其中有一地两称，或名同地异。岩谷深阻，题刻为苔藓所蔽者，间遗而未录。近乃架梯刮磨垢蚀而求之，虽风雨寒暑，弗惮其劳。又质之野老，参考群书，竭半生精力，汇成一编。提挈道里为纲领，分之为五，合之为一，曰《泰山道里记》。末有其从孙学文跋，称其“蒐讨金石之文，阅二十馀年”。凡诸纪载所未详者，如石经峪刻《金刚经》，据徂徕刻石辨为北齐王冠军书。唐《纪泰山铭》下截剥落，叶彬补书百八字。宋《述功德铭》，磨勒岱巅，鑱毁原碑，字犹存。介邱岩、分水谿及古明堂，均失核蓄疑。又肃然山、奉高城、季札子墓与白骡冢，俱误指其地。汶、泮、三谿诸水，皆牵混源流。岱背琨瑞、灵岩诸山，因隶他县而未录。并逐加考验，辨讹补阙。盖以土居之人，竭平生之力以考一山之迹，自与传闻者异矣。
△《峡川志》一卷（两淮马裕家藏本）
国朝潘廷章撰。廷章字梅岩，自称海峡樵人，盖海宁人也。其书志峡石一镇之事，颇有条理。然一村落之微，而首纪《分野》，未免太廓；科第皆列之《人物》，毫无行实，但载其由某经中式某科第几名，亦未免太滥。所纪唐许远守睢阳，临难作《死别吟》，其词不类，疑亦附会也。
△《西湖览胜志》十四卷（内府藏本）
国朝夏基撰。基字乐只，杭州人。是编因明田汝成本重修，十四卷中题咏居其六卷。
△《南湖纪略稿》六卷（浙江巡抚采进本）
国朝邱峻撰。峻字晴岩，仁和人。南湖一名白洋池，在杭州城北隅。宋张俊赐第，四世孙鎡别业，据湖之上。湖在宅南，因名南湖。杨万里、陆游诸人皆为之题咏，而鎡亦以自名其集，遂传为古迹。峻少居其地，因采辑宋时志乘及说部文集，勒成此志。
──右“地理类”山川之属，九十七部、八百九十五卷，内二部无卷数，皆附《存目》。
卷七十七 史部三十三
○地理类存目六△《大涤洞天记》三卷（浙江汪汝瑮家藏本）
旧本题元邓牧撰。（案，牧以宋人入元，不仕而卒，据陶潜书晋之例，当仍题宋人，今特据旧本所题书之。）核其书，即牧所撰《洞霄图志》内《宫观》、《山水》、《洞府》、《古迹》、《碑记》五门，而删其《人物》。每门又颇有刊削，不皆全文。卷首吴全节、沈多福二序亦同，惟增入洪武三十一年正一嗣教真人张宇初一序。称今年春，某宫道士某，持宫志请序，将广於梓。盖明初道流重刻时，妄以其意删节之，而改其名也。
△《西岳神祠事录》七卷（两淮盐政采进本）
明孙仁编。仁，贵池人。景泰辛未进士，官至户部右侍郎。是书乃其官西安府知府时作。以记西岳神祠之事。所录文章，具载首尾年月，撰人姓名。较张维新《华岳全集》所载，颇为完整有体。其中《延熹华山庙碑》一篇，则剥泐已甚，非复洪氏《隶释》之旧矣。
△《石湖志略》一卷、《文略》一卷（浙江范懋柱家天一阁藏本）
明卢襄撰。襄字师陈，吴县人。嘉靖癸未进士，官至兵部职方司郎中。石湖在苏州府城西南。宋范成大为执政时，有别墅在湖上，孝宗御书“石湖”二字以赐，其名始显。卢氏世居於此，襄乃述其山川古迹为《志略》，又集诸人题咏为《文略》。然此书为范氏别业而作，自应以是一地为主，与州郡舆记为例各殊。
襄乃兼及人物，多至二十有一人，匪独词涉夸张，抑亦体伤泛滥矣。
△《石鼓书院志》四卷（浙江范懋柱家天一阁藏本）
明周诏撰。案，是时有二周诏，一为延津人。嘉靖庚戌进士，见《太学题名碑》；一即此周诏，号台山，富顺人。嘉靖癸巳官衡州府知府。石鼓书院在衡州府治北石鼓山。宋景祐间，允集贤校理刘沆之请，赐额置田，与睢阳、岳麓、白鹿号为四大书院，讲学家喜称道之。诏官於衡州，因剿取旧志，稍增损以为此编。
首《地理》，次《室宇》，次《人物》，次《词翰》，而附录《文移》於末。潦草漏略，殊无义例，盖书帕本也。
</div>
    <div class="pagination">
<a href="四库全书总目提要_page91.html">上一页</a><span>...</span><a href="四库全书总目提要_page87.html">87</a><a href="四库全书总目提要_page88.html">88</a><a href="四库全书总目提要_page89.html">89</a><a href="四库全书总目提要_page90.html">90</a><a href="四库全书总目提要_page91.html">91</a><span class="current-page">92</span><a href="四库全书总目提要_page93.html">93</a><a href="四库全书总目提要_page94.html">94</a><a href="四库全书总目提要_page95.html">95</a><a href="四库全书总目提要_page96.html">96</a><a href="四库全书总目提要_page97.html">97</a><span>...</span><a href="四库全书总目提要_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
