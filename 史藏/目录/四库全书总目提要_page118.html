<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 118 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 118 页/共 273 页</h1>
    <div class="content">△《棉阳学准》五卷（江西巡抚采进本）
国朝蓝鼎元撰。鼎元有《平台纪略》，已著录。雍正戊申鼎元以普宁县知县署理潮阳。因经理其学校，作是编以训士。卷一曰同人规约，卷二曰讲学礼仪、丁祭礼仪，书田志，卷三、卷四曰闲存录，卷五曰道学源流、太极要义、西铭要义。棉阳者，潮阳古地名也。
△《女学》六卷（福建巡抚采进本）
国朝蓝鼎元编。鼎元以周礼天官有九嫔掌妇学之法，谓妇人不可不学。然自班氏《女诫》以外，若刘向《列女传》，择而不精；郑氏《女孝经》，精而不详；至《女训》、《女史》、《闺范》、《女范》等书，尤为鄙陋浅率。因采经传格言，参摭史传，分为德、言、容、功四篇，章区类别，间缀论断，其体例皆本之朱子《小学》。
△《张子渊源录》十卷（山东巡抚采进本）
国朝张镠编。镠号紫峰，乐陵人。雍正壬子举人，官内阁中书是书以仪封张伯行所刻《张子全书》不无讹谬，因仿《近思》、《渊源》二录之遗意，择张子粹言以程、朱论定者汇为一集。间有删节，皆从程、朱所辨，而张子晚年所未及改者也。凡西铭一卷，正蒙二卷，经学理窟二卷，语录文集一卷，遗文一卷，拾遗文一卷，遗事一卷，弟子一卷。
△《女教经传通纂》二卷（江苏巡抚采进本）
国朝任启运撰。启运有《周易洗心》，已著录。是编仿朱子《小学》之例，采诸经传及《女诫》、《女训》、《女史箴》等书，分十三类。曰立教，曰敬身，曰笄礼，曰昏礼，曰事父母舅姑，曰谨夫妇，曰辨内外，曰逮妾媵，曰生子，曰勤职，曰祭礼，曰丧礼，曰贞节。其子翔为之注。末有其门人傅洛等跋，称尚有《女教史传通纂》一书，仿《小学外篇》之意。今未之见。据翔所附记，此书立教等十一门，乃启运之妻所辑，笄礼、丧礼二门乃其妻没后启运所补。然启运序中不及之，且其妻名氏翔亦未著，故仍以启运之名著录焉。
△《躬行实践录》十五卷（浙江巡抚采进本）
国朝桑调元撰。调元有《论语说》，已著录。调元初以文章驰骤一时，晚乃讲学，作为语录。其门人沈世炜及其侄经邦编而次之，以成是书。本名《夜炳录》，大旨以程、朱为宗，言敬言仁，辟仙辟佛。持论极为醇正，而大抵皆先儒所已言。
△《朱子为学考》三卷（福建巡抚采进本）
国朝童能灵撰。能灵有《周易剩义》，已著录。是编考朱子为学之次第，分年记载，而於讲学诸书，各加案语以推阐辨论之，盖继《学蔀通辨》而作也。同时宝应朱泽澐亦有是书，大致皆互相出入。
△《理学疑问》四卷（福建巡抚采进本）
国朝童能灵撰。首卷言心，二卷言性，三卷言仁，四卷言情。其论心曰：气之精爽为神明，神明之渣滓为气，气之渣滓为形，心其精，而形气其渣滓也。其论性，谓气质中亦有义理。其论仁，谓仁先须理会爱之理，未发之爱是为爱之本体，而得名之曰仁。其论情，谓思虑是心之用，而情行其中。又以《孟子》四端为逆触吾性而发者，其情属阴；《中庸》喜怒哀乐为顺吾性而发者，其情属阳。
自序谓专心於圣贤先儒之旨，阅十馀年日用体验，间有所见，辄自札记而成是编。
然多师心臆说，不能一一惬理也。
△《读书小记》三十一卷（山西巡抚采进本）
国朝范尔梅撰。尔梅字梅臣，号雪庵，洪洞人。雍正中贡生。是编乃其随笔札记，教授生徒者。其弟尔楫颜之曰《读书小记》。其目为大学、中庸、论语、孟子札记者，凡六卷。为周易札记、易论、易卦考者，凡七卷。为尚书札记者，一卷。为毛诗札记者，二卷。为春秋札记者，五卷。为礼记、周礼札记者，三卷。
又乐律考一卷，琴律考一卷，语录一卷，明儒考一卷，诗文三卷。据卷首凡例，谓《易》、《尚书》、《诗》为完书，《春秋》、《礼记》、《周礼》等皆有残佚重复，盖其书非手订，故多阙略。其所为诸经札记，皆随意缀语，初非依经立训。易论、易卦考则专主图书卦变之义，乐律、琴律考则采自明郑世子《载堉乐书》，无他发明。
△《南阿集》二卷（陕西巡抚采进本）
国朝康吕赐撰。吕赐有《读大学中庸日录》，已著录。是编以集为名，实则札记。一为论易问答，一为慎独斋日录，皆题曰卷一。据雍正壬子王心敬序，称问答语录凡十册，则非全书矣。
△《淑艾录》十四卷（江西巡抚采进本）
国朝祝洤撰。洤字人斋，原名游龙，海宁人。乾隆丙辰举人。是书本张履祥《备忘录》而增删之，凡三百九十五条，仿朱子《近思录》例，分十四门，持论颇为纯正。而其后序则门户之见尚坚持而不化，必欲灭尽陆、王一派而后已，如不共戴天之雠。是未免於已甚矣。
△《下学编》十四卷（江西巡抚采进本）
国朝祝洤撰。洤以蔡氏所纂《朱子近思续录》及近代《朱子近思续录》、《朱子文语纂》、《朱子节要》诸书皆为未善，乃掇取文集、语类，分十四门编次之，门为一卷，凡六百九十二条。其去取颇有苦心，然多窜易其原文。虽所改之处皆注其下曰原作某句，然先儒之书，意有所契，简择取之可也。意所不合，附论是非，破除门户，无所曲阿亦可也。学未必能出其上，而遽改古书，其意虽善，其事则不可训矣。
△《东莞学案》（无卷数，浙江巡抚采进本）
国朝吴鼎撰。鼎有《易训举要》，已著录。是书大旨以陈建《学蔀通辨》全为阿附阁臣，排陆以陷王，甚至取象山语录，割裂凑合而诬之以禅。因条列其说，为之诘难。一曰诬朱子学禅，二曰撰禅名色，三曰以遮掩禅机咎象山，四曰撰养神二字诬象山，五曰删节象山文字诬象山，六曰错解象山语罪象山，七曰嘲象山辟禅，八曰自禅，九曰骂先儒，十曰自誉，十一曰誉朝贵，十二曰总论《学蔀通辨》三十谬，十三曰诸儒评《学蔀通辨》，末附象山读书法五十七条，论三鱼堂答秦定叟书一则。陈建为东莞人，故题曰《东莞学案》。案明以来，朱、陆之徒互相诟厉，名则托於卫道，实则主於寻雠。建之书以善骂为长，既非儒者气象。
鼎又从而报复之。盖门户之争，非一朝一夕之故矣。
△《逸语》十卷（江苏巡抚采进本）
国朝曹庭栋撰。庭栋有《易准》，已著录。是书前有自序谓虑群书沿袭，疑信相参，用是殚心潜体，削诬正误，以传其信云云。夫自秦、汉而后，百家多述孔子之言，真伪参半，庭栋虽称削诬正误，亦未见一一必出於孔子。又其序说行款，及每节注文分圈内圈外，俨然朱子《论语集注》体例。亦未免过於刻画也。
△《困勉斋私记》四卷（编修周永年家藏本）
国朝阎循观撰。循观有《尚书读记》，已著录。是编乃其札记之文。初为三书，一曰《困勉斋私记》，一曰《困勉斋记忘》，一曰《求心录》。循观殁后，其同学韩梦周删除繁复，定为四卷，总名之曰《私记》。其学主於主敬克己，时时提醒此心，刻苦自立，而谆谆致戒於近名，於河津之派为近。
△《思通集》二卷、《随意吟》一卷（江苏巡抚采进本）
国朝秦望撰。望字元宫，无锡人。《思通集》皆杂论义理，自太极、阴阳、天地、鬼神、飞潜、动植之类，凡有会悟，随笔记之。《随意吟》乃所作杂诗，皆五言古体，亦多涉理路。
△《叙天斋讲义》四卷（陕西巡抚采进本）
国朝窦文炳撰。文炳字质民，长安人。是书首纯一图说，次学约，次中庸撮总，次礼乐绪言，凡四种。其说简略殊甚，因乾隆三十三年其稿曾咨送五朝国史馆，遂题曰进呈《叙天斋讲义》。且备录文牒，累牍连篇，几乎末大於本，可谓村塾迂儒，毫不知朝廷体制者矣。
△《明儒讲学考》一卷（浙江巡抚采进本）
国朝程嗣章撰。嗣章字元朴，号南耕，上元人。明代儒者，洪永以来多守宋儒矩矱。自陈献章、王守仁、湛若水各立宗旨，分门别户，其后愈传愈远，益失其真。入主出奴，互兴毁誉。嗣章为综括大略，合为一篇，而各注仕履於其下。
於源流授受，宗派甚明。然如贝琼等本明初文士，於六经无所发明，未足当儒林之目，乃概加牵引，不免失之汜滥矣。
△《业儒臆说》一卷（编修程晋芳家藏本）
国朝陶圻撰。圻字甸方，秀水人。是编皆论学之语。末有其弟越跋语，称其生平於性命之学最所究心。然观所论议，大率仍明人讲学之习，务以空谈相胜者也。
△《砭身集》六卷（江苏巡抚采进本）
国朝刘鸣珂撰。鸣珂有《易图疏义》，已著录。《陕西通志》谓鸣珂有志圣贤之道，随处体认，有所得辄录之，凡六卷。即此书也。其书虽以集名，实则语录。持论亦颇醇正，然其中多驳经之说。如疑仪礼丧服传父在不得为母三年，妾生之子适母在不得为其母服，及叔嫂无服，皆逆於人心自然之理。又疑《礼记》抱孙不抱子为厚於孙而薄於子，祭必立户是伪为祖父，非百世不易之典。凡此之类，皆据臆见以测圣人，执后世以疑前代，盖讲学而未能穷经者耳。卷首有临潼教谕王修所作《鸣珂传》，其标题曰《大茂才理学名儒伯容刘公传》，亦不知文章体例。至称鸣珂学行载於大清国史，尤乡曲陋儒妄相夸耀，不知国家典制者矣。
△《愚斋反经录》十六卷（陕西巡抚采进本）
国朝王宠撰。王宠字愚斋，陕西人。是书卷一至卷四为论语尊注解意，卷五为小学、大学、中庸、两孟指要四种，卷六为孝经述朱，卷七为忠经择要，卷八为明伦录，卷九为理学入门，卷十为知性录，卷十一为寻孔颜乐处，卷十二为易学指要，卷十三为善利图说补，卷十四为学要，卷十五为治要，卷十六为荒政录，总名为《反经录》。皆陈因之说，无所发明。
△《讲学》二卷（浙江范懋柱家天一阁藏本）
国朝陈祖铭编。皆其师李培讲学语也。培号此菴，嘉兴人。其说皆阐姚江馀绪。上卷曰溯源委，同人我，端学术，定志趣，认本体，议功夫，求悟门，先默识，崇实际，重悟轻修，脱世味，凡十一条。下卷则皆杂论性理四书大旨。观其立论，以悟为宗，而又讥世之讲学者重悟而轻修。特巧掩其迹，杜人攻诘而已矣。
△《三立编》十二卷（安徽巡抚采进本）
国朝王梓编。梓字琴伯，郃阳人。官崇宁县知县。是编取明王守仁著述，分类编辑。以讲学者为立德，以论事者为立功，以诗文为立言。立德编摘述《传习录》及文录，立功编载奏疏咨文，行牒、批呈告谕，立言编载古今体诗、杂文。
末附年谱。
△《性理析疑》十五卷（福建巡抚采进本）
国朝蔡洛撰。洛武平人。此书皆举宋儒之说，摘条设问，分二十七门。或引先儒之言，或出己意以解之。引伸触类，辨析颇详。然大抵如坊刻高头讲章之说也。
△《童子问》一卷（浙江巡抚采进本）
国朝黄文澍撰。文澍有《经解经义杂著》，已著录。是编刊本题《石畦集》，《童子问》盖其集中之一种也。设为《童子问》，而文澍答以驳王守仁之学。凡十四章。
△《敬义录》一卷（浙江巡抚采进本）
国朝黄文澍撰。亦《石畦集》中之一也。大旨述程、朱之绪言，驳陆、王之高论，无所发明，亦无所乖剌。惟其中一条云，庄子尚有见地，荀子则茫然无所见，止识得一个学字。乃转似金谿姚江所说，与全书南辕北辙，则不解其何故也。
△《理解体要》二卷（江西巡抚采进本）
国朝黄为鹗撰。为鹗，宜黄人。其书凡一百三十八条。绘图列说，皆杂采宋人讲学之语，融贯成篇。
△《读白鹿洞规大义》五卷（江苏巡抚采进本）
国朝任德成撰。德成字象元，吴江人。是书取朱子《白鹿洞规》原文，各分段落，标於每卷之首，而引历代诸儒名言附於后，凡二百四条。前有读白鹿洞规文约，举邵、周、程、张、吕、陆诸子之说以冠之，则一篇之纲领也。
△《朱子书要》（无卷数，两江总督采进本）
不著编辑人名氏。取朱子《语类》、《文集》抄撮成帙。前无序目，每条下又各以朱笔注道体、天命等子目。盖欲分类编排，手录未竟之本也。
──右“儒家类”三百七部，二千四百七十三卷，内二十部无卷数，皆附《存目》。
卷九十九 子部九
○兵家类
《史记穰苴列传》称，齐威王使大夫追论古者司马兵法，是古有兵法之明证。然风后以下，皆出依托。其间孤虚、王相之说，杂以阴阳五行；风云、气色之说，又杂以占候。故兵家恒与术数相出入，要非古兵法也。其最古者，当以孙子、吴子、司马法为本，大抵生聚训练之术，权谋运用之宜而已。今所采录，惟以论兵为主，其馀杂说，悉别存目。古来伪本流传既久者，词不害理，亦并存以备一家。明季游士撰述，尤为猥杂。惟择其著有明效，如戚继光《练兵实纪》之类者，列於篇。
△《握奇经》一卷（浙江范懋柱家天一阁藏本）
一作《握机经》，一作《幄机经》。旧本题风后撰，汉丞相公孙弘解，晋西平太守马隆述赞。案《汉书艺文志兵家阴阳》风后十三篇。班固自注曰：图二卷，依托也。并无《握奇经》之名。且十三篇，《七略》著录，固尚以为依托。
则此经此解，《七略》不著录者，其依托更不待辨矣。马隆述赞，《隋志》亦不著录，则犹之公孙弘解也。考唐独孤及《毗陵集》有《八阵图记》，曰：黄帝顺煞气以作兵法，文昌以命将。风后握机制胜，作为阵图，故八其阵，所以定位也。
衡抗於外，轴布於内，风云附其四维，所以备物也。虎张翼以进，蛇向敌而蟠，飞龙翔鸟，上下其旁，所以致用也。至若疑兵以固其馀地，游军以案其后列，门具将发，然后合战。弛张则二广迭举，犄角则四奇皆出云云。所说乃一一与此经合。疑唐以来好事者因诸葛亮八阵之法，推演为图，托之风后。其后又因及此记，推衍以为此经，并取记中握机制胜之语以为之名。《宋史艺文志》始著於录，其晚出之显证矣。高似孙《子略》曰，马隆本作《幄机》。序曰：幄者帐也，大将所居。言其事，不可妄示人，故云《幄机》。则因握幄字近而附会其文。今本多题曰《握奇》，则又因经中有四为正，四为奇，馀奇为握奇之语，改易其名也。
似孙又云：总有三本，一本三百六十字，一本三百八十字，盖吕尚增字以发明之。
其一行间有公孙弘等语。今本衍四字。校验此本，分为三章，正得三百八十四字，盖即似孙所谓衍四字本也。经后原附续图，据《书录解题》亦称马隆所补。然有目而无图，殆传写佚之欤？
△《六韬》六卷（通行本）
旧本题周吕望撰。考《庄子徐无鬼篇》，称金版六弢。《经典释文》曰：司马彪、崔譔云，金版、六弢皆周书篇名，本又作《六韬》。谓《太公六韬》，《文》、《武》、《虎》、《豹》、《龙》、《犬》也。（案：今本以文武龙虎豹犬为次，与陆德明所注不同。未详孰是，谨附识於此。）则战国之初，原有是名。然即以为《太公六韬》，未知所据。《汉书艺文志兵家》不著录，惟儒家有周史《六弢》六篇。班固自注曰：惠、襄之间，或曰显王时，或曰孔子问焉。
则《六弢》别为一书。颜师古注以今之《六韬》当之，毋亦因陆德明之说而牵合附会欤？《三国志先主传注》，始称闲暇历观诸子及《六韬》、《商君书》，益人志意。《隋志》始载《太公六韬》五卷，注曰，梁六卷，周文王师姜望撰。
唐、宋诸志皆因之。今考其文，大抵词意浅近，不类古书。中间如避正殿乃战国以后之事。将军二字始见《左传》，周初亦无此名。（案：《路史》有虞舜时，伯益为百虫将军之语。杂说依托，不足为据。）其依托之迹，灼然可验。又龙韬中有阴符篇云：主与将有阴符凡八等，克敌之符长一尺，破军之符长九寸，至失利之符长三寸而止。盖伪撰者不知阴符之义，误以为符节之符，遂粉饰以为此言，尤为鄙陋。殆未必汉时旧本。故《周氏涉笔》谓其书并缘吴起，渔猎其词，而缀辑以近代军政之浮谈，浅驳无可施用。胡应麟《笔丛》亦谓其文代、阴书等篇为孙、吴、尉缭所不屑道。然晁公武《读书志》称，元丰中，以《六韬》、《孙子》、《吴子》、《司马法》、《黄石公三略》、《尉缭子》、《李卫公问对》颁武学，号曰七书。则其来已久，谈兵之家恒相称述。今故仍录存之，而备论其踳驳如右。
△《孙子》一卷（通行本）
周孙武撰。考《史记孙子列传》，载武之书十三篇，而《汉书艺文志》乃载《孙子兵法》八十二篇，图九卷。故张守节《正义》以十三篇为上卷，又有中、下二卷。杜牧亦谓武书本数十万言，皆曹操削其繁剩，笔其精粹，以成此书。
然《史记》称十三篇在《汉志》之前，不得以后来附益者为本书，牧之言固未可以为据也。此书注本极夥。《隋书经籍志》所载，自曹操外，有王凌、张子尚、贾诩、孟氏、沈友诸家。《唐志》益以李筌、杜牧、陈皞、贾林、孙镐诸家。马端临《经籍考》又有纪燮、梅尧臣、王晳、何氏诸家。欧阳修谓兵以不穷为奇，宜其说者之多，其言最为有理。然至今传者寥寥。应武举者所诵习，惟坊刻讲章，鄙俚浅陋，无一可取。故今但存其本文著之於录。武书为百代谈兵之祖，叶适以其人不见於《左传》，疑其书乃春秋末战国初山林处士之所为。然《史记》载阖闾谓武曰：子之十三篇，吾尽观之矣。则确为武所自著，非后人嫁名於武也。
△《吴子》一卷（通行本）
周吴起撰。起事迹见《史记列传》。司马迁称起兵法世多有，而不言篇数。
《汉艺文志》载《吴起》四十八篇。然《隋志》作一卷，贾诩注。《唐志》并同。郑樵《通志略》又有孙镐注一卷。均无所谓四十八篇者。盖亦如孙武之八十二篇出於附益，非其本书世不传也。晁公武《读书志》则作三卷，称唐陆希声类次为之，凡说国、料敌、治兵、论将、变化、励士六篇。今所行本虽仍并为一卷，然篇目并与《读书志》合，惟变化作应变，则未知孰误耳。起杀妻求将，齧臂盟母，其行事殊不足道。然尝受学於曾子，耳濡目染，终有典型，故持论颇不诡於正。如对魏武侯则曰在德不在险；论制国治军则曰教之以礼，励之以义；论为将之道则曰所慎者五，一曰理，二曰备，三曰果，四曰戒，五曰约；大抵皆尚有先王节制之遗。高似孙《子略》谓其尚礼义，明教训，或有得於司马法者，斯言允矣。
△《可马法》一卷（通行本）
旧题齐司马穰苴撰。今考《史记穰苴列传》，称齐威王使大夫追论古者司马兵法，而附穰苴於其中，因号曰司马穰苴兵法。然则是书乃齐国诸臣所追辑。
隋、唐诸志皆以为穰苴之所自撰者，非也。《汉志》称《军礼司马法》百五十五篇。陈师道以传记所载司马法之文今书皆无之，疑非全书。然其言大抵据道依德，本仁祖义，三代军政之遗规犹藉存什一於千百。盖其时去古未远，先王旧典，未尽无徵，摭拾成编，亦汉文博士追述王制之类也。班固序兵权谋十三家。形势十一家，阴阳十六家，技巧十三家。独以此书入礼类，岂非以其说多与周官相出入，为古来五礼之一欤？胡应麟《笔丛》惜其以穰苴所言参伍於仁义礼乐之中，不免悬疣附赘。然要其大旨，终为近正，与一切权谋术数迥然别矣。隋、唐志俱作三卷。世所行本，以篇页无多，并为一卷。今亦从之，以省繁碎焉。
△《尉缭子》五卷（通行本）
周尉缭撰。其人当六国时，不知其本末。或曰魏人，以天官篇有梁惠王问知之。或又曰齐人，鬼谷子之弟子。刘向《别录》又云：缭为南君学。未详孰是也。
《汉志杂家》有《尉缭》二十九篇。《隋志》作五卷。《唐志》作六卷，亦并入於杂家。郑樵讥其见名而不见书，马端临亦以为然。然《汉志》兵形势家内实别有《尉缭》三十一篇。故胡应麟谓兵家之《尉缭》即今所传，而杂家之《尉缭》并非此书。今杂家亡而兵家独传，郑以为孟坚之误者，非也。特今书止二十四篇，与所谓三十一篇者数不相合，则后来已有所亡佚，非完本矣。其书大指主於分本末，别宾主，明赏罚，所言往往合於正。如云兵不攻无过之城，不杀无罪之人。
又云，兵者所以诛暴乱，禁不义也。兵之所加者，农不离其田业，贾不离其肆宅，士大夫不离其官府，故兵不血刃而天下亲。皆战国谈兵者所不道。晁公武《读书志》有张载注《尉缭子》一卷，则讲学家亦取其说。然书中兵令一篇，於诛逃之法言之极详。可以想见其节制，则亦非漫无经略，高谈仁义者矣。其书坊本无卷数。今酌其篇页，仍依《隋志》之目，分为五卷。
△《黄石公三略》三卷（通行本）
案黄石公事见《史记》。《三略》之名始见於《隋书经籍志》，云下邳神人撰，成氏注。唐、宋艺文志所载并同。相传其源出於太公，圮上老人以一编书授张良者，即此。盖自汉以来，言兵法者往往以黄石公为名，史志所载有《黄石公记》三卷，《黄石公略注》三卷，《黄石公阴谋乘斗魁刚行军秘》一卷，《黄石公神光辅星秘诀》一卷，又《兵法》一卷，《三鉴图》一卷，《兵书统要》一卷。今虽多亡佚不存，然大抵出於附会。是书文义不古，当亦后人所依托。郑瑗《井观琐言》称其剽窃老氏遗意，迂缓支离，不适於用。其知足戒贪等语，盖因子房之明哲而为之辞，非子房反有得於此。其非圮桥授受之书明甚。然后汉光武帝诏引黄石公柔能制刚、弱能制强之语，实出书中所载军识之文。其为汉诏援据此书，或为此书剽窃汉诏，虽均无可考。疑以传疑，亦姑过而存之焉。
△《三略直解》三卷（浙江范懋柱家天一阁藏本）
明刘寅撰。寅始末未详，自题前辛亥科进士。考太学进士题名，洪武辛亥有刘寅，崞县人，盖即其人。张纶《林泉随笔》称，太原刘寅作《六书直解》，谨据经史，辨析舛谬。然刘寅所注者凡六书，此其一种也。《三略》一书，《汉志》不著於录。张商英伪作《素书》，托盗者得之张良冢中，而以称《三略》出黄石公者为误。寅辨其杂取子书中语，更换字样联属之，诋商英言涉虚无。其说当矣。
然必以《三略》为真出太公，至黄石公始授张良，於书中越王句践投醪饮士一事无以为解，则指为黄石公所附益。又遁其说以为句践以前或别有投醪之事，今不可考。则其诬与商英等矣。真德秀《西山集》有是书序，亦以为虽非太公作，而当为子房之所受。则寅说亦有所自来。其大旨出於黄、老，务在沉几观变，先立於不败以求敌之可胜。操术颇巧，兵家或往往用之。寅之所注，亦颇能发明此意，又能参校诸本，注其异同，较他家所刻亦特为详赡。中有阙字无可考补，今亦姑仍之焉。
△《素书》一卷（江苏巡抚采进本）
旧本题黄石公撰。宋张商英注。分为六篇，一曰原始，二曰正道，三曰求人之志，四曰本德宗道，五曰遵义，六曰安礼。黄震《日抄》谓其说以道、德、仁、义、礼五者为一体，虽於指要无取，而多主於卑谦损节，背理者寡。张商英妄为训释，取老子先道而后德，先德而后仁，先仁而后义，先义而后礼之说以言之，遂与本书说正相反。其意盖以商英之注为非，而不甚斥本书之伪。然观其后序所称圯上老人以授张子房，晋乱，有盗发子房冢，於玉枕中得之，始传人间。又称上有秘戒，不许传於不道不仁不圣不贤之人，若非其人，必受其殃；得人不传，亦受其殃。尤为道家鄙诞之谈。故晁公武谓商英之言世未有信之者。至明都穆《听雨纪谈》，以为自晋迄宋，学者未尝一言及之，不应独出於商英，而断其有三伪。胡应麟《笔丛》亦谓其书中悲莫悲於精散，病莫病於无常，皆仙经、佛典之绝浅近者。盖商英尝学浮屠法於从悦，喜讲禅理，此数语皆近其所为，前后注文与本文亦多如出一手。以是核之，其即为商英所伪撰明矣。以其言颇切理，又宋以来相传旧本，姑录存之，备参考焉。
△《李卫公问对》三卷（通行本）
唐司徒并州都督卫国景武公李靖与太宗论兵之语，而后人录以成书者也。案史称所著兵法世无完书，惟《通典》中略见大概。此书出於宋代，大旨因杜氏所有者而附益之。何薳《春渚纪闻》谓苏轼尝言世传王通《元经》、关子明《易传》及此书，皆阮逸所伪撰，苏洵曾见其草本。马端临撰《四朝国史兵志》，谓神宗熙宁间，尝诏枢密院校正此书，似非逸所假托。胡应麟《笔丛》则又称其词旨浅陋猥俗，最无足采，阮逸亦不应鄙野至此，当是唐末宋初村儒俚学掇拾贞观君臣遗事而为之。诸说纷纭，多不相合。今考阮逸伪撰诸书，一见於《春渚纪闻》，再见於《后山谈丛》，又见於《闻见后录》，不应何薳、陈师道、邵博不相约会，同构诬词。至熙宁、元丰之政，但务更新，何尝稽古？尤未可据七书之制，断为唐代旧文。特其书分别奇正，指画攻守，变易主客，於兵家微意时有所得，亦不至遂如应麟所诋耳。郑瑗《井观琐言》谓问对之书虽伪，然必出於有学识谋略者之手。斯言近之。故今虽正其为赝作，而仍著之於录云。
△《太白阴经》八卷（浙江范懋柱家天一阁藏本）
唐李筌撰。筌里籍未详，惟《集仙传》称其仕至荆南节度副使，仙州刺史，著《太白阴经》。又《神仙感遇传》曰：筌有将略，作《太白阴符》十卷，入山访道，不知所终。《太白阴符》，当即此书，传写讹一字也。考《唐书艺文志》、《宋史艺文志》皆云《太白阴经》十卷，而此本止八卷，疑非完帙。然核其篇目，始於天地阴阳险阻，终於杂占，首尾完具，又似无所阙佚。殆后人传写有所合并，故卷数不同欤？兵家者流大抵以权谋相尚，儒家者流又往往持论迂阔，讳言军旅，盖两失之。筌此书先言主有道德，后言国有富强，内外兼修，可谓持平之论。其人终於一郡，其术亦未有所试，不比孙、吴、穰苴、李靖诸人，以将略表见於后世。然杜佑《通典》兵类取通论二家，一则李靖兵法，一即此经。其攻城具篇则取为攻城具，守城具篇筑城篇、凿濠篇、弩台篇、烽燧台篇、马铺土河篇、游奕地听篇则取为守拒法，水攻具篇则取为水战具，济水具篇则取为军行渡水，火攻具篇、火战具篇则取为火兵，井泉篇则取为识水泉，宴娱音乐篇则取为声感人。是佑之采用此书，与李靖之书无异，其必有以取之矣。靖之兵法，宋时已残阙舛讹；阮逸所传，又乱以伪本。筌此经至今犹存，惟篇首阴阳总序及天地无阴阳篇有录无书，不知佚於何时，今则无从校补矣。
</div>
    <div class="pagination">
<a href="四库全书总目提要_page117.html">上一页</a><span>...</span><a href="四库全书总目提要_page113.html">113</a><a href="四库全书总目提要_page114.html">114</a><a href="四库全书总目提要_page115.html">115</a><a href="四库全书总目提要_page116.html">116</a><a href="四库全书总目提要_page117.html">117</a><span class="current-page">118</span><a href="四库全书总目提要_page119.html">119</a><a href="四库全书总目提要_page120.html">120</a><a href="四库全书总目提要_page121.html">121</a><a href="四库全书总目提要_page122.html">122</a><a href="四库全书总目提要_page123.html">123</a><span>...</span><a href="四库全书总目提要_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
