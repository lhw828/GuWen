<!DOCTYPE html>
<html>
<head>
    <meta charset="UTF-8">
    <title>金石文字记 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文字记 - 第 13 页/共 13 页</h1>
    <div class="content">　　唐龙门山石像记　正书
　　今在洛阳县
　　龙门山镌石为佛像无虑万计石窟最大者今名宾旸洞像尤髙大洞外石崖髙处有刻字拓之得二十余行首尾不具不知年月姓名按集古録有三龛记贞观十五年魏王泰为长孙皇后造岑文本撰铭褚遂良书今拓本有聿修隂德等语又有左武候大将军相州都督雍州牧魏王及懐镜奁而不追云云知即此记也
　　汾隂公薛收碑　于志宁撰　永徽六年
　　今在醴泉县
　　昭陵陪者百六十五人今存者仅十六碑记中载其十五惟遗此碑先师所録必目覩其碑与收得拓本者非然则置之葢其慎也碑止存百余字而额尚完
　　叶有道碑　李邕撰并书　行书　开元五年
　　拓本
　　有道之子慧明孙法善三世为道士明皇时法善见尊宠其祖若父之墓碑邕皆撰而书之可谓滥矣书法秀逸闲雅不见欹侧之态蔡君谟谓是邕书最佳者良然
　　端州石室记　李邕撰　正书　开元十五年
　　今在髙要县
　　肇庆府北七星岩古名定山亦曰崧台有洞通明宛委记刻在洞门石壁不类北海书集古録疑为张庭珪书庭珪长于八分凡邕文而庭珪书之者皆八分此则正书恐未然也记中云有若邦伯旱公开元时有毕刺史者为宋璟所称旱当作毕是摹刻之误
　　支提龛铭　蔡景撰　正书　开元十九年九月今在林县谼峪
　　卫辉府林县林虑山在其西黄华天平谼峪其最胜处余逰谼峪宿谼山寺见元勅防碑金灯记勍公碑寺东三里许路傍有石龛刻三佛像视其铭乃唐物也书非名人而有初唐笔意以地僻人见者少故不入欧赵诸録惜在露地当移置寺中乃可乆耳
　　大照禅师碑　李邕撰并书　行书　天宝元年拓本
　　大照名普寂大通秀之嗣去达摩七世是名北宗门庭甚盛所谓两京法主三帝门师者也碑当在嵩岳寺今不存拓本乃翻刻者不逮云麾岳麓亚于娑罗耳
　　比干墓碑　李翰撰　正书　天宝十载
　　今在汲县比干庙
　　唐太宗追赠比干为太师贞观中既立碑刻诏及祭文天宝中李翰官于卫作此碑述封表之指其文雅正选入唐文粹中今碑乃宋建中靖国元年汲令朱子才重立
　　少林寺还天王师子记　正书　天宝十四载
　　今在少林寺
　　碑载乆视年间僧义奬等状　及武后口勑碑小非名笔故诸録遗之叶井叔官于登封而石刻记亦不载余至少林周行廊庑见此石嵌置东庑壁间亟搨得之知考古必须亲阅也
　　峿台铭　元结撰　篆书　大厯二年
　　浯溪铭　元结撰　瞿令问篆书　大厯三年
　　亭铭　元结撰　瞿令问篆书　大厯三年
　　右三铭竝在祁阳县
　　元次山爱祁阳山水遂寓居焉名其溪曰浯溪筑台曰峿台亭曰唐亭所谓三吾者也台铭刻在台之背甚完整溪铭亭铭刻于东崖石上随石欹斜藓厚难搨而篆笔特佳视台铭防胜别有黄山谷书百余字云与陶介石披榛翦秽得次山铭刻喜而识之又有皇甫湜五言古诗一首次山之子譲五言长律一首俱刻在中兴颂之旁
　　般若台铭　李阳氷篆　大厯七年
　　今在福州乌石山
　　闽中絶少古刻鼔山题刻如麻无一唐迹惟此铭在三山为最古又闻石塔寺有唐贞元中碑余未之见
　　延陵季子庙碑　萧定撰　张从申书　大厯十四年八月
　　今在丹阳县
　　丹阳城西南六十里有延陵镇去镇九里为呉季子庙有孔子十字篆碑及润州刺史萧定修庙记大理司直呉郡张从申书并识重刋篆碑岁月二碑葢同时立也欧阳公不喜从申书仅録其三碑今存者独此耳昔人评张书颉颃李北海今观遗刻挺劲有余而乏隽逸之气恐未堪肩随也
　　济渎庙碑　张洗撰　八分书　贞元十三年
　　拓本
　　唐制附祭北海于济源此碑记新作祭器事碑文乃济源令张洗字濯缨所撰简古有体裁一洗骈俪之习洗与韩退之同时文体已矫杰如是葢文之极而将变元结权德舆辈皆然不独韩也
　　阿育王寺常住田碑　万齐融撰　范的正书　太和七年十二月
　　今在鄞县育王寺
　　碑载寺田兴废始末开元中秘书正字郎万齐融撰文赵州刺史徐峤之书碑燬太和中复立明州刺史于季友作后记属处士范的重书之郑氏金石略载的所书凡五碑则固有名当时者碑末有季友与的唱酬二律可补唐风之遗
　　复东林寺碑　崔黯撰　柳公权书　大中十一年今在庐山东林寺
　　寺废于防昌宣宗初崔黯为观察使谋于旧僧正言修复之黯为作记欧公称其文辞遒丽可爱今碑断缺不可读而字画存者殊佳东林惟此残刻及翻刻李北海碑犹存旧迹若欧阳率防西林道塲记顔鲁公题名崔融题诗李渤题影堂碑隂皆不可见矣
　　尊胜陀罗尼经　正书　咸通四年八月
　　拓本
　　经刻于石幢漳州押衙王剬造建州司戸参军刘镛书书法婉雅酷有虞氏庙堂笔意其碑当在漳州今未知存否尊胜石幢在处多有余所见呉中包山寺【阙】　年刻温州仙岩寺大中年刻皆完好包山者书法尤佳字大而刻深宛然如新也
　　修禅道塲碑　正书　无年月
　　今在天台山
　　寺在佛陇为智者大师修禅之所碑文补阙梁肃撰台州刺史徐放书天台山志所载有陈隋唐碑十五六通访之都不存独有此碑矗立榛莽中日就刓泐徙置近寺十夫力耳此碑现存而欧赵二録皆不载是知昔人罣漏亦不少也金石畧所载又有天台佛陇禅林寺碑亦徐放书今则亾矣
　　石桥寺诗　贞元三年正月
　　今在衢州
　　衢州府城南三十里有烂柯山相传为王质遇仙之所有洞明豁旁峙一碑乃唐衢州刺史嗣江王祎所题五言古诗元和元年州刺史陆庶记云刺史韦公以外祖信安郡王诗刻石朱彛尊云考新唐书表太宗第三子呉王恪恪第三子琨琨子袆旧唐书传袆少继江王嚻后封为嗣江王改封信安郡王景云开元中两为衢州刺史诗当作于景云间而刻于贞元也诗中有薄烟幂逺村遥峰没归翼二语杨用修以为仙人遗句殆未见此碑故耳又有二碑刻唐人刘迥李幼卿李深谢剧羊滔薛戎诗各一首今亡
　　朔方节度使李光进碑　令狐楚撰　嗣子季元行书元和十一年
　　今在榆次县
　　光进与弟光顔并为唐名将宪宗平淮西光顔功最髙唐书二人并有传光进碑令狐楚所撰光顔碑李程所撰皆名臣也然欧赵二録皆无此二碑欧録所载李光进碑杨炎撰韩秀实书者乃李光弼之弟非光顔兄也赵録有赠太保李良臣碑则光进之父官止鸡田州刺史初无功绩以光顔故赠太保与二子同葬一地乃赵氏録其一而遗其二殊不可解余友朱锡鬯过榆次赵村搨得此碑以副本遗余故得而録之其良臣光顔碑则已见记中矣
　　悯忠寺重藏舍利记　景福元年
　　今在本寺
　　舍利塔一燔于太和八年一烬于中和二年至是僧复严舍利于悯忠寺观音像前南叙述记知常书之碑中所云陇西令公大王者李匡威也匡威欲迁舍利于阁内至拜疏于朝请发封壌诏可而后行当时崇重法宝如是










　　金石文字记卷六
</div>
    <div class="pagination">
<a href="金石文字记_page12.html">上一页</a><span>...</span><a href="金石文字记_page8.html">8</a><a href="金石文字记_page9.html">9</a><a href="金石文字记_page10.html">10</a><a href="金石文字记_page11.html">11</a><a href="金石文字记_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
