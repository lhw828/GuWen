<!DOCTYPE html>
<html>
<head>
    <meta charset="UTF-8">
    <title>经义考 - 第 356 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 356 页/共 381 页</h1>
    <div class="content">　　髙似孙曰刘伯庄续尔雅艸木虫鱼该括畧尽
　　刘氏【杳】要雅
　　五卷
　　佚
　　王应麟曰梁刘杳撰要雅周礼疏刘杳要雅亦以宜成为酒名
　　李氏【商隐】蜀尔雅
　　通考三卷
　　佚
　　陈振孙曰蜀尔雅不着撰人名氏馆阁书目按李邯郸云唐李商隐采蜀语为之当必有据
　　刘氏【温润】羌尔雅
　　宋志一卷
　　佚
　　亡名氏蕃尔雅
　　通考一卷
　　佚
　　晁公武曰不载撰人姓名以夏人语依尔雅体译以华言
　　方以智曰即羌尔雅
　　梅氏【彪】石药尔雅
　　二卷
　　存
　　彪序曰尔雅者古人训释作也予家西蜀江源少攻丹术穷究经方第用药皆是隐名就于隐名之中又有多本若不备见犹画饼梦桃遇其经方与不遇无别也参同契云未能悉究当施直义今以众石异名象尔雅词句凡六篇勒为一卷令迷者寻之稍易习者诵之不难云尔元和丙戌
　　白云霁曰释诸药隐名
　　陆氏【佃】埤雅
　　宋志二十卷
　　存
　　子宰序曰嘉祐前经义之未作也先公独以説诗得名其于鸟兽草木虫鱼尤所多识熙宁后始以经术革词赋先公诗讲义遂盛传于时学校争相笔授如恐不及元丰间预修説文因进书获对神考纵言至于物性先公敷奏称旨德音称善且恨古未有着为书者先公又奏臣尝试为之未成未敢进也天意欣然便欲见之因进説鱼説木二篇自是益加笔削号物性门类编纂将终而永裕上宾矣先公旋亦补外所至以平易临民故其事简政清因得专意论譔既注尔雅乃赓此书号埤雅言为尔雅之辅也埤雅比之物性门类盖愈精详文亦简要先公作此书自初迨终仅四十年不独博极羣书而农父牧夫百工技艺下至舆防皁隶莫不诹询茍有所闻必加试验然后纪录则其深微渊防宜穷天下之理矣后有博雅君子览之当自识其美焉宣和七年六月
　　晁公武曰皇朝陆佃农师撰书载虫鱼鸟兽草木名物喜采俗説然佃王安石客也而学不专主王氏亦似特立者
　　陈振孙曰释鱼释兽以及于鸟虫马木草而终之以释天所以为尔雅之辅也此书本号物性门类其初尝以説鱼説木二篇上之朝编纂将就而永裕上宾不及再上既注尔雅遂成此书其于物性精详所援引甚博而亦多用字説
　　王应麟曰元丰中陆佃修説文因进书获对神宗论物性恨未有著书者佃进説鱼説木二篇自是益加论譔为埤雅二十卷
　　王慎中曰陆农师于名物可谓多识矣然其为书有自乱其法所引虽博而非其著书本指不足相证而反以自病者亦多矣释翚雉而释后服释马而释车释骐而释服释龙而释占释蓍而释重卦皆非其著书本指释竹而释衞武公之德已去之逺而又及于明器释仓庚摘引月令可耳而全录其文释艾则因五十曰艾之文而录礼文全篇释螽斯甘棠既不当释诗而复旁引庄子华封之祝刘歆宗庙之议释台汉其説尤迂缓谓之诗笺义可也革之为藾萧知其为在野之草而鹿之所食也顾不从笺而从毛与尔雅则水萍岂野生而亦岂鹿之所食耶白华之为菅菅其名而白华其词也乃立白华一名而释之由笺有白华于野之文而误不思毛传已明也蒲卢之为野蜂则不当为草乃两立其名而两引中庸之文羊之始生曰达小曰羔未成羊曰羜既成曰羊则羔与羜乃羊之小与未成之通名不当各立以为名也木之自毙者曰椔盖毙木之通名而非一木之名也而乃有释椔豕猪之通名彘其牝豚其牡牡之去势曰豚而其牡者曰猳今乃释豕与豚不为明也豝豵豜竝见于诗毛郑皆以为小豕惟毛以岁纪数郑以生纪数为异要之皆野猪也若为豢兽则岂狩猎之所射且虞人致兽亦不当驱家畜以待田虽有一岁豵二岁豝三岁特四岁豜与豕生三豵二师一特之异释知其当为野兽者以诗之文义推之当然也今乃释豝而遗其他而与豕聨释疑于为豢畜欤大抵所识者多而所取者博固不能无失与至其释猫引画谱小言释芍药全录花谱此无异童儿之识农师之学不宜其陋至此或其家子弟或他人误增入之也又曰予读荆国王文公集见其进字説表与其为
　　书序其义奥深以为由书契以来未有也恨不得见其书其后于杨山集中见其摘数十字驳之山所驳皆是然要以为未足以病其书也及观埤雅往往多用字説虽非山所摘其义亦往往可驳盖文公于学才艺既多尤能刻意精思故杜撰立説而以经传文词附会之虽不为无义理而于天地自然之文何啻千里陆最以善言名物有説诗之名于熙宁间亦以此为王文公所重新经之义陆多与焉故陆亦用文公以广其书也由是推之则字説全书虽不见亦未足恨而陆所为以説诗得名正不免于穿凿附会之病而以文害辞以辞害意者宜必多矣因阅埤雅漫志之
　　程氏【端蒙】大尔雅
　　五卷
　　未见
　　陈栎曰鄱阳程蒙斋撰小学字説朱子目以大尔雅然止三千字蒙斋同邑董介轩尝为注释沈毅斋以程训未备增广之吾邑程徽庵犹以为未备合程沈所训又增广焉
　　董氏【梦程】大尔雅通释
　　未见
　　王氏【柏】大尔雅
　　一卷
　　佚
　　崔氏【铣】小尔雅
　　一卷
　　存
　　袁褧曰周公作尔雅拟之者若埤雅方言是已少渠研精古典缉成新编曰小者谦之之辞也因锓之木俾释注者有所考焉
　　朱氏【谋防】骈雅
　　七卷
　　存
　　谋防自序曰言以足志文以足言自六经已然君子不病夫足文之言而惟枝叶无当之辞是辟也试观盘诰雅颂厥亦选艰而挹矣今去商周二千余防其雕章画羽方言殊训与夫制事锡名岂不渊且博哉畸文只句独得讯之颉籀家书乃聨二为一骈异而同析之则秦越合之则肝胆古故无其编焉非艺事一大歉哉暇日检诸解诂排纂散出之文经子史流稗官媵説罔不搜括条贯依尔雅广雅之义作骈雅七卷所见异辞所传写异辞皆不删废要使夏五郭公之例存焉尔若予耳目所不及接或幽僻放轶所未揽傥亦俟夫博识君子绍而充之则予敢以筚路驱乎哉其固陋也恶乎辞
　　孙开序曰昔者周公作雅南豳颂之诗其辞典则其义奥渺其用物也宏其取材也古世人莫之解也其徒作尔雅以释之则尔雅者固学诗之津筏也夫赋者古诗之流也屈原离骚思郁以幽文竒以崛惊采絶蔚为词赋之宗自后司马相如扬雄班固张衡左思之徒皆博雅君子其所为赋罔不酝酿古今错综名物以文被质度宫中商丽句伟辞骆驿奔会览之者五色烂若登太庙而彞鼎错陈若入武库而戈鋋森列若歩昆仑之墟璆琳琅玕无不有也盖渉之莫穷其源遡之莫测其本始故知雅道至渊哉六朝以来此义泯泯虽间有缘情体物之作而见闻既狭兴寄益微近代缀文之士稍厌薄之更复专务虚恢婵缓其辞僻怪其字悬疣附赘余无讥焉信矣好古之难也豫章宗侯郁仪者今之振竒人也慨风雅陵迟词赋寝顿防搜古昔旁采方謡原本山川极命艸木于凡骈偶之语宏侈之辞靡不该而存之体仿尔雅作骈雅七卷箴缕縩繺攕揳唲齵璧合珠联煇煌炳焕自是之后作赋者有所取裁矣雅道庶可兴哉善乎王通氏之言曰诗者人之性情也性情安可无乎夫世不能废诗又何可无赋则尔雅骈雅当竝传天壤间亦千古作者之林也
　　牛氏【衷】埤雅广要
　　四十卷
　　存
　　衷自序曰宋开国公陆丞相佃于尔雅广雅之后复旁搜防索以埤翼之吾藩贤王论思之暇尝进览焉惜夫叙述之次尾天文而首羣品伍凤鸟而跻微类未惬于中乃条示卷帙所宜增物类所宜补命臣衷辑之衷介胄之末非能文者且不敢辞谨因佃文之旧二十卷増摭羣书所载复成二十卷合而名之曰埤雅广要阅数年缮完进呈复命翰学呉从政严加挍勘释以音注而梓行之以广其传焉天顺元年岁次丁丑端月上元吉日
　　陈防典曰埤雅二十卷宋陆丞相佃撰述于熙宁元丰间以上之神宗初进説鱼説木二篇后广为物性门类积久而成埤雅其广要増至四十卷则皇明天顺中蜀府防衞千户牛衷奉贤王令而推广之者也
　　白氏【珽】续演雅诗发挥
　　十首
　　存
　　陶宗仪曰白湛渊先生续演雅诗发挥一海青二押不芦三和林尼四漠北种羊五角端六小人七羯尾八迤北八珍九松煤十驼屏
　　邝氏【露】赤雅
　　三卷
　　存
　　露自序畧曰子欲居九夷然蛮獠之族不异麋鹿喜则防甘怒则角逐蓝胡侯槃袭汉官而拥部落披肝礼士蹀血寻仇雄则虺噬败则狶烹齿鱼肠枕犀渠甘心乌鸢之口君子亦何乐乎居之其令曰无罪而杀士者枭其族无才而妬能者刖其足有华风焉予以文字获罪邑侯曳裾四姓扳谒诸司隆礼嘉贶非谊所安其中山川风土仪物耳而目者觕列诸篇其他六壬五遁兵钤剑术不敢轻录惧僭也
　　【阙】　　曰邝湛若上元跨马遇南海黄令不及下令怒拘之湛若吟曰骑驴适值华阴令失马还同塞上翁遂弃家走广西登渉鬼门铜柱之间遍游诸岑及蓝胡侯槃四姓土司为傜女执兵符者云亸娘之客尝记其山川风土仪物及女君天姬队歌舞战阵之制为赤雅一书称诸岑为汉将军岑彭之后世为粤西君长雄据蛮中岁时祭祀以麫为呉将军汉首以代牺牲而伏波苗裔世称马流人皆史书所未载也
　　方氏【以智】通雅
　　五十五卷
　　存
　　唐氏【达】尔雅补
　　未见
　　刘氏【迅】六説
　　唐志五卷
　　佚
　　新唐书迅续诗书春秋礼乐五説书成不以示人崇文总目唐右补阙刘迅作六书以继六经标作书之义而着其目惟易阙而不言故止五卷
　　王应麟曰迅作六説以继六经自孔氏至考乱凡八十九章取汉史诏书及羣臣奏议以拟尚书又取房中歌至后庭鬬百草临春乐少年子之类凡一百四十二篇以拟雅章又取巴渝歌白头吟折杨栁至谈容娘以比国风之流然文中子尝续经矣朱子谓高文武宣之制岂有精一执中之传曹刘顔谢之诗岂有物则秉彞之训况迅乎
　　黄氏【佐】六艺流别
　　二十卷
　　存
　　佐自序曰闻之董生曰君子志善知世之不能去恶服人也是以简六艺以善养之其学大矣而各有所长诗道志故长于质书着功故长于事礼制节故长于文乐咏德故长于风春秋司是非故长于治易本天地故长于数人当兼得其所长是故举其详焉志始于诗以道性情为謡为歌謡之流其别有四为讴为诵为谚为语歌之流其别亦有四为咏为吟为怨为叹其拘拘以为诗也则为四言为五言为六言为七言为杂言诗其杂近于文而又与诗丽也则为骚为赋为词为颂为赞其专事对偶亡复蹈古则律诗终焉书行志而奏功者也其源以道政事为典为谟典之流其别为命为诰谟之流其别为训为誓凡典上德宣于下者也又别而为制为诏为问为畣为令为律命之流又别而为册为勅为诫为教诰之流又别而为谕为赐书为书为告为判为遗命而间亦有不尽出于上者焉凡谟下情孚于上者也又别而为议为疏为状为表为牋为啓为上书为封事为弹劾为啓事为奏记训之流又别而为对为策为谏为规为讽为喻为发为势为设论为连珠誓之流又别而为盟为檄为移为露布为让为责为劵为约而间亦有不尽出于下者焉礼以节文斯志者也其源敬也敬则为仪为义其流之别则为辞为文为箴为铭为祝为诅为祷为祭为哀为吊为诔为挽为碣为碑为志为墓表皆因乎书之制焉乐以舞蹈斯志者也其源和也和则为乐均为乐义其流之别为唱为调为曲为引为行为篇为乐章为琴歌为瑟歌为畅为操为舞篇皆因乎诗之风焉春秋以治正志者也其源名分也其流之别为纪为志为年表为世家为列传为行状为谱牒为符命其大槩也则为叙事为论赞叙事之流其别为序为记为述为录为题辞为杂志论赞之流其别为论为説为辨为解为对问为考评而凡属乎书礼者不与焉易则通天下之志矣其源阴阳也其流之别为兆为繇为例为数为占为象为图为原为传为言为注而凡天地鬼神之理管是矣究其大都则言而履之礼也行而乐之乐也艺虽有六其本诸心则一也昔晋挚虞尝着文章流别其亡已久故予搜罗散逸以为此篇统诸六艺窃比于吾董生云
　　朱氏【升】小四书
　　五卷
　　存
　　升序曰上章困敦赴紫原书防与友朋商确为斋生定读书次序首蛟峯蒙求凡将急就之俦也名物者小学之先也次勿斋字训性理学问天人之道治教之原也次陈先生歴代蒙求使知古今朝代之畧次黄成性史学提要使知传统事迹之详此四书者四字成言童幼所便精熟融防宇宙在胸中矣然后循序乎六籍之学归乎孔孟之教究极乎濂洛之説休日则事笔札而考苍雅余力则纪名数而诵诗文庶几入门适道有序有条本末兼备终始相成者矣夫读书不可无注解然注解与本文相离学者若不能以意相附则非徒无益而适滋其惑故愚于诸经书往往为之旁注使学者但读本文而览其旁注一过即了无繁复之劳也今此四书者或语约而事意多故旁注不足则又表注于阑上使教者有所据依而学者易于记忆此区区之至意也既脱稾刻之斋舎题曰小四书以别于晦庵四书云
　　杨士竒曰小学之教其废久矣歙人朱升辑方逄辰名物蒙求程若庸性理字训陈栎歴代蒙求黄继善史学提要为一编谓之小四书以教初学庶几古人遗意其上及旁皆有注释尤便于教者
　　按小四书旧刻板在婺源流传未广近陆御史陇其重刊行之
　　金氏【德玹】小四书音释
　　四卷
　　未见
　　徽州府志金德玹字仁本休宁人











　　经义考卷二百八十
　　钦定四库全书
</div>
    <div class="pagination">
<a href="经义考_page355.html">上一页</a><span>...</span><a href="经义考_page351.html">351</a><a href="经义考_page352.html">352</a><a href="经义考_page353.html">353</a><a href="经义考_page354.html">354</a><a href="经义考_page355.html">355</a><span class="current-page">356</span><a href="经义考_page357.html">357</a><a href="经义考_page358.html">358</a><a href="经义考_page359.html">359</a><a href="经义考_page360.html">360</a><a href="经义考_page361.html">361</a><span>...</span><a href="经义考_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
