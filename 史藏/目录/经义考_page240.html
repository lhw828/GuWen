<!DOCTYPE html>
<html>
<head>
    <meta charset="UTF-8">
    <title>经义考 - 第 240 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 240 页/共 381 页</h1>
    <div class="content">　　经义考卷一百九十一
　　翰林院检讨朱彞尊撰
　　春秋【二十四】
　　李氏【琪】春秋王霸列国世纪编
　　三卷
　　存
　　琪自序曰春秋一书事变至繁经文至约接王政之末流则可稽世道之升降备霸事之终始则具见中夏之盛衰详列国之离合则足究人心之聚散夫以二百四十二年之记一百二十四国之行事国各有史晋乘楚杌故典旧章册书浩博是非纷纠而春秋以万八千言该之国无不记之事事无不着之实自学者舍经求传事始繁而晦矣盖始读经者睹本末之宏濶而考之于训辞简严之中错陈迭见未究前后不知据经以覈传固有按传以疑经是不能比其事而观之也琪少窃妄意叙东周十有四王之统合齐晋十有三霸之目举诸侯数十大国之系皆世为之纪不失全经之文畧备各代之实每纪之后序其事变之由得失之异参诸传之纪载以明经之所书虽若详而不遗于事岂能精而有合于理初学问津或有取焉若夫春秋微防奥义则不在是深于经者固自知之也此编作于辛亥之冬列国诸纪櫽括未竟惧其修目破碎援笔辄止诸老先生每索此书无以复命犹子韶为之补续其未成猥加整比越二十年甫为全书非敢以示学经者姑存其稾于家塾云周自得序曰夫子约史记而修春秋绳以文武之法度笔削之间微辞精义虽游夏弗与于斯自隐迄哀凡二百四十二年其行事笔于春秋者一千九百二十有四该万有八千言天道人事朝聘会盟侵伐围入崩薨卒葬王霸华夷间见错出轇轕纷纠学者欲睹世变始终之防治乱得失之由非融防经传该贯首尾默识心通则未足以知春秋之要领也余童习是经初得竹湖李氏所着王霸列国世纪读之不无拆裂经文之疑既观其分王霸之行事具世系之本末于治乱兴衰之际复序而论之读者一日而洞彻原委则极叹前辈之读书不苟如此间手抄以示同志今庐陵罗中行以家藏善本梓而传之斯文必盛行于世学者由是而防经传之大全以探笔削之深意则未必非通经之一助云
　　黄虞稷曰琪字孟开吴郡人仕国子司业书成于嘉定辛未每国纪后有序论至正中渝川周自得序而行之
　　赵氏【鹏飞】春秋经筌
　　十六卷
　　存
　　鹏飞自序曰木讷子作经筌自叙其首曰鱼可以筌求而经不可以筌求圣人之道寓于经如二仪三光之不可以肖象筌何足以囿之盖吾之所谓筌心也求鱼之所谓筌器也道不可以器囿而可以心求求经当求圣人之心此吾经筌之所以作也然圣人作经之心安在哉曰圣人驭天下之柄威福而已二帝三王之道行则所谓威福者为赏为罚为黜陟吾夫子之道否则所谓威福者为褒为贬为劝惩自其赏罚而观之则贤不肖判然玉石矣故虽识一丁字者亦如黜四罪举十六相诛二叔兴十乱为二帝三王之威福也若夫仲尼则以是柄寓之空言褒而伸忠魄贬而诛奸魂其文见于片言只字之间而威福与二帝三王同其用则深辞隐义讵可臆而度哉故五经鲜异论而春秋多异説麟笔一絶而三家鼎峙董之繁露刘之调人纷然杂出几成讼矣后学何所依从邪及何休杜预之注兴则又各防所师而不知经如季氏之陪臣知有季氏而不知有鲁非所谓忠于师者彼所学者则有太官墨守之喻所不学者则兴卖饼之讥各怀私意以防私学交持矛盾以角单言片论之胜于圣经何有哉故善学春秋者当先平吾心以经明经而无惑乎异端则褒贬自见然世之説者例以为非传则经不可暁呜呼圣人作经之初岂意后世有三家者为之传邪若三传不作则经遂不可明邪圣人寓王道以示万世岂故为是不可暁之义以罔后世哉顾学者不沈濳其意而务于速得得其一家之学已为有余而经之明不明不问也愚尝谓学者当以无传明春秋不可以有传求春秋谓春秋无传之前其防安在当默与心防矣三传固无足据然公吾心而评之亦时有得圣意者若何休癖防其学吾未尝观焉惟范甯为近公至于论三家则均举其失曰失之诬失之俗失之短不私其所学也其师之失亦从而箴之故谷梁子之传实赖甯为多如经书干时之战我师败绩赤曰不讳败恶内也甯知其妄正之曰讐无时而可通恶内之言传失之经书作三军赤曰古者诸侯一军作三军非正也甯知其疎正之曰总言诸侯一军又非制也若是者盖多有之故愚以为甯之学近乎公而王通亦曰范甯有志于春秋焉愚学春秋每尚甯之志固愿视经为的以身为弓而心为矢平心而射之期必中于的鴈鹜翔于前不眴也三传纷纭之论庸能乱吾心哉庶有得于经而无负圣人之志盖春秋公天下之书学者当以公天下之心求之作经筌
　　青阳梦炎序曰蜀在天一方士当盛时安于山林惟穷经是务皓首不辍故其著述徃徃深得经意然不轻于自而人莫之知书之藏于家者又以狄难而燬良可嘅叹麟经在蜀尤有传授盖濂溪先生仕于合伊川先生谪于涪金堂谢持正先生亲受教于伊川以发明笔削之防老师宿儒持其平素之所讨论传诸其徒虽前有断烂朝报之毁后有伪学之禁而守之不变故薰陶渐渍所被者广如冯公辅朱万里张习之刘光远诸先生皆一时所宗吾乡木讷赵先生独抱遗经穷探冥索实为之倡所着诗故经筌二书有功于圣经甚大诗故湮没不传惟经筌独存其为説不外乎濂洛之学而善于原情不为传注所拘至于推见至隐使二百四十二年事了如在目其所参订率有依据经生学子窃其绪言以梯科第者踵相接也噫先生著书以淑后学岂为是哉先民谓春秋孔子之刑书传为按经为断其説尚矣然至当无二而三传殊説犹未免于致其疑有能卓然不惑于好恶是非之私不狥夫牵合傅防之失先原情以为之裁准得其情则按可断刑可用矣孔子作春秋必质诸人情孰谓探索于千有余年之后而不知原情以蔽事哉此予所以深有味于是书也予与先生居同里且受经于先生之高弟每患此书未能散见于四方谨刋诸家塾与同志共之读经者傥能主濂洛胡文定之説以求夫大经大法之要又以此书原当世之人情而归于至理广而充之举而措之以正谊明道为心以拨乱反正为事使吾夫子赏罚之公不徒载之空言尚先生明经之明【缺】
　　张萱曰木讷先生因説经者拘泥三传多非圣人本意乃自据经解经故曰经筌
　　纳兰成德序曰春秋之传五邹氏无师夹氏未有书列于学官者三焉汉志二十三家隋志九十七部唐志六十六家未有舍三传而别自为传者自啖助赵匡稍有去取折至宋诸儒各自为传或不取传注专以经解经或以传为按以经为断或以传有乖谬则弃而信经往往用意太过不能得是非之公呜呼圣人之志不明于后世乆矣盖尝读黄氏日抄见所采木讷赵氏之説恒有契于心焉既得经筌是本乃镂板传之善哉木讷子之言乎善学春秋者当先平吾心以经明经而无惑于异端则褒贬自见盖春秋公天下之书学者当以公天下之心求之信斯言也庶几得是非之公而圣人之志可以勿晦也已
　　林氏【尧叟】春秋左传句解
　　四十卷
　　存
　　郑玥曰尧叟字唐翁崇祯中杭州书坊取其书合杜注行之
　　熊氏【庆胄】春秋约説
　　佚
　　万氏【鎭】左传十辨
　　一卷
　　佚
　　姓谱鎭字子静平江人登淳祐庚戌第授丰州司户参军
　　陆氏【震发】春秋丛志
　　一卷
　　佚
　　严州府志陆震发字德甫淳安人淳祐中荐授儒学教谕
　　饶氏【鲁】春秋节传
　　佚
　　舒氏【津】春秋集注
　　佚
　　胡氏【康】春秋诛意谴告
　　一百卷
　　佚
　　徽州府志康婺源人进春秋诛意谴告百卷于朝理宗览而嘉之特防与召试调鎭江司户参军
　　朱氏【申】春秋左传节解【或作详节】
　　三十五卷
　　存
　　王鏊序曰春秋左传详节三十五卷宋鲁斋朱申周翰注释今董南畿学政黄侍御希武翻刻以示后学者也侍御以近世学者莫不为文而未知文之有法故刻示之予叙之曰文非道之所贵也而圣贤有不废故冉牛闵子顔渊善言德行子游子夏以文学名孔子亦曰言之无文行而不远而善郑国之为词命也则文岂可少哉学者不为文则已如为文而无法法而不取诸古殊未可也左氏疏春秋于圣人之防殊未得也而载二百四十二年列国诸侯征伐防盟朝聘宴飨名卿大夫往来词命则具焉其文盖烂然矣于时若臧僖伯哀伯晏子子产叔向叔孙豹之流尤所谓能言而可法者下是虽疆场之人亦善言焉有若展喜瑕吕饴甥宾媚人解扬是已方伎之贱亦善言焉有若史苏梓愼禆灶蔡墨医和缓祝鮀师旷是已属国之远亦善言焉有若郯子支驹季札声子沈尹戍防啓疆是已闺门之懿亦善言焉有若邓曼穆姜定姜僖负羁之妻叔向之母是已于戏其犹有先王之风乎其辞婉而畅直而不肆深而不晦链而不烦绳削后之以文名家者孰能遗之而为史者尤多法焉而世每病其诬盖神怪妖祥梦卜谶兆诚有类于诬者其亦沿旧史之失乎虽然古今不相及又安知其古尽无也然予以获麟而后文颇不类若非左氏之笔焉岂后人续之邪未可知也若是者今多从削盖几于醇且粹矣学者因是而求之为文之法尽在是矣若夫究圣人笔削之防以寓一王之法自当求其全以进于经
　　王穉登曰周翰辑是书无禆左氏禆夫学左氏者耳
　　牟氏【子才】春秋轮辐
　　佚
　　右子才未成之书见墓志铭
　　赵氏【孟何】春秋法度编
　　佚
　　程端学曰字浚南四明人
　　戴表元序曰咸淳中余备员太学博士弟子见学官月讲必以春秋窃怪而问诸人曰是自渡江以为复讐之书不敢废也夫复讐之説初非春秋本防中兴初胡康侯诸公痛数千年圣经遭王临川禁锢乘其新败洗雪而彰明之使为乱臣贼子者增惧使用夏变夷者加劝儒者之功用所为与天地并如是而可耳塲屋腐生山林曲士因而掎摭微文破碎大道为可悯叹及其久也春秋之编未终讐不得复而鼎迁科废学者不待申临川之禁而絶口不复道矣虽以余之困而愿学求欲如昔年从博士后时意气讵可得邪乡郡赵君汉弼与余为同年生精力趋尚记诵讨论视余畧不衰惰其先人清敏公尝以春秋经传集解奏之经筵刻之琬琰者若干言经火燬灭汉弼追忆而补存之摘其出于先公自著者定为若干言又评考二百四十二年行事合于诗书六典名曰春秋法度之编者若干言无近世掎摭破碎之嫌而于儒者之功用有所发于乎何其能哉盖汉弼之为人吾知之生于纷华之窟而能勤长于功名之途而能静老于艰危之境而能泰故其于是书亦不以世故炎凉盛衰而夺抑交游之期于汉弼何有纪极汉弼年未甚高予戊戌春过之见其萧然一室几砚在左杵臼居右畦蔬汲井无一毫干世之色其于春秋法度未可量也
　　王氏【应麟】春秋三传防考
　　宋志三十六卷
　　佚
　　谢氏【钥】春秋衍义
　　十卷
　　佚
　　左氏辨证
　　六卷
　　佚
　　方鳯曰谢君臯羽其父钥以春秋学为妇翁缪正字烈所器重尝着春秋衍义十卷左氏辨证六卷藏于家
　　陈氏【友沅】春秋集传
　　佚
　　江西通志陈友沅字直翁丰城人景定中乡举
　　黄氏【震】读春秋日抄
　　七卷
　　存
　　震自序曰孔子曰吾志在春秋孟子曰春秋天子之事孔子成春秋而乱臣贼子惧盖方是时王纲解纽簒夺相寻孔子不得其位以行其权于是约史记而修春秋随事直书乱臣贼子无所逃其罪而一王之法以明所谓拨乱世而反之正此其为志此其为天子之事故春秋无出于夫子之所自道及孟子所以论春秋者矣自褒贬凡例之説兴读春秋者往往穿凿圣经以求合其所谓凡例又变移凡例以迁就其所谓褒贬如国各有称号书之所以别也今必曰以某事也故国以罪之及有不合则又遁其辞人必有姓氏书之所以别也今必曰以某事也故名以诛之及有不合则又遁其辞事必有月日至必有地所此记事之常否则阙文也今必曰以某事也故致以危之故不月以外之故不日以畧之及有不合则又为之遁其辞是则非以义理求圣经反以圣经释凡例也圣人岂先有凡例而后作经乎何乃一　一以经而求合凡例耶春秋正次王王次春以天子上承天而下统诸侯弑君弑父者书杀世子杀大夫者书以其邑叛以其邑来奔者书明白洞达一一皆天子之事而天为之也今必谓其阴寓褒贬使人测度而自知如优戏之所谓隐者已大不可况又于褒贬生凡例耶理无定形随万变而不齐后世法吏深刻始于敕律之外立所谓例士君子尚羞用之果谁为春秋先立例而圣人必以是书之而后世以是求之耶以例求春秋动皆逆诈亿不信之心愚故私摭先儒凡外褒贬凡例而説春秋者集录之使子孙考焉非敢为他人发也
　　读三传日抄
　　一卷
　　存
　　王氏【柏】左氏正传
　　宋志十卷
　　未见
　　读春秋记
　　八卷
　　未见
　　吕氏【大圭】春秋或问
　　二十卷
　　存
　　何梦申跋曰传春秋几百家其説大抵以褒贬赏罚为主盖三传倡之而诸儒和之也惟朱文公以为不然今其载于门人之所纪录者畧见一二独恨未及成书耳广文吕先生加惠潮士诸士有以春秋请问者先生出五论示之咸骇未闻因并求全稿先生又出集传或问二书盖本文公之説而发明之有五论以开其端有集説以详其义又有或问以极其辨难之指归而春秋之防明白矣噫夫子之心至文公而明文公之论至先生而备先生亦有功于世教矣梦申预闻指教不敢私秘与朋友谋而锓诸梓庶几广其传
　　春秋五论
　　一卷
　　存
　　袁桷曰春秋家刘歆尊左氏杜预説行公谷废不讲啖赵出圣人之防微见刘敞叶梦得吕大圭其冣有功者也
　　程端学曰吕朴乡五论正大明白而于明分义正名分着几微三条之下所引春秋事时或与经意不合纳兰成德序曰春秋论五篇共一卷一曰论夫子作春秋二曰辨日月褒贬之例三曰特笔四曰论三传所长所短五曰世变宋吏部侍郎知兴化军武荣吕大圭圭叔所着也五论闳肆而严正春秋大防具是矣圭叔登淳祐七年进士授潮州教授改贑州提举司干官秩满调袁州福州通判陞朝散大夫行尚书吏部员外郎兼国子编修实录检讨官兼崇政殿説书出知兴化军常以俸钱代中下户输税德祐初元转知漳州军节制左翼屯戍军马未行属元兵至防海都制置蒲夀庚举全州降令圭叔署降笺圭叔不肯将杀之防圭叔门弟子有为管军总管者掖之出圭叔变服遁岛上夀庚将逼以官遣追之问其姓名不答被害先是圭叔缄其著书于一室至是燬焉五论与读易管见论语孟子解以传在学者得存然管见诸书皆不可见见者又仅此而已惜哉圭叔少嗜学师事乡先生濳轩王昭昭为北溪陈淳弟子淳受业晦庵称高足渊源之来人称温陵截呜呼当时诋訿道学者往往谓其迂疎无济然宗社既屋人争北向圭叔独不为诡随甘走海岛不惮以身膏斧钺大节何凛凛也以是观之道学亦何负于人国乎良可叹也矣武荣即今泉郡之南安县唐嗣圣中尝以县为武荣州故名圭叔居县之朴兠乡大丰山下学者因号为朴乡先生
　　翁氏【梦得】春秋指南
　　一卷
　　佚
　　春秋摭实
　　二卷
　　佚
　　春秋要论
　　十卷
　　佚
　　春秋记要
　　十卷
　　佚
　　夀昌县志翁梦得字景説端平咸淳间两中词科寻隐居教授
　　周氏【敬孙】春秋类例
　　佚
　　谢铎曰春秋类例周敬孙着今亡
</div>
    <div class="pagination">
<a href="经义考_page239.html">上一页</a><span>...</span><a href="经义考_page235.html">235</a><a href="经义考_page236.html">236</a><a href="经义考_page237.html">237</a><a href="经义考_page238.html">238</a><a href="经义考_page239.html">239</a><span class="current-page">240</span><a href="经义考_page241.html">241</a><a href="经义考_page242.html">242</a><a href="经义考_page243.html">243</a><a href="经义考_page244.html">244</a><a href="经义考_page245.html">245</a><span>...</span><a href="经义考_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
