<!DOCTYPE html>
<html>
<head>
    <meta charset="UTF-8">
    <title>钦定天禄琳琅书目 - 第 3 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定天禄琳琅书目 - 第 3 页/共 30 页</h1>
    <div class="content">　　汉何休学十二卷休自序
　　镌刻年月不载而字体甚古于宋孝宗以上讳皆阙笔知为南渡后刋
　　书中毎间数纸辄有真书木印曰鄂州州学官书曰鄂泮官书带去准盗考王应麟玉海咸平四年六月诏郡县有学校聚徒讲诵之所赐九经书一部大观二年六月州学蔵书阁赐名稽古则州郡诸学置官书自宋初已行之李心朝野杂记载王瞻叔为学官常请摹印诸经疏及经典释文许郡县以赡学或省系钱各市一本置之于学是南渡后犹重此举且有准盗之条官守亦綦严矣
　　阙补卷十二【末】
　　监本附音春秋谷梁注疏【二函十册】
　　晋范集解唐杨士勋疏附唐陆徳明音义共二十卷士勋序
　　朝野杂记云监本书籍绍兴末年所刋是书于钦宗以上讳皆阙笔而皇瑗瑗字乃孝宗讳全书不阙盖绍兴监本也又云胄监刋六经无礼记今犹存毛诗春秋左氏公羊谷梁传而无礼记亦可证矣
　　朱谋防藩献记晋庄王钟铉宪王之子髙皇帝曽孙也正统七年以榆社王进封王好博古喜法书尝以绛帖岁乆断脱令世子竒源采旧所蔵古今名人墨迹摹刻以号寳贤堂集古法帖今世传名书画多晋府章即其人也余诸印无可考或仿汉铜章皆随手钤用无闗鉴蔵也




　　监本附音春秋谷梁注疏【二函十二册】
　　篇目同前
　　勘对此书与前景徳二年中书牒刻公羊注疏板匡字体俱合板心上注毎纸大小字数中标名公疏谷疏字亦从俗省笔出于匠手两本正符盖景徳原刻诸经此其二也
　　明沈周有竹居所蔵周字启南长洲人于书无所不览文摹左氏诗拟白居易苏轼陆游字仿黄庭坚为世所爱重尤工于画评者谓为明世第一巡抚王恕彭礼咸礼敬之欲留幕下并以母老辞终身不仕明史有传其羣雅斋吴惟明印康虞父三印大小略等似系一人之章但世里未详至方外司马一印亦无考




　　春秋分记【四函四十册】
　　宋程公说着首例要三则次年表九卷世谱七卷名谱二卷书二十六卷周天王纪二卷内鲁及列国世本三十二卷次国小国及四夷十二卷共九十卷前防佀序公说自序又其弟公许序并附公说墓志铭
　　宋淳祐三年程公许守宜春刻是书于郡斋陈振孙书録解题盛称之此本卷中多有元时钤用官印且于首尾纸背用红字条记系大徳十年江浙等处行中书省奉中书省取备国子监书籍令儒学副提举陈公举校勘申解考元史世祖至元十三年括江西诸郡书板宜春隶江西盖至元诏取而大徳始上此即宋刋元印之本
　　御题分记原通记尊王义寓中年经国为纬外抑内斯崇统万乃惟一防殊则以同稀珍宋椠遣暇可研穷乾隆甲午秋御题钤
　　寳一曰乾隆御笔
　　五经【一函六册】
　　易书诗礼记经文春秋左氏经传不分卷
　　巾箱本行密字展朗若列眉中构字阙笔慎字瑗字不阙乃髙宗时刋上方列字音近锡山秦氏仿宋刻巾箱九经亦同此例
　　阙补礼记【六十九七十】春秋【五十】
　　六经圗【一函六册】
　　宋杨甲撰毛邦翰补大易象数钩深圗一册尚书轨范撮要圗一册毛诗正变指南圗一册周礼文物大全圗一册礼记制度示掌圗一册春秋笔削发微圗一册不分卷苗昌言序
　　序载陈大夫为抚之期年取六经圗编类为书刋之于学事在乾道元年序后列衔知抚州陈森见西江志职官门次通判学正各一人学録二人经谕六人而邦翰为州学教授实补诸圗此书宋本在明时已为囏致新都吴氏曽购得授梓见顾起元序今重刻本或间有之若此本之古香寳刻诚希珍也
　　御题宋版六经圗八韵太古圗先书后出考书或不考圗非陈刋苗序诚探要物列文彰允造微典备六千年烛照册贻五百载芸馡玩时愒日凛儆戒惕夕干朝守范围传授都因着姓氏次铨还以正依韦六经敢曰能窥道一已惟应励勅几敬奉
　　禋宗陈爼豆恪遵
　　家法置冠衣帝王学与儒生异罪我由他知我稀乾隆乙未仲春月御笔钤乾隆双玺
　　按玉海绍定六年六月甲午缉熙殿成御书二字牓之宋史理宗本纪六年秋九月以缉熙殿牓记宣付史馆书中有缉熙殿及内殿文玺御府圗书三则宋时已为善本登之中秘矣又有明文渊阁印更征累代寳蔵于慎行笔麈载明中叶文渊阁书散佚殆尽盖已流布人间或吴氏所购得即此本尔其鬻及借人为不孝一印乃是收蔵家取唐杜暹语以示其后人考宋周煇清波杂志称暹毎于所蔵书末自题云清俸买来手自校子孙读之知圣道鬻及借人为不孝




　　四书【五函二十七册】
　　朱子章句集注大学一卷中庸一卷论语十卷孟子十四卷朱子序说读法
　　咸淳癸酉衢守长沙赵淇刋于郡庠毎版中有衢州官书四字中兴馆阁续录秘书郎莫叔光上言今承平滋久四方之人益以典籍为重凡搢绅家世所蔵善本外之监司郡守搜访得之往往锓板以为官书其所在各自版行宋时郡守刋书于此可证此本淇为衢守所刻时度宗九年按虞集道园学古録淇乃赵葵次子幼以郊恩补承奉郎举童子科刻书后六年而入元拜湖南道宣慰使又赵希鹄洞天清録镂版之地有三吴越闽衢郡属越由来旧矣
　　琴川毛氏蔵本印记防伙其鼎元双印
　　秘殿珠林内钱选洪崖圗帧首有之上有钱氏印下曰仲雅又见宋版汉书下曰伯雅而此曰季雅似晜弟行好古鉴蔵家也余无考














　　南轩先生张侍讲孟子详说【一函六册】
　　宋张栻着七卷前癸巳孟子说序讲义发题一则
　　按序栻为是书始自戊子成于癸巳故以癸巳名书而讲义发题下注戊子纪年寓意序所云盖将继此而有考于异日也宋史艺文志载栻孟子详说十七卷癸巳孟子说七巻文献通考止载孟子说十七卷此本正癸巳孟子说而刻者误冠详说之名耳然其标题自属宋款密行疎字精椠也
　　景定五年甲子诏岁二月二十日重于元吉山房【卷四末】
　　正统十三年戊辰岁夏四月上旬重于吴庠书舍乐安蒋裕识【卷七末】
　　右识语二其一记宋理宗景定年号而不书名其一乃明蒋裕盖司教于吴者也后为昆山徐氏蔵本余无考




　　大广益防玉篇【一函六册】
　　梁顾野王撰唐孙强増三十卷前有大中祥符六年都大提举玉篇所牒及字数野王序启各一首
　　近吴江张士俊泽存堂重刋宋本玉篇朱彞尊为之序谓顾氏玉篇唐上元末孙强稍増多其字至宋陈彭年吴锐邱雍辈又重修之于是广益者众而玉篇又非顾氏之旧孙氏玉篇去古未逺犹愈于今之所行大广益本玉篇复上元本而古之小学存焉矣其书较是本独无牒文二十四卷后新加两条在三十卷后而阙十八卷后两条但多附分毫字样及神珙反纽圗耳彞尊咎彭年等之重脩而牒文内明称彭年等校勘允当其实所谓上元本即此大中祥符本也以复孙氏之旧为辞故去其牒耳且彞尊之意以广益为非今核两本字数俱符而泽存堂重刻本须部反多一防字又何说也考宋史艺文志但有彭年重修广韵而无重修玉篇惟文献通考载重修玉篇三卷非此书书録解题云丁度等既修集韵奏言添字既多与野王玉篇不相参协乞委修韵官别为类篇与集韵并行则与玉篇不相防矣是本款式皆宋椠但分卷而不隔流水又一例也
　　阙补【九十七】
　　钦定天禄琳琅书目卷一
　　钦定四库全书
　　钦定天禄琳琅书目卷二
　　宋版史部
　　汉书【五函四十四册】
　　汉班固撰唐顔师古注帝纪十二卷年表八卷志十卷列传七十卷共一百卷
　　宋景徳二年七月中书门下牒文具载篇首结衔为毕士安防准王旦冯拯与监本附音春秋谷梁注疏同而彼为景徳二年六月此为七月故牒文有顾兹三史继彼六经之语书尾载淳化五年奉勅刋正至道三年吕端等进书后又有景祐元年余靖奉诏偕王洙赴崇文院讐对嘉祐六年陈译重校欧阳修防详雕印熙宁二年书成奏御各衔名据此则淳化至道间校正之本在宋太宗时业经雕印真宗景徳年又经重刻仁宗景祐时复命余靖等校正神宗嘉祐熙宁间经欧阳修详定刋成是北宋时官刻汉书已非一本而熙宁本为最后然详阅此书首叶牒文中慎字有缺笔系避宋孝宗讳又凡遇完字皆缺笔系钦宗嫌名则明为南宋时重刻之书非熙宁旧本考朱彞尊经义考载宋叶梦得语曰淳化中以史记前后汉书付有司摹印自是书籍刋镂者益多又载宋李心语曰监本书籍者绍兴末年所刋也国家艰难以来固未暇及九年九月张彦实待制为尚书郎始请下诸道州学取旧监本书籍镂版颁行从之然所取者多残阙故胄监刋六经无礼记正史无汉唐二十一年五月辅臣复以为言上谓秦益公曰监中其他阙书亦令次第镂版虽重有所费不惜也由是经籍复全云云乃知宋代摹刻汉书始于淳化而此则照熙宁本重付剞劂想即心所称绍兴末年所刋之本直至孝宗之时校讐完备始得次第成书耳当时诏勿惜费郑重其事故书手刻工皆属上选摹印纸墨亦经加意取材必求精善宜官刻之书无出其右者矣
　　御题内府蔵旧刻书甚伙而前后汉书雕镌纸墨并极精妙实为宋本之冠览前人跋语知旧为吴兴赵孟頫家物展转流传一归之王世贞再归之钱谦益王钱辈皆精于赏鉴而爱惜珍贵至比之寳玉大弓良非虚语毎一繙阅楮墨犹香古今至寳真有神物防持耶乾隆甲子仲秋之月御题钤
　　寳三曰乾隆宸翰曰几暇临池曰稽古右文之玺又御题冠冕琳琅天禄收因刋书目阅从头吴蔵本自赵魏国楚得重归王弇州久入上方不知故兹编四库识其由旧杯新斝多佳玉却笑无能大白浮乙未新正下澣御题钤
　　寳二曰几暇怡情曰得佳趣中绘
　　御容钤乾隆双玺左方钤
　　寳二曰徳日新曰执两用中
　　牒文前叶有赵孟頫像右方上书赵文敏公小像下书长洲陆师道题于顾汝修芸阁考王世贞弇州续稿载陆师道字子长洲人官尚寳少卿汝修无考按明版秦汉印统有黄姬水序称其书为东川御医顾公所纂厥嗣汝由光禄汝修鸿胪汝和廷评共成之考松江志顾从礼字汝由顾从义字汝和而不及汝修今卷中有顾从徳印以从礼从义证之当即汝修之名但姬水称其官为鸿胪而世贞跋以光禄称之似误以汝由之官属之汝修固不若姬水序其所着之书为可据也
　　眀王世贞跋余平生所购周易礼经毛诗左传史记三国志唐书之类过三千余卷皆宋本精絶最后班范二汉书尤为诸本之冠桑皮纸白洁如玉四旁寛广字大者如钱絶有欧栁笔法细书丝发肤致墨色精纯奚潘流沈盖自真宗朝刻之秘阁特赐两府而其人亦自寳惜四百年而手若未触者前有赵吴兴小像当是吴兴家入吾郡陆太宰又转入顾光禄失一庄而得之噫余老矣即以身作蠧鱼其间不惜又恐兹书之饱我而损也识其末以示后人琅琊王世贞元羙甫重跋次页绘像旁有小楷书王弇州先生像六字不知何人笔考明史陆太宰名完长洲人正徳间官吏部尚书但跋所称真宗朝刻之秘阁系据书首牒文而言未能审为南宋刋本且于书尾景祐以后重订始末皆未详考也
　　王士骐跋此先尚书九友斋中第一寳也近为国税新旧并急不免归之质库中书此志愧明史载士骐世贞子字冏伯举乡试第一登万厯十七年进士终吏部贠外郎亦能文
　　钱谦益跋赵文敏家蔵前后汉书为宋椠本之冠前有文敏公小像太仓王司防得之吴中陆太宰家余以千金从徽人赎出蔵弆二十余年今年鬻之四明谢象三床头黄金尽生平第一杀风景事也此书去我之日殊难为懐李后主去国听教坊杂曲挥泪别宫娥一段凄凉景色约略相似癸未中秋日书于半野堂又跋京山李维柱字本石本宁先生之弟也书法橅顔鲁公尝语余若得赵文敏家汉书毎日焚香礼拜死则当以殉塟余深愧其言右汉书二跋载在初学集中坦公司马既得此书属余重録于此又跋赵吴兴家蔵宋椠两汉书王弇州先生鬻一荘得之陆水村太宰家后归于新安富人余以千二百金从黄尚寳购之崇祯癸未损二百金售诸四明谢氏庚寅之冬吾家蔵书尽为六丁下取此书却在人间然其流落不偶殊可念也今年游武林坦公司马携以见眎余纵臾劝亟取之司马家插架万籖居然为压库物矣呜呼甲申之乱古今书史圗籍一大刼也吾家庚寅之火江左书史圗籍一小刼也今吴中一二蔵书家零星据摭不足当吾家一毛片羽见者夸诩比于酉阳羽陵书生饿眼但见钱在纸裹中可为捧腹司马得此十箧乃今时书库中寳玉大弓当令吴儿见之头目运舌吐而不能收不独此书得其所归亦差可为绛云主人开顔吐气也劫灰之后归心空门尔时重见此书佛言昔年竒物经歴年岁忽然复睹记忆宛然皆是蔵识变现良非虚语而吕不韦顾以楚弓人得为孔老之云岂为知道者乎司马精于佛学并以斯言谂之岁在戊戌孟夏二十一日虞山防叟钱谦益重跋于武林之报恩院谦益人品不足称而长于鉴古故于是书三致意跋中所称谢象三黄尚寳坦公司马诸人均无考惟李维柱载苏州府志京山人领乡荐嘉靖中为常熟教谕又卷中有黄正賔印毎用钱谦益印钤盖其上正賔当即官尚寳售此书于谦益者收蔵诸印中有鼎元伯雅潘允端诸印无考










　　后汉书【五函四十册】
</div>
    <div class="pagination">
<a href="钦定天禄琳琅书目_page2.html">上一页</a><a href="钦定天禄琳琅书目.html">1</a><a href="钦定天禄琳琅书目_page2.html">2</a><span class="current-page">3</span><a href="钦定天禄琳琅书目_page4.html">4</a><a href="钦定天禄琳琅书目_page5.html">5</a><a href="钦定天禄琳琅书目_page6.html">6</a><a href="钦定天禄琳琅书目_page7.html">7</a><a href="钦定天禄琳琅书目_page8.html">8</a><span>...</span><a href="钦定天禄琳琅书目_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
