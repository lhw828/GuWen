<!DOCTYPE html>
<html>
<head>
    <meta charset="UTF-8">
    <title>金石录 - 第 29 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石录 - 第 29 页/共 34 页</h1>
    <div class="content">



　　金石録卷二十五
　　钦定四库全书
　　金石録卷二十六　　　　宋　赵明诚　撰跋尾十六【唐】
　　唐并州长史崔敬嗣碑
　　唐赠右仆射王洎碑
　　唐巂州都督姚懿碑
　　唐卢懐愼碑
　　唐琅邪王冲墓志
　　唐元观尹尊师碑
　　唐河侯新祠颂
　　唐郭知运碑
　　唐大云寺禅院碑
　　唐六公咏
　　唐凉国长公主碑
　　唐衞尉正卿泉君碑
　　唐左骁卫大将军赵元礼碑
　　唐王方翼碑
　　唐龙角山纪圣铭
　　唐冠军大将军臧懐亮碑
　　唐萧灌碑
　　唐杨厯碑
　　唐汝阳王长女墓志
　　唐南岳眞君碑
　　唐立梁宣帝明帝二陵碑
　　唐孝义寺碑隂记
　　唐景阳井铭
　　唐代国长公主碑
　　唐赵冬曦祭仲山甫文
　　唐解琬碑
　　唐赠兖州都督裴守眞碑
　　唐屯畱令邢义碑
　　唐并州长史崔敬嗣碑
　　右唐崔敬嗣碑按唐史崔光逺传中宗在房州光逺之祖敬嗣为刺史尽诚推奉帝德之及反正有与敬嗣同姓名者毎拟官辄超拜后召见悟非是访眞敬嗣已死乃用其子余集録有光逺祖墓志其卒在武后朝此碑敬嗣盖中宗时误迁官者也而碑乃云景龙元年有制追不时至中宗对宰相称其姓名三令使者趣之及谒见即日拜羽林将军二説不同岂中宗既见乃悟其非是欤
　　唐赠右仆射王洎碑
　　右唐王洎碑洎王仁皎父也元和姓纂唐史宰相世系表皆云名文洎而碑云名洎字文洎云
　　唐巂州都督姚懿碑
　　右唐姚懿碑懿崇父也据碑及唐书宰相世系表皆云公讳懿字善意而崇子奕碑与元和姓纂乃云名善意岂非以字行乎懿隋末唐初人仕至巂州都督开元间崇为宰相立此碑
　　唐卢懐愼碑
　　右唐卢懐愼碑苏颋撰其叙懐愼官阀甚畧云公讳懐愼字懐愼而史不载其字又云上因游鄠杜北望京阙岿然有公之别庐抵其宅室甚陋据此所书乃明皇尝亲幸其第而史云驰使问之非也史又云懐愼属疾宋璟卢从愿候之临别执二人手曰上求治切然享国久稍勌于勤将有憸人乗间而进矣盖谓杨李也果如此懐愼可谓先见然独新史有之旧史不载按懐愼以开元四年卒是时明皇新即位登用贤俊鋭于为治之时也乃曰享国久倦于勤何哉疑初无此事盖唐史喜取小説所载故事多谬误以此知是非去取秉史笔者岂不可愼
　　唐琅邪王冲墓志
　　右唐琅邪王冲墓志冲赵王贞子也中宗迁房陵贞与冲谋反正举兵未几父子皆败开元六年始诏陪昭陵武后革命毒流海内而唐之宗室被祸尤甚冲父子特畏诛翦故举兵尔非有他谋也仓卒无援卒就夷灭哀哉
　　唐元观尹尊师碑
　　右唐尹尊师碑郭谦光八分书谦光八分初不见称于唐人欧阳公独称之以为不减韩蔡史李四家余因访求之久得崔敬嗣及此碑着録焉
　　唐河侯新祠颂
　　右唐河侯新祠颂秦宗撰云河伯姓冯名夷字公子潼乡华隂人也按章懐太子张衡传注引圣贤墓冢记亦云冯夷者农华隂潼乡隄首里人服八石得水仙为河伯又引龙鱼河图曰河伯姓吕名公子夫人姓冯名夷三説虽异然其为无所稽据则同也呜呼自古荒诞之説惑人虽聪明之士犹或不免况庸人乎
　　唐郭知运碑
　　右唐郭知运碑苏颋撰知运有两碑其一张説文唐书知运传载其子二人曰英杰英乂而苏张二公所为碑书其子四人曰英杰英竒英协英彦而无英乂欧阳公疑焉以谓英竒等三子皆在唐不显史家阙漏或有之英乂尝为西川节度使其事甚着史官不应差其世家而苏张二公作铭在知运卒后不逺亦不应阙其子孙莫可究其孰失余按代宗实録云英乂知运季子而元载所为英乂墓碑亦云陇右节度使知运公之皇考也然则英乂为知运子无疑又按英乂碑云公以天宝二载筮仕盖知运以开元九年卒明年立碑碑所载诸子皆已有名位英乂时方孩幼且未从仕故碑不载尔余又尝得徐浩所为英杰碑有云移孝于忠二叶四将齐名当代同气十人然则知运诸子碑传阙漏者尚多不独此三人而已【德宗实録又有郭英干云英乂弟也】
　　唐大云寺禅院碑
　　右唐大云寺禅院碑李邕撰并书初武后时有僧上大云经陈述符命遂令天下立大云寺至开元二十六年诏改为开元寺此碑十一年建故犹称大云也
　　唐六公咏
　　右唐六公咏李邕撰胡履虚书初余读杜甫八哀诗云朗咏六公篇忧来豁防蔽恨不见其诗晚得石本入録其文词高古眞一代佳作也六公五王为一章狄丞相别为一章云
　　唐凉国长公主碑
　　右唐凉国长公主碑苏颋撰明皇书公主睿宗女也新唐书列传云字华庄而碑云讳防字花妆传云下嫁薛伯阳而碑云嫁温彦博曾孙曦按新史睿宗第三女荆山公主已嫁薛伯阳当以碑为正
　　唐衞尉正卿泉君碑
　　右唐泉君碑泉君者高丽苏文之孙泉男生之子也高宗时与男生同归朝仕为衞尉卿按唐书及元和姓纂皆云名献诚今此碑乃云讳寔字行于代而阙其字不书又姓纂云献诚生隐而碑但云名隐而已献诚出于夷虏事迹无足考究録之以见史传所载名字异同也
　　唐左骁卫大将军赵元礼碑
　　右唐赵元礼碑潘肃撰元礼赵丽妃之父本山东倡也明皇在潞丽妃以倡得幸后生太子瑛开元初元礼父子皆超迁显官其卒赠越州都督諡曰忠诏为立碑称述甚胜夫爵禄天下公器所以待有德与有功者虽人主不得而私焉明皇昵于内宠擢用匪人至为赐諡立碑尊宠如此使天下之士亦何所劝乎论者徒知明皇自天宝以后纲纪废弛卒致播迁之祸不知袵席无别履霜不戒所从来久矣
　　唐王方翼碑
　　右唐王方翼碑张説撰其事与唐书列传皆合以校余家所藏燕公集本不同者二十余字皆当以碑为是也
　　唐龙角山纪圣铭
　　右唐龙角山纪圣铭明皇撰按高祖实録武德三年四月辛巳晋州人吉善行于羊角山见白衣老父乗白马朱鬛谓善行曰爲吾语唐天子吾为老君汝祖也今年平贼后汝当为帝天下太平必得百年享国子孙且千岁太宗遣使者杜昻致祭须臾神复见谓昻曰归语天子我不食何烦祭为高祖异之立庙于其地授善行朝散大夫据碑称是时太宗为秦王讨宋金刚所谓贼平汝当为帝者指太宗也其事可谓怪矣然碑与实録所载语颇不同文多不能备録惟碑称善行以武德三年二月初奉神教至四月老子又见曰石出吾言实既而太宗遣昻善行乗驿表上比至长安适防郇州献瑞石如文曰天下安千万日而实録亦云郇州献瑞石有文曰天下千万其语小异又碑称善行绛州人而实録云晋州尔老子其生以清净无为为宗岂身没数千岁而区区为人称述符命哉盖太宗初起托以自神此陈胜所谓卜之鬼者也史臣既载于实録明皇又文之于碑遂以后来为眞可欺罔岂不可笑也哉
　　唐冠军大将军臧懐亮碑
　　右唐臧懐亮碑李邕撰并书臧氏世墓在耀州三原有数碑余尽得之元和姓纂云懐亮生希让为渭北节度使此具载懐亮诸子无名希让者以余家所有顔鲁公书懐恪碑考之希让盖懐恪子云
　　唐萧灌碑
　　右唐萧灌碑张説撰云灌为内直监以外艰去职当免丧不就祥缟不撤几筵者久之夫礼为可传也为可继也子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王之制礼行道之人皆不忍也子路闻之遂除之灌父丧当除其母无恙而过时不释服不撤几筵岂礼也哉
　　唐杨厯碑
　　右唐杨厯碑题云义男光禄大夫前中书令上柱国越国公太子右谕德颍川钟绍京撰铭并书厯中官杨思朂父也绍京出于胥史无他才能特以夤縁附防致位宰相固无足道者然屈于阉竖至以父事之又以着之金石畧无愧耻亦甚矣书之可以为后来之戒而新旧史皆阙焉故余详録之于此者有以见小人苟可以得利无不为也
　　唐汝阳王长女墓志
　　右唐汝阳王长女墓志宁王撰唐史及诸书汝阳王名皆为璡而此志独作淳此志宁王自作不应差误按宁王诸子与宗子名皆从玉疑汝阳先名淳后改为璡唐史不载耳【宗诸子名皆初从水后改为玉也】
　　唐南岳眞君碑
　　右唐南岳眞君碑有别驾赏紫金鱼袋光大晊欧阳公云赏紫盖今借紫之比余按唐制自有借紫借绯而又有赏紫赏绯盖以军功被赏者耳
　　唐立梁宣帝明帝二陵碑
　　右唐立梁宣帝明帝二陵碑开元二十一年其裔孙嵩追建其前题银青光禄大夫黄门侍郎同中书门下平章事而姓名已残缺按唐纪开元二十一年韩休实为此官然则此碑乃休之文也碑后题金紫光禄大夫行光禄卿驸马都尉而姓名已残缺者盖嵩之子衡也
　　唐孝义寺碑隂记
　　右唐孝义寺碑隂记初陈徐陵为孝义寺碑至开元二十三年徐峤之为湖州刺史再书而刻之因记其事于碑隂峤之自云陵之十世孙按陈书陵以后主至德元年卒距开元二十三年才百五十余年不应已有十世孙又据峤之父高行先生碑云曾祖俨梁岳阳王参军则是俨与陵同时而在其前不应为陵五世孙以此碑隂所书可疑然其笔法精妙非峤之不能为特恐书碑时误耳
　　唐景阳井铭
　　右唐景阳井铭文字磨灭后有记开元中江宁县丞王震撰震所撰记其前以为序称余莫知谁也其末乃云盖隋炀帝之所制耳然则未知果炀帝之所制乎欧阳文忠公曰炀帝躬自灭陈目见叔宝事又尝自铭以为戒如此及身为淫乱则又过之岂所谓下愚不移者哉余以谓炀帝躬贼其父而夺之位其防忍狂悖人神之所愤疾死盖晚矣至于长恶不悛以亡其国乃所当然又何足议焉
　　唐代国长公主碑
　　右唐代国长公主碑云公主睿宗第四女也新唐史以为第五女盖史误碑乃公主壻郑万钧撰
　　唐赵冬曦祭仲山甫文
　　右唐赵冬曦祭仲山甫文开元二十二年冬曦为濮州刺史因明皇耕借田致祭刻此文焉按乐史寰宇记仲山甫墓在雷泽县西北一里墓前有祠堂石室而郦道元注水经成阳尧陵北二里有仲山甫墓考地验状咸为疎僻盖闻疑书疑耳余尝得其石室画像上有八分书题云君为从事时以字画及衣冠人物验之乃东汉时所为决非山甫墓汉末仲氏为成阳大族尧母碑隂题名数十人皆仲氏而廷尉定以下三碑尚存廷尉碑云圣汉龙兴家于成阳孟府君尧庙碑云惟仲氏祖统所继出本继于成周之胄苗天生仲山甫翼佐中兴宣平功遂受封于樊周道衰防失爵亡邦后嗣乖散各相土择居帝尧萌兆生长葬陵在于成阳圣化常存慕魏都之盛乐风俗之美遂安处基业属都乡高相里因仲氏盖后人因仲氏于此遂误指为仲山甫墓其实非也
　　唐解琬碑
　　右唐解琬碑琬武后中睿朝为将有功新旧史皆有传所书事迹终始与碑多合惟碑与旧史皆云琬以开元六年卒而新史以为卒于五年者误也
　　唐赠兖州都督裴守眞碑
　　右唐裴守眞碑云守眞曾祖景周富平令祖正长平郡赞持考眘鄼令新唐史宰相世系表亦云景生正隋散骑常侍正生眘字归厚为酂令而元和姓纂乃云正生归厚归厚生眘者误矣惟守眞及其子耀卿碑皆云正为长平郡赞治而世系表言为散骑常侍又云眘字归厚不知何所据也
　　唐屯畱令邢义碑
　　右唐邢义碑义邢和璞父也元和姓纂云和璞父名思孝为澧州都督而碑乃云公讳义字思义仕为屯畱令又姓纂云后魏光禄卿邢虬虬生防防生孙助助生思孝思孝生和璞而碑乃云助之祖名子良皆当以碑为据







　　金石録卷二十六
　　钦定四库全书
</div>
    <div class="pagination">
<a href="金石录_page28.html">上一页</a><span>...</span><a href="金石录_page24.html">24</a><a href="金石录_page25.html">25</a><a href="金石录_page26.html">26</a><a href="金石录_page27.html">27</a><a href="金石录_page28.html">28</a><span class="current-page">29</span><a href="金石录_page30.html">30</a><a href="金石录_page31.html">31</a><a href="金石录_page32.html">32</a><a href="金石录_page33.html">33</a><a href="金石录_page34.html">34</a><a href="金石录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
