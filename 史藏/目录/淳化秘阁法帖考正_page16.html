<!DOCTYPE html>
<html>
<head>
    <meta charset="UTF-8">
    <title>淳化秘阁法帖考正 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳化秘阁法帖考正 - 第 16 页/共 17 页</h1>
    <div class="content">　　新安呉太学用卿以所藏真迹模勒余清斋正帖十六卷续帖八卷刻极精详惜是板本不免犹有斧凿防迹
　　郁冈斋帖
　　吾宗损庵先生所摹勒凡十卷上自钟王下迄苏米苍深不及停云而秀润过之故当逺出戏鸿之上下卷木石叅半木本今已蠧损不全石犹完好今俱入质库运去徽州矣
　　戏鸿堂帖
　　董思白以平生所见真迹勒成一十六卷惜刻手粗恶字字失真为古今刻帖中第一恶札
　　快雪堂帖
　　涿州冯铨所摹凡六卷以得右军快雪帖真迹因以名其帖刻法秀润故盛有名于时然乏昔人苍深之韵吾乡周丈东防称为天画神镂过语也







　　淳化秘阁法帖考正卷十一
　　钦定四库全书
　　淳化秘阁法帖考正卷十二
　　监察御史王澍撰
　　论书防语【附正】
　　古人学书皆有师传宻相指授余学之五十年不过师心探索然古人之防可得而窥又年来纵意摸古心所通防往往条疏纸尾捡括合者并録成卷名曰论书防语附见卷末期以就正有道云尔
　　执笔
　　执笔欲死运笔欲活指欲死腕欲活
　　五指相次如螺之旋捻宻持不通一缝则五指死而臂斯活管欲碎而笔乃劲矣
　　作蝇头书须平悬肘髙提笔乃得寛展匠意字渐大则手须渐低若至擘窠大书则须是五指撮笔头手既低而臂乃髙然后腕力沉劲指挥如意执笔一髙则运笔无力作书不浮滑便拖沓
　　学欧须悬腕学褚须悬肘学顔须内钩学栁须外捩
　　运笔
　　世人多以捻笔端正为中锋此栁诚悬所谓笔正非中锋也所谓中锋者谓运锋在笔画之中平侧偃仰惟意所使及其既定也端若引绳如此则笔锋不倚上下不偏左右乃能八面出锋笔至八面出锋斯往无不当矣至以秃頴为中锋只好隔壁听
　　又世人多目秃頴为藏锋非也厯观唐宋碑刻无不芒铩铦利未有以秃頴为工者所谓藏锋即是中锋正谓锋藏画中耳徐常侍作书对日照之中有黒线此可悟藏锋之妙
　　如锥画沙如印印泥世以此语举似沉着非也此正中锋之谓解者以此悟中锋思过半矣
　　笔折乃圎圎乃劲
　　劲如铁软如绵须知不是两语圎中规方中矩须知不是两笔
　　使尽气力至于沉劲入骨笔乃能和和则不刚不柔变化斯出故知和者沉劲之至非软缓之谓变者和适之至非纵逸之谓
　　结体欲用笔欲寛一顿一挫能取能舍有何不到古人处
　　解得顿挫斯能跌荡指如悬槌笔如死蚓岂有是处古钗脚不如屋漏防屋漏防不如百岁古藤以其渐近自然
　　顔鲁公古钗脚屋漏防只是自然董文敏谓是藏锋门外汉语
　　钗脚漏防从生入从熟出
　　束腾天潜渊之势于豪忽之间乃能纵横潇洒不主故常自成变化然正须笔笔从规矩中出深谨之至奇荡自生故知奇正两端实惟一局
　　以正为奇故无奇不法以収为纵故无纵不擒以虚为实故断处皆连以背为向故连处皆断学至解得连处皆断正正奇奇无妙不臻矣
　　以抜山举鼎之力为舞女挿花乃道得个和字杜元凯言优而柔之使自求之厌而饫之使自趍之若江海之浸膏泽之润涣然冰释怡然理顺到此乃是和处
　　能用拙乃得巧能用柔乃得刚
　　用笔沉劲姿态乃出
　　须是字外有笔大力囘旋空际绕如游丝如飞龙突然一落去来无迹斯能于字外出力而向背往来不可端倪矣
　　隔壁取势空际用笔此不传之妙
　　南唐后主拨镫法解者殊鲜所谓拨镫者逆笔也笔尖向里则全势皆逆无浮滑之病矣学者试拨镫火可悟其法
　　须有不使尽笔力处
　　工妙之至至于如不能工方入神解此元常之所以胜右军魏晋之所以胜唐宋也
　　欧多折顔多转折须提转须撚
　　结字
　　结字须令整齐中有参差方免字如算子之病逐字排比干体一同便不成书
　　作字不须豫立间架长短大小字各有体因其体势之自然与为消息所以能尽百物之情状而与天地之化相肖有意整齐与有意变化皆是一方死法
　　纯肉无骨女子之书能者矫之而过至于枯朽骨立所谓楚则失矣齐亦未为得者也古人之书鲜有不具姿态者虽峭劲如率更遒古如鲁公要其风度正自和明悦畅一渉枯朽即筋骨具而精神亡矣作字如人然筋骨血肉精神气脉八者备而后可为人阙其一行尸耳不欲为行尸惟学乃免
　　有意求变即不能变魏晋名家无不各有法外巧妙惟其无心于变也唐人各自立家皆欲打破右军铁围然规格方整转不能变此有心无心之别也然欲自然先须有意始于方整终于变化积习乆之自有防通处故求魏晋之变化正须从唐始
　　用墨
　　东坡用墨如糊云须湛湛如小儿目睛乃佳古人作书未有不浓用墨者晨起即磨墨汁升许供一日之用及其用也则但取墨华而弃其渣滓所以精彩焕然经数百年而墨光如漆余香不散也至董文敏始以书法用墨初觉气韵鲜妍乆便黯黮无色然其着意书究未有不浓用墨者观者未之察耳
　　墨须浓笔须健以健笔用浓墨斯作字有力而气韵浮动
　　临古
　　自运在服古临古须有我两者合之则双美离之则两伤
　　临古须是无我一有我只是已意必不能与古人相消息
　　习古人书必先专精一家至于信手触笔无所不似然后可兼收并蓄淹贯众有然非淹贯众有亦决不能自成一家若专此一家到得似来只为此家所盖往费一生气力
　　穷其源流究其变化然后作字有本不理其本但取半路挦撦不济事
　　临古须透一歩翻一局乃适得其正古人言智过其师方名得髓此冣解人语
　　摄天地和明之气入指腕间方能与造化相通而尽万物之变态然非穷极古今一歩歩脚踏实地积习乆之至于纵横变化无适不当必不能地负海涵独扛百斛故知千里者跬歩之积万仭者尺寸之移
　　孙防礼云学之者尚精拟之者贵似凡临古人始必求其似乆乆剥换遗貌取神则相契在牝牡骊黄之外斯为神似宋人谓顔书学褚顔之与褚絶不相似此可悟临古之妙也
　　正书乐毅为主黄庭内景洛神佐之行书兰亭为主圣敎争坐佐之草书十七帖为主书谱絶交佐之
　　人必各自立家乃能与古人相抗魏晋迄今无有一家同者匪独风防迁流亦縁规模自树仆尝说使右军在今日亦学不得正恐为古人盖也
　　作一字须笔笔有原本乃佳一笔杜撰便不成字作书不可不通篆今人作书别字满纸只縁未理其本随俗乱写耳通篆法则字体无差通隶法则用笔有则此入门第一正歩
　　凡临古人始在能取继在能舍能取易能舍难然不能力取无由得舍
　　善学栁下惠莫如鲁男子于此可悟舍法非拆骨还父拆肉还母何从现得清浄法身来
　　篆书
　　篆须圎中规方中矩直中绳
　　篆书用笔须如绵里銕行笔须如蚕吐丝
　　篆书有三要一曰圎二曰瘦三曰叅差圎乃劲瘦乃腴叅差乃整齐三者失其一奴书耳
　　阳冰篆法直接斯喜以其圎且劲也笔不折不圎神不清不劲能圎能劲而出之虚和不使脉兴血作然后能离方遁圎各尽变化一用智巧以我意消息之即安排有迹而字如算子矣有名一代解此语者絶少所以篆法无一可观
　　隶书
　　汉唐隶法体貌不同要皆以沉劲为本唯沉劲斯健古为不失汉人遗意结体弗论也不能沉劲无论为汉为唐都是外道
　　吾衍三十五举云隶书须是方劲古拙斩钉截铁挑防平硬如折刀头方是汉隶今作者不得古人之意但以弱毫描取旧碑断阙形状便交相惊诧以为伯喈复生岂不可笑
　　隶出于篆然汉人隶法变化不同有合篆者有离篆者有増篆者有减篆者为体各殊譌舛错出须要合篆乃为正则林罕言非究于篆无由得隶此不刋之论也
　　楷书
　　晋唐小楷经宋元来千临百模不唯妙处全无并其形状亦失惟唐人碑刻虽经剥食而其存者去真迹仅隔一纸犹可见古人妙处从此学之上可追踪魏晋下亦不失宋元
　　楷书不当布置平穏然须从平稳入
　　黄山谷言大字欲结宻无间小字欲寛绰有余作蝇头细书须令笔势纡余跌宕有寻丈之势乃佳观褚公隂符经顔公麻姑记有一字局促否
　　行书
　　以楷书作行则太拘以草法作行则太纵不拘不纵潇洒纵横浓纎得中髙下合度兰亭圣敎郁焉何逺
　　不徐不疾官止神行胸有成书笔无滞体行书之妙尽矣
　　悬鍼欲徐徐则意足而态有余妍垂露欲疾疾则力劲而笔能覆逆米老言无垂不缩无往不收此两语宣泄殆尽
　　草书
　　右军以后无草书虽大令亲灸趋庭之训亦已非复乃翁门仭颠素已降则奔逸大过所谓惊蛇走虺势入户骤雨旋风声满堂不免永堕异趣矣孙防礼谓子敬以下莫不鼓努为力标置成体内不足者必外张非直世降风移之故也余论草书须心气和平敛入规矩使一波一磔无不坚正乃为不失右军尺度稍一纵逸即偭规改错恶道坌出米老讥颠素谓但可悬之酒肆非过论也
　　姜白石论草书须有起有应各尽义理愚以为此只死法耳欲断还连似奇反正不立一法不舍一法乃能尽妙夫惟右军必也圣乎
　　草书如何守正圎中规方中矩如何尽变无圎而不矩无方而不规如何用力从规矩入从规矩出如何究竟一歩不离歩歩纵舍至于能纵舍斯谓从心不逾右军化不可为其底蕴不过些子颠素只此些子差所以永堕异趣
　　牓书
　　牓书须我之气足盖此书虽字大寻丈只如小楷乃可指挥匠意有意展拓即气为字所夺便书不成
　　牓书每一字中必有一两笔不用力处须是安顿使简澹令全字之势寛然有余乃能跌荡尽意此正善用力处
　　凡作牓书不须豫结搆长短濶狭随其字体为之则叅差错落通体自成结搆一排比令整齐便是俗格
　　凡牓书三字须中一字略小四字须中二字略小若齐一则髙悬起便中间字突出矣
　　牓书结体宜稍长髙悬则方若结体方则髙悬起便匾濶而势散矣
　　论古
　　钟太傅书以唐摹贺捷表为第一幽深古雅一正一偏具有法外之妙力命表模搨失真了乏胜槩季直乃是伪迹了乏贺捷胜槩不足观也
　　右军临钟墓田为胜然比于贺捷十得二三耳宣示非不古雅然锋穨頴秃未届神妙当由模搨失真故
　　右军楷书以新安呉氏所藏乐毅论为冣似柔而刚似近而逺神清韵和使人有天际真人想髙绅学士家不全本虽名流传有绪亦己不届精华矣
　　世俗所传晋唐小楷质木无润如出一手虽越州石氏刻烜赫殆数百年究亦精华销乏无古人撤手悬厓妙处
</div>
    <div class="pagination">
<a href="淳化秘阁法帖考正_page15.html">上一页</a><span>...</span><a href="淳化秘阁法帖考正_page11.html">11</a><a href="淳化秘阁法帖考正_page12.html">12</a><a href="淳化秘阁法帖考正_page13.html">13</a><a href="淳化秘阁法帖考正_page14.html">14</a><a href="淳化秘阁法帖考正_page15.html">15</a><span class="current-page">16</span><a href="淳化秘阁法帖考正_page17.html">17</a><a href="淳化秘阁法帖考正_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
