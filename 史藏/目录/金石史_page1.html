<!DOCTYPE html>
<html>
<head>
    <meta charset="UTF-8">
    <title>金石史 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石史 - 第 1 页/共 2 页</h1>
    <div class="content">　　钦定四库全书　　　　　史部十四
　　金石史　　　　　　　　目录类二【金石之属】提要
　　【臣】等谨案金石史二卷明郭宗昌撰宗昌字允伯华州人平生喜谈金石之文所居沚园在白崖湖上常搆一亭柱础墄皆有欵识铭赞手书自刻之凡三十年而迄不成盖迂僻好异之士也与同时盩厔赵崡皆以搜剔古刻为事崡着石墨镌华宗昌亦着此书而所载止五十种仅及赵书五分之一上卷起周迄隋唐下卷唐碑二十余而已宋绛州夫子庙记一篇间杂其中殆仿原本集古目录不序时代之例欤其论石鼓文主董逌广川书跋之説据左传定为成王所作已为好异又谓以石为鼓无所取义石又不类鼔形改为岐阳石古文则乖僻更甚矣其论峄山碑一条引唐封演谓其石为曹操所排倒而云拓跋焘又排倒之何一石而两遭踣云云考封演闻见记云秦始皇刻石李斯小篆后魏太武帝登山使人排倒之无曹操排倒之语殆宗昌所见之本或偶脱太字因误读为魏武帝遂谬云两次排倒其援引疏舛亦不足据然宗昌与赵崡均以论书为主不甚考究史事无足为怪观其论衡岳碑比干墓铜盘铭季礼碑天发神防碑碧落碑诸条皆灼指其伪颇为近理其论怀仁集圣教序胜于定武兰亭盖出于乡曲之私自矜其闗中之所有不为定论故后来孙承泽深不满之然承泽作庚子销夏记其论列诸碑实多取此书之语则固不尽废宗昌説也惟其好为大言冀以骇俗则眀季山人谲诞取名之惯技置之不问可矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　原序
　　吾华郭伯先生以间出之才遭不偶之数余方之郭有道钦其道而惜其遇也先生生与予父同龄忘年友余谊最笃把酒论文常继日夜甲申乱后失家余索居东村而先生在郭南幽篁中同患相恤接见尤密即豺狼冰雪不爲阻是以知先生无过余者先生明以析理精以博物制器天巧书法精善议论淹通著述渊奥谈艺之家取爲折衷至于秉礼正俗士大夫多宗之可谓贤矣辛卯仲冬余别入都壬辰初夏闻先生殁痛哭数日夜归吊于家哭于墓即问遗书其家小阮能藏之惟金石史亡矣益深于恸甲午又入都从民部张尔唯饮言及金石史之亡也而张公曰吾能存之亟观之乃习见本也嘻是生伯也且喜且悲八月八日手录二十八功竟人亡业显不朽在是读是书者毋谓是书足以尽伯即余之序是书亦不能极言伯而是书亦可以知伯矣甲午十月十一日刘泽溥序
　　钦定四库全书
　　金石史卷一
　　明　郭宗昌　撰
　　周岐阳石古文
　　岐阳石古文有谓爲周宣王猎碣者惟董程二氏以左传成有岐阳之搜证之皆凿凿有据其畧云考之书天子大搜防诸侯施命令非尝事也史不得无书若宣王搜岐即周史失之列国不得并逸胡后世无闻焉则爲成王信矣其言真如岳峙不可复撼第广川有其学有其识有其辩而无其笔故不胜葛藤纠纒确论反晦耳郑樵谓爲秦惠文后及欧阳三疑皆瞽说迷谬不足与辩韦应物谓爲文王之鼔宣王刻诗真如少君古强之徒曽目覩其事也何物又有马子卿者以爲宇文周时作一似无目者益大可笑如此樵又爲石鼔者立碑之渐千载名言至谓以石爲鼔繇其土地之所出则非也古人制作尚象不爲虚器岂止以地之所出苟且不法耶观九州贡物攷工制器无一不穷极奥渺以石爲鼔何所取则乎今石在太学圣庙防门左右寳防无人冬辄篝火抚搨燬剥日甚余曽手摩其文与鼔形了不似其坚类玉故能久存就石形之自然少加雕琢旋转刻文行字或七或六少华山前石之坚润者与此无异想当时因有佳石即刻置搜所而已第文无不典字无不雅民休王游自相寳爱此三代有道之长也非如后世竭力征石造天无极刻龙绣螭筑藩置守妄意垂逺然不一转盼旋离野火能得鬼神呵防至今哉悲夫余旣潢成而题曰周岐阳石古文断以成王时物而不以鼓名足刋古今之谬
　　夏衡岳赝碑
　　相传禹衡岳字七十七在密云峯杨用修得之张佥宪云宋嘉定中何致子一游南岳脱其文刻于岳麓用修又刻于滇杨时乔又刻于栖霞用修又谓韩愈刘禹锡朱熹张栻诸人求之不得已得之爲奇幸仰止诸贤冀是恐非纷纭聚讼猎以爲奇余于是喟然叹曰呜呼是何异逺隔絶域而泣其先也善乎王元美之言也曰铭词未谐圣经类周冢穆天子传语防哉防哉
　　又
　　禹碑余不能随人悲笑已辩其附防因又攷其文与唐小説无异因并载于后禹碑文曰承帝曰咨翼辅佐卿洲渚与登鸟兽之门参身洪流而明发尔兴久旅忘家宿岳麓庭智营形折心罔弗辰往求平定华岳泰衡宗防事裒劳余伸禋郁塞昏徙南渎衍亨衣制食万国其宁窜舞永奔凡七十七字此岂虞唐语耶唐大厯中有人独至凤凰台见一男子独与一妇相和而歌声彻云际歌罢其人廹视乃二兽一类猪而体特髙蔚有文彩一类龙而小徧体纯黄色其人惊走遇行者语其故共往寂无所见惟竹书一束在地取视竹策几毁文不可辩惟首隶书地出梓桐僞失厥众邪去立言灌平获诵于古有文乍得斯人慈心勿用笔冠日轮三十二字其视禹碑何异观此则益知其赝
　　周武王赝铜盘铭
　　铜盘铭曰左林右泉后冈前道万世之宁兹焉是寳似非三代语第铭字颇类汉淮南王故宫所出古戈铭而辄谓武王封比干墓抑何据耶余故集金石古文彜器外断自岐阳石始而不以鼔名他如衡岳坛山比干季札墓题诸书皆妄自附防区区不能随人悲笑而广川书家张杜复谓阳冰初学峄山碑后见季札墓字便变化开合如龙如虎劲利豪爽风行雨集阳冰遂从此得篆法抑又何也岂阳冰所见别爲真书非今附防可笑者耶今观阳冰遗迹亦竟不能超唐人而上之乌在其法所从得也
　　秦峄山铭
　　余藏峄山铭二种一爲宋淳化中郑文寳刻之长安者一爲元人摹宋张仲文本刻之邹县者元刻不足言文寳刻者犹少存玉箸遗意斯篆不絶如线此尚可意防知非李阳冰辈所能髣髴也唐封演谓其石曹操排倒嗟乎秦虽暴铭词尚朴古近情真实无饰有合圣人之意非如贼瞒荼戮忠良为鬼为蜮受禅劝进矫诈罔诬弋取汉鼎呕秽千古而又何以踣其碑也又北魏拓跋焘登峄山见其石亦使排倒何其一石而两遭其踣岂踣后复竖之而又遇焘耶抑别爲一石耶始皇以力经营天下思欲威加万世乃不一转盼而爲人揶揄如此亦可鉴矣
　　又
　　此元人又摹宋张仲文本重刻之峄县者不知张本何如元摹定非其旧元刘之美一记益潦倒极可笑铭后方爲二世诏槩谓颂始皇功德误矣杜少陵云峄山之碑野火焚枣木传刻肥失真又云书贵瘦硬方通神此刻转瘦于闗中郑刻而失真益甚则书一瘦硬何渠便通神耶工部时已传刻失真况宋元乎可爲慨叹
　　汉韩明府叔节修孔庙礼器碑
　　汉韩明府修孔子庙器碑才剥蚀十一字存者犹有锋铩文殊髙古尚可读岂神物固有鬼神呵防耶其字画之妙非笔非手古雅无前若得之神功弗由人造所谓星流电转纎逾植髪尚未足形容也汉诸碑结体命意皆可髣髴独此碑如河汉可望不可即也韩明府名勑字叔节欧阳永叔谓书传无以勑命名者秦制天子之命称勑汉用秦法当时臣下岂敢以勑自名者是以勑爲敕也详广川书防第意有未明余更着之韩明府自名勑从力来声音赉劳也亦作徕徕来答勤曰劳抚至曰勑示有节也故字叔节以勑爲敕僞也敕从攴束声诫也攴小击也又有束缚之义故爲敕命之敕又攴傍加束音策马棰也束若读刺又敕从攴束声音其木别生也支持也与攴异四字易淆故详着之然永叔谓人无名敕者亦属臆说因记得一事余方谓石千年犹存当爲鬼神呵防有一宪使宦鲁者余以此碑爲记宪使檄曲阜令致得数搨以印钤手板报云曲阜诸生大閧石已薤粉矣取家藏者应命耳余深痛神迹永絶后死者不得与于斯文每一展玩抚几兴叹后复有至自阙里者谓石岿然无恙因出所搨视余呜呼天下万事无凭如此然亦足喜也
　　汉鲁相史伯时供祀孔子庙碑
　　观此碑与置卒史碑略同知汉制郡国守相奏章虽不得径达天子犹得上书尚书府今益一切格忌不得行志所以古今不相及也鲁相史晨当汉末季犹能上书享祀孔子至空府竭寺咸来观礼合九百七十人亦盛矣哉今时何可得也分法复尔雅超逸可爲百代模楷亦非后世可及
　　汉鲁相史伯时供祀孔子庙后碑
　　汉史伯时祀孔子有二碑前碑载晨姓氏爵里于建宁元年四月十一日戊子到官乃以令日拜孔子即修禋祀罢敛民钱后碑晨自出奉钱家谷以供禋祀于建宁二年三月癸卯朔七日上尚书时副言太傅太尉司徒司空大司农葢古有大造司徒司空通而论之晨不以案食小节自忽必上之尚书请之天子亦贤矣
　　汉鲁相乙瑛置孔子庙卒史碑
　　此汉相乙瑛上书司徒吴雄司空赵戒府请置孔庙百石卒史一人掌主礼器庙祀元嘉三年三月二十七日壬寅雄戒奏可雒阳宫如瑛言又诏选能奉先圣之礼爲宗所归者当桓帝时雄戒诸人犹知崇圣如此初戒博学明经劾奏贪残不避贵戚后与子坚定防不能终执本议卒致倾覆是非真能崇圣者按史元嘉止二年碑称三年三月者盖是年五月始改元永兴耳章怀谓戒字志伯碑作意伯赵明诚疑避桓讳似矣碑即今公移复尔雅简质可读书益髙古超逸魏才代汉便不能无小变六朝极矣极之而复故唐爲近古评者槩多别论是非深于分法者
　　汉华山碑
　　新丰郭香察书西岳华山庙碑其结体运意乃是汉隶之壮伟者割篆未防时或肉胜一古一今遂爲隋唐作俑如山子诸字是也余家华下近百年前有客访其石已毁此搨独岿然如鲁灵光并岳色同来暎发几席残阙仅百二十余字存者锋芒铦利如新拱璧驷马云何可尚碑建于延熹而谓以莽制东京无二名察书者监书也夫莽汉贼也当莽世已欲啖其肉潴其宫不顾安有世祖正位二百年尚尊莽制不衰耶按莽孙宗坐罪死莽曰宗本名防宗以制作去二名今复名防宗是当莽世亦自有二名也况即往牒一按二名不可胜纪则瞽说无据可笑也集古录谓集灵宫不见他书惟载此碑董逌黄伯思广引诸书驳之加详夫以永叔葢代之学缺漏如此诚爲可议然何关名义也则余于此乌容以无辩此搨旧藏墨庄楼云驹举以归余云驹博雅能诗善汉分法于余独有臭味之雅余之寳此又不独以物也
　　汉景君铭
　　汉故益州太守北海相景君铭隶书似聊以勒石非当时名手第小具一种拙朴之意且有八分遗则自是时代使然亦不爲佳也今人不习古反谓一出古人色色皆佳了无轩轾不知三代彝器古雅奇絶千载无匹而野铸鼎彜非不古色苍然而花文欵识粗卤不足观者多矣矧汉代乎余藏汉碑数种后之所收不可知据吾目覩当以韩勑修礼器碑爲第一尝评其用笔结体元妙入微当得之神功弗由人造或爲此铭时代前于礼器碑古质似胜按此石建于汉顺帝汉安二年青龙在敦牂礼器碑建于桓帝二年涒滩虽经三帝仅十五年耳何时代之足云王元美赏鉴前无古人亦云隶法古雅然当其时正以未雅耳孔庙碑结体古逸兼有分法反谓非其至者皆所未解至谓益州部当言刺史不当言太守额曰铭辞曰诔亦属未妥东京作者往往如是自是名言因附着之额字小篆去秦几日更相絶千里余得汉朔方守右第三铜虎符银错小篆又絶类秦碑字何也想书碑既非名手额篆亦尔耶
　　汉司隶校尉鲁忠惠峻碑
　　鲁忠惠名峻字仲严山阳昌邑人治鲁诗严氏春秋举孝廉除郎中谒者河内太守丞辟司徒司空府举髙第御史东郡顿丘令九江太守拜议郎太尉长史御史中丞司隶校尉遭母忧自乞拜议郎服竟还拜屯骑校尉以病逊位熹平元年卒门生于商等二百三十人諡曰忠惠公碑已剥蚀不可读见集古录书分法峭峻古雅第小开魏人堂室然自是汉格郑樵氏谓出蔡中郎何据明诚疑之固是余意私諡起于春秋汉末尚节义故尚不废苻秦既已非古犹諡及隐逸唐朝臣尚加山林之号激贪厉竞岂曰罔俾令典三品京朝摸牀结舌循叙考终皆得美諡外吏即品亚六卿德牟夷惠非际时防竟以格置夫录劳则外瘁于内崇体则抔土长掩防大则没无虞悼此义人劳卿所以扼腕太息也乃知私諡所当复古呜呼今安得此门生故吏乎
　　汉曹景完碑
　　此碑曹景完前爲郃阳令门下掾王敞诸人于中平二年刋石纪功立也据史建宁元年疏勒王于猎中爲其季父和德所杀自立爲王三年凉州刺史孟陀遣从事任涉将炖煌兵与戊巳司马曹寛西域长史张晏将焉耆兹车师前后部合三万余人讨疏勒攻桢中四十日不下引去碑称疏勒国王弑父簒位又称全以西域戊部司马讨疏勒攻城野战谋若涌泉威牟诸贲和德面归死皆与史异然和德既弑父簒位碑不当称王史谓曹寛当以碑爲正史止光和六年碑称七年三月者葢其年十一月始改元中平纪元以年纪事以月无足异者碑万厯间始出于郃阳此方出最初搨也止一因字半阙其余锋铓铦利不损丝髪因见汉人不独攻玉之妙浑然天成琢字亦毫无刀痕以余生平所见汉隶当以孔庙礼器碑爲第一神竒浑璞譬之诗则西京此则丰赡髙华建安诸子比之书礼器则季直表此则兰亭叙自髭圣一评谓钟古而不今长而逾制心慕手追惟逸少一人王遂踞钟上余目不识书自谓颇窥汉人三昧弇州识洞千古以方整瘦劲寡情爲汉法是柳诚悬辈可尽晋法也碑隂自伯祺正孝才五十二人外五人名字不当是书石时阙畧非剥蚀也书法简质草草不经意又别爲一体益知汉人结体命意错综变化不衫不履非后人可及
　　汉太山都尉孔宙碑
　　汉太山都尉孔宙融父也史作伷赵明诚欧阳永叔王元美皆谓卒以延熹四年元美又谓四年都尉废三年长子褒坐融匿张俭抵罪时融年十六宙卒时仅九岁按建宁二年张俭举奏侯覧诬俭钩党刋章讨捕时融年十七非十六也又按碑宙以延熹六年正月乙未卒甚明三公皆史家张杜谓四年何也又案融建安十三年卒年五十六则是永兴元年癸巳生至延熹六年癸卯融正十一岁非九岁也夫以文举望系汉鼎横遭贼瞒毒荼海内痛尽其卒年史不应浪书至云融年十三丧父史亦矛楯当以卒年及碑爲正其书尚存分法且结体古逸殊不易造元美少之是胸中爲曹氏诸碑所据汉魏咫尺便堕千里文亦典则独怪文举十岁谒元礼令问蔚起而碑词不载古人真朴乃尔在后世不知何如誉借也因记得一事有父以子讼忿恚致殁哭死之文尚欲誉生何耶呜呼异哉
　　汉孔季将碑隂
　　孔宙碑隂载门生故吏等名杨用修金石古文谓四十二人而余收自张云至王政反六十二人何也洪丞相适隶释谓亲受业曰弟子传授曰门生未冠曰门童掾属曰故吏占籍曰故民似凿凿可据汉碑隂字多潦倒此独超逸古雅非魏人可及金石录谓捕巡可补姓苑不载弇州谓今皆失之当由偶未收得碑阴实未尝失也余收有古人名印其姓氏奇异者甚伙皆可补姓苑之遗固不独一捕巡也
　　吴天发碑
　　吴天发碑人皆慑于怪诞始不能无疑久则信不揣源本寸木岑楼蹄涔沧溟矣余直以爲牛腹书耳彼秦汉之迹所不论上之岐阳石三代彝器其文非不奇古皆尔雅典则何曽爲牛鬼蛇神耶所谓彝器者如彝常之必不可紊作如是器必作如是丝髪罔逾此古昔足尚也吴不前于汉秦三代也古疏昭然可镜何遽迷源忘本爲怪诞所慑黄长睿书家张汤是穷穴得鼠者亦称之何也赵明诚以爲妖其知言哉古篆定当以岐阳石爲第一其岣嵝坛山比干季札诸题皆转相附防断不可信洞然心目亦无足致疑也
　　司马氏以魏爲正统已春秋之义紫阳氏正之庶人心死而复生第有未尽汉献帝三十年是爲己亥明年改元延康是爲庚子是年十月曹丕簒汉紫阳当于黄初书僭不当削去延康年号献帝于庚子改元南面而临天下者一载即曹氏父子枭谋发号施令无不挟之以出北面臣事之者亦一载称号顾可除之耶义不可除则是三十一年矣始庚午终庚子明年辛丑正昭烈章武接统之年安得谓魏晋授受相接耶若论纪载以延康正月至十月将纪之汉乎纪之魏乎黩乱不经名不正言不顺正非所以爲纪载也吴壬寅僭号虽后魏三年庚子爲晋所灭与魏相终始尚后亡僭国非统又不当论僭号之先后也余故列吴碑于前
　　魏劝进碑
　　劝进表或谓是钟繇书又谓梁鹄书皆未有据视封孔羡碑虽无其矫饰屈强亦无汉人雍雍超逸古雅之致阿瞒才弋汉鼎书法顿分时代人概以汉隶目之谬矣当时华歆与管幼安齐名表首列歆则其宠冠羣奸一时得意千载薉唾视辽海沧凉何如九京有知宁无汗颜
　　魏受禅碑
　　昔人称受禅碑王朗文梁鹄书钟繇刻石爲三絶碑颜鲁公又谓繇书皆不知何据岂亦张稚圭梦语耶书法同劝进虽小逺汉人雍雍雅度衫履自饰亦复矫矫昔莽簒汉匈奴犹感汉恩不拜新室印至操碑称南单于诸国皆服或出矫诈若果尔则操奸更出莽上
　　魏封孔羡祀孔子碑
　　昔人以莽操懿德并论而阿瞒神谋鬼筭弋取汉鼎假义立名毒炎燔天不啻过之子丕济恶父子兄弟间至不忍言矧他人哉读白马王诗益惨痛千古此春秋必诛尚欲矫祀孔子耶书法方削寡情矫强未适视汉隶雍穆之度不啻千里书之所自可以知风谓书一艺云乎哉余尝编诗谓曹氏父子间遽分汉魏操应殿汉不当冠魏又不当防帝号也今于书亦然
　　后魏鲁郡太守张君颂
　　张猛龙碑是龙爲鲁郡太守郡人颂其功德者也其文无足言者其书律以晋法虽少蕴借而结体错综之妙使以剂唐足脱一代方整之累欧阳诸公便可入山阴之室矣然此碑却落崄峻又未证晋果何也当曰笔与欧颜异也至若蘓黄少变又入别趣书道之难如此然知者鲜矣猛龙字神按呼骨切日出气也其名字险怪不雅驯六朝滥觞于诗亦尔殆不特书也
　　后魏兖州刺史李仲璇修孔子庙碑
　　李仲璇东魏世家当中原云扰知尊孔子能修缮庙庭先是宫牛阻崄又能以威惠归伏史称所歴并着清勤是且具有文武焉碑不著书者姓名犹存古意虽笔力劲骏如偏面骄嘶又如殊俗揖让江式书表云皇魏承百王之季世易风移文字改变篆形错谬隶体失眞俗学鄙习复加虚造以意爲疑炫惑于时不独正其偏傍正爲此等书发耳唐景龙观钟铭源出于此少剂以驯雅便胜
　　后周华岳碑
　　余尝过金天祠辄纵观前代碑版汉碑无一存者独后周华岳碑如鲁灵光岿然古栢下余手摩其文制作精雅洞达若鍳爲万纽于瑾文赵文渊隶书于瑾尝着碑颂数十万言此文殊无可观文渊爲周书学博士书迹雅爲当时所重宇文泰时命刋定六体至江陵书景福寺碑梁主称之又以题榜功増封邑除郡守不可谓不遇也而碑字尽偭古法浅陋鄙野一见欲呕而名动一时何耶窦臮述书赋云文深孝逸独慕前踪至师子敬如欲登龙有宋齐之面貌无孔簿之心胸臮避唐讳故文渊作文深当时谓文深师右军孝逸师大令平梁后王褒入国举朝贵胄皆师褒独两人负二王法二王不作古隶文渊岂独工行草楷则固不闲于分法耶江式论书法云皇魏承百王之季绍五运之绪世易风移文字改变篆形谬错隶体失真俗学鄙习复加虚造以意爲疑惑于时此论其形象防意耳况结体乎乃知唐隶虽涉丰艳结体犹爲复古然文渊隶体险俗不入格岂所谓俗学鄙习惑于时者耶呜呼作者不赏赏者不作殊爲恨恨余故表而出之示耳食者
　　隋智永千字文
　　永禅师真草千字文赵宋时刻于关中颇极精工无复遗恨楷则已登山阴正觉如入定僧貌类死人自尔神游变化草如苦行头陀行动坐卧不失戒律而时出一字忽复入俗何也斯陀含名往来而实无往来乃知声闻初果尚不易证也宋杨大年云敕员外散骑侍郎周兴嗣次韵敕本梁字传写谬尔当时帝王命令尚未称敕至唐显庆中始云不经凤阁鸾台不得称敕敕名始此不知此特髙宗故实杨何以遂概往代耶如梁萧子云启云臣子云奉敕使臣写千字文此何以称焉且自汉而下称敕不暇胪举止如唐太宗九成宫醴泉铭称奉敕撰奉敕书不一而足皆在髙宗前而杨瞽说固不足瓣第以董逌亦宗杨说谓爲谬字何也况敕梁二字絶不类安得误书宋人解经不得辄妄加改窜肆爲曲说此特其小小者耳
　　唐孔子庙堂碑
　　唐书法以欧虞并称然张怀瓘谓欧若狂将深入时或不利虞若行人妙选罕有失词又虞刚柔内含欧筋骨外露君子藏器以虞爲优固当至谓秀岭危峯处处间起则非也欧虞固可并称今只存一庙堂碑已经五代翻刻丰神尚尔暎发初刻更不知何如耶贞观四年碑成进御赐以右将军防稽内史印逸少所佩当时已爲文皇所重如此况今日乎
　　唐怀仁集王逸少书圣教序
　　书苑云唐文皇制圣教序时都城诸释诿福寺怀仁集右军书勒石累年方就逸少剧迹咸萃其中按贞观二十二年髙宗在春宫述圣记至髙宗咸亨三年始建碑已二十八年矣则碑非文皇刻也岂怀仁集书乎贞观间至咸亨始勒石耶黄长睿谓所见右军遗帖与碑字纎微克肖今右军遗迹日亡眼中更无此覩所存止有此石又复就沦慨念神踪可胜逺想长睿又谓于时翰林侍书辈多学此书了无髙韵遂有院本体之目一时学士大夫多不赏玩盖学弗能至自俗碑字未尝俗也乃知唯其有之是以似之苟于中无有南越北辕去之愈逺因记余曽题一旧本云圣教如青防仙阙可望不可至乃知翰林侍书辈正如李少君设机殿屋虽悬足凌云绣带飘飏容色娟秀于仙姝何与长睿千古知言强欲学而至乎恨不能起之九原相视抵掌一笑也
　　又
　　王右军书登无上神品今古琅琅固不必更论若圣教序右军石刻中第一较定武兰亭诸刻相絶千里而今碑在长安人人可搨贱易贵难故人莫知寳不知真足模楷百代称山隂嫡嗣也夫以文皇宏文之主圣睿傍启兼精临池佳儿又粗能继之一时摩搨之工宜靡有及此者且当时右军残楮纎墨尽入天府从真迹中搨出摩刻手亦复精絶称山隂嫡嗣岂虚哉按此右军之迹流传人间讵止千万传搨失真肉眼莫辨遂使他刻乃敢狡然夺嫡而此只爲搨工日夕糊口计击扑之声晓夜不断行复剥落尽矣慨念神踪莫可奈何聊自解曰逸少之惠何渠止蕺山老媪也
　　又
　　集王圣教序与古诗十九首如青防仙阙可望不可至评者谓偏傍凑合大小展缩此固集书所不免以此病之耶此搨爲季安氏家藏百余年前物也虽经断阙锋铩犹存今关中得数十年前者如获半璧补其阙断辄冒连城肉眼视此反爲揶揄周鼎康觚能不于邑特命家童凌偃依松谈阁制式潢成帙归之季安其善寳之勿视肉眼
　　又
　　集书非始于圣教序如章帝千文诸迹皆集书不过仅入能品独怀仁当文皇宏文之景运値右军真迹囷萃乃能凑合展缩遂入神解岂天地精英之气不欲遽冺耶真足模楷百代兰亭淳化大观皆逺出其下而观者不知译义止见碑后有润色字遂谓一经怀仁手再爲于志宁许敬宗来济薛元超李义府等润色不无失真良可笑也余故备载译义于此爲此书雪谤按唐宰相衔带译经润文使至宋不改显庆元年奘法师在大慈恩寺译梵经薛元超李义府问古来译义师答苻坚昙摩瞿译中书侍郎赵整执笔姚兴时鸠摩罗什译安城侯姚嵩执笔贞观波罗颇那译左仆射令郡王孝恭太子詹事杜正伦太府萧景等监阅敕曰奘所翻经论既新文义颇宜令太子太傅尚书左仆射燕国公于志宁中书令来济礼部尚书许敬宗黄门侍郎薛元超侍郎李义府杜正伦看阅随事润色之观此岂惟于右军真迹无损于以见古重释典乃尔故载之世人未竟释典一语辄妄加贬驳是目不覩罪案而决人狱也
　　又
　　此未断旧本也是武关构皮纸坚柔相得虚和受墨秦产也帘纹如织隃麋如漆嵗久入理第多补字爲拈出无致兰亭讼端其福寺福字阙以苍生罪而还福福字补晋右将军将字以将日月而无穷将字补然则大教然字以然而天地然字补晦影归真真字以受真教于上贤真字补智通无累通字以通神甸通字补非莲性自洁非字以习俗而是非非字补桂质本贞贞字以幼怀贞敏贞字补将日月而无穷日字误以即说呪曰曰字补斯福遐敷斯字以以爲斯记斯字补皇帝在春宫皇字以我皇福臻皇字补赴感应身感字以感恳诚感字补重昏之夜重字以诚重劳轻重字补火宅之朝火字以火宅之干焰火字补幽闇而恒明而字以日月而恒明而字补忽见来书忽字以忽得来书忽字补度一切苦苦字以除一切苦苦字补无意识界无无名第二无字以亦无无明下无字补苦集灭道灭字误以不増不减减字补共割补十八字一一指次颇极然犀至于断文三十三反无一阙者亦奇矣余生平所见旧搨数十本惟仲宗王孙先世所藏爲第一余曽爲一防已二十余年矣犹忆其锋铩此本髣髴胜之仲宗伯仲子十皆精硏博古千秋自命结社青门分余半席苟非斯道冠葢不入故鉴赏斯精












　　金石史卷一
　　钦定四库全书
　　金石史卷二
</div>
    <div class="pagination">
<span class="current-page">1</span><a href="金石史_page2.html">2</a><a href="金石史_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
