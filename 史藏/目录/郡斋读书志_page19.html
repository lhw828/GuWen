<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 19 页/共 31 页</h1>
    <div class="content">　　右齐司马穰苴撰。威王使大夫追论古者《司马兵法》，而附穰苴于其中，因号《司马穰苴兵法》。司马迁谓其书：“闳廓深远，虽三代征伐，未能竟其义。如其文，近亦少褒矣。穰苴为区区小国行师，何暇及《司马兵法》之揖让乎？” 
　　△《黄石公三略》三卷 
　　右题曰：《黄石公上中下三略》。其书论用兵机权之妙，严明之决，明妙审决，军可以死易生，国可以存易亡。《经籍志》云“下邳神人撰”。世传此即圯上老人以一编书授汉张良者。 
　　△《尉缭子》五卷 
　　右尉缭子，未详何人。书论兵主刑法。按《汉艺文志》有二十九篇，今逸五篇。首篇称“梁惠王问”，意者魏人与？其卒章有曰：“古之善用兵者，能杀卒之半，其次杀其十三，其下杀其十一。能杀其半者，威加海内；杀十三者，力加诸侯；杀十一者，令行士卒。”呜呼！观此则为术可知矣。 
　　△《张横渠注尉缭子》一卷 
　　右皇朝张载撰。其辞甚简。载早年喜谈兵，后谒范文正，文正爱其才，劝其学儒。载感悟，始改业。此殆少作也。 
　　△《武侯十六策》一卷 
　　右蜀诸葛亮孔明撰。序称：“谨进便宜十六事，一治国，二君臣，三视听，四纳言，五察疑，六治民，七举措，八考黜，九治军，十赏罚，十一喜怒，十二治乱，十三教令，十四斩断，十五思虑，十六阴察。”陈寿录孔明书，不载此策，疑依者。 
　　△《庾哀保聚图》一卷 
　　右晋庾哀撰。《晋书教友传》载哀字叔褒。齐王ぁ之倡义也，张泓等掠阳翟，哀率众保禹山，泓不能犯。此书序云：“大驾迁长安，时元康三年己酉，撰《保聚垒议》二十篇。”按ぁ之起兵，惠帝永宁元年也。帝迁长安，永兴元年也。皆在元康后，且三年岁次实癸丑，今云“己酉”，皆误。 
　　△《李卫公对问》三卷 
　　右唐李靖对太宗问兵事。史臣谓李靖《兵法》，世无完书，略见于《通典》，今《对问》出于阮逸家，或云逸因杜氏附益之。 
　　△《郭元振安边策》三卷 
　　右唐郭元振撰。以总兵进攻、聚众退守，不可无权谋，乃着此书。故旧题曰《定远安边策》。 
　　△《李临淮武记》一卷 
　　右唐李光弼撰。其书凡一百二章，末云“吕望智廓而远，孙武思幽而密，黄石宽而重断，吴起严而贵勇，墨翟守而无攻，老聃胜而不美，今择其精要，杂以愚识，为一家之书”。一本题曰《统军灵辖宝秘策》。或云光弼从事张参所纂。 
　　△《人事军律》三卷 
　　右皇朝符彦卿撰。其序称“言兵者多杂以阴阳，殊不知往亡宋捷，甲子胡兴，鹅入枭集，翻成吉兆，故此但述人事”云。或以为唐燕僧利正撰，当考之。 
　　△《神武秘略》十卷 
　　右皇朝仁宗御撰。纂古今兵书战策及旧史成败之迹，类《权谋》、《形势》《阴阳》《技巧》，凡四门，三十篇。 
　　△《左氏要类》 
　　右皇朝韩迪撰。纂《左氏》兵事，凡五十门。 
　　△《武经圣略》十五卷 
　　右皇朝王洙撰。宝元中，西边用兵，朝廷讲武备。是时，洙奉诏编祖宗任将、用兵、边防事迹，分二十门。 
　　△《武经总要》四十卷 
　　右皇朝曾公亮、丁度撰。康定中，朝廷恐群帅昧古今之学，命公亮等采古兵法，及本朝计谋方略，凡五年奏御。制度十五卷，边防五卷，故事十五卷，占候五卷。御为制序。 
　　△《百将传》十卷 
　　右皇朝张预公立撰。预观历代将兵者所以成败，莫不与孙武书相符契，因择良将得百人，集其传成一书，而以武之《兵法》题其后，上之。 
　　△《兵要望江南》一卷 
　　右题云黄石公以授张良者。按其书杂占行军吉凶，寓声于《望江南》词，取其易记忆。《总目》云：“武安军左押衙易静撰。”盖唐人也。 
　　△《倚马立成法》二卷 
　　右唐李淳风撰。兵行占候之书也。淳风，太宗时人，而此书起九宫法，至贞元六年庚午，假托以行其书，尔非淳风本真也。 
　　◎类书类 
　　△《同姓名录》三卷 
　　右梁元帝撰。纂类历代同姓名人，成书一卷。唐陆善经续增广之。齐梁间士大夫之俗，喜征事以为其学浅深之候，梁武帝与沈约征栗事是也。类书之起，当在是时，故以此录为首。 
　　△《古今刀剑录》一卷 
　　右梁陶弘景撰。记古今刀剑。 
　　△《古人姓字相同录》一卷 
　　右唐丘光庭撰。光庭中进士第。 
　　△《艺文类聚》一百卷 
　　右唐欧阳询等撰。分门类事，兼采前世诗赋铭颂文章，附于逐目之后。按《唐志》，询与令狐德、袁朗、赵弘智同修。 
　　△《北堂书钞》一百七十三卷 
　　右唐虞世南撰。世南仕隋为秘书郎时，钞经史百家之事以备用。分八十部，八百一类。北堂者，省中虞世南钞书之所也。家一百二十卷。 
　　△《兔园策》十卷 
　　右唐虞世南撰。奉王命，纂古今事为四十八门，皆偶丽之语。至五代时，行于民间，村野以授学童，故有“遗下《免园》策”之诮。 
　　△《初学记》三十卷 
　　石唐徐坚等撰。初，张说类集事要以教诸王。开元中，诏坚与韦述、余钦、施敬本、张ピ、李锐、孙季良分门撰次。 
　　△《集类》一百卷 
　　右唐刘绮庄撰。绮庄，毗陵人，尝为苏州昆山县令。家多异书，采摭事类，分二十馀门，凡五十馀万言，上之于朝。前有万希序，题云开元二十九年辛巳。按绮庄集有《上白敏中启》，疑非玄宗时人，当考。 
　　△《六帖》三十卷 
　　右唐白居易撰。以天地事物分门类为声偶，而不载所出书。曾祖父秘阁公为之注，行于世。世传居易作《六帖》，以陶家瓶数千，各题名目，置齐中，命诸生采集其事类，投瓶内。倒取之，钞录成书，故所记时代多无次序云。 
　　△《通典二》百卷 
　　右唐杜佑撰。先是，刘秩采经史自黄帝迄唐天宝末制度沿革废置，论议得失，仿《周礼》六官法，为《政典》三十五篇。房称才过刘向。佑以为未尽，因广之，参以新礼，为二百篇，以《食货》、《选举》、《职官》、《礼》、《乐》、《刑法》、《州郡》《边防》八门，分类序载，世推该洽。凡三十六年成书，德宗时上之。 
　　△《记室新书》三十卷 
　　右唐李途撰。采摭故事，缀为偶俪之句，分四百门。途为东川掌记，因以名其书云。 
　　△《古镜记》一卷 
　　右未祥撰人。纂古镜故事。 
　　△《戚苑英华》十卷 
　　右唐袁悦重修。本杨名所著，悦掇其要，类为语对，以他说附益之。 
　　△《三教珠英》三卷 
　　右唐张昌宗等撰。按《唐志》一千三百卷，今所存者止此。 
　　△《备举文言》二十卷 
　　右唐陆贽撰。总四百五十馀门。议者谓大类《六帖》而文辞过焉。《崇文总目》中有之。 
　　△《童子洽闻记》三卷 
　　右不题撰人。分二十门，杂记经史名数。或题《童子洽闻记》，云唐许塾撰。 
　　△《骨鲠集》二十卷 
　　右皇朝靖康初复修祖宗故事，时人或集本朝谏疏成此书。 
　　△《古城冢记》二卷 
　　右唐皇甫鉴撰。记古城所筑之人姓名，初不及冢，而名曰“城冢记”，未知其说。 
　　△《小名录》三卷 
　　右唐陆龟撰。龟以末世有官名，小名之别，自秦至隋，编而纪之。至于神仙、玉女之名，妇人、臧获之字，亦无弃焉。龟世称其博，然此书特杂，取于史传间尔，无异闻也。 
　　△《备忘小抄》十卷 
　　右伪蜀文谷撰。杂抄子史一千馀事，以备遗忘。其后题广政三年。广政，王衍号也。 
　　△《唐会要》一百卷 
　　右皇朝王溥撰。初，唐苏冕叙高祖至德宗九朝沿革损益之制。大中七年，诏崔铉等撰次德宗以来事，至宣宗大中七年，以续冕书。溥又采宣宗以后事，共成百卷，建隆二年正月奏御，文简事备，太祖览而嘉之，诏藏于史阁，赐物有差。 
　　△《五代会要》三十卷 
　　右皇朝王溥等撰。采梁至周典故，纂次成秩，建隆初上之。 
　　△《三朝国朝会要》一百五十卷 
　　右皇朝章得象天圣中被诏以国朝故事，因革制度编次。宋绶、冯元、李淑、王举正、王洙同修，得象监总。庆历四年书成上之。 
　　△《六朝国朝会要》三百卷 
　　右神宗朝以《会要》止于庆历，命王续之。起于建隆之元，迄于熙宁十年，通旧增损成是书。总二十一类，八百五十五门。其间礼乐政令之大纲，仪物事为之细目，有关讨论，顾无不载，文简事祥，一代之典备矣。 
　　△《节国朝会要》十二卷 
　　右皇朝范师道以章得象书繁多，节其要，以备检阅。 
　　△《太平总类一》千卷 
　　右皇朝李等撰。太平兴国中，被诏辑经史故事分门。《春明退朝录》云：“书成，帝日览三卷，一年而读周，赐名《太平御览》。” 
　　△《职林》二十卷 
　　右皇朝杨侃纂集历代职官沿革之故，盖因《通典》职官门增广而已。 
　　△《册府元龟一》千卷 
　　右皇朝景德二年，诏王钦若、杨亿修《君臣事迹》，惟取《六经》子史，不录小说杂书。至祥符六年，书成上之。凡三十一部，有总序，千一百四门，有小序。同修者十五人：钱惟演、杜镐、刁ぅ、李维、戚纶、王希哲、陈彭年、姜舆、宋贻序、陈越、陈从易、刘筠、查道、王曙、夏竦。初撰篇序，诸儒皆作。帝以体制不一，遂择李维、钱惟演、陈彭年、刘筠、夏竦等，付杨亿窜定。赐今名，为序冠其首。其音释，又命孙为之。 
　　△《类要》六十五卷 
　　右皇朝晏殊纂。分门辑经史子集事实、以备修文之用。 
　　△《书林韵海》一百卷 
　　右不题撰人。分门依韵纂经史杂事，以备寻阅。或云皇朝许冠所编。 
　　△《异号录》二十卷 
　　右皇朝马永易明叟编。古今殊异名号，如铜马帝，无愁天子之类。顷尝见近世人增广其书，名曰《宾实录》，亦殊该博。 
　　△《禁杀录》一卷 
　　右皇朝李象先纂。元中，象先集录古今冥报事，以为杀戒。 
　　△《文房四谱》五卷 
　　右皇朝苏易简撰。集古今笔、砚、纸、墨本原故实，继以赋颂述作，有徐铉序。 
</div>
    <div class="pagination">
<a href="郡斋读书志_page18.html">上一页</a><span>...</span><a href="郡斋读书志_page14.html">14</a><a href="郡斋读书志_page15.html">15</a><a href="郡斋读书志_page16.html">16</a><a href="郡斋读书志_page17.html">17</a><a href="郡斋读书志_page18.html">18</a><span class="current-page">19</span><a href="郡斋读书志_page20.html">20</a><a href="郡斋读书志_page21.html">21</a><a href="郡斋读书志_page22.html">22</a><a href="郡斋读书志_page23.html">23</a><a href="郡斋读书志_page24.html">24</a><span>...</span><a href="郡斋读书志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
