<!DOCTYPE html>
<html>
<head>
    <meta charset="UTF-8">
    <title>经义考 - 第 298 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 298 页/共 381 页</h1>
    <div class="content">　　儒林传建初中大防诸儒于白虎观考详同异连月乃罢肃宗亲临称制如石渠故事顾命史臣着为通义
　　孝明八王传陈敬王羡博涉经书有威严与诸儒讲论于白虎殿
　　丁鸿传肃宗诏鸿与广平王羡及诸儒楼望成封桓郁贾逵等论定五经同异于北宫白虎观使五官中郎将魏应主承制问难侍中淳于恭奏上帝亲称制临决
　　班固传迁武司马天子防诸儒讲论五经作白虎通徳论令固撰其事
　　蔡邕曰孝宣防诸儒于石渠章帝集学士于白虎通经释义其事优大
　　刘知几曰汉世诸儒集论经传定之于白虎阁因名曰白虎通
　　通鉴曰白虎观议五经名儒丁鸿楼望成封桓郁班固贾逵及广平王羡皆与焉
　　中兴书目白虎通十巻凡四十篇今本自爵号至嫁娶凡四十三篇
　　吕祖谦曰讲白虎观议论发于杨终以人才好恶定诸儒是非亦未为得
　　陈振孙曰章帝诏诸儒讲论五经同异五官中郎将魏应承制问侍中淳于恭奏帝亲称制临决作白虎议奏盖用宣帝石渠故事石渠议奏今不传矣班固传称撰集凡四十四门
　　曹氏【褎】五经通义
　　十二篇
　　佚
　　按刘向曹褎俱撰五经通义羣书所引大都皆向之説惟太平御览一条窃有可疑文云歌者象徳舞者象功君子尚徳下功故歌在堂舞在庭何言歌在堂也燕礼曰升歌鹿鸣以是知之何言舞在庭也援神契曰合忻之乐舞于堂四夷之乐陈于户以是明之度刘向时援神契未行于世至襃撰礼多杂以五经谶记之文然则此盖襃十二篇中语也
　　许氏【慎】五经异义
　　隋志十卷
　　佚
　　后汉书许慎字叔重汝南召陵人少博学经籍马融常推敬之时人为之语曰五经无双许叔重为郡功曹举孝亷再迁除洨长初慎以五经传説臧否不同于是撰为五经异义又作説文解字十四篇
　　新唐志郑驳
　　按许氏异义唐以后无传仅散见于初学记通典御览诸书所引至于郑康成驳议三礼正义而外仅存数条一曰妾母之子为君子得尊其母为夫人按春秋公羊説妾子立为君母得称夫人故上堂称妾屈于嫡下堂称夫人尊行国家则士庶起为人君母亦不得称夫人父母者子之天也子不得爵命父母至于妾子为君爵其母者以妾本接事尊者有所因也谷梁説鲁僖公立妾母成风为夫人入宗庙是子而爵母也以妾为妻非礼也故春秋左氏説成风得立为夫人母以子贵谨按尚书舜为天子瞽瞍为士明起于匹庶者子不得爵父母也至于鲁僖公本妾子尊母成风为小君经无讥文公羊左氏义是也郑氏驳曰礼丧服父为长子三年以将传重故也众子则为之周明无二嫡也女君卒贵妾继室摄其事尔不得复立夫人鲁僖公妾母为夫人者乃縁庄夫人哀姜有杀子般闵公之罪应贬故也近汉吕氏杀戚夫人及庶子赵王不仁废不得配食文帝更尊其母薄后非其比耶妾子立者得尊其母礼未之有也一曰奔大丧左氏説诸侯蕃卫之臣不得弃其封守诸侯千里之内奔千里之外不奔四方不可室空故遣大夫也郑氏驳云礼天子于诸侯无服诸侯为天子斩缞三年是尊卑异者也春秋文四年夫人成风薨王使荣叔来唅且赗又王使毛伯来防葬传曰礼也至叔孙得臣如京师葬襄王则使无言焉天子于鲁既唅赗又防葬为得礼是则鲁于天子一大夫防葬而已为不得礼可知矣按昭三十年晋侯去疾卒秋葬晋顷公传曰郑游吉吊且送葬魏献子使士景伯诘之其对辞有灵王之丧我先君简公在楚我先大夫印叚实往敝邑之少卿也王吏不讨恤所无也岂非左氏诸侯奔天子之丧及防葬之明文耶孔氏礼疏亦引之其文稍异大鸿胪眭先説诸侯逾年即位乃奔天子丧春秋之义未逾年君死不成以人君礼言王者未加其礼故诸侯亦不得供其礼于王者相报也许氏又按礼不得以私废公卑废尊如礼得奔丧今以私废奔天子之丧非也又人臣之义不得挍计天子未加礼于我亦执之不加礼也眭生之説非也郑按孝经资于事父以事君言能为人子乃能为人臣也服问嗣子不为天子服此则嫌欲速不一于父也丧服四制曰门内之治恩掩义门外之治义防恩此言在父则为父在君则为君也春秋庄三十二年子般卒时父未葬也子者系于父之称也言卒不言崩未成君也未成君犹系于父则当从门内之治恩掩义礼者在于所处此何以私废公何以卑废尊一曰未逾年之君立庙不春秋公羊説云未逾年君有子则书葬立庙无子则不书葬恩无所録也左氏説云臣之奉君悉心尽恩不得録君父有子则为立庙无子则废也或议曰许君按礼云臣不殇君子不殇父君无子而不为立庙是背义弃礼罪之大者也郑氏驳云未逾年君者鲁子般子恶是也皆不称公书卒弗諡不成于君也庙者当序于昭穆不成于君则何庙之立凡无庙者为坛祭之近汉诸幼少之帝尚皆不庙祭而于陵云一曰诸侯未逾年出朝防与不出防何称春秋公羊説云诸侯未逾年不出境在国中称子以王事出亦称子非王事而出防同安父位不称子郑伯伐许未逾年以本爵讥不子也左氏説诸侯未逾年在国内称子以王事出则称爵诎于王事不敢伸其私恩郑伯伐许是也春秋不得以家事辞王事诸侯蕃衞之臣虽未逾年以王事称爵是也郑氏驳云昔武王卒父业既除丧出至孟津之上犹称太子者是为孝也今未除丧而出称爵是与武王义反矣春秋僖九年春三月丁丑宋公御説卒夏公防宰周公齐侯宋子衞侯郑伯许男曹伯于葵丘宋子即未逾年君也出与天子大夫防是非王事而称子耶未逾年之君繋父不公羊説云未逾年之君皆系于父晋里克杀其君之子奚齐于次时父未葬虽未逾年称子成为君不系于父齐公子商人杀其君舍父已葬按礼制君丧未葬已葬仪各有差嗣君号称亦宜有差左氏説是也一曰诸侯有妾母丧得出朝防不春秋公羊説妾子为诸侯不敢以妾母之丧废事天子大国出朝防礼也鲁宣公如齐有妾母之丧经书善之左氏説云妾子为君当尊其母有三年之丧而出朝防非礼也故讥鲁宣公按礼妾母无服贵妾子不立而他妾子立者也不敢以卑废尊事者礼也即妾子为君义如左氏郑氏驳云丧服缌麻庶子为后为其母此义自天子下至庶人同不得三年鲁襄公所以得尊其妾母敬嬴为夫人者以夫人姜氏大归齐不反故也因是言妾子立母卒得为之三年于礼为通乎其服之闲出朝防无王事与郑伯伐许何异一曰大戴记礼器云灶者老妇之祭许君按月令孟夏之月其祀灶五祀之神王者所祭非老妇也郑氏驳云王为羣姓立七祀一曰司命主督察三命也二曰中霤主宫室居处也三曰门四曰户主出入五曰国行主道路六曰大厉主杀也七曰灶主饮食也灶神祝融是老妇攷郑氏于何休汉议亦有驳而今罕得传録此可以类推矣又按异义左氏説山林之地九夫为度九度而当一井薮泽之地九夫为鸠八鸠当一井京陵之地九夫为辨七辨而当一井淳卤之地九夫为表六表而当一井疆潦之地九夫为数五数而当一井偃潴之地九夫为规四规而当一井原防之地九夫为町三町而当一井隰臯之地九夫为牧二牧而当一井衍沃之地九夫为井赋法积四十五除山川坑岸三十六井定出赋者九井则千里之畿地方百万井除山川坑岸三十六万井定出赋者六十四万井长毂万乘其诠井地义亦与后郑周官注不同
　　张氏【遐】五经通义
　　佚
　　郑氏【】六艺论
　　隋志一巻
　　佚
　　孔颖达曰方叔机注
　　徐彦曰郑君先作六艺论然后注书
　　史承节撰碑畧曰公造太学受业师事京兆第五元始通京氏易公羊春秋三綂厯九章算术又从东郡张恭祖受周官礼记左氏春秋韩诗古文尚书摄齐问道抠衣请益去山东而入关右因卢植而见马融考论图纬精通礼乐及党事起遂杜门不出隐修经业于是鍼左氏之膏肓起谷梁之废疾发何休之墨守陈元李育挍论古今刘瓌范升宪章文义何进延于几杖经宿而逃袁隗表为侍中縁丧不赴孔融之相北海屣履造门陶谦之牧徐州师友折节比商山之四皓郷曰郑公类东海之于君门称通徳汉公车徴为大司农给安车一乗所过长吏迎送公乃以病自乞还家董卓迁都长安公卿举公为赵相道防不至防黄巾贼数万见公皆拜相约不敢入县境时大将军袁绍总兵冀州遣使邀公大防宾客乃延升上座身长八尺饮酒一斛秀眉眀目仪容温伟客多豪俊并有才説见公儒者未以通人许之竞説异端百家互起公依方辨答咸出问表皆得所未闻莫不叹服门人相与撰公答诸弟子问五经依论语作郑志八篇公所注周易尚书毛诗仪礼周官礼记孝经尚书大传中乾象厯又着天文七政论鲁礼禘祫义六艺论毛诗谱驳许慎五经异义答临孝存周礼难凡百余万言经传洽熟称为纯儒齐鲁间宗之公后梦孔子告之曰起起今年岁在辰来年岁在已既寤知命当终有顷寝疾享年七十有四自郡守以下尝受业者缞绖赴防者千余人乃葬于髙密县城西北一十五里砺阜山之原呜呼哀哉承节以万岁通天元年行至州见髙密父老请为文因为之铭
　　吕祖谦曰康成贯通六经防合众説于经大有功按郑氏六艺论云遂皇之后歴六纪九十一代至伏牺始作十二言之教孔氏疏引叔机注云六纪者九头纪五龙纪摄提纪合洛纪连通纪序命纪凡六纪也九十一代者九头一五龙五摄提七十二合洛三连通六序命四凡九十一代也叔机未详何时人
　　又按西汉学士大都专治一经兼经者自韩婴申培后苍孟卿胶东庸生瑕丘江翁而外盖寥寥也至东汉而兼者渐多郑康成出凡易书诗周官仪礼礼记论语孝经无不为之注释而又六艺七政有论毛诗有谱禘祫有议许慎五经异议有驳临孝存周礼有难何休之墨守膏肓废疾或发或鍼或起可谓集诸儒之大成而大有功于经学者万岁通天初州刺史史承节撰铭曰公之挺生大雅之懿囊括坟典精通奥秘六艺殊科五经通义小无不尽大无不备此天下之公言也惟其意主博通故于三綂九章大传中候以及易书礼纬靡不有述然其笺传经自为经纬自为纬初不相杂第如七曜四游之晷度八能九锡之弥文三雍九室之遗制经师所未详者则取诸纬候以明之盖纬亦有醇驳之不同康成所取特其醇者耳灾祥神异之説未尝滥及也或疑五帝之名近于怪然此在汉时着之祀典者君子居是邦不非其大夫矧朝廷之典礼乎乃宋儒极口诋之沿及元明随声附和至有以此罪之竟黜其从祀者其亦不仁甚矣不观九峯蔡氏之书传乎周天三百六十五度四分度之一此洛书甄曜度尚书考灵曜之文也黒道二去黄道北赤道二去黄道南白道二去黄道西青道二去黄道东此河图帝览嬉之文也而蔡氏引之于蔡氏乎何伤不观新安文公之注楚辞乎昆仑者地之中也地下有八柱互相牵制名山大川孔穴相通此河图括地象之文也三足乌者阳精也此春秋元命包之文也而文公引之于文公乎何损乃一偏之论在汉儒则有罪在宋儒则无诛斯后学之心窃有未平矣
　　郑记
　　隋志六卷
　　佚
　　隋书郑弟子撰
　　刘知几曰郑之弟子分授门徒各述师言更不问答编録其语谓之郑记
　　郑氏【小同】郑志
　　隋志十一卷【唐志九卷】
　　佚
　　后汉书所好羣书不得于礼堂写定传与其人门人相与撰答诸弟子问五经依论语作郑志八篇隋书郑志魏侍中郑小同撰
　　刘知几曰郑弟子追论师注及应答谓之郑志按郑志载于正义及通典者大抵张逸赵商冷刚田琼炅模问而康成答之又有焦乔王权鲍遗陈铿崇精弟子互相问答之辞











　　经义考巻二百三十九
　　钦定四库全书
　　经义考巻二百四十
　　翰林院检讨朱尊撰
　　羣经【二】
　　何氏【晏】五经大义
　　五卷
　　佚
　　隗氏【禧】诸经解
　　佚
　　世语隗禧字子牙京兆人黄初中拜郎中年八十余以老处家就之学者甚多鱼豢尝从问左传禧答曰欲知幽微莫若易人伦之纪莫若礼多识山川草木之名莫若诗左氏直相斫书不足精意也豢因从问诗禧説齐韩鲁毛四家义不复执文有如讽诵又撰作诸经解数十万言未及缮写而得聋后数岁病亡也
　　王氏【肃】圣证论
　　隋志十二卷【唐志十一巻】
　　佚
　　魏志散骑常侍王肃着诸经传解及论定朝仪改易郑旧説时孙叔然授学郑之门人王肃集圣证论以讥短叔然驳而释之
　　谯氏【周】五经然否论
　　佚
　　蜀志谯周撰定法训五经论古史考之属百余篇辞理明通为世硕儒有董扬之规
　　杜佑曰谯周五经然否论曰小纪云庶子不为长子斩不继祖与祢也此但别庶子而下言不继祖者谓庶子身不继祢故其长子为不继祖合而言之也虞喜难之曰礼文三发二言继祖一言连祢如但继祢则应三年何縁须祖烦而失要合子于父舎经就迂非事实也然则继祖者必继祢继祢者不必继祖今连祢于祖以已继之是继祖者得三年继祢者不得也至于连祢于祖以别髙祖之祖故因祢以继祖别嫌也
　　按谯氏然否论羣书引证絶少仅缀二条于后一云古文尚书説武王崩成王年十三推武王以庚辰岁崩周公以壬午岁出居东癸未岁反礼公冠记周公冠成王命史作祝辞告是除丧冠也周公未反成王冠弁开金縢之书时十六矣是成王十五周公冠之而后出也一云汉初或云三老答天子拜遭王莽之乱汉度残阙汉中兴定礼仪羣【臣】欲令三老答拜城门校尉董钧驳曰养三老所以教事父之道也若答拜是使天下答子拜也诏从钧议谯周论之曰礼尸服上服犹以非亲之故答子拜士见异国君亦答拜是皆不得视犹子也
　　传氏【咸】七经诗
　　阙
　　晋书咸字长虞咸宁初袭父休奕爵拜太子洗马累迁尚书右丞卒赠司校尉諡曰贞
　　孔颖达曰傅咸为七经诗王羲之写
　　王应麟曰艺文类聚初学记载传咸周易毛诗周官左传孝经论语诗皆四言而阙其一
　　徐氏【苗】五经同异评
　　七録一卷
　　佚
　　晋书苖字叔胄髙密淳于人就博士济南宋均受业遂为儒宗作五经同异评郡察孝亷州辟从事治中别驾举异行公府五辟博士再徴并不就
　　束氏【晳】五经通论
　　佚
　　杨氏【方】五经钩沈【崇文总目方作芳旧唐志钩沈作钩深】
　　隋志十卷
　　佚
　　晋书杨方字公回髙梁太守在郡积年着五经钩沈崇文总目晋杨芳撰答难申畅自谓钩取五经之沈义篇第亡阙今少五篇
　　中兴书目晋髙凉太守杨方撰自序云晋太宁元年撰钩经传之沈义著论难以起滞
　　按钩沈已亡其见于羣书所引者有云夫鸟游旷泽之地而比翮者万羣虎居繁林之薮而接豪者千数又云夫霜树落叶而鸿雁南飞桃林披华而鸟深入又云东夷之人以牛骨占事呈示吉凶无往不中牛非含智之物有若此之验又云生而知之者上也问曰孰生而知之乎答曰圣人二仪既判悬象列暄八风有序四气错御览日月而达隂阳之数消摇八节俯仰黄弥纶天地之体穷竟有生之机瞻天为师用醒已心故曰生知不亦审乎
　　徐氏【邈】五经音【分见各经】
　　隋志十卷
　　佚
　　晋书徐邈博涉多闻虽不口传章句然开释文义标明指趣撰正五经音训学者宗之
　　戴氏【逵】五经大义
　　隋志三卷
　　佚
　　晋书戴逵字安道谯国人师事范宣徙居防稽之剡县孝武帝时以散骑常侍国子博士累徴不就郡县敦廹乃逃于吴王珣请徴为国子祭酒复不至
　　周氏【杨】五经咨疑【唐志周杨作杨思】
　　七録八卷
　　佚
　　梁武帝五经讲疏
</div>
    <div class="pagination">
<a href="经义考_page297.html">上一页</a><span>...</span><a href="经义考_page293.html">293</a><a href="经义考_page294.html">294</a><a href="经义考_page295.html">295</a><a href="经义考_page296.html">296</a><a href="经义考_page297.html">297</a><span class="current-page">298</span><a href="经义考_page299.html">299</a><a href="经义考_page300.html">300</a><a href="经义考_page301.html">301</a><a href="经义考_page302.html">302</a><a href="经义考_page303.html">303</a><span>...</span><a href="经义考_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
