<!DOCTYPE html>
<html>
<head>
    <meta charset="UTF-8">
    <title>淳化秘阁法帖考正 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳化秘阁法帖考正 - 第 15 页/共 17 页</h1>
    <div class="content">　　王佐云绛帖十二卷第一卷孔子苍颉秦汉魏人书第二卷晋南朝唐宋帝王书第三卷四卷晋人书第五卷六卷右军书第七卷八卷献之书第九卷南朝隋唐人书第十卷晋何氏卫夫人及隋唐僧人书第十一十二卷宋名贤书此刻嵗乆不完崇庆初髙汝砺为节度使又补完之增入顔鲁公诸帖且题于后今又不完存者五十七幅碑入晋王府不易得矣
　　陈绎曽云古法清劲足正王着肉胜之失然骏马露骨又未免羸瘐之病盖淳化之子今之学者不见古帖得此亦可寳矣惜不完也
　　东库帖
　　法帖谱系云世传潘氏析居法帖石分为二其后绛州公库乃得其一于是补刻余帖是名东库本第九卷之舛误盖始于此今好事家所藏绛帖率多此本字画精神遒劲亦自可爱而卫夫人一帖及宋儋帖颇多燥笔如兰亭叙羣字落笔之类此稍异于诸本其所以不及旧帖者第九卷大令书石不破阙而炳文所论三字已误且逐卷逐段各分字号以日月光天徳山河壮帝居太平何以报愿上登封书为别此又异于旧帖也
　　东库别本
　　法帖谱系云此帖与东库本絶相似或是一石但庾亮帖内亮字皆无右边转笔盖避逆亮讳也亦名亮字不全本
　　新绛本
　　法帖谱系云右一帖二十卷首尾规模段眼字号并同东库本独卫夫人宋儋二帖无燥笔又字画较东库本微局促墨法虽与东库本同然实是两石
　　石刻铺叙云绛帖前后各十卷相传潘驸马以阁帖増损翻刋闲摹淳化被防嵗月于卷末然不见跋尾无自稽考编次多有不同阁以汉章帝为首列苍颉夏禹书于第五绛则苍颉夏禹书为首卷置列厯代帝王书于后帖之二卷阁摠二王帖为五卷绛则前后帖皆有之衍而为十且以第二卷张芝王洽书析为第二第五卷以三卷庾亮卞壶书析而为第三第四卷古帝王帖则删汉章帝晋宣帝明康哀简文帝梁髙帝梁简文名臣帖则削司马攸王劭王廞萧子云智永唐李邕等数帖却増入王蒙羊谘书后帖一卷全刋入本朝太宗宸翰二卷末冬晚书院偶成一章则当以呉越忠懿王书作标目犹前段髙宗皇帝书之类何由于谥号下花押如此是自称于生前九卷増入张旭千文四十五字藏真草书乃素书跋颠旭语复云颠草之趣贵在雄逸藏真乃云其辞又非专为此卷千文但绛初入石定为直行冈之与鼎则为横碑十卷増入顔鲁公王廙高闲李建中书或谓他所刋之帖皆以横石而绛独立石印搨之际上下字迹相聨既裁为经册手轴则何所考竟且匠者摹榻必通为一碑无縁逐段横搨何由相缀又谓纱纸纹可辨要当自有眼目嘉定间李全在山东印搨绛帖以遗要人又有自场贸易以来者殆古刻不存再翻新本谓即冈帖伪为非也冈之梅班粗率况其笔意余所见绛帖防十觉藏真草书笔势皆有截断处良由元系横书绛刻入石迁就移作直行冈以绛为祖不敢有毫髪异乃独此帖易直为横鼎帖绍兴续刻者也亦舍绛而取法于冈是横刋之为当矣至于以横碑剪为直行是又伪之拙者此以冈帖或鼎帖凑成其文自不甚顺但今之辨帖者执此以别真赝
　　北本
　　法帖谱系云右二十卷墨色与古本相近而第九卷大令书只同新本未知何处所刻
　　又一本
　　法帖谱系云董良史家所藏本第九卷大令书字画亦误独面字有右边转笔异于他本且不与旧本同也
　　武冈旧本
　　法帖谱系云右二十卷不知刻于何时碑段稍长而日月光天徳等字号间于行中字画亦清劲可爱而第一卷卫夫人宋儋无枯笔第九卷大令帖诸字皆误信乎出于新绛也
　　石刻铺叙云后帖之九卷张旭书其藏真颠草数十字横镌于石笔势清劲蜿蝘立意出奇于绛之直行
　　武冈新本
　　法帖谱系云右二十卷帖即旧石也中厄于庸缪之人厌其字画清瘦颇修治遂失本真其最可鄙笑者第二卷钟繇帖再世荣名今名字已修作谷字矣且拓匠不工凡损剥处凿防宛然呈露而字画模糊畧不可辨帖之缪者莫甚于此
　　曹士冕云武冈军重模绛帖二十卷殊失真且石不坚易失精神后有武臣守郡嫌其字不精采令匠者即旧画再刻谓之洗碑遂愈不可观其释文尤舛误然武冈纸类北纸今东南所见绛帖多武冈初本耳验其残阙处自可见
　　乌镇本
　　法帖谱系云湖州乌镇张氏以绛阁二帖锓木家塾字画差肥而极有笔意颇胜诸帖惜其间错误数字为恨耳
　　福清本
　　福州福清县民家有旧本板刻绛阁急就章雁塔题名四帖其刻稍精卖碑家得之往往驾名官帖以惑人但彼中匠者不善用蜡每有砑光防可以证辨
　　资州本
　　法帖谱系云资州以新绛前十卷刻石前有目录元刻麻石上续搨者不逮旧所得本遒劲矣
　　彭州本
　　曹士冕云彭州帖亦刻歴代法帖十卷不甚精采纸色类北纸人多以为北帖
　　法帖谱系云掘地得之字画清劲颇类旧武冈而差优
　　蔡州本
　　曹士冕云上蔡临摹绛帖上十卷虽比旧绛少下十卷而逈出临江长沙之上
　　木本前十卷二本
　　法帖谱系云甲秀陈氏藏此墨本不知所出又一本余顷获于都下亦不知所出稍不逮甲秀所藏虽皆出于新绛然亦自是一种
　　以上皆绛
　　黔江帖
　　法帖谱系云秦子明尝以里中儿不能书为病其将兵长沙也买石摹刻僧寳月古法帖十卷舟载入黔江壁之黔江绍圣院刻石潭人汤正臣父子详见山谷集中其卷帙之多寡次序之先后字行之长短悉同淳化阁帖其所以异者第一卷有篆书三行其次有楷书一行云降授供备库副使充东南第八副将训练潭州诸军潭州驻劄秦世章家本其后又二行云长沙汤正臣重摹男仙芝灵芝镌第二卷至八卷尾各题长沙汤正臣重摹八字却无淳化篆书及世章衔位又第八卷取卿女婿帖内第二行休字立人作两第二卷钟繇宣示帖世荣名作荣名正与戏鱼帖同第九卷尾题长沙汤正臣摹勒七字第十卷题长沙汤正臣重摹男仙芝为一行
　　鼎帖【即武陵帖】
　　石刻铺叙云武陵帖二十二卷绍兴十一年辛酉十月郡守张斛集秘阁法帖合潭绛临江沙海诸帖叅校有无补其遗阙以成此书后列郡官名衔【徐澄斋云绍兴廿一年通判赵子濬刻】
　　法帖谱系云武陵郡斋板本较诸帖增益多博而不精殊无足取
　　董其昌云王伯谷所搨绛帖疑为澧州帖观其每数十行辄有武陵二字又疑为鼎帖繙阅第一卷以宋太宗为弁跋曰太宗皇帝御笔在绛州摹为诸帖之首复疑名曰鼎州提举曰沅辰判事常武为鼎州而武陵其附城邑也乃定为鼎帖特为绛州二字所误而世人只知有绛帖遂误为绛州帖耳
　　鳯凰楼帖
　　陈绎曾云曹士冕模刻工致有余清而不秾亚于太清楼续帖【瑚网云宋尚书赵彦约刻孙北海乂云曹尚书彦约】
　　王氏法书苑云星鳯楼帖刻于南康军虽以众刻重模而精善不苟并无今人书
　　玉麟堂帖
　　陈绎曾云汴人呉琚居父模刻秾而不清多杂米家笔
　　寳晋斋帖
　　闲者轩帖考云米老得谢公书及右军破羌帖因名其斋曰寳晋此帖乃宋曹之格摹刻卷首标题篆书末有曹氏家藏眞迹识以大图书字多元章所临在诸帖中此为稍下
　　羣玉堂帖
　　闲者轩帖考云羣玉堂帖十卷韩侂胄刻本名为阅古堂帖首卷南渡后帝后御书二则晋隋帖三则唐帖四则懐素千文五六九悉宋帖七山谷帖八元章帖十则蔡君谟石曼卿帖后韩以罪死籍帖入秘省嘉定中改今名模刻极精而纸墨亦妙其米帖视绍兴帖英光堂帖俱胜盖韩之客向若水精于鉴定帖乃其手摹也
　　澧阳帖
　　法帖谱系云澧阳旧有法帖石本其后散失仅存者右军数帖而已
　　闲者轩帖考云澧阳刻帖十卷甫完即播散仅存右军书甚精
　　汝帖
　　闲者轩帖考云汝帖十二段大观三年己丑八月郡守敷阳王寀刋石置之防啸堂摘取诸帖中字牵合为之每卷后有汝州印后防稽又以汝帖重开谓之兰亭帖王佐云汝帖十二卷第一卷三代金石文八种第二卷秦汉三国人书十五种第三卷晋南朝帝王书第四卷魏晋九人书第五卷晋人王郗桓三氏书第六卷二王书并洛神赋第七卷南朝十人书第八卷晋胡北朝十二人书第九卷唐三朝帝后书第十卷唐欧虞禇薛书十一卷唐李顔韩贺六臣书十二卷韩愈及五代诸国七人书其石不佳诸帖中冣下者也
　　黄伯思东观余论云顷在洛中见汝刻十二卷杂取法帖续帖中所有者时载之又珉玉闲簉不能辨也此犹无害至其集古帖及碑中字为伪帖并以一帖省其文别为帖语及强名者甚多如以逸少帖春秋辄为患不得北军问逺近清和等语乃摘取北军逺近春秋等字集为一帖强为王衍书以续帖中诸县故佳字强名为王桢之书取汝州东汉州辅碑中数字强名为蔡中郎书取卫州魏孝文吊比干文中数行强名为崔浩书如北齐碑便目为温子升后魏碑便目为沈法防如此者甚多且如吊比干文魏孝文作而崔浩之死在太武时乃目为浩书其不稽古如此至若张华帖内杂以寳章集中王慈字薛稷帖中杂以法帖内子敬字皆集成之字意全不相属如是者不可具载幸世尚多古帖极有未传者自可刻其全篇何必区区作伪以误后学但贻识者嗤笑耳
　　款识帖
　　闲者轩帖考云钱塘薛尚功编次并释起于夏而尽于汉共二十卷绍兴十四年甲子郡守林师说为镌置公库以片计者二十有四上代制作古法灿然对之令人意渊神旷
　　博古堂帖
　　闲者轩帖考云宋人集诸家善本为一帖三代止周穆王坛山四字汉止蔡中郎石经论语二段晋则右军兰亭叙笔阵图黄庭经乐毅论曹娥碑东方朔赞大令十三行及谢太傅书唐人则虞褚欧栁小楷顔鲁公行楷书及白乐天书宋止米元章末集汉千文皆精工劲秀盖宋去唐甚逺名刻具在故得以集其佳胜
　　又云穆王吉日癸巳四字在眞定府赞皇县山中宋祁搜获县令刘庄凿取归州权郡事李中祐龛置防壁政和五年取入内府
　　绍兴米帖
　　绍兴辛酉奉诏以米芾行草书勒石凡四卷明时板藏内府顺治初废为阶砌今所存止一片有半余曾见之
　　荔支楼帖
　　闲者轩帖考云陆放翁集前人笔札以嘉州石刻之置荔支楼下又名宋法帖
　　鳯墅帖
　　闲者轩帖考云曽季卿宏父刻石鳯山书院前帖二十卷续帖二十卷皆宋人书曽云本朝圣君名臣真笔目所见者刻之自成一家又于人之贒奸各分品类自谓可以续通鉴
　　赐书堂帖
　　闲者轩帖考云宋宣献绶刻于山阳金乡首载古钟鼎款识最精但二王帖铨释未尽
　　甲秀堂帖
　　闲者轩帖考云庐江李氏刻前有王顔书世多未见后继以宋名人书
　　百一帖
　　闲者轩帖考云王曼庆模刻前人谓其笔意清遒雅有胜趣
　　忠义堂帖
　　顾炎武金石文字记云忠义堂帖皆顔鲁公书宋人所刻奉命帖移蔡帖论坐书祭侄季明文鹿脯帖乞米帖寒食帖与蔡明逺帖卢八仓曹帖送刘太冲帖皆有之又有送辛晃序清逺道士同沈恭子逰虎邱寺诗末题大厯五年十二月又有开元二年二月顔元孙告身一通乾元元年四月顔昭甫告身一通寳应元年七月顔惟贞赠秘书少监告身一通殷氏赠兰陵夫人告身一通大厯十二年八月顔真卿刑部尚书告身一通建中元年八月顔真卿太子太师告身一通后有宋至和二年蔡襄跋嘉定乙亥留元刚刻石
　　世防堂帖
　　闲者轩帖考云泉州知府常性于洪武四年以淳化阁帖翻刻郡庠从阁帖祖本模刻上可追嫓潭绛宣徳中取入内府如近年顾本潘本逺不及之
　　马蹄帖
　　陈楙仁泉南杂记云淳化阁帖十卷宋季南狩遗于泉州已而刻石湮地中乆之时出光怪马皆惊怖发之即是帖也故泉人名其帖曰马蹄真迹
　　徐澄斋以此本即为泉帖按泉帖以宣徳间取入内府不复流落人间然其榻本往往见之此帖向亦尝见二三本石刻粗燥字画枯瘦且石多破碎政与泉本不同当是两刻世多目为兰州本
　　肃府帖
　　徐澄斋法帖考云万厯四十三年乙卯秋八月九日温如玉张应召奉肃藩令防重摹上石
　　肃世子识鋐跋云太祖分封我庄祖于甘兰锡以宋人淳化法帖珍藏内库至宪王恐我子孙各王府不徧及且无以公海内乃延温张二士摹勒上石未竟而薨至于辛酉六月始竣事模勒之工先后七年新旧二本不爽毫髪
　　东书堂帖
　　闲者轩帖考云周宪王为世子时手模上石共十卷以淳化为主参以秘阁续帖及増入宋元人书
　　王元美云宪王临池之力甚精惜其天资少逊以故粉泽有余肤理不足盖摹笔至使古人之迹屈而从手其于兰亭亦然
　　寳贤堂帖
　　闲者轩帖考云晋靖王为世子时刻石以阁绛大观寳晋为主而益以所藏宋元明人墨迹凡十卷
　　王元美云此帖行欵次第颇不俗第石理既粗而摹刻搨三手俱不称
　　停云馆帖
　　闲者轩帖考云文衡山父子皆精书学而又能自镌刻嘉靖中摹勒旧迹及近时名笔共十二卷清劲不俗近世诸刻推此第一
　　停云馆帖先有四卷帖首标题乃是小字后更毁去重摹为十二卷余向得二卷于京师被友人索去昨于张生羲仲手又见一卷比之后帖为较胜也
　　首卷晋唐小楷多防越州石氏本入石越州本今在锡山秦太学元献家虽是古搨要亦枯燥少神采停云祖之更益板滞宜为吾宗损庵先生之所呵也
　　唐荆川先生云余见停云帖李懐琳絶交书后乃见孙氏所藏宋本则精神相去十倍书之者非有异而刻之者异也虽有善书非善刻者不能发其精神而传于世也余见孙过庭书谱真迹亦正如此文氏父子精于摹搨又得章简父等妙手左右之尚且不能无憾况下者乎
　　真赏斋帖
　　锡山华东沙出其所藏古迹勒成三卷上卷钟繇荐季直表中卷王羲之袁生帖下卷王方庆万岁通天进帖钩摹者为文待诏父子刻石者为文氏客章简父模勒既精氊蜡尤妙为有明一代刻帖第一出停云馆上后以倭乱燬于火更勒一石遂有火前火后之别赏鉴家以季直表袁泰第一跋第十十一两行倒置者为火前本实则前后两本无甚差别也
　　阁帖潘氏本
　　汪砢玉瑚网云潘九亮自摹入石
　　阁帖顾氏本
　　珊瑚网云顾从义借潘氏所藏宋本模勒上石复刻淳化法帖释文考异冣为详确
　　又云潘顾二本皆以贾似道家所藏重模而潘本瘦顾本肥
　　余清斋帖
</div>
    <div class="pagination">
<a href="淳化秘阁法帖考正_page14.html">上一页</a><span>...</span><a href="淳化秘阁法帖考正_page10.html">10</a><a href="淳化秘阁法帖考正_page11.html">11</a><a href="淳化秘阁法帖考正_page12.html">12</a><a href="淳化秘阁法帖考正_page13.html">13</a><a href="淳化秘阁法帖考正_page14.html">14</a><span class="current-page">15</span><a href="淳化秘阁法帖考正_page16.html">16</a><a href="淳化秘阁法帖考正_page17.html">17</a><a href="淳化秘阁法帖考正_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
