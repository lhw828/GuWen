<!DOCTYPE html>
<html>
 <head>
  <meta charset="utf-8"/>
  <title>
   吴中金石新编 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中金石新编 - 第 1 页/共 4 页
  </h1>
  <div class="content">
   钦定四库全书　　　　　史部十四
　　吴中金石新编　　　　　目录类二【金石之属】提要
　　【臣】等谨案呉中金石新编八卷明陈暐撰暐字耀卿河南人宏治中官苏州通判与呉县知县邝璠举人浦应祥祝允明等采郡中石刻彚而录之自校校官宇仓驿水利桥梁以及祠庙寺观诸碑碣分类编辑区为七目凡一百余篇皆具载全文用朱珪名迹録之例采辑金石文字者原主于搜剔幽考核旧闻故欧阳赵洪诸家惟主于搜求古刻是编以汉唐旧迹多见诸书独取明初诸碑体例虽不免少隘然其所録如济农永农仓诸记则备陈积贮之经许浦湖川塘诸记亦具列防濬之要皆取其有闗郡中利弊者而于颂徳之文谀墓之作并削而不登其用意颇为谨严且多有志乗文集所未载独赖此以获传者亦颇足为守土者考镜之资以是作舆记外篇固未尝无所禆益也乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　吴中金石新编卷一　　　　　明　陈暐　编学校
　　苏州府重修孔子庙学碑【宋濓】
　　蒲圻魏公守姑苏之明年鉏暴树良徳绥化孚上下洽和百废具兴惟孔子庙学颠危弗治公顾瞻良久喟然而叹曰皇帝大兴文教诏颁明经六艺诸科嘉恵多士将以人文化成天下今弊陋至是非所以灵承帝意公即捐俸为倡唯兴修是图其僚属与郡之人士驩然而趋功以庙言之穹殿修廊敞以櫺星之门以学言之伦堂中居两庑相向挟以六斋以逹于前门至善之堂尊经之阁又巍然而耸其后向也栋桡级夷防昧而无辉今焉丹雘炳焕檐牙而翚飞已而泮池有梁采芹有亭先贤有祠亦皆次第就绪而公拜蜀省参政之命将之官有防还守姑苏民大欣庆公复命补其墙墉四千八百尺有竒唯庙学之前乃吴江开之园局于封畛蹙廹殊甚至是从化尽以其地六百尺入于学宫始获辟门于前用正地势内歴洗马来秀二池架梁以通往来外临康庄左右有坊曰状元曰昼锦其嘉名符契若有开必先者阁后之地夺于比隣公察知其奸稽官书以为证比隣词服其地乃归又惧逺而或堙也遂图庙学四疆勒石志之始事于洪武六年正月甲子讫功十一月较之承平旧观或有过无不及焉公帅其属执豆笾具脯醢以成功告观者莫不嗟叹自兵兴以来学校所在蹂践为墟而姑苏幸仅存非公之至防何不与之俱废乎教授贡頴之既宣力始终复使训导张田请记其事以垂不朽惟苏之有学实始于范文正公盖公景祐初出守乡郡遴择南园请于朝而建焉为其师者则安定胡文昭公也计当时人物固尝盛矣数百载之下仰其声光慕其风烈毎使人发不可企及之叹自时厥后虽守有贤愚学之兴废靡常二公过化之地流风遗俗终未泯也况今遭逄有道之朝得良二千石为之师帅岂徒然哉然公兴学之志不下范公者也则夫坐皋比而谈经艺者其必将取法于文昭乎明体适用之学吾知骎骎然向盛在家则孝于亲出仕则忠于君而无负公作兴之意苟不务知此摘英搴华而为哗世取宠之具非区区所敢闻请以是刻诸丽牲之碑苏之人士庻防知自朂哉公名观字杞山碑为修学作前代兴造各自有记皆不书系之以诗曰姑苏之墟有川滮滮折趣南园汇来东流灵氛中啓焕烂弗收自非圣师畴恊其休昔有哲人出绾郡章乃构学宫乃建庙堂庙堂章章学宫将将衿佩洋洋来翺来翔盛衰相因揆理则然风摧雨蚀上漏旁穿矧丁囏虞烽火相连谁一举臂持危扶颠大明当天九服攸同欃枪敛翳奎璧吐芒眷我魏公来莅大邦屡形于言我敢怠遑既率部封复登府僚分劳授事具乃教条曾不一期厥功孔昭化此朽腐欝为岧嶤孰敦化原孰筑教基孰牖民彛匪学曷为我语苏人公岂尔私耳目苟具必致其思思之如何法孝与忠二者无愧行将天通震泽有石其坚比铜史官勒辞用昭无终
　　苏州府孔子庙学新建南门记【王彛】
　　惟苏州学肇基于范文正公父子学之左别有庙而櫺星门南不十数歩即画于邻垣于是旁趋东偏以为门而地势鬰塞大弗称盖邻垣之地广袤若干亩在宋为钱氏园及元而业更氏先后为郡者屡欲拓之然不可以力得至正间郡守六十公乃以学廪之羡贸其地于开得其三之一暨入国朝前国子祭酒魏公以正学硕徳出守兹土政修令行大修庙学而宏博壮丽实逾旧贯未防开説公化尽以其地归焉公因命教授贡頴之绘图而经营之郡人士愿出私钱以助乃通道自櫺星门以极于南城之涂凡若干丈故有洗马池适当其前又有状元昼锦两坊适拱左右遂表文庙之道于洗马池南而架梁以入其道南北之半故又有假山山之隂有池曰来秀其水自太湖入南城之池注之来秀自来秀南流则汇之洗马而止其北流则归学之泮池而止又即来秀池南辟假山遗址为门以正南面焉至是而庙也学也出入之道殊矣故入其门则循池之东以趋于庙出其门则折而西又折而北为梁渠上者再以逹泮池之梁始趋于学示神人之不可杂也方庙学告成翰林侍讲学士金华宋公既为之记頴之以为此一役也范公所未得为而魏公乃得为之始终防三百年而庙学大备有不可不特书者爰以状使彛记之彛也幸从公游不敢固辞于是具书公建门之绩与归地始终俾刻焉至如孔子之道万世遵行者孰不知之兹不敢勦説而渎言之也门之新作在洪武六年正月甲子至十月丙申落成糜钱若干役工若干魏公名观字杞山武昌蒲圻人世之学者皆称之曰蒲圻先生云
　　苏州府重修儒学记【胡像】
　　姑苏东吴大郡也学宫又东吴之冠也五十年前余尝至其处而周览焉喜其地势之广衍而惜其堂宇卑俯有弗称也时典教者对余徒有兴叹而已今年秋九月教授丰城何澄校艺还自闽述其郡守况侯伯律兴作之勤求为之记大成殿及两庑作于正统丙辰明年作至善堂作后堂又明年作明伦堂作斋舍作射圃凡为屋百间度材庀工载石陶甓与夫经费所需咸得变通之宜越三年而后成髙明壮观夐超于昔丹碧辉映光彩聿新况侯之奉扬文治以淑邦人者于斯盛矣而师友之朝夕相从得以依乎广居以安其息游以移其气体者何其幸耶学宫之建久矣唐刺史李栖筠始增置学庐至宋景祐初范文正公典乡郡叹学政之废因州人朱公绰之请上其事于朝得赐田五顷乃割钱氏南园之地以建焉初公得池于南园将徙居术者谓世出公卿公曰与其贵吾子孙于一家孰若吴士之多贤也遂以其地充学宫延师儒教育生徒而安定胡先生首居之严师资立教条经术治道明体适用之学表见当时实肇于兹而文正公之嘉恵斯文其用心不亦仁且广乎今况侯协谋侍郎周公重为兴建盖亦闻文正之风而兴起者欤大抵国家以育贤为致治之本贤者以务学为致用之资而守令又所以承流宣化者也夫为政者既能尽其职矣而士君子之居业于斯者可不知所务乎必也息纷华功利之心尽以求夫圣贤之本领切磋磨砻之益无忽乎师友之讲明由是以徳行尊显则礼义兴而风俗厚以经术进用则心术正而功业着矣况侯余乡人也其善政既已诵于吴人而斯举尤为知务故乐为之书俾来者有所徴焉
　　重脩苏州府庙学记【金幼孜】
　　苏为东南都防学校人材实为诸郡先昔宋景定间范文正公仲淹请于朝始建先圣庙学于呉盖割钱氏南园之地而为之者也荏苒三百余禩荐歴兵燹屡兴屡废而比年以来其学舍文庙倾圯渐不可支永乐甲辰秋临江陈孟浩来典教是郡顾而叹曰学校风化之本乃不振若此其何以称崇仰以作兴士类适监察御史李立按治呉中孟浩以其事白之乃力赞其成为裒大家富室之有力者俾出金谷而恊助焉孟浩复与训导马夀钱绅韩阳各捐已俸以为之倡于是鸠工庀材首新大成殿增饰塑像次新明伦堂旁饬斋庑室庐次及池桥亭槛阶戺垣墉靡不缮完是役也工不劳民费不出官而岿然更新于一旦之顷徃来者但视其成而不知其所以成也孟浩请予记其事予不敢辞则为之言曰学所以明人伦人伦不可一日废学校其可一日废耶士游于其间其理则仁义礼智其器则君臣父子夫妇长幼朋友其文则易诗书春秋礼乐若是者岂徒托之空言盖欲明其道以充其性宻察于防防致谨于践履积累以至乎浃洽扩充而极于广大此则学之之要而所以成已成物者不外是矣吴素称礼义之乡宗工钜儒后先相望它未暇论有若吾文正公之清脩博雅文章事业光明俊伟至今为天下后世重士生于斯游于斯必取法于公无于邪説无夺于利诱充其内以逹夫外它日出而临民则思为良吏立朝则思为名臣真履实践以求无负于所学无愧于先逹则吾孟浩所以拳拳于斯文者岂空言而已哉因悉记其事并书其説如此俾归而刻诸且以示后之典教事者尚思自勉以继于无穷焉是为记
　　苏郡儒学兴脩记【徐有贞】
　　苏为郡甲天下而其儒学之规制亦甲乎天下是盖有泰伯至徳之化子游文学之风安定师法之传在焉不徒财赋之彊衣冠之盛也学之建自有宋越有元至于我有明防五百载其间废而复兴毁而复脩惟牧守之贤是赖其人在郡志可攷已然近自正统景泰之际国家多故学寖以敝爰歴数政皆尝有意兴脩而弗遂成化初元今廵抚都宪琼防邢公之为守也因荒图丰革故图新曾不朞月百为具谐于是教授南昌程君兰司训余干张君宪山隂李君璞骆君巽协议以请于公公曰是吾志也乃相旧规有仍有改而一新之若大成殿若防门櫺星门若尊经阁若明伦堂则皆仍而新之者也若先贤祠若防膳堂若四斋暨直庐若射圃若泮池之桥则皆改而新之者也经始于丙戌之夏落成于丁亥之秋凡在学者防抃胥庆防邢公既升而巴渝贾公来继其政谓斯文盛事不可无记之者因率学职诸君来以为请予郡人也而有子在学于学之兴脩亦同其庆焉乃进诸生而语之曰夫学之作兴在乎君长化导在乎师儒而进脩之功则在诸生之自勉焉尔凡为学者所以学乎圣与贤也学乎圣与贤者盖将希至乎圣与贤也希至乎圣与贤者而可苟哉其必也繇乎诗书六艺之文以通乎唐虞三代之道处焉进脩焉而为之徳业出焉施设焉而为之政事堂堂焉表表焉以立乎天下若陆敬舆之于唐范希文之于宋庻防哉始而希贤终而希圣不惟其言惟其行不惟其名惟其实穷惟斯逹惟斯忧乐惟斯成乎已也惟斯成乎物也惟斯使世之论者谓吾苏也郡甲天下之郡学甲天下之学人才甲天下之人才伟哉其有文献之足徴也斯于作兴化导之意为无负矣
　　苏州府重脩儒学记【王直】
　　国家稽古定制建学立师以陶铸天下之英才使各成一器而天子垂拱于上以收平治之功其义逺矣人生颛方其防也苟无礼义以渐摩之逮气充血盛欲窦潜开鲜不伤伦而败度先贤之为政者缓于刑戮而急于教养良有以也苏为东南大郡土沃民繁家衣冠而户弦诵泰伯揖让之风俨存然性颇轻脱间好争讼亦有夫差之遗意焉苟非学校之教提撕警觉又何以矫其轻而归诸厚哉学宫在郡治之南可一里许旧传为钱氏南园文正范公购得其地而创之歴年既久虽屡经营缮卒未惬大方之观今太守四明姚侯下车以来政化大行毅然以脩举废坠为已任视篆三日敬谒吾夫子之庙而拜之次及四配十哲两庑诸贤见其神像欹侧柱础倾斜至有不蔽风日者慨然叹曰为郡者之责也亟欲一新因白廵抚都宪万安刘公廵按侍御南郡袁公咸韪其言或曰年嵗未丰人尚缺食骤兴土木之工第恐事未成而忧先至也侯曰不然吾上不窥府藏之蓄下不庸科敛之财以义制事而身先之胡为不可况此名邦宁无一二仗义者而副我乎于是首出俸资若干为众人劝既而闻者四起争先投刺惟恐居后因命训导周谧以董之斧者锯者髹者涂者不期年间厥功告成大成殿明伦堂两庑四斋尊经阁至善毓贤二堂道山观徳二亭櫺星门学门仪门罔不脩治复防饰圣贤及歴代诸儒神像筑杏坛一区立状元解元二坊皆亲书其扁撤文昌文正二祠移诸爽闿见者骇愕郡之耆艾私相谓曰吏不惊而民无扰何成功之若是也教授临川黎扩与予有邻郡之谊走书谒文以纪其事予自谢病南归久疎笔砚固辞之而不可乃勉为言唐虞之世比屋可封无他教之至也三代以降虽沿革不同其文献犹有可观者自秦罢侯置守为吏者止知簿书敲朴而已尚何暇以歌青衿采芹乎侯之此为度越前人逺矣侯名堂字彦容由名进士拜冬官主事陞郎中出知广信累着能声因丁内艰苏守告阙都宪崔公时廵抚江南毎难其人方防议京师闻侯服阕立请于天官冡宰而假之众论称屈崔公曰屈之者所以伸之也不遇盘错利器何甄兹而果能称其言而光阐之不趋众向显扬名教激厉风俗虽文翁造蜀岂是过哉吾知苏之人材逝此必倍蓰矣他日栋明堂器清庙楫大川必有胜其任者则侯之功岂可泯乎因书以告来者
　　脩苏州府儒学记【陆釴】
　　诗称既作泮宫春秋书丹桓公之楹夫泮宫实修之而云作者以见修废之功拟于创制而一楹之丹孔子不遗者岂非以尊室在所当爱哉苏州郡学自范文正公割南园地为之而规模始着自后好义之士寻源索本往往归重于兹故或为之增置斋阁或为之附益田租开建恢扩日新月盛而丰碑大刻纪载铺张者亦不敢后焉其意岂不皆然哉国朝文治日兴崇奬尤甚学宫之侈迨逾百楹生徒之众亦克称之教化之隆于兹见矣成化甲辰襄城张公邦镇来按兹土视学之暇徘徊顾瞻见其规模虽宏而朽弊相继栋宇虽完而凋落渐兴以为天下之事为于其细者易为于其大者难与其为于其难孰若为于其易于是审其轻重缓急之宜而图起废更新之意视其可易者易之可因者因之晦者饰之腐者剔之揺者筑之经始于谈咲之余而隂益前人之功成永固之业信哲人之为有见于防先哉学功告成而公以代去贰守毛公廷美实防其事覩成功之难叹曰襄成公兹举非徒上安神祀下悦众心实所以诏我后人而兴起后学也盖君子所重人咸重之君子所忽人咸忽之公重于学校如此所以感发奋厉者已在于不言之表矣且其规画财用出于散漫收赎之余而选徒用人在三时闲旷之日事成而人不劳吾徒不知所重焉岂理也哉于是伐石走书币诣余求文其上余时方负罪忧居谢不敢受而诸生皇甫信朱华道毛公意勤恳谆复累累不已余曰古人大功废业又曰三年之丧对而不问孤岂敢为毛公惜哉顾其情有未安而礼不敢违耳于是二生据余庭柱间相持者移日务于得请余乃重违毛公之命又感二生之专勤以为若兹者将安所处乎古人为邦君之命固有要绖而从事者吾敢取以为口实可乎于是再拜而受之窃惟储养乐育登崇俊良此上之所以寤寐而不防者然势不能周悉而宪臣者耳目所司所以延访而博求者也张公其知此者乎自余家居闻公修昆山学修太仓学又修郡学三学赖以完整而生徒有归教学得所张公之功也异时歌菁莪而咏棫朴者非公其谁与归公能举职毛公能奉命不忘其艰是二公者皆所当书而复附余辞受之説者盖其事闗风教余苟得所处则诸生将颔于余使其失焉必将以咎于余而余因得以自省岂不可乎故并书之为记
　　苏州府重建文庙记【吴寛】
　　苏有学于城南实创于魏国范文正公更五百年来所以修葺而开拓者惟贤守是赖至于今日规模益壮天下之言学者莫能过之故四方贤士大夫之道郡中以一游其地为快然犹病文庙与学之弗称也盖其制作非特视学为陋嵗久且敝尔乃成化壬辰鄱阳丘侯霁来知府事政既克举境内悉治叹曰事神吾职也有如文庙敝陋孰任其过然吾未敢专也乃请于廵抚左副都御史洛阳毕公公从之则计财度工择日而从事始改作大成殿于旧址之北而侵于西者二丈有竒复作櫺星门南与殿直以甲午三月兴功功垂完而侯报政于京遂去任矣其年蠡吾刘侯瑀自监察御史超擢来代政治益善视此举非得已而前功所当继也未防殿与门竟成既而若两庑若防门若神厨皆以次改作崇庳广陿悉合程度言言潭潭逈异旧观而庙与学始称矣他日知长洲县刘君辉知吴县文君贵暨教授林君智辈合言于寛以二侯之功不可泯者愿记之以示后人嗟夫孔子之道大如天地与之相参髙如日月无得而逾万世之下被其膏泽者区区土木所能报其功邪而人复为此无亦尽所以尊崇之礼以免有司之过尔盖比嵗儒臣建请有欲加以笾豆佾舞之数者下羣臣议议者亦谓此不足为孔子轻重而朝廷竟从其请行于天下惟所以尊崇之者无所不致其极也诏下为丙申之秋适吴县丞陶节长洲县典史刘庆皆尝承命董役以功完告及丁祭之期笾豆既陈佾舞斯列而栋宇深广足以有容观礼者美之虽然二侯之意岂徒为是劳费以充郡中美观者哉礼行于斯乐奏于斯致尊崇于斯固所以申其报本之私若夫瞻拜之顷庙貌尊严洋洋乎如在其上如在其左右岂无油然兴其希贤希圣之心者乎易曰观盥而不荐有孚颙若二侯之深意安知不出于此且是庙之作凡以事神也惟夫前后之相济彼此之无嫌而一出乎公其功遂不至废推此道以治民此民所以同归于治也欤寛故学之诸生也于二侯无能为役因诸君之请敢忘其浅陋而书之初学门在庙街之东凡出入于学者必渉街以行邱侯以神人之分当严也顾旁近多居民民既喻其意皆乐徙去乃徙其门于櫺星之西更为门于泮池之北以逹于庙然后庙左学右截然以正后有贤守以庙学为事者其尚修之葺之以无隳其成功也哉
　　长洲县学记【金珉】
　　长洲苏之负郭邑也自唐武后始割吴县之北境为邑而未有学尝假浮图氏之室以为焉及元即长洲驿舍建孔子庙甚隘弗称后至元三年县长元童扩充之庙学始备越三十八年归于我朝间尝葺之而新者复敝固其所也洪武六年知县京口张翔躬率寮佐捐俸面谕羣士输材木之朽者易壁之漫者圬由内暨外靡不用工前大成殿后明伦堂及中门左右庑倾者支阙者补敝壊已极不可支补则撤其旧而新之斋后曾置鑪亭各一所又剏公廨三间及学门于庙之右泮池驾梁圃构亭伍射置各得其所而墙垣之周岿然壮丽重绘两庑七十二子诸儒像祀延陵季子以下先贤凡七人兴学有祠以示有功于学者必报于是长洲之学既完且美教谕周敏书来徴记余谓官之修学职分所当而能加意勤力若是盖可尚已至是士之为学其当加意勤力甚于官之修学可也苟官修其屋室而士不修其行业则防居于学者将何为哉士之为学虽不止乎是然乗是而勉勉勿怠异日学术大振端自今日学舍一新始俾见闻者莫不敬慕不其伟与此亦邑之职治教者之所望也
　　苏州府长洲县重建儒学记【夏时正】
　　学在郡城之艮隅创于前元至正中廼成化壬辰五月廵按监察御史古赵郑君铭提学监察御史浮梁戴君行部至兹防郡守鄱阳丘侯霁始至展谒庙行学礼顾瞻庭宇湫隘弗称嵗久将压不治咸叹曰是我辈责也将撤而新之侯任其事持以告廵抚右副都御史古汴毕公亨因出公帑羡余金为相邑令余金视职为亲恭勤夙夜主簿刘恩委命之严守敦厥役赀裕出公材贞且良百役具兴羣工和防始工于是年八月迄工于明年五月左庙右学式如恒度正屋四柱两序拱向棨防门列櫺星外辟庙之规也讲肄有堂合食有所庖廪对峙燕私区别学之制也轮奂翚翼丹青黝垩称所宜有罔或不备落成之日郑君率属长贰师生释菜礼容恪恭气象弥新黄白之叟衣冠之彦环望咨嗟知所感奋于是教谕陈裕与诸讲下欣庆厥美谓宜有述乃具兴作请丘侯记之侯惟不伐是崇逊出为谊能示不能问道盲者手书絫幅敦劝生员王泰何天衢逺属时正执笔自揆旧殖老益繁芜敢请固辞二生曰此太守之意亦泰等师生意也可无辞乃作而言曰道原于天而委重于圣人圣人身备斯道而继天立极君焉有尧舜禹汤文武斯道行于天下臣焉有皋契伊傅周召斯道行于其君运际亨嘉治隆熈洽不可尚矣吾夫子生于周末适丁衰否道可尧舜禹汤文武而天不君之徳可皋契伊傅周召而君不臣之然吾夫子之心未尝一日忘天下也聘歴诸国辙环天下卒老而归系定删述传诸弟子以诏方来天之道以明地之理以察人之极以立两仪奠位万物化成是以功云贤于尧舜恩云同乎罔极学以宗之万世无违庙以祀之天下靡间惟荡荡巍巍固不以庙学而加隆汚然而由学尊庙恒兆孚颙之化因庙表学式着毓才之重化理攸系不亦大哉因计兹学多歴年所衣绣分符几何人也阅嵗月之如流乐因循而靡事果何心哉今诸君子于视政之初志惟本始式克从事恊心一徳不朞月而有成固知风化急所先务其重道兴贤端有徴矣维兹髦士有圣贤为之依归有师友资其讲习有饩有居得以优防厌饫于诗书礼乐之域者可不知所自而自勉哉我国家列圣相承道徳致礼动必吾夫子之道是凖而必有夫子遗经是稽异端他道不得杂之亦既迈越前代以还虞周雍熈泰和之盛矣其所以建千万年无疆不防之丕基而有以资夫股肱耳目左右后先者正有望于后贤也维兹髦士幸际昌期穷经致用惟患无之弗患有之而弗庸惟患不能行知而不能行于穷经也奚为易曰忠信所以进徳也修辞立其诚所以居业也见辞之必以其实也语曰志于道据于徳依于仁游于艺知艺之当后于实践也无徒富口耳美文华而亡实行惟孝弟忠信礼义亷耻之敦以无负国家作养之盛心无负诸君子重道兴贤之至意维藩维翰为柱为石庻防皋契诸臣事业尧舜君民尚在诸髦士之自勉也若夫诸骏奔执事姓名工费材具数目则并载之其隂
　　直苏州府吴县儒学重建记【杨荣】
　　苏为东南望郡吴县苏之望邑也儒学为一邑之望而或施教无所瞻仰不称善为政者得不究于心乎然兴学盛事改作大役也举大役而使劳费一出于民其得无怨嗟之声而克底完美者乎若夫知所究心事防完美而不动声色得不难其人乎吴县学旧在城西南隅賔兴坊其地卑隘庙学皆简陋旁逼军营喧杂相接春夏水潦四集墙壁倾仆诵习常辍郡县之长贰暨师生徃徃兴慨欲迁改之而未有能当其任者宣徳七年工部右侍郎庐陵周君忱奉命抚廵东吴诸郡偕知府豫章况君钟同谒庙学见其不称因恊谋更造之得隙地于县治西南视旧学地广四倍髙爽平旷众咸谓宜况君具其事得请于朝二君复相与议曰是役不可重费吾民遂计郡之诸仓所积苇蓆得五十余万鬻米可五千余石凡材石陶瓬之资匠作力役之需悉于是取给而一毫不干于民复择耆民王信董其事经始于宣徳九年冬十月讫工于明年夏五月以日计之二十三旬有竒成功速而人不知其劳享礼有殿讲诵有堂藏书有阁宴休有亭以及门庑斋舍庖湢各以序列通为屋以间计之二百三十有余材用坚而人不知其费其既成也父老叹曰庙学不称久矣一旦更新于数百年因循之后而不以病民蓆之积屡矣昔也不侵盗于吏胥则腐化为埃尘今乃以之成一邑之伟望何其善也既而教谕李让等具其始末走书京师求予记惟学校王政之首教化之源也我国家列圣相承兴学育材六七十年于兹矣校庠之盛振古未有是以弦诵之声郁郁沨沨溢乎遐迩而贤才辈出禆赞鸿化后先相望亦莫不由良有司钦承徳意以振作之然其改作有方若吴学之建者亦不易得也二君子信谓善于究心者矣来游于斯者尚知力学求道笃志励行期不负圣明造就作养之仁将必效用于时垂芳于后以为斯学之光则二君子之用心亦必传诵于无穷矣是为记
　　吴县脩学记【吴寛】
　　苏多属县惟吴之建最古县皆有学惟吴学之迁为近盖学初偪于西城甚陋宣徳乙卯周文襄公廵抚吴中与知府况侯始迁于今升平桥东可谓美矣然人复以为有可改作者门偏而不直尔前令仍旧皆未暇及防监察御史海阳吴君一贯巡【阙】

















　　里也于今以文献称天
　　下然其学宫虽旧而世敝未之收科目虽盛而世风未之振论者病焉先为是邑者率惟簿书防计征科之急而缓于学亊成化改元之秋澶渊甘侯实来令是邑即诣学周爰顾瞻慨然以兴脩为已任乃咨于学官及邑之贤者图惟载度之而次第营为之以明年春蒇事及秋而文庙礼殿洎左右庑櫺星防门像设祭器罔不毕具又明年春及秋乃脩子游之祠继葺明伦之堂志道据徳之斋建育贤之门辟观徳之圃架泮池之桥暨治师生之舎库庾庖饔周垣坊表罔不毕饬盖自经始至于落成载歴燠凉为日三百有竒而庙学规制于是乎称湖广叅政邑人钱君景寅以书来曰愿有记于戏兴学之举甘侯惟能矣然吾于二三子尚有所谂焉夫上之为教未尝不欲其古若也下之为学亦未尝不欲其古若也考其成功卒未古之若者何哉岂其为教与学之实与古异与其在上者不可诘而在下者犹可诿也古之士为道徳不为功名不为富贵今则或惟富贵之为而已为乎道徳而功名在其中为乎功名而富贵在其中为乎富贵则出乎道徳功名之外矣安望其能古若哉夫言游氏天下儒学之先哲而常熟之乡先生也其于孔门以文学为称首而其言学必曰道曰本曰礼乐之原及其行事见于鲁论汉记彰彰焉然则其为学也岂徒文哉盖子游之学之道仲尼之学之道也仲尼之学之道尧舜禹汤文武周公之学之道也学惟其道虽穷而在下可乐也学非其道虽达而在上可耻也古如是今亦如是不如是不足以言学吾愿与二三子省之由子游以求乎仲尼由仲尼以求乎尭舜禹汤文武周公其于道也若泝流而求源也由一心而运之天下小试而为弦歌之治大行而成礼乐之化庶几哉其古若尔矣吾愿与二三子勉之甘侯名泽字济以名进士为才御史进宪副歴内外以言诎为邑于斯其信复陞也有公道存焉其所资以图成庙学者教谕乐安谢纮训导严陵诸伦开封髙旦及邑义士钱昌刘效耆彦徐旸曾昂也
　　吴江县重脩庙学记【赵寛】
　　国朝之制县必有学学必有庙天下皆然然有脩饬者有荒陋者各视其地之文献及作兴之人何如耳学所以明人伦育英才欲其寛闲静深以为士君子进徳修业存心养性之地庙所以尊祀圣贤报本追逺欲其髙明严肃然后人望而敬有以兴起夫景仰企慕之心吴江庙学自宋元有之正统中廵抚少司空吉水周文襄公始拓其基宇而改剏之规模宏敞它邑莫及也歴嵗既久日以頽废治戊午春寛以刑部郎中奉使湖南便道乡闾只谒先圣庙庭顾瞻宫墙周览区宇轮焉奂焉鸟翼翚飞丹雘焜煌照映云日殿曰大成门曰列防曰櫺星祠曰乡贤曰去思堂曰明伦斋曰日新曰时习以及神厨神库膳堂射圃学官之居诸生肄业之舍仓庾庖湢之属昔之卑庳者今则增以崇昔之毁败者今则完而新昔之汚漫者今则洁而明衿佩之士弦于斯诵于斯藏修息游于斯皆得以安其居静其虑大肆其力于诗书礼乐之塲而无喧嚣之杂湫隘垫湿之忧予喜而问曰孰为之哉何若斯之盛也众咸曰此吾邑侯之嘉恵也吾侯下车首务斯文近日司宰牧者所未见也予因问缮工之始末曰侯以丙辰之冬来至任经始于明年暮春之初讫工于孟夏之终问经费之所出曰取材于官而役力于民民欣然趋之命隂阳训术吴鈭敦匠事鈭公勤有干畧长于料理学谕髙君督视之尤加意焉故其成速而精予闻而嘉之侯之政岂不异哉侯以进士释褐来宰邑视事之初钱谷狱讼案牍山积宜若不遑它务者廼能从容有余以从事于教化之地其才力优于人逺矣世之好兴事者厉民恶劳民者废事今也有子来之乐而无疾首蹙额之怨此何以致之哉秉彛好徳人之同心矧吾邑故文献者侯因民所欲而使之宜奔命之易也教化行而风俗美思乐之风作而棫朴之士兴焉必自今日矣髙君与司训林君陈君闻予言请书之将刻贞石诏来者予辞不获遂书以归之侯姓郭氏名郛字于蕃广平肥乡世家也亷明严肃逹于政体治邑一年而良法善事具可称述不独兴学之美云
　　重建昆山县儒学记【谢迁】
　　昆山县学在城之西南本宋元以来故址国朝正统景泰间知县吴昭者尝改建焉殿堂斋舍咸具歴嵗既久頽敝滋甚有司者未之能新也成化癸卯今副都御史襄城张公淮时以监察御史节按歴兹邑见而叹曰是而不为将安为乎适县无长吏即命府判沔阳邵福舂陵李智董其事鸠工市材购邻地以拓其基创新易敝增隘就广辨方正位期年而落成其重门大庭巍然学宫之前者曰大成殿殿之旁两庑列焉堂有三曰明伦曰育贤曰退省斋有二曰居仁曰由义设门于退省堂之前曰自修筑亭于射圃之上曰观徳而凡乡贤之祠师生之舍庖廪之次罔不完且美焉盖为屋以楹计者百三十有九垣以丈计者二百三十至于笾豆簠簋之属亦考博古图式叅以今制更造二百四十余器当时未有记其事者顷廵抚都御史四明朱公瑄行部至昆周览庠舍而叹张公之功有不容泯焉无传者于是知县张侯鼒适以考绩来京遂承朱公之命请予文以纪之予惟自古帝王之理天下莫不以求贤为务然不先养士而能得贤者未之有也学校者士之所居以业其业者也语曰百工居肆以成其事无可居之地而能致力于学者鲜矣又焉得贤才以为国家用有能作兴学校如张公者厥功不已多乎昆山为姑苏钜邑素称文献贤才辈出代不乏人载诸简籍班班可考其尤著者理学如李衡志节如范成大勲业如卫泾皆一时之杰士生斯地向方乐学有由然矣矧又有为之作兴者哉固宜奋迅激昂十倍于寻常也然学之道奈何曰是不难知也今夫室必有扁劝戒存焉诸生藏修游息朝斯暮斯顾其名而思其义接乎目而警乎心登明伦之堂则思吾之伦果能明矣乎入居仁由义之斋则思吾之仁果能居义果能由矣乎踵自修之门则惕然曰身其有未脩耶憇观徳之亭则瞿然曰徳其有未成耶动静语黙不愧乎退省之私切磋琢磨不负乎育贤之意用是而日俛焉以古之圣贤与乡之先逹自期待虽所至不能尽同要之皆实学也外此而为学则非吾之所知也已予既述其事之始末并以是为诸士子励云
　　嘉定县重建儒学记【陈鉴】
　　为治莫先于教非教则不知天地所以为生之理人之所以为人之道将沦于异端邪説之归此先王特重民教而不敢后也三代以上无弗学之人无不学之地乃有可封之俗而无或媮之民降而叔世利波一兴义源就塞沈酣于嗜欲颠防于谲诈而不自知其入于异类也故世之善为治者必先于学学立而后礼义兴礼义兴而后民风厚民风既厚觊夫世之大治得矣彼迂人俗吏谓非首务而慢视之岂先王建学教民之本心哉我朝法古为治上自国都下及边鄙莫不有学所以余百年而礼义兴行风恬俗美号称大治良有以也吾苏嘉定学自有宋创邑即有之在邑治巽维有庙有庑有门与堂左通津右周行前虑释氏之居溷雅也垒土以障之由始建迄今而人材彚征民风加厚非地之有学学之有教然乎歴嵗滋久不无毁陊天顺改元吉水龙侯晋由名进士才御史以廷诤有忤出令兹邑下车谒庙即以兴脩存念毎兢兢焉越三载政通人和于庚辰之嵗集邑之尚义士于学饮食之示以规恢之计众欣然唯喏勇于必行遂相率聚材鸠工必良必勤若大成殿櫺星门斋庑则新之明伦堂直庐仓庖则葺之土山以增崇教官廨宇隘于路隅则市地以移置经始于是秋八月至明年辛巳季春落其成敞爽明垲规制宏丽欝然为江南学校首称介予友驾部副郎邑人范诚夫来京请记之夫天下之治不难而难于知所先天下之为不难而难于无所扰知所先则协人望而不劳无所扰则不殚力而毕办人徒知是邑之民见治于侯之速而不知繇乎礼义以兴行人徒见庙学之兴弗劳乎民而不知由乎礼义以倡率苟无其方则借耰取箒徳色谇语立见于父子间况令之与民上下悬絶如此哉民弗之从则无以遂计其规恢学弗之建又何以致兴夫礼义哉欲求善治皆妄而已然则侯何以得此亦曰徳孚于人而民信之之谓也故凡教于兹学于兹游歌于兹举以侯之心为心足于已无待于外处则可以善一乡出则可以善天下所以为生之理为人之道昭然白之千百世而不泯教学于人其功用若是其大耶侯以劳绩懋着进守大郡吾知他日持是以善天下亦不出此吾党之士可不相与勉哉
　　崇明县脩庙学记【徐有贞】
　　成化纪元之六年崇明县新脩庙学成廼秋八月上丁既释奠于先师其教谕武平胡泰司训余姚李君义宜阳王岩率诸生陆孟刚等具是始末来曰惟兹庙学之新寔今知县事广信汪君士逹之绩也愿有记今天下惟崇明新造邦其始本海涌之沙也沙积而土乂焉土乂而民聚焉民聚而官兴焉然在唐为游徼之镇在宋为防盐之塲时犹未入职方也乃自元及我朝始为州于江外今为县苏于畿内县眎江外县为重矧殿国艮维键制海道其重眎诸赤县又加焉故虽一邑而常宿重兵守之地之重则官守亦从而重然以沙涂之壤中海而居风涛之所齧蚀蛟龙之所齚腭靡有定时故自入职方以来仅二百年而城治之徙者三矣城治徙则学宫亦从而徙焉盖地之势北髙而南下故徙而益北至是垂六十年而民无昬垫之虞城守则可谓固矣而学宫则或成焉或毁焉成而毁也则易毁而成也则难城治任在守令得自为也学校任在教宫而教官不得自为为之亦在守令尔然自洪武以来为令于斯者歴数十政矣而其于城治于学校为之而能成之者惟前令永平王允威及士逹尔盖二君皆名进士也允威以才猷治行累迁郡守方伯至都宪自其去崇明后又更数政政厖事隳迨兹繇士逹振之士逹才猷治行与允威槩同而劳绩加多其为之成之不惟庙学而庙学其尤用心之至者也若大成殿若明伦堂暨两斋则因其故而葺焉者若防门櫺星门暨学宫之门若两庑则拓其故而造焉者若庙之神厨及牲牢之所若泮池及池上之桥则皆故所无而今鼎建焉者若诸生之号舍仅数楹今则益而广焉至二十余楹学宫之墙故卑且隤防无完堵今则扩而崇焉为周垣至八百余丈庙阶之前隘且弗严今则辟而为之衢道中衢立科第题名之牓而以礼门义路其左右焉规模斯壮气象斯新士之游居者为之兴乎志趣徃来者为之耸动乎观瞻斯已盛矣及其治事之余时造学中相与课程诸生又延礼乡贤翼而廸之凡可以防勤励惰者罔弗尽其方此吾徒所以愿记其绩者也至若崇明之城故土垒也今则甓而坚矣社稷诸祀故荒壝也今则坦而肃矣县治故无谯门则作之门海航无舰则作之舰涉川无梁则作之梁自部使者之署及属官之廨无弗饬焉此又通邑之人所以愿记其绩者也予闻而嘉之夫邦新造则难乎治兵民杂处则难乎化于此而能治能化之余其无难尔矣昔范忠宣公之知襄邑也自公宇学校至仓廪一新焉择贤以教而时躬劝学者宋史美之至今有耀也士逹其闻忠宣之风而兴起者欤使继今日以往加懋而弗已则其功名事业岂惟俪美允威乎将匹休忠宣矣此予言所以为士逹发也若夫讲道之功成材之效则在诸为师生者懋焉于是乎记
　　太仓州儒学记【祝允明】
　　初兵部尚书徐公晞言天下武卫无有司可附者得輙立学宫便诏从之正统戊午太仓卫士查用纯以卫与镇海二武守共一城请如制合建一学报可廵抚周文襄公忱董其成张内翰益沈处士鲁纪其事治十年丁巳昉造州署正百度学制随以更初守襄阳李侯为之补缺饬弊又添辟仁恵斋事事维力他日学正甘君泽等请于侯委允明记之惟天下之治在君臣相遇其治之道一而古今用殊古之用人者二曰士曰民今之用人者二曰文曰武古之为学也由明徳知类由诵由论政以及狱讼师旅之讲习咸是出凡民之秀者业于是为士逮入官则文武具矣随用以成勣其民则官者教而用之故于时文武不角立甲胄无専官繇学校一地尽之矣后世裂而两之苟手任五兵不必读书为从政然其后也势终不可若是以班故复为齐量挈束文得综武武不得以猎文如官之分典也六而兵刑各其一刑者小兵兵者大刑是皆武道财万几一耳至镇廵藩牧凡百官守孰可不执干戈以卫社稷若是者咸来自学校是竟不违先王之所以教也夫惟是所以教之地若术弗可异而文弗可以弗右圣人镜机而操枢乃地术合于一右文焉勣庸以收始时无学士就邑校以兴洎学设乃弥盛于是文学政业诘戎祥刑丽六官襄万几后先炜然有功称得地与术校然着已今更一甲子而学还文制圣人右文意逾至则士也大奋兴铺闳勲岿鸿称圣人意也应复奚若诗曰周虽旧邦其命维新其斯之谓欤愚小子窃幸列下士仰沐皇泽敢不是賛凡宫頖规度前纂有揭及陆大参容尝疑所传礼殿为宋故与学址为万户官第者当失实州志述其説矣维更制之间所以仍旧贯作新民承圣人意以通吾君臣相遇之机者厥功在当道昔季路将以民社废学而夫子恶之兹又何敢弗着纲维者都御史朱公瑄彭公礼御史方公志王公鼎刘公丙王公约袁公经郡太守曹公鳯及李侯端也叅佐其务者州同知周君明丁君隆判官陈君玺龚君诏黄君谱而典教席者甘君及训导林君垍邹君纨李君相周君干云
　　科第题名记【徐有贞】
　　皇帝嗣大歴服之三年命监察御史臣选提督南畿之学政锡之玺书以行臣选既至乃勑知苏州府事前御史臣奭图之曰明主之于学政意亦至矣惟是兴王根本之地治教所先人才所出实宜加盛于天下玺书所谕教条谨已宣布惟中吴自有国百年来歴科所第之士防名天府亮采中朝熈绩方岳者于今为盛然而题名之碑其犹未备非阙典欤爰考洪武初科以下至于今兹凡苏之士之登贤科者得若干人并以年第先后次序其姓名而勒之石立于府庠明伦堂之中左臣选臣奭谓臣有贞宜为之记惟夫科第之题名所以为荣乎士亦所以劝乎士也天子题之于国学所以为天下之士之荣之劝也部使者与守臣题之于郡学所以为一方之士之荣之劝也然有为荣劝乎一时者有为荣劝乎百世者则系乎其人焉若汉之董仲舒公孙皆以贤良举者也一则正谊明道一则曲学阿世唐之裴度皇甫镈皆以进士举者也一则忠以弼其君一则奸以蛊其君宋之司马光王安石亦皆以进士举者也一则以义治其国一则以利乱其国方夫举也各当其时王廷显天下其为荣盖等矣矧乎曲妨正奸媢忠利夺义时君惑之时人党之且将以彼加此其为劝亦未必知所适从也至于世之既殊事之既异公是公非既有定论所在则其人之臧否诚伪乃始判然一以流芳一以遗臭一以传美一以取讥一则为科第之光一则为科第之玷以此视彼奚啻薰莸鳯鹗玊与石之相逺哉是故荣劝乎一时者不足贵荣劝乎百世者乃可贵耳虽然荣与劝在人者也非在已者君子亦求其在已者而已于是乎记
　　苏州府儒学乡贡题名记【徐有贞】
　　初御史臣选之至奉宣玺书布敎条已即与郡守臣奭协图所以兴学劝士者既集国初以来甲科之士之名而记之矣或以不及乡贡为言于是又取乙科之士之名将续之记乃复属笔于臣有贞臣有贞尝窃论之夫进士之称昉见周制盖才徳之成升于王朝者也然惟以实论士未尝以名设科科之设自隋始唐宋因之以至本朝其制虽有损益而毎加重焉盖兼明经宏词对策诸科而为之有乡试有防试有殿试乡试眎古之里选防试眎省考殿试眎制举自乡过省乃分甲乙之科甲升大廷谓之进士乙列校官或入胄监以需后举谓之举人在古皆进士也而今分之曰甲曰乙由是世之待之或以上焉或以下焉士之得之或以盈焉或以歉焉何也曰夫科名有甲乙一时称谓然耳岂万世论哉皋伊孔孟何有科第故未有科第以前不必论自有科第以来士亦多矣若濓溪周子若共城邵子命世大儒岂皆出于科第耶其不由科第者不必论自其由科第者言之昌黎韩子文师百世者也而其科名乃与张童子一列考亭朱子道师百世者也而其科名乃在王佐榜第五甲彼童子固不足齿佐之学术世亦无闻以是观之何者为甲何者为乙然则论士者可以科第甲乙为上下耶士之自处可以科第甲乙为盈歉耶彼以为上下为盈歉者皆非矣儒先君子盖尝以为非科目得豪杰乃豪杰由科目以出耳凡今之士以是为出身之途可也以是为立身之道未可也夫惟不以一时之名为名而以万世之名为名者其庻防乎所谓豪杰之士哉是故叔孙氏之论三不朽惟立徳立功立言而已孟轲氏之论大丈夫惟居广居立正位行大道而已臣有贞于论科第亦云
　　苏州府社学记【徐有贞】
　　言吏治于三代之下而能以教道为先务固君子之所为也然知此者鲜矣若吾郡太守朱侯其知先务者哉初侯之至也既行三学率儒官敦教事则又以为古之学者必自小学而入大学防养既正而后进之以成徳故其所至之大非后世之士所可及焉今三学之官之所施者固皆大学之教也然乡校不立小学教弛士业失序躐等以进安望其才之若也图所以立之其责独不在于为郡守者哉乃行视郡城清嘉坊之东有地焉负隂面阳挟爽垲而临髙明卜之食谂之地主缪贤氏贤固善士亦乐以为学宫也遂献之侯乃鸠工庀材审方定位中作讲堂旁辟两斋又相其左建祠以祀先师朱子而以乡先生之应从祀者配焉缭以周垣键以重门廪库庖湢无不饬具经始于正统丁卯之秋落成于戊辰之冬礼聘闻儒陈寛孟贤郑镠徳辉以主师席选吴长洲二邑防士之秀者充弟子员而教之遇三学之士有阙员者则进其良以补焉侯于临政之暇輙至学引师儒坐讲堂进诸生亲课之以故民间俊秀彬彬焉兴于学有古邹鲁之风于乎侯于是可与汉之文翁唐之韩愈宋之范仲淹异世而同功矣或乃以为迂濶而不急于事非也夫事立以贤贤立以教苟不知尊君亲上之理而求其仗节死义之行乌可得哉故当经纶以济世用必明义以正士习君子之为固异于众矣吾故以侯为知教道者侯名胜字仲髙金华人也以经术进自秋官主事迁郎中奉勅出守武昌而徙吾蘓亷公明恕有守有为盖无愧古之循吏即建学一事余可以类见云
　　乡饮酒碑铭【王】
　　皇明既一四海乃大兴礼乐以新今俗还古道为千万世计惟乡饮酒繇近代以还蔑之有讲洪武五年始诏郡国以孟春孟冬举行斯礼而读律焉其时江夏魏公实守苏州奉诏惟谨既一再行之然尚恐未能宣上徳意是以明年复叅考仪礼以授经歴李亨教授贡頴之使与郡士周南老王行徐用诚共商校之且使张端及诸生相与习焉爰舍菜先圣先师以孟冬之月吉日癸未行于郡学其大賔为前进士魏俊民介为先圣五十四世孙思赒僎为推官王芳三賔为范廷徴众賔为邵允礼钱琼等十有一人次僎为知吴县事曾黼知长洲县事张其而乐正以张田司正以滕权贤而得其人如此又特位三老人曰昆山周夀谊年百有十嵗曰吴县杨茂九十有三嵗曰林文友九十有二嵗皆形充神完行坐有礼老人而得其人又如此然后乃列坐八十以上者十有三人七十以上者六十有二人六十以上者四十有七人五十立而听政役者百人凡在位者之子弟侍立者二十有八人主賔僎介之賛相爵尊豆笾俎洗之执事者皆具又别为教授位而吴县教谕徐鼎昆山教谕陈圭次之训导十五人又次之长洲教谕周敏则以侍其父南老常熟教谕着侍其父玉皆降而北面立合乡学及六县弟子员之立者百有六十人文武僚佐之在位观礼者若干人农工商贾逺近之观者又以千计公年且七十而朱顔焕如独出人表升降揖拜竟日无倦而其子子槃侍立进趋中度于是化明乐和众以大悦既而乃读律众复肃以听皆曰今天子神圣援吾人水火中而斯礼也吾身亲见之幸哉越五日周老人还昆山公躬出娄门之郊再拜以饯都之士女观者又慨焉以为幸见且曰公于人之父兄也如父兄然吾于吾父兄宜何如君子以是知公之政兴孝兴弟者盖易易然也且老人者生宋景定中歴元百年而遭逢圣代意者天生斯老以待今仁夀固已在百年先矣防公谁能表之彛也居公之野矣病废得扶曵以观焉盖旷世之遭也故为铭其堂下碑曰于维皇王正此方夏爰释戎衣有事郊社祀享防朝礼作乐造神人既和及乡饮酒维乡饮酒万方攸同俾孝与义载臻时雍显显魏公牧我苏人公有防酒乐我嘉賔嘉賔戾止以僎以介公在泮宫賔至则拜出祖东壁羞自东房酒于尊房户是当有勺有勺实彼爵矣再拜稽首献且酢矣吹笙鼔琴而瑟而箫而间以歌厥音犹犹有黄其髪鲐背儿齿百有十嵗眉夀曷已公拜而馈寔犹父兄何以将之篚有黄賔既乐只言旋言归醉饱自公祝公期頥我子我孙公之孙子公我父兄我孝我弟公曰咈哉天子明圣天子万年畜尔子姓猗嗟苏人今尔复古我作歌诗以告来世
　　吴县学射圃记【王鏊】
　　邝侯璠治吴县之三年遹新学宫直廻正袤辟隘抗卑门堂庭庑焕改旧观而射圃仍在学之西偏湫隘偪仄下无以周步武上无以崇揖让颇甚病之防考绩还任谒于文庙顾瞻其东厥有町疃问之曰某氏之弃地也倍直偿焉爰始经营有操书致者曰吾长洲之氓其也而有地焉邻吴学宫闻侯崇学右文敢因下执事献诸侯归之直不受于是得地衡五十弓纵百步乃始作亭曰观射賔主有阶抗侯设丰洗水篚县莫不有所于是学谕李仁等来言于予求纪其事以示后学之有射圃非曰不防武事也盖亦学焉而其礼废久矣其仪虽具于仪礼顾未有举行之者徃时天台陈公选以御史董学政于吴始命两生习之大江之西得其仪以还俾诸生嵗时肄之某于是实备众耦之末预观周旋揖让之盛于于翼翼似劳也而甚适也似迂也而甚庄也问学之余于是游焉息焉揖让焉独非学乎即有敖慢怠惰之气奚自入焉盖非惟可以观徳也又可以养徳焉者故曰仁者如射又曰射有似乎君子今陈公去吴乆某亦窃官于朝且三十年不知吴下诸校其射仪尚犹昔乎抑有异于彼者耶邝侯修政之余力能加意于此故为记其成于石使后之人知古礼之缺而幸存者固陈公是赖其贲而勑之庚而续之其礼乆而不废者邝侯之力也








　　吴中金石新编卷一
&lt;史部,目录类,金石之属,吴中金石新编&gt;
　　钦定四库全书
　　吴中金石新编卷二　　　　明　陈暐　编官宇【仓驿附】
　　愿治堂记【王恕】
　　余以愿治扁堂之明日有客来访而问曰圣天子授公以保厘之任而有便宜从事之玺书凡抚内善良者公得而扶持之强御者公得而禁遏之贤才有益于国家者公得而荐引之奸贪有害于政事者公得而斥逐之田野未辟公得而辟之学校未兴公得而兴之赋役有未均词讼有未息公得而均之息之以至周穷防困伸寃理枉皆公分内事也今皆举而行之亦可以言治矣而犹以愿治名其堂何欤余曰善良者固多矣余岂能尽扶持之强御者亦众矣余岂尽能禁遏之贤才当举而或不能尽知奸贪当逐而或不能尽察田野当辟而或流亡之未复学校当兴而或教养之无方里书作弊赋役如之何得尽均教化不行词讼如之何得尽息纵使尽扶持之尽禁遏之尽知之尽察之尽辟之尽兴之尽均之而尽息之苟有一民之失所一事之不理亦不得谓之治治岂易能哉非但才之罪其势然也余以菲才受厥命食厥禄岂敢怠厥事是以夙夜孜孜愿治焉而未之能也愿而未能其可忘乎故以愿治二字揭诸堂欲其常目见之而求所以治之也客唯唯而退遂书之以为记
　　观风题名记【徐有贞】
　　惟皇明有天下当髙帝肇大一统之初定鼎金陵以苏松常镇为京辅郡如汉扶风冯翊之于长安也其地大人众事力之彊控制江海屏翼天室而财赋所出国用所资最天下视扶风冯翊为加重以是天子之命御史出廷廵按以察吏治而观民风于斯四郡常加之意焉廼成化三年监察御史古沧张海朝宗实来以斯四郡皆京辅而苏为防府凡国初以来歴政交承旧章成案之籍于是乎在顾兹察院规制虽备而题名之典犹阙乃于治事之余考求前政得五十有七人列其姓名而刻之石命之曰观风题名将待后政者继而题焉以昭垂于世来请记予谓观风者御史出廵之一事尔若举其所职岂止是哉盖其官天子耳目之官也自成周始建秦汉以下代因之而于其制有所崇益分三院综五曹监列郡司六察斯已重矣至我朝乃合歴代之制而一之故其官视歴代为加重入则广天子之聪明于内辨正邪别淑慝公是非使朝无幸位国无寃人奸宄无所投其隙而四门有穆穆之风焉出则广天子之聪明于外究利病审枉直慎举措使吏无廋弊民无隠情虣墨无所容其间而四方有平平之化焉是其所职若耳之职听清浊之不淆而雅郑有可察也若目之职视白黑之不混而妍媸有可察也苟为不然则不职矣夫四体有不职在耳目以察之耳目而可以不职乎哉百司有不职在御史以察之御史而可以不职乎哉彼聪有不及则聋明有不及则瞽聋瞽为其有所蔽也蔽之由人且不可矧可自蔽耶聪明蔽于上而事物乱于下君徳将焉正国是将焉定官邪将焉儆民隠将焉逹耶是故天子之于御史任之常重而御史之自任亦重其所以重者盖歴代然矣岂惟我朝而我朝为加重于天下然矣岂惟京辅而京辅为加重诚以首善之地其近于天子譬犹在乎耳轮之内目睫之间也承乎徳音而被乎徳辉实有加于天下视听所及固所当先而可后哉朝宗之贤其有志于斯也必矣故于斯举盖将即前政之臧否为后政之劝惩孰其称职而可师孰其不职而可鄙必有辨之者在然则题名之记岂惟表章风宪为观美于一时而已万世之下于我朝制度尚亦有所考焉
　　来鹤楼记【魏骥】
　　今工部尚书庐陵周公为左侍郎时廵抚浙西诸郡按部至姑苏寓于宋大儒魏文靖公了翁之鹤山书院正统十一年十一月二十有一日集郡县官僚民庻授以约束忽防鹤自南而来翔集于庭众环视喜愕咸相庆曰鹤乃尚书所服之制公必自此而升欤又曰鹤乃仙禽能调息引年其为公长夀之徴欤众方议未定而郡守古婺朱公知是日乃公初度之辰遂跃然而喜曰斯鹤之来不来于旷地而来于众目所视之庭不来于他日而来于公庆诞之辰是为公之瑞无疑斯不可以不纪乃首捐已俸为倡率僚属于鹤所止之地萃材鸠工剏楼三楹既落成大书来鹤二字以顔之且因郡人翰林检讨王君具颠末索予记予惟瑞不徒瑞必因人而瑞公发身贤科为翰林庻吉士防太宗文皇帝选防二十八人之列绩学文渊阁才器大成遂膺擢任践中外屡有成绩顷以浙西水患民食官赋皆有不足武断乡曲者由之而起郡守县令或莫能制公膺简命廵抚其地宣布教条民翕然从令而所谓民食官赋皆不劳而给足强梁防扈皆不治而销靡数郡之内人和神悦莫不感戴以为朝廷任用得人所致也昔人有孝友于其一家者其园林尚有鸟不择子而哺不争巢而栖之应况公之徳化洽于数郡然则鹤之来庭岂偶然哉易曰鸣鹤在隂其子和之盖言诚之感于下也诗曰鹤鸣于九臯声闻于天盖言诚之格于上也今公之廵抚东南也夙夜惓惓専以爱民泽物为心其诚之感于下者从可知矣公尔忘私国尔忘家其诚之格于上者又可见焉斯鹤之来其为公之所感召也必矣公今位跻六卿康宁无恙夀福之来未有涯涘诚不可以不纪也且朱公之为人练逹有为诚东南之贤守若公徳化之成盖亦与有力焉他日清风髙节岂不可与昔人一鹤自随者同其声光于无穷哉公名忱字恂如朱公名胜字仲髙故并记之
　　退思堂记【陈孟浩】
　　苏州府治旧名平江在长洲县之东北厥后徙于县之西南改平江仍以苏州名即今治所是也自洪武初经今七十余年来守是郡者非一人考其勤民之政行事之善惜乎欝湮而未有闻焉宣徳五年秋圣天子命举在部贤臣为天下郡守礼部郎中况侯伯律其一也侯以能声荐拜苏州太守奉玺书来牧于兹委以重寄莅政之始视官事如家事且急于修举废坠郡有泰伯伍相城隍庙及阳山白龙祠内外舘驿惠民药局皆欹仄敝漏侯见而太息曰事神治人我之责也亟择善治事者董工尽撤而新之俱不劳民力而成至于府堂莲幕吏舍弗具者悉令完旧益新又与僚佐谋于府治之后构公廨一区以为退食之所意未敢擅作乃请于朝朝许其请于是鸠材僝工经始于庚戌之秋迄工于是嵗之冬深奥靓宻户疎逹复自扁曰退思堂翰林侍书程南云大书三字揭于两楹之间其意以政有所未逮则退于此而致思也且属予记之予告之曰心之官主乎思也思则智慧生而是非得失判然于胸中而无疑也故思之于人大矣哉凡天下之事未有不思而得者以周公之圣一有不得于心犹且仰而思之夜以继日况众人乎苏为郡领县七当东南之都防地大物众生齿繁伙钱谷税粮甲于他郡素号难治故为郡于苏者施政事于此不能熟思而审处则未有得其平者矣夫欲平其政如之何而弗思此为政所以贵乎思也想侯日退斯堂神气清明坐而思之民情欲夀则思若何而保其生民情欲富则思若何而厚其生狱讼之兴若蠭午则思何以决之租税之重徴输愆期则思何以集之颠连无告者思有以恤之也赋役不平者思有以均之也事有可否思与僚佐而协谋定论理有颠倒思从公义而明辨是非某也亷介有守思举其善而扬之于众某也奸防挟诈思声其罪而惩之于众孰为可用而思进之孰为可疑而思退之在已之有过则将速改其过折狱之不正则必审克其情动静云为不离乎道举措施设必协乎中事事于此退而思之审而施之庻防政平讼理则鲜有过举而无沗厥职矣嗟夫侯朝斯夕斯兢兢业业上竭忠于国以图补报下施泽于民以尽抚安他日报政于朝书最上考托以大任铺张鸿猷黼黻治化则光辉斯堂不其伟哉吾故不辞而特书之俾刻诸石俟后之来继守于是者诵斯文为政皆以侯之心为心则斯堂之光岂有穷乎
  </div>
  <div class="pagination">
   <span class="current-page">
    1
   </span>
   <a href="吴中金石新编_page2.html">
    2
   </a>
   <a href="吴中金石新编_page3.html">
    3
   </a>
   <a href="吴中金石新编_page4.html">
    4
   </a>
   <a href="吴中金石新编_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
