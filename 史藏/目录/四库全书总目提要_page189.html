<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 189 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 189 页/共 273 页</h1>
    <div class="content">△《穆参军集》三卷、附录《遗事》一卷（大学士于敏中家藏本）
宋穆修撰。修字伯长，郓州人。苏舜钦集有修哀文，称其咸平中举进士得出身。而集中《上颍州刘侍郎书》称某以大中祥符中窃进士第。邵伯温《易学辨惑》亦称修为祥符二年梁固榜进士。《宋史》本传又云，真宗东封，诏举齐、鲁经行之士，修预选，赐进士出身。所述小异，似当以自叙为确也。修初授泰州司理参军，以伉直为通判秦应所诬构，贬池州。再逢恩，徙颍、蔡二州文学掾。明道元年病卒，宋人皆谓之穆参军，从其初官也。修受数学於陈抟，《先天图》之窜入儒家，自修始。其文章则莫考所师承，而欧阳修《论尹洙墓志书》谓其学古文在洙前。《朱子名臣言行录》亦称洙学古文於修，而邵伯温《辨惑》称修家有唐本韩柳集，募工镂版，今《柳宗元集》尚有修后序。盖天资高迈，沿溯於韩、柳而自得之。宋之古文，实柳开与修为倡。然开之学，及身而止。修则一传为尹洙，再传为欧阳修，而宋之文章於斯极盛。则其功亦不鲜矣。据苏舜钦哀文，称访其遗文，惟得《任中正尚书家庙碑》、《静胜亭记》、《徐生昌墓志》、《蔡州塔记》四篇，不能成卷。祖无择集有修集序，称其遗文於嗣子照得诗五十六，书序记志祭文总二十，次为三卷。其序作於庆历三年。所刻诗文之数与今本合，盖此集犹无择所编之旧也。王得臣《尘史》述史骧之言，讥其作《巨盗》诗以刺丁谓，为有累於道。考邵伯温《辨惑》载修於丁谓为贫贱交。谓后贵，修乃不与之揖。
谓衔之，颇为所轧，修集中《闻报自崖徙雷》一章，即为谓作。则骧所谓累於道者，病其挟私怨耳。然其诗排斥奸邪，尚不致乖於公义，未可深非。又叶适《水心集》讥吕祖谦《宋文鉴》所收修《法相院钟记》、《静胜亭记》二篇为腐败粗涩，亦言之已甚。惟第三卷之首载《亳州魏武帝帐庙记》一篇，称“曹操建休功，定中土，垂光显盛大之业於来世”。又称“惟帝之雄，使天济其勇，尚延数年之位，岂强吴、庸蜀之不平”！又称“至今千年下，观其书，犹震惕耳目，悚动毛发，使人凛其遗风馀烈”。又称“高祖於丰、沛，光武於南阳，庙象咸存，威德弗泯。其次则谯庙也”云云。其奖篡助逆，可谓大乖於名教。至述守臣之言，有“吾临此州，不能导尔小民心知所奉，是亦吾过”云云。显然以乱贼导天下，尤为悖理。尹洙《春秋》之学称受於修，是於《春秋》为何义乎！自南宋以来，无一人能摘其谬，殊不可解。今承睿鉴指示，使纲常大义，顺逆昭然，允足立天经而定人纪，岂可使之仍厕简牍，贻玷汗青！谨刊除此文，以彰衮钺。其他作则仍录之，用不没其古文一脉荜路蓝缕之功。旧本前有刘清之序，佚而不载。今从《龙学集》补录。《遗事》一卷，不知何人所编，亦附载备考。诸家钞本或称《河南穆先生文集》，或称《穆参军集》。祖无择序则称《河南穆公集》。参差不一。今考《文献通考》以《穆参军集》著录，盖南宋时通用此名。今从之焉。
△《晏元献遗文》一卷（江西巡抚采进本）
宋晏殊撰。殊有《类要》，已著录，《东都事略》称殊有文集二百四十卷。
《中兴书目》作九十四卷。《文献通考》载《临川集》三十卷，《紫薇集》一卷。
陈振孙《书录解题》云：“其五世孙大正，为《年谱》一卷。言先元献尝自差次起儒馆至学士为《临川集》三十卷。起枢廷至宰席为《二府集》二十五卷”云云。
今皆不传。此本为国朝康熙中慈谿胡亦堂所辑。仅文六篇、诗六首。馀皆诗馀。
殊当北宋盛时，日与诸名士文酒唱和，其零章断什，往往散见诸书。如《复斋漫录》、《古今岁时杂咏》、《侯鲭录》、《西清诗话》所载诸诗，此本皆未收入，未为完备。然殊在北宋，号曰能文。虽二宋之作，亦资其点定。如《能改斋漫录》所记“白雪久残梁复道，黄头闲守汉楼船”者，其推重可以想见。原集既已无存，则此裒辑之编，仅存什一於千百者，亦不能不录备一家矣。
△《文庄集》三十六卷（永乐大典本）
宋夏竦撰。竦有《古文四声韵》，已著录。其集本一百卷，《宋史艺文志》著录，今已不传。兹据《永乐大典》所载，兼以他书附益之，尚得诗文三十六卷。
竦之为人无足取。其文章则词藻赡逸，风骨高秀，尚有燕、许轨范。《归田录》、《青箱杂记》、《东轩笔录》、《中山诗话》、《玉海》、《困学纪闻》诸书皆称引之。吕祖谦编《文鉴》，亦颇采录。盖其文可取，不以其人废矣。集中多朝廷典册之文。盖所长特在於是。所载事迹如太宗为京兆尹时召见魏咸信事在乾德五年，而史以为在开宝中。澶渊河清见底事在端拱元年，而史以为在雍熙四年。
竦之直集贤院以献文得官，而史以为自通判召入。凡斯之类，皆足以订《宋史》之讹。他若李昉之追封韩国公、王曾之为兵部郎中、鲁宗道之为给事中、任中正之为右谏议大夫，史皆失书。凡斯之类，亦足补《宋史》之阙。盖托克托等年远传闻，不及竦纪录时事为得其实也。集中表奏有代王曾、王旦、寇准诸人作者。
考之史传，竦在洪州，能断妖巫，毁淫祠。仁宗时增设贤良等六科，复百官转对，置理检使，亦皆竦所发。好水川之事，议者归咎韩琦，竦於任福衣带中得琦檄奏之，明其非罪。则竦虽巧忮，较之丁谓、王钦若辈，尚稍稍有间，故正人尚肯假手欤。抑或为所笼络，当时尚未遽悟其奸也。竦学赅洽，百家及二氏之书，皆能通贯。故其文徵引奥博，传写者不得其解，往往舛讹。今参考诸书，为之是正，各附案语以明之。其不可尽考者，则姑仍其旧，从阙疑之义焉。
△《春卿遗稿》一卷（编修汪如藻家藏本）
宋蒋堂撰。堂字希鲁，宜兴人。大中祥符五年擢进士第。仁宗朝历官左谏议大夫，知苏州。改给事中，仍知州事。后以礼部侍郎致仕，因家於苏。事迹具《宋史》本传。案胡宿《文恭集》有堂神道碑，称堂以皇祐六年卒，赠吏部侍郎。
此集题曰“春卿”，仍举其致仕之官，所未详也。碑称其有高情，富清藻，多所缀述，尤邃於诗。其间所得，往往清绝。善作尺牍，思致简诣。时人得之，藏为名笔。及退居林下，神机日旺。虽饮食寝处，未尝忘诗，亦天性然。有文集二十卷。本传亦称其好学工文词，尤嗜作诗。与碑文合。所载文集卷数亦同。然原集今不传。此本乃明天启中堂二十世孙鐄掇拾佚稿而成。凡赋一篇、诗三十七篇、记一篇，不及原集十分之一。其间惟诗独多。则碑所云尤邃於诗者信也。其诗虽兴象不深，而平正通达，无雕镂纤琐之习。北宋遗集，流传日少，录之亦可备一家焉。
△《东观集》十卷（两江总督采进本）
宋魏野撰。野字仲先，号草堂居士。先世蜀人，徙於陕州。真宗闻其名，召之，不出。天禧三年卒，赠秘书省著作郎。事迹具《宋史隐逸传》。野与林逋同时。身后之名，不及逋装点湖山，供后人题咏。而当时则声价出逋上。《渑水燕谈》载：“真宗西祀汾阴，至遣人图画所居。”《宋史》本传载：“大中祥符初，辽使至宋，言本国得野《草堂集》上帙，愿求全部。”《续湘山野录》载：“长安名姬添苏得野一诗，至署於堂壁，夸鬻於人。”则倾动一时可想也。据天圣元年薛田所作集序，野先有《草堂集》行在人间。《宋史》亦称野《草堂集》十卷。则十卷者野旧本也。序又称其子闲以新旧诗三百篇混而编之，汇为七卷。
因取赠典命之曰《钜鹿东观集》。则《东观集》者，闲所重编七卷之本也。此本凡诗三百五十九首，题曰《东观集》，而乃作十卷。未喻其故。岂序文误十为七欤！别有《东观集补遗》三卷，出杭州汪氏家，前后无序跋，不知何人所辑。今核所载诗一百十九首，即此本之四卷至六卷。盖书贾作伪之本，不足为据。或疑除此三卷，正合薛田序七卷之数，当为后人所合并。不知除此一百一十九首，则七卷仅诗二百四十首，与田序三百首之说仍不相合。知决不然矣。野在宋初，其诗尚仍五代旧格，未能及林逋之超诣。而胸次不俗，故究无龌龊凡鄙之气。较杨朴《咏蓑》诸篇固无多让。赵与虤《娱书堂诗话》曰：“魏仲先诗冲淡闲逸，前辈称其警句甚多。《上陈使君》云：‘忧民如有病，见客似无官。’形容甚切，余喜诵之”云云。亦录隐逸诗者所不废矣。
△《宋元宪集》四十卷（永乐大典本）
宋宋庠撰。史称庠所著有《国语补音》三卷、《纪年通谱》十二卷、《别集》四十卷、《掖垣丛志》三卷、《尊号录》一卷。今惟《国语补音》有传本，已著录。馀书与文集并佚。国朝厉鹗编《宋诗纪事》，仅采掇《西清诗话》、《侯鲭录》、《合璧事类》、《杨州府志》所载得诗八首，则海内绝无其本已三四百年矣。《永乐大典》修於明初，距宋末仅百馀年，旧刻犹存，故得以采录。而庠文章淹雅，可取者多，故所载特为繁富。今以类排比，仍可得四十卷，疑当时全部收入也。方回《瀛奎律髓》载：“夏竦守安州日，庠兄弟以布衣游学，席上各赋《落花诗》。竦以为有台辅器。”赵令畤《侯鲭录》亦云：“二宋《落花诗》，为时脍炙。”今考庠诗所谓“汉皋佩冷临江失，金谷楼危到地香”、祁诗所谓“将飞更作回风舞，已落犹成半面妆”者，特晚唐浓丽之格，实不尽其所长。
祁集有和庠《赴镇圃田游西池作》，极称其“长杨猎近寒罴吼，太液歌残瑞鹄飞”句，叹其警迈。蔡绦《西清诗话》亦称之。又载其《许昌西湖》诗“凿开鱼鸟忘情地，展尽江湖极目天”，旷古未有。然集中名章隽句，络绎纷披，固不止是数联也。文章多馆阁之作，皆温雅瑰丽，沨沨乎治世之音。盖文章至五季而极弊。北宋诸家，各奋起振作，以追复唐贤之旧。穆修、柳开以至尹洙、欧阳修，则沿洄韩、柳之波。庠兄弟则方驾燕、许之轨。譬诸贾、董、枚、马，体制各殊，而同为汉京之极盛。固不必论甘而忌辛，是丹而非素矣。陈振孙称“景文清约庄重，不逮其兄，以此不至公辅”。今观其集，庠有沉博之气，而祁多新警之思，其气象亦复小殊。所谓文章关乎器识者欤！《书录解题》载是集作四十四卷，与史不合。然《文献通考》亦作四十四卷，似非讹舛。疑别本以《掖垣丛志》三卷、《尊号录》一卷编入集中，共成此数。唐、宋诸集往往有兼收杂著例也。《通考》於是集之下又附注曰：“一作《湜中集》二十卷。”其名又异。然《永乐大典》实只标《宋元宪集》，则非《湜中集》明甚。故今仍旧目，不取《通考》之名焉。
△《宋景文集》六十二卷、《补遗》二卷、《附录》一卷（永乐大典本）
宋宋祁撰。祁有《益部方物略》，已著录。晁公武《读书志》谓祁诗文多奇字，证以苏轼诗“渊源皆有考，奇险或难句”之语。以今观之，殆以祁撰《唐书》彫琢劖削，务为艰涩，故有是言。实则所著诗文博奥典雅，具有唐以前格律。
残膏賸馥，沾匄靡穷，未可尽以诘屈斥也。又陈振孙《书录解题》称：“祁自言年至六十，见少时所作，皆欲烧弃。”然考祁笔记尝云：“年二十五，即见奇於宰相夏公。试礼部又见称於龙图刘公。”盖少作未尝不工，特晚岁弥为进境耳。
至於举陆机之“谢华启秀”、韩愈之“陈言务去”以为为文之要，则其生平得力，具可想见矣。祁笔记又深戒其子无妄编缀作集，使后世嗤诋。然当时实已裒合成编，且非一种。据本传称集百卷。《艺文志》则称百五十卷，又有《濡削》一卷、《刀笔集》二十卷。已与本传不符。马端临《通考》亦称百五十卷。《书录解题》暨焦竑《经籍志》俱止称百卷。王偁《东都事略》则文集百卷之外，又有《广乐记》六十五卷。记载互殊，莫详孰是。陆游集载祁诗有《出麾小集》、《西州猥稿》，蜀人任渊曾与黄庭坚、陈无已二家同注。今亦不传。近人所传北宋小集中有《西州猥稿》一种，乃从《成都文类》、《瀛奎律髓》、《文翰类选》诸书采辑而成，非其原帙。兹就《永乐大典》所载，汇萃裒次，釐为六十有二卷。又旁采诸书，纂成《补遗》二卷。并以轶闻馀事各为考证，附录於末。虽未必尽还旧观，名章钜制，谅可得十之七八矣。祁兄弟俱以文学名，当时号大宋、小宋。今其兄庠遗集已从《永乐大典》采掇成编，祁集亦於蠹蚀之馀得以复见於世。虽其文章足以自传，实亦幸际圣朝表章遗佚，乃得晦而再显，同邀乙夜之观。其遭遇之奇，良非偶然也。
△《文恭集》五十卷、《补遗》一卷（永乐大典本）
宋胡宿撰。宿字武平，常州晋陵人。天圣二年进士。历官两浙转运使，召修起居注，知制诰。由翰林学士拜枢密副使，以太子少师致仕。文恭其谥也。事迹具《宋史》本传。宿立朝以廉直著，而学问亦极该博。当时文格未变，尚沿四六骈偶之习，而宿於是体尤工。所为朝廷大制作，典重赡丽，追踪六朝。其五七言律诗，波澜壮阔，声律铿訇，亦可仿佛盛唐遗响。陈氏《书录解题》载宿集七十卷，久无传本。近人编《北宋名贤小集》，所辑仅寥寥数篇，厉鹗撰《宋诗纪事》搜罗至博，所录宿诗，亦只从志乘掇拾，未窥全豹。至金元好问选《唐诗鼓吹》，误编入宿诗二十馀首，说者遂以为唐末之人，爵里未详。今考好问所录诸诗，大半在《文恭集》内。且其中有《和朱况》一首，其人为胡氏之婿，与宿同籍常州。
具见所撰《李太夫人行状》，确凿可据。好问乃不能考证，舛错至此，亦可知金、元之间，其集已罕覯矣。今惟《永乐大典》分采入各韵下者，裒而录之，计诗文一千五百馀首。虽未必尽合原目，而篇帙较富。已可什得其八九。谨以类编次，釐为五十卷。庶俾艺林好古之士得以复见完书。其有《永乐大典》失采而散见於他书者，则别加搜辑，为《补遗》一卷，附之於后焉。
△《武溪集》二十卷（浙江汪启淑家藏本）
宋余靖撰。靖字安道，韶州曲江人。天圣二年进士。累除右正言，知制诰。
出知古州，经略广西南路安抚使。预平侬智高，迁工部侍郎。英宗时官至工部尚书。谥曰襄。事迹具《宋史》本传。靖初为台谏，以申救范仲淹外贬。蔡襄因作《四贤一不肖》诗，颇涉标榜。（语详《蔡忠惠集》条下。）然实襄随众嚣譁，非靖之本志。迹其生平树立，要不失为名臣。其文章不甚著名。然狄青讨平侬智高，靖磨崖作记，以旌武功，当时咸重其文。尝奉命使辽，作《契丹官仪》一篇，颇可与史传参证。他如《论史》、《序潮》诸作，亦多斐然可观。以方驾欧、梅，固为不足。要於北宋诸人之中，固亦自成一队也。是集乃其子屯田员外郎仲荀所编，有屯田郎中周源序。凡古律诗一百二十、碑志记五十、议论箴碣表五十三、制诰九十八、判五十五、表状启七十五、祭文六。卷目与欧阳修所撰墓志相合。
其奏议五卷，别为一编，今已散佚，故集中阙此体焉。历元及明，几希湮没。成化中邱濬抄自内阁，始传於世。今所行本为嘉靖甲午都御史唐胄所重刊云。
△《安阳集》五十卷（内府藏本）
宋韩琦撰。琦事迹具《宋史》本传。其集晁公武《读书志》、陈振孙《书录解题》、《宋史艺文志》俱作五十卷。此本目次相符，盖即原本。琦历相三朝，功在社稷，生平不以文章名世。而词气典重，敷陈剀切，有垂绅正笏之风。吕祖谦编《文鉴》，录其文十首。其中如《论减省冗费》、《论西夏请和》、《论时事》、《论青苗》诸篇，皆正论凛然，足觇其大节。诗句多不事彫镂，自然高雅。
“黄花晚节”一联，久为世所传诵。而其他随时抒兴，亦多寄托遥深。江少虞《事实类苑》称：“琦作《喜雪》一联云：‘危石盖深盐虎陷，老枝擎重玉龙寒。’人谓其身在外而自任以天下之重。”固未免涉於附会，非琦本旨。至於司马光《诗话》称：“琦罢相守北京，新进多凌侮之，琦为诗云：‘风定晓枝蝴蜨闹，雨匀春圃桔槔闲。’时人推其微婉。”强至《韩忠献遗事》称：“琦在相台，作《喜雨》诗断句云：‘须臾慰满三农望，却敛神功寂似无。’人谓此真做出相业。”
则实能得其寓意。盖蕴蓄既深，故直抒胸臆，自然得风雅之遗，固不徒以风云月露为工矣。《名臣言行录》载：“司马光辞枢副时，琦有书与文彦博。”《东莱诗话》载：“是时亦有二书与光。”吴师道《礼部诗话》载：“琦手书《早夏》三诗，备萧散闲適之趣。”皆《安阳集》所无。又陆游《渭南集》有《韩忠献帖跋》，称“西夏犯边，琦当御戎重任，后入辅帷幄，陈谟画策，驾驭人才，观此帖可见。”今集中亦未载入。盖编次犹有所脱遗也。此集之后，旧附家传十卷，别录、遗事各一卷。检验《通考》三书，本各自为目，乃后人汇而附之。今仍釐原帙，别著录於史部，从其类焉。
△《文正集》二十卷、《别集》四卷、《补编》五卷（江苏巡抚采进本）
宋范仲淹撰。仲淹有《奏议》，已著录。是编本名曰《丹阳集》，凡诗赋五卷，二百六十八首；杂文十五卷，一百六十五首。元祐四年苏轼为之序。淳熙丙午鄱阳从事綦焕校定旧刻，又得诗文三十七篇，为《遗集》附於后。即今《别集》。
其《补编》五卷，则国朝康熙中仲淹裔孙能濬所搜辑也。仲淹人品事业，卓绝一时，本不借文章以传。而贯通经术，明达政体，凡所论著，一一皆有本之言。固非虚饰词藻者所能，亦非高谈心性者所及。苏轼称其天圣中所上《执政万言书》，天下传诵。考其平生所为，无出此者。盖行求无愧於圣贤，学求有济於天下。古之所谓大儒者，有体有用，不过如此。初不必说太极，衍先天，而后谓之能闻圣道；亦不必讲封建，议井田，而后谓之不愧王佐也。观仲淹之人与仲淹之文，可以知空言实效之分矣。
△《河南集》二十七卷（两淮马裕家藏本）
宋尹洙撰。洙有《五代春秋》，已著录。洙为人内刚外和，能以义自守。久历边塞，灼知情形。凡所措置，多有成效。其没也，欧阳修为墓志，韩琦为墓表，而范仲淹为序其集。其为正人君子所重，与田锡相等。至所为文章，古峭劲洁，继柳开、穆修之后，一挽五季浮靡之习，尤卓然可以自传。邵伯温《闻见录》称：“钱惟演守西都，起双桂楼，建临园驿，命欧阳修及洙作记。修文千馀言，洙止用五百字。修服其简古。”又称“修早工偶俪之文，及官河南，始得洙，乃出韩退之之文学之。盖修与洙文虽不同，而修为古文则居洙后也”云云。盖有宋古文，修为巨擘，而洙实开其先。故所作具有原本。自修文盛行，洙名转为所掩。然洙文具在，亦乌可尽没其功也。集凡二十七卷，与《宋史艺文志》所载合。晁公武《郡斋读书志》云二十卷者，盖传写之脱漏。其《双桂楼》、《临园驿记》集中未载，当由编录之时已佚其稿矣。
△《孙明复小集》一卷（兵部侍郎纪昀家藏本）
宋孙复撰。复有《春秋尊王发微》，已著录。案《文献通考》载孙复《睢阳子集》十卷。《宋史艺文志》亦同。此本出自泰安赵国麟家，仅文十九篇、诗三篇，附以欧阳修所作墓志一篇。盖从《宋文鉴》、《宋文选》诸书钞撮而成，十不存一。然复集久佚，得此犹见其梗概。苏辙《欧阳修墓碑》载：“修谓於文得尹师鲁、孙明复，而意犹不足。”盖宋初承五代之敝，文体卑靡。穆修、柳开始追古格，复与尹洙继之。风气初开，菁华未盛。故修之言云尔。然复之文，根柢经术，谨严峭洁，卓然为儒者之言。与欧、苏、曾、王千变万化，务极文章之能事者，又别为一格。修之所言，似未可概执也。至於扬雄过为溢美，谓其《太玄》之作非以准《易》，乃以嫉莽。则白圭之玷，亦不必为复讳矣。
△《徂徕集》二十卷（江苏巡抚采进本）
宋石介撰。介字守道，兖州奉符人，天圣八年进士及第。初授嘉州判官。后以直集贤院出通判濮州。事迹具《宋史》本传。初，介尝躬耕徂徕山下，人以徂徕先生称之，因以名集。介深恶五季以后文格卑靡，故集中极推柳开之功，而复作怪说以排杨亿，其文章宗旨，可以想见。虽主持太过，抑扬皆不得其平，要亦戛然自为者。王士祯《池北偶谈》称其倔强劲质，有唐人风。较胜柳、穆二家，而终未脱草昧之气，亦笃论也。欧阳修作介墓志，称所为文章曰：“某集者若干卷。”又曰：“某集者若干卷。”凡重言之，似原集当分为二部。此本统名《徂徕集》，殆后人所合编欤？第四卷内《寄元均叔仁》、《读易堂》、《永轩》、《暂憩》四诗，有录无书，则传写脱佚，亦非尽其旧矣。介传孙复之学，毅然以天下是非为己任。然客气太深，名心太重，不免流於诡激。王偁《东都事略》记仁宗时罢吕夷简、夏竦，而进章得象、晏殊、贾昌朝、杜衍、范仲淹、韩琦、富弼、王素、欧阳修、余靖诸人。介时为国子直讲，因作《庆历圣德诗》，以褒贬忠佞。其诗今载集中。盖仿韩愈《元和圣德诗》体。然唐宪宗削平淮、蔡，功在社稷，愈仿《雅颂》以纪功，是其职也。至於贤奸黜陟，权在朝廷，非儒官所应议。且其人见在，非盖棺论定之时。迹涉嫌疑，尤不当播诸简牍，以分恩怨。厥后欧阳修、司马光朋党之祸屡兴，苏轼、黄庭坚文字之狱迭起，实介有以先导其波。又若太学诸生挟持朝局，北宋之末，或至於脔割中使；南宋之末，或至於驱逐宰执。由来者渐，亦介有以倡之。史称孙复见诗，有“子祸始此”之语。是犹为一人言之，未及虑其大且远者也。虽当时以此诗得名，而其事实不可以训。故仍旧本存之，而附论其失如右。
△《蔡忠惠集》三十六卷（江苏巡抚采进本）
宋蔡襄撰。襄有《茶录》，已著录。《宋史艺文志》载襄集六十卷、奏议十卷。《文献通考》则作十七卷。多寡悬殊，不应如是。疑《通考》以奏议十卷合於集六十卷，总为七十卷。而传刻讹舛，倒其文为十七也。然其初本世不甚传，乾道四年王十朋出知泉州，已求其本而不得。后属知兴化军锺离松访得其书，重编为三十六卷，与教授蒋邕校正鋟版，乃复行於世。陈振孙《书录解题》惟载十朋三十六卷之本。与史不符，盖以此也。元代版复散佚，明人皆未睹全帙。闽谢肇淛尝从叶向高入秘阁检寻，亦仅有目无书。万历中莆田卢廷选始得钞本於豫章俞氏，於是御史陈一元刻於南昌，析为四十卷。兴化府知府蔡善继复刻於郡署，仍为三十六卷，而附以徐<火勃>所辑《别纪》十卷。然卢本错杂少绪，陈、蔡二本均未及铨次。后其里人宋珏重为编定，而不及全刻，仅刻其诗集以行。雍正甲寅，襄裔孙廷魁又裒次重刻，是为今本。观十朋序称所编凡古律诗三百七十首、奏议六十四首、杂文五百八十四首，则已合奏议於集中。又称尝於张唐英《仁英政要》见所作《四贤一不肖》诗，而集中不载，乃补置於卷首。又称奏议之切直、旧所不载者并编之。则十朋颇有所增益，已非初本之旧。今本不以《四贤一不肖》诗弁首，又非十朋之旧。然据目录末徐居敬跋，则此本仅古今体诗从宋珏本更其旧第。其馀惟删除十五卷、十九卷内重见之《请用韩琦、范仲淹奏》一篇而已。则与十朋旧本亦无大异同也。襄於仁宗朝危言谠论，持正不挠。一时号为名臣，不但以书法名一世。其诗文亦光明磊落，如其为人。惟其为秘阁校勘时，以《四贤一不肖》诗得名，《宋史》载之本传，以为美谈。今考其时范仲淹以言事去国，余靖论救之，尹洙亦上书请与同贬，欧阳修又移书责司谏高若讷，均坐谴贬谪。
襄时为秘阁校勘，因作是诗，至刊刻模印，为辽使所鬻。夫一人去国，众人譁然而争之，章疏交於上，讽刺作於下。此其意虽出於公，而其迹已近於党。北宋门户之祸，实从此胚胎。且宋代之制，虽小臣亦得上书，襄既以朝廷赏罚为不公，何难稽首青蒲，正言悟主？乃仅作为歌诗，使万口流传，贻侮邻国，於事理尤为不宜，襄平生著作，确有可传。惟此五篇，不可为训。欧阳修作襄墓志，削此一事不书。其自编《居士集》，亦削去《与高司谏书》不载。岂非晚年客气渐平，知其过当欤？王十朋续收入集，殆非襄志。读是集者固当分别观之，未可循声而和也。
△《祠部集》三十六卷（永乐大典本）
宋强至撰。至有《韩忠献遗事》，已著录。《宋史艺文志》载至《祠部集》四十卷。《文渊阁书目》尚著於录，其后遂湮没不传。近时厉鹗撰《宋诗纪事》，仅从高似孙《蟹略》、方回《瀛奎律髓》采录二诗，其他均佚不可见。今从《永乐大典》各韵中裒辑编缀，得诗文数百篇。虽原目久佚，无由知其完阙；而准计卷帙，当尚存十之八九。谨分类排纂，釐为三十六卷。稍据其出处之迹，以为论次。而曾巩原序载於《元丰类稿》者，仍录以冠篇。大抵奏牍之文，曲折疏鬯，切中事情，多有裨於世用。《杭州志》称：“韩琦出镇时，上奏及他书，皆至属稿。琦乞不散青苗钱，神宗阅之曰：‘此必强至之文也。’因出疏以示宰臣，新法几罢。”是固琦之忠诚恻怛，足以感动人主；亦至文章恳挚，有以助之矣。其诗沉郁顿挫，气格颇高，在北宋诸家之中，可自树一帜。观所作《送郭秀才序》，称初为乡试举首，赋出，四方皆传诵之。既得第，耻以赋见称，乃专力六经，发为文章。有举其赋者，辄颈涨面赤，恶其薄己。是其屏斥时蹊，力追古人。实有毅然以著作自命者。宜其以馀事为诗，亦根柢深厚若此也。
△《镡津集》二十二卷（浙江鲍士恭家藏本）
宋释契嵩撰。契嵩姓李氏，字仲灵，藤州镡津人。庆历闲居杭州灵隐寺。
皇祐间入京师，两作《万言书》上之。仁宗赐号“明教大师”。寻还山而卒。契嵩博通内典，而不自参悟其义谛。乃恃气求胜，哓哓然与儒者争。尝作《原教孝论》十馀篇，明儒、释之一贯，以与当时辟佛者抗。又作《非韩》三十篇，以力诋韩愈。又作《论原》四十篇，反覆强辨，务欲援儒以入墨。以儒理论之，固为偏驳；即以彼法论之，亦嗔痴之念太重，非所谓解脱缠缚，空种种人我相者。第就文论文，则笔力雄伟，论端锋起，实能自畅其说，亦缁徒之健於文者也。是编为明弘治己未嘉兴僧如卺所刊。凡文十九卷、诗二卷。附他人所作序赞诗题疏一卷。卷首有陈舜俞所撰《行业记》，称契嵩所著，自《定祖图》而下为《嘉祐集》、《治平集》凡百馀卷。盖兼宗门语录言之。此集仅载诗文，故止有此数。王士祯《居易录》称其诗多秀句，而云集止十三卷。是所见篇帙更少，不及此本之完备矣。
△《祖英集》二卷（编修汪如藻家藏本）
宋释重显撰。重显字隐之，遂州李氏子。幼依普安院僧仁铣。落发后至灵隐翠峰。晚住明州雪窦。皇祐四年卒。事迹详具《僧宝传》。此编乃其诗集。前有僧文政序，称师自戾止雪窦，或先德言句，师因而颂之，或感兴怀别贻赠之作，总辑成二百二十首。末署天圣十年孟陬月。天圣十年即明道元年，是岁十一月改元，故正月犹称天圣也。重显戒行清洁，彼教称为古德。故其诗多语涉禅宗，与道潜、惠洪诸人专事吟咏者蹊迳稍别。然胸怀脱洒，韵度自高，随意所如，皆天然拔俗。五言如“静空孤鹗远，高柳一蝉新”、“草随春岸绿，风倚夜涛寒”、“片石幽笼藓，残花冷衬云”、“啼狖冲寒影，归鸿见断行”。皆绰有九僧遗意。
七言绝句如《自贻》、《送僧喜禅人回山》诸篇，亦皆风致清婉，琅然可诵，固非概作禅家酸馅语也。
△《苏学士集》十六卷（浙江鲍士恭家藏本）
宋苏舜钦撰。舜钦字子美，其先梓州人，家开封。参政易简之孙，直集贤院耆之子。景祐中进士。累迁集贤校理，监进奏院。坐事除名。后复为湖州长史而卒。事迹具《宋史》本传。是集据欧阳修序，乃舜钦没后四年，修於其妇翁杜衍家搜得遗稿编辑。修序称十五卷，晁、陈二家目并同。而此本乃十六卷，则后人又有所续入。考费衮《梁溪漫志》，载舜钦《与欧阳公辨谤书》一篇句下各有自注。论官纸事甚详，并有修附题之语。盖修编是集时，以语涉於己，引嫌避怨而删之。此本仍未收入，则尚有所佚矣。宋文体变於柳开、穆修，舜钦与尹洙实左右之。然修作洙墓志，仅称其简而有法。苏辙作修墓碑，又载修言“於文得尹洙、孙明复，犹以为未足”。而修作是集序独曰：“子美齿少於余，而余作古文，反在其后。”推挹之甚。至集中《昭应宫火疏》、《乞纳谏书诣匦疏》、《答韩维书》，《宋史》皆载之本传。刘克庄《后村诗话》称“其歌行雄放於梅尧臣，轩昂不羁，如其为人。及蟠屈为近体，则极平夷妥帖”。其论亦允。惟称其《垂虹亭中秋月》诗“佛氏解为银色界，仙家多住月华宫”一联，胜其“金饼玉虹”之句，则殊不然。二联同一俗格，在舜钦集中为下乘，无庸置优劣也。王士祯《池北偶谈》颇讥其《及第后与同年宴李丞相宅》诗。然宋初去唐未远，犹沿贵重进士之馀习，亦未可以是深病之。存而不论可矣。
△《苏魏公集》七十二卷（浙江鲍士恭家藏本）
宋苏颂撰。颂字子容，南安人，徙居丹阳。庆历二年进士。官至右仆射同中书门下平章事，罢为集禧观使。徽宗立，进太子太保，累爵赵郡公。卒赠司空、魏国公。事迹具《宋史》本传。集为其子携所编。《宋史艺文志》、陈振孙《书录解题》皆作七十二卷。今本与之相合，盖犹原帙。惟《艺文志》尚载有《外集》一卷，而今本无之，则其书已佚也。史称颂天性仁厚，宇量恢廓，在哲宗时称为贤相。平生嗜学，自书契以来，经史九流百家之说，至於图纬阴阳五行律吕星宫等法，山经本草，无所不通。叶梦得《石林燕语》亦载“颂为试官，因神宗问暨陶之姓，颂引《三国志》证其当从入声，不当从洎音。神宗甚喜”。是其学本博洽，故发之於文，亦多清丽雄赡，卓然可为典则。《石林燕语》又称“神宗用吕公著为中丞，召颂使就曾公亮第中草制”。又称“颂为晏殊谥议，以其能荐范仲淹、富弼，比之胡广、谢安”。又称“颂过省时，以《历者天地之大纪赋》为本场魁。既登第，遂留意天文术数之学”。陆游《老学菴笔记》又引颂“起草才多封卷速，把麻人众引声长”之句，以证当时宣麻之制。徐度《却扫编》又称“颂奉使契丹，文彦博留守北京，与之宴。问魏收逋峭难为之语何谓。颂言梁上小柱名，取曲折之义。因即席作诗以献”。今检是集，凡诸家所举各篇。悉在其中。足知完本尚存，无所阙佚。而颂文翰之美，单词只句，脍炙人口，即此亦可见其概矣。
△《华阳集》六十卷、《附录》十卷（永乐大典本）
宋王珪撰。珪字禹玉，成都华阳人。后徙舒。举庆历二年进士第二。授大理评事。累官翰林学士、知开封府，兼侍读学士。神宗时拜尚书左仆射门下侍郎。
哲宗即位，封岐国公。卒赠太师，谥文恭。事迹具《宋史》本传。珪少掇高科，以文章致位通显。不出国门而致参预大政。词人荣遇，盖罕其比。晚居相位，惟务持禄固宠。与蔡确朋比，沮司马光。复依阿时局，倡兴西夏之役。大为物论所不予。人品事业，皆无可取。然其文章则博赡瑰丽，自成一家。计其登翰苑、掌文诰者几二十年，朝廷大典策，皆出其手。故其多而且工者，以骈俪之作为最。
揖让於二宋之间，可无愧色。王铚、谢伋、陆游、杨万里等往往称之，殆非虚美。其诗以富丽为主，故王直方《诗话》载时人有至宝丹之目，以好用金玉锦绣字也。然其掞藻敷华，细润熨贴，精思锻炼，具有炉锤。名贵之篇，实复不少，正不独葛立方、方回所称《明堂庆成》、《上元应制》诸篇为工妙独绝矣。集本一百卷，诸家著录皆同。自明以来，久已湮没。仅《宋文鉴》、《文翰类选》等书略载数篇。今从《永乐大典》各韵中裒掇排比，所存诗文尚夥，而内外制草为尤备。其生平高文典册，大约已罕所遗佚。谨依类编次，厘为六十卷。其遗闻逸事，与后人评论之语，见於他书者，亦详加蒐辑。别为《附录》十卷。系之集末，用资考核。至其中有青词、密词、道场文、斋文、乐语之类，虽属当时沿用之体，而究非文章正轨，不可为训。今以原集所有，姑附存之。而刊本则概加删削焉。
△《古灵集》二十五卷（福建巡抚采进本）
宋陈襄撰。襄有《州县提纲》，已著录。襄生平最可传者，一在熙宁中劾王安石，并极论新法。反覆陈奏，若目睹后来之弊。其文今具载集中。一在居经筵时神宗访以人才，遂条上所知司马光、韩维、吕公著、苏颂、孙觉、李常、范纯仁、苏轼、孙洙、王存、顾临、林希、李思忠、傅尧俞、王安国、刘挚、虞太熙、程颢、刘载、薛昌期、张载、苏辙、孔文仲、吴贲、吴恕、林英、孙奕、林旦、邹何、唐坰、郑侠等三十三人。其时或在庶僚，或在谪籍，而一一品题，各肖其真。内惟林希一人后来附和时局，自隳生平。馀则硕学名臣，后先接踵。人伦之鉴，可谓罕与等夷。其文今为集中压卷。而叶祖洽作行状，孙觉作墓志，陈瓘作祠记，惟盛称其兴学育才，勤於吏治，皆不及荐贤一事。於争新法事亦仅约略一二语。盖其时党祸初起，讳而不著也。他如陆佃博洽典礼，则荐之，不以王安石之门客而岐视；刘攽轻脱嘲弄，则弹之，亦不以苏轼等之密友而徇隐。皆是是非非，不立门户之见。乃国史本传亦并削不书。微是集之存，几无以见其心术之公矣。集内有《代贺明堂礼成表》三篇，一为崇国夫人等，一为内省宫正以下，一为脩仪婉容等，并有批答三篇，亦载集内。盖当日率由旧典。体例如斯。固与江总《代陈六宫谢表》等於狎客者，其事不同。其词气严重，亦非江表轻艳之比。
则人品邪正之殊也。集为其子绍夫所编，以襄居侯官之古灵村，因以名其诗文。
叶祖洽作行状，称襄於六经之义自有所得，方将营一邱之地，著书以自见其志，志竟不遂，故其生平所作文集止二十五卷。与今本卷数相符。王士祯《居易录》称《古灵集》二十卷，盖所见乃谢氏抄本，非其完帙。惟其称冠以绍兴元年求贤手诏者，与李纲序合。此本不载，盖传写佚之。纲序称其性理之学，庶乎子思、孟子，其言太过。至谓诗篇平淡如韦应物，文词高古如韩愈，论事明白激切如陆贽。虽亦稍觉溢量，然核其所作，固约略近之矣。
△《伐檀集》二卷（两淮马裕家藏本）
宋黄庶撰。庶字亚夫，分宁人。庆历二年进士。历佐一府三州，皆为从事。
后终於摄知康州。黄庭坚之父也。江西诗派奉庭坚为初祖，而庭坚之学韩愈，实自庶倡之。其《和柳子玉十咏》中《怪石》一首，最为世所传诵。然集中古体诸诗，并戛戛自造，不蹈陈因。虽魄力不及庭坚之雄阔；运用古事，镕铸翦裁，亦不及庭坚之工巧；而生新矫拔，则取径略同。先河后海，其渊源要有自也。惟开卷近体诸诗，乃多不工。观集中《吕造许昌十咏后序》，称“造天圣中为许昌掾，取境内古迹之著者为十咏。其时文章用声律最盛，哇淫破碎不可读，其於诗尤甚。
士出於其间，为词章能主意思而不流者，固少而最难”云云。然则庶当西昆体盛行之时，颇有意矫其流弊。故《谢崔相之示诗稿》一首，有“淡泊路久茀，共约锄榛菅”之句。《拟欧阳舍人古篆》一首，有“苏梅鸾凤相上下，鄙语燕雀何能群”之句。（原注苏子美、梅圣俞同有此诗。）而其古文一卷，亦古质简劲，颇具韩愈规格，不屑为骈偶纤浓之词。其不甚加意於近体，盖由於此，非其才有不逮也。其集自宋以来，即刻附《山谷集》末。然子虽齐圣，不先父食，古有明训。
列父诗於子集之末。於义终为未协。故今析之，别著录焉。
△《传家集》八十卷（江苏巡抚采进本）
宋司马光撰。光有《温公易说》，已著录。是集凡赋一卷，诗十四卷，杂文五十六卷，题跋、《疑孟》、《史剡》共一卷，《迂书》一卷，壶格、策问、乐词共一卷，志三卷，碑、行状、墓表、哀辞共一卷，祭文一卷。光大儒名臣，固不以词章为重。然即以文论，其气象亦包括诸家，凌跨一代。邵伯温《闻见录》记王安石推其文类西汉，语殆不诬。伯温又称“光除知制诰，自云不善为四六，神宗许其用古文体”。今案集中诸诏，亦有用俪体者，但语自质实，不以骈丽为工耳，邵博《闻见后录》称光《辞枢密副使疏》《传家集》不载，博独记之。熙宁中光常论西夏事，其疏亦不传，惟略见於《元城语录》中。又《论张载私谥》一书，载《张子全书》之首，称真迹在杨时家，本集不载。则亦颇有散佚矣。光所作《疑孟》，今载集中。元白珽《湛渊静语》谓为王安石而发。考《孟子》之表章为经，实自王安石始。或意见相激，务与相反，亦事理所有。疑珽必有所受之，亦可存以备一说也。
△《清献集》十卷（副都御史黄登贤家藏本）
宋赵抃撰。抃事迹具《宋史》本传。是集诗文各五卷，前有天台陈仁玉序。
乃从宋嘉定中旧本重刊。所载多关时事。其《劾陈执中、王拱辰疏》，皆七八上，可以知其伉直。而宋庠、范镇亦皆见之弹章。古所称群而不党，抃庶几焉。其诗谐婉多姿，乃不类其为人。王士祯《居易录》称其五言律中《暖风》一首、《芳草》一首、《杜鹃》一首、《寒食》一首、《观水》一首，谓数诗掩卷读之，岂复知铁面者所为！案皮日休《桃花赋序》称：“宋广平铁心石肠，而所作《梅花赋》轻便富艳，得南朝徐庾体。”抃之诗情，殆亦是类矣。
卷一百五十三 集部六
○别集类六△《旴江集》三十七卷、《年谱》一卷、《外集》三卷（浙江孙仰曾家藏本）
宋李覯撰。覯字泰伯，建昌南城人。皇祐初以荐授太学助教。终海门主簿、太学说书。事迹具《宋史儒林传》。考覯年谱，称庆历三年癸未，集《退居类稿》十二卷。又皇祐四年庚辰，集《皇祐续稿》八卷。此集为明南城左赞所编。
凡诗文杂著三十七卷，前列年谱一卷，后以制诰、荐章之类为外集三卷。盖非当日之旧。宋人多称覯不喜《孟子》，余允文《尊孟辨》中载覯常语十七条。而此集所载仅《仲尼之徒无道桓文之事》及《伊尹废太甲》、《周公封鲁》三条。盖赞讳而删之。集首载祖无择《退居类稿序》，特以孟子比覯。又集中《答李观书》云：“孟氏、荀、扬醇疵之说不可复轻重。”其他文中亦颇引及《孟子》，与宋人所记种种相反。以所删常语推之，毋亦赞所窜乱欤？覯文格次於欧、曾，其论治体，悉可见於实用。故朱子谓覯文实有得於经。不喜《孟子》，特偶然偏见。
与欧阳修不喜《系辞》同，可以置而不论。赞必欲委曲弥缝，务灭其迹，所见陋矣。集中《平土书》、《明堂》、《五宗》皆别有图。此本不载，则或久佚不传，未必赞所刊除也。覯在宋不以诗名。然王士祯《居易录》尝称其《王方平》、《璧月》、《梁元帝》、《送僧还庐山》、《忆钱塘江》五绝句，以为风致似义山。今观诸诗，惟《梁元帝》一首，不免伧父面目。馀皆不愧所称，亦可谓渊明之赋闲情矣。《湘山野录》载覯《望海亭席上作》一首，集中不载。考是时蔡襄守福唐，於此亭邀覯与陈烈饮。烈闻官妓唱歌，才一发声，即越墙攀树遁去。讲学家以为美谈。覯所谓“山鸟不知红粉乐，一声拍板便惊飞”者，正以嘲烈。殆亦左赞病其轻薄，讳而删之欤？
△《金氏文集》二卷（永乐大典本）
宋金君卿撰。君卿字正叔，浮梁人。《江西通志》载：“君卿登庆历进士。
累官知临川，权江西提刑。入为度支郎中。”洪迈《夷坚志》载君卿读书浮梁山一条，称其策高科，历郡守，部使者，积伐至度支郎中。与《通志》相合，然亦不详其事迹。考曾巩《元丰类稿》有《卫尉寺丞致仕金君墓志铭》一篇，乃为君卿父温叟而作。称温叟四子，君著、君佐、君卿、君佑，皆举进士。君卿以皇祐二年官秘书丞，五年官太常博士，得以褒崇其亲。其叙述颇详。又称君卿方以材自起於贱贫，欲以其所为为天下，慨然有志。则其人亦非碌碌者也。《宋史艺文志》载《金君卿集》十卷。《江西通志》作十五卷。考《永乐大典》载是集，有富临原序一篇，称临川江明仲求遗稿，编成十五卷，号《金氏文集》。则《宋志》称十卷者误矣。原本久佚。今掇拾《永乐大典》所载，仅得十之一二。然北宋文集，传者日稀，此本尤世所罕见。残珪碎璧，弥少弥珍。谨以类编次，分为上、下二卷。集中所作，有文彦博、韩琦《生日诗》，《范仲淹移镇杭州次韵诗》，《和欧阳修颍州西湖》及《芍药》二诗。是君卿所与游者，皆一代端人正士。故诗文皆清醇雅饬，犹有古风。陈灾事、贡举诸疏，剀切详明，尤为有裨世用。又如《和介甫寄安丰张公仪》一首，即用《临川集》中安丰张令修《芍陂》之韵。
而据君卿诗知张宇为公仪，为李壁注所未引。又《和曾子固直言谪官者》一首，检《元丰类稿》无其原唱，知此篇为巩所自删。亦均可互资考证。富临序称君卿长於《易》，尝著《易说》、《易笺》。今并不存，独有《传易之家》一篇，具载传授本末，疑即《易说》前所载之叙录。今既无可考，姑并附於集末焉。
△《公是集》五十四卷（永乐大典本）
宋刘敞撰。敞有《春秋传》，已著录。叶梦得《避暑录话》称敞集一百七十五卷。据其弟攽所作集序，称《公是总集》七十五卷，叙为五种。曰古诗二十卷、律诗十五卷、内集二十卷、外集十五卷、小集五卷。《文献通考》亦作七十五卷。
则梦得所记为误矣。原本不传。今新喻所刻《三刘文集》，《公是集》仅四卷。
大约采自《宋文鉴》者居多，而又以刘跂《赵氏金石录序》、《泰山泰篆谱序》误入集中。即攽所作《公是集序》，亦采自《文献通考》而未见其全。故注云失名。其编次疏舛可知。又钱塘吴允嘉别编《公是集》六卷，亦殊阙略。考史有之《序春秋意林》曰：“清江为二刘、三孔之乡，文献宜徵而足。今《三孔集》故在，独二刘所著毁於兵。”则其佚已久矣。惟《永乐大典》所载颇富，今裒辑排次，釐为五十四卷。疑当时重其兄弟之文，全部收入，故所存独多也。敞之谈经，虽好与先儒立异，而淹通典籍，具由心得，究非南宋诸家游谈无根者比。故其文湛深经术，具有本原。攽序称其合众美为己用，超伦类而独得，瑰伟奇特，放肆自若。又称其考百子之杂博，六经可以折衷。极帝王之治功，今日可以案行。学圣人而得其道，所以优出於前人。友于之情，虽未免推扬太过。然曾肇《曲阜集》有敞《赠特进制》曰：“经术文章，追古作者。”朱子《晦菴集》有“《墨庄记》曰：‘学士舍人兄弟，皆以文章大显於时而名后世。’”《语录》曰：“原父文才思极多，涌将出来。每作文，多法古，绝相似。有几件文字学《礼记》。《春秋说》学《公》、《穀》。”又曰：“刘侍读气平文缓，乃自经书中来。比之苏公，有高古之趣”云云。则其文词古雅，可以概见矣。晁公武《读书志》谓欧阳修尝短其文於韩琦。叶適《习学记》言亦谓敞言经旨，间以谑语酬修，积不能平。
复忤韩琦。遂不得为翰林学士。盖祖公武之说。今考修草敞知制诰诏曰：“议论宏博，词章烂然。”又作其父立之墓志曰：“敞与攽皆贤而有文章。”又作敞墓志曰：“於学博，自六经百氏、古今传记，下至天文地理、卜医数术、浮屠老庄之说，无所不通。为文章尤敏赡。尝直紫薇阁，一日追封皇子、公主九人，方将下直，止马却坐，一挥九制数千言。文辞典雅，各得其体。”其铭词曰：“惟其文章灿日星，虽欲有毁知莫能。”则修亦雅重之。晁氏、叶氏所言，殆非其实欤？
△《彭城集》四十卷（永乐大典本）
宋刘攽撰。攽字贡父。号公非。与兄敞同登庆历六年进士第。官至中书舍人。
事迹具《宋史》本传。史称攽未冠通五经，博览群书。沈作喆《寓简》亦曰：“国朝六经之学，自贾文元倡之，而原父兄弟为最高。”司马光修《资治通鉴》，自辟所属，极天下之选，而任《史记》、前后《汉书》者，攽也。其知兖、亳二州，以不能奉行新法，黜监衡州盐仓。哲宗初，起知襄州。入为秘书少监。钱勰草制，极称其词艺之富。后以直龙图阁出知蔡州。孙觉、胡宗愈、苏轼、范百禄交荐之，言攽博记能文章，政事侔古循吏，身兼数器，守道不回。乃召拜中书舍人。苏轼草制，称其能读典、坟、邱、索之书，习知汉、魏、晋、唐之故。其没也，曾巩祭文有曰：“强学博敏，超绝一世。肇自载籍，孔墨百氏。太史所录，俚闻野记，延及荒外，阴阳鬼神，细大万殊，一载以身。下至律令，老吏所疑，故事旧章，盈廷不知。有问於子，归如得师。直贯傍穿，水决矢飞。一时书林，众俊并驰。满堂贤豪，视子麈挥”云云。盖一时廷评士论，莫不共推。即朱子於元祐诸人，自洛党以外多所不满。而《语录》云：“贡父文字，工於摹仿，学《公羊》、《仪礼》亦复称之。”岂非攽学问博洽，词章奥雅，有不可遏抑者乎！
史载所著诸书有《文集》五十卷、《五代春秋》十五卷、《内传国语》二十卷、《经史新议》七卷、《东汉刊误》四卷、《诗话》二卷，《汉官仪》三卷、《芍药谱》三卷。今所存者自《诗话》以外，惟《东汉刊误》散附北监本《后汉书》中，近日始有刻本。《芍药谱》亦仅而不亡。《文集》则《宋史艺文志》、《文献通考》俱作六十卷。明《文渊阁书目》有《彭城集》十五册，不列卷数。
今所传《三刘文集》，仅有《公非集》一卷，凡诗四首、文二十三篇。盖掇拾於散佚之馀，多所阙漏。即《宋文鉴》所选者且不尽载，其他可知。至以刘颜之《辅弼召对序》误属之攽，舛谬尤属显然，殊不足据。今检《永乐大典》所载，篇章尚富。盖即据《彭城集》收入。谨掇拾排比，厘为四十卷。较之原书，所少不过十之一二。与新编其兄敞《公是集》，钜制鸿裁，旧观几复。在北宋诸家中，可谓超轶三孔，而凭陵两宋者矣。
△《邕州小集》一卷（浙江鲍士恭家藏本）
</div>
    <div class="pagination">
<a href="四库全书总目提要_page188.html">上一页</a><span>...</span><a href="四库全书总目提要_page184.html">184</a><a href="四库全书总目提要_page185.html">185</a><a href="四库全书总目提要_page186.html">186</a><a href="四库全书总目提要_page187.html">187</a><a href="四库全书总目提要_page188.html">188</a><span class="current-page">189</span><a href="四库全书总目提要_page190.html">190</a><a href="四库全书总目提要_page191.html">191</a><a href="四库全书总目提要_page192.html">192</a><a href="四库全书总目提要_page193.html">193</a><a href="四库全书总目提要_page194.html">194</a><span>...</span><a href="四库全书总目提要_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
