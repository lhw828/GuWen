<!DOCTYPE html>
<html>
<head>
    <meta charset="UTF-8">
    <title>经义考 - 第 183 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 183 页/共 381 页</h1>
    <div class="content">　　钟渊映曰江都人号红螺居士崇祯九年自序
　　李氏【如一】礼经缉正
　　未见
　　周氏【维昭】礼记讲解
　　三十七卷
　　未见
　　顾氏【懋樊】桂林礼约
　　三十六卷
　　存
　　戴氏【士鳌】礼记笺説
　　未见
　　松江府新志戴士鳌字穉龙衡府教授
　　阮氏【峻】礼记涤除
　　未见
　　按涤除一书未详卷帙其説大学云先儒以大学为大人之书立义虽精而非古训之旧小戴学记云大学之法大学之礼大学之教大戴保傅篇八嵗出就外舎束髪入大学并指学宫言之音当从太峻字不崖湖州人崇祯己夘举人
　　堵氏【景濓】礼记贯属
　　未见
　　陆元辅曰宜兴人崇祯壬午举人
　　葛氏【承】礼记别解
　　未见
　　钱氏【】礼记申惑
　　一卷
　　存
　　张氏【睿卿】礼考
　　一卷
　　存
　　赵氏【佐】读礼三录
　　四卷
　　未见
　　黄氏【啓防】礼记超解
　　三十六卷
　　存
　　汪霦曰啓广信人举业书也
　　王氏【应井】礼记约言
　　十卷
　　存
　　汪霦曰亦举业书应井关中人字汉冲
　　陆氏【龙其】礼伦
　　四卷
　　存
　　彭氏【頥】礼记省度
　　四卷
　　存
　　汪楫曰山阳彭頥观吉撰礼记省度合肥龚尚书鼎孳序之称其繁简适中其书字画为同邑张弨力臣所勘定力臣精于书法尝同顾处士炎武挍广韵者也
　　万氏【斯大】学礼质疑
　　二卷
　　存
　　黄宗羲序曰六经皆载道之书而礼其节目也当时举一礼必有一义要皆官司所传歴世所行人人得而知之非圣人所独行者大而类禋廵狩皆为实治小而进退揖让皆为实行也战国秦汉以来相寻于干戈术智之中佥以为不急而去之数百年之耆旧既尽后生耳目不接久矣汉儒煨烬之余掇拾成编错陈午割得此失彼又何怪其然乎郑康成最号通博而不知帝王大意随文附会輙形笺传有宋儒者继起欲以精微之理该其麤末三代之弥文缛典皆以为有司之事朱子亦尝修仪礼经传不过章句是正于其异同淆乱固未弹驳而使之归于一也其时唐説斋创为经制之学茧牛毛举三代已委之刍狗以求文武周公成康之心而欲推行之于当世薛士隆陈君举和齐斟酌之为説不皆与唐氏合其源流则同也故虽以朱子之力而不能使其学不传此尚论者所当究心者也吾友万充宗为履安先生叔子鋭志经学六经皆有排纂于三礼则条其大节目前人所聚讼者甲乙证防摧牙折角轩豁呈露昌黎所谓及其时而进退揖譲于其间者也此在当时顾人人所知者于今则为絶学矣不谓晚年见此竒特其友魏方公为之先刻数卷充宗以为质疑者欲从余而质也余老而失学羣疑填膈方欲求海内君子而质之又何以待质充宗亦姑以其所得叅考诸儒必求其精粗一贯本末兼该凿然可举而措之无徒与众説争长于黄池则所以救其在此夫
　　礼记偶笺
　　三卷
　　存
　　万氏【斯同】读礼附论
　　一卷
　　存
　　陈光縡序曰古之为礼者蕲无歉于心而后安焉今之为礼者蕲无异于俗而已不计其心之安焉否也微天下之知礼者其孰为告之今使告之曰若所为悖于古之礼则辨者必竞于辞讷者必忿于色也若告之曰古礼之攸得者奚若今礼之攸失者奚若则智者固深喻于其心愚者亦未必不求通于其义也孰谓今天下之不可以礼训也虽然礼之不明也久矣檀弓曾子问诸篇习礼者谓无禆于制举业而未尝一寓目焉故求穷经者于文士之中百不得一求知礼者于经师之中十不得一也余来亰师得季野万子读礼附论而诵之窃服膺乎万子之知礼焉万子谓慈母之丧三年重父命也父在为母期而有祥有禫以达子之志也此明乎古礼之意者也谓主以依神庙以藏主而知结茅为菆之诞也由许郑之言误之此正乎言礼之失者也遭丧不祭礼也而今皆祭且疑不祭之恝于懐也万子欲言祭则暌于礼欲言不祭则骇于俗乃申张子之言曰三年之丧期而可祭期之丧既葬而可祭此酌乎古今之攸宜者也汉文帝之令大红十五日小红十四日纤七日言既葬之后廷臣之服宜然也而后世嗣君用之万子曰此非嗣君之礼也是能明乎史以言礼者也魏晋之时守令卒官掾史輙制斩衰抑过矣万子曰为旧官服者宜吊服而加麻此审乎礼而无过者也古者于师心丧三年万子乃曰当齐衰三月此因仪礼之有友丧而推乎其意者也闻丧而未成丧者多矣万子曰闻丧而哭以当袭次日又哭以当敛又次日三哭以当大敛此有禆于今礼之所未备者也今为三年之丧者有娶旁妻者焉有易服而为贺客者焉有獶杂子女以湛乐者焉犹号于人曰吾守二十七月之制也万子犹称礼经及公羊氏之言曰三年之丧二十五月而毕此从乎礼之实而不尚乎其迹者也今之居丧而举乐者曰以娯亲之灵不知其果娯耶抑未也万子曰大功将至犹辟琴瑟况重服乎今人持丧而吊客至輙籍记而往谢于其门佥曰为亲而施敬也万子曰孝子朝夕馈奠之不暇而逺离苫凷乎此皆儆乎俗礼之谬者也今之不葬其亲者惑形家之言谋购吉壤或越数十年罹水火之灾而不防万子曰当依周广顺诏书以惩不葬者焉此尤维礼之大者也使天下之为礼者得其论而深思之以蕲无歉于其心安见今人之不古若哉闻万子所着譔甚富余所见祗数篇而其言之足以羽翼三礼者已如此推万子之意将率天下之士与之行古人之礼惜乎士之未见其论或见之未及展数纸而欠伸欲卧万子亦无如之何余故胪述其言将以谂夫天下之学礼者
　　纳兰氏【成徳】礼记陈氏集説补正
　　三十八卷
　　存
　　严绳孙曰礼记不以衞氏集説颁诸学官而专用陈氏集説取士此苟且之图也容若爲补正之习礼者试一取证非小补矣
　　杨氏礼记説义
　　未见
　　汪琬序曰三礼不明乆矣官噐之异同仪文度数之详略其间纷纭轇轕疑不可信者盖更仆不可数而立马不能算也姑即礼记言之一郊也或曰用辛日或曰择元日然则元日爲是乎辛日为是乎一禘也或曰春祭或曰夏祭然则祭于夏为是乎祭于春为是乎一庙制也或曰大夫有皇考庙或曰有太祖而无皇考然则宜从祭法乎抑宜从王制乎一奔丧也或曰大功望门而哭或曰见丧者之乡而哭然则宜从杂记乎抑宜从奔丧乎一禫祭也或曰中月或曰祥而禫然则宜用二十五月乎抑用二十七月乎一异父兄弟之丧也或曰大功或曰齐衰然则宜依子游説乎抑依子夏説乎四十九篇出于小戴一家而犹彼此乖反此皆学者所当尽心也汉唐儒者往往胶守师説而不能详加考求讫于前明则特视为科举时文之业口传耳剽以冀幸一第实无人焉综核贯穿于其中何怪乎学日益陋识日益卑四方之风俗亦日益壊而天理民彜或几乎息也关西杨公鳯阁尽心于礼者有年独能旁搜仪礼周官二经淹贯马伏郑王诸训故以成此书取而读之则吾前之所疑者公固已深思自得或微引其绪或详折其衷茧抽解剥悉犂然而笔之于书矣以是禆补世教夫岂浅鲜也哉于是公从子三开使君醵金刻之呉下工竣而命余序之余于礼经素非专家而愿因公之书以其余日稍尽心焉故遂承使君命为之序









　　经义考卷一百四十六
　　钦定四库全书
　　经义考卷一百四十七
　　翰林院检讨朱彞尊撰
　　礼记【十】
　　夏小正传
　　隋志一卷
　　存
　　礼记孔子曰吾欲观夏道是故之杞而不足征也吾得夏时焉
　　司马迁曰孔子正夏时学者多传夏小正云
　　郑康成曰得夏四时之书也其书存者有夏小正隋书戴徳撰
　　方慤曰夏用人正故其书以之孔子以夏时称之者以人时得其正也
　　金履祥曰小正者纪候之书谓之小则固非其大者也其亦夏时之一端与圣人得之以説夏礼则必有大于此者单子曰夏令曰九月除道十月成梁其时儆曰収而功峙而畚挶营室之中土功其始火之初见期于司里然则举一端而推所谓夏时者当必有制度教条之详不可得而闻矣
　　傅氏【崧卿】夏小正戴氏传
　　四卷
　　存
　　崧卿自序曰崧卿少时读礼记着孔子得夏时于杞郑氏注曰夏四时之书也其存者有小正而郑注月令引小正者八辞大抵约严不类秦汉以来文章信其为有夏氏之遗书顾欲睹其全未之得政和中阅外兄关浍藏书始得而读之星昏旦伏见中正当郷若寒暑日风氷雪雨旱之节草木稊莠之候羽毛鳞臝蠕动之属蛰兴粥伏乡遰陟降离陨鸣呴之应罔不具纪而王政民事系焉盖夏之月令也志时之有是物往往以见言之岂谓据人所见者辞固当尔耶关本合传为一卷而不著作传人名氏按汉唐艺文志不载惟隋志有其目曰夏小正一卷戴德撰疑浍所藏即此书后读孔頴达礼记正义其疏月令注曰夏小正大戴礼之篇名也因求集贤所藏大戴礼版本参校信然汉唐志旣录戴氏礼矣此书宜不别见抑不知取戴礼为此书自何代始意者隋重赏以求逸书进书者遂多以徼赏帛故离析篇目而为此乎有司受此又不加辨而作志者亦不复考且小正夏书德所撰传尔而隋志云然可谓疏矣德西汉梁人与圣俱授礼后苍号大戴尝为信都太傅而集贤大戴礼其前乃云汉九江太守戴德撰以儒林传考之为九江太守者圣也书藏集贤盖久率无有正其讹谬者使世亡汉史而大戴礼独传后人渠复有知德为信都太傅者欤由是知前代书因陋承讹流传及今不可复辨者盖多矣岂特是书也哉关本戴礼皆以夏小正文错诸传中浑浑之书杂以汉儒文辞醇驳弗类且所训疑有失本指者乃仿左氏春秋列正文其前而附以传月为一篇凡十有二篇厘为四卷名曰夏小正戴氏传关本简编失伦悉以大戴礼是正两书互有得失或字衍脱不同则择其善者从之仍注其下而阙其可疑者大戴礼无注释关本注释二十三处惧与今注相揉则云旧注别之来者宜详焉宣和辛丑九月
　　陈振孙曰汉戴德传给事中山隂傅崧卿注此书本在大戴后人从大戴礼抄出别行崧卿以正文与传相杂仿左氏经传列正文其前特附以传且为之注绍兴府志傅崧卿字子骏山隂人擢甲科累迁考功员外郎为林灵素所譛出为蒲圻县丞后官至给事中
　　按傅氏书余见宋时锓本后题男右通直郎知泉州晋江县事刋板孙右廸功郎前静江府修仁县尉校勘
　　张氏【方】夏时考异
　　宋志一卷
　　佚
　　呉氏【观万】夏小正辩
　　一卷
　　佚
　　朱氏【申】夏小正传
　　一卷
　　佚
　　史氏【季敷】夏小正经传攷
</div>
    <div class="pagination">
<a href="经义考_page182.html">上一页</a><span>...</span><a href="经义考_page178.html">178</a><a href="经义考_page179.html">179</a><a href="经义考_page180.html">180</a><a href="经义考_page181.html">181</a><a href="经义考_page182.html">182</a><span class="current-page">183</span><a href="经义考_page184.html">184</a><a href="经义考_page185.html">185</a><a href="经义考_page186.html">186</a><a href="经义考_page187.html">187</a><a href="经义考_page188.html">188</a><span>...</span><a href="经义考_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
