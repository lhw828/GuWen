<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 135 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 135 页/共 273 页</h1>
    <div class="content">△《德隅斋画品》一卷（两江总督采进本）
宋李廌撰。廌字方叔，阳翟人。事迹具《宋史文苑传》。廌少以文字见知於苏轼，后轼知举，廌乃不第，竟偃蹇而卒。轼所谓平生浪说古战场，到眼空迷日五色，至今传为故实者，即为廌作也。是编所记名画凡二十有二人，各为序述品题。陈振孙《书录解题》称元符元年赵令畤官襄阳，行橐中诸画，方叔皆为之评品，盖即此书。惟德隅斋作德隅堂。考邓椿《画继》称李方叔载《德隅斋画品》云云，则陈氏所记误矣。廌本善属文，故其词致皆雅令，波澜意趣，一一妙中理解。叶梦得《石林诗话》论寇国宝诗所谓从苏、黄门庭中来者，惟寒龟出曝图条中，有顷在丞相尤公家见黄监一龟云云。考元祐、绍圣之间，丞相未有尤姓者，岂传写之讹耶？
△《画史》一卷（两江总督采进本）
宋米芾撰。芾字元章。史浩《两抄摘腴》曰，芾自号鹿门居士，黄溍《笔记》曰，元章自署姓名，米或为羋，芾或为黻，又称海岳外史，又称襄阳漫士。
周必大《平园集》有章友直《画虫跋》曰，后题无碍居士，即米元章。盖芾性好奇，故屡变其称如是。《宋史》本传作吴人。都穆《寓意编》曰，米氏父子本襄阳人，而寓居京口。尝观海岳翁表吾郡朱乐圃先生墓曰，余昔居郡，与先生游，则海岳又尝寓苏。修《宋史》者直云吴人，而后之论撰者遂以为吴县人，失之远矣。据其所考，则史称吴人误也。芾初以其母侍宣仁后藩邸旧恩，补浛洭尉，官至礼部员外郎，知淮南军。史称其妙於翰墨绘图，自名一家，尤精鉴裁。此书皆举其平生所见名画，品题真伪，或间及装裱收藏及考订讹谬历代赏鉴之家，奉为圭臬。中亦有未见其画而载者，如王球所藏两汉至隋帝王像及李公麟所说王献之画之类。盖芾作《书史》，皆所亲见。作《宝章待访录》，别以目睹、的闻，分类编次，此则已见、未见相杂而书，其体例各异也。他如浑天图及五声六律十二宫旋相为君图，自为图谱之学，不在丹青之列，芾亦附载，殆张彦远《历代名画记》兼收《日月交会九道诸图》之例欤？芾不以天文名，而其论天，以古今百家星历尽为妄说，欲以所作《昼夜六十图》上之御府，藏之名山，已为夸诞。又不以韵学名，而其论韵，谓沈约只知四声，求其宫声而不得，乃分平声为上下，以欺后世。考约集载《答陆厥书》，虽称宫商之音有五，而《梁书约本传》及《南史厥本传》并云四声，《隋志》亦作沈约《四声》一卷，芾所谓求其宫声不得者，不知何据。殆误记唐徐景安《乐书》以上下平分宫商欤？（案：景安书今不传，其说见王应麟《玉海》。）卷首题词，谓唐代五王之功业不如薛稷之二鹤，尤为诞肆。是亦以颠得名之一端，存而不论可矣。
△《书史》一卷（浙江鲍士恭家藏本）
宋米芾撰。是编评论前人真迹，皆以目历者为断。故始自西晋，迄於五代，凡印章跋尾，纸绢装褙，俱详载之。中如言《叙帖辨》为右军书，而斥柳公权之误作子敬。智永《千文验》为锺绍京、欧阳询书，魏泰收虞世南草书，则又定为智永作。类皆辨别精微，不爽锱黍。所录诗文，亦多出於见闻之外。如许浑诗湘潭云尽暮山出句，此载浑手写乌丝栏墨迹内，暮山实作暮烟，知今世所行《丁卯集》本为误。杨慎作《丹铅录》，尝攘其说而讳所自来，是亦足资考证，不但为鉴赏翰墨之资也。惟卷末论私印一条，谓印关吉凶，历引当时三省印、御史台印、宣抚使印皆以篆文字画卜官之休咎。考《隋书经籍志》有魏征东将军程申伯《相印法》一卷，《三国志注夏侯尚传》末附许允相印事，引《相印书》曰，相印法本出陈长文，以语韦仲将，印工杨利从仲将受法，以语许士宗，（案：士宗即许允之字。）利以法术占吉凶，十可中八九。仲将又问长文从谁得法，长文曰，本出汉世。有《相印》、《相笏经》，又有《鹰经》、《牛经》、《马经》。
印工宗养以法语程申伯，於是有一十二家相法。是古原有此法，然芾未必能得其传，殆亦谬为附会，徒为好异而已矣。
△《宝章待访录》一卷（浙江鲍士恭家藏本）
宋米芾撰。皆纪同时士大夫所藏晋、唐墨迹，成於元祐元年丙寅。《书录解题》作《宝墨待访录》二卷，与此互异，疑陈振孙误也。自序谓太宗混一，天下图书皆聚，而士民之间尚有藏者，惧久废忘，故作此以俟访，分目睹、的闻二类。
目睹者，王羲之《雪晴帖》以下凡五十四条。内张芝、王翼二帖注云，非真，盖与张直清所藏他帖连类全载之。的闻者，唐僧怀素自序以下凡二十九条，大概与所撰《书史》相出入，然《书史》详而此较略。中如王右军《来戏帖》，此书谓丁氏以一万质於郓州梁子志处，而《书史》则谓质於其邻大姓贾氏，得二十千。
今十五年，犹在贾氏。又怀素三帖，此书谓见於安师文家，而《书史》则谓元祐戊辰安公携至，留吾家月馀，今归章公惇云云。验其岁月，皆当在此书既成之后，知《书史》晚出，故视此更为详备也。然其间如晋谢奕、谢安、桓温三帖，《书史》只载窦蒙审定印，而此书又载有锺绍京书印。陈僧智永《归田赋跋》，《书史》作开成某年，而此书实作开成五年，亦有可以互相考证者。今故备著於录，备参订焉。
△《海岳名言》一卷（浙江鲍士恭家藏本）
宋米芾撰。皆其平日论书之语，於古人多所讥贬。如谓欧、柳为丑怪恶札之祖。徐浩肥俗，更无气骨。薛稷大字，用笔如蒸饼。颜鲁公真字，便入俗品。皆深致不满。其所记对徽宗之语，於蔡襄、沈辽、黄庭坚、苏轼、蔡京、蔡卞尤极意诋诃。史称芾翰墨得王献之笔意，而书中於子敬书顾不置议论。但云吾书取诸长处，总而成之，人见之不知以何为祖。殆亦不免放言矜肆之习。然其心得既深，所言运笔布格之法，实能脱落蹊径，独凑单微，为书家之圭臬，信临池者所宜探索也。其书原载入左圭《百川学海》中，篇页太少，今以类相从，附诸书画史、《宝章待访录》之末，都为一帙焉。
△《宣和画谱》二十卷（两江总督采进本）
不著撰人名氏。记宋徽宗朝内府所藏诸画，前有宣和庚子御制序。然序中称今天子云云。乃类臣子之颂词，疑标题误也。所载共二百三十一人，计六千三百九十六轴，分为十门。一道释，二人物，三宫室，四蕃族，五龙鱼，六山水，七鸟兽，八花木，九墨竹，十蔬果。考赵彦卫《云麓漫钞》，载宣和画学分六科，一曰佛道，二曰人物，三曰山川，四曰鸟兽，五曰竹花，六曰屋木。与此大同小异。盖后又更定其条目也。蔡绦《铁围山丛谈》曰：崇宁初，命宋乔年值御前书画所。乔年后罢去，继以米芾辈。迨至末年，上方所藏，率至千计，吾以宣和癸卯岁尝得见其目云云。癸卯在庚子后三年，当时书、画二谱盖即就其目排比成书欤？徽宗绘事本工，米芾又称精鉴，故其所录，收藏家据以为徵。非王黼等所辑《博古图》动辄舛谬者比。绦又称御府所秘古来丹青，其最高远者，以曹不兴《玄女授黄帝兵符图》为第一，曹髦《卞庄子刺虎图》第二，谢稚《烈女贞节图》第三，自馀始数顾陆僧繇而下，与今本次第不同，盖作谱之时乃分类排纂，其收藏之目则以时代先后为差也。又《卞庄子刺虎图》今本作卫协，不作曹髦，则并标题名氏亦有所考正更易矣。王肯堂《笔麈》曰，《画谱》采薈诸家记录，或臣下撰述，不出一手，故有自相矛盾者。如山水部称王士元兼有诸家之妙，而宫室部以皂隶目之之类。许道宁条称张文懿公深加叹赏，亦非徽宗口语，盖仍刘道醇《名画评》之词云云。案肯堂以是书为徽宗御撰，盖亦未详绎序文，然所指牴牾之处，则固切中其失也。
△《宣和书谱》二十卷（两江总督采进本）
不著撰人名氏。记宋徽宗时内府所藏诸帖，盖与《画谱》同时作也。首列帝王诸书为一卷，次列篆隶为一卷，次列正书四卷，次列行书六卷，次列草书七卷，末列分书一卷，而制诰附焉。宋人之书，终於蔡京、蔡卞、米芾，殆即三人所定欤？芾、京、卞书法皆工，芾尤善於辨别，均为用其所长。故宣和之政无一可观，而赏鉴则为独绝。蔡绦《铁围山丛谈》称所见内府书目，唐人硬黄临二王至三千八百馀幅，颜鲁公墨迹至八百馀幅，大凡欧、虞、褚、薛及唐名臣李太白、白乐天等书字，不可胜记，独两晋人则有数矣。至二王破羌洛神诸帖，真迹殆绝，盖亦伪多焉云云。今书所载王羲之帖仅二百四十有二，王献之帖仅八十有九，颜真卿帖仅二十有八。盖其著於录者亦精为汰简，鱼目之混罕矣。
△《山水纯全集》一卷（浙江鲍士恭家藏本）
宋韩拙撰。拙字纯全，号琴堂，南阳人。《画史会要》称其善画山水窠石，著《山水纯全集》，即指此书。别本或作《山水纯全论》，传写讹也。拙始末不可考。惟集末有宣和辛丑夷门张怀后序，称自绍圣间担簦至都下进艺，为都尉王晋卿所惬，荐於今圣藩邸。继而上登宝位，授翰林书艺局祗候，累迁为直长，秘书待诏，今已授忠训郎云云。盖徽宗时画院中人也。是编首论山，次论水，次论林木，次论石，次论云雾烟霭岚光风雨雪霜，次论人物桥彴关城寺观山居舟车四时之景，次论用墨格法气韵之病，次论观画别识，次论古今学者，凡九篇。而序中自称曰十篇，岂佚其一欤？其持论多主规矩，所谓逸情远致，超然於笔墨之外者，殊未之及。盖院画之体如是，然未始非画家之格律也。考邓椿《画继》，载有洛人韩若拙工画翎毛，又善写真，宣和末应募使高丽，写国王真，会用兵不果行。二人同时，同乡里，同善画，而姓名只差一字，殆一人而讹传欤？不可考矣。
△《广川书跋》十卷（两江总督采进本）
宋董逌撰。逌字彦远，东平人。题曰广川，从郡望也。政和中官徽猷阁待制。
王明清《玉照新志》载宋齐愈《狱牍》，称司业董逌在坐，则靖康末尚官司业。
曾敏行《独醒杂志》称建炎己酉逌驾，则南渡时尚存。丁特起《孤臣泣血录》并记其受张邦昌伪命，为之抚慰太学诸生事，则其人盖不足道，然其赏鉴书画，则至今推之。是编皆古器款识及汉、唐以来碑帖，末亦附宋人数帖，论断考证，皆极精当。其据《左传》成有岐阳之蒐，定石鼓文为成王作，虽未必确，而说亦甚辨。然能知孙叔敖碑不可信，而滕公石椁铭乃信《博物志》、《西京杂记》之语。
又如以纪为裂繻之国，不知其是卿非侯；以窗中列远岫为谢灵运诗，不知其为谢朓，亦多疏舛。要不害其鉴别之精也。
△《广川画跋》六卷（两江总督采进本）
宋董逌撰。逌在宣和中与黄伯思均以考据赏鉴擅名。毛晋尝刊其书跋十卷，而画跋则世罕传本。此本为元至正乙巳华亭孙道明所钞，云从宋末书生写本录出，则尔时已无鋟本矣。纸墨岁久剥蚀，然仅第六卷末有阙字，馀尚完整也。古图画多作故事及物象，故逌所跋皆考证之文。其论山水者，惟王维一条，范宽二条，李成三条，燕肃二条，时记室所收一条而已。其中如辨正《武皇望仙图》，东丹王《千角鹿图》，《七夕图》，《兵车图》，《九主图》，陆羽《点茶图》，《送穷图》，《乞巧图》，《勘书图》，《击壤图》，《没骨花图》，《舞马图》，《戴嵩牛图》，《秦王进饼图》，《留瓜图》，王波利《献马图》，引据皆极精核。其《封禅图》一条，立义未确。《娵鱼图》一条，附会太甚。《分镜图》一条，拘滞无理。《地狱变相图》，误以卢棱伽为在吴道元前。皆偶然小疵，不足以为是书累也。
△《画继》十卷（两江总督采进本）
宋邓椿撰。椿，双流人。祖洵武，政和中知枢密院。其时最重画学，椿以家世闻见，缀成此书。其曰《画继》者，唐张彦远作《历代名画记》，起轩辕，止唐会昌元年，宋郭若虚作《图画见闻志》，起会昌元年，止宋熙宁七年。椿作此书起熙宁七年，止乾道三年，用续二家之书，故曰继也。所录上而帝王，下而工技，九十四年之中，凡得二百一十九人。一卷至五卷以人分，曰圣艺，曰侯王贵戚，曰轩冕才贤，曰缙绅韦布，曰道人衲子，曰世胄妇女及宦者，各为区分类别，以总括一代之技能。六卷、七卷以画分，曰仙佛鬼神，曰人物传写，曰山水林石，曰花竹翎毛，曰畜兽虫鱼，曰屋木舟车，曰蔬果药草，曰小景杂画，各为标举短长，以分阐诸家之工巧，盖互相经纬，欲俾一善不遗。八卷曰铭心绝品，记所见奇迹爱不能忘者，为书中之特笔。九卷、十卷皆曰杂说，分论远、论近二子目，则书中之总断也。论远多品画之词，论近则多说杂事。论远之末附缀杂事一条，或传写失次欤。椿以当代之人，记当代之艺，又颇议郭若虚之遗漏，故所收未免稍宽。然网罗赅备，俾后来得以考核。其持论以高雅为宗，不满徽宗之尚法度，亦不满石恪等之放佚，亦颇为平允。固赏鉴家所据为左验者矣。
△《续书谱》一卷（浙江鲍士恭家藏本）
宋姜夔撰。夔有《绛帖平》，已著录。是编其论书之语。曰《续书谱》者，唐孙过庭先有《书谱》故也。前有嘉定戊辰天台谢采伯序，称略识夔於一友人处，不知其能书也。近阅其手墨数纸，笔力遒劲，波澜老成。又得其所著《续书谱》一卷，议论精到，三读三叹，因为鋟木。盖夔撰是书，至采伯始刊行也。此本为王氏《书苑》补益，所载凡二十则。一曰总论，二曰真书，三曰用笔，四曰草书，五曰用笔，六曰用墨，七曰行书，八曰临摹，九曰书丹，十曰情性，十一曰血脉，十二曰燥润，十三曰劲媚，十四曰方圆，十五曰向背，十六曰位置，十七曰疏密，十八曰风神，十九曰迟速，二十曰笔锋。其燥润、劲媚二则，均有录无书。燥润下注曰，见用笔条。劲媚下注曰，见情性条。然燥润之说，实在用墨条中。疑有舛误。又真书、草书之后各有用笔一则，而草书后之论用笔，乃是八法，并非论草，疑亦有讹。敬考钦定《佩文斋书画谱》，第七卷中全收是编，临摹以前八则，次序相同，临摹以下则九曰方圆，十曰向背，十一曰位置，十二曰疏密，十三曰风神，十四曰迟速，十五曰笔势，十六曰情性，十七曰血脉，十八曰书丹，先后小殊。而燥润、劲媚二则则并无其目。盖所据之本稍有不同，而其文则无所增损也。《书史会要》曰，赵必睪字伯暐，宗室也。官至奏院中丞。善隶楷，作《续书谱辨妄》，以规姜夔之失。案必睪之书今已佚，不知其所规者何语。然夔此谱自来为书家所重，必睪独持异论，似恐未然。殆世以其立说乖谬，故弃而不传欤。
△《宝真斋法书赞》二十八卷（永乐大典本）
宋岳珂撰。珂有《刊正九经三传例》，已著录。是书以其家所藏墨迹，自晋、唐迄於南宋，各系以跋而为之赞。珂处南渡积弱之馀，又承家难流离之后，故其间关涉时事者多发愤激烈，情见乎词。至於诸家古帖，尤徵人论世，考核精审。
其文亦能兼备众体，新颖百变，层出不穷，可谓以赏鉴而兼文章者矣。珂所著《桯史》、《金陀稡编》、《愧郯录》诸书，世多传本，独是编诸家皆未论及，惟米芾《外纪》所引《英光堂帖》载其一条，即珂所刻米芾墨迹，其文视此稍略。盖彼为帖后跋尾，此则编辑以成书，犹欧阳修《集古录》有真迹、集本之异也。文徵明停云馆所刻《万岁通天帖》亦有一条，而此本无之，意偶佚欤。原本为《永乐大典》割裂分系，其卷目已不可考。今就其仅存者排比推求，大抵以类分编。首以历代帝王，次晋真迹，次唐摹，次唐五代至宋真迹。而唐摹又自分二王及杂迹，五代又先以吴越三王，宋则终以鄂国传家。每类之首有总标，如吴越三王判牍，鄂国传家帖，可以考也。总标之下先系以总赞，如唐摹二王之贞观煟兴云云，无名氏帖之非纪录不概云云，可以考也。其总赞无可专属，《永乐大典》皆弃不录。惟此二首连前后帖尾，幸而得存，犹可寻当日体例耳。所类诸帖，晋、唐以前，简幅省少，帖各为赞。南北宋人篇翰繁多，则连类为赞。而每帖之或真或草，几幅几行，题记涂乙，又附注於分标之下，约略编次，尚可二十八卷。其间遗闻佚事，可订史传之是非；短什长篇，可补文集之讹阙。如朱子储议一帖，辨论几及万言；许浑乌阑百篇，文异殆逾千字，於考证颇为有功。且所载诸帖，石刻流传者十仅二三，墨迹仅存者百鲜一二，皆因珂之汇集以传，其书泯没零落逾数百年，遭遇圣代右文，得邀裒辑，复见於世，可谓珂之大幸，亦可谓历代书家之大幸矣。至於前贤法帖，释者聚讼，珂所载亦间有异同，其已经钦定重刻阁帖厘定者，并敬遵驳正。间有参差岐出，数说皆通者，亦并用参存，不没其实焉。
△《书小史》十卷（浙江巡抚采进本）
宋陈思撰。思有《宝刻丛编》，已著录。是书以历代书家小传纂次成帙。前有咸淳丁卯天台谢愈修序。书中所载，自庖犠迄五季。凡纪一卷，载帝王为五十一人，传九卷，首后妃十人，附以诸女十三人。次诸王二十七人。次仓颉至郭忠恕共四百三十人。如中间闺秀一门，自宜依史例退置史末，乃以厕於后妃诸王之间，殊为乖舛。又如北齐彭城王浟本无能书之名，惟史载其以岁时书迹未工为博士韩毅所戏。思因此一节，遂一概采入书家中，尤属泛滥，迥不及《书苑菁华》之详密。特其排比薈萃，用力亦勤。自张彦远名画法书各有记录，嗣后品录画家者多，品录书家者少。思蒐罗编辑，汇为斯编，亦足以为考古者检阅之助也。
△《书苑菁华》二十卷（浙江汪汝瑮家藏本）
宋陈思撰。是编集古人论书之语，与《书小史》相辅而并行。卷一、卷二曰法，卷三曰势，曰状，曰体，曰旨。卷四曰品，卷五曰评，曰议，曰估。卷六曰断。卷七曰录。卷八曰谱，曰名。卷九、卷十曰赋。卷十一、卷十二曰论。卷十三曰记。卷十四曰表，曰启。卷十五曰笺，曰判。卷十六曰书，曰序。卷十七曰歌，曰诗。卷十八曰铭，曰赞，曰叙，曰博。卷十九曰诀，曰意，曰志。卷二十曰杂著。所收凡一百六十馀篇，以意主闳传，故编次丛杂，不免疏舛。如序古无作叙者，因苏轼避其家讳而改，本非二体，《昌黎集》内所载皆序而非叙，思乃列序叙为二目，且以韩愈送高闲上人一篇载入叙中，殊无根据。又《晋书王羲之传》唐太宗称制论断，即属传赞之流，而思别题作书王羲之传后，列之杂著中，尤为不知体制。然自唐以来，惟张彦远《法书要录》、韦续《墨薮》采群言，而篇帙无多，未为赅备。其裒录诸家绪言，薈萃编排以资考订，实始於是编。御定《佩文斋书画谱》中论书一门，多采用之。虽思书规模草创，万不及后来之精密，而大辂肇自椎轮，层冰成於积水，其造始之功固亦未可泯焉。
△《书录》三卷、《外篇》一卷（浙江吴玉墀家藏本）
宋董史撰。史字更良，不详其里贯。自称闲中老叟，盖未登仕版者也。其书皆纪宋代书家姓氏，分上、中、下三篇。上篇载艺祖至高宗，中篇载北宋书家一百十人，下篇载南宋书家四十五人。有所见辄抄於帙，故不复以人品高下为铨次。
凡诸书所有评论书法者，悉加采摭，汇次每人之后，更加外篇附於卷末。所载女子六人，盖仿《华阳国志》窭儒贫女有可纪者莫不咸具例也。录中所纪，虽未为赅备，而徵引典核，考据精审，亦殊有体裁，非泛滥撦挦者可比。其书成於理宗淳祐壬寅，后景定元年庚申，毁於火。度宗咸淳元年乙丑，从章氏得其旧本，乃重加修校，复成此编。原本书末有至正丁未三月录办云云一行，盖元时华亭孙氏所抄存者，后辗转传录，讹脱益甚，自序亦已残阙不可读。检勘诸本并同，无可校补，今姑仍其旧焉。
△《竹谱》十卷（永乐大典本）
元李衎撰。衎字仲宾、号息斋，蓟邱人。皇庆元年为吏部尚书，拜集贤殿大学士。谥文简。苏天爵《滋溪集》有衎墓志，称其翰墨馀暇，善图古木竹石，有王维、文同之高致。《续宏简录》曰，李衎少时见人画竹，从旁窥其笔法，始若可喜，旋觉不类，辄叹息舍去。后从黄华子澹游学。（案：黄华老人，金王庭筠之别号。澹游，庭筠子曼庆之别号。《书史会要录》称庭筠善古木竹石，曼庆亦工墨竹。）已观黄华所画墨竹，又迥然不同，乃复弃去。至元初来钱塘，得文同一幅，欣然愿慰。自后一意师之，兼善画竹，法加青绿设色。后使交趾，深入竹乡，於竹之形色情状，辨析精到，作《画竹》、《墨竹》二谱，凡黏帧矾绢之法悉备。又邓文原《履素斋集》有哭衎诗二首，诗末注曰，仲宾近刊《竹谱》二十卷，其书世罕传本。浙江鲍氏所传抄者仅有一卷，疏略殊甚。惟《永乐大典》载其完书，实分四门。曰画竹谱、墨竹谱，与《宏简录》所言合。又有竹态谱、竹品谱。其竹品谱中又分全德品、异形品、异色品、神异品、似是而非竹品、有名而非竹品六子目，共为十卷。卷各有图，盖每二卷并一卷矣。其书广引繁徵，颇称淹雅。录而存之，非惟游艺之一端，抑亦博物之一助矣。中有有说而无图者，自序谓与常竹同者则不复图，非阙佚也。
△《画鉴》一卷（两江总督采进本）
旧本题宋东楚汤垕君载撰。案卷首有题词曰：采真子妙於考古，在京师时，与今鉴画博士柯君敬仲论画，遂著此书，用意精到，悉有据依云云。则垕与柯九思同时。九思为鉴画博士在元文宗天历元年，则作此书时上距宋亡已五十三年，下距元亡仅三十九年，垕安得复称宋人？且书中称元曰本朝，称宋曰宋朝，内元外宋，尤不得以遗民藉口，旧本盖相沿误题也。又题词称惜乎尚多疏略，乃为删尔，编次成帙，名曰《画鉴》。后有高识，赏其知言。采真子，东楚汤垕君载之自号也云云。则此书乃因垕旧稿重为润色，不但非垕之原本，并《画鉴》之名亦非垕所自命矣。惟题词不著名氏，遂不能详考其人耳。所论历代之画始於吴曹不兴，次晋卫协，顾恺之，次六朝陆探微诸家（案：吴、晋皆在六朝之数，不应别探微以下为六朝，原本标目如是，姑仍其旧，而附订其误於此。）次唐及五代诸家，次宋、金、元诸家。然元惟龚开、陈琳二人，盖赵孟頫诸人并出同时，故不录也。次为外国画，次为杂论。大致似米芾《画史》，以鉴别真伪为主。所辨论皆在笔墨气韵间，不似董逌诸家以考证见长也。
△《衍极》二卷（永乐大典本）
元郑枃撰。案何乔远《闽书》曰：枃字子经，罗源人。泰定中官南安县教谕，与陈旅为文字友，著《衍极》五篇，《衍极记载》三篇。其书自仓颉迄元代，凡古人篆籀以极书法之变，皆在所论。宣抚使齐伯亨采而上之，作衍极堂以藏其书。陶宗仪《书史会要》又称其能大字，兼工八分，盖究心斯艺，故能析其源流如是也。其书载《永乐大典》中，而阙其记载三篇。别本又载有《学书次第》、《书法源流》二图，《永乐大典》亦阙。然别本字句讹脱，文注混淆，不及《永乐大典》之精善。谨合两本参校，补遗正误，复还旧观，其注为刘有定所作。有定字能静，号原范，莆田人。其名载林承霖《莆阳诗编》，亦见《书史会要》。
盖亦文雅之士云。
△《法书考》八卷（浙江巡抚采进本）
元盛熙明撰。案陶九成《书史会要》曰，盛熙明，其先曲鲜人，后居豫章。
清修谨饬，笃学多材。工翰墨，亦能通六国书，则色目人也。是书前有虞集、揭傒斯、欧阳玄三序。集序称其备宿卫，傒斯序则称为夏官属，其始末则不可考矣。
傒斯序又称熙明作是书，稿未竟，已有言之文皇之前者，有旨趣上进。以修皇朝《经世大典》，事严，未及录上。四年四月五日，今上在延春阁，遂因奎章学士实喇巴勒以书进。上方留神书法，览之终卷，亲问《八法旨要》，命藏之禁中，以备亲览。《书史会要》亦称至正甲申，尝以《法书考》八卷进上，与序相合，则是书实当时奏御本也。其书首为书谱，分子目四。次为字源，次为笔法，次为图诀，次为形势，各分子目二。次为风神，次为工用，各分子目三。次为附录、印章、题署、跋尾，虽杂取诸家之说，而采择特精。其字源一门所列梵书十六声三十四母，蒙古书四十二母，亦与陶九成通六国书之说合。皆颇足以资考证也。
△《图绘宝鉴》五卷、《续编》一卷（衍圣公孔昭焕家藏本）
元夏文彦撰。文彦字士良，其先吴兴人，居於松江。陶宗仪《辍耕录》曰：友人吴兴夏文彦，号兰渚生，其家世藏名迹，罕有比者。朝夕玩索，心领神会，加以游於画艺，悟入厥趣。是故鉴赏品藻，百不失一。因取《名画记》、《图画见闻志》、《画继》、《续画记》为本，加以宣和《画谱》、南渡七朝《画史》、齐、梁、魏、陈、唐、宋以来诸家画录，及传记杂说百氏之书，蒐潜剔秘，网罗无遗。自轩辕至宋德祐乙亥，得能画者一千二百八十馀人，又金、元三十人，本朝至元丙子（案：宗仪此书作於至正中，故称元为本朝）至今九十馀年间二百馀人，共一千五百馀人。其考核诚至，其用心良勤，其论画之三品盖扩前人所未发云云，即指此书也。中间如封膜之类，尚沿旧讹，未能纠正。又每代所列不以先后为次，往往倒置，体例亦未为善。然蒐罗广博，在画史之中最为详赡。郎瑛《七修类稿》尝谓《图绘宝鉴》但纪历代善画人名及所师某人而已，当添言所以，方尽其意。如董源则曰山是麻皮皴之类，马远则曰山是大斧劈兼丁头鼠尾之类，如是则二人之规矩已寓目前，而后之观其画者亦易云云。然文彦所记，主於徵考家数源流，中间传其名者多，见其迹者少，安能一一举其形似？瑛云云，盖未知著书之难，不足据也。《续编》一卷，明钦天监副韩昂所纂。起明初迄正德一百五十年间，采辑得一百七人，而冠以宣宗宪宗孝宗三朝御笔。成於正德十四年。
然核其书中如文彭、陆治、钱穀等以下，皆嘉靖时人，殆后来有所增补，非昂之旧欤？
卷一百十三 子部二十三
○艺术类二
△《书史会要》九卷、《补遗》一卷、《续编》一卷（浙江鲍士恭家藏本）
《书史会要》九卷，《补遗》一卷，明陶宗仪撰。《续编》一卷，朱谋垔撰。
宗仪有《国风尊经》，已著录。谋垔字隐之，号厌原山人，宁藩支裔也。是编载古来能书人上起三皇，下至元代，凡八卷。末为《书法》一卷，又《补遗》一卷。
据孙作《沧螺集》所载宗仪小传，称《书史会要》凡九卷。此本目录，亦以《书法补遗》共为一卷。而刊本乃以《补遗》别为卷，又以朱谋垔所作《续编》一卷题为卷十，移其次於《补遗》前。殆谋垔之子统鉷重刊是书，分析移易，遂使宗仪原书中断为二。今仍退谋垔所补自为一卷，题曰《续编》，以别宗仪之书。
而其《书法补遗》如仍合为一卷，则篇页稍繁，姑仍统鉷所编，别为一卷，以便省览。宗仪旧本，以元继宋，而列辽、金於后，与所作《辍耕录》中载杨维桢《正统论》以元继宋者所见相同。维桢论已仰禀睿裁，特存其说。宗仪是编，亦谨仍其旧文焉。
△《珊瑚木难》八卷（两淮盐政采进本）
明朱存理撰。存理有《旌孝录》，已著录。朱彝尊《静志居诗话》曰：存理自少至老，未尝一日忘学问。人有异书，必从访求，以必得为志。所纂集凡数百卷，既老不厌。坐贫无以自资，其书旋亦散去。《江南通志》亦曰：元季明初，中吴南园何氏，笠泽虞氏，庐山陈氏，书籍金石之富，甲於海内。继其后者，存理其尤也。兹编悉载所见字画题跋，其卷中前人诗文世所罕睹者，亦附录焉。前有文徵明、文嘉、王穉登、王腾程四人名氏，盖出於四家收藏者为多。徵明等皆以赏鉴相高，故所贮并多名迹。存理又工於考证，凡所题品，具有根据，与真赝杂糅者不同。惟其书从无刊本，转相传写，讹脱颇多。今详加釐正，而阙其所不可知者，著之於录。
△《赵氏铁网珊瑚》十六卷（两淮马裕家藏本）
旧本题明朱存理撰。末有万历中常熟赵琦美跋，称原从秦四麟家得《书品》、《画品》各四卷，后从焦竑得一本，卷帙较多。用两本互校，增为《书品》十卷，《画品》六卷。其先后次序，则琦美所骘定，而又以所见真迹续於后。称秦氏原本，无撰人姓名。别有跋，记作者姓名。后佚去，不复记，然非朱存理也。据此，则是书乃赵琦美得无名氏残稿所编，其稿既不出於一家，且琦美又有所增补，题朱存理撰为误矣。雍正六年，年希尧尝刻此书。其跋称别有一本十四卷者，传为存理原本，今亦未见。又世传有存理所作《珊瑚木难》八卷，所载名迹，末皆有自跋语，与此本体例迥异，则此书非出存理手愈可知也。然所载书画诸跋，颇足以辨析异同，考究真伪，至今赏鉴家多引据之。其书既为可采，则亦不必问其定出谁氏矣。
△《寓意编》一卷（兵部侍郎纪昀家藏本）
明都穆撰。穆有《壬午功臣爵赏录》，已著录。此书记所见书画名迹，载陈继儒《秘笈》中仅有一卷，而世所刻本别有穆《铁网珊瑚》二十卷。其第五、第六两卷题曰寓意上、寓意下，乃多一卷。考其上卷所载书画，每条各系以收藏之家，而下卷则否。上卷之末云：余家高祖以来，好蓄名画，皆往往为好事者所得，亦不留意也云云。详其语意，已为终篇之词，不应更有下卷。况下卷之末，并载何良俊《书画铭心录》中，有嘉靖丁巳正月人日记所观书画事。考王宠所作穆墓志，穆卒於嘉靖四年乙酉，而何良俊之撰《铭心录》则在嘉靖三十六年，穆何从而载其事？又其下卷以下每卷皆标太仆寺少卿都穆之名，而中间载文徵明山水二轴，一作於嘉靖乙未，一作於嘉靖戊午。乙未为嘉靖十四年，戊午为嘉靖三十七年，皆在穆卒以后，是即《铁网珊瑚》一书出於伪托之明证，然则其下一卷为妄人附益审矣。今仍以陈继儒所刻一卷著录，以存其旧。所载如颜真卿《争坐位帖》，薛尚功《钟鼎款识帖》，亦足资考核。惟成化戊申一段，成化实无戊申，殊为牴牾。当由误记，抑或刻本偶讹欤？
△《墨池琐录》四卷（浙江汪启淑家藏本）
明杨慎撰。慎有《檀弓丛训》，已著录。王世贞《名贤遗墨》跋曰：慎以博学名世，书亦自负吴兴堂庑。世传其谪戍云南时，尝醉傅胡粉，作双髻插花，诸伎拥之游行城市。或以精白绫作裓，遗诸伎服之。酒间乞书，醉墨淋漓。人每购归，装潢成卷。盖慎亦究心书学者。此书颇抑颜真卿，而谓米芾行不逮言。至赵孟頫出，始一洗颜、柳之病，直以晋人为师，右军之后，一人而已。与王世贞吴兴堂庑之说合。知其确出慎手。中间或采旧文，或抒己意，往往皆心得之言。
其述张天锡《草书韵会》源流，及小王破体书，亦兼有考证。至汉司隶杨厥碑字之类，偶尔疏谬者，已驳正於洪适隶释条下，兹不具论云。
△《书诀》一卷（浙江范懋柱家天一阁藏本）
不著撰人姓名。《明史艺文志》亦未著录。案书中称其十世祖名稷，曾祖名庆，祖名耘，考名熙，则当为嘉靖间鄞人丰坊所作也。坊有《古易世学》，已著录。其平生好作伪书，妄谬万端，至今为世诟厉。然於书法则有所心得。故詹氏《小辨》曰：坊为人逸出法纪外，而书学极博，五体并能，诸家自魏、晋以及国朝，靡不兼通规矩，尽从手出，盖工於执笔者也。以故其书大有腕力，特神韵稍不足。朱谋垔《书史会要》亦曰：坊草书自晋、唐而来无今人一笔态度，惟喜用枯笔，乏风韵耳。是编皆论学书之法，而尤注意於篆籀。又排比古今能书之家，评其次第。其论颜真卿，独推其擘窠题署第一，而诋东方朔赞、多宝塔颂为俗笔。
又贬苏轼以肉衬纸，甚有俗气。於楷法仅取其上清、储祥宫碑等三种。务为高论，盖犹其狂易之馀态。要亦各抒所见，固与无实大言者异矣。
△《书画跋跋》三卷、《续》三卷（浙江孙仰曾家藏本）
明孙鑛撰。鑛有《月峰评经》，已著录。是书名《书画跋跋》者，王世贞先有《书画跋》，鑛又跋其所跋，故重文见义。犹《非非国语》，《反反离骚》例也。明以来未有刊本，仅有抄本，在仁和毛先舒家，后归其邑人赵信。信为孙氏之婿，故鑛六世孙宗溥宗濂又从赵氏得之。乾隆庚申，始刊版印行，任兰枝为之序。初，宗溥等以鑛书本因世贞而作，如不载世贞原跋，则鑛之所云，有不知为何语者，乃取世贞诸跋散附於各题之下。其明人书札，可与鑛参证，及为矿语所缘起者，亦附载焉。凡墨迹一卷，碑刻一卷，画一卷，续亦如之。惟续跋碑刻作墨刻，盖偶尔驳文，非宏旨所在也。詹氏《小辨》曰：王元美虽不以字名，顾吴中诸家，惟元美一人知法古人。又《书史会要》曰：王世贞书学虽非当家，而议论翩翩，笔法古雅，盖拙於挥毫而工於别古者也。鑛以制义名一时，亦不以书画传，然所论则时有精理，与世贞长短正同，亦赏鉴家所当取证者矣。
△《绘事微言》四卷（两淮盐政采进本）
明唐志契撰。志契字敷五，又字元生，江都人。与弟志伊并能画，而志契尤以山水擅名。是编乃其所著画谱，姜绍书《无声诗史》以为颇得六法之蕴者也。
所录画家名论，自南齐谢赫《古画品录》而下，至於明李日华诸人，皆删除芜冗，汰取精华。其承讹袭缪者，如梁元帝画松石格、荆浩画山水赋皆不知为赝本。
《画麈》乃吴中沈颢著，见陶宗仪《说郛》，而因颢字朗茜，辗转传讹，遂误作朗耀。盖伎艺之流，多喜依托古人，以神其授受。地师动称郭璞，术家每署刘基，皆踵谬沿讹，猝难究诘，但所言中理，即可不必深求。至其自著论断，则多中肯綮。如谓佛道人物牛马则今不如古，山水林木花石则古不如今。又云作画以气韵为本，读书为先，皆确论也。读其书，可以知其非庸史矣，故钦定《佩文书画谱》采志契之说颇多云。
△《书法雅言》一卷（浙江巡抚采进本）
明项穆撰。王穉登所作穆小传，称其初名德枝，郡大夫徐公易为纯。后乃更名穆，字德纯，号曰贞元，亦号曰无称子。秀水项元汴之子也。元汴鉴藏书画，甲於一时，至今论真迹者，尚以墨林印记别真伪。穆承其家学，耳濡目染，故於书法特工。因抒其心得，作为是书，凡十七篇。曰书统，曰古今，曰辨体，曰形质，曰品格，曰资学，曰规矩，曰常变，曰正奇，曰中和，曰老少，曰神化，曰心相，曰取舍，曰功序，曰器用，曰知识。大旨以晋人为宗，而排苏轼、米芾书为棱角怒张，倪瓒书寒俭，轼、芾加以工力，可至古人，瓒则终不可到。虽持论稍为过高，而终身一艺，研求至深，烟楮之外，实多独契。衡以取法乎上之义，未始非书家之圭臬也。
△《寒山帚谈》二卷、《拾遗》一卷、《附录》一卷（直隶总督采进本）
明赵宧光撰。宧光有《说文长笺》，已著录。是编本在所撰《说文长笺》中，亦析出别行。《长笺》穿凿附会，且引据疏舛，颇为小学家所讥。而篆文笔法，则差有偏长，故此编犹为后人所重。上卷四目，曰权舆，论一十五种书也。曰格调，论笔法结构也。曰力学，论字功书法也。曰临仿，则力学之馀绪，析而为篇者也。下卷四目。曰用材，论笔墨纸砚及运用法也。曰评鉴，论辨识之浅深也。
曰法书，论古帖也。曰了义，论书家秘谛也。其《拾遗》一卷，阐发未尽之意，各注某条补篇某字。其《附录》则金石林、甲乙表及诸论也。曰帚谈者，取家有敝帚，享之千金意耳。
△《书法离钩》十卷（浙江鲍士恭家藏本）
明潘之淙撰。之淙字无声，号达斋，钱塘人。是书薈萃旧说，各以类从。大旨谓书家笔笔有法，必深於法而后可与离法，又必超於法而后可与进法。俗学株守规绳，高明尽灭纪律，俱非作者。书中知道从性诸篇，皆言不法而法，法而不法之意。其名离钩者，取禅家垂丝千尺，意在深潭离钩三寸语也。其中考论六书，如籀文与古文、大篆皆小异，故说文序云，新莽谓之奇字。徐浩云，史籀造籀文，李斯作篆，江式、唐元度则谓史籀著大篆十五篇。又如隶书在八分之前，行书在草书之后，故蔡琬云，吾父割隶字八分而取二分。萧子良云，灵帝时王次仲饰隶为八分。《说文》，汉兴有草书，张怀瓘则谓八分小篆之捷，隶亦八分之捷。郭忠恕则谓小篆散而八分生，八分破而隶书出，隶书悖而行书作，行书狂而草书圣。
之淙率杂录旧文，不能订其舛异。至杨慎改岳麓禹碑中南暴昌言四字为南渎衍亨，伪云得之梦中，之淙亦信之，尤为寡识。然大旨在论八法，不在论六书，学问各有门径，不必以考证之学责诸艺术也。前有自著凡例，称此书本与《淳化帖释文》合刻，此本无之，或藏弆者残阙欤。
△《画史会要》五卷（浙江鲍士恭家藏本）
明朱谋垔撰。谋垔既续陶宗仪《书史会要》，因推广其类，采上古迄明能画人姓名事迹，辑为此编，亦附以画法一卷。成於崇祯辛未。全用宗仪之体例，故书名亦复相因。然宗仪之书，止於元代，故谋垔所续，明人别为一卷，列之外域之后可也。此书为谋垔所自编，既以金列元前，稍移其次，而所列明人虽太祖、宣宗亦次於外域之后，则拘於旧目，颠倒乖剌之甚矣。至目录以宋为第二卷，金、元及外域为第三卷，而其书乃以北宋为第二卷，南宋、金、元及外域为第三卷。
又削去南宋之号，但以都钱塘、三字为卷端标目，舛迕尤甚。盖明之末年，士大夫多喜著书，而竞尚狂禅，以潦草脱略为高尚，不复以精审为事。故顾炎武《日知录》谓万历后所著之书，皆以流贼刘七为贼七之类，所刻之书皆以壮月朔改为牡丹朔之类。虽诋之稍过，亦未可谓全无因也。今为改正其文，而附注原目之谬如右。其书虽采摭未富，疏漏颇多，而宋、金、元、明诸画家颇赖以考见始末，故御定《佩文斋书画谱画家传》中多引以为据，亦谈丹青者所不可遽废也。
△《郁氏书画题跋记》十二卷、《续题跋记》十二卷（两淮盐政采进本）
明郁逢庆撰。逢庆字叔遇，别号水西道人，嘉兴人。是书分前后二集。前集末有自识云：所见法书名画，录其题咏，积成卷帙，时崇祯七年冬也。后集无跋，则不知其成於何岁矣。其书随其所见书画，录其题跋，初不以辨别真赝为事。故如赵孟坚所藏定武兰亭本天圣丙寅一条，范仲淹、王尧臣、米黻、刘泾四条，年月位置，皆与海宁陈氏渤海藏真帖所刻褚摹本同，盖以赵孟坚落水本原亦有范仲淹题，而褚摹本原亦有孟坚印，传写舛误，遂致混二本题跋为一本。又如五字损本文徵明跋既载於前集第十卷，作嘉靖九年八月二日，下注云，详见续集。而续集第二卷载此跋，则作嘉靖十一年六月二十又七日，同一帖同一跋，一字不易，而年月迥乎不同。又前集高克恭仿米芾青绿云山，云详见续集，而前集所载克恭名款，及至正戊子吴镇题一段，续集乃反无之。沈周有竹居卷，亦云详续集，而徐有贞、文林、吴宽、钱仁夫、秦巘数诗，与前集所载乃前后倒互。诸如此类，皆漫无考订。至於前集所载宋高宗画册、梁楷画右军书扇图皆有水西道人题记，当即逢庆所藏。而第一至第四卷每卷之尾皆有崇祯甲戌冬日收藏题记，核其岁月亦即逢庆所自识，而皆未注某为所藏，某为所见，体例尤不分明。特以采摭繁富，多可互资参考者，故并录存之，备检阅焉。
△《清河书画舫》十二卷（浙江巡抚采进本）
明张丑撰。丑，昆山人，原名谦德，字叔益，后改今名，字青父，号米庵。
盖丑於万历乙卯得米芾《宝章待访录》墨迹，名其书室曰宝米轩，故以自号。越岁丙辰，是书乃成。其以《书画舫》为名，亦即取黄庭坚诗米家书画船句也。明代赏鉴之家，考证多疏，是编独多所订正。如《宋史米芾》传误谓芾卒时年四十八，而真迹流传在四十八岁以后者不一而足，深滋疑窦。丑则云芾以皇祐三年辛卯生，以大观元年丁亥卒，年五十七，正与米芾印记辛卯米芾四字相合，足纠托克托等之谬。其他诸条，亦多可依据。惟是所取书画题跋，不尽出於手迹，多从诸家文集录入，且亦有未见其物，但据传闻编入者。如文嘉《严氏书画记》内称枝山翁卷一、又称文徵明词翰二，是亦非尽出原迹之一验。其中第三卷之顾野王，第五卷之杜牧之、李阳冰、苏灵芝诸人，皆无标目，辗转传写，亦多失於校雠。然丑家四世收藏，於前代卷轴，所见特广，其书用张彦远《法书要录》例，於题识印记，所载亦详，故百馀年来收藏之家，多资以辨验真伪。末一卷曰鉴古百一诗，则丑所自为。米庵诗二十首，铭心小集八十一首，以类相从，附於集后。
第九卷末附刻米芾《宝章待访录》，十二卷末附刻文天祥手札，皆非原本所有，盖鲍氏刊本所增附也。鲍氏所刊，不分卷数，但以莺嘴啄花红溜，燕尾点波绿皱十二字标为次第。盖用谢枋得文章轨范，以王侯将相有种乎七字编为七册之例。
然麻沙坊本，不可据为典要，今削去旧题，以十二卷著录焉。
△《真迹日录》五卷、《二集》一卷、《三集》一卷（浙江鲍士恭家藏本）
明张丑撰。凡三集。前有丑自题，称《书画舫》成，鉴家谓其粗可观览，多以名品卷轴见示就正，因信手笔其一二，命曰《真迹日录》。随见随书，不复差次时代。其二集、三集则皆无序跋，盖以渐续增，各自为卷，实可通作一编也。
</div>
    <div class="pagination">
<a href="四库全书总目提要_page134.html">上一页</a><span>...</span><a href="四库全书总目提要_page130.html">130</a><a href="四库全书总目提要_page131.html">131</a><a href="四库全书总目提要_page132.html">132</a><a href="四库全书总目提要_page133.html">133</a><a href="四库全书总目提要_page134.html">134</a><span class="current-page">135</span><a href="四库全书总目提要_page136.html">136</a><a href="四库全书总目提要_page137.html">137</a><a href="四库全书总目提要_page138.html">138</a><a href="四库全书总目提要_page139.html">139</a><a href="四库全书总目提要_page140.html">140</a><span>...</span><a href="四库全书总目提要_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
