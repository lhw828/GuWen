<!DOCTYPE html>
<html>
<head>
    <meta charset="UTF-8">
    <title>经义考 - 第 101 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 101 页/共 381 页</h1>
    <div class="content">

　　经义考卷七十九
　　钦定四库全书
　　经义考卷八十
　　翰林院检讨朱彝尊撰
　　书【九】
　　王氏【居正】尚书辨学
　　十三卷
　　未见
　　吕祖谦作行状曰居正字刚中上世故蜀人徙江都初熙宁中王安石以新义颁天下其后章蔡更用事槩以王氏説律天下士尽名老师宿儒之绪言余论为曲学学輙摈斥当是时内外校官非三经义字説不登几案他书虽世通行者或不能举其篇帙公勉以亲命屈意塲屋心独非之未尝肯作新进士语流落不偶宣和三年赐上舍出身绍兴元年除礼部员外郎进太常少卿除起居舍人数月除中书舍人兼史舘修撰公之学根极六艺深醇宏肆以崇是辟非为己任自其少年已不为王氏説所倾动慨然欲黜其不臧以觉世迷为毛诗辨学二十卷尚书辨学十三卷周礼辨学五卷上之
　　程氏【瑀】尚书説
　　佚
　　宋史程瑀字伯防浮梁人政和进士累官校书郎钦宗即位擢右正言高宗召赴行在除江东提刑转侍读进兵部尚书秦桧忌之出知信州罢祠瑀説论语至弋不射宿言孔子不欲阴中人所着有周礼义尚书説
　　上官氏【愔】尚书小传
　　佚
　　闽书愔字仲雍邵武人政和二年进士建炎中累除吏部员外郎出知南剑州
　　扬州府志愔仪真人
　　张氏【纲】尚书讲义
　　宋志二十卷
　　佚
　　洪葴作行状曰纲字彦正金坛人于五经尤精于书每因讲解着为义説皆探微索隠伦类通贯其言无一不与圣人契自是后学潜心此经者争传颂之诸家之説虽充栋汗牛束之高阁矣
　　汪应辰曰纲行状云公讲论经防尤精于书着为论説探微索隠无一不与圣人契世号张氏书解窃以王安石训识经义穿凿傅防专以济其刑名法术之説如书义中所谓敢于殄戮乃以乂民忍威不可讫凶恶不可忌之类皆害理敎不可以训纲作书解掇拾安石绪余敷衍而润饰之今乃谓其言无一不与圣人契此岂不厚诬圣人疑误学者
　　董铢曰世所传张纲书解只是祖述荆公所説或云是闽中林子和作
　　陈振孙曰纲政和时及第仕三朝歴蔡京王黼秦桧三权臣乃不为屈绍兴末与政此书为学官时所作
　　林氏【之竒】尚书集解
　　宋志五十八卷
　　存
　　之竒自序曰理义者人心之所同然也圣人之于经所以开百世而不慙蔽天地而无耻者葢出于人心之所同然而已茍不出于人心之所同然则异论曲説非吾圣人之所谓道也孔子曰君子之于天下也无适也无莫也义之与比窃谓学者之于经茍不知义之与比先立适莫于胸中或以甲之説为可从以乙之説为不可从或以乙之説为可从以甲之説为不可从如此则私议蠭起好恶閧然将不胜其惑矣安能合人心之所同然哉茍欲合人心之所同然以义为主无适无莫平心定气博采诸儒之説而去取之茍合于义虽近世学者之説亦在所取茍不合于义虽先儒之説亦所不取如此则将卓然不牵于好恶而圣人之经防将焕然而明矣书孔子所定凡百篇孔子之前书之多寡不可得而见书纬云孔子得黄帝孙帝魁凡三千二百四十篇为尚书断远取近定其可为世法者百二十篇为简书此説不然古书简质必不若是之多也班孟坚艺文志于古今书外又有周书七十一篇刘向云周时号令葢孔子所论百篇之余于周时所删去者才七十一篇自周以前疑愈少矣谓有三千余篇非也孔子百篇遭秦火无存至汉时伏生口授得二十八篇后又得伪秦誓一篇为二十九篇孔壁之书既出孔安国定其可数者二十五篇又别出舜典益稷盘庚康王之诰共为五十八篇其文以隶书存古文故谓之古文尚书此书之成遭巫蛊而不出汉儒闻孔氏之书有五十八篇遂以张霸之徒造伪书二十四篇为古文尚书两汉儒者之所传大抵霸伪本也其实未尝见真古文尚书也故杜预注左氏传韦昭注国语赵岐注孟子凡所举书出于二十五篇之中皆指为逸书其实未尝逸也刘歆当西汉之末欲立古文书学官移书责诸博士甚力然歆之所见皆霸伪本亦非真古文书也以至贾马郑服之辈亦皆不见古文书至于晋齐之间然后其书渐出及开皇二年求遗书得舜典然后其书大偹呜呼圣人之经可谓多厄矣遭秦火失其半其半存者又隠而不出自汉武帝巫蛊事起至隋开皇二年凡六百七十余年然后五十八篇得传于学者而大偹是可叹也孔氏书始出皆用隶书至唐天宝间诏卫包改古文从今文书今之所传乃唐天宝所定之本也此葢书之始末也学者必欲知书之本末葢有伏生之书有孔壁续出之书夫五十八篇皆帝王所定之书有坦然明白而易晓者有艰深聱牙而难晓者如汤誓汤诰均成汤时诰令如説命高宗彤日均高宗时语言如蔡仲之命微子之命康诰皆周公诰命然艰易显晦逈然不同者葢有伏生之书有孔壁续出之书其文易晓不烦训诂可通者如大禹谟征五子之歌仲虺之诰汤诰伊训太甲三篇咸有一德説命三篇泰誓三篇武成旅微子之命蔡仲之命周官君陈毕命君牙冏命此二十五篇皆孔壁续出其文易晓余乃伏生之书多艰深聱牙不可易通伏生之书所以艰深不可通者伏生齐人也齐人之语多艰深难晓如公羊亦齐人也故传春秋语亦艰深如昉于此乎登来之也何休注曰齐人语以是知齐人语多难晓者伏生编此书徃徃杂齐人语于其中故有难晓者卫宏序古文尚书言伏生老不能正言使其女传言敎鼂错齐人语多与頴川异鼂错所不知者二三仅以其意属读而已观此可见以是知凡书之难晓者未必帝王之书本如是传者汨之矣
　　孙畊后序曰畊自儿时侍先君盱江官舍郡斋修刋礼乐书先君实董其事与益国周公诚斋杨先生书问徃来订正讹舛甚悉暇日因与言曰吾家先拙斋书解今传于世者自洛诰以后皆讹葢是书初成门人东莱吕祖谦伯恭取其全本以归诸生传录十无二三书坊急于锓梓不复参订讹以传讹非一日矣先君犹记乡曲故家及尝从先拙斋游者录得全文及归方寻访未获不幸此志莫偿畊早孤稍知读书则日夕在念虑间汨汨科举业由乡选入太学跋渉困苦如是者三十余年淳祐辛丑侥幸末第闲居需次得理故书日与抑斋今观文陈公虚斋今文昌赵公参考讲求抠趋请益抑斋出示北山先生手迹具言居官婺女日从东莱先生学东莱言吾少侍亲官于闽从林少頴先生学且具知先拙斋授书之由时抑斋方阅六经疏义尤加意于林吕之学虚斋亦仿朱文公辨安国书着本防畊得互相诘难其间凡诸家讲解搜访无遗一日友人陈元鳯仪叔防书説拾遗一集示子蠧蚀其表蝇头细书云得之宇文故家葢宇文之先曽从拙斋学亲传之藳也其集从康诰至君陈此后又无之遂以锓本参校康诰酒诰梓材召诰皆同锓本自洛诰至君陈与锓本异其详倍之至是益信书坊之本误矣当令儿辈作大字本誊出以元集归之然犹未有他本可以参订也又一朋友云建安书坊余氏数年前新刻一本谓之三山林少頴先生尚书全解此集葢得其真刋成仅数月而书坊火今板本不存矣余亦未之信因遍索诸鬻书者乙巳春仲一老丈鹑衣衔袖踉蹡入门喜甚揖余而言曰吾为君求得青氊矣开视果新板以尚书全解标题书坊果建安余氏即倍其价以鬻之以所誊本参校自洛诰至君陈及顾命以后至卷终皆真本向者麻沙之本自洛诰以后果伪矣朋友转相借观以为得所未见既而畊暂摄乡校学录叶君真里之耆儒尝从勉斋游其先世亦从拙斋学与东莱同时又出家藏写本林李二先生书解及诗説相示较之首尾并同葢得此本而益有证验矣嗟夫此书先拙斋初着之时每日诵正经自首至尾一遍虽有他务不辍贯穿诸家旁搜远绍防而粹之该括详尽不应于洛诰以后详略如出二手今以诸本参较真晓然信而有征可以传而无疑矣书解自麻沙初刻继而婺女及蜀中皆有本然承袭舛讹竟莫能辨柯山夏氏解多引林氏説自洛诰以后则畧之仅有一二语亦从旧本往往传讹东莱解只于禹贡引林三山数段他未之详东莱非隠其师之説葢拙斋已解者东莱不复解而惟条畅其义嗟夫书自安国而后不知其防家我先拙斋裒集该括自壮及耄用心如此之勤用力如此之深始克成书而传袭谬误后学无从考证我先君家庭授受中更防亡极意搜访竟无从得畊恪遵先志又三十余年旁询博问且疑且信又得宇文私录又得余氏新刋全解又得叶学录家藏写本稽验新故订正真参合旧闻而后释然以无疑确然而始定然则著书传后岂易云乎哉畊既喜先拙斋之书获全又喜先君县丞公之志始遂顾小子何力之有抑天不欲废坠斯文故久郁而获伸欤不然何壁藏汲冢之复出也淳祐丁未之岁石鼓冷防事力甚微学廪粗给当路诸公不赐鄙夷捐金拨田悉有所助三年之间补葺经创石鼓两学轮奂鼎新书板旧帙缺者复全于是慨然而思曰吾先君未偿之志孰有切于此者吾先世未全之书岂容缓于此者实为子孙之责也乃防书院新租岁入之积因郡庠宪台拨镪之羡撙学防清俸公给之余计日命工以此全书亟锓诸梓字稍加大匠必用良板以千计字以五十万计厘为四十卷始于己酉之孟冬迨明年夏五月而毕是书之传也亦难矣防亦岂茍然防旧本多讹畊偕次儿骏伯重加校凡是正七千余字今为善本庶有补于后学淳祐庚戌夏五嗣孙迪功郎衡州州学敎授兼石鼓书院山长畊谨书邓均曰观林君畊叟序述其先王父全书始末两世访求志亦苦矣先是抑斋陈先生为仆言闽学源流开教甚悉乃知始于紫薇吕公载道而南而拙斋先生实亲承心学拙斋著书多而于尚书尤注意即少頴先生书解是也然自洛诰以后传者失真世不得其全书为恨先生之犹子讳子冲登癸丑科为南丰簿尝分敎盱江再转为丞仆顷在庠序尚及识县丞公于丈席县丞公在盱据勘遗文多矣独于拙斋全书防佚之余访求而未得不幸赍志以殁又数十年而先生之孙畊始克摹就岂其书之泰阨固自有时耶拙斋虽不克竟其用而传圣贤之心夀斯丈之脉其功大矣县丞公尅志世其学而畧不获施于用至畊而全书始出以传惟拙斋之学卓然光明久而益昌何庸绘畵畊字耕叟为衡州敎授暨先生甫三世其孜孜问学多识往行好修者也君子曰无沗厥祖淳祐十年七月既望朱子曰三山林少頴书説亦多可取但自洛诰以后非其所解　又曰少頴解放勲之放即推而放之四海之放比之程氏説为优陈振孙曰少頴从吕紫薇本中居仁学而太史吕祖谦则其门人也其自序谓初着之时每日诵正经自首至尾一遍虽有他务不辍平心定气博采诸儒之説而去取之茍合于义虽近世学者之説亦在所取茍不合于义虽先儒之説亦所不取
　　王圻曰林之竒侯官人累官中正丞辞禄家居吕祖谦尝师之
　　范氏【浚】书论
　　一篇
　　存
　　呉氏【棫】书裨传
　　宋志十二卷【授经圗十三卷】
　　未见【一斋书目有之】
　　王明清曰呉棫才老舒州人
　　陈振孙曰太常丞呉棫撰首卷举要曰总説曰书序曰君辨曰臣辨曰考异曰训诂曰差牙曰孔传凡八篇考据详博
　　朱子曰呉才老书解徽州刻之才老于考究上极有功夫只是义理上看得不仔细　又曰才老説梓材是洛诰中书甚好　又曰呉才老説征康诰梓材等篇辨证极好但已看破小序之失而不敢勇决复为序文所牵殊觉费力耳
　　董铢曰才老以修五礼只是五典之礼唐虞时未有吉凶军宾嘉至周时方有之五刑才老亦説是五典之刑如所谓不孝之刑不悌之刑也
　　王应麟曰呉才老书禆传以鳯凰来仪为箫声之和训説筑傅岩之野以筑为居
　　袁桷曰书别于今文古文晋世相传驯致后宋时则有若呉棫赵汝谈陈振孙疑焉有考过千百年而能独明者
　　闽书呉棫字才老建安人举重和元年进士召试舘职不就除太常丞忤时宰出通判泉州所着有书裨传诗补音论语指掌考异续解
　　按説书疑古文者自才老始其书菉竹堂目尚存
　　胡氏【铨】书解
　　宋志四卷
　　未见
　　郑氏【樵】书辨讹【或作书辨论】
　　通考七卷
　　存
　　陈振孙曰枢密院编修官郑樵渔仲撰其目曰紏缪四阙疑一复古二樵以遗逸召用博物洽闻然近迂僻
　　朱氏【弁】书解
　　十卷
　　佚
　　宋史朱弁字少章婺源人建炎初补修武郎借吉州团练使为通问副使至云中黏罕使就舘守之以兵和议成得归以宣敎郎直秘阁转奉议郎著书解十卷
　　陈氏【鹏飞】书解
　　宋志三十卷
　　佚
　　中兴艺文志绍兴时太学始建陈鹏飞为博士发明理学为陈博士书解
　　叶适志墓曰少南讳鹏飞温州永嘉人自为布衣以经术文辞名当世敎学诸生数百人其于经不为章句新説至君父人伦世变风俗之际必反复详至而趋于深厚今世所刋曰诗书传者是也晚而始得仕用之未及而斥逐以死既死不冺灭而南方学者尤思之
　　陈振孙曰秦桧子熺尝从之游在礼部时熺为侍郎文书不应令鹏飞輙批还之熺寖不平鹏飞説书崇政殿讲天王来归惠公仲子之赗因论春秋母以子贵言公羊説非是桧怒谪惠州以殁今观其书绍兴十三年所序于文侯之命具言骊山之祸申侯启之平王感申侯之立已而不知其德之不足以偿怨郑桓公友死于难而武公复娶于申君臣如此而望其振国耻难矣呜呼其得罪于桧者岂一端而已哉浙江通志鹏飞两举于乡俱第一登绍兴【原阙】进士调鄞县簿召对为太学博士改秩兼崇政殿説书迁礼部郎
　　赵氏【敦临】尚书解
　　佚
　　姓谱敦临字芘民鄞人绍兴初进士官湖州敎授
　　洪氏【兴祖】尚书口义发题
　　宋志一卷
　　佚
　　晁氏【公武】尚书诂训传
　　宋志四十六卷
　　佚
　　徐氏【椿年】尚书本义
　　佚
　　江西通志徐椿年字夀卿永丰人登绍兴十二年进士主宜黄簿从张九成学
　　史氏【浩】尚书讲义
　　宋志二十二卷
　　未见【一斋书目有】
　　中兴书目淳熙十六年正月太傅史浩进尚书讲义二十二卷藏秘府
　　朱子曰史丞相説书亦有好处如命公后众説皆云命伯禽为周公之后史云成王既归命周公在后看公定予往矣一言便见得是周公且在后之意
　　李氏【舜臣】尚书小传
　　宋志四卷
　　佚
　　陈氏【长方】尚书传
　　佚
　　徐师曾曰陈长方字齐之其先长乐人从王苹游家震泽绍兴中举进士授江阴敎授有春秋礼记尚书传
　　刘氏【安世】尚书解
　　二十卷
　　佚
　　王庭珪志墓曰安世字世臣安福人绍兴十八年登进士第以宣敎郎知贑州雩都县转朝奉郎致仕有论语尚书解各二十卷
　　张氏【九成】尚书详説
　　宋志五十卷
　　未见【一斋书目有之】
　　书传綂论
　　六卷
　　存
　　陈振孙曰无垢诸经解大抵援引详博文意澜翻似乎少简严而务欲开广后学之见闻使不堕于浅狭故读其书者亦徃徃有得焉
　　王应麟曰张子韶书説于君牙冏命文侯之命其言峻厉激发读之使人愤惋其有感于靖康之变乎按张子韶书传綂论载横浦集中自尧典至秦誓各为论一篇
　　程氏【大昌】书谱
　　宋志二十卷
　　佚
</div>
    <div class="pagination">
<a href="经义考_page100.html">上一页</a><span>...</span><a href="经义考_page96.html">96</a><a href="经义考_page97.html">97</a><a href="经义考_page98.html">98</a><a href="经义考_page99.html">99</a><a href="经义考_page100.html">100</a><span class="current-page">101</span><a href="经义考_page102.html">102</a><a href="经义考_page103.html">103</a><a href="经义考_page104.html">104</a><a href="经义考_page105.html">105</a><a href="经义考_page106.html">106</a><span>...</span><a href="经义考_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
