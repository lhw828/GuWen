<!DOCTYPE html>
<html>
<head>
    <meta charset="UTF-8">
    <title>郡斋读书志 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郡斋读书志 - 第 22 页/共 31 页</h1>
    <div class="content">　　右题曰栖真子，不着姓名。录世行应验方，成此书。 
　　△《小儿灵秘方》十三卷 
　　右不题撰人。辨小儿疾证及治疗之方，多为歌诀。 
　　△《伤寒证治》三卷 
　　右皇朝王实编。实谓百病之急，无逾伤寒，故略举病名法及世名医之言，为十三篇，总方百四十六首。或云颖川人，官至外郎，<厂龙>安常之高弟也。 
　　△《小儿玉诀》一卷 
　　右未详撰人名氏。为韵语以记小儿疾证治法，凡二十三。 
　　△《孙尚秘宝》十卷 
　　右皇朝孙尚撰。吕惠卿帅边日，尚之子在属郡，因取此书刻板传于世。 
　　△《杨子护命方》五卷，《通神论》十四卷 
　　右皇朝杨退修撰。退修以岐伯论五运六气以治疾病，后世通之者，唯王︸一人而已，然犹于迁变行度，莫知其始终次序，故着此《方》、《论》云。 
　　●卷十六 
　　◎神仙类 
　　△《度人经》三卷 
　　右元始天尊说。《唐志》有其目，古书也。神仙之说，其来尚矣。刘歆《七略》，道家之学与神仙各为录。其后学神仙者稍稍自附于黄、老，乃云：有元始天尊，生于太元之先，姓乐，名静信，常存不灭。每天地开闭，则以秘道授诸仙，谓之开劫度人。延康、赤明、龙汉、开皇，即其纪年也。受其道者，渐致长生，或白日天。其学有授之法，名曰“齐”；有拜章之仪，名曰“醮”；又有符咒以摄治鬼神，服饵以蠲除秽浊。至于存想之方，导引之诀，烹炼变化之术，其类甚众。又葛洪、寇谦、陶弘景之徒相望而出，其言益炽于世。宝贵者多惑焉，然通人皆疑之。国朝修《道藏》，共六部，三百一十一秩，而神仙之学如上所陈者居多，兴道家绝不类。今于其间取自昔书目所载录之，又而为二；凡其说出于神仙者，虽题曰“老子”、“黄帝”，亦皆附于此，不以名乱实也。若夫容成之术，虽收于歆辈者，以荐绅先生难言之特削去不录。 
　　△《大洞真经》一卷 
　　右题云高上虚皇君等。道书，三十七章。晋永和中，上清紫微元君降授于王夫人，是《上清高法》。《道藏》书六部：一曰大洞真部，二曰灵宝洞元部，三曰太上洞神部，四曰太真部，五曰太清部，六曰正一部。李氏《道书志》四类：一曰经诰类，二曰传录类，三曰丹药类，四曰符篆类，皆以此书为之首，然《唐志》不载，故以此《度人经》云。 
　　△《黄庭内景经》一卷 
　　右题《大帝内书》，藏谷阴，三十六章，皆七言韵语。梁丘子叙云：“扶桑大帝命谷神王传魏夫人，一名《东华玉篇》。黄者，中央之色，庭者，四方之中。外指事，即天、人、地中；内指事，即腊、心、脾中，故曰‘黄庭’。” 
　　△《黄庭外景经》三卷 
　　右叙谓老子所作，与《法帖》所载晋义之所书本正同，而文句颇异。其首有“老子居，作七言解说身形及诸神”两句，其末有“吾言毕矣勿妄陈”一句，且改“渊”为“泉”，改“治”为“理”，疑唐人诞者附益之。《崇文总目》云“记天皇氏至帝菪受道得仙事”，此本则无之。 
　　△《真诰》十卷 
　　右梁陶弘景撰。皆真人口授之诰，故以为名。记许迈、许谧、杨义诸仙受道之说，本七卷：《运题》一，《象甄》二，《受授》三，《协昌期》四，《稽神枢》五，《握真辅》六，《翼真检》七。后人析第一、第二、第四，各为上下。 
　　△《西经》四卷 
　　右题曰太上真人尹君纪录。老子将游西域，既为关令尹喜说五千言，又留秘旨，凡三十六章，喜述之，为此经。其首称老君西，闻道竺干，有古先生，是以就道。说者以“古先生”，佛也。事见《广洪明集辩惑论》。 
　　△《韦注西经》二卷 
　　右梁道士韦处玄。分上下经：上经三七，法天之阳数，分二十一章；下经四七，法地之阴数，总四十九章，象大衍用数云。《唐志》称处玄《集解》。以“闻道竺干”为“经道竺干”，以“古先生”为老子自谓。 
　　△《同玄注西经》四卷 
　　右唐洞玄子注，其姓名未详。《唐志》有戴诜《注西经》，疑此或诜书也。分三十六章，谓竺干古先生非释氏之号云。 
　　△《徐注西经》二卷 
　　右徐道邈撰。句曲人，未详何代。其本以“有古先生善入无为”作“善入泥丸”。“古先生者，吾之师也，化乎竺干”作“吾之身也，化胡竺干”云。 
　　△《步虚经》一卷 
　　右太极真人传左仙公，其章皆高仙上圣朝玄都、玉京，飞巡虚空之所讽咏，故曰“步虚”。 
　　△《定观经》一卷 
　　右题曰：天尊授左玄真人述，定心惠观等修，故以为名云。 
　　△《内观经》一卷 
　　右老子撰。述人胞胚、魂魄、众神之名，当谤观身心，俾不染浊秽，乃可常存云。凡二十有二章。 
　　△《老子化胡经》十卷 
　　右魏明帝为之序。经言老子归昆仑化胡，次授宾，后及天竺。按裴松之《三国志注》言“世称老子西入流沙，化胡成佛”。其说盖起于此。《议化胡经八状》附于后。《唐志》云：“万岁通天元年，僧惠澄上言乞毁《老子化胡经》，秋官侍郎刘如等议状。”证其非伪，此是也。 
　　△《太清经》一卷 
　　右《太清护命灵文》，金阙上真按付修道之士，可以除邪治病云。 
　　△《天蓬神咒》一卷 
　　右未祥撰。《邯郸书目》载道书最众，已上八种皆有之。 
　　△《登真隐诀》二十五卷 
　　右梁陶弘景撰。景以为学其诀者，当由阶而登，真文多隐，非诀莫登，故以名书。凡七篇十七条，《隋志》云。 
　　△《神仙可学论》一卷 
　　右唐吴筠撰。嵇康谓神仙不可以学致，筠意不以为然，故演修习之方，以勉学仙之士云。 
　　△《坐忘论》一卷 
　　右唐司马承祯字子微撰。凡七篇。其后有文元公跋，谓子微之所谓“坐忘”，即释氏之言“宴坐”也。 
　　△《天隐子》一卷 
　　右唐司马子微为之序，云：“天隐子，不知何许人，着书八篇。修炼形气，养和心灵，归根契于伯阳，遗照齐乎庄叟。殆非人间所能力学者也。”王古以天隐子即子微也。一本有《三宫法》附于后。 
　　△《抱朴子内篇》二十卷 
　　右晋葛洪撰。洪，字稚川，丹阳句容人。元帝时，累召不就，止罗浮山，钅东丹着书，推明飞升之道，导养之理，黄白之事。二十卷名曰《内篇》，十卷名曰《外篇》，自号抱朴子，因以命书。 
　　△《笈七签》一百二十卷 
　　右皇朝张君房等纂。君房，祥符中谪官宁海。时圣祖降，朝廷尽以秘阁道书付杭州，俾戚纶、陈尧臣校正，纶等同王钦若荐君房专其事。君房诠次，得四千五百六十五卷，于是掇其蕴奥，总万馀条，成是书。仁宗时上之。 
　　△《群仙会真记》五卷 
　　右唐施肩吾集言炼养形气、补毓精神、成内丹之法，凡二十五篇。 
　　△《彭晓注参同契》三卷 
　　右汉魏伯阳撰。按《神仙传》：伯阳，会稽上虞人，通贯诗律，文辞赡博，修真养志，约《周易》作此书，凡九十篇。徐氏笺注。桓帝时，以授同郡淳于叔通，因行于世。彭晓为之解。隋、唐书目皆不载。按唐陆德明解“易”字云：“虞翻注《参同契》，言字从‘日’下‘月’。”今此书有“日月为易”之文，则其为古书明矣。 
　　△《张随注参同契》三卷 
　　右皇朝张隋皇中居青城山，注魏伯阳之书，列十数图于其后。 
　　△《参同契太易图》一卷 
　　右不题撰人。论周天火候，有《太易》、《太初》、《太始》、《太素》、《太极》、《四象》、《五行》等二十四篇并图。按《崇文总目》云“张处撰”。而李献臣以为“天老神君撰，常子张处序。亦名《至药丹诀》”。未知孰是。 
　　△《混元内外鉴二卷延寿经》一卷 
　　右“混元”，谓老子也，亦导引之术，《内篇》八，《外篇》三。其《延寿经》一卷附后。 
　　△《玉皇圣胎神用诀》一卷 
　　右《玉皇诀》，云野人郎肇注。 
　　△《太上说魂魄经》二卷 
　　右题曰老子撰。载三魂七魄名字、形状、好恶，以咒术存制之。《崇文》题曰《太上灵书》。李氏亦有其目。 
　　△《无上秘要》九十五卷 
　　右题曰元始天尊说。《艺文志》止七十二卷，不知何时析出二十三通也。 
　　△《葛仙翁胎息术》一卷 
　　右仙翁葛洪也。 
　　△《太清服气口诀》一卷，《太起经》一卷，《闭气法》一卷，《太上指南歌》一卷 
　　右四书皆题曰老子撰。服气诀也。 
　　△《食气经》一卷 
　　右太皇子撰。未详。李邯郸云“似杂集之书”。 
　　△《道引养生图》一卷 
　　右梁陶弘景撰。分三十六势，如“鸿鹤徘徊”、“鸳鸾戢羽”之类，各绘像于其上。田伟家本少八势。 
　　△《天真皇人九仙经》一卷 
　　右天真皇人为黄帝说。一行、罗公远、叶法静注。论水火龙虎造金丹之术，崇文书也。按《九仙经兴废记》云：“此经黄帝留峨眉山石壁，汉武帝时得之，大中尝禁断”。 
　　△《阴府内丹经》一卷 
　　右题曰老子说。 
　　△《日月元枢枢论》一卷 
　　右唐刘知古撰。明皇朝，为绵州昌明令。时诏求通丹药之士，知古谓神仙大药无出《参同契》，因着论上于朝。 
　　△《大还丹契秘图》一卷 
　　右草衣洞真子玄撰。凡十二章。大还丹者，乃日月精气之所致也。论火候，则以朔望为据，记药物，则以铅汞为名云。 
　　△《紫阳金碧经》二卷 
　　右皇元真人撰，广成子述，河上公修。为六十四章。上明合和习真之法，中有调神理气之方，下有还丹鼎上之术。《崇文目》有三卷，今逸其一。 
　　△《金碧潜通》一卷 
　　右题长白山人元阳子解，未祥何代人，不知其撰人姓名。按《邯郸书目》云羊参微集。其序言“本得之石函，皆科斗文字。世有三十六字诀，七曜、五行、八卦、九宫，论还丹之事，其辞多隐，人莫之识。刘真人演仰观上象，以定节度，今之所作，多不成者，盖不得口诀故也。吾恐坠匿圣文，故着上经，号《金碧潜通》。金者，刚柔得位，火不能灼，服之则仙游碧落”云。疑即参微所撰也。《道藏》止收。 
　　△《还丹歌》一卷 
　　右元阳子撰。次序杂乱，非完书也。大旨解《参同契》。《李氏书目》云：“海客李玄光遇玄寿先生于中岳，授此。”未祥玄光何代人。 
　　△《龙虎通元要诀》一卷 
　　右苏元朗撰。以古诀《龙虎经》、《参同契秘》、《金碧潜通诀》，其文繁而隐，故纂其要为是书。李邯郸家本题云“青霞子，隋开皇时人”，不出名氏，岂元朗之号耶？ 
　　△《胎息秘诀》一卷 
　　右唐僧遵化撰。论达磨胎息，总十八篇，歌二十三首，凡一千四百四十言，天丁酉书成。 
　　△《易成子大丹诀》一卷 
　　右彭仲堪撰。不知何代人，字舜元。天台遇一异僧，授此术。论火候。 
　　△《青牛道士歌》一卷 
</div>
    <div class="pagination">
<a href="郡斋读书志_page21.html">上一页</a><span>...</span><a href="郡斋读书志_page17.html">17</a><a href="郡斋读书志_page18.html">18</a><a href="郡斋读书志_page19.html">19</a><a href="郡斋读书志_page20.html">20</a><a href="郡斋读书志_page21.html">21</a><span class="current-page">22</span><a href="郡斋读书志_page23.html">23</a><a href="郡斋读书志_page24.html">24</a><a href="郡斋读书志_page25.html">25</a><a href="郡斋读书志_page26.html">26</a><a href="郡斋读书志_page27.html">27</a><span>...</span><a href="郡斋读书志_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
