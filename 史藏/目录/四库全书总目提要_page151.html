<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 151 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 151 页/共 273 页</h1>
    <div class="content">明焦竑撰。竑有《易筌》，已著录。是书主於三教归一，而并欲阴驾佛、老於孔子之上。此姚江末流之极弊，并其本旨失之者。虽亦讲学之言，不复以儒家论之，亦不复以儒理责之矣。
△《焦弱侯问答》一卷（浙江巡抚采进本）
明焦竑撰，潘曾纮编。竑师耿定向而友李贽。於贽之习气沾染尤深，二人相率而为狂禅。贽至於诋孔子，而竑亦至尊崇杨、墨，与孟子为难。虽天地之大无所不有，然不应妄诞至此也。曾纮乃缀拾刻之，以教新郑之士子，可以见明季风气矣。
△《丛语》十二卷（浙江巡抚采进本）
明吴炯撰。炯字晋明，华亭人。万历己丑进士，官杭州府推官。是书成於万历癸巳，初无门目，故李时英序但称上编、下编。此本乃其门人孙汝学重为排次，刻於南京。始分为十七类，其学亦出於姚江，而不甚取其末流之狂肆。至於论处世之道，谓相安於无事为上。又云为善亦须顾虑。虽激於时事而言，然已参入黄、老矣。
△《环碧斋小言》一卷（两江总督采进本）
明祝世禄撰。世禄字无功，江西德兴人。万历己丑进士，官至尚宝司卿。是书纯以禅门之说附合儒理。如云中本无物，执亦非我。又云圣人空空，鄙夫亦空空，故虚而能受。又云贤者之学从意立根，圣人之学从无意立根。又云许行、白圭、陈仲子、杨朱、墨翟皆有意於圣人之学而不悟几希。又云有善之善与恶对，无善之善善不足以名之。又云或问所存者神，曰神识不生，如空如水。问所过者化，曰雁过长空，影落寒水。又云禅那才下一语，便恐下语为尘，连忙下一语扫之。又恐扫尘一语复为尘，连忙又下一语扫扫尘语。宗门尤为陡绝。弩之机，剑之锋，无容拟议。六经原自无尘，而自为扫尘语亦不少。既已曰识曰知，又曰不识不知；既已曰再思，曰九思，曰千虑，曰百忧，又曰何思何虑，至吾有知乎哉，无知也。应口即扫，何其迅速。自训诂之学兴，引葫芦之缠，凿混沌之穷，起人种种见解，而圣人当下指趣反为晦蚀，快句以钝，空句以填，於是高明者为之攒眉扼腕，不难叛孔氏而皈依佛氏矣云云。观其所言，盖姚江、龙溪之末流也。
△《时习新知》六卷（山东巡抚采进本）
明郝敬撰。敬有《周易正解》，已著录。是书旧名《知言》，敬於万历壬辰官永嘉时自为之序。后改今名，复於万历己未及崇祯戊辰为自序二首。几初篇三卷，中篇二卷，后篇一卷，阅三十年而成。自序谓早岁出入佛、老，中年依傍理学，垂老途穷，乃输心大道。书中於周子《太极图说》、张子《正蒙》、邵子《皇极经世》及二程子、朱子无不肆言诋斥。谓宋儒设许多教门，主静持敬，操存省察，致知穷理，专内疏外，举体遗用，为浮屠之学。又谓世儒先知后行，以格物为穷理，以闻见为致知，皆非。是即王守仁知行合一，致知格物之说。然既借姚江之学以攻宋儒，而又斥良知为空虚，以攻姚江，亦可谓工於变幻者矣。
△《西行草》一卷（浙江孙仰曾家藏本）
明曾伟芳撰。伟芳字君彦，号沧岩，惠安人。万历己丑进士，官至兵部武选司员外郎，谪宾州州判，天启中赠布政使司参议。是书皆其杂著笔记之文，即谪宾州时舟中所作。凡论学二十二章，论君道五章，论臣道七章，论治九章，杂论四十五章，而杂文十二首附焉。大旨以王守仁之学为主。
△《传家迂言》一卷（江西巡抚采进本）
明贺应保撰。应保字宏任，号正予，永新人。是编凡十四篇皆其家训。多参引古事以示劝戒，然颇谈果报之说。
△《迂议》一卷（江西巡抚采进本）
明贺应保撰。是编多评论古事，盖随笔劄记之文。持论颇笃实，而别无新意。
△《迂亿》四卷（江西巡抚采进本）
明贺应保撰。是编与所作《迂议》体例相近，盖随得一编，即各立一名，实则正续集尔。第一卷皆解四书，其说以心学为主，故多与朱子龃龉。馀三卷多考证史事及经史文句，如《五代史》韩通无传，《孟浩然集》有送孟郊诗之类，颇袭旧说。亦有失於详检者，如论大事不须卜一条曰，又如卜郊，苟三卜不吉，可不郊耶？不知《春秋》固有三卜郊不从，犹三望也。又谓宇文虚中偶迕金人被杀，不知虚中以谋劫金主而死，元好问《中州集》载之甚详，非偶迕也。
△《其发编》四卷（山西巡抚采进本）
明曹于汴撰。于汴字自梁，安邑人。万历壬辰进士，官至左都御史。事迹具《明史本传》。是编乃为淮安推官时讲学安定祠内，与门人问答之语。其持论多涉玄妙。如谭大礼问无我相之语，儒与禅宗将无同。于汴答云，若天地万物一一联属於我，斯无我相矣。然天地万物亦无相也。以相观天地，则如彼其大矣。
以相观万物，则如彼其众矣。安能联属於我？故幻相非真，真相亦非真，而无相者为真。夫堕禅者非也，避禅者亦非也。无真而未尝无真，无幻而未尝无幻，无天地万物而未尝无天地万物。裁成辅相，种种现成，乌在其禅与不禅云云。是坐儒者之皋比，而演释迦之经咒，则何不披缁而开方丈也。
△《尽心编》一卷、《证语》二卷、《海鸥居日识》二卷（山东巡抚采进本）
明陈伯友撰。伯友字中怡，济宁州人。万历辛丑进士，官至太常寺卿。是书取《孟子》尽心之义，其说为心统性仁，其要在悟。悟由於耻与愤，加以操存涵养扩充，则心无不尽矣。故前列为总图、分图，后各为之论。大抵沿良知之学而参入禅机。其《证语》二卷则牵引宋儒之言，以附会其说。《海鸥居日识》上卷多论世事，反稍切实。然谓佛生尧、舜之时，则所就不在孔子下。佛生孔子之时，则所就不在颜、曾下。又谓吾儒心性透悟，则肢节皆灵。又谓一贯如水迸荷叶，散为万珠。盖即晦堂和尚以闻木樨香证圣人无隐之义。下卷或为骈句，或如偈语，或如诗话，在彼法颇具聪明，而於圣贤本旨，则愈失愈远矣。
△《寅阳十二论》二卷（浙江巡抚采进本）
明叶秉敬撰。秉敬有《字孪》，已著录。是编分十二篇，曰太极，曰仁孝，曰性善，曰工夫，曰勉强，曰学问，曰资质，曰知行，曰理欲，曰好恶，曰零总，曰独并。其说喜为新奇，而理多不惬。
△《剩言》十四卷（浙江巡抚采进本）
明戴君恩撰。君恩字忠甫，澧州人。万历癸丑进士，官至四川兵备副使。是编凡内篇十一卷，外篇三卷，乃君恩家居时所著，其学出於姚江。至外篇谓孔子近禅，孟子近道，真可谓援儒入墨矣。
△《宏山集》四卷（山东巡抚采进本）
明张后觉撰。后觉字志人，号宏山，茌平人。官华阴县训导。尝受业於尤时熙。《明史儒林传》附载《时熙传》末。其学源出姚江，推阐弥深，而弥堕禅趣。是集凡教言一卷，语录一卷，皆其门人赵维新所编。第三卷为后觉所作志铭一篇，诗三篇，书五篇。第四卷附录传志之类，教言语录皆窅冥恍惚之谈，动称颜山农，其宗旨可见。诗文皆不入格，尤不谙体例。如为其父作志，题曰明故先考府君墓志铭。夫明者当时帝王国号也，明故先考是谁之先考乎？
△《感述录》六卷、《续录》四卷（山东巡抚采进本）
明赵维新撰。维新字素衷，茌平人。官长山县教谕。《明史儒林传》附载《尤时熙传》末。以维新师张后觉，源出时熙故也。此二录即维新感其师之言而述之，故曰《感述》。前录皆记后觉讲授四书之义，《续录》前二卷皆自述讲学之旨，第三卷为诗文，第四卷则附录维新行略及张元忭、孙鑛诸人评语也。师弟所述，无非禅机，而转相神圣，以为不传之秘。盖姚江立说之初，亦不料其末流至此矣。
△《治平言》二卷（江西巡抚采进本）
明曾大奇撰。大奇字端甫，泰和人，明神宗之末，万事丛脞，门户之祸大起。
大奇是书分经世、主术、辅臣、明法、责成、富国、赋役、兵制、养兵、庙算、马政、言路、资格、核举、听讼、宦竖十六议，而辅臣议分为二篇，凡十七篇。
其体例指陈时弊，略仿贾谊《新书》，而文格则多近苏氏《策论》。然论弊则明，而论所以救弊之道则往往参以书生之见。知其一而不知其二云。
△《论学绪言》六卷（江西巡抚采进本）
明邹士元撰。士元字志尹，吉水人。是书首载邹元标序，万历时人也。其论学大抵以陈献章、王守仁为宗，而立论多堕於虚无。如与欧南野书云，未发已发分不得先后，时时用吾灵明照察，则私欲客气纤毫容他住脚不得。又与刘一斋书云，吾性之灵乃先天太极未生之时无始之真也，吾气之灵乃后天阴阳交合有生之初赋畀之精也。又与邹东廓书云，真机不息，莫非物也；人情物理，莫非虚也。
其大旨略可见矣。
△《林全子集》四十卷（安徽巡抚采进本）
明林兆恩撰。兆恩字懋勋，号龙江，又号子谷子，又称三教先生，莆田人。
生平立说，欲合三教为一，悠谬殆不足与辨。至称梦中见孔子，授以鲁论微旨，尤为诞妄。是编乃其门人涂元辅汇刻。分元、亨、利、贞四集，每集十册，皆猖狂无忌之谈。谢肇淛《文海披沙》曰：吾闽莆阳林兆恩，亦自博学能文，能以艮背之法治病。其门人传之者不得其学，徒以上章降魔捉鬼为事，俨然巫矣。纵日捉百鬼何益？况从其教者日盛，奸伪诈盗，无所不有，恐他日一方之患，不下黄巾、白莲也。肇淛为兆恩乡人，其言如此。而顾大韶《炳烛斋集》有《林三教集序》，乃盛推之，谬矣。
△《韦弦佩》（无卷数，浙江巡抚采进本）
明屠本畯撰。本畯有《闽中海错疏》，已著录。是书凡四篇，一曰处方，二曰艾观，三曰药镜，四曰郤病。大旨以情性嗜欲之偏为疾病，以清净忍耐之法为医药。后视履一篇，亦谨身寡过之意。然语多近鄙。
△《纪闻类编》四卷（浙江鲍士恭家藏本）
明窦文照撰。文照字子明，秀水人。万历中官光禄寺典簿。其书每卷分六类，亦格言之流。朱国祚跋甚称其孝行。盖以其人重之，其言则未能免俗也。
△《虞精集》八卷（江西巡抚采进本）
明周伯耕撰。伯耕字更生，莆田人。是书盖杂家者流。其曰虞精，盖取虞人猎百禽之精意也。前有李维祯序，称原书正续共百馀篇，莆田知县郭如闇为刻其四十七篇。此本实五十三篇，殆刻版时续入四篇，序则未改也。其书篇各立名，镕铸故事以成文，欲以博丽见长，而襞积之痕不化。盖借文以隶事，而非用事以成文，故往往堆砌拥肿，不能运掉。维祯序称其文格与陆贾《新语》、王符《潜夫论》、荀悦《申鉴》、徐幹《中论》、刘劭《人物志》相似。今考其文，实与数书不类。晋、宋以后，以俪偶为子书者，惟葛洪《抱朴子》外篇，刘昼《新论》有是体裁。伯耕此书，盖规橅二家而不成耳。
△《听心斋客问》一卷（浙江鲍士恭家藏本）
旧题庐山山人万尚父撰，不详其履贯。书中大旨皆宗尚二氏之学，谓一切声色，弗以耳听而以心听。设为客问，亦弗以言答而以心答也。大抵近俞琬《席上腐谈》，而所言荒渺，尤多纰缪之词。
△《王氏二书选要》十一卷（江西巡抚采进本）
明王贞善撰。贞善字如性，泰和人。是编为邹元标所选定。凡静谈五卷。前四卷皆其语录，分十篇，各摘篇首二字为名。第五卷附杂文五篇。其《象山学辨辨》，则为霍韬《象山学辨》而作。盖贞善为陆九渊乡人，故持论以陆氏为宗也。
又读史法戒六卷，前三卷为法言，后三卷为戒言，皆纪古人言行之有关劝惩者。
前有元标序，其名为《王氏二书选要》，亦元标所题也。
△《文园漫语》一卷（浙江吴玉墀家藏本）
旧本题程希尧撰。不著时代，亦不详其始末。书中诗韵更定一条，称我朝洪武正韵，则明人也。其大旨合儒、禅而一之，谓佛法皆从儒出，较明末尊佛抑儒者其说更巧。然朝三暮四，朝四暮三，同一变幻伎俩也。所考论天文诸条，纯以臆断，如谓地形之大去天不远，其谬可知。至於龟鸨诸解，更为鄙俚矣。
△《辨学遗牍》一卷（两江总督采进本）
明利玛窦撰。利玛窦有《乾坤体义》，已著录。是编乃其与虞淳熙论释氏书，及辨莲池和尚《竹窗三笔》攻击天主之说也。利玛窦力排释氏，故学佛者起而相争，利玛窦又反唇相诘，各持一悠谬荒唐之说，以较胜负於不可究诘之地，不知佛教可辟，非天主教所可辟；天主教可辟，又非佛教所可辟。均所谓同浴而讥裸裎耳。
△《二十五言》一卷（浙江巡抚采进本）
明利玛窦撰。西洋人之入中国自利玛窦始，西洋教法传中国亦自此二十五条始。大旨多剽窃释氏，而文词尤拙。盖西方之教惟有佛书，欧罗巴人取其意而变幻之，犹未能甚离其本。厥后既入中国，习见儒书，则因缘假借以文其说，乃渐至蔓衍支离，不可究诘，自以为超出三教上矣。附存其目，庶可知彼教之初，所见不过如是也。
△《天主实义》二卷（两江总督采进本）
明利玛窦撰。是书成於万历癸卯，凡八篇。首篇论天主始制天地万物而主宰安养之。二篇解释世人错认天主。三篇论人魂不灭，大异禽兽。四篇辨释鬼神及人魂异，论天下万物不可谓之一体。五篇排辨轮回六道戒杀生之谬，而明斋素之意在於正志。六篇解释意不可灭，并论死后必有天堂地狱之赏罚。七篇论人性本善，并述天主门士之学。八篇总举泰西俗尚，而论其传道之士所以不娶之意，并释天主降生西土来由。大旨主於使人尊信天主，以行其教。知儒教之不可攻，则附会六经中上帝之说以合於天主，而特攻释氏以求胜。然天堂、地狱之说与轮回之说相去无几，特小变释氏之说，而本原则一耳。
△《畸人十篇》二卷、附《西琴曲意》一卷（两江总督采进本）
明利玛窦撰。是书成於万历戊申。凡十篇，皆设为问答以申彼教之说。一谓人寿既过，误犹为有。二谓人於今世惟侨寓耳。三谓常念死候，利行为祥。四谓常念死候，备死后审。五谓君子希言而欲无言。六谓斋素正旨非由戒杀。七谓自省自责，无为为尤。八谓善恶之报在身之后。九谓妄询未来，自速身凶。十谓富而贪吝，苦於贫窭。其言宏肆博辨，颇足动听。大抵掇释氏生死无常、罪福不爽之说，而不取其轮回、戒杀不娶之说，以附会於儒理，使人猝不可攻。较所作《天主实义》纯涉支离荒诞者，立说较巧。以佛书比之，《天主实义》犹其礼忏，此则犹其谈禅也。末附《西琴曲义》八章，乃万历庚子利玛窦觐京师所献，皆译以华言，非其本旨。惟曲意仅存。以其旨与《十论》相发明，故附录书末焉。
△《交友论》一卷（两江总督采进本）
明利玛窦撰。万历己亥利玛窦游南昌，与建安王论友道，因著是编以献。其言不甚荒悖，然多为利害而言，醇驳参半。如云友者过誉之害，大於雠者过訾之害，此中理者也。又云多有密友，便无密友，此洞悉物情者也。至云视其人之友如林，则知其德之盛；视其人之友落落如晨星，则知其德之薄；是导天下以滥交矣。又云二人为友，不应一富一贫，是止知有通财之义，而不知古礼惟小功同财，不概诸朋友，一相友而即同财，是使富者爱无差等，而贫者且以利合，又岂中庸之道乎？王肯堂《郁冈斋笔麈》曰：利君遗余《交友论》一编，有味哉其言之也。
使其素熟於中土语言文字，当不止是。乃稍删润著於篇，则此书为肯堂所点窜矣。
△《七克》七卷（两江总督采进本）
明西洋人庞迪我撰。书成於万历甲辰。其说以天主所禁，罪宗凡七，一谓骄傲，二谓嫉妒，三谓慳吝，四谓忿怒，五谓迷饮食，六谓迷色，七谓懈惰於善。
迪我因作此书，发明其义，一曰伏傲，二曰平妒，三曰解贪，四曰熄忿，五曰塞饕，六曰坊淫，七曰策怠。其言出於儒、墨之间，就所论之一事言之，不为无理；而皆归本敬事天主以求福，则其谬在宗旨，不在词说也。其论保守童身一条，载或人难以人俱守贞不婚，人类将灭，乃答以傥世人俱守贞，人类将灭，天主必有以处之，何烦过虑。其词已遁。又谓生人之类有生必有灭，亦始终成毁之常，若得以此终，以此毁，幸甚大愿。则又词穷理屈，不觉遁於释氏矣，尚何辟佛之云乎？
△《西学凡》一卷、附录《唐大秦寺碑》一篇（两江总督采进本）
明西洋人艾儒略撰。儒略有《职方外纪》，已著录。是书成於天启癸亥，《天学初函》之第一种也。所述皆其国建学育才之法，凡分六科。所谓勒铎理加者，文科也。斐录所费亚者，理科也。默第济纳者，医科也。勒义斯者，法科也。
加诺搦斯者，教科也。陡禄日亚者，道科也。其教授各有次第，大抵从文入理，而理为之纲。文科如中国之小学，理科则如中国之大学，医科、法科、教科者，皆其事业，道科则在彼法中所谓尽性致命之极也。其致力亦以格物穷理为本，以明体达用为功，与儒学次序略似。特所格之物皆器数之末，而所穷之理又支离神怪而不可诘，是所以为异学耳。末附唐碑一篇，明其教之久入中国。碑称贞观十二年大秦国阿罗本远将经像，来献上京，即於义宁坊敕造大秦寺一所，度僧二十一人云云。考《西溪丛语》，载唐贞观五年有传法穆护何禄将祅教诣阙闻奏。敕令长安崇化坊立祅寺，号大秦寺，又名波斯寺。至天宝四年七月，敕波斯经教出自大秦传习而来，久行中国，爰初建寺，因以为名，将以示人，必循其本，其两京波斯寺并宜改为大秦寺，天下诸州郡有者准此。《册府元龟》载，开元七年吐火罗国王上表献解天文人大慕阇，智慧幽深，问无不知。伏乞天恩唤取，问诸教法。知其人有如此之艺能，请置一法堂，依本教供养。段成式《酉阳杂俎》载，孝亿国界三千馀里，举俗事祅，不识佛法，有祅祠三千馀所。又载德建国乌浒河中有火祅祠，相传其神本自波斯国乘神通来，因立祅祠。祠内无像，於大屋下置小庐舍，向西。人向东礼神，有一铜马，国人言自天而下。据此数说，则西洋人即所谓波斯，天主即所谓祅神。中国具有纪载，不但有此碑可证。又杜预注《左传》次睢之社曰：睢受汴，东经陈留、梁、谯、彭城入泗，此水次有祅神，皆社祠之。顾野王《玉篇》亦有祅字，音呵怜切，注为祅神。徐铉据以增入《说文》。
宋敏求《东京记》载，宁远坊有祅神庙。注曰：四夷朝贡图云，康国有神名祅，毕国有火祅祠，或曰石勒时立此。是祅教其来已久，亦不始於唐。岳珂《桯史》记番禺海獠，其最豪者蒲姓，号白番人，本占城之贵人。留中国以通往来之货，屋室侈靡逾制，性尚鬼而好洁，平居终日相与膜拜祈福，有堂焉以祀。如中国之佛，而实无像设。称谓聱牙，亦莫能晓，竟不知为何神。有碑高袤数丈，上皆刻异书如篆籀。是为像主，拜者皆向之。是祅教至宋之末年，尚由贾舶达广州。而利玛窦之初来，乃诧为亘古未睹。艾儒略作此书，既援唐碑以自证，则其为祅教更无疑义。乃无一人援古事以抉其源流，遂使蔓延於海内。盖万历以来，士大夫大抵讲心学，刻语录，即尽一生之能事，故不能徵实考古，以遏邪说之流行也。
△《灵言蠡勺》二卷（两江总督采进本）
明西洋人毕方济撰，而徐光启编录之。书成於天启甲子，皆论亚尼玛之学。
亚尼玛者，华言灵性也，凡四篇。一论亚尼玛之体，二论亚尼玛之能，三论亚尼玛之尊，四论亚尼玛所同美好之情，而总归於敬事天主以求福。其实即释氏觉性之说，而巧为敷衍耳。明之季年，心学盛行，西士慧黠，因摭佛经而变幻之，以投时好。其说骤行，盖由於此。所谓物必先腐而后虫生，非尽持论之巧也。
△《空际格致》二卷（直隶总督采进本）
明西洋人高一志撰。西法以火、气、水、土为四大元行，而以中国五行兼用金、木为非，一志因作此书以畅其说。然其窥测天文，不能废五星也。天地自然之气，而欲以强词夺之，乌可得乎？适成其妄而已矣。
△《寰有铨》六卷（浙江汪启淑家藏本）
明西洋人浦汛际撰。书亦成於天启中。其论皆宗天主。又有圜满纯体不坏等十五篇，总以阐明彼法。
（案：欧罗巴人天文推算之密，工匠制作之巧，实逾前古；其议论夸诈迂怪，亦为异端之尤。国朝节取其技能，而禁传其学术，具存深意。其书本不足登《册府》之编，然如《寰有诠》之类，《明史艺文志》中已列其名，削而不论，转虑惑诬，故著於录而辟斥之。又《明史》载其书於道家，今考所言兼剽三教之理，而又举三教全排之，变幻支离，莫可究诘，真杂学也，故存其目於杂家焉。）△《苍崖子》（无卷数，浙江巡抚采进本）
明朱健撰。健字子强，进贤人。天启辛酉举人。是书凡十篇，曰大气，曰广化，曰达命，曰质情，曰裁理，曰挈真，曰善学，曰习境，曰简制，曰镜治，皆题曰内篇。前有其弟徽序，云外篇专於商订今古，杂考物类。而内篇则自天地造化性命之精微，阴阳律历之广博，间及於古今成败，人事得丧，盖略以备矣。然则尚有外篇也。其文滉漾自恣，而时时参以排偶，仅仿佛伪《子华子》。明鲁重民辑《子史类语》，收入是书，乃称其文沉郁古奥，绝似魏、晋。未免标榜之词矣。
△《爨下语》二卷（浙江巡抚采进本）
明张复撰。复字子远，休宁人。其书黄虞稷《千顷堂书目》作四卷。此本止分上下二卷，每条俱以偶语联比成文，颇似格言而多杂以委巷之语。前有天启壬戌陈继儒序，知为继儒一流人矣。
△《尚絅小语》三卷（浙江巡抚采进本）
明姚张斌撰。张斌号尚絅，亦号絅生，金谿人。天启乙丑进士。是编皆其杂著笔记，多论人情世事，所见颇粗。而自序乃上援孔子，亦云妄矣。
△《垂训朴语》一卷（浙江巡抚采进本）
明陈其德撰。其德字太华，桐乡人。据卷中灾荒纪事，称生於万历初年，而作记於崇祯十四、十五年，则明末之人。自序称苜蓿多年，则尝为学官也。是书皆劝善格言，附以遗诗十首。卷首题同里后学编校，而劖去其名，末喻何故。
△《狂夫之言》三卷、《续狂夫之言》二卷（浙江孙仰曾家藏本）
明陈继儒撰。继儒有《邵康节外纪》，已著录。此书曰《狂夫之言》者，用汉晁错传语也。书中杂论古今得失，才辨亦颇纵横，而见地多失之偏矫。如谓佛家能养鳏寡孤独，殊不免故为异论。至於指颜子端居不动为以身讽孔子，左邱明《春秋内传》非有意於发明孔子，则尤为臆见矣。
△《安得长者言》一卷（浙江孙仰曾家藏本）
明陈继儒撰。安得长者之言句，本《汉书龚遂传》语，继儒取以名其书。
自序云，少从四方名贤游，有闻辄录，使异日子孙躬耕之暇，粗识数行字者，读之了了。盖亦语录之类。然圣贤以言立训，本出自然，有意雕镌，便非心得。张昞跋谓其於热闹中下一冷语，冷淡中下一热语。宗尚如此，宜其於布帛菽粟之旨去之益远也。
△《睿养图说》（无卷数，浙江巡抚采进本）
明杨观光撰。观光，招远人。崇祯戊辰进士，官至少詹事。是书乃其为赞善时所进。以唐六典载东宫官制，赞善掌侍从翼养之事，故以睿养之道，演为三图，一曰养性图，二曰养气图，三曰养体图，每图各系一说。末附凡例数条，以明奇耦方圆不同之故。其说养性，则首重良知，养气则专言夜气，养体则推阐太极。
反复演说，皆舍实践而谈微妙，非启迪引翼之道也。
△《寻乐编》一卷（浙江巡抚采进本）
明毛元淳撰。元淳字还朴，一字婴中，松阳人。崇祯癸酉岁贡生。是编乃其所撰语录。序称慕周茂叔寻孔、颜乐处，遇会心辄便记录，故以寻乐名编。然意旨颇为浅近，自称素性读陈眉公书则跃然喜，读李卓吾书则怫然不悦，非有意爱憎，乃气味自有同异。盖所见与继儒相近，故著作亦复似之云。
△《补计然子》一卷（江苏周厚堉家藏本）
明董汉策撰。汉策字帷儒，乌程人。是书成於崇祯壬午。杂取《左》、《国》、《吴越春秋》诸书为之，凡四十篇，又叙略一篇。大旨以句践之复伯，起衰激怠，事在人自为之，盖借以为晏安之戒。自云是书为寓言，又云释愤之作，是也。考《文献通考》载范子《计然》十五卷，今其书不传，故《汉策》补之。然不伪托於古书，贤於姚士粦《於陵子》、王逢年《天禄阁外史》以赝售欺者多矣。
△《蔬斋厞语》四卷（浙江巡抚采进本）
</div>
    <div class="pagination">
<a href="四库全书总目提要_page150.html">上一页</a><span>...</span><a href="四库全书总目提要_page146.html">146</a><a href="四库全书总目提要_page147.html">147</a><a href="四库全书总目提要_page148.html">148</a><a href="四库全书总目提要_page149.html">149</a><a href="四库全书总目提要_page150.html">150</a><span class="current-page">151</span><a href="四库全书总目提要_page152.html">152</a><a href="四库全书总目提要_page153.html">153</a><a href="四库全书总目提要_page154.html">154</a><a href="四库全书总目提要_page155.html">155</a><a href="四库全书总目提要_page156.html">156</a><span>...</span><a href="四库全书总目提要_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
