<!DOCTYPE html>
<html>
<head>
    <meta charset="UTF-8">
    <title>经义考 - 第 282 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 282 页/共 381 页</h1>
    <div class="content">　　佚
　　任氏【奉古】孝经讲疏
　　宋志一卷
　　佚
　　高丽别叙孝经
　　一巻
　　佚
　　厐元英曰别叙者叙孔子所生及弟子从学之事高丽史光宗光徳十年秋遣使如周进别叙孝经一卷













　　经义考卷二百二十四
　　钦定四库全书
　　经义考巻二百二十五
　　翰林院检讨朱彝尊撰
　　孝经【四】
　　邢氏【】等孝经正义
　　宋志三卷
　　存
　　宋会要至道二年判监李至请命李沆杜镐等纂孝经正义从之咸平三年三月命祭酒邢昺代领其事杜镐舒雅李维孙奭李慕清王涣崔偓佺刘士元预其事取元行冲疏约而修之四年九月以献赐宴国子监进秩有差十月命杭州刻板
　　崇文总目孝经正义三卷邢撰初世传元行冲疏外余家尚多皆猥俗褊陋不足行逺咸平中昺等奉诏据元氏本而増损焉
　　龙氏【昌期】孝经注
　　佚
　　宋氏【绶】孝经节要
　　一卷
　　佚
　　东都事畧宋绶字公垂赵州平棘人官至兵部尚书参知政事赠司徒兼侍中諡宣献
　　吕氏【公着】孝经要语
　　一卷
　　佚
　　东都事畧吕公着字晦叔宰相夷简子也举进士累官司空同平章军国事赠太师申国公諡正献
　　司马氏【光】古文孝经指解
　　一卷
　　存
　　光自序曰圣人言则为经动则为法故孔子与曾参论孝而门人书之谓之孝经及传授滋久章句浸差孔氏之人畏其流荡失真故取其先世定本杂虞夏商周之书及论语蔵诸壁中茍使人或知之则旋踵散失故虽子孙不以告也遭秦灭学天下之书扫地无余汉兴河间人顔芝之子得孝经十八章儒者相与传之是为今文及鲁共王壊孔子宅而古文始出凡二十二章当是之时今文之学已盛故古文排摈不得列于学官独孔安国及后汉马融为之传诸儒党同疾异信伪疑真是以歴载累百而孤学沈厌无人知者隋开皇中秘书学士王孝逸于陈人处得之河间刘炫为之作稽疑一篇将以兴坠起废而时人已多讥笑之者及唐明皇开元中诏议孔郑二家刘知几以为宜行孔废郑于是诸儒争难蠭起卒行郑学及明皇自注遂用十八章为定先儒皆以为孔氏避秦禁而蔵书臣窃疑其不然何则秦世科斗之书废絶已久又始皇三十四年始下焚书之令距汉兴才七年耳孔氏子孙岂容悉无知者必待共王然后乃出葢始蔵之时去圣未逺其书最真与夫他国之人转相传授歴世疎逺者诚不侔矣且孝经与尚书俱出壁中今人皆知尚书之真而疑孝经之伪是何异信脍之可啗而疑炙之不可食也嗟乎真儒之明皦若日月而歴世争论不能自伸其中异同不多然要为得正此学者所当重惜也前世中孝经多者五十余家少者亦不减十家今秘阁所蔵止有郑氏明皇及古文三家而已其古文有经无传按孔安国以古文时无通者故以体写尚书而传之然则论语孝经不得独用古文此葢后世好事者用孔氏传本更以古文写之其文则非其语则是也夫圣人之经高深幽逺固非一人所能独了是以前世并存百家之説使明者择焉所以广思虑重经术也臣愚虽不足以度越前人之胷臆闚望先圣之藩篱至于时有所见亦各言尔志之义是敢辄以写古文为之指解其今文旧注有未尽者引而伸之其不合者易而去之亦未知此之为是而彼之为非然经犹的也一人射之不若众人射之其为取中多也臣不敢避狂僣之罪而庶几于先王之道万一有所禆焉　又进表曰臣闻圣人之徳莫加于孝犹江河之有源草木之有本源逺则流大本固则叶繁是以由古及今臣畜四海未有孝不先隆而能宣昭功化者也伏惟皇帝陛下纯孝之性发于自然动静云为必咨训典起居出入不忘先烈以为滁州者太祖皇帝所以擒馘奸桀肇开王迹并州者太宗皇帝所以芟除僣乱混一九围澶州者真宗皇帝所以攘却贪残乂宁华夏皆大勲懿业威灵所存遂命有司分建原庙图缋圣容躬题扁榜严奉之礼备尽恭勤羽衞供帐率从丰衍兹有以见陛下尊显祖宗之意无不至矣经曰爱敬尽于事亲而徳教加于百姓刑于四海夫以陛下天授之资爱敬之志而又念夫百官者祖宗之百官不可以私非其人府库者祖宗之府库不可以赏非其功法令者祖宗之法令不可以罚非其罪慎之重之益自儆戒如是则为无不成求无不给荣名之彰炳如日月基绪之固巍如泰山黎民乂安草木虫鱼靡不茂豫此诚孝徳之极致也臣愚幸得补文馆之缺以经史为职窃覩秘阁所蔵古文孝经先秦旧书传注遗逸孤学堙防不絶如线是敢不自揆量妄以所闻为之指解虽才识褊浅无能发明庶几因圣人之言得少闗省览则粪土之臣荣愿足矣其古文孝经指解一卷谨随表奏进　又进劄子曰臣窃惟自古五帝三王未有不由学以成其圣徳者所谓学者非诵章句习笔札作文辞也在于正心修身齐家治国明明徳于天下也恭惟皇帝陛下肇承基绪虽年在幼冲而执丧临朝率礼弗越体貌尊严举止安重颙颙卬卬有老成之徳万方瞻仰无不爱戴此乃圣性自然不闻亦式实天祐皇家宗庙社稷生民之盛福也然玉不琢不成器人不学不知道傥复资学问以成之则尧舜禹汤文武何逺之有伏见近降圣防过冬至开讲筵臣窃以圣人之徳无以加于孝自天子至于庶人莫不始于事亲终于立身扬名于后世诚为学所宜先也臣向不自揆尝撰古文孝经指解皇祐中献于仁宗皇帝窃虑嵗久遗失不存今缮写为一卷上进伏乞圣明少赐省览
　　晁公武曰古文葢孔惠所蔵者与顔芝十八章大较相似而析出三章又有闺门一章不同者四百余字刘向校书以十八章为定故世不大传独有孔安国注今亡然诸家説不安处古文字读皆异推此言之未必非真也司马公为之指解并音
　　中兴艺文志自唐明皇时议者排毁古文以闺门一章为鄙俗而古文遂废国朝司马光始取古文为指解
　　陈振孙曰按唐志孝经二十七家今温公序言秘阁所蔵止有郑氏明皇及古文三家而已古文有经无传以体写之而为之指解仁宗朝表上之
　　王应麟曰至和元年十二月殿中丞直秘阁司马光上古文孝经指解表曰圣人之徳莫加于孝犹江河之有源草木之有本源逺则流大本固则叶繁秘阁所传古文孝经先秦旧书传注遗逸孤学堙防不絶如线妄以所闻为指解一卷诏送秘阁
　　王氏【安石】孝经解
　　通考一卷
　　佚
　　晁公武曰经云当不义则子不可以不诤于父而孟子猥曰父子之间不责善夫岂然哉今介甫以为当不义则诤之非责善也噫不为不义即善矣阿其所好以巧慧侮圣人之言至此君子疾夫
　　赵希弁曰右荆国文公王安石所着也凡十七章丧亲章阙之
　　范氏【祖禹】古文孝经説
　　宋志一卷
　　存
　　晁公武曰元祐中侍经筵时上
　　祖禹进呈序曰古文孝经二十二章与尚书论语同出于孔氏壁中歴世诸儒疑莫能明故不列于学官今文十八章自唐明皇为之注遂行于世二者虽大同而小异然得其真者古文也臣今窃以古为据而申之以训説虽不足以明先生之道庶几有万一之补焉臣谨上　又劄子曰臣伏覩国史章献明肃太后尝命侍读宋绶择前代文字可以资孝养补政治者以备仁宗观览臣职劝读虽不足以跂望前人之髣髴然区区忠益敢不尽愚窃以圣人之行莫先于孝书莫先于孝经孝经有古文有今文今文即唐明皇所注十八章古文凡二十二章由汉以来惟孔安国马融为之传自余诸儒多疑之故学者罕习仁宗朝司马光在馆阁为古文指解一卷表上之臣窃考二书虽不同者无几然古文实得其正故尝妄以所见又为之説非敢好异尚同庶因圣言少闗省览伏惟陛下方以孝治天下此乃羣经之首万行之宗倘留圣心则天下幸甚其古文孝经説谨缮写为一册上进
　　真徳秀曰自唐宗御注孝经出世不复知有古文先正司马公作为指解太史范公复为之説于是学者始得见此经旧文
　　杨士竒曰宋元祐中秘书省著作郎兼侍读范祖禹淳夫经筵所进刊板在成都
　　赵氏【克孝】孝经传
　　宋志一卷
　　佚
　　杨杰曰克孝中上科任越州管内观察使神宗朝着孝经传上进赐诏称谕
　　张氏【元老】孝经讲义
　　宋志一卷
　　佚
　　吕氏【惠卿】孝经传
　　宋志一卷
　　佚
　　李氏【公麟】孝经图
　　一卷
　　未见
　　公麟自述曰鳯阁舍人杨公雅言孝经闗键六艺根本百行在世训所重谓龙眠山人李公麟曰能图其事以示人为有补元丰八年六月因摭其一二随章而图之
　　范冲跋曰孝者自然之理天地之所以大万物之所以生人之所以灵三纲五常之所以立学然后知之心不茍虑必依乎道足不茍动必依乎礼行之以不息守之以至诚造次必于是颠沛必于是及乎习与性成是谓纯孝不然无以立身矣岂不见夫诸侯车服之美仪物之盛尊荣如此国公以幼学之年享宠禄之厚盍思所以保富贵之道乎故冲以诸侯之事为献曰战战兢兢如临深渊如履薄冰周之诸侯其入而居于王所则皆为之卿士故冲又欲以卿大夫之事为献曰夙夜匪懈以事一人国公其勉之按中兴圣政录绍兴五年建国公初出资善堂冲书李公麟孝经图以进
　　陆完曰龙眠居士图孝经虽曰随章摭其一二然自天子以至于庶人威仪动作之节与夫郊庙之规模闾里之风俗器物之制度畜产之性情亦畧备矣文征明曰李伯时画孝经一十八事葢摘其中入相者而图之按画谱所载御府伯时画一百有七中有孝经相此卷葢宣和所蔵然无当时印识而有绍兴小玺岂南渡后又尝入秘府耶伯时喜画古贤故事每簿着训诫则孝经相当非特一本此殆别本也伯时之画论者谓出于顾陆张吴集众善以为己有能自立意不蹈习前人而阴法其要其成染精致俗工或可学至于率畧简易处终不及也此昔人定论余不容赘言若其文学人品在东坡山谷之间而博学精识出刘贡父之上官京师数年不一迹权贵之门佳时胜日载酒出游坐石临流翛然终日山谷谓其风流文雅不减古人而为画所掩然而卒亦不能掩也
　　项元汴曰龙眠孝经图载云烟过眼録蔵西人王芝子庆所后三百余年余获覩之何多幸也
　　何氏【执中】孝经解
　　佚
　　江氏【杞】孝经注
　　佚
　　闽书杞字坚老建阳人政和三年进士以御史致仕里居十五年讲学著书不倦郡守魏矼见其所着孝经叹曰他日变此邦人为曾闵必是书也
　　吉氏【观国】孝经新义
　　佚
　　家氏【滋】孝经解义
　　宋志二卷
　　佚
　　王氏【悱】孝经解义
　　佚
　　宋鉴绍兴八年四月徽州布衣王悱献孝经讲义诏赐帛三十疋
　　程氏【全一】孝经解
　　佚
　　玉海绍兴十年十二月程全一进孝经解命为太学职事
　　林氏【独秀】孝经指解
　　佚
　　玉海绍兴十一年十一月林独秀进孝经指解赐束帛
　　王氏【文献】孝经详解
　　宋志一卷
　　佚
</div>
    <div class="pagination">
<a href="经义考_page281.html">上一页</a><span>...</span><a href="经义考_page277.html">277</a><a href="经义考_page278.html">278</a><a href="经义考_page279.html">279</a><a href="经义考_page280.html">280</a><a href="经义考_page281.html">281</a><span class="current-page">282</span><a href="经义考_page283.html">283</a><a href="经义考_page284.html">284</a><a href="经义考_page285.html">285</a><a href="经义考_page286.html">286</a><a href="经义考_page287.html">287</a><span>...</span><a href="经义考_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
