<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 182 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 182 页/共 273 页</h1>
    <div class="content">△《庄子通义》十卷（两江总督采进本）
明朱得之撰。得之有《宵练匣》，已著录。此书以为《庄子》之书命辞跌宕，设喻险奇，人多谓其荒唐谬悠，不知异者辞也，不异者道也。故为作通义，并加旁注以详释之。先是，宋咸淳间钱塘道士褚伯秀尝作《义海纂微》，未行於世。
王潼录其遗稿以授得之，得之因附刻於每段之下，先列《通义》，次及《义海》。
前有得之自序。案伯秀《义海纂微》，采掇详博，今原本尚存，已著於录。得之所解，议论陈因，殊无可采。至於评论文格，动至连篇累牍，尤冗蔓无谓矣。
△《解庄》十二卷（内府藏本）
明陶望龄撰。望龄字周望，号石篑，会稽人。万历癸丑进士，官至国子监祭酒。谥文简。事迹附见《明史唐文献传》。是编仅寥寥数则，归安茅兆河取与郭正域所评合刻之，均无所发明。
△《南华经副墨》八卷（两江总督采进本）
明陆西星撰。西星字长庚，号方壶外史，不知何许人。焦竑作《庄子翼》，引西星之说颇多，则其人在竑以前。书首有其从子律序，作於万历戊寅，则与竑相距亦不远也。是书编次，一依郭象本，而以天道篇虚静恬淡寂寞无为八字分标八卷，每篇逐节诠次。末为韵语，总论一篇之旨。其名副墨，即取大宗师篇副墨之子语也。大旨谓南华祖述道德，又即佛氏不二法门。盖欲合老、释为一家。其言博辨恣肆，词胜於理。其谓天下篇为即《庄子》后序，历叙古今道术，而以己承之，即《孟子》终篇之意，则颇为有见。故至今注《庄子》是篇者，承用其说云。
△《读庄小言》一卷（江西巡抚采进本）
明文德翼撰。德翼有《宋史存》，已著录。此书就《庄子》诸篇随笔记其所得，然未能拔奇於旧注之外。
△《药地炮庄》九卷（内府藏本）
明方以智撰。以智有《通雅》，已著录。是编乃所作《庄子解》。药地者，以智僧号也。以《庄子》之说为药，而己解为药之炮，故曰炮庄。大旨诠以佛理，借滉洋恣肆之谈，以自摅其意。盖有托而言，非《庄子》当如是解，亦非以智所见真谓《庄子》当如是解也。
△《古今南华内篇讲录》十卷（浙江巡抚采进本）
题林屋洞藏书，不著撰人名氏，亦不著时代。卷一为南华旨要，皆言注《庄》之大旨。其第五节云，洞庭今日首提虚用，其言何徵，亦惟得宗印於云庄先师。
卷二以《庄子》寓言一篇升冠於诸篇。前有小序云，洞庭山缥缈峰林屋洞天梦蝶易师从蕙谿老农学《易》於天都峰，尝会门弟子详说南华反约旨要，弟子三林辈因记录师语，著为成书。而《南华旨要》中又有《庄子》至今二千年语，以长历推之，当为明末国初人也。卷三为逍遥游。卷四为齐物论。卷五为养生主。卷六为人间世。卷七为德充符。卷八为大宗师。卷九为应帝王。卷十为天下。盖以寓言为《庄子》前序，以天下为《庄子》后序，而内七篇之次第亦先后不同。其说以郭象注为今本，以向秀注为古本。然秀注《经典释文》尚引之，而陈氏《书录解题》已称亡佚，宋以来诸家书目皆不著录，不知何由见之。且古人一书无两序，其有序者必附於末，最可考者，《吕氏春秋》之序在十二纪末，《史记》自序、《汉书序传》、扬雄《太玄》、《法言》、王符《潜夫论》、袁康《越绝书》，下至刘勰之《文心雕龙》诸序，亦皆在书末。此以前序、后序指为古本，是用后世之例推测三代，其为依托无疑。又《唐书艺文志》称唐天宝元载尊《庄子》为《南华真经》，而此乃云加之南华之名，吾兹未之闻焉。意者郭子欤，向子欤，其在后之人欤？吾无闻焉耳矣。乌在其见古本也。
△《南华评注》（无卷数，山东巡抚采进本）
国朝张坦撰。坦字方平，号一菴，泰安人。是书成於康熙戊午。自序谓广求古注数十馀家，采其简当，删其繁芜，又参以己意，为之评释，别为或问十条列於卷首。今案其书，分段加评，逐句加注，皆不言本某家之古注。其注似徐增之说唐诗，其评亦如金人瑞之评《西厢记》、《水浒传》而已。观其或问第二条，以《庄子》为风流才子，可知其所见矣。
△《庄子解》三卷（内府藏本）
国朝吴世尚撰。世尚，贵池人。是编成於康熙癸巳，所说止《庄子》内七篇。
大旨引《庄子》而附之儒家，且发挥其文字之妙。观其目录后附记，称向来解《庄子》者惟林西仲可观，但有不尽洽乎文义者，是不知古有向、郭；又开卷即云《庄子》自名其书曰《南华经》，是并《唐书艺文志》亦未考也。
△《南华通》七卷（陕西巡抚采进本）
国朝孙嘉淦撰。嘉淦有《春秋义》，已著录。是编取《庄子》内篇，以时文之法评之。使起承转合，提掇呼应，一一易晓，中亦颇以儒理文其说。
△《南华本义》二卷（山东巡抚采进本）
国朝林仲懿撰。仲懿不知何许人。是编只注《庄子》内篇，语多附会。如释逍遥游以北冥有鱼为太极静而生阴，化而为鹏为太极动而生阳，以南冥北冥为无极而太极，太极本无极之类，皆强生意见。其馀诠释，亦多类金人瑞、徐增之流。
△《南华简钞》四卷（浙江巡抚采进本）
国朝徐廷槐撰。廷槐字立三，号笠山，会稽人。雍正庚戌进士。是编於《庄子》内篇全录其文，外篇杂篇颇有刊削，渔父、盗跖、让王、说剑之属则全篇删之。每篇各为详注。其论文论理，纯以妙悟不测为宗。大抵原本禅机，自矜神解也。
△《南华模象记》八卷（浙江巡抚采进本）
国朝张世荦撰。世荦字无夜，钱塘人。乾隆甲子举人。其学以禅为宗，因以禅解《庄子》。以天下篇为《庄子》自序，以寓言篇为开宗第一为首卷，如林屋洞南华讲录之说。其下则悉取外篇之文附内七篇之后，亦明人移掇《管子》、《晏子》之意。其篇目皆依佛经之例，以内篇之名标曰某品某品，删去盗跖、渔父、说剑三篇，又删去蒋闾葂数段。每篇之首，各为宗旨，叙其所以分并之故。昔苏轼撰《庄子祠堂记》，欲删渔父、盗跖等篇，然不过托之文字，非真有删本。今则分割并附，又多所芟薙，是直修改《庄子》，非注释《庄子》矣。
△《观老庄影响论》一卷（浙江巡抚采进本）
明释德清撰。德清字登印，全椒人。即当时所称憨山大师者也。其书多引佛经以证老、庄，大都欲援道入释，多惝恍恣肆之言。以其借老、庄为名，故姑附之道家。其曰影响论者，取空谷传声，众响斯应之义也。
△《周易参同契注解》三卷（江苏周厚堉家藏本）
明张位撰。位有《问奇集》，已著录。是书章次，一依陈致虚本而别为之注。
大抵参取诸家之说，以己意发明之。其震庚、兑丁诸图，及上、下弦诸图，则皆位所补入也。
△《参同契章句》一卷（安徽巡抚采进本）
国朝李光地撰。是书前有自序，谓《参同契》者，参之而同契也。三相类者，三字之义疏尔。魏氏作《参同契》，自以为阙略未备，复作《三相类》一篇，互相解剥，而二千年未有知者。心之不达，则窃易旧简以就肤见。故此书独无完编，惟《汉魏丛书》所载似是原本，间有窜互不多也。独其不知中断二书及截立标题，亦庸末者之妄云云。盖据篇末《参同契》者以下有今更作此命《三相类》之文，考《旧唐书经籍志》载《周易参同契》二卷，《周易五相类》一卷，并注魏伯阳撰。三五字形相近，未详孰是，然足知伯阳原有此二书也。明杨慎称或掘地得石函，中有《古文参同契》，魏伯阳所著上、中、下三篇，后序一篇，徐景休《笺注》亦三篇，后序一篇，淳于叔通《补遗三相类》二篇，后序一篇，合为十一篇。其说颇怪。慎好伪托古书，疑其因《唐志》之言，别《三相类》於《参同契》，造为古本，光地是书又阴祖其说。惟慎以《三相类》为淳于叔通《补遗》，光地则以为亦伯阳著，与《唐志》相合，较为有本耳。书中分章，大概亦与杨本同，惟不载徐景休《笺注》，又厘《三相类》为三篇，而於二书之后各列炉火说一篇，与杨本异。则不知光地又何所据也。
△《参同契注》二卷（江苏巡抚采进本）
国朝陈兆成撰。兆成字宜赤，上虞人。案《浙江遗书目录》，载有两陈兆成。
其作《太极图说注解》者，称为常熟陈兆成，康熙初人。作此书者，称为上虞陈兆成。然《太极图说注解》末有乾隆戊辰兆成子鲁附记凡例，称是书与《参同契》互有异同，是刻可分为二，可合为一云云。则似乎二书又出一人，疑不能明也。
其书尽废诸家旧注，独以文义推寻，分《参同契》为三篇。以补塞遗脱为后篇，亦分为三，与前篇相配。又统分为二十九章。大旨谓首篇专明易理，御政章乃言人君治世之事，即易之神化流通处，其后乃配以服食之法，而总不外乎易之中。
又自作释例一篇附於末，反覆推阐，其说颇详。
△《古文周易参同契注》八卷（陕西巡抚采进本）
国朝袁仁林撰。仁林字振千，三原人。是编以《参同契》旧注往往各自为说，反增障碍。因为随文解义，凡书中借喻之语，悉以身所自具者指明之。书成於雍正壬子。其曰古文者，盖据杨慎所称石函本云。
△《古参同契集注》六卷（江西巡抚采进本）
国朝刘吴龙撰。吴龙字绍闻，南昌人。雍正癸卯进士，官至都察院左都御史。
是集前有自序，称《参同契》自明杨慎掘地得原本，经传始分，因本元俞琰发挥而为是注。前载慎序，谓《参同契》书隋、唐经籍志是书原未著录，盖据《读书志》之说。考《旧唐书经籍志五行类》有《周易参同契》二卷，魏伯阳撰；《周易五相类》一卷，亦魏伯阳撰。《新唐书艺文志》同。晁氏所说，未免失考。慎述之，亦为沿误。至慎所称古本，云掘地得之石函，夫文字托於金石，尚不免剥蚀销泐，石函所藏，如在彭晓以后，则五代至宋，不应无一人见之，至明始出。如在彭晓以前，则绢素纸札，入土五六百年尚完全无阙，有是理耶？至俞琬之发挥，实不及彭晓、陈致虚所注。独据以为本，亦未为确论也。
△《枕中书》一卷（江苏巡抚采进本）
旧本题晋葛洪撰。考隋、唐、宋艺文志但有《墨子枕中记》及《枕中素书》，而无葛洪《枕中书》。此本别载《说郛》中，一名元始上真众仙记，而《通志》所列《元始上真记》无众仙字，似亦非此书。书中说多谬悠。若称太昊氏治岱宗山，颛顼治恒山，祝融氏治衡霍山，黄帝治嵩高山，金天氏治华阴山，尧治熊耳山，舜治积石山，禹治盖竹山，汤治元极山，武王为田极明公，汉高祖、光武为四明宾友之类，已属不经；至谓元始天尊与太玄玉女通气结精，遂生扶桑大帝、九天玄女，诞妄尤甚。又在真灵位业图诸书之下，其出后人伪撰无疑也。
△《真灵位业图》一卷（内府藏本）
旧本题梁陶宏景撰。宏景有《真诰》，已著录。《真诰》见於唐、宋志，朱子谓其窃佛家至鄙至陋者。此书杜撰凿空，又出《真诰》之下。其用纬书灵威仰、赤熛怒、曜魄宝、含枢纽之名，已属附会，而易叶光纪为隐侯局，尤为无据。至以孔子为第三左位太极上真公，颜回为明晨侍郎，秦始皇为酆都北帝上相，曹操为太傅，周公为西明公，比少傅，周武王为鬼官北斗君，则诞妄殆不足辨。王世贞、胡震亨乃取《真诰》及玉检大录诸书详为考核，殆亦好奇之过矣。
△《冥通记》四卷（内府藏本）
梁周子良撰。《隋志》作一卷，《宋志》作十卷，与今本皆不同。然第四卷目录末云，大凡四卷真本书杂色合六十五番，或真或草行，所言乃与今本合，则《隋志》、《宋志》均误也。首有陶宏景所作《子良传》，称子良字元龡，本汝南县人，寓居丹阳。年十二，从宏景於永嘉，受仙灵箓《老子》五千文，西岳公禁虎豹符。十一年从还茅山，受《五岳图》三星内文。十四年乙未岁五月二十三日，遂通真灵。后一年卒，年二十。其说荒诞不经。此书所记遇仙之事，起乙未五月十三日，至丙申七月末，逐日缕载，亦宏景《真诰》之流也。然其文颇古雅，时有奥字。黄生义府第二卷末附此书训释一篇，如治堂为道士之居，弥沦为梦魇，道义为道友，娄罗一作覼缕，犹言委曲。水汤读为荡，谓以水涤器。道子为弟子，约尺为压书尺，五尺为床之别名，忄孔忄孔为梦魇鼻中作声，塸字即瓯字，角家为风角家，坛靖皆为修道之所，扌屐之扌音洛官反，为二屐相叠，庹为横展两臂，乙为以墨灭字，甲乙告之为次第，<贝危>请为以财事神，登为登时，<木屏>档为安置，传写误从木，畔等为同伴，扇削为起屋犯鬼神禁忌，靖棂为道室之窗，辅病为口颊病。各有考证，亦颇赅洽。惟薰陆为乳香，则可不必笺注耳。
△《金丹诗诀》二卷（两江总督采进本）
旧本题唐纯阳真人吕岩撰，宋云峰散人夏元鼎编。元鼎即作《阴符经讲义》者也。卷中诗句皆言坎离交媾，婴儿姹女，道家修养之术。其上卷末附载留题诗六首，厉鹗《宋诗纪事》亦采录之，然岩本唐人，其诗殊不类唐格。下卷歌行尤鄙俚。且唐人棋路，黑白各百五十，故《棋经》有枯棋三百之语。此所载下棋歌中乃称因看黑白，愕然悟顿，晓三百六十路，又窑头坯歌内有君不见洛阳富郑公，说与还丹如盲聋，又不闻三衢赵阅道，参禅作鬼终不懊之句，是直为入宋作矣。
殆羽流所依托欤？下卷末附南岳遇师本末，亦题夏元鼎编，述元鼎遇赤城周真人指示得道事。考《蓬莱鼓吹附录》，称元鼎博极群书，屡试不第。应贾、许二帅幕，出入兵间。至上饶，夜感异梦，弃官入道。至南岳祝融峰，得遇异人传授。
亦道家荒诞之言，不足信也。
△《韩仙传》一卷（两江总督采进本）
旧本题唐瑶华帝君韩若云撰。篇中自序，祖为韩仲卿，父为韩会，叔父为韩愈。即世俗所传韩湘事。然湘字北渚，不识何以称韩若云也。传中自称遇吕洞宾传授得道。考吕岩为吕渭之孙，当在湘后，何以湘转师之？又《太平广记》载解造逡巡酒，能开顷刻花，及牡丹瓣上现云横秦岭家何在，雪拥蓝关马不前句，称为愈之疏从，自江淮来者，不云即湘；而愈集秦岭蓝关一诗题云，示侄孙湘，亦不云侄；与此传皆不合，其为伪托明矣。元陈栎跋《韩昌黎画图》一篇，辨湘事甚详，见所作《定宇集》中。
△《西山群仙会真记》五卷（两淮盐政采进本）
旧本题华阳真人施肩吾撰。肩吾字希圣，洪州人。唐元和十年进士。隐洪州之西山，好事者以为仙去。此书中引海蟾子语。海蟾子刘操，辽时燕山人，在肩吾之后远矣。殆金、元间道流所依托也。其书凡五卷，卷各五篇。曰识道、识法、识人、识时、识物；曰养生、养形、养气、养心、养寿；曰补内、补气、补精、补益、补损；曰真水火、真龙虎、真丹药、真铅汞、真阴阳；曰炼法入道、炼形化气、炼气成神、炼神合道、炼道入圣。其大旨本於《参同契》，附会《周易》，参以《医经》。戒人溺房帷，饵金石，收心敛气，存神固命，有合於清净之旨，犹道书之不甚荒唐者。
△《仙苑编珠》三卷（浙江汪启淑家藏本）
旧本题唐王松年撰。松年，天台道士。《文献通考》作唐人，然书中有梁开成二年事，则已入五代矣。是书以古来圣帝明王并在仙籍，与后世修真好道者并数，得三百馀人。仿《蒙求》体，以四字比韵。撮举事要，而附笺注於下。《通考》作二卷，又序文及《通考》所举人数，皆与今书不符。或后人有所附益欤？
△《道教灵验记》十五卷（两淮盐政采进本）
蜀杜光庭撰。光庭有《了证歌》，已著录。其书历述奉道之显应，以自神其教。凡宫观灵验三卷，尊像灵验二卷，天师灵验一卷，真人王母等神灵验一卷，经法符录灵验三卷，钟磬法物灵验一卷，斋醮拜章灵验二卷。以光庭自序及宋徽宗序考之，尚阙五卷。张君房《云笈七签》亦载此书，仅六卷一百十八条，又节删之本，更非其旧矣。陶岳《五代史补》载，光庭，长安人，僖宗时应九经举不第，尝从道士潘尊师游。会僖宗求可领蜀中道教者，潘荐光庭。遂奉诏披戴，赐号广成先生。而《青城山志》载元符中彭崇一序，则云光庭字宾圣，京兆杜陵人，与郑云更应百篇举不第，入天台为道士。扈僖宗入蜀，留居青城以卒。其说小异，未详孰是，然其为由儒入道则同。故所述皆娴於文字，较他道家之书词采可观。
惜其纯为神怪之说，不足据为典要耳。旧本题曰唐人。考朱子《通鉴纲目》书王建以道士杜光庭为谏议大夫，而光庭《广成集》中又有谢户部侍郎表，则非惟入蜀，且仕蜀矣。故今改题焉。
△《神仙感遇传》五卷（两淮盐政采进本）
蜀杜光庭撰。记古来遇仙之事。《云笈七签》所载凡四十四条，此本凡七十五条。然第五卷末尚有阙文，不知凡佚几条也。
△《墉城集仙录》六卷（两淮盐政采进本）
蜀杜光庭撰。记古今女仙凡三十七人。云墉城者，以女仙统於王母，而王母居金墉城也。张君房《云笈七签》所载，与此本互异。然此本前数卷皆袭《汉武内传》、陶宏景《真诰》之文，真伪盖不可知。疑君房所录为原本，而此本为后人杂摭他书砌合成编。然均一荒唐悠谬之谈，真伪亦无足深辩耳。
△《洞天福地岳渎名山记》一卷（两淮马裕家藏本）
蜀杜光庭撰。首仙山，次五岳，次十大洞天，附以青城山，次五镇海渎，次三十六精庐，次三十六洞天，次七十二福地，次灵化二十四，皆神仙幻窅之言。
故虽纪山川，不隶之地理类焉。
△《洞仙传》一卷（浙江汪汝瑮家藏本）
不著撰人名氏。晁、陈诸家书目皆未著录，然《太平广记》尝引之，《云笈七签》第十卷第十一卷亦全载其文，则宋以前人作也。所录自元君迄姜伯，凡为传七十有七。
△《集仙传》十五卷（江苏巡抚采进本）
不著撰人名氏。《书录解题》载《集仙传》十二卷，曾慥撰。称其书记岑道愿而下一百六十二人。今《说郛》所载，虽非完本，然与此书体例迥殊，知非慥作。焦竑《国史经籍志》载《集仙传》十卷，亦不著撰人名氏。竑书抄本刊本皆多讹误，岂十字下脱一五字欤？此书所载皆唐事，每条各注出典，如《太平广记》之例。以《广记》核之，无不符合，盖即好事者从《广记》钞出耳。
△《无上秘要》一卷（浙江孙仰曾家藏本）
不著撰人名氏。案晁公武《读书志》载此书，称元始天尊说。《艺文志》止七十二卷，不知何时析出二十三通。此本仅数十则，前后杂乱无次第，不特非七十二卷之旧，即所谓二十三通者亦不可复辨。卷内引司命东乡君语，又列张子房司马季主诸人，疑非晁公武所见之本，或后人袭原书之名，剿他书以成编也。其大旨推演尸解之术，而尸解之术在炼录形灵丸。又云，尸解者，当遗脚一骨以归三官，馀骨随身而迁，男留左骨，女留右骨。又有火解、兵解诸术，俱怪诞不经。
△《胎息经》一卷（内府藏本）
旧本题幻真先生注，不著名氏，亦不著时代。经与注似出一人。大旨本《老子》谷神不死一章，而畅发其义。
△《疑仙传》三卷（兵部侍郎纪昀家藏本）
旧本题隐夫玉简撰，不著名氏。诸书或引作王简，字形相似，莫能详也。亦不著时代。中卷朱子真赵颖一条，称銮舆将幸蜀，忽失子真，颖服其药，果得二百馀岁。考唐玄宗、僖宗皆尝幸蜀，即以玄宗幸蜀计之，自天宝十四载乙未下推二百馀年，亦当乾德开宝之间，知为宋人所撰矣。所录凡二十二人，皆开元以后事。前有自序，称不敢便以神仙为名，因目之曰《疑仙传》。其词皆冗沓拙陋，或不成文，殆粗知字义者所为。虽宋人旧本，无足采录也。
△《翊圣保德传》三卷（两淮盐政采进本）
宋王钦若撰。钦若爵里事迹具《宋史》本传。初，澶渊之役，钦若忌寇准功，以孤注之说进。真宗以为耻，乃谋以符命夸四裔。於是天书之事起，东封西祀，诸说并兴。钦若尝自言少时见天中赤文成紫薇二字，复於褒城道见异人，告以他日当位至宰相。视其刺，乃唐裴度。自以为深达道教，遂创修醮仪，领校道书，凡增六百馀卷。复自著道书数种，此传其一也。传中所言翊圣真君降盩厔民张守真家，太祖、太宗皆崇信之，事殊怪妄。盖自张鲁之教有三官，天、地之外独有水官，而木、金、火、土不与，故道家独尊玄武。此所谓翊圣真君，即玄武也。
钦若小人，借神怪之说以固宠，不足多责。至著而为书，则无忌惮之甚矣。
△《案节坐功法》一卷（编修程晋芳家藏本）
旧本题宋陈抟撰。所论坐功治病之法，分案节气行之。《宋史艺文志》不著录，盖后人托名也。
△《极没要紧》一卷（浙江巡抚采进本）
旧本题公是先生撰。公是先生，宋刘敞别号也。钱曾《读书敏求记》曰：《极没要紧》一卷，即刘原父弟子记也。於时人或书名，或书字，盖以微旨别其人之贤否。案公是先生《弟子记》载晁公武《读书志》，曾所述，即公武之语。
然其书尚有传本。今别著录此书，皆采掇郭象《庄子注》语，联缀成文，与《弟子记》迥别，不知曾何以合为一书。岂曾所见别一本，而此为好事者所依托欤？
《弟子记》本属儒家，此书既剽《庄子注》，则道家言矣。故附存其目於道家，而辨其伪妄焉。
△《三洞群仙录》二十卷（浙江吴玉墀家藏本）
宋陈葆光撰。葆光，江阴道士。是书采摭古来仙人事实集为四字俪语，而自注之。盖王松年《仙苑编珠》之续。然所载但取怪异，不尽仙人事也。
△《道门定制》十一卷（安徽巡抚采进本）
前五卷为西蜀道士吕玄素撰。所载皆斋醮中表状文牒之式，兼及符箓，有淳熙戊申自序。后六卷为玄素门人吕太焕所补，兼录政和玉音长吟法事、短吟法事及道君自制道词，有嘉泰辛酉自序。皆道流以意为之，自神其教者也。玄素书作於孝宗时，太焕书作於宁宗时。而第五卷中有大元国乡贯字样，殆元代刊刻，又有所附益，非复二吕之旧。然本书既纯构虚词，则增窜亦不足诘，同归於诞而已矣。
△《梅仙观记》一卷（浙江汪汝瑮家藏本）
宋杨智远编。智远，仙坛观道士，其始末未详。是编记汉梅福仙迹。首列梅仙事实，不著撰人。称自汉至今凡二十二丙寅，自元始中至今贞元二年丙申，计一千二百五十九年，则当为唐人作。然其文前列福王莽时所上书，全录《汉史》，自变名为吴门市卒以下备言炼丹遇魔，逢师昇举之事，其词甚鄙，至称王莽为国舅，殆粗野道流所依托也。次列罗隐碑及萧山明、萧泰来题后。次列宋敕诰。次列宋人赞词及题咏，有后林李义山诗一首。考厉鹗《宋诗纪事》，宋别有李义山，非唐之商隐也。萧山明碑阴文称咸淳六年六月朔，则此书成於度宗时矣。
△《延寿第一绅言》一卷（编修程晋芳家藏本）
旧本题宋愚谷老人撰，不著名氏。其论摄生以绝欲为第一义，力辟三峰采战之术。所引前人绪论居多，中及储泳袪疑说，则其人当在南宋末也。
△《广胎息经》二十二卷（两淮盐政采进本）
不著撰人名氏，但题为宋人。然第二十一卷中引罗洪先、陈献章语，则明代道流所作，题宋人者妄矣。其书皆称养浩生问而丹庭真人答，分却病、延年、成真、了道四部，论吐纳之法兼及容成之术，非道家正传也。
</div>
    <div class="pagination">
<a href="四库全书总目提要_page181.html">上一页</a><span>...</span><a href="四库全书总目提要_page177.html">177</a><a href="四库全书总目提要_page178.html">178</a><a href="四库全书总目提要_page179.html">179</a><a href="四库全书总目提要_page180.html">180</a><a href="四库全书总目提要_page181.html">181</a><span class="current-page">182</span><a href="四库全书总目提要_page183.html">183</a><a href="四库全书总目提要_page184.html">184</a><a href="四库全书总目提要_page185.html">185</a><a href="四库全书总目提要_page186.html">186</a><a href="四库全书总目提要_page187.html">187</a><span>...</span><a href="四库全书总目提要_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
