<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 239 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 239 页/共 273 页</h1>
    <div class="content">△《静惕堂诗集》四十四卷（江苏巡抚采进本）
国朝曹溶撰。溶有《崇祯五十宰相传》，已著录。溶记诵淹博，诗文亦富，然其集初无定本，篇帙多寡不一，有作三十卷者，有作正集八卷，续集三卷者，皆不知何人所编。此本为雍正乙巳刊行，凡古今体诗几四千首，乃其外孙朱丕戭所裒辑，溶生平吟咏，盖具在於是矣。
△《粤游草》一卷（两江总督采进本）
国朝曹溶撰。是集，乃其顺治丙申、丁酉，官广东时所作。凡古体三十首，近体二百八十一首，已编入《静惕堂集》中，此乃其初出别行之本。
△《橘洲诗集》六卷（直隶总督采进本）
国朝范士楫撰。士楫字箕生，定兴人。前明崇祯丁丑进士，入国朝，官至吏部郎中。是集，皆其顺治乙酉以后之作，其诗尚染明季伪体。卷首《自序》一篇，故为奥涩，亦当时习气也。
△《犀崖文集》二十五卷（江西巡抚采进本）
国朝易学实撰。学实字去浮，雩都人，前明崇祯己卯举人。是集，学实所自编，其文一往有骏气，而微伤於剽。
△《云湖堂集》六卷（江西巡抚采进本）
国朝易学实撰。是编乃其诗集，第一卷曰《湖山诗》，二卷曰《北征诗》，三卷曰《南归诗》，四卷曰《寓情诗》，五卷曰《赠怀诗》，六卷曰《离忧诗》，皆入国朝以后作也。
△《且园近集》四卷、《且园近诗》五卷（江苏周厚堉家藏本）
国朝王岱撰。岱字山长，湘潭人。前明崇祯己卯举人，入国朝，官随州学正；康熙己未，尝荐举博学鸿词。其杂文题曰《近集》，盖以别於《近诗》，然集非文之专名，古例具存，分隶殊未允也。《近诗》之末，有《楚书侄编校且园集竣》一首，则两编皆岱所自定。其名“且园”者，《近集》中有《且园记》，称康熙丙午七月，就随州任，黉宫有隙地，宅而园之曰“且园”，故以名其集云。
△《了葊文集》九卷（浙江巡抚采进本）
国朝王岱撰。是集九卷，皆杂文；第八卷则全录募疏，殊失删汰，其文雅俗相参，而好为诟詈之词，犹明末门户之馀习。
△《内省斋文集》三十二卷（江西巡抚采进本）
国朝汤来贺撰。来贺字佐平，改字念平，号惕菴，南丰人。前明崇祯庚辰进士，官至广东按察司佥事；明亡归里，主白鹿书院讲席以终。其文多以砥砺薄俗，警劝愚蒙，故词多质朴，务求尽意而后止。江右之俗，无不尊其乡先生。而来贺论王彦章为忠於贼，不可为死节，独深斥欧阳修《新五代史》之非。则为明季降闯诸人而发，所谓有为而言之者也。
△《古处堂集》四卷（直隶总督采进本）
国朝高尔俨撰。尔俨字岱舆，静海人。前明崇祯庚辰进士，授编修；入国朝，官至大学士，谥文端。是集，大抵应酬之作，亦尚沿明季之馀习。
△《沚亭文集》二卷（山东巡抚采进本）
国朝孙廷铨撰。廷铨有《南征纪略》，已著录。是集为其门人慕天颜所编。
国初景运光明，人才蔚起，廷铨文笔虽未能与一时作者抗衡，而平正通达，究无纤仄噍杀之音，盖时会之盛为之也。
△《薪斋集》八卷（浙江巡抚采进本）
国朝吕阳撰。阳字全五，无锡人。前明崇祯庚辰进士，入国朝，官至浙江布政司参议。是集凡诗一卷，文六卷，歌行、赋、诗馀，又为一卷。
△《读史亭诗集》十六卷、《文集》二十二卷（浙江巡抚采进本）
国朝彭而述撰。而述字禹峰，邓州人。前明崇祯庚辰进士，授阳曲县知县；入国朝，官至贵州巡抚，终於云南布政使。而述久历边陲，所为诗文，皆雄奇峭拔，不受前人羁勒，而不免才多之患。朱彝尊《序》，谓其人所应有尽有，人所应无不尽无，斯评当矣。
△《道山堂前集》四卷、《后集》七卷（福建巡抚采进本）
国朝陈轼撰。轼字静机，侯官人。前明崇祯庚辰进士，入国朝，官至广西苍梧道。是编前集文一卷，诗三卷，诗馀附之。后集文二卷，诗三卷，诗馀二卷。
轼诗文皆清婉和雅，特未深厚，七言古体，亦多未谐音节，盖非其所长。
△《山围堂集》二十三卷（福建巡抚采进本）
国朝郑宗圭撰。宗圭字圭甫，号瞻亭，前明崇祯壬午举人；入国朝，官乌程县知县。是集，前十卷皆史论，自“春秋”迄於元代，名曰《读史卮言》。十一卷至十七卷皆诗，十八卷至二十卷为序记，二十一卷、二十二卷为《续读史卮言》，乃专论明代君臣，二十三卷为杂著，亦史论之馀也。宗圭留心史学，其褒讥颇平允，无《读史管见》诸书，好为诋诃吹索之弊；至论明事，仍载建文出亡诸语，则野史传疑，尚未经订定故耳。
△《石云居士集》十五卷、《诗》七卷（江苏巡抚采进本）
国朝陈名夏撰。名夏字百史，溧阳人。前明崇祯癸未进士，授翰林院编修；入国朝，官至大学士，缘事伏诛。此集卷首有名夏顺治三年《自序》，而集中《贺成青毡冢宰序》，称顺治九年，则集成之后，又有所增续矣。集中祭其师项煜文，历称煜之智与煜之忠，又云吾师不死於雠，而死於贼，殊乖公论。厥后归命国朝，弃瑕录用，复以怙权罹法。御制《人臣警心录》即为名夏所作，至今为鉴。其立身盖不足称，特以当时著作，商榷典制，足资考核，故遗集流布，尚在人间。今亦姑存其目，而并辨其颠倒是非之失，俾来者无惑焉。
△《栖云阁诗》十六卷、《拾遗》三卷（山东巡抚采进本）
国朝高珩撰。珩字葱佩，号念东，晚号“紫霞道人”。前明崇祯癸未进士；入国朝，官至刑部侍郎。王士祯《居易录》，称其生平撰著，不减万篇。是集，为赵执信所编；又《拾遗》三卷，则宋弼所辑。其诗多率意而成，故往往近元、白《长庆集》体。
△《栖云阁诗略》（无卷数，编修励守谦家藏本）
国朝高珩撰。此集犹抄写之本，以各体编次，不分卷数，题曰男之骃、之驹同校阅，盖未刻全集以前，其家录存之稿也。
△《诚正斋集》八卷（山西巡抚采进本）
国朝上官鉝撰。鉝字三立，号松石，翼城人。前明崇祯癸未进士，入国朝，官至副都御史，终於太常寺卿。是集，自一卷至五卷之前半为杂文，五卷后半至六卷皆诗，七卷以后又皆文，且第六卷诗集未完，又杂以对联，其编次殊为无法。其诗文惟意所如，不可绳以格律。
△《青箱堂文集》三十三卷、《诗集》三十三卷（直隶总督采进本）
国朝王崇简撰。崇简有《冬夜笺记》，已著录。崇简练习掌故，为礼官，尝议移祀北岳於浑源州，今其疏具在集中。然其文类皆平近流易，徐乾学《序》，谓其卮词谰语，无非仁义道德，殆不免於微词。诗集以编年为次，始於天启丙寅，迄於国朝康熙戊午，盖莱阳宋琬所删定也。
△《东村集》十卷（山东巡抚采进本）
国朝李呈祥撰。呈祥字其旋，一字吉津，号木斋，霑化人。前明崇祯癸未进士，改庶吉士；入国朝，官至詹事府少詹事。是编，诗文各五卷，诗分十集，曰《邸中稿》，《使程自删》、《木斋诗稿》、《游中山草》、《唐城草》、《秋寻草》、《南游诗》、《纪行诗》、《秋游诗》、《东村诗》，集前各有小序，查慎行《序》，称其与李攀龙、王士祯，前后鼎足，今观所作，慎行非定评也。
△《蕉林诗集》（无卷数，直隶总督采进本）
国朝梁清标撰。清标字玉立，清苑人。前明崇祯癸未进士，改庶吉士；入国朝，官至保和殿大学士。所著诗稿，各以古近体为分，不列卷次，其诗作於明季者，多感概讽刺之言，及入本朝以后，则沨沨乎舂容之音矣。
△《东谷集》三十四卷、《归庸集》四卷、《桑榆集》三卷（山西巡抚采进本）
国朝白允谦撰。允谦有《学言》，已著录。此集为其子方鸿等所编刊，自顺治十八年辛丑，作於致仕以前者，曰《东谷集》，共“诗”正、续二十二卷，“文”正、续十二卷；自康熙元年壬寅至丁未作於致仕之后者，曰《归庸集》，共诗文四卷。自戊申至壬子，晚年所作者，曰《桑榆集》，共诗文三卷。允谦刻意讲学，故所作直抒胸臆，不以文字求工也。
△《陈士业全集》十六卷（江西巡抚采进本）
国朝陈宏绪撰。宏绪有《江城名迹录》，已著录。是编凡分六种，曰《石庄初集》六卷，《寒崖近稿》二卷，《敦宿堂留稿》二卷，《鸿桷集》二卷，《鸿桷续集》二卷，《恒山存稿》二卷。《石庄集》断自甲申以前，馀集多甲申以后之作。
△《九山游草》一卷（浙江巡抚采进本）
国朝李确撰。确有《平寇志》，已著录。是编皆其纪游之作。九山者，雅山、苦竹山、汤山、观山、龙湫山、晕顶山、高冠山、益山、独山也。皆在当湖海滨，确随所游历，各纪以诗，汇为此编。
△《梅花百咏》一卷（江苏周厚堉家藏本）
国朝李确撰。是编，乃确甲申以后遁迹龙湫山中，一月间咏梅花七律百首。
《自序》谓：“寄一枝於山中，有同枯树，感三生於石上，恍睹残魂。”大抵以愁苦之词寄意，然咏梅本为尘劫，衍至百首，尤难为工。宋张洽、元冯子振，皆有是作，而皆不免利钝互见，则亦不必好为苟难矣。
△《二槐草存》（无卷数，两淮盐政采进本）
国朝王翃撰。翃字介人，嘉兴人。王晫《今世说》尝记其还妾一事，称为厚德；又称其少失学，《论》、《孟》不卒读，识字而已，弱冠偶览《琵琶记》，欣然会意，曰此无难，吾亦能之，即据案，唔唔学填词，竟合调。自后学不稍懈，工词曲，又进攻诗。然贫日甚，抱膝苦吟，落落不问家人产云云。则亦姚士粦之流矣，天、崇之间，诗归盛行，人沿竟陵流派，翃毅然独尚唐音，尝以“前路夕阳外，行人春草中”句，为陈子龙所赏。殁后无子，遗稿多佚，是本乃朱彝尊所选定者也。
△《直木堂诗集》七卷（浙江巡抚采进本）
国朝释本昼撰。本昼字天岳，号寒泉子，居绍兴平阳寺。此集乃其晚年所著，凡诗四百馀首，其诗不作禅语，绝无僧家蔬筍气。故李邺嗣《序》曰：“非有人作序，几不知为曲录座上人也。”馀姚黄宗羲，称其五律上入王、孟之室，次不落犬复以下，则似稍过矣。
△《南耕草堂诗稿》（无卷数，浙江巡抚采进本）
国朝曹亮武撰。亮武字渭公，号南耕，宜兴人。其填词有名於时，诗不多见。
此集乃其读书庐山时所作，凡一百八首，题曰第二集；后又附以《甲子岁诗》十八首，题曰第三集；盖残阙不完之稿也。集中有谢文德翼作《诗序诗》，而集首只有蒋超、陈维崧“二序”，德翼《序》，当在第一集内，今佚之也。
△《南雷文定》十一卷、《文约》四卷（江苏巡抚采进本）
国朝黄宗羲撰。宗羲有《周易象数论》，已著录。其所作古文，旧有《南雷文案》、《吾悔》、《撰杖》、《吾山》等集，晚年手自删削，名曰《文定》，后更刊存四卷，故名曰《文约》云。
△《紫峰集》十四卷（直隶总督采进本）
国朝杜越撰。越字君异，号紫峰，容城人。前明诸生，康熙己未，荐举博学鸿词，以老疾，未及赴试而罢。是集，乃其门人杨湛等所编，凡诗四卷，诗馀附焉，杂文共十卷。越受业於定兴鹿善继，平生惟以砥砺行谊，讲明道学为事，故乡里推为耆宿，而文章则非所长。湛等所编，既多录应酬代笔之作，又不甚谙体例，其杂录中有《龙王庙募缘》一篇，乃七言古诗，而编於文中，其所作祠联、壁联、书斋联，一一备载，尤为冗杂。《玉山雅集》载联额，别自有义，非此之谓也。
△《白茅堂集》四十六卷（湖北巡抚采进本）
国朝顾景星撰。景星有《黄公说字》，已著录。景星著述甚富。初有《童子集》三卷，《愿学集》八卷，《书目》十卷，皆崇祯壬午以前作，明末毁於寇。
《顾氏列传》十五卷，《阮嗣宗咏怀诗注》二卷，《李长吉诗注》四卷，《读史集论》九卷，《贉池录》一百十八卷，《南渡集》、《来耕集》共七十三卷，皆崇祯癸未以后作；康熙丙午毁於火，仅《南渡》、《来耕》二集，存十之三四，乙酉、丙戌之间，又有《登楼集》、《避地泖淀集》亦皆散佚。是集，为其子畅所辑，而其子昌编次音释之。凡赋骚一卷，乐府一卷，诗二十二卷，文二十卷。
景星记诵淹博，才气尤纵横不羁，诗文雄赡，亦一时之霸才；而细大不捐，榛楛勿翦，其后人收拾遗稿，又不甚别裁，傅毅之不能自休，陆机之才多为患，殆俱有焉。
△《溉堂前集》九卷、《续集》六卷、《后集》六卷、《诗馀》二卷（陕西巡抚采进本）
国朝孙枝蔚撰。枝蔚字豹人，三原人。康熙己未，举博学宏词，以老病不能入试，授中书舍人，罢归。枝蔚於甲申闯贼乱时，曾结里中少年杀贼，失足堕土坎中，幸不死。后至广陵学贾，三置千金，既而僦居董相祠，扃户读书，刻意为歌诗。此集题曰《溉堂》，即所僦居处也。前集十卷，各以体分，续集六卷，则起康熙丙午止戊午；后集六卷，起己未还山以后迄丙寅。皆编年为次。诗馀则以“小令”、“中调”为一卷。“长调”为一卷，枝蔚在当时名甚重，然诗本秦声，多激壮之词。大抵如昔人评苏轼词，如“铜将军、铁绰板唱大江东去”也。
△《五公山人集》十四卷（直隶总督采进本）
国朝王馀祐撰。馀祐本姓宓，先世为王氏，后因不复改，字申之，一字介祺，直隶新城人。明末避乱易州五公山，因号“五公山人”。后流寓献县，子孙遂为献县人。馀祐在前明为诸生，受知於桐城左光斗，故喜谈气节。其学则出自容城孙奇逢、定兴杜越，以砥砺品行，讲求经济为主，故立身孤介刻苦，有古独行之风；然恒以谈兵说剑为事，又精於技击，喜通任侠，不甚循儒者绳墨。其诗文亦皆不入格，考证尤疏。如谓西洋呼“月”为“老瓦”，杜诗“莫笑田家老瓦盆”，即月盆也；如月琴、月台之类取其形似，按欧逻巴人，至明万历间利玛窦，始入中国，杜甫何自识其译语？又谓古诗“为乐当及时，焉能待来滋。”“滋”为草名，又名“繁缕”易於滋长，即藤也。按古诗本作“来兹”，字本《吕氏春秋》，“今兹”、“来兹”，犹“今年”、“明年”，高诱注甚明。馀祐殆见误本古诗，“兹”字加水，因生曲说。又题《鸂水亭印薮》，称本《说文正讹》、《玉篇》诸书，周伯琦《六书正讹》，论虽偏僻，犹是篆体，顾野王、孙强之《玉篇》则全是隶书，何与摹印之事，亦太不详检矣。
△《二曲集》二十二卷（浙江巡抚采进本）
国朝李容撰。容有《四书反身录》，已著录。集为门人王心敬所编，每卷分标篇目，曰《悔过自新说》，曰《学髓》，曰《两庠汇语》，曰《靖江语要》，曰《锡山语要》，曰《传心录》，曰《体用全学》，曰《读书次第》，曰《东行述》、曰《南行述》，曰《东林书院会语》，曰《匡时要务》，曰《关中书院会约》，曰《盩厔答问》，曰《富平答问》，曰《观感录》，皆其讲学教授之语，或出自著，或门弟子所辑，凡十六种，本各自为书，故卷前间录原“序”。其第十六至二十二卷，则容所著杂文也。二十三卷以下，曰《襄城记异》，乃容父可从，明末从汪乔年击流寇战殁，容建祠襄城，有闻鬼语之事，各作诗文记之，而刘宗泗裒辑成帙者。曰《义林记》，则记容招魂葬父事，亦宗泗所辑。曰《李氏家乘》、曰《贤母祠记》，则皆为可从及容母彭氏所作传记、诗文，而《富平惠靇嗣汇》次之，刊集时并以编入。盖用宋人附录之例，然卷帙繁重，而无关容之著作，殊为疣赘。
△《聪山集》十四卷（直隶总督采进本）
国朝申涵光撰。涵光字孚孟，亦作符孟，又曰孟和，复自号曰凫盟，取与“符孟”字音近也。永年人，明太仆寺丞佳允之子，顺治中恩贡生。是编，首列年谱、传志一卷，次文三卷，诗八卷，附《荆园小语》一卷，《荆园进语》一卷，皆所作语录也。
△《蒿菴集》三卷（编修周永年家藏本）
国朝张尔岐撰。尔岐有《周易说略》，已著录。是集尔岐所自定，凡杂文七十篇，大抵才锋骏利，纵横曼衍，多似苏轼，而持论不免驳杂。盖尔岐之专门名家，究在郑氏学也。
△《云龛遗稿》一卷（编修郑际唐家藏本）
国朝梁春晖撰。春晖字时皇，号淑三，福建长乐人。考《淳熙三山志》，云龛山即龙龛山，在长乐县南千溪潭上，有归云洞、望海亭、香炉峰诸胜。春晖晚年卜居其地，以吟咏自娱，故以名集。此本乃雍正癸卯其孙澄漪所录，末有澄漪《跋》，称初名《云龛吟稿》，尝谋鋟版而力未逮。藏弆既久，不幸为虫鼠所戕，剥蚀断烂，至不可读，细加检录，得其首尾完具者，仅十之一二，裒为一卷，颜曰《云龛遗稿》云。
△《茂绿轩集》四卷（江苏巡抚采进本）
国朝顾梦游撰。梦游字与治，江宁人。前明诸生，曹学佺刻《十二代诗选》，尝录其诗，题曰《偶存稿》。至顺治庚子，梦游既卒，施闰章又广为收辑，合学佺所刻，得五百四十二篇，删其什二，定为此本。梦游与葛一龙、邢昉诸人相倡和，诗格皆近中晚。闰章《序》，称昉诗学胜才，梦游诗才胜学，亦二人之定评也。
△《苎菴二集》十二卷（江苏周厚堉家藏本）
国朝吴懋谦撰。懋谦字六益，松江人。早从陈子龙、李雯诸人游，故力追七子之派，称诗多以汉、魏、盛唐为宗，然时有蹶张之失。
△《水田居士文集》五卷（江西巡抚采进本）
国朝贺贻孙撰。贻孙有《诗触》，已著录。是集有文无诗，所作皆跌宕自喜，其《与艾千子书》云：“文章贵有妙悟，而能悟者，必於古人文集之外，别有自得。”是虽针砭东乡之言，而贻孙所以自命者，亦大略可见。特一气挥写，过於雄快，亦不免於太尽之患也。
△《闇修斋稿》一卷（湖北巡抚采进本）
国朝萧企昭撰。企昭有《性理谱》，已著录。是集凡文三十二篇，前有其兄广昭《序》，述企昭始末甚详。企昭为学之梗概，则见於《与熊赐履书》中，盖无所师承，而笃志自立之士也。然企昭虽尊法朱子，排斥王氏，而心平气和，无明人喧閧之习。故与赐履书中，有某平昔讲学，不欲立门户，肆口耳之语。其《东林要录序》曰：“当其始也，出於士大夫意见之相岐，声名之相夺，而其后也，与国家之大命随之。”其《同时尚论录书》后曰：“当日东林、魏珰之门户，牢结而不可破，一胜一败，正不敌邪，遂至杀戮忠良，剥削元气，感召灾祲，酝酿盗贼，虽食小人之肉，而寝其皮，宁足以纾其恨哉。然而小人不足责也，彼所称为君子者，持意见，快恩雠，以和衷易处之事，为谇语相加之行，激而生端，祸贻於国，又安得尽归罪於小人乎？”均可谓平心之论，至其文章，则不及汪琬诸人之深厚。观所著《性理谱》中《论读书》之《序》，称始於小学、“四书”、“五经”；而《性理大全》、《二程遗书》、《朱子文集》、《语类》、《鲁斋遗书》、《薛氏读书录》、《胡氏居业录》、《高子遗书》次之；《西山大学衍义》又次之；《通鉴纲目》、《十七史详节》、《吾学编》又次之，韩文、欧文、陶诗、杜诗，文章正宗，及宋金华《归震川文集》又次之。则其学问根柢可见矣。
△《藕湾全集》二十九卷（湖北巡抚采进本）
国朝张仁熙撰。仁熙有《雪堂墨品》，已著录。其诗凡初集十卷，二集十卷，馀九卷则文集也。初集作於前明，身经离乱，多悲苦之音，大旨宗尚北地、太仓、历下诸人，未脱摹仿之迹。其论诗，谓时弊虽深，慎勿相救，公安救历下，至於佻；竟陵救公安，陷於孱。其《与王昊庐论文书》，谓归太仆之文秀善而衷於宋氏之理，秀善则易柔，衷於宋氏则理信而诎於气。又谓琅琊、历下，与毗陵、归安，两家角立，毗陵、归安之流，几欲驾琅琊、历下而上之。然徒以其秀善婉媚，沓迤千里，白苇平畴者，又安能服琅琊诸君子，制作诸大篇哉？观其持论，可知其生平宗旨矣。
△《芝在堂集》十五卷（湖北巡抚采进本）
国朝刘醇骥撰。醇骥有《古本大学解》，已著录。是集凡诗六卷，杂文九卷。
其《自序》云：“奉嘉、隆间二三名人集，要去其袭迹，以近古为是，不能作宋、元下廉纤支折语。”又作《锺惺、谭元春传》，谓学王、李未至，袭风格，备铿锵，犹俟诸三馀，俭儒苦古帙浩繁，便援公安、竟陵，而以其窍鸣也。观其所论，可知其所宗法矣。
△《织斋集钞》八卷（山东巡抚采进本）
国朝李焕章撰。焕章字象先，号织斋，山东乐安人。前明诸生，后弃举子业，专肆力於诗文古词，所著有《龙湾集》、《无学堂集》、《老树村集》，凡百馀万言，后合诸集而刊削之，定为此本。其文跌宕排奡，气机颇壮，而汪洋纵放，未免一泻无馀。至於明季忠烈诸臣，多为立传，其表微阐幽，亦可谓留意史学，然所载不能一一审核。如周遇吉妻《周夫人传》，载李自成攻宁武，遇吉数大败之，追战陷重围，马蹶，公拔佩刀自杀，夫人贯重铠陷阵，连斩贼骁将，及闻遇吉死，亦自杀云云。案《明史》遇吉巷战被执，为贼丛射而死，实非自杀。其妻刘氏素勇健，率妇女数十人据山巅公廨，登屋而射贼，贼不敢逼，纵火焚之，阖家尽死。亦与焕章所载陷阵及自杀事不合；且佚其姓，但称周夫人，盖草莽传闻之词，随笔纪录，未足据为定论也。
△《谢程山集》十八卷（江苏巡抚采进本）
国朝谢文洊撰。文洊有《学庸切己录》，已著录。是集，初只《日录》三卷，《讲易义》三卷，《书》三卷，乃其门人甘京、黄采所编，乾隆乙丑文洊元孙鸣谦又收合杂文遗稿，与新城涂登、陈道编为此本。甘京《序》称，其早习举子业，为诸生，年二十，学禅有所得，三十后始宗儒，越四十，始一以程、朱为宗，年六十七而卒。将卒，自作《墓志》曰：《大学》、《中庸》、《切己录》凡八九易稿始定，窃欲折衷先儒，期足以启发来学，自订所体验者《日录》三卷，易堂诸友节行文章为海内所重，某不自量，亦欲学其诗文，才短终不能就，而己学亦遂旁泄云云。盖文洊生平以讲学为主，文章则其馀事耳。
△《燕峰文钞》一卷（江苏巡抚采进本）
国朝费密撰。密字此度，成都人。遭张献忠之乱，弃家为道士，流寓吴江以终。王士祯诗所谓：“成都跛道士，万里下峨岷”者是也。士祯盛称其诗，而其文不甚著，今观是集，不涉王、李之摹拟，亦不涉袁、锺之纤仄，奇矫自喜，颇有可观。然往往好持异论，如《春秋论》，谓《春秋》为“三桓”而作，则举一废百。《明堂配上帝论》，兼斥郑康成、王肃之说，而以上帝为上世之帝，则经典从无此称。《鲁用天子礼乐辨》，兼斥程子及杨慎所引《吕览》之说，而谓周公有王者之功，宜用王者之礼乐，成王之赐，未足为非，鲁人用之於群庙，乃为僣上。不知惟名与器不可假人，有王者之功，宜用王者之礼乐，然则有王者之功，亦可用王者之名号乎？是率天下而乱也。
△《虎溪渔叟集》十卷（江西巡抚采进本）
</div>
    <div class="pagination">
<a href="四库全书总目提要_page238.html">上一页</a><span>...</span><a href="四库全书总目提要_page234.html">234</a><a href="四库全书总目提要_page235.html">235</a><a href="四库全书总目提要_page236.html">236</a><a href="四库全书总目提要_page237.html">237</a><a href="四库全书总目提要_page238.html">238</a><span class="current-page">239</span><a href="四库全书总目提要_page240.html">240</a><a href="四库全书总目提要_page241.html">241</a><a href="四库全书总目提要_page242.html">242</a><a href="四库全书总目提要_page243.html">243</a><a href="四库全书总目提要_page244.html">244</a><span>...</span><a href="四库全书总目提要_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
