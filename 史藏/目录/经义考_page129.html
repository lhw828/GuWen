<!DOCTYPE html>
<html>
<head>
    <meta charset="UTF-8">
    <title>经义考 - 第 129 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 129 页/共 381 页</h1>
    <div class="content">　　七録二卷
　　佚
　　歴神泉【后汉书作神渊】
　　七録一卷
　　佚
　　后汉书赵字长君防稽山隂人诣杜抚受韩诗卒业廼归州召补从事不就举有道卒于家着吴越春秋诗细歴神渊蔡邕至防稽读诗细而叹息以爲长于论衡邕还京师传之学者咸诵习焉
　　虞翻曰有道山隂赵征士上虞王充各洪才渊懿学究道源著书垂藻络绎百篇释经传之宿疑解当世之盘结上穷隂阳之奥秘下据人情之归极
　　张氏【匡】韩诗章句
　　佚
　　后汉书山阳张匡字文通习韩诗作章句后举有道博士征不就卒于家
　　马氏【融】毛诗注
　　七録十卷
　　佚
　　陆德明曰无下帙
　　郑氏【元】毛诗笺
　　隋志二十卷
　　存
　　陆德明曰郑氏作笺申明毛义以难三家于是三家遂废曰郑氏笺者非毛公马郑王肃等题相传云是雷次宗题承用旣久未敢爲异又按周续之与雷次宗同受慧逺法师诗义而续之释题已如此又恐非雷之题也
　　柳开曰郑氏笺诗务异毛公徒欲强已一时之名非能通先师之防
　　欧阳修曰郑氏于诗其失非一或不取序文致乖诗义或逺弃诗义专泥序文或序与诗皆所无者时时自爲之説　又曰诗三百五篇皆据序以爲义惟鸱鸮一篇见于书之金縢其作诗之本意最可据而易明乃康成之笺与金縢之书特异此失其大义也李清臣曰郑氏之学长于礼而深于经制至于训诗乃以经制言之夫诗性情也礼制迹也彼以礼训诗是按迹以求性情也此其所以繁塞而多失者与蘓辙曰诗至于汉儒者之传容有不知其世者然犹欲必知焉其出于毛氏者其传之也其出于郑氏者其意之也传之犹可信也意之踈矣
　　朱子曰诗自齐鲁韩之説不得传而天下之学者尽宗毛氏毛氏之学传者亦众而今皆不存则推衍其説者独郑氏之笺而已
　　王应麟曰郑康成注礼记以于嗟乎驺虞爲叹仁人以燕燕爲定姜之诗以生甫及申爲仲山甫申伯以商爲宋诗康成从张恭祖受韩诗注礼之时未得毛传所述皆韩诗也
　　黄震曰毛诗注释简古郑氏虽以礼説诗于人情或不通及多改字之弊然亦有足以禆毛诗之所未及者
　　王柏曰汉初齐鲁韩三家之诗并列学官惟毛苌最后出郑康成爲之笺学者笃信康成毛诗假康成爲重盛行于世毛郑旣孤行而三家遂絶不得参伍错综以订其是非学者惑于同而忘其异矣
　　按毛诗经文久而滋误者因郑笺可证其非若小旻如彼泉流今误流泉郑笺云如原泉之流则流泉非矣旱麓延于条枚延今作施郑笺云延蔓于木之枚木而茂盛则当作延矣【吕览韩诗外传亦作延】思齐厉假不瑕厉今作烈郑笺云厉假皆病也又古人无择择今作斁郑笺云口无择言身无择行以身化其臣下卷阿嗣先公尔酋矣今作似先公酋矣郑笺云嗣先公之功而终成之荡殷鉴不逺近在夏后之世今本失近字郑笺云近在夏后之世谓汤诛桀也凡此可补王伯厚诗考之阙
　　毛诗谱
　　新唐志三卷
　　存
　　晁公武曰郑康成撰欧阳永叔补完之
　　康成自序曰【或作宋均】曰诗之兴也谅不于上皇之世大庭轩辕逮于高辛其时有亡载籍亦蔑云焉虞书曰诗言志歌永言声依永律和声然则诗【之道】昉于此乎有夏承之【篇章】冺弃靡有孑遗迩及商王不风不雅何者论功颂德所以将顺其美刺过讥失所以匡救其恶各于其党则爲法者彰显爲戒者着明周自后稷播种百谷黎民阻饥兹时乃粒自传于此名也陶唐之末中叶公刘亦世修其业以明民共财至于太王王季克堪顾天文武之德光熈前绪以集大命于厥身遂爲天下父母使民有政有居其时诗风有周南召南雅有鹿鸣文王之属及成王周公致太平制礼作乐而有颂声兴焉盛之至也本之由此风雅而来故皆録之谓之诗之正经后王稍更陵迟懿王始受谮亨齐哀公夷身失礼之后不尊贤自是而下厉也幽也政教尤衰周室大坏十月之交民劳板荡勃尔俱作众国纷然刺怨相寻五霸之末上无天子下无方伯善者谁赏恶者谁罚纪纲絶矣故【孔子】録懿王夷王时诗讫于陈灵公滛乱之事谓之变风变雅以爲勤民恤功昭事上帝则受颂声宏福如彼若违而弗用则被刼杀大祸如此吉凶之所由忧娱之萌渐昭昭在斯足作后王之鉴于是止矣【夷厉】已上嵗数不明太史年表自共和始歴宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则傍行而观之此诗之大纲也举一纲而万目张解一卷而众篇明于力则鲜于思则寡其诸君子亦有乐于是与
　　欧阳修曰昔者圣人已没六经之道几熄于战国而焚于秦自汉以来收拾亡逸发明遗义而正其譌谬得以麄偹传于今者岂止一人之力哉后之学者因迹前世之所传而较其得失或有之矣若使徒抱焚余残脱之经伥伥于去圣人千百年后不见先儒中间之説而欲特立一家之学者果有能哉吾未之信也先儒之论苟非详其终始而抵牾质诸圣人而悖礼害经之甚有不得已而后改易者何以徒爲异论以相訾也毛郑之诗其学亦已博矣予尝依其笺传考之于经而证以序谱惜其不合者颇多葢诗述商周自生民元鸟上陈稷契下迄陈灵公千五六百嵗之间旁及列国君臣世次国地山川封域图牒鸟兽草木虫鱼之名与其风俗善恶方言训诂盛衰治乱美刺之由无所不载然则孰能无失于其间哉予疑毛郑之失旣多然不敢轻爲改易者意其爲説不止于笺传而已恨不得尽见二家之书未能遍通其防夫不尽见其书而欲折其是非犹不尽人之辨而欲断其讼之曲直其能果于自决乎其能使之自服乎世言郑氏诗谱最详求之久矣不可得虽崇文总目秘书所藏亦无之庆厯四年奉使河东至于绛州偶得焉其文有注而不见名氏然首尾残缺自周公致太平已上皆亡之其国谱旁行尤易爲讹舛悉皆顚倒错乱不可复考凡诗雅颂兼列商鲁其正变之风十有四国而其次比莫详其义惟封国变风之先后不可以不知周召王豳同出于周并于卫桧魏无世家其可考者陈齐【卫晋】曹郑秦此封国之先后也豳齐卫桧陈唐秦郑魏曹此变风之先后也周南召南卫王郑齐豳秦魏唐陈曹此孔子未删之前周太师乐歌之次第也周召卫王桧郑齐魏唐秦陈曹豳此郑氏诗谱次第也黜桧后陈此今诗次比也初予未见郑谱尝畧考春秋史记本纪世家年表而合以毛郑之説爲诗图十四篇今因取以补郑谱之亡者足以见二家所説世次先后甚备因据而求其得失较然矣而仍存其图庶几一见予于郑氏之学尽心焉尔夫尽其説而不通然后得以论正予岂好爲异论哉凡补谱十有五补其文字二百七增损涂乙改正者八百八十三而郑氏之谱复完矣
　　毛诗音
　　佚
　　陆德明曰爲诗音者九人郑康成徐邈蔡氏孔氏阮侃王肃江惇于寳李轨
　　荀氏【爽】诗传
　　佚
　　荀悦曰臣悦叔父故司徒爽着诗传皆附正义无他説通人学者多好尚之然希得立于学官也
　　侯氏【包】韩诗翼要
　　隋志十卷
　　佚
　　王应麟曰董氏举侯包言卫武公作抑诗使人日诵于其侧朱子谓不知此出在何处愚按侯包之説见于诗正义隋经籍志韩诗翼要十卷侯包撰然则包学韩诗者也
　　按孔氏正义于抑诗引侯包云卫武公刺王室亦以自戒行年九十有五犹使臣日诵是诗而不离于其侧
　　杜氏【琼】韩诗章句
　　佚
　　蜀志琼字伯瑜成都人仕至大鸿胪太常少受学于任安精究其术谯周问当高之防答曰魏阙名也当而高圣人取类而言耳周未逹琼又曰古者名官职不言曹自汉以来名官尽言曹吏言属曹卒言侍曹殆天意也着韩诗章句十余万言不教诸子内学无传业者
　　王氏【肃】毛诗注
　　隋志二十卷
　　佚
　　毛诗义驳
　　隋志八卷
　　佚
　　毛诗奏事
　　隋志一卷
　　佚
　　毛诗问难
　　七録二卷
　　佚
　　毛诗音
　　佚
　　陆德明曰魏太常王肃述毛非郑
　　欧阳修曰击鼔五章自爰居而下三章王肃以爲卫人从军者与其室家决别之辞而郑氏以爲军中士伍相约誓之言夫卫人暂出从军其卒伍岂宜相约偕老于军中此非人情也当以王肃之説爲是
　　刘氏【桢】毛诗义问
　　隋志十卷
　　佚
　　王应麟曰正义于七月诗引之
　　典畧刘桢字公干东平寜阳人
　　册府元龟刘桢爲太子文学撰毛诗义问九卷按欧阳询艺文类聚引毛诗义问云横一木作门而上无屋谓之衡门徐坚初学记引毛诗义问云铏羮有菜盐防其中菜爲其形象可食因以铏爲名又云狐之类貉貒貍也貉子曰貆貆形状与貉类异世人皆名貆貉子似貍又太平御览引义问云总所以覆矢也谓箭筒葢也蟏蛸长脚蜘蛛也
　　王氏【基】毛诗驳
　　隋志一卷【七録五卷】
　　佚
　　隋志毛诗驳一卷魏司空王基撰残缺梁五卷又有毛诗答问驳谱合八卷
　　陆德明曰魏荆州刺史王基字伯舆东莱人驳王肃申郑义　又曰山海经及周书王防皆云芣苢木也实似李食之宜子出于西戎卫氏传及许愼并同王肃亦同基已有驳难也
　　王应麟曰王肃引周书云芣苡如李出于西戎王基驳云逺国异物非周妇人所得采
　　刘氏【璠】毛诗义
　　七録四卷
　　佚
　　毛诗笺传是非
　　七録二卷
　　佚
　　隋志注刘璠魏秘书郎
　　徐氏【整】毛诗谱
　　隋志三卷
　　佚
　　隋志吴太常卿徐整撰
　　太叔氏【裘】毛诗谱注
　　隋志二卷
　　佚
　　王应麟曰国史志诗谱太叔求注不在秘府经典释文叙録所称徐整畅太叔裘隐葢整旣畅演而裘隐括之求字譌也
　　韦氏【昭】等毛诗答杂问
　　七録四卷
　　佚
　　隋志注毛诗答杂问吴侍中韦昭朱育等所撰按韦氏诗答问曰时迈之诗廵狩告祭柴望也初学记引之又甫田维莠今何草答曰今之狗尾也又野有蔓草问答曰国多供役男女怨旷于是女感伤而思男故出游于洧之外托采芬香之草而爲滛佚之行时草始生而云蔓者女情亟欲以促时也又云旱鬼眼在头上太平御览引之
　　陆氏【玑】毛诗草木鸟兽虫鱼疏
　　隋志二卷
　　存
　　崇文总目吴太子中庶子乌程令陆玑撰世或以玑爲机非也机本不治诗今应以玑爲正然书但附诗释义窘于采获似非通儒所爲者将后世失传不得其眞与
　　晁公武曰玑仕吴至乌程令或题曰陆机非也陈振孙曰舘阁书目称玑字元恪吴郡人据陆氏释文非晋之士衡而其书引郭璞注尔雅则当在郭之后亦未必吴时人也孔疏吕记多引之
　　曹学佺曰诗之疏也自陆玑始而人议其畧
　　姚士粦曰予箧中有毛诗草木虫鱼疏一卷题曰吴太子中庶子乌程令吴郡陆玑元恪撰凡草之类八十木之类三十有四鸟之类二十有三兽之类九鱼之类十有八按陈氏书録解题谓此书多引郭氏似非吴人若予所藏未尝一条引及郭氏且后有鲁齐韩毛四诗授受与汉书儒林传相爲表里

</div>
    <div class="pagination">
<a href="经义考_page128.html">上一页</a><span>...</span><a href="经义考_page124.html">124</a><a href="经义考_page125.html">125</a><a href="经义考_page126.html">126</a><a href="经义考_page127.html">127</a><a href="经义考_page128.html">128</a><span class="current-page">129</span><a href="经义考_page130.html">130</a><a href="经义考_page131.html">131</a><a href="经义考_page132.html">132</a><a href="经义考_page133.html">133</a><a href="经义考_page134.html">134</a><span>...</span><a href="经义考_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
