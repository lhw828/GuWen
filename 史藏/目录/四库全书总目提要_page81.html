<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 81 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 81 页/共 273 页</h1>
    <div class="content">△《南诏野史》一卷（两江总督采进本）
旧本题曰《昆明倪辂集》，成都杨慎标目，滇中阮元声删润。前无序目，后有崇祯六年姜午生跋云：新都杨用修先生游其地，乃原其世系，著为载记。滇中阮元声霞屿简及斯记，惜其佚脱，欲更雠之以付剞劂，而不言辂作。今考书中叙事，下逮万历十三年，慎不及见。跋又称大略始於沙壹触沈木而生九龙，此书乃始於南诏星野，其沉木一事，仅附见於《南诏源流》案语中，前后矛盾，不可究诘。大抵阮元声之所为，倪辂、杨慎皆依讬也。前半册逐条标目，颇嫌丛琐。后半册大蒙国以下则历纪蒙氏始据南诏，以迄於段明，颇似世家、列传之体，末则总叙明代平定云南始末，而於历代窃据诸家皆称其伪号伪谥，尤为乖剌。元声，马龙州人，崇祯戊辰进士，官金华府推官。
△《南唐拾遗记》一卷（江苏巡抚采进本）
国朝毛先舒撰。先舒有《声韵丛说》，已著录。是编前有自序，称略采宋江南遗事诸不见正史者，附於马、陆二《书》、郑文宝《近事》、陈彭年《别录》、陈霆《唐馀记传》之后。然实皆习见之事，无一异闻。又后主《却登高文》，全篇载於陆书《从善传》中，而讹为《登高赋》。惟存二句，乌在其为拾遗也。紫竹评李后主词一条，见龙辅《女红馀志》，不详所出。其人之真伪未可知，且是紫竹之语，何与南唐遗事。以此条为例，则词话、诗话连篇不尽矣。“师子国王”一条，鬼魅现形，乃小说荒唐之语，岂可以补正史！将《太平广记》载秦庄襄王就僧乞食，亦可补《史记秦本纪》耶？李煜杀谏臣，溺浮屠，荒於酒色，阙失非一。先舒序中以为守文命辟，亦非笃论也。
△《十六国年表》一卷（浙江汪启淑家藏本）
国朝张愉曾撰。愉曾，字庭硕，徽州人。是书以崔鸿所录十六国事，仿《史记十二诸侯年表》之例，年经国纬，条理分明，颇便於寻览。其从父张潮，收之《昭代丛书》乙集中。后有潮跋，谓不识崔鸿何以不列年表，今得此书，可以补其阙略。考刘知几《史通》，崔鸿原书实有表，屠乔孙等作伪本时，偶漏撰此篇，潮未及考耳。前又有潮序一篇，文格纯效《尚书》。其意欲拟夏侯玄《昆弟诰》，殊为诡僻，尤无取焉。
△《中山沿革志》二卷（安徽巡抚采进本）
国朝汪楫撰。楫字舟次，休宁人。康熙己未召试博学鸿词，授检讨。是编乃其册封琉球国王时所作。按楫别有《使琉球录》，备载册封典礼及山川景物。此则专纪中山世系，附以考据。前有自序，称谕祭故王，入其祖庙，因密录其神主。
又得《琉球世赞图》，参以明代实录，约略诠次，盖琉球之沿革具是矣。
△《十六国年表》二十二卷（浙江巡抚采进本）
国朝孔尚质撰。尚质字元长，武陵人。是编虽以年表为名，而实非司马迁旁行斜上之体，特以伪本崔鸿《十六国春秋》列传，改为编年，犹之排纂班书，更为荀纪。然体例多不允协，如每年但大书甲子，而以晋宋年号与僣号分注，则统绪全乖。又首列所僣之庙号，而书中仍复书名，则纲目互异。又魏氏已定位中原，列於正史。此乃分标代、魏，与仇池杨难敌、吐谷浑一例，转附录於十六国后，尤为未协。惟末附《舆图考》一卷，古名今地，排比颇明，差为易於寻览云。
──右“载记类”二十一部、一百一十二卷，皆附《存目》。
卷六十七 史部二十三
○时令类《尧典》首授时，舜初受命，亦先齐七政。后世推步测算，重为专门，已别著录。其本天道之宜以立人事之节者，则有时令诸书。孔子考献徵文，以《小正》为尚存夏道。然则先王之政，兹其大纲欤？后世承流，递有撰述，大抵农家日用、闾阎风俗为多，与《礼经》所载小异。然民事即王政也，浅识者岐视之耳。至於选词章，隶故实，夸多斗靡，浸失厥初，则踵事增华，其来有渐，不独时令一家为然。汰除鄙倍，采摘典要，亦未始非《豳风》、《月令》之遗矣。
△《岁时广记》四卷（编修程晋芳家藏本）
宋陈元靓撰。元靓不知其里贯，自署曰广寒仙裔。而刘纯作后序，称为隐君子。其始末亦未详言，莫之考也。书前又有知无为军巢县事朱鉴序一篇，鉴乃朱子之孙，即尝辑《诗传遗说》者，后仕至湖广总领。元靓与之相识，则理宗时人矣。其书《宋志》不著录，惟见於钱曾《读书敏求记》，称前列《图说》，分四时，为四卷，今此本乃曹溶《学海类编》所载，卷首并无《图说》，盖传钞者佚之。书中摭《月令》、《孝经纬》、《三统历》诸书为纲，而以杂书所记关於节序者按月分隶，凡春令四十六条，夏令五十条，秋令三十二条，冬令三十八条。
大抵为启札应用而设，故於稗官说部多所徵据。而《尔雅》、《淮南》诸书所载足资考证者，反多遗阙，未可以称善本。特其於所引典故皆备录原文，详记所出，未失前人遗意。与后来类书随意删窜者不同，故并录存之，以备参考焉。
△《御定月令辑要》二十四卷、《图说》一卷康熙五十四年圣祖仁皇帝御定。初，明冯应京与戴任共辑《月令广义》二十五卷，体例粗备，而所录繁简失中，雅俗弗别，颇不免於芜杂，未可以前民利用。
我圣祖仁皇帝钦崇天道，敬授人时，特命儒臣别为编纂。门目虽仍其旧，而刊除无稽之论，增补未备之文，定为《图说》一卷，《岁令》二卷，《每月令》一卷，《春夏秋冬合》及《土王令》五卷，《十二月令》及《闰月令》十三卷，《昼夜令》二卷，《时刻令》一卷。每类分《天道》、《政典》、《民用》、《物候》、《占验》、《杂纪》六子目，《每月令》则六子目外增《日次》一子目，《十二月令》、《闰月令》则六子目外增《节序》、《日次》二子目。各援引图籍，注明出典，具有根据。其为旧本所有者，标题原字；今本所加者，标题增字。亦不掩古人所长，本本元元，条分缕析。用以乘时布政，顺五气之宜；趋事劝功，裨四民之业。敬天出治，敦本重农之渊衷，具见於是。固不仅点缀岁华，采撷词藻，徒供翰墨之资焉。
──右“时令类”二部、二十九卷，皆文渊阁著录。
○时令类存目△《四时宜忌》一卷（编修程晋芳家藏本）
明瞿佑撰。佑字宗吉，钱塘人。洪武初，官国子助教。永乐间，官周王府右长史，谪戍保安。洪熙初，赦还。此书记十二月所宜所忌，历引《孝经纬》、《荆楚岁时记》、《玉烛宝典》，而兼及於《济世仁术》、《法天生意》、《指月录》、《白云杂忌》诸书，甚至道家符箓亦皆载入。徵引虽博，究不免伤於芜杂也。
△《四时气候集解》四卷（江西巡抚采进本）
明李泰撰。泰字淑通，鹿邑人，洪武丁丑进士。姚福《青溪暇笔》称其官为詹事府通事舍人，其事迹则无考也。是书成於洪熙元年，大旨以《月令》诸书纪载时物，仅得其大略，前人训释，又互有异同。因搜采群籍以为考证。然篇幅太隘，未能详核。
△《月令通考》十六卷（内府藏本）
明卢翰撰。翰有《易经中说》，已著录。此书以一岁十二月，每月杂采故事，兼及流俗旧闻。首记天道，次治法，次地利，次民用，次摄生，次涓吉，次占候，次迹往，次考言，次扩闻，谓之十例，颇为庞杂。其自序云：“因见《家塾事亲》一书而广之为此。”则托始已为俗学，其不能精核宜矣。
△《月令广义》二十五卷（直隶总督采进本）
明冯应京撰，戴任续成之。应京有《六家诗名物疏》，已著录。任始末未详，惟卷端有二私印，一曰“肩吾父”，一曰“新安布衣”而已。是书前有任《叙由》一篇，称应京初为《士民月令》一卷，凡十有二令。今益以闰月而增《五纪篇》，冠以图，统之以《岁总》。约十二月文义之同者，括为《每月令》，领於春令之前。复概每月三十日所同者，立《昼夜令》，而一十二时区为时令，系诸篇终。
其为卷二十有五。则应京原书只一卷，此本皆任所增加。而卷首《冯霑纪略》乃称应京在镇抚司作此书二十四卷，应京自序又称任仅增三之二。大抵二人先后成之，而彼此均欲据以为功，故其说矛盾也。其书较卢氏《月令通考》差详备，而亦多猥杂。如诸神诞辰之类，皆本道书，而非可笔之儒籍者也。
△《节宣辑》四卷（内府藏本）
明上洛王朝<日盍>撰。朝<日盍>，周定王橚七世孙。成化三年，橚曾孙同钅朵始分封上洛。万历三十二年，朝<日盍>袭封。其书专记时令，多袭旧文。
△《养馀月令》二十九卷（浙江巡抚采进本）
明戴羲撰。羲字驭长，里贯未详。崇祯中官光禄寺典簿。其书分纪岁序，而附以蚕、鱼、竹、牡丹、芍药，兰菊诸《谱》。钞撮旧籍，无所发明。
△《日涉编》十二卷（内府藏本）
明陈堦撰。堦字升也，应城人。是书杂采故实诗歌，按时令编次，每一月为一卷。先叙月令节候，而三十日以次列之。皆以故实居前，诗歌居后，所采颇为芜杂。前有康熙二十七年巩昌知府文安纪元重刊序，乃惜其列代事迹有关劝戒者尚未详录，非也。至谓其不载闰月为疏漏，则所言当矣。
△《广月令》三卷、《后集》二卷（安徽巡抚采进本）
明王勋撰，《后集》则其子璞所补。勋字曰放，璞字伯怀，黟县人。其书采掇传记，欲为《月令通考》诸家广所未备，而好取新奇，转成浅陋。如《十二月》云：“大茅君降白鹤，吐火烘客，老子降九十六种魔。”皆道家无稽之谈，尤为荒诞。其标目曰《别有天》，曰《有本如是》，曰《山外山》，曰《众香国逸史》，皆佻纤尖巧，亦不出明季小品习径也。
△《古今类传岁时部》四卷（浙江巡抚采进本）
国朝董穀士、董炳文同编。穀士字农山，炳文字霞山，乌程人。是书前有潘耒序，称其兄弟共撰类书，分天、地、人、物为四部，名曰《古今类传》。先以岁时日次一编见示，乃天部中之一种。然则未成之书也。其例首为岁序总类，次为春、夏、秋、冬四时类。每於一时一月又先为总类，后以一月分三十日，各纂辑典故诗文，略注所出，而以通用丽句附诸简末。其所出则咸不注焉，搜采颇为繁富。然隶事在其意义，不在其字句。是书所摭，往往乖其本旨。如王羲之“春蚓秋蛇”，本论书法，乃以“春秋”二字，入之岁序类中，是可为得古人之意哉？△《节序同风录》（无卷数，衍圣公孔昭焕家藏本）
国朝孔尚任撰。尚任有《人瑞录》，已著录。是书仿《荆楚岁时记》为之，以十二月为纲，而以佳辰、令节分列为目，各载其风俗事宜於下，颇为详备。然人事今古不同，方隅各异。尚任不分其时其地，比而同之，又不著其所出，未免失之淆杂，不足以为典据也。
△《时令汇纪》十六卷、《馀日事文》四卷（两淮马裕家藏本）
国朝朱濂编。濂爵里未详。是编所采皆四时十二月事实诗赋，全用《艺文类聚》之体。复以是书但分节候而无日次，故更作《馀日事文》四卷，每月三十日，皆摭拾事实诗赋以补之。然所引神仙降诞飞昇之期，既为荒诞，又多以古人行记如范成大《吴船录》之类所载每日至某处者，取为其日之故实，尤为假借也。
──右“时令类”十一部，一百二十卷，内一部无卷数，皆附《存目》。
卷六十八 史部二十四
○地理类一古之地志，载方域、山川、风俗、物产而已，其书今不可见。然《禹贡》、《周礼职方氏》，其大较矣。《元和郡县志》颇涉古迹，盖用《山海经》例。
《太平寰宇记》增以人物，又偶及艺文，於是为州县志书之滥觞。元明以后，体例相沿。列传侔乎家牒，艺文溢於总集。末大於本，而舆图反若附录。其间假借夸饰，以侈风土者，抑又甚焉。王士祯称《汉中府志》载木牛流马法，《武功县志》载织锦璇玑图，此文士爱博之谈，非古法也。然踵事增华，势难遽返。今惟去泰去甚，择尤雅者录之。凡芜滥之编，皆斥而存目。其编类，首宫殿疏，尊宸居也。次总志，大一统也。次都会郡县，辨方域也。次河防，次边防，崇实用也。
次山川，次古迹，次杂记，次游记，备考核也。次外纪，广见闻也。若夫《山海经》、《十洲记》之属，体杂小说，则各从其本类，兹不录焉。
△《三辅黄图》六卷（编修励守谦家藏本）
不著撰人名氏。晁公武《读书志》据所引刘昭《续汉志注》，定为梁、陈间人作。程大昌《雍录》则谓晋灼所引《黄图》，多不见於今本，而今本“渐台”、“彪池”、“高庙”、“元始祭社稷仪”，皆明引旧图，知非晋灼之所见。又据改“槐里”为“兴平”，事在至德二载，知为唐肃宗以后人作。其说较公武为有据。此本惟“高庙”一条，不引旧图，“沧池”一条引旧图而大昌未及，其馀三条并同。盖即大昌所见之本，偶误“沧池”为“高庙”也。其书皆记长安古迹，间及周代灵台、灵囿诸事，然以汉为主，亦间及河间日华宫、梁曜华宫诸事，而以京师为主，故称《三辅黄图》。三辅者，颜师古《汉书注》谓长安以东为京兆，以北为左冯翊，渭城以西为右扶风也。所纪宫殿苑囿之制，条分缕析，至为详备，考古者恒所取资。惟兼采《西京杂记》、《汉武故事》诸伪书，《洞冥记》、《拾遗记》诸杂说，爱博嗜奇，转失精核，不免为白璧徵瑕耳。
△《禁扁》五卷（两江总督采进本）
元王士点撰。士点字继志，东平人。是书凡为目百一十有六，篇一十有五，釐为甲、乙、丙、丁、戊五卷。考何晏《景福殿赋》云，爰有禁楄，勒分翼张。
注引《说文》扁从户册者，署门户也，扁与楄同。此书详载历代宫殿门观池馆苑篽等名，故取义於此。卷首有欧阳玄至顺庚午序，虞集至顺癸酉序，皆以详赡推之。其中如释“东西箱”，以西清附之，盖本前汉《司马相如传》注谓“西清即西箱也”。而其释“东西”序则与“东西箱”别为一类，不知《景福殿赋》：“西箱踟蹰以开宴，东序重深而秘奥。”注：西箱，西序也。东序，东箱也。本属互文，而析为两地，则於宫室之制殊未能详考。又如释“秦云阳宫”，一名林光，一名甘泉。考程大昌《雍录》，汉之甘泉在渭北之云阳，秦之甘泉在渭南之鄠县。谓秦甘泉一名云阳，殊误。又孟康《郊祀志》注：“汉甘泉一名林光。”
师古谓：“汉於秦林光宫旁别起甘泉宫。”谓汉甘泉一名林光，亦非。则於地理之学亦不免偶疏。至於秦祈年宫，《三辅黄图》以为穆公作，此书独本《汉书》及《水经注》之说，以为作於惠公，似非无见。又若“曲台宫”之类，兼采《雍录》以补《黄图》之所遗，颇可藉以参考。末附《名释》一篇，训诂亦极典核。
虽时有疏密，要於史学不为无补矣。
──右“地理类”宫殿疏之属，二部、十一卷，皆文渊阁著录。
（案：《太平御览》所引有《汉宫殿疏》，刘知几《史通》所引有《晋宫阙名》，皆自为记载，不与地志相杂。今别立子目，冠於《地理类》之首。）△《元和郡县志》四十卷（浙江巡抚采进本）
唐李吉甫撰。吉甫字宏宪，赵州人。御史大夫栖筠之子，以荫补左司御率府仓曹参军。贞元初，为太常博士，官至中书侍郎，同中书门下平章事，卒谥忠懿。
事迹具《唐书》本传。是书据宋洪迈跋，称为元和八年所上，然书中更置“宥州”一条，乃在元和九年，盖其事为吉甫所经画，故书成之后，又自续入之也。前有吉甫原序，称起京兆府，尽陇右道，凡四十七镇，成四十卷。每镇皆图在篇首，冠於叙事之前。并目录两卷，共成四十二卷，故名曰《元和郡县图志》。后有淳熙二年程大昌跋，称图至今已亡，独志存焉，故《书录解题》惟称《元和郡县志》四十卷。此本又阙第十九卷、二十卷、二十三卷、二十四卷、二十六卷、三十六卷，其第十八卷则阙其半，二十五卷亦阙二页，又非宋本之旧矣。篇目断续，颇难寻检。考《水经注》本四十卷，至宋代佚其五卷，故水名阙二十有一。南宋刊版，仍均配为四十卷，使相联属。今用其例，亦重编为四十卷，以便循览。仍注其所阙於卷中，以存旧第。其书《唐志》作五十四卷，证以吉甫之原序，盖志之误。又按《唐六典》及新旧《唐书地理志》，贞观初，分天下为十道，一关内道，二河南道，三河东道，四河北道，五山南道，六陇右道，七淮南道，八江南道，九剑南道，十岭南道。此书移陇右为第十，殆以中叶后陷没吐蕃，故退以为殿。至淮南一道，在今本阙卷之中。以《唐志》淮南道所属诸州考之，今本河南道内有所属申、光二州列蔡州之后，江南道内有所属之蕲、黄、安三州列鄂、沔二州之后，似乎传写之错简。然考《唐书方镇表》，大历十四年，淮西节度使复治蔡州，寻更号申光蔡节度使。又永泰元年，蕲、黄二州隶鄂岳节度，升鄂州都团练使为观察使，增领岳、蕲、黄三州。元和元年，升鄂州观察使为武昌军节度使，增领安、黄二州。则申州、光州尝由淮南道割隶河南道，蕲州、安州、黄州亦尝由淮南道割隶江南道。《唐志》偶失移并，非今本错乱也。《舆记图经》、《隋唐志》所著录者，率散佚无存。其传於今者，惟此书为最古，其体例亦为最善。后来虽递相损益，无能出其范围。今录以冠地理总志之首，著诸家祖述之所自焉。
△《太平寰宇记》一百九十三卷（浙江汪启淑家藏本）
宋乐史撰。史有《广卓异记》，已著录。宋太宗时，始平闽、越并北汉，史因合舆图所隶，考寻始末，条分件系，以成此书。始於东京，迄於四裔。然是时幽、妫、营、檀等十六州，晋所割以赂辽者，实未入昄章。史乃因贾耽《十道志》、李吉甫《元和郡县志》之旧，概列其名。盖太宗置封椿库，冀复燕、云，终身未尝少置。史亦预探其志，载之於篇，非无所因而漫录也。史进书序讥贾耽、李吉甫为漏阙，故其书采摭繁富，惟取赅博。於列朝人物，一一并登。至於题咏古迹若张祐《金山诗》之类，亦皆并录。后来方志必列人物、艺文者，其体皆始於史。盖地理之书，记载至是书而始详，体例亦自是而大变。然史书虽卷帙浩博，而考据特为精核，要不得以末流冗杂、追咎滥觞之源矣。原本二百卷，诸家藏本并多残阙。惟浙江汪氏进本，所阙自一百十三卷至一百十九卷，仅佚七卷。又每卷末附校正一页，不知何人所作。辨析颇详，较诸本最为精善，今据以著录。
《文献通考》作《太平寰宇志》。此本标题实作《太平寰宇记》。诸书所引，名亦两岐。今考史进书原序亦作“记”字，则《通考》为传写之误，不足据也。
△《元丰九域志》十卷（两江总督采进本）
宋承议郎知制诰丹阳王存等奉敕撰。
存字敬仲，丹阳人。登进士第，调嘉兴主簿，历官尚书右丞。事迹具《宋史》本传。初，祥符中李宗谔、王曾先后修《九域图》。至熙宁八年，都官员外郎刘师旦以州县名号多有改易，奏乞重修。
乃命馆阁校勘曾肇、光禄丞李德刍删定，而以存总其事。以旧书名图而无绘事，请改曰志。迄元丰三年闰九月，书成。此本前有存等进书原序，称“国朝以来，州县废置与夫镇戍城堡之名，山泽虞衡之利，前书所略，则谨志之。至於道里广轮之数，昔人罕得其详。今则一州之内，首叙州封，次及旁郡，彼此互举，弗相混殽。总二十三路，京府四，次府十，州二百四十二，军三十七，监四，县一千二百三十五，釐为十卷。”王应麟称其文见於《曲阜集》，盖曾肇之词也。其书始於四京，终於省废州军及化外羁縻州，凡州县皆依路分隶。首具赤、畿、望、紧、上、中、下之名，次列地理，次列户口，次列土贡。每县下又详载乡镇，而名山大川之目，亦并见焉。其於距京距府旁郡交错四至八到之数，缕析最详，深得古人辨方经野之意。叙次亦简洁有法。赵与旹《宾退录》尤称其《土贡》一门备载贡物之额数，足资考核，为诸志之所不及。自序所称文直事核，洵无愧其言矣。其书最为当世所重。民间又有别本刊行，内多《古迹》一门，故晁公武《读书后志》有《新旧九域志》之目。此为明毛晋影抄宋刻，乃元丰间经进原本，后藏徐乾学传是楼中。字画清朗，讹阙亦少，惟佚其第十卷，今以苏州朱焕家抄本补之，仍首尾完具。案张淏《云谷杂记》，称南渡后闽中刊书不精，如睦州宣和中始改严州，而新刊《九域志》直改为严州。今检此本内睦州之名，尚未窜改，则其出於北宋刻本可知。近时冯集梧校刊此书，每卷末具列考证，其所据亦此本也。
△《舆地广记》三十八卷（浙江鲍士恭家藏本）
宋欧阳忞撰。晁公武《读书志》谓实无其人，乃著书者所假托。陈振孙《书录解题》则以为其书成於政和中，忞，欧阳修从孙，以行名皆连心字为据。按此书非触时忌，何必隐名？疑振孙之说为是。然修庐陵人，而此本有忞自序，乃自称广陵。岂广、庐字形相近，传写致讹欤？其书前四卷，先叙历代疆域，提其纲要。五卷以后，乃列宋郡县名，体例特为清析。其前代州邑宋不能有，如燕云十六州之类者，亦附各道之末，名之曰化外州，亦足资考证。虽其时土宇狭隘，不足括舆地之全，而端委详明，较易寻览，亦舆记中之佳本也。
△《方舆胜览》七十卷（两淮盐政采进本）
宋祝穆撰。穆字和甫，建阳人。《建宁府志》载穆父康国，从朱子居崇安。
穆少名丙，与弟癸同受业於朱子。宰执程元凤、蔡抗录所著书以进，除迪功郎，为兴化军涵江书院山长。是书前有嘉熙己亥吕午序，盖成於理宗时。所记分十七路，各系所属府州军於下，而以行在所临安府为首。盖中原隔绝，久已不入舆图，所述者惟南渡疆域而已。书中体例，大抵於建置、沿革、疆域、道里、田赋、户口、关塞、险要，他志乘所详者，皆在所略，惟於名胜古迹多所胪列。而诗、赋、序、记，所载独备。盖为登临题咏而设，不为考证而设。名为地记，实则类书也。
然采摭颇当，虽无裨於掌故，而有益於文章。摛藻掞华，恒所引用。故自宋、元以来，操觚家不废其书焉。考叶盛《水东日记》，称元绛闵忠诗石刻在广州，《方舆胜览》乃载在封州，又误以为魏矼作，亦讹数字。幸真迹石刻尚存三洲岩中，则小小舛误，亦所不免，要不害其大致之详赡尔。
△《明一统志》九十卷（内府藏本）
明吏部尚书兼翰林院学士李贤等奉敕撰。
案沈文《圣君初政志》，称洪武三年命儒臣魏俊等六人编类天下郡县地理形势，为《大明志》，今其书不传。后成祖采天下郡县图经，命儒臣纂辑为一书，亦未及成而中辍。至英宗复辟后，乃命贤等重编。天顺五年四月，书成奏进，赐名《大明一统志》。御制序文冠其首，鋟版颁行。考舆志之书出自官撰者，自唐《元和郡县志》、宋《元丰九域志》外，惟元岳璘等所修《大元一统志》最称繁博。国史《经籍志》载其目，共为一十卷，今已散佚无传。虽《永乐大典》各韵中颇见其文，而割裂丛碎，又多漏脱，不复能排比成帙。惟浙江汪氏所献书内，尚存原刊本二卷，颇可以考见其体制。知明代修是书时，其义例一仍《元志》之旧，故书名亦沿用之。其时纂修诸臣，既不出一手，舛讹牴牾，疏谬尤甚。如以唐临泃为汉县；辽无章宗，而以为陵在三河；金宣宗葬大梁，而以为陵在房山；以汉济北王兴居为东汉名宦；以箕子所封之朝鲜为在永平境内。俱乖迕不合，极为顾炎武《日知录》所讥。至所摘王安石《处州学记》地“最旷大山长谷荒”之语，则并句读而不通矣。此本内多及嘉靖、隆庆时所建置，盖后人已有所续入，亦不尽出天顺之旧。我国家辨方定位，首重舆图。《大清一统志》近复奉诏重修，起例发凡，弥臻尽善。此书之舛略，本无可采。特是职方图籍，为有国之常经，历朝俱有成编，不容至明而独阙。故仍录存，以备一代之掌故焉。
△《大清一统志》五百卷乾隆二十九年奉敕撰。
是书初於乾隆八年纂辑成书，每省皆先立统部，冠以图表。首《分野》，次《建置沿革》，次《形势》，次《职官》，次《户口》，次《田赋》，次《名宦》，皆统括一省者也。其诸府及直隶州又各立一表，所属诸县系焉。皆首《分野》，次《建置沿革》，次《形势》，次《风俗》，次《城池》，次《学校》，次《户口》，次《田赋》，次《山川》，次《古迹》，次《关隘》，次《津梁》，次《堤堰》，次《陵墓》，次《寺观》，次《名宦》，次《人物》，次《流寓》，次《列女》，次《仙释》，次《土产》。各分二十一门，共成三百四十二卷。而外藩及朝贡诸国，别附录焉。迨乾隆二十年，天威震叠，平定伊犁，拓地二万馀里，为自古舆图所未纪。而府州县之分并改隶，与职官之增减移驻，亦多与旧制异同。乃特诏重修，定为此本。嗣乾隆二十八年，西域爱乌罕霍罕、启齐玉苏、乌尔根齐诸回部，滇南整欠、景海诸土目，咸相继内附。乾隆四十年，又讨定两金川，开屯列戍，益广幅员。因并载入简编，以昭大同之盛轨。盖版图廓於前，而搜罗弥博；门目仍其旧，而体例加详。一展卷而九州之砥属，八极之会同，皆可得诸指掌间矣。昔唐分天下为十道，陇右道本居第六，李吉甫《元和郡县志》乃退列为第十，以其地已陷没吐蕃故也。宋之疆域最狭，欧阳忞《舆地广记》其於所不能有者，别立化外州之名，已为巧饰。至祝穆《方舆胜览》，则并淮北亦不及一字矣。盖衰弱之朝，土宇日蹙，故记载不得不日减；圣明之世，昄章日扩，故编摩亦不得不日增。今志距诏修旧志之时仅数十载，而职方所隶已非旧志所能该。威德遐宣，响从景附，兹其明验矣。虞舜益地之图，仅区九州为十二，亦何足与昭代比隆哉。
──右“地理类”总志之属，七部，九百四十一卷，皆文渊阁著录。
△《吴郡图经续记》三卷（江苏巡抚采进本）
宋朱长文撰。长文字伯原，苏州人。未冠，登进士乙科，以足疾不仕。后以苏轼荐，充本州教授，召为太常博士，迁秘书省正字、枢密院编修。书成於元丰七年，上卷分《封域》、《城邑》、《户口》、《坊市》、《物产》、《风俗》、《门名》、《学校》、《州宅》、《南园》、《仓务》、《海道》、《亭馆》、《牧守》、《人物》十五门，中卷分《桥梁》、《祠庙》、《宫观》、《寺院》、《山水》六门，下卷分《治水》、《往迹》、《园第》、《冢墓》、《碑碣》、《事志》、《杂录》七门。徵引博而叙述简，文章尔雅，犹有古人之风。首有长文自序一篇，末有后序四篇：一为元祐元年常安民作，一为元祐七年林虙作，一为元符二年祝安上作，一为绍兴四年孙佑作。州郡志书，五代以前无闻。北宋以来，未有古於《长安志》及是记者矣。朱彝尊跋《咸淳临安志》，历数南北宋地志，不及是记。知彝尊未见其书，为希覯之本也。长文自序，称古今文章，别为《吴门总集》，书中亦屡言某文见《总集》。今其书已不传，是记亦幸而仅存耳。
△《乾道临安志》三卷（浙江孙仰曾家藏本）
宋周淙撰。淙字彦广，湖州长兴人。乾道五年以右文殿修撰知临安府，创为此《志》。原本凡十五卷，见《宋史艺文志》。其后淳祐间施锷、咸淳间潜说友，历事编纂，皆有成书。今惟潜《志》尚存抄帙，周、施二《志》世已无传。
此本为杭州孙仰曾家所藏宋椠本，卷首但题作《临安志》，而中间称“高宗”为“光尧太上皇帝”，称“孝宗”为“今上”，纪牧守至淙而止，其为《乾道志》无疑。惟自第四卷以下，俱已阙佚。所存者仅什之一二，为可惜耳。第一卷纪宫阙官署，题曰《行在所》，以别於郡志，体例最善。后潜《志》实遵用之。二卷分沿革、星野、风俗、州境、城社、户口、廨舍、学校、科举、军营、坊市、界分、桥梁、物产、土贡、税赋、仓场、馆驿等诸子目，而以亭台、楼观、阁轩附其后。叙录简括，深有体要。三卷纪自吴至宋乾道中诸牧守，详略皆极得宜。淙尹京时，撩湖浚渠，颇留心於地利，故所著述亦具有条理。今其书虽残阙不完，而於南宋地志中为最古之本。考武林掌故者，要必以是书称首焉。
△《淳熙三山志》四十二卷（两淮马裕家藏本）
宋梁克家撰。克家字叔子，泉州晋江人。绍兴三十年廷试第一，授平江签判，召为秘书省正字。乾道中，累官右丞相，封仪国公，卒谥文靖。事迹具《宋史》本传。史称其为文深厚明白，自成一家。制命尤温雅，多行於世。今所作已罕流传，惟此书尚有写本。凡分九门，一曰地理，二曰公廨，三曰版籍，四曰财赋，五曰兵防，六曰秩官，七曰人物，八曰寺观，九曰土俗。朱彝尊《曝书亭集》有是书跋，议其附山川於寺观，未免失伦。今观其人物惟收科第，土俗时出谣谶，亦皆於义未安。然其《志》主於纪录掌故，而不在夸耀乡贤，侈陈名胜，固亦核实之道，自成志乘之一体，未可以常例绳也。其所纪十国之事，多有史籍所遗者，亦足资考证。视后来何乔远《闽书》之类，门目猥杂，徒溷耳目者，其相去远矣。
△《吴郡志》五十卷（兵部侍郎纪昀家藏本）
宋范成大撰。成大有《骖鸾录》，已著录。是书为成大末年所作，郡人龚颐、滕茂、周南相与赞成之。时有求附於籍不得者，会成大殁，乃腾谤谓不出成大手，遂寝不行。故《至元嘉禾志》序，谓《吴郡志》以妄议不得刊也。绍定初，广德李寿朋始为鋟版，赵汝谈为之序。以周必大所撰《成大墓志》，定“是书实所自为，并申明龚颐三人者，常为成大蒐访，故谤有自来”，其论乃定。寿朋又以是书止绍兴三年，其后诸大建置，如百万仓、嘉定新邑、许浦水军、顾迳移屯，皆未及载。复令校官汪泰亨补之，自谓仿褚少孙补《史记》例。然少孙补《史记》虽为妄陋，犹不混本书。泰亨所续，当时不别署为续志，遂与本书淆乱，体例殊乖。其书凡分三十九门，徵引浩博，而叙述简核，为地志中之善本。刊版久佚，此本犹绍定旧椠，往往於夹注之中又有夹注。考成大以前，惟姚宏补注《战国策》尝有此例，而不及此书之多，亦可云著书之创体矣。
△《新安志》十卷（两江总督采进本）
宋罗愿撰。愿有《尔雅翼》，已著录。初，梁萧几作《新安山水记》，王笃又作《新安记》，唐亦有《歙州图经》。及宋大中祥符中，李宗谔撰次《州郡图经》，颁之天下，於是旧志皆佚。洎经方腊之乱，新《图经》亦随散失。愿尝杂采诸书，创为稿本，而未就。淳熙二年，赵不悔为州守，乃俾愿续成之。其书第一卷为《州郡》；第二卷为《物产贡赋》；第三卷至五卷为所属之歙、休宁、祁门、婺源、绩溪、黟六县；第六卷、七卷为《先达》；第八卷为《进士题名》，凡贤良、明经、赐策、献策、特奏名、武举皆附之，义民、仙释，亦并在是卷；九卷为《牧守》；十卷为《杂录》。叙述简括，引据亦极典核。於先达皆书其官，别於史传，较为有体。其《物产》一门，乃愿专门之学，徵引尤为该备。其所志贡物，如乾蓣药、腊芽茶、细布之类，皆史志所未载。所列先达小传，具有始末。
如汪藻曾为符宝郎之类，亦多史传所遗。赵不悔序称其博物洽闻，故论载甚广；而其序事简括不繁，又自得立言之法。愿自序亦自以为儒者之书，具有微旨，不同抄取记簿，皆不愧也。程敏政《新安文献志》记愿所作《胡舜陟墓志》后曰：“《鄂州新安志》，於王黼之害王俞，秦桧之杀舜陟，皆略而不书，非杏庭、虚谷一白之，则其迹泯矣。然则是书精博虽未易及，至其义类取舍之间，疑有大可议者。姑记二事，以验观者”云云。案刘克庄《后村诗话》，谓舜陟欲为秦桧父建祠，高登不可，因劾登以媚桧。会舜陟别以他事忤桧下狱死，登乃得免。则舜陟之死，乃欲附於桧而反见挤耳。愿之不书，殆非无意，未可遽以为曲笔也。
△《剡录》十卷（江苏巡抚采进本）
宋高似孙撰。似孙字续古，号疏寮，馀姚人。淳熙十一年进士，历官校书郎，出倅徽州，迁守处州。陈振孙《书录解题》称，似孙为馆职时，上《韩侂胄生日诗》九首，每首皆暗用锡字，寓“九锡”之意，为清议所不齿。知处州尤贪酷，其读书以奥僻为博，以怪涩为奇，至有甚可笑者。就中诗犹可观。周密《癸辛杂识》亦记其守处州日，私挟官妓洪渠事，其人品盖无足道。其诗有《疏寮小集》，尚传於世，而文则不少概见。此书乃其所作《嵊县志》也。嵊为汉剡县地，故名曰《剡录》。前有嘉定甲戌似孙自序，及嘉定乙亥嵊县令史之安序，盖成於甲戌而刊於乙亥，故所题先后差一年。其书首为县纪年，次为城境图；次为官治志，附以令丞簿尉题名；次为社志、学志，附以进士题名；次为寮驿、楼亭、放生池、版图、兵籍；次为山水志；次为先贤传；次为古奇迹、古阡；次为书；次为文；次为诗；次为画；次为纸；次为古物；次为物外记；次为草木禽鱼。徵引极为该洽，唐以前佚事遗文，颇赖以存。其先贤传，每事必注其所据之书，可为地志纪人物之法。其山水记，仿郦道元《水经注》例，脉络井然，而风景如睹，亦可为地志纪山水之法。统核全书，皆序述有法，简洁古雅，迥在后来武功诸志之上，殊不见其怪涩可笑。陈振孙云云，殆不可解。岂其他文奇僻，又异於此书欤？△《嘉泰会稽志》二十卷、《宝庆续志》八卷（浙江范懋柱家天一阁藏本）
《会稽志》二十卷，宋施宿等撰。《续志》八卷，宋张淏撰。宿字武子，湖州人。司谏元之子，尝知馀姚县，迁绍兴府通判。淏字清源，本开封人，侨居婺州。官至奉议郎，其履贯略见《金华志》。而所作《续志》序，乃自称侨寓是邦，则又尝卜居会稽矣。宋自南渡以后，升越州为绍兴府，其牧守每以宰执重臣领之。称为大藩，而图志未备。直龙图阁沈作宾为守，始谋纂辑。华文阁待制赵不迹、宝文阁学士袁说友等，相继编订，而宿一人实始终其事。书成於嘉泰元年，陆游为之序。其不称《绍兴府志》而称《会稽志》者，用长安、河南、成都、柏台诸志例也。其后二十五年，淏以事物沿革今昔不同，因汇次嘉泰、辛酉后事，作为续编，复於前志内补其遗逸，广其疏略，正其讹误，釐为八卷。书成於宝庆元年，淏自为之序。所分门类，不用以纲统目之例，但各以细目标题。前志为目一百十七，续志为目五十。不漏不支，叙次有法。如姓氏、送迎、古第宅、古器物、求遗书、藏书诸条，皆他志所弗详，宿独能蒐采辑比，使条理秩然。
淏所续亦简核不苟，皆地志中之有体要者。其刊版岁久不传，明正德庚午，郡人王綖复访求旧本校刻，今又散佚。故藏书之家罕见著录，盖亦仅存之本矣。
△《嘉定赤城志》四十卷（两淮马裕家藏本）
宋陈耆卿撰。耆卿字寿老，号筼窗，台州临海人。登嘉定七年进士，官至国子司业，其事迹不见《宋史》，惟谢铎《赤城新志》稍著其仕履，而亦不详。今以所著《筼窗集》考之，则嘉定十一年尝为青田县主簿，嘉定十三年为庆元府学教授。又赵希弁《读书附志》称耆卿《集》中沂邸笺表为多。案《宋史》，孝宗孙吴兴郡王柄，追封沂王，其嗣子希瞿，宁宗尝立为皇子，即济王竑。耆卿必尝为其府记室，而希弁略其文也。此为所撰《台州总志》，以所属临海、黄岩、天台、仙居、宁海五县，条分件系，分十五门。其曰赤城者，《文选》孙绰《天台山赋》称：“赤城霞起以建标。”李善注引支遁《天台山铭序》曰：“往天台尝由赤城山为道径。”又引孔灵符《会稽记》曰：“赤城山名色皆赤，状似云霞。”
又引《天台山图》曰：“赤城山，天台之南门也。梁始置赤城郡，盖因山为名。”
耆卿此志，即用梁郡名耳。耆卿受学於叶适，文章法度，具有师承，故叙述咸中体裁。明谢铎尝续其书，去之远甚。旧与耆卿书合编，今析出别存其目。陈振孙《书录解题》，载此志之前有图十三，此本乃无一图，殆传写者艰於绘画，久而佚之矣。
△《宝庆四明志》二十一卷、《开庆续志》十二卷（两淮盐政采进本）
宋罗濬撰。濬，庐陵人。官赣州录事参军。《文献通考》作罗璿，盖传写误也。先是，乾道中，知明州张津始纂辑《四明图经》，而搜采未备。宝庆三年，焕章阁学士、通议大夫、知庆元府兼沿海制置使庐陵胡榘复命校官方万里因《图经》旧本，重加增订。如唐刺史韩察之移州城、唐及五代郡守姓名，多据碑刻史传补入。其事未竟，会万里赴调中辍。濬与榘同里，适游四明，遂属之编定。凡一百五十日而成书，前十一卷为郡志，分《叙郡》、《叙山》、《叙水》、《叙产》、《叙赋》、《叙兵》、《叙人》、《叙祠》、《叙遗》九门，各门又分立四十六子目；第十二卷以下则为《鄞》、《奉化》、《慈谿》、《定海》、《昌国》、《象山》各县志，每县俱自为门目，不与郡志相混。盖当时明州虽建府号，而不置倚郭之县，州与县各领疆土。如今直隶州之体，特与他郡不同也。《宋史艺文志》仅有张津《图经》十二卷及《四明风俗赋》一卷，不载是书。惟陈振孙《书录解题》载之，其卷数与此本相合，盖犹从宋椠抄存者。志中所列职官科第名姓及他事迹，或下及咸淳，距宝庆三四十年，盖后人已有所增益，非尽罗濬之旧。然但逐条缀附，而体例未更，故叙述谨严，不失古法。元袁桷《延祐四明志》亦据为蓝本，多采用焉。《续志》十二卷，则开庆元年庆元府学教授梅应发、添差通判镇江府刘锡所撰。共分子目三十有七。其自序称，《续志》之作，所以志大使丞相履斋先生吴公三年治鄞之政绩，其已作而述者不复志，故所述多吴潜在官事实。而山川疆域已详於旧志者，则概未之及。是因一人而别修一郡之志。
名为舆图，实则家传，於著作之体殊乖。然案《宋史吴潜传》载，潜以右丞相罢为观文殿大学士，寻授沿海制置大使，判庆元府。至官，条具军民久远之计，告於政府，奏皆行之。又积钱百十七万三千八百有奇，代民输帛，前后所蠲五百四十九万一千七百有奇。是潜涖鄞以后，宦绩颇有可观。二人所述，尚不尽出於谀颂。至潜所著文集，世久无传。后人掇拾丛残，编为遗稿，亦殊伤阙略。此志载潜《吟稿》二卷，共古今体诗二百九首，《诗馀》二卷，共词一百三十首，皆世所未睹。虽其词不必尽工，而名臣著作藉以获存，固亦足资援据。故今仍与罗濬书并录存焉。
</div>
    <div class="pagination">
<a href="四库全书总目提要_page80.html">上一页</a><span>...</span><a href="四库全书总目提要_page76.html">76</a><a href="四库全书总目提要_page77.html">77</a><a href="四库全书总目提要_page78.html">78</a><a href="四库全书总目提要_page79.html">79</a><a href="四库全书总目提要_page80.html">80</a><span class="current-page">81</span><a href="四库全书总目提要_page82.html">82</a><a href="四库全书总目提要_page83.html">83</a><a href="四库全书总目提要_page84.html">84</a><a href="四库全书总目提要_page85.html">85</a><a href="四库全书总目提要_page86.html">86</a><span>...</span><a href="四库全书总目提要_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
