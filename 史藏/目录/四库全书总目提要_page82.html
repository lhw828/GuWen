<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 82 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 82 页/共 273 页</h1>
    <div class="content">△《澉水志》八卷（浙江巡抚采进本）
宋常棠撰。棠字召仲，号竹窗，海盐人。仕履未详。澉水在海盐县东三十六里，《水经》所谓“谷水流出为澉浦者”是也。唐开元五年，张庭珪奏置镇。宋绍定三年，监澉浦镇税修职郎罗叔韶使棠为志。凡分十五门：曰《地理》，曰《山》，曰《水》，曰《廨舍》，曰《坊巷》，曰《坊场》，曰《军寨》，曰《亭堂》，曰《桥梁》，曰《学校》，曰《寺庙》，曰《古迹》，曰《物产》，曰《碑记》，曰《诗咏》，而冠以舆图。前有叔韶及棠二序，叙述简核，纲目该备。而八卷之书，为页止四十有四。明韩邦靖撰《朝邑县志》，言约事尽，世以为特绝之作。今观是编，乃知其源出於此。可谓体例精严，藻不妄抒者矣。
（谨案：澉水虽见《水经注》，然是书乃志地，非志水，不可入之山水中。
以镇亦郡县之分区，故附缀於《都会郡县类》焉。）△《景定建康志》五十卷（两淮马裕家藏本）
宋周应合撰。应合，武宁人，自号溪园先生。淳祐间举进士，官至实录院修撰，以疏劾贾似道谪饶州通判。是书乃其以承直郎差充江南东路安抚司幹办公事时所作也。初，建炎二年建行宫於金陵，改为建康府。设江南东路安抚司以治之，为沿江重镇。乾道、庆元间，屡辑地志，而记载尚多阙略。景定中，宝章阁学士江东安抚使知建康府马光祖，始属应合取乾道、庆元二《志》合而为一，增入庆元以后之事，正讹补阙，别编成书。首为《留都》四卷，次为《图表志传》四十五卷，末为《拾遗》一卷。援据该洽，条理详明，凡所考辨，俱见典核。如论丹阳之名，本出建业；论六朝扬州尝治建业，后始为广陵一郡之名，皆极精核。光祖序称其“博物洽闻，学力充赡”，不诬也。明嘉靖、万历间，是书尚有刊本在南京国子监，见黄佐《南廱志》中。然所存版止七百五十九面，则亦已阙佚不全。
其后流传几绝，朱彝尊《曝书亭集》有是书跋，称“周在浚尝语以曾睹是书阙本，访之三十年未得。后从曹寅处借归录之，始复传於世”云。
△《景定严州续志》十卷（两淮盐政采进本）
宋郑瑶、方仁荣同撰。瑶时官严州教授，仁荣时官严州学录，其始末则均未详也。所纪始於淳熙，讫於咸淳。标题惟曰《新定续志》，不著地名。盖刊附绍兴旧志之后，而旧志今佚也。严州於宋为遂安军，度宗尝领节度使，即位之后，升为建德府。故卷首载立太子诏及升府省札，体裁视他志稍殊。惟物产之外，别增“瑞产”一门，但纪景定“麦秀四岐”一条。乡饮之外，别增乡会一门，但纪杨王主会一条。则皆乖义例耳。然叙述简洁，犹舆记中之有古法者。其户口门中载宁宗杨皇后为严人，而乡会门中亦载主集者为新安郡王、永宁郡王。新安者杨谷，永宁者杨石，皆后兄杨次山之子也。而《宋史》乃云后会稽人，当必有误。
此可订史传之讹矣。
△《咸淳临安志》九十三卷（浙江巡抚采进本）
元潜说友撰。说友字君高，处州人。宋淳祐甲辰进士，咸淳庚午以中奉大夫权户部尚书，知临安军府事，封缙云县开国男。时贾似道势方炽，说友曲意附和，故得进。越四年，以误捕似道私秫罢。明年起守平江，元兵至，弃城先遁。及宋亡，在福州降元，受其宣抚使之命。后以官军支米不得，王积翁以言激众，遂为李雄剖腹死。其人殊不足道，而其书则颇有条理。前十五卷为行在所录，记宫禁曹司之事；自十六卷以下，乃为府志。区画明晰，体例井然，可为都城纪载之法。
其宋代诏令编於前代之后，则用徐陵《玉台新咏》置梁武於第七卷例也。他所叙录，亦缕析条分，可资考据。故明人作《西湖志》诸书，多采用之。朱彝尊谓宋人地志幸存者，若宋次道之志长安，梁叔子之志三山，范致能之志吴郡，施武子之志会稽，罗端良之志新安，陈寿老之志赤城，每患其太简，惟潜氏此志独详。
然其书流传既久，往往阙佚不全，旧无完帙。彝尊从海盐胡氏、常熟毛氏先后得宋椠本八十卷，又借抄一十三卷，而其碑刻七卷终阙，无可考补。今亦姑仍其旧焉。
△《至元嘉禾志》三十二卷（两淮马裕家藏本）
元徐硕撰。硕，里贯未详，始末亦无可考。其作此书时，则方官嘉兴路教授也。秀州自宋初未有图经。淳熙中，知州事张元成始延闻人伯纪创为之。后岳珂守郡，复延郡人关栻续修。会珂改调，事遂中辍，仅存五卷。至元中，嘉兴路经历单庆属硕纂辑，因踵栻旧本续成之。广其门为四十三，而卷数增多至二十有七。
郭晦、唐天麟各为之序，嘉兴路总管刘杰与郡官共刊行之。志中兼及松江府华亭县，盖元时本隶嘉兴路，明初始析置也。其书序次甚详，每条下间系以考证，尤为典核。而碑碣一门多至十一卷，自三国、六朝以迄南宋，凡石刻之文，悉全载无遗。如《吴征北将军陆祎碑》，《梁秦驻山碑》，《唐黄州司马陆元感陈府君环墓铭》，《宗城令顾谦墓志》，皆欧、赵所未著录。《吴越静海镇遏使朱行先碑》，吴任臣《十国春秋》实据以立行先传。其他零篇断什，为耳目所未睹者尚多，殊足为考献徵文之助。惟书中但有人物及进士题名，而不立官师一志，使前人宦绩，阙然无传，未免漏略。又江、海、湖、泖、浦、溆、溪、潭、陂塘、河港、泾沟、堰插分为八类，使源流支络，开卷井然，体例甚当。而楼阁、堂馆、亭宇亦分为三类，则强析名目，未免失之琐碎。是其所短焉。
△《大德昌国州图志》七卷（浙江范懋柱家天一阁藏本）
元冯复京、郭荐等同撰。复京，潼川人，官昌国州判官。荐，里贯未详，官鄞县教谕。昌国州即今定海县，宋熙宁六年置昌国县，元至元十五年始升为州。
此书成於大德二年七月。凡分八门，曰《叙州》、曰《叙赋》、曰《叙山》、曰《叙水》、曰《叙物产》、曰《叙官》、曰《叙人》、曰《叙祠》。前有《州官请耆儒修志牒》一篇，末有郭荐等《缴申文牒》一篇，冠以《复京序》。据序中所述始末，盖复京求得旧志，属荐等订辑，而复京为之审定者也。其大旨在於刊削浮词，故其书简而有要，不在康海《武功志》、韩邦靖《朝邑志》下。海书、邦靖书为作者盛推，而此书不甚称於世。殆年代稍远，钞本稀传欤？据原目所载，卷首当有环山、环海及普陀山三图。图志之名，实由於是。此本有录无书，盖传写者佚之矣。
△《延祐四明志》十七卷（浙江巡抚采进本）
元袁桷撰。桷字伯长，庆元人，宋知枢密院事韶之曾孙，少为丽泽书院山长，以荐改翰林国史院检阅官，累迁侍讲学士。卒赠江浙行省参知政事，追封陈留郡公，谥文清。事迹具《元史》本传。桷文章博赡，为一时台阁之冠，所著《易说》、《春秋说》诸书，见於《苏天爵墓志铭》者，世久无传。惟《清容居士集》及此《志》尚存。书成於延祐七年，盖庆元路总管马泽属桷撰次者也。凡分十二考，曰沿革，曰土风，曰职官，曰人物，曰山川，曰城邑，曰河渠，曰赋役，曰学校，曰祠祀，曰释道，曰集古，条例简明，最有体要。桷先世在宋，多以文学知名，称东南故家遗献。没后会朝廷修史，遣使求郡国轶文故事，惟袁氏所传为多，故其於乡邦旧典，尤多贯串。志中考核精审，不支不滥，颇有良史之风。视至元嘉禾、至正无锡诸《志》，更为赅洽。惟自第九卷至第十一卷为传写者所脱佚，已非全帙。然元时地志，钞帙无多。存之亦足以资考究，固未可以不完废也。
△《齐乘》六卷（浙江范懋柱家天一阁藏本）
元于钦撰。钦字思容，益都人。历官兵部侍郎。是书专记三齐舆地，凡分八类，曰《沿革》，曰《分野》，曰《山川》，曰《郡邑》，曰《古迹》，曰《亭馆》，曰《风土》，曰《人物》。叙述简核而淹贯，在元代地志之中最有古法。
其中间有舛误者，如宋建隆三年改濰州置北海军，以昌邑县隶之；乾德三年复升濰州，又增昌乐隶之，均见《宋地理志》，而是书独遗。又寿光为古纪国，亦不详及。其他如以华不注为靡笄山，以台城为在济南东北十三里，顾炎武《山东考古录》皆尝辨之。然钦本齐人，援据经史，考证见闻，较他地志之但据舆图、凭空言以论断者，所得究多，故向来推为善本。卷首有至元五年苏天爵序，亦推挹甚至，盖非溢美矣。
△《至大金陵新志》十五卷（两江总督采进本）
元张铉撰。铉字用鼎，陕西人。尝为奉元路学古书院山长。至正初，江南诸道行御史台诸臣将重刊宋周应合所撰《建康志》，而其书终於景定中，嗣后七八十年，纪载阙略。虽郡人戚光於至顺间尝修有《集庆续志》，而任意改窜，多变旧例，未为详审。复议增辑，以继《景定志》之后。因聘铉主其事，凡六阅月而书成。首为图考，次通纪，次世表、年表，次志谱列传，而以摭遗、论辨终焉。
令本路儒学雕本印行。至明嘉靖中，黄佐修《南雍志》，尚载有此书版一千一百六十四面。是今所流传印本，犹出自原刻也。其书略依周《志》凡例，而元代故实则本之戚光《续志》及路州司县报呈事迹。其间如官属姓名已入前志者，不复具录。而世谱列传则前志所有者仍捃载无遗，体例殊自相矛盾。又其凡例中以戚《志》删去地图，不合古义，讥之良是。至於世表、年表则地志事殊国史，原不必仿旁行斜上之法，转使泛滥无稽。戚《志》删除，深合体例。铉乃一概訾之，亦为失当。然其学问博雅，故薈萃损益，本末灿然，无后来地志家附会丛杂之病。
其《古迹》门中所载梁始兴忠武王、安成康王二碑，朱彝尊皆尝为之跋，而不引是书为证，岂其偶未见欤？△《无锡县志》四卷（两江总督采进本）
不著撰人名氏。考《千顷堂书目》有元王仁辅《无锡县志》二十八卷，与此本卷数不符，盖别一书也。考《明史地理志》，洪武二年四月始改无锡州为县，是志《古今郡县表》末，虽止於升无锡县为州，然标题实称无锡县，已为明初之制。又《郡县表》止元贞，而学校类中载至正辛巳乡举陆以道，则所纪已下逮元末，是洪武中书矣。第一卷为《邑里》；第二卷为《山川》；第三卷为《事物》，分上、下二子卷；第四卷为《词章》，亦分上、中、下三子卷，中又分小类二十一。词简而事该，亦地志之善本。惜首卷原序已佚，其撰次本末不可得而考也。
《元史地理志》称，成宗元贞元年，升无锡为州，此志乃云二年。作志者纪录时事，岁月必确。以是推之，知《元史》疏漏多矣。是亦书贵旧本之一验也。
△《姑苏志》六十卷（两江总督采进本）
明王鏊撰。鏊有《史馀》，已著录。苏州自宋范成大、明卢熊二《志》后，纂辑久阙。弘治中吴宽尝与张习、都穆续修未竟，惟遗稿仅存。后广东林世远为苏州守，以其事属鏊。鏊乃与郡人杜启、祝允明、蔡羽、文璧等共相讨论，发凡举例，咸本於宽，而芟繁订讹，多所更益，凡八月而书成。首列沿革、守令、科第三表，自沿革、分野以下分为三十一门，而人物门中又分子目十三。繁简得中，考核精当。在明人地志之中，犹为近古。陈继儒《见闻录》，称鏊修志时，以杨循吉喜谣诼，不欲与之同局。志成，遣使送之循吉。循吉方栉沐，不暇抽看，但顾签票，云“不通不通”。使者还述其语。鏊以问之，循吉曰：“府志修於我朝，原当以苏州名志。姑苏，吴王台名也，以此志名可乎？”鏊始大服云云。然考鏊自序，纪其初修志时，有“欲属诸杨仪部，而杨仪部固辞”之语。是鏊未尝摈去循吉，不与共事。继儒所载，恐不足信。至志书题古地名，自宋代已有是例。核以名实，良有未安。无论是言之真伪，其说要不为无理，固不必曲为鏊讳矣。
△《武功县志》三卷（两江总督采进本）
明康海撰。海字德涵，武功人。弘治壬戌进士第一，授翰林院修撰。以救李梦阳事，坐刘瑾党削籍。《明史文苑传》附见《李梦阳传》中。是志仅七篇，曰《地理》，曰《建置》，曰《祠祀》，曰《田赋》，曰《官师》，曰《人物》，曰《选举》。凡山川、城郭、古迹、宅墓，皆括於地理；官署、学校、津梁、市集，则归於《建置》；祠庙、寺观，则总以《祠祀》；户口、物产，则附於《田赋》；艺文则用《吴郡志》例，散附各条之下，以除冗滥。官师则善恶并著，以寓劝惩。王士祯谓其“文简事核，训词尔雅”。石邦教称其“义昭劝鉴，尤严而公。乡国之史，莫良於此”。非溢美也。志刻於正德己卯，万历间再经刊行，旋复散佚。乾隆二十六年，武功知县玛星阿得抄本於孙景烈，因为重刊。其圈点细评，皆出景烈之手，颇嫌疣赘。又王士祯称《武功志》载《璇玑图》，而此本无之。考海孙吕赐尝刻《璇玑图读法》，前有题识云：“余录先太史县志真本，悉依原编，惟苏氏诗未录，非敢轻有变置，故附数语，录本之末。述先太史之意，冀来者之鉴余志也。”然则此本乃吕赐所刊除矣。遗文轶事，志乘中原可兼收。
士祯以具录是《图》为此书之佳处，固非定论。吕赐必刊而去之，亦於义无取也。
△《朝邑县志》二卷（兵部侍郎纪昀家藏本）
明韩邦靖撰。邦靖字汝庆，号五泉，朝邑人。正德戊辰进士，官至工部员外郎。事迹附见《明史韩邦奇传》。是书成於正德己卯。上卷四篇，曰《总志》，曰《风俗》，曰《物产》，曰《田赋》。下卷三篇，曰《名宦》，曰《人物》，曰《杂记》。上卷仅七页，下卷仅十七页。古今志乘之简，无有过於是书者。而宏纲细目，包括略备。盖他志多夸饰风土，而此志能提其要，故文省而事不漏也。
然叙次点缀，若有馀闲，宽然无局促束缚之迹。自明以来，关中舆记，惟康海《武功县志》与此《志》最为有名。论者谓《武功志》体例谨严，源出《汉书》；此《志》笔墨疏宕，源出《史记》。然后来志乘，多以康氏为宗，而此《志》莫能继轨。盖所谓“不可无一，不容有二”者也。前有邦靖自序，又有康海序，末有吕柟后序，及朝邑知县陵川王道跋。并文格高洁，与志适相配云。
△《岭海舆图》一卷（浙江郑大节家藏本）
明姚虞撰。虞字泽山，莆田人。嘉靖壬辰进士，官至淮安府知府。是编乃其官监察御史时巡按广东所作。凡为图十有二，首为全省图，次十府十图，终以南夷图。图各有叙，叙之例，首述沿革形势利病，次州县，次户口，次田粮课税，次官兵马匹。其总图则首以职官，以布政、按察二司分统之。盖其时抚按皆为使臣，尚未定为守土官也。其南夷诸国，列通贡者於前，而通市者亦附后。为海防之计，不论其奉朔否也。大旨略於前代而详於当代，略於山川而详於厄塞，略於职官而详於兵马钱粮，略於文事而详於武备。於志乘之中，别为体例。然较之侈山水、夸人物、辑诗文者，其有用无用则迥殊矣。意古者舆图，不过如是。后来者踵事增华，失其本耳。前有嘉靖壬寅湛若水序，极称之。钱曾《读书敏求记》亦称其简而要云。
△《滇略》十卷（浙江巡抚采进本）
明谢肇淛撰。肇淛有《史觿》，已著录。此书乃其官云南时所作，分为十门，一曰《版略》，志疆域也。二曰《胜略》，志山川也。三曰《产略》，志物产也。四曰《俗略》，志民风也。五曰《绩略》，志名宦也。六曰《献略》，志乡贤也。七曰《事略》，志故实也。八曰《文略》，志艺文也。九曰《夷略》，志苗种也。十曰《杂略》，志琐闻也。虽大抵本图经旧文，稍附益以新事。然肇淛本属文士，记诵亦颇博洽，故是书引据有徵，叙述有法，较诸家地志，体例特为雅洁。薛承矩序，称其上以搜杨终、常璩之所未及，下以补辛显怡、李京、杨慎、田汝成诸纪载之漏遗。杭世骏《道古堂集》有是书跋，亦谓其详远略近，博观而约取，苍山、洱水之墟，称善史焉。均非溢词也。
△《吴兴备志》三十二卷（两淮盐政采进本）
明董斯张撰。斯张字遐周，乌程人。是编辑录湖州故事，分二十六徵。曰《帝胄》，曰《宫闱》，曰《封爵》，曰《官师》，曰《人物》，曰《笄袆》，曰《寓公》，曰《象纬》，曰《建置》，曰《岩壑》，曰《田赋》，曰《水利》，曰《选举》，曰《战守》，曰《赈恤》，曰《祥孽》，曰《经籍》，曰《遗书》，曰《金石》，曰《书画》，曰《清閟》，曰《方物》，曰《璅》，曰《诡》，曰《匡籍》。采摭极富，於吴兴一郡遗闻琐事，徵引略备。每门皆全录古书，载其原文。有所考正则附著於下。盖张鸣凤《桂故》、《桂胜》体例如是，而斯张因之。虽意主博奥，不无以泛滥为嫌。然当时著书家影响附会之谈，剽窃挦撦之习，实能一举而空之。故所摘录，类皆典雅确核，足资考据。明季诸书，此犹为差有实际。黄茅白苇之中，可以谓之翘楚矣。
△《钦定日下旧闻考》一百二十卷乾隆三十九年奉敕撰。
因朱彝尊《日下旧闻》原本，删繁补阙，援古证今，一一详为考核，定为此本。原书分《星土》、《世纪》、《形胜》、《宫室》、《城市》、《郊坰》、《京畿》、《侨治》、《边障》、《户版》、《风俗》、《物产》、《杂缀》十三门，其时城西玉泉、香山诸处，台沼尚未经始，故列《郊坰门》中，与今制未协。诸廨署入《城市门》中，太学石鼓独别为三卷，於体例亦属不伦。今增列《苑囿》、《官署》二门，并前为十五门，而《石鼓考》三卷则并於《官署门》国子监条下。又原本《城市》、《京畿》二门，五城及各州县分属之地，今昔不同，一一以新定界址为之移正。原本所列古迹，皆引据旧文，夸多务博，不能实验其有无，不免传闻讹舛，彼此互岐。亦皆一一履勘遗踪，订妄以存真，阙疑以传信。所引艺文，或益其所未备，或删其所可省，务使有关考证，不漏不支。至於列圣宸章、皇上御制，凡涉於神京风土者，悉案门恭载，尤足以昭垂典实，藻绘山川。古来志都京者，前莫善於《三辅黄图》，后莫善於《长安志》。彝尊原本搜罗详洽，已驾二书之上。今仰承睿鉴，为之正讹补漏，又驾彝尊原本而上之。千古舆图，当以此本为准绳矣。
△《钦定热河志》八十卷乾隆四十六年奉敕撰。
热河即古武列水，避暑山庄在焉。旧设热河道，领四厅。今置承德府，领平泉一州，滦平、丰宁、赤峰、建昌、朝阳五县。此志犹以热河名者，神皋奥区，銮舆岁莅，搜狩朝觐，中外就瞻，地重体尊，不可冠以府县之目，故仍以行殿所在为名也。凡分二十四门。华盖时临，奎文日富，敬录弁首，曰《天章》。省方观民，励精无逸，编年纪载，曰《巡典》。琛赆鳞集，梯航旅来，威德式彰，曰《徕远》。轩卫随行，明堂斯建，详陈规制，曰《行宫》。
肄武习劳，三秋大狝，周阹原麓，曰《围场》。地接尧封，界分周索，四至八到，曰《疆域》。周秦以来，或为荒服，或为瓯脱，或为羁縻，或为侨置，或为郡县，或为京邑，引据史传，辨订是非，兼列八表十二图，曰《建置沿革》。删星野之谈天，测斗极之出地，曰《晷度》。巨流为经，众川为纬，曰《水》。区列方隅，标举形势，曰《山》。涵泳圣化，泽以诗书，曰《学校》。喀喇沁、翁牛特、土默特、奈曼敖汉、巴林、喀尔喀右翼诸部，隶於境内者，表其世系，曰《藩卫》。绀宇金地，或以奉敕而建，或以效祝而营，曰《寺庙》。画疆分职，臂指相维，曰《文秩》。羽卫连营，以迨察哈尔四旗，曰《兵防》。国朝官斯地者，迁除岁月，以次胪载，曰《职官题名》。前代官是地者，不可尽详，录其有功可纪者，曰《宦迹》。灵秀挺生，垂光史册，曰《人物》。山泽膏沃，金粟丰赢，曰《食货》。草木禽鱼，正名百类，曰《物产》。故址流传，遗文有证，曰《古迹》。前朝旧典，曰《故事》。诸部轶闻，曰《外纪》。诗歌制作，关於风土者，曰《艺文》。并考古证今，辨疑传信，既精且博，蔚为舆记之大观。案热河所属，自汉魏以前皆鲜卑、乌桓地也。慕容氏崛起龙城，始置郡县。《魏书地形志》约略可稽。齐、周以后，大抵与契丹库莫奚参错而居。前朝诸史，务侈幅员，每以边境郡名移置长城之外。核验地理，殊不足凭。后惟辽、金、元三朝实奄有其地。然以无纪载，故舆记靡徵。明弃大宁，渺如绝域。其所叙录，益传闻失其真矣。我国家肇造区夏，统括寰瀛，太宗文皇帝日擒十四台吉，先定其地；圣祖仁皇帝校练七萃，初出松亭。后喀尔喀汗贡厥上腴，益宏文囿刈兰之界。北跨临潢，遂仙苑天开，爻闾毕集。我皇上法天不息，率祖攸行，时迈其邦，地同三辅。四方大其和会，百产益以蕃昌。郡邑区分，胶庠鼎建，民殷俗美，炳然与三代同风。其盛为自古所未有。故词臣珥笔，敬述斯编。亦自古之所未闻，岂非地秘其灵，天珍其奥，自开辟以至今日，越千万载待圣朝而发其光哉。
△《钦定满洲源流考》二十卷乾隆四十三年奉敕撰。
洪惟我国家朱果发祥，肇基东土。白山、黑水，实古肃慎氏之旧封。典籍遗文，班班可考。徒以年祀绵长，道途修阻，传闻不免失真；又文字互殊，声音屡译，记载亦不能无误。故历代考地理者，多莫得其源流。是编仰禀圣裁，参考史籍。证以地形之方位，验以旧俗之流传，博徵详校，列为四门：一曰《部族》，自肃慎氏以后，在汉为三韩，在魏晋为挹娄，在元魏为勿吉，在隋唐为韎{韦曷}、新罗、渤海、百济诸国，在金为完颜部，并一一考订异同，存真辨妄，而索伦、费雅喀诸部毗连相附者，亦并载焉。二曰《疆域》，凡渤海之上京龙泉府、韎{韦曷}之黑水府、燕州、勃利州，辽之上京黄龙府，金之上京会宁府，元之肇州，并考验道里，辨正方位，而一切古迹附见焉。三曰《山川》，凡境内名胜，分条胪载，如白山之或称太白山、徒太山，黑水或称完水，或称室建河，以及松花江即粟末水，宁古塔即忽汗水，今古异名者，皆详为辨证。其古有而今不可考者，则别为存疑，附於末。四曰《国俗》，如《左传》所载楛矢贯隼，可以见骑射之原；《松漠纪闻》所载软脂蜜膏，可以见饮食之概。而《后汉书》所载辰韩生儿以石压头之类，妄诞无稽者，则订证其谬。至於渤海以来之文字，金源以来之官制，亦皆并列。其体例，每门以国朝为纲，而详述列朝，以溯本始。其援据以御制为据，而博采诸书以广参稽。允足订诸史之讹，而传千古之信，非诸家地志影响附会者所能拟也。
△《钦定皇舆西域图志》五十二卷乾隆二十一年奉敕撰。
乾隆二十七年，创成初稿，嗣以昄章日辟，规制益详，进呈御览之时，随事训示，复增定为今本。首四卷为《天章》。我皇上平定西域，题咏至多，地势兵机，皆包罗融贯。惟恭录统论西师全局者，弁冕简端。
其因地纪事，即物抒怀者，则仍分载於各门。次《图考》三卷，自幅员所届，以及符节所通，共新图二十有一，又附历代旧图十有二。古今互校，益昭圣朝拓宇之功。次列表二卷，上起秦汉，下讫元明，以明国土之分合，建置之沿革。次《晷度》二卷，川陆之迂回，道里之远近，多不足据。惟以日景定北极之高度，以中星验右界之偏度，为得其真，古法所谓飞鸟图也。次《疆域》十二卷，分为四路：一曰安西南路，嘉峪关外州县隶焉；一曰安西北路，哈密至镇西府迪化州隶焉；一曰天山北路，库尔喀喇乌苏至塔尔巴哈台、伊犁隶焉；一曰天山南路，关展至和阗诸回部隶焉。次《山》四卷。次《水》五卷。玉门以外，连峰叠嶂，巨浸洪流，往往延袤千百里，不可以割属一地，故各以山水为类也。次《官制》二卷。次《兵防》一卷，台站附焉。次《屯政》二卷，户口附焉。次《贡赋》、《钱法》、《学校》各一卷。次《封爵》二卷。皆长驾远驭之睿略，揆文奋武之鸿模也。次《风俗》、《音乐》各一卷，《服物》二卷，《土产》一卷。皆如地志之例。惟《音乐》一门为创体，以其隶在协律，备禁佅兜离之数故也。次《藩属》三卷，皆奉朔朝贡之国，梯航新达者。次《杂录》二卷，以琐闻、轶事终焉。记流沙以外者，自《史记大宛列传》、《汉书西域列传》始详。而异域传闻，讹谬亦复不少。至法显、玄奘之所记，附会佛典，更多属子虚。盖龙沙、葱雪，道里迢遥，非前代兵力所能至。即或偶涉其地，而终弗能有。故记载者依稀影响，无由核其实也。我皇上远奋天弧，全收月<出骨>，既使二万里外咸隶版图，又列戍开屯，画疆置郡，经纶宏远，足以巩固於万年。每岁虎节往来，雁臣出入，耳闻目见，皆得其真。故诏辑是编，足以补前朝舆记之遗，而正历代史书之误。圣人威德之昭宣，经纶之久远，事事为二帝三王所不及，兹其左验矣。岂徒与甘英诸人侈夸珍怪与。
△《钦定盛京通志》一百二十卷乾隆四十四年奉敕撰。
我国家发祥长白，实肇基於俄朵里城，后肇祖原皇帝始迁赫图阿拉，是为兴京。太宗文皇帝戡定辽束，实作周邑。暨世祖章皇帝定鼎顺天，遂以奉天为盛京。两都并建，垂万万世之丕基。非惟山海形胜，控制八纮，凡缔造之规模，征伐之功烈，麟麟炳炳，亦具在於斯。旧有志书三十二卷，经营草创，叙述未详。因命补正其书，定为此本。发凡起例，一一皆禀睿裁。圣制御制，旧本仅载十之三，今悉补录。又以御制分纶音、天章二门，各从体制。京城门中，旧本不载盛京、兴京、东京创建修葺之由，及太祖、太宗制胜定都始末。
坛庙门中旧本不载营造制度，及重修年月，又不载尊藏册宝及堂子岁祭诸仪。宫殿门中旧本亦不载重修年月，御题联额及尊藏圣容，圣训、实录、玉牒、战图、及乾隆四十三年设立谏木事。《山陵门》中旧本不载谒陵及岁事仪注，所述三陵官制，亦多舛误。《山川》、《城池》两门中旧本均不载太祖、太宗战绩。《人物门》中不载开国宗室王公，又诸勋臣事迹，亦不悉具，今并详考增修。其馀《星土》、《建置沿革》、《疆域形胜》、《祠祀》、《古迹》、《陵墓》、《杂志》、《风俗》、《土产》八门，并援据经史，纠讹补漏。《关邮》、《户口》、《田赋》、《职官》、《学校》、《官署》、《选举》、《兵防》八门，旧本所载止於乾隆八年，今并按年续载。《名宦》、《历代忠节》、《孝义》、《文学》、《隐逸》、《流寓》、《方技》、《仙释》、《列女》、《艺文》十门，亦参订删补，俾不冗不漏。其官名、人名、地名，旧本音译，往往失真，今并一一釐正。体裁精密，考证详明。溯丰邑之初基，述阪泉之鸿续。经纶开创，垂裕无疆，启佑规模，万年如觌。固与偏隅舆记徒侈山川人物者区以别矣。
△《畿辅通志》一百二十卷（通行本）
国朝兵部尚书、直隶总督李卫等监修。自元以来，如《析津志》诸书，所纪只及於京师。至明代以畿内之地直隶六部，与诸省州县各统於布政司者，体例不侔，故诸省皆有《通志》，而直隶独阙。本朝定鼎京师，特置直隶巡抚，以专统辖。康熙十一年大学士卫周祚奏令天下郡县，分辑志书，诏允其请。於是直隶巡抚于成龙、格尔古德等始创为之，属翰林院侍讲郭棻董其事。仅数月而书成，讨论未为详确。雍正七年，世宗宪皇帝命天下重修《通志》，上诸史馆，以备《一统志》之采择。督臣唐执玉祗奉明诏，乃延原任辰州府同知田易等，设局於莲花池，搜罗纂集。其后刘於义及李卫相继代领其事，至雍正十三年而书成。凡分三十一目，《人物》、《艺文》二门又各为子目。订讹补阙，较旧志颇为完善云。
（案：《通志》皆以总督、巡抚董其事，然非所纂录，与总裁官之领修者有别。故今不题某撰而题某监修，从其实也。监修每阅数官，惟题经进一人，唐、宋以来之旧例也。谨於此书发其凡，后皆仿此。）△《江南通志》二百卷（通行本）
国朝兵部尚书、两江总督赵宏恩等监修。先是，康熙二十二年，总督于成龙与江苏巡抚余国柱、安徽巡抚徐国相等，奉部檄创修《通志》，凡七十六卷。雍正七年，署两江总督尹继善等奉诏重修。乃於九年之冬，开局江宁，属原任中允黄之隽等司其事。因旧志讨论润色，刊除踳驳，补苴罅漏。凡阅五载，至乾隆元年书成，总督宏恩及江苏巡抚顾琮、安徽巡抚赵国麟等具表上之。卷首恭录圣谕及御制诗文，以尊《谟典》。次《舆地》，次《河渠》，次《食货》，次《学校》，次《武备》，次《职官》，次《选举》，次《人物》，次《艺文》，次《杂类》。发凡起例，较旧志颇有体裁。惟纂辑不出一手，微有牴牾。黄之隽《<广吾>堂集》中尝称，是书刻本与原纂多有舛互。如灊山在六安州之霍山，而仍谓即元时所置之潜山县。黄积、程元谭俱东晋时新安守，而误入西晋。其他遗漏重复者甚多，皆之隽离局以后为他人所窜改者也。司马光修《资治通鉴》，以《史记》以下属刘攽，三国以下属刘恕，唐以下属范祖禹，始终不易，其知此意欤。
△《江西通志》一百六十二卷（通行本）
国朝江西巡抚、都察院右副都御史谢旻等监修。《江西省志》创於明嘉靖间参政林廷<木昂>，其后久未纂辑，旧闻放失。至本朝康熙二十二年，巡抚安世鼎始续修之。康熙五十九年，巡抚白潢又增修之，名曰《西江志》。其体例条目，虽多本诸旧志，而广蒐博访，订舛正讹，在地记之中号为善本。雍正七年，巡抚谢旻奉诏纂修省志，乃与原任检讨陶成等开局编辑。其规模一本之白《志》，而间加折衷。文简事核，釐然有序。其志人物，如宋之京钅堂、章鉴，一则以其身为宰辅而依附权奸，一则以其位列钧衡而弃主私遁，俱削去不载，亦颇有合於大义。
惟元刘秉忠，其先世虽瑞州人，而自辽及金，北迁已久，乃援其祖贯，引入乡贤。
将孔子自称殷人，亦可入中州志乘乎？是则图经之积习，湔除未尽者矣。
△《浙江通志》二百八十卷（通行本）
国朝文华殿大学士兼吏部尚书兼管浙江、江南总督嵇曾筠等监修。浙江自明嘉靖中提学副使薛应旂始辑为《通志》七十二卷，至国朝康熙二十一年，总督赵士麟、巡抚王国安复因薛《志》增修，斟酌损益，义例粗备。此本於雍正九年辛亥，总督李卫开局编纂，讫乙卯而告竣。曾筠等具表上进，司其事者原任侍读学士沈翼机、编修傅王露、检讨陆奎勋也。总为五十四门，视旧志增目一十有七。
所引诸书，皆具列原文，标列出典。其近事未有记载者，亦具列其案牍，视他志体例特善。其有见闻异辞者，则附加考证於下方。虽过求赅备，或不无繁复丛冗。
然信而有徵之目，差为不愧矣。
△《福建通志》七十八卷（通行本）
国朝浙闽总督、兵部尚书郝玉麟等监修。福建自宋梁克家《三山志》以后，记舆地者不下数十家，惟明黄仲昭《八闽通志》颇称善本，而亦不免阙略。又自明立福建布政司，分建属郡，以福、兴、泉、漳为下四府，延、建、邵、汀为上四府。国家德威远届，鲸海波恬，台湾既入版图，而福州所属之福宁亦升州为府。
泉州所属之永春、漳州所属之龙岩，又各析置为直隶州。建置沿革，多与昔异。
以旧志相较，每与今制不同。且福建三面环海，港汊内通，岛屿外峙，一切设险列戍之要，旧志亦多未详。雍正七年，承诏纂辑《通志》，因取旧志之烦芜未当者，删汰冗文，别增新事。其疆域制度，悉以现行者为断。至乾隆二年书成，玉麟等具表上之。自星野至艺文，为类三十，为卷七十有八。视旧志增多十四卷，如沿海岛澳诸图，旧志所不载者，皆为详绘补入，足资考镜。於体例亦颇有当焉。
△《湖广通志》一百二十卷（通行本）
国朝总督湖广等处地方、兵部尚书兼都察院右副都御史迈柱等监修。楚中舆记，见於前史者，如盛宏之《荆州记》，庾仲雍《湘州记》，《汉水记》，梁元帝《荆南地志》，郭仲彦《湘州记》、《湘州副图记》，陶岳《零陵总记》，韦宙《零陵录》，范致明《巴陵古今记》、吴从政《襄沔记》，类多湮没不传，即传者亦残阙失次。魏裳《湖广通志》、廖道南《楚大纪》、陈士元《楚故略》，出自近代，又往往阙漏冗杂，不足依据。是《志》成於雍正十一年，乃迈柱及湖北巡抚德龄、湖南巡抚赵宏恩奉诏纂辑。以湖南、湖北合为一书，与《江南通志》合上江、下江为一者体例相同。大致据康熙甲子旧志为本，而以类附益之。其目或增或并，总为三十一门，又附见者十三门，人物门内又别为四子目。条分缕析，按籍可稽。惟长沙远隔洞庭，当时开局武昌，采访未周，故所载稍略，不及湖北之详备云。
△《河南通志》八十卷（通行本）
国朝总督河南山东军务、兵部右侍郎王士俊等监修。河南之名，宋代惟属洛阳一郡。故宋敏求作《河南志》，仅记西都典故，而不及他州。自明初设河南布政司，所属八府，实跨河以北。封疆於古稍殊，故郡邑虽各有偏记，而未有统为一书者。嘉靖中始创为之，亦仅具崖略而已。徵引未能赅洽，考证亦未能精确。
国朝顺治十八年，复加续修，条理粗备。黄之隽谓康熙中尝颁诸天下以为式。后阅六七十年，未经修葺。郡邑分并，与新制多不相合。雍正九年，河东总督田文镜承命排纂，乃延编修孙灏、进士顾栋高等，开局蒐讨。文镜殁后，王士俊代为总督，乃成书表上。考古证今，体例颇为整密。惟书成之后，陈、许二州升为府，郑州改隶开封，卢氏改隶陕州，南召复立县治，因刊版已竣，皆未及增改云。
△《山东通志》三十六卷（通行本）
国朝巡抚山东都察院右副都御史岳濬等监修。初，明嘉靖中，山东巡按御史方远宜始属副使陆釴钺等创修《通志》四十卷，为目五十有二，附目十。本朝康熙十二年，巡抚张凤仪、布政使施天裔重为修辑。大抵仍旧文者十之八九，新增者十之一二而已。此本乃雍正七年岳濬奉诏重修。延检讨杜诏等开局排纂，至乾隆元年始告成，后任巡抚法敏表进於朝。中间体例，於旧志多有改革。如宦绩人物，旧志於列国卿大夫缕载无遗。此本则以经传所有者概从刊削，而断自汉始。
又田赋、兵防，旧志疏略不具，运道、海疆，则并阙如，此本悉为补辑。又《人物》之外，旧志别分《隐逸》、《孝义》、《儒林》、《文苑》诸目，往往配隶失宜，此则悉从删削。又如以北兰陵为南兰陵，以今济阳为唐宋之济阳，以复旧之新泰为两设之新泰，皆沿讹之尤甚者，此本均为辨明，亦多所考证焉。
△《山西通志》二百三十卷（通行本）
国朝巡抚山西都察院右副都御史觉罗石麟等监修。山西之有《通志》，始於明成化中督学佥事胡谧，后嘉靖中副使周斯盛、万历中按察使李维祯，皆踵事排纂。至本朝康熙壬戌，督学道刘梅又因旧本重编，凡五易稿而始成。分类共三十有二，所增辑甚伙，而讹复者亦颇不少。雍正七年，石麟等奉诏纂辑，乃开局会城，因旧本续加增订。旁咨博访，广其类为四十。凡遗闻故事，比旧加详。其发凡起例者为原任庶吉士储大文。大文於地理之学颇能研究，所著《存砚楼集》，订正舆记者为多。故此志山川形势，率得其要领。其特立《经籍》一门，乃用施宿《会稽志》、袁桷《四明志》之例，亦有资考据云。
△《陕西通志》一百卷（通行本）
国朝署理陕西总督、吏部尚书刘於义等监修。陕西旧《通志》为康熙中巡抚贾汉复所修，当时皆称其简当。而阅时既久，因革损益，颇不相同。雍正七年，敕各省大吏纂辑《通志》，陕西督抚以其事属之粮储道沈青崖，青崖因据汉复旧本，参以明代马、冯二家之书，斟酌增删，釐成百卷，分为三十二类。雍正十二年，於义等始表上之。陕西省治本汉唐旧都，故纪载较多。如《三辅黄图》、《长安志》皆前人所称善本，而卷帙既繁，异同亦夥，至其隶辖支郡，若绥、葭、凤、兴之类，则又地近边隅，志乘荒略，不免沿习传讹。是编订古证今，详略悉当，视他志之撦挦附会者较为胜之。书中间有案语，以参考同异，亦均典核可取云。
△《甘肃通志》五十卷（通行本）
国朝巡抚甘肃、都察院右副都御史许容等监修。甘肃所领八府三州，明代皆隶於陕西布政司。至本朝康熙二年，始以陕西右布政司分驻巩昌，辖临洮等府。
后又改为甘肃布政司，增置甘、凉诸郡，设巡抚以莅之，於是甘肃遂别为一省。
雍正七年，各直省奉敕纂修《通志》，抚臣许容以甘肃与陕西昔合今分，宜创立新稿。而旧闻阙略，案牍无存，其卫所新改之州县，向无志乘，尤难稽考。因详悉蒐采，择其可据者，依条缀集，分为三十六类。乾隆元年，刊刻竣工，文华殿大学士仍管川陕总督查郎阿等具表上之。其书虽据旧时《全陕志》为蓝本，而考核订正，增加者十几六七，与旧志颇有不同。其制度之系於两省者，如总督学政题名，及前代之藩臬、粮驿各道俱驻西安，兼治全陕，不能强分。则亦多与《陕志》互见焉。
△《四川通志》四十七卷（通行本）
国朝总督四川、兵部右侍郎兼都察院右副都御史黄廷桂等监修。《四川通志》在明代凡四修，惟《艺文》出杨慎手，最为雅赡。而其他则未能悉中体要。国朝康熙十二年，总督蔡毓荣、巡抚张德地又续事纂辑。以兵燹之后，文献无徵，亦多所脱漏。是编乃雍正七年廷桂等奉敕重修，凡分四十九类，旧志之阙者补之，略者增之，较为详备。其中沿旧志之误，未及尽汰者，如唐韦昭度征陈敬瑄，无功而还；宋岳云为忠州防御使，乃遥授之官，俱不应入名宦。虞允文为四川宣抚，乃总制全蜀，应入统部，不当仅入保宁府。唐之鲜于仲通依附杨国忠，丧师南诏，新旧《唐书》所载甚明，乃反以为忤国忠被贬，载入《人物》。此类尚不免地志附会缘饰之习，然其甄综排比，较旧志则可据多矣。
△《广东通志》六十四卷（通行本）
国朝巡抚广东、兵部右侍郎兼都察院右副都御史郝玉麟等监修。岭南为炎海奥区，汉魏以还，舆图可考。然如《南方草木状》但志物宜，《岭表录异》仅徵杂事，而山川厄塞，或未之详。明代有戴璟、郭棐、谢肇淛、张云翼诸家之书，大辂椎轮，又不过粗具崖略。国朝康熙二十二年，始辑有《通志》，视旧本渐具条理。此为雍正七年玉麟等承命所辑，采掇补苴，较为赅备。开局於雍正八年六月，竣事於九年五月，告成视他省为独先。故中间或沿袭旧文，失之冗蔓；或体例不一，彼此牴牾，皆未能悉加订正。然全书三十五门内新增者四，葺旧者三十有一，大都首尾详明，可资检阅。至《外番》一门，为他志所罕见。然粤中市舶骈集，韩愈所谓“东南际天地以万数”者，莫不瞻星戴斗，会极朝宗。裒而录之，足见圣朝声教之远，亦《通典》述边防而兼及海外诸国之例也。
△《广西通志》一百二十八卷（通行本）
国朝巡抚广西、都察院右副都御史金鉷等监修。自桂林、象郡之名著於《史记》，厥后南荒舆志，渐有成编。其存於今者，如唐莫休符之《桂林风土记》，段公路之《北户录》，宋范成大之《桂海虞衡志》，明魏濬之《峤南琐记》，张凤鸣之《桂故》、《桂胜》，皆叙述典雅，掌故可稽。惟其间郡县沿革，前代既损益不一，而本朝版图式廓，建置周详，若泗城、镇安、东兰、归顺、宁明诸府州，皆已改土归流。凡昔所称羁縻州者，无不隶王官而登户籍。与前代半隶蛮獠者，形势迥殊，未可执旧文以谈新制。此书成於雍正十一年，亦当时奉诏所纂集。
其遗闻故事，虽颇以诸家遗籍为凭，而於昭代良规，分析具载，指掌厘然，尤足为考稽之助。固不比《骖鸾录》等仅主模山范水已也。
△《云南通志》三十卷（通行本）
国朝大学士鄂尔泰等监修。云南在汉本属益州，后为南诏所据，至元代始入版籍。其有地志则始见於唐，然传於今者，仅有樊绰之《蛮书》，所纪皆六诏山川。历年既久，旧迹多湮。证之於今，相合者十无一二。《明史艺文志》载太祖初平云南，诏儒臣考定为《志书》六十一卷，今已散佚。他如杨慎之《滇程记》、《滇载记》诸书，掇拾成编，不免挂一漏万。谢肇淛所辑《滇略》，号为善本，然所述止於明代。本朝康熙三十年始草创《通志》，稍具规模，犹多舛略。雍正七年，鄂尔泰总督云贵，奉诏纂辑，乃属姚州知州靖道谟因旧志增修。凡为门三十，门为一卷。乾隆元年书成，后任总督尹继善等具表进之。其间视旧志增并不一，如图之有说及府州县题名，皆补旧志之所无。《大事考》、《使命》、《师命》诸目，旧志所有而冗复失当者，则删去之。又课程原附盐法，闸坝、堰塘原附城池，今皆别自为门。纲领粲然，视原本颇有条理焉。
△《贵州通志》四十六卷（通行本）
国朝大学士鄂尔泰等监修。其书与《云南通志》同时纂次，司其事者亦姚州知州靖道谟，继之者则仁怀知县杜恮也。其视各省《通志》，成书最后。至乾隆六年刊刻始竣，总督管巡抚事张广泗奉表上之。贵州僻在西南，苗蛮杂处，明代始建都指挥司。后改布政司，分立郡县，与各行省并称。而自唐、宋以前，不过羁縻弗绝，尚未能尽辟狉榛。故古来纪载寥寥，最为荒略。明赵瓒始创修《新志》，其后谢东山、郭子章及本朝卫既齐等，递事增修，渐有轮廓。终以文献难徵，不免阙漏。惟田雯之《黔书》，笔力颇称奇伟，而意在修饰文采，於事实亦未胪具。此书综诸家著述，汇成一编。虽未能淹贯古今，然在黔省舆记之中，则详於旧本远矣。
</div>
    <div class="pagination">
<a href="四库全书总目提要_page81.html">上一页</a><span>...</span><a href="四库全书总目提要_page77.html">77</a><a href="四库全书总目提要_page78.html">78</a><a href="四库全书总目提要_page79.html">79</a><a href="四库全书总目提要_page80.html">80</a><a href="四库全书总目提要_page81.html">81</a><span class="current-page">82</span><a href="四库全书总目提要_page83.html">83</a><a href="四库全书总目提要_page84.html">84</a><a href="四库全书总目提要_page85.html">85</a><a href="四库全书总目提要_page86.html">86</a><a href="四库全书总目提要_page87.html">87</a><span>...</span><a href="四库全书总目提要_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
