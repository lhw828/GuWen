<!DOCTYPE html>
<html>
 <head>
  <meta charset="utf-8"/>
  <title>
   经义考 - 第 127 页/共 381 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经义考 - 第 127 页/共 381 页
  </h1>
  <div class="content">
   经义考卷九十八
&lt;史部,目录类,经籍之属,经义考&gt;
　　钦定四库全书
　　经义考卷九十九
　　翰林院检讨朱彞尊撰
　　诗【二】
　　卜子【商】诗序
　　唐志二卷
　　存
　　后汉书卫宏字敬仲东海人初九江谢曼卿善毛诗廼爲其训宏从曼卿受学因作毛诗序善得风雅之防于今传于世
　　沈重曰按郑诗谱大序子夏作小序子夏毛公合作隋志先儒相承谓毛诗序子夏所创毛公及卫敬仲又加润益
　　陆德明曰孔子最先删诗以授于子夏子夏遂作序焉口以相传未有章句　又曰关睢后妃之德也至用之邦国焉名关睢序谓之大序此以下则小序也大序是子夏作小序是子夏毛公合作卜商意有未尽毛更足成之
　　孔頴逹曰诗三百一十一篇子夏作序
　　韩愈曰子夏不序诗
　　成伯瑜曰学者以诗大小序皆子夏所作未能无惑如关睢之序首尾相结冠束二南故昭明太子亦云大序是子夏全制编入文什其余众篇之小序子夏惟裁初句耳至也字而止葛覃后妃之本也鸿雁美宣王也如此之类是也其下皆是大毛公自以诗中之意而系其辞也后人见序下有注又曰东海卫宏所作事虽两存未爲允当当是郑于毛公传下卽得称笺于毛公序末畧而爲注耳毛公作传之目汉兴已亡其六篇但据亡篇之小序惟有一句毛旣不见诗体无由得措其辞也又高子是战国时人在子夏之后当子夏之世祭皆有尸灵星之尸子夏无爲取引一句之下多是毛公非子夏明矣
　　丘光庭曰先儒言诗序并小序子夏所作或曰毛苌所作明曰非毛苌所作也何以知之按郑风出其东门序云民人思保其室家经曰缟衣綦巾聊乐我员毛传曰愿其室家得相乐也据此传意与序不同自是又一取义也何者以有女如云者皆男女相弃不能保其室家卽缟衣綦巾是作诗者之妻也旣不能保其妻乃思念之言愿更得聊且与我爲乐也如此则与序合今毛以缟衣綦巾爲他人之女愿爲室家得与相乐此与序意相违故知序非毛作也此类实繁不可具举或曰旣非毛作毛爲传之时何不解其序也答曰以序文明白无烦解也
　　欧阳修曰孟子去诗世近最善言诗推其所説诗义与序文意多同故后时异説爲诗害者尝赖序文以爲证　又曰或问诗之序卜商作乎卫宏作乎非二人之作则作者其谁乎应之曰书春秋皆有序而着其名氏故可知其作者诗之序不着其姓氏安得而知之乎虽然非子夏之作则可以知也曰何以知之应之曰子夏亲受学于孔子宜其得诗之大防其言风雅有变正而论关睢鹊巢繋之周公召公使子夏而序诗不爲此言也自圣人没六经多失其传一家之学分爲数家不胜其异説也当汉之初诗之説分爲齐鲁韩三家晚而毛氏之诗始出久之三家之学皆废而毛诗独行以至于今不絶今齐鲁之学没不复见而韩诗遗説徃徃见于他书至其经文亦不同如逶迤郁夷之类是也然不见其终始亦莫知其是非自汉以来学者多矣其卒舎三家而从毛公者葢以其源流所自得圣人之防多欤今考毛诗诸序与孟子説诗多合故吾于诗常以序爲证也至其时有小失随而正之惟周南召南失者类多吾固已论之矣学者可以察焉
　　王安石曰诗序诗人所自制
　　蘓辙曰孔子之序书也举其所爲作书之故其赞易也发其可以推易之端未尝详言之也非不能详以爲详之则隘是以常举其畧以待学者自推之故其言曰仁者见之谓之仁知者见之谓之知夫惟不详故学者有以推而自得之今毛诗之序何其详之甚也世传以爲出于子夏予窃疑之子夏尝言诗于仲尼仲尼称之故后世之爲诗者附之要之岂必子夏爲之其亦出于孔子或弟子之知诗者与然使诚出于孔氏也则不若是详矣孔子删诗而取三百十一篇今其亡者六焉诗之序未尝详也诗之亡者经师不得见矣虽欲详之而无由其存者将以解之故从而附益之以自信其説是以其言时有反覆烦重类非一人之辞者凡此皆毛氏之学而卫宏之所集録也东汉儒林传曰卫宏从谢曼卿受学作毛诗序善得风雅之防至今传于世隋经籍志曰先儒相承谓毛诗序子夏所创毛公及卫敬仲又加润益古説本如此故予存其一言而已曰是诗言是事也而尽去其余独采其可者见于今传其尤不可者皆明着其失以爲此孔氏之旧也
　　程子曰诗大序其文似系辞其义非子夏所能言也分明是圣人作此以教学者葢夫子虑后世之不知诗也故序关睢以示之学诗而不求序犹欲入室而不由户也　安节问小序何人所作曰但防大序卽可见矣序中分明言国史明乎得失之迹如非国史则何以知其所美所刺之人使当时无小序虽圣人亦辨不得
　　王得臣曰诗序非出于子夏圣人删次风雅颂其曰美曰刺曰恶曰规曰诲曰诱曰惧之类葢出于孔子非门弟子所能与也若关睢后妃之德也葛覃后妃之本也此一句孔子所题其下乃毛公发明之晁説之曰説毛诗者谓其序子夏所作
　　蔡卞曰作序者不知自于何人然非深通于法言莫之能爲也或以爲子夏卫宏之所爲则疑其不能爲也
　　叶梦得曰世人疑诗序非卫宏所爲此殊不然使宏凿空爲之乎虽孔子亦不能使宏诵师説爲之则虽宏有余矣且宏诗序有专取诸书之文而爲之者有杂取诸书所説而重复互见者有委曲宛转附经而成其书者不可不论也诗有六义一曰风二曰赋三曰比四曰兴五曰雅六曰颂其文全出于周官情动于中而形于言言之不足故嗟叹之其文全出于礼记成王未知周公之志公乃爲诗以遗王其文全出于金縢高克好利而不顾其君文公恶而欲逺之不能使高克将兵而御狄于境陈其师旅翺翔于上久而不召众散而归高克奔陈其文全出于左传微子至于戴公其间礼乐废坏其文全出于国语古者长民衣服不贰从容有常以齐其民其文全出于公孙尼子则诗序之作实在数书旣传之后明矣此吾所谓专取诸书所言也载驰之诗许穆夫人作也闵其宗国顚覆矣又曰卫懿公爲狄人所灭丝衣之诗旣曰绎賔尸矣又曰灵星之尸此葢众説并传卫氏得善辞美意并録而不忍弃之此吾所谓杂取诸书之説而重复互见也驺虞之诗先言人伦旣正朝廷旣治天下纯被文王之化而复继之以搜田以时仁如驺虞则王道成行苇之诗先言周家忠厚仁及草木然后继之以内睦九族外尊事黄耉养老乞言此又吾所谓委曲婉转附经而成其义也卽三者而观之序果非宏之所作乎汉世文章未有引诗序者惟黄初四年有共公逺君子近小人之説葢魏后于汉宏之诗序至此始行也
　　曹粹中曰羔羊之皮素丝五紽毛传谓古者素丝以英裘不失其制大夫羔裘以居其説如此而已而序云在位皆节俭正直德如羔羊且以退食爲节俭其説起于康成毛无此意也维鹊有巢维鸠居之毛传谓鸠不自爲巢居鹊之成巢其説如此而已而序云德如鸤鸠乃可以配焉君子偕老副笄六珈毛传云能与君子偕老乃宜居尊位服盛服而序云故陈人君之德服饰之盛宜与君子偕老则与传意先后顚倒矣序若出于毛亦安得自相违戾如此要知毛传初行之时犹未有序也意毛公旣托之子夏其后门人互相传授各记其师説至宏而遂着之后人又复增加殆非成于一人之手则或以爲子夏或以爲毛公或以爲卫宏其势然也
　　晁公武曰诗序萧统以爲卜子夏所作韩愈以三事疑其非至王介甫独谓诗人所自制按韩诗序芣苢曰伤夫也汉广曰悦人也序若诗人所自制毛诗犹韩诗不应不同若是况文意繁杂其不出一人之手甚明不知介甫何以言之殆臆论也
　　朱翼曰蘓子由解诗不用诗序今用其説尚解不行乃去而不用以自已意解之且如七月陈王业也故其诗陈农桑之事一与序合若不用序不知一篇爲何而作此犹易晓者其他诗未易晓者若不用序则更茫然矣
　　郑樵曰卫宏之序有专取诸书之文至数句者有杂取诸家之説而辞不坚决者有委曲婉转附经以成其义者情动于中而形于言言之不足故嗟叹之其文全出于乐记成王未知周公之志公乃爲诗以贻王其文全出于金縢自微子至于戴公其间礼乐废坏其文全出于国语古者长民衣服不贰从容有常以齐其民其文全出于公孙尼子则诗序之作实在于数书旣传之后明矣所谓取诸书之文有至数句者此也关睢之序旣曰风之始也所以风天下而正夫妇也意亦足矣又曰风风也风以动之上以风化下下以风刺上又曰一国之事系一人之本谓之风载驰之诗旣曰许穆公夫人闵其宗国顚覆而作又曰卫懿公爲狄所灭丝衣之诗旣曰绎賔尸矣又曰灵星之尸此葢众説并传卫氏得其美辞美意并録而不忍弃之所谓杂取诸家之説而辞不坚决者也驺虞之诗先言人伦旣正朝廷至治天下纯被文王之化而后继之搜田以时仁如驺虞则王道成行苇之诗先言国家忠厚仁及草木然后以内睦九族外尊黄耉养老乞言所谓委曲婉转附经以成其义者也
　　李樗曰诗皆有序独关睢爲最详先儒以谓关睢爲大序葛覃以下爲小序而作序之人説者不同家语云子夏习于诗而通于义王肃注云子夏所序诗今之毛诗是也沈重云按郑诗谱意大序是子夏作小序是子夏毛公合作卜商意未尽毛公更足成之韩退之作诗之序议则谓诗之序明作之所以云其辞不讳君上显暴丑乱之迹帷箔之私不是六经之志若人云哉察夫诗序其汉之学者欲自显立其传因借之子夏故其序大国详小国畧斯可见矣王氏则以爲世传以爲言其义者子夏也观其文辞自秦汉以来诸儒葢莫能与于此然传以爲子夏臣窃疑之诗上及于文王高宗成汤如江有泛之爲美媵那之爲祀成汤殷武之爲祀高宗方其作时无义以示后世则虽孔子亦不可得而知况于子夏乎程説亦如王氏诗序必是当时人所传国史明乎得失之迹是也不得此则每篇指趋何自而知焉大序则是仲尼所作其余则未必然凡此诸家纷纭不一惟蘓黄门之説曰其文时有反覆烦重类非一人之辞者凡此皆毛氏之学而卫宏之所集録也东汉儒林传曰卫宏从谢曼卿受学作毛诗序善得风雅之防至今传于世隋经籍志曰先儒相承谓毛诗序子夏所创毛公及卫敬仲又加润益大抵古説本如此此説深得之葢自汉以来爲诗解者有四家齐鲁毛韩皆以传授不同故其説不一也
　　黄曰书易春秋皆有序学者不疑而诗之大序学者疑之葢凡有序者必着其姓氏而诗也有其序而不着其人或杂出于百家传记而傅防之説终莫之统一是其所以滋后世之疑也家语云子夏习于诗而通其义王氏注云子夏所序诗今之毛诗是也沈重云按郑氏诗谱意大序是子夏所作是説也韩文公辨之详矣韩以爲汉之学者欲自显立其传因借之子夏而东汉儒林传亦云卫宏从谢曼卿受学作毛诗序至今传于世近世如蘓頴濵亦本是説以爲其文反覆烦重类非一人之辞李迃仲以蘓之説爲当且程王尽近世大儒也而又以爲非汉儒之所能爲窃以爲大序之文温厚纯粹有繋辞气象彼汉儒者畴能及此哉
　　程大昌曰谓诗序爲子夏者毛公郑元萧统辈也谓子夏有不序诗之道三疑其爲汉儒附托者韩愈是也范蔚宗之传卫宏曰九江谢曼卿善毛诗宏从受学作毛诗序善得风雅之防于今传于世而郑元作毛诗笺也其叙着传授明审如此则今传之序爲宏所作何疑哉然诗之古序非宏也古序之与宏序今混并无别然有可考者凡诗发序两语如关睢后妃之德也世人之谓小序者古序也两语以外续而申之世谓大序者宏语也郑元之释南陔曰子夏序诗篇义合编遭战国至秦而南陔六诗亡毛公作传各引其序冠之篇首故诗虽亡而义犹在也元谓序出子夏失其传矣至谓六诗发序两语古尝合编至毛公分冠者元之在汉葢亲见也今六序两语之下明言有义亡辞知其爲秦火之后见序而不见诗者所爲也毛公于诗苐爲之传不爲之序则其申释先序时义非宏而孰爲之也以郑元亲见而证先秦故有之序以六序缀语而例三百五篇序语则古序宏序昭昭然白黑分矣
　　朱子曰诗序之作説者不同或以爲孔子或以爲子夏或以爲国史皆无明文可考惟后汉儒林传以爲卫宏作毛诗序今传于世则序乃宏作明矣然郑氏又以爲诸序本自合爲一编毛公始分以寘诸篇之首则是毛公之前其传已久宏特增广而润色之耳故近世诸儒多以序之首句爲毛公所分而其下推説云云者爲后人所益理或有之但今考其首句则已有不得诗人之本意而肆爲妄説者矣况沿袭云云之误哉然计其初犹必自谓出于臆度之私非经本文故且自爲一编别附经后又以尚有齐鲁韩氏之説并传于世故读者亦有以知其出于后人之手不尽信也及至毛公引以入经乃不缀篇后而超冠篇端不爲注而直作经字不爲疑辞而遂爲决辞其后三家之传又絶而毛説孤行则其抵牾之迹无复可见故此序者遂爲诗人先所命题而诗文反爲因序以作于是读者转相尊信无敢拟议至于有所不通则必爲之委曲迁就穿凿而附防之寜使经之本文缭戾破碎不成文理而终不忍明以小序爲出于汉儒也愚之病此久矣然犹以其所从来也逺其间容或眞有传授证验而不可废者故旣颇采以附传中而复并爲一编以还其旧因以论其得失云　又曰诗序自是两三人作今但信诗不必信序　又曰诗序实不足信向见郑渔仲有诗辨妄力诋诗序以爲皆是村野妄人所作始者亦疑之因质之史记国语然后知诗序之果不足信
　　范处义曰诗有小序有大序小序一言国史记作诗者之本义也小序之下皆大序也亦国史之所述间有圣人之遗言可考而知惟关睢爲一经之首并论三百篇之大防犹易乾坤之文言故特详焉世固以文言爲圣人之赞易而于诗序乃惑于传记而疑之先儒有知其説者谓系辞爲易大传诗序爲诗大传又谓学诗而不求序犹欲入室而不由户也异哉唐人之议诗序也曰子夏不序诗有三焉知不及一也暴扬中冓之私春秋所不道二也诸侯犹世不敢以云三也又曰汉之学者欲显其传因借之子夏且子夏犹知不及汉去诗益逺何自而知之谓春秋所不道是不知圣人授经于丘明经所不欲言传则明着其迹至谓诸侯犹世不敢以云此正爲史官惧天祸人刑者之见也至子夏犹云不敢则古之国史其贤矣乎昔者齐太史书崔氏之大恶兄弟几尽而南史氏犹执简以徃是岂计死生祸福而废弃其官守哉序虽不作于子夏议则踈矣文中子曰圣人述史有三焉述书帝王之制备述诗兴衰之由显述春秋邪正之迹明信如其説圣人于春秋则修之旣因鲁史之旧而明其邪正之迹于书则定之又各冠序于篇首而备帝王之制于诗则删之苟不据序之所存亦何自而见其兴衰之由而知其美刺之当否哉今观春秋之褒贬与诗序相应者葢多有之如陈佗如卫州吁如郑忽皆已爲君春秋书曰蔡人杀陈佗曰卫人杀州吁曰郑忽出奔此书名之例而诗序亦曰陈佗不义曰卫州吁暴乱曰郑人刺忽春秋或书爵诗序亦曰凡伯曰芮伯春秋或书字诗序亦曰仍叔曰行父春秋或书人诗序亦曰周人曰国人春秋或书其君诗序亦曰刺其君春秋或书夫人诗序亦曰刺卫夫人春秋或书大夫诗序亦曰刺周大夫此其大畧也至如诗序书请命于周岂非春秋尊王命之意欤书天子之使岂非春秋重王人之意欤书王道书有德书以礼书守义书美书嘉书言书陈书喜书乐书予书褒赏岂非春秋与善之意欤书失道书无德书不义书无礼书刺书怨书恶书疾书伤书忧书惧书去之岂非春秋贬恶之意欤书思书闵书止书悔书絶书责书誓书救乱此春秋反正之意也书风书劝书戒书勉书诱书箴书规书诲书自警此春秋责备之意也如书周之君臣惟文武周公加以圣之一字余皆不与焉如书贤者书君子书忠臣书孝子书仁人书善人书小人书谗贼书播恶书荒淫书大乱书大坏之类皆无曲笔宜爲圣人之所取也大抵春秋虽严而其辞深而婉诗序虽通而其辞直以着如春秋止书狄入卫不言灭也诗序则曰卫爲狄所灭春秋止书城楚丘不言封也诗序则曰齐桓公救而封之春秋不书曲沃伯爲晋侯诗序则曰美武公始并晋国春秋不书鲁僖公修泮宫诗序则曰颂僖公能修泮宫葢春秋不与夷狄之灭国不许诸侯之专封以武公纳寳赂而兼宗国虽请王命实以非义而要君以僖公因其旧而修学校虽爲美事亦爲国者所当然是以不书于经诗序则并记其实圣人以春秋之严而立一王之法以诗之通而不忘人之善道并行而不相悖其斯之谓欤沈重谓郑氏谱诗之意以大序爲子夏作以小序爲卜商意有未尽毛公足成之葢其説以关睢一序爲大序余皆爲小序旣已考之不审矣梁昭明遂信之取关睢一序编之文选题以卜子夏后汉书乃曰卫宏从谢曼卿学因作毛诗序善得风雅之防隋经籍志亦曰先儒相承谓毛诗序子夏所创毛公及卫敬仲更加润色所谓相承即郑氏谱诗之意耳他非有根据今博考经籍惟孔子家语言子夏习于诗能通其义未尝言作序也王肃注家语乃以爲今之诗序则所谓子夏者未可信矣子夏尚未必爲诗序则谓毛卫润色者何足信也孰若求诸夫子之言以爲信论语曰周有大赉善人是富此夫子记周家之政也而与赉之序同缁衣曰长民者衣服不贰从容有常以齐其民则民德归壹记礼者称子曰以实之葢以爲夫子之言也而与都人士之序同孔丛子记夫子之读诗曰于周南召南见周道所以盛也于柏舟见匹夫执志之不可易也于淇澳见学之可爲君子也于考槃见遯世之士而不闷也于木见苞苴之礼行也于缁衣见好贤之心至也于鸡鸣见君子之不忘其敬也于伐檀见贤者先事后食也于蟋蟀见陶唐俭德之大也于下泉见乱世之思明君也于七月见豳公所以造周也于东山见周公先公而后私也于狼跋见周公之逺志所以爲圣也于鹿鸣见君臣之有礼也于彤弓见有功之必报也于羔羊见善政之有应也于节南山见忠臣之忧世也于蓼莪见孝子之思养也于楚茨见孝子之思祭也于裳裳者华见贤者世保其禄也于采菽见明王所以敬诸侯也其言皆与今序同其义又左氏传载高克帅师与清人之序同国语载正考父得商颂与那之序同至如大序言情动于中与治世乱世亡国之音同于乐记曰风曰赋曰比曰兴曰雅曰颂同于周官公乃爲诗以遗王名之曰鸱鸮同于金縢由是言之使诗序作于夫子之前则是爲夫子之所録作于夫子之后则是取诸夫子之遗言也庸可废耶复有二説可明诗序其来也逺假乐之序曰嘉成王也经文初无嘉之一字而子思中庸左氏传皆以假乐爲嘉乐岂尝见今之诗序耶六月之序由庚之后继以南有嘉鱼崇丘之后继以南山有台皆古诗之次第也今亡诗之篇次乃合由庚崇丘由仪爲一此秦火之后经生爲之也使六月之序果作于毛卫之徒则二人者皆生于秦火之后当如亡诗之次第矣且其诗旣亡其次旣乱毛卫之徒何由知古诗之次第爲六月之序哉学者舎经籍明据而不知信乃欲以无根相承之説爲六经之疵亦惑矣叶适曰诗序随文发明或纪本事或释诗意皆在秦汉之前虽浅深不能尽当读诗者以时考之以义断之惟是之从可也若尽去本序自爲之説失诗意愈逺矣
　　章如愚曰诗序之坏诗无异三传之坏春秋然三传之坏春秋而春秋存诗序之坏诗而诗亡三传好爲巧説以坏春秋非不酷也然其三家之学自相弹射后儒又有啖赵之徒能以辨其非故世人颇知三传之非春秋也是以春秋犹存乃若诗序之作旣无学三家者以攻之又无先儒以言之俗学相传以爲出于子夏妄者又直以爲圣人知求其义又只就序中求之学者自儿童时读诗即先读序已入肌骨矣呜呼诗安得不亡乎春秋之教或不待圣人复生可以行于后诗人之防虽吾夫子复出不可与世人辨也然则诗序之爲害比之三传其酷不愈甚乎且如二南之诗谓之周南召南此葢古人采诗于周之南得之则爲周南采诗于召之南得之则爲召南周召皆周地也地志扶风雍县东北有周城东南有召城古以周召二公分土而治主东西方诸侯于地得其诗故以爲名二南之义葢出于此彼序诗者乃以关睢麟趾之化王者之风系之周公鹊巢驺虞之德诸侯之风故系之召公谬妄之甚也卽以二南系之二公则遂以其诗皆爲文王之诗见关睢葛覃妇人之诗则遂以他诗亦皆出之妇人文王一人在周南则以爲王者在召南则以爲诸侯太姒一人在周南则以爲后妃在召南则以爲夫人岂夫子正名之意乎以二南之诗所言后妃夫人多无义理其间大可怪者如小星之诗云夙夜在公肃肃宵征抱衾与裯夫肃肃宵征者逺行不怠也夙夜在公者勤王之事也诗之此语多矣抱衾裯而夜行者皆不惮劳役之意岂非命之不均乎故曰实命不犹此无疑其爲使臣勤劳之诗也今其序乃曰夫人无妬忌之行惠其贱妾进御于君知其命有贵贱能尽其心矣不知进御于君何用肃肃宵征夙夜在公爲哉又何用抱衾与裯而徃乎注云诸妾夜行抱被与牀帐进御之次序疏云虽君所有裯亦当抱衾裯而徃学经不知理乃至于此岂不贻有识者之笑汝坟曰旣见君子不我遐弃殷其雷曰振振君子归哉归哉皆其室家思见君子之辞而勉之以正劝之以义吾未见其可也旣曰召南之国被文王之化罝之武夫皆好德又安得强暴之男侵陵正女而致行露之讼又安得有女怀春而吉士诱之如野有死麕之辞谓文王太姒之化只及妇人不及男子已非也况妇人果皆正防则亦如汉上之女不可犯安有无感我帨无使尨吠之语序于此爲説不行乃云被文王之化虽当乱世犹恶无礼委曲讳防亦以劳矣予谓不然二南之诗虽大槩美诗而亦有刺诗不惟西周之诗而汉广之游女不可求国风无以异也何以辨之据何彼秾矣一诗可知矣其曰平王之孙齐侯之子考春秋庄公元年书曰王姬归于齐此乃桓王女平王孙下嫁于齐防公非平王孙齐侯子而何説者必欲以爲西周之诗于时未有平王齐侯乃以平王爲平正之王齐侯爲齐一之侯与书寜王同义此妄也据诗人明指其人之子孙则必直言之如称卫庄姜云东宫之妹邢侯之姨颂鲁僖公云周公之孙庄公之子又何疑乎且其诗刺诗也以王姬徒以容色之盛而无肃雍之德何以使人化之故曰何彼秾矣棠棣之华曷不肃雍王姬之车诗人若曰言其容色固如棠棣矣然汝王姬之车何不肃雍乎是讥之也今其序反曰犹执妇道以成肃雍之德变白爲黑于理安乎观此一篇之义则二南之诗与夫三百五篇坏于诗序暗昧磨灭礼义殆尽矣夫子曰人而不爲周南召南其犹正墙靣而立也与今人爲二南而反靣墙可不哀哉或曰何彼秾矣之诗若是东周之诗何不列之于王黍离而列之于此乎曰爲诗之时则东周也采诗之地则召南也于召南所得之诗而列于东周此不可也或又曰子辨诗序之非是矣借无诗序后世知诗爲何义且其序行之数百年彼岂无据而云曰圣人删诗不爲之序非不能爲之也正使学者深维其义而后可以自得诗人之义不若易春秋之微妙学者能深思之不待序而自明亦如春秋不待传亦自得也不幸汉儒之陋一冠之以序诗始无传焉且彼又乌有据哉不过多据左氏之説尔左氏亦自诬妄不足信以妄传妄反可信乎其他无可据者又只于诗中求之如见小星之实命不同则曰知其命有贵贱见何彼秾矣云曷不肃雍则云以成肃雍之德浅陋之见止如此他何所见乎呜呼齐女文姜嫁于鲁鸟兽之行终以弑夫灭国春秋屡书爲戒万世彼则刺郑忽云齐女贤而不娶齐桓公之霸正讥其无救卫之功惟书城楚丘以讥之彼则云齐桓公攘夷狄而封之国人思厚报之若此之类背理乱教爲甚世人乃酷信之诗乌得而不亡乎然此无他学者不深于春秋故诗义无自而见诗序无由知谬也
　　黄震曰雪山王质夹漈郑樵始皆去序言诗与诸家之説不同晦庵先生因郑公之説尽去美刺探求古始其説颇惊俗虽东莱不能无疑焉夫诗非序莫知其所自作去之千载之下欲一旦尽去自昔相传之説别求其説于茫防之中诚难事矣
　　马端临曰诗书之序自史传不能明其爲何人所作而先儒多疑之至朱文公之解经则依古今文析而二之而偹论其得失而于诗国风诸篇之序诋斥尤多以愚观之书序可废而诗序不可废就诗而论之雅颂之序可废而十五国风之序不可废何也书直陈其事而已序者后人之作借令其深得经意亦不过能发明其所已言之事而已不作可也诗则异于书矣然雅颂之作其辞易知其意易明故读文王者深味文王在上以下之七章则文王受命作周之语赘矣读清庙者深味于穆清庙之一章则祀文王之语赘矣葢作者之意已明则序者之辞可畧而敷衍附防之间一语稍烦则祗见其赘疣而已至于读国风诸篇而后知诗之不可无序而序之有功于诗也葢风之爲体比兴之辞多于叙述风谕之意浮于指斥葢有反覆咏叹联章累句而无一言叙作之之意者而叙者乃一言以蔽之曰爲某事也苟非其传授之有源探索之无舛则孰能臆料当时指意之所归以示千载乎而文公深诋之且于桑中溱洧诸篇辨析尤至以爲安有刺人之恶而自爲彼人之辞以陷于所刺之地而不自知者哉其意葢谓诗之辞如彼而序之説如此则以诗求诗可也乌有舎明白可见之诗辞而必欲曲从臆度难信之序説乎其説固善矣然愚以爲必若此则诗之难读者多矣岂直郑卫诸篇哉夫芣苢之序以妇人乐有子爲后妃之美也而其诗语不过形容采掇芣苢之情状而已黍离之序以爲闵周室宫庙之顚覆也而其诗语不过慨叹禾黍之苖穗而已此诗之不言所作之意而赖序以明者也若舎序以求之则其所以采掇者爲何事而慨叹者爲何説乎叔于田之二诗序以爲刺郑庄公也而其诗语则郑人爱叔段之辞耳扬之水椒聊二诗序以爲刺晋昭公也而其诗语则晋人爱桓叔之辞耳此诗之序其事以讽初不言刺之之意而赖序以明者也若舎序以求之则知四诗也非子云美新之赋则袁宏九锡之文耳是岂可以训而夫子不删之乎鸨羽陟岵之诗见于变风序以爲征役者不堪命而作也四牡采薇之诗见于正雅序以爲劳使臣遣戍役而作也而深味四诗之防则叹行役之劳苦叙饥渴之情状忧孝养之不遂悼归休之无期其辞语一耳此诗之辞同意异而赖序以明者也若舎序以求之则文王之臣民亦怨其上而四牡采薇不得爲正雅矣卽是数端而观之则知序之不可废序不可废则桑中溱洧何嫌其爲刺奔乎葢尝论之均一劳苦之词也出于叙情闵劳者之口则爲正雅而出于困役伤财者之口则爲变风也均一淫泆之词也出于奔者之口则可删而出于刺奔者之口则可録也均一爱戴之辞也出于爱叔段桓叔者之口则可删而出于刺郑庄晋昭者之口则可録也夫芣苢黍离之不言所谓叔于田扬之水之反辞以讽四牡采薇之辞同变风文公胡不翫索诗辞别自爲説而卒如序者之旧説求作诗之意于诗辞之外矣何独于郑卫诸篇而必以爲奔者所自作而使圣经爲録淫辞之具乎且夫子尝删诗矣其所取于关睢者谓其乐而不滛耳则夫诗之可删孰有大于淫者今以文公诗传考之则指以爲男女淫泆奔诱而自作诗以叙其事者凡二十有四如桑中东门之墠溱洧东方之日东门之池东门之杨月出则序以爲刺淫而文公以爲淫者所自作也如静女木采葛丘中有麻将仲子遵大路有女同车山有扶苏萚兮狡童褰裳丰风雨子衿之水出其东门野有蔓草则序本别指他事而文公亦以爲淫者所自作也夫以淫昏不检之人发而爲放荡无耻之辞而其诗篇之烦多如此夫子犹存之则不知所删何等一篇也或曰文公之説谓春秋所记无非乱臣贼子之事葢不如是无以见当时事变之实而垂鉴于后世故不得已而存之所谓并行而不相悖也愚以爲未然夫春秋史也诗文词也史所以纪事世之有治不能无乱则固不容存禹汤而废桀纣録文武而弃幽厉也至于文辞则其淫哇不经者直爲削之而已而夫子犹存之则必其意不出于此而序者之説是也或又曰文公又尝云此等之人安于爲恶其于此等之诗计其平日固已自其口出而无惭矣又何待吾之铺陈而后始知其如此亦复畏吾之悯惜而遂幡然遽有惩创之心耶愚又以爲不然夫羞恶之心人皆有之而况淫泆之行所谓不可对人言者市井小人至不才也今有与之语者能道其宣淫之状指其行淫之地则未有不靣颈发赤且慙且讳者未闻其扬言于人曰我能奸我善淫也且夫人之爲恶也禁之使不得爲不若愧之而使之自知其不可爲此铺张揄扬之中所以爲闵惜惩创之至也或曰序者之序诗与文公之释诗俱非得于作诗之人亲传靣命也序求诗意于辞之外文公求诗意于辞之中而子何以定其是非乎曰愚非敢苟同序説而妄拟先儒也葢尝以孔子孟子之所以説诗者读诗而后知序説之不谬而文公之説多可疑也孔子之説曰诵诗三百一言以蔽之曰思无邪孟子之説曰説诗者不以文害辞不以辞害意以意逆志是爲得之夫经非所以诲邪也而戒其无邪辞所以逹意也而戒其害意何也诗发乎情者也而情之所发其辞不能无过故其于男女夫妇之间多忧思感伤之意而君臣上下之间不能无怨怼激发之辞十五国风爲诗百五十有七篇而其爲妇人而作者男女相悦之辞几及其半虽以二南之诗如关睢桃夭诸篇爲正风之首然其所反复咏叹者不过情欲燕私之事耳汉儒尝以关睢爲刺诗矣此皆昧于无邪之训而以辞害意之过也而况之末流乎故其怨旷之悲遇合之喜虽有人心者所不能免而其志切其辞哀习其诗而不知其防易以动荡人之邪情泆志而况以铺张揄扬之辞而序淫泆流荡之行乎然诗人之意则非以爲是而劝之也葢知诗人之意者莫如孔孟虑学者读诗而不得其意者亦莫如孔孟是以有无邪之训焉则以其辞之不能不邻乎邪也使篇篇如文王大明则奚邪之可言乎是以有害意之戒焉则以其辞之不能不戾其意也使章章如清庙臣工则奚意之难明乎以是观之则知刺奔果出于作诗者之本意而夫子所不删者其诗决非淫泆之人所自赋也或又曰文公尝言雅者二雅是也郑者缁衣以下二十一篇是也卫者卫三十九篇是也桑间卫之一篇桑中是也二南雅颂祭祀朝聘之所用也郑卫桑濮里巷狭邪之所作也夫子于郑卫葢深絶其声于乐以爲法而严立其词于诗以爲戒今乃欲爲之讳其郑卫桑濮之实而文以雅乐之名又欲从而奏之宗庙之中朝廷之上则未知其将以荐之于何等之鬼神用之于何等之賔客乎愚又以爲未然夫左传言季札来聘请观周乐而所歌者卫郑皆在焉则诸诗固雅乐矣使其爲里巷狭邪所用则周乐安得有之而鲁之乐工亦安能歌异国淫邪之诗乎然愚之所论不过求其文意之指归而知其得于性情之正耳至于被之弦歌合之音乐则仪礼左传所载古人歌诗合乐之意葢有不可晓者夫关睢鹊巢闺门之事后妃夫人之诗也而乡饮酒燕礼歌之采苹采蘩夫人大夫妻能主祭之诗也而射礼歌之肆夏繁遏渠宗庙配天之诗也而天子享元侯歌之文王大明緜文王兴周之诗也而两君相见歌之以是观之其歌诗之用与诗人作诗之本意葢有判然不相合者不可强通也则乌知郑卫诸诗不可用之于燕享之际乎左传载列国聘享赋诗固多断章取义然其太不伦者亦以来讥诮如郑伯有赋鹑之奔奔楚令尹子围赋大明及穆叔不拜肆夏寗武子不拜彤弓之类是也然郑伯如晋子展赋将仲子郑伯享赵孟子太叔赋野有蔓草郑六卿饯韩宣子子齹赋野有蔓草子太叔赋褰裳子游赋风雨子旗赋有女同车子柳赋箨兮此六诗皆文公所斥以爲淫奔之人所作也然所赋皆见善于叔向赵武韩起不闻被讥乃知郑卫之诗未尝不施之于燕享而此六诗之防意训诂当如序者之説不当如文公之説也或曰序者之辞固有鄙浅附防居然可见者先儒疵议之非一人矣而子信之何邪曰愚之所谓不可废者谓诗之所不言而赖序以明者耳至诗之所已言则序语虽工不读可也况其鄙浅附防者乎葢作序之人或以爲孔子或以爲子夏或以爲国史皆无明文可考然郑氏谓毛公始以置诸诗之首则自汉以前经师传授其去作诗之时葢未甚逺也千载而下学者所当遵守体认以求诗人之意而得其庶几固不宜因其一语之赘疣片辞之浅陋而欲一切废之凿空探索而爲之训释也夫关睢韩诗以爲衰周之刺诗宾之初筵韩诗以爲卫武公饮酒悔过之诗皆与毛序反者也而韩诗説关睢则违夫子不淫不伤之训是决不可从者也初筵之诗夫子未有论説也则诋毛而从韩夫一韩诗也初筵之序可信而关睢之序独不可信乎柏舟毛序以爲仁人不遇而作文公以爲妇人之作而引列女传爲证非臆説矣然列女传出于刘向向上封事论恭显倾陷正人引是诗忧心悄悄愠于羣小之语而继之曰小人成羣亦足愠也则正毛序之意矣夫一刘向也列女传之説可信而封事之説独不可信乎此吾所以疑文公恶序之意太过而引援指摘似爲未当此类是也夫本之以孔孟説诗之防叅之以诗中诸序之例而后究极夫古今诗人所以讽咏之意则诗序之不可废也审矣愚岂好爲异论哉　又曰昔夫子之言曰述而不作又曰葢有不知而作之者我无是也又曰多闻阙疑异时尝举史阙文之语而叹世道之不古存夏五郭公之书而不欲遽正前史之缺误然则圣人之意葢可见矣葢诗之见録者必其序説之明白而防意之可考者也其轶而不传者必其序説之无传防意之难考而不欲臆説者也或曰今三百五篇之序世以爲卫宏毛公所作耳如子所言则已出于夫子之前乎曰其説虽自毛卫诸公而传其意防则自有此诗而已有之矣鸱鸮之序见于尚书硕人载驰清人之序见于左传所纪皆与作诗者同时非后人之臆説也若序説之意不出于当时作诗者之口则鸱鸮诸章初不言成王疑周公之意清人终章亦不见郑伯恶高克之迹后人读之当不能晓其爲何语矣葢尝妄爲之説曰作诗之人可考其意可寻则夫子録之殆述而不作之意也其人不可考其意不可寻则夫子删之殆多闻阙疑之意也是以于其可知者虽比兴深逺词防迂晦者亦所不废如芣苢鹤鸣蒹葭之类是也于其所不可知者虽直陈其事文义明白者亦不果録如翘翘车乗招我以弓岂不欲徃畏我友朋之类是也于其可知者虽词意流泆不能不类于狭邪者亦所不删如桑中溱洧野有蔓草出其东门之类是也于其所不可知者虽词意庄重一出于义理者亦不果録如周道挺挺我心扄扄礼义不愆何恤于人言之类是也然则其所可知者何则三百五篇之序意是也其所不可知者何则诸逸诗之不以序行于世者是也欧阳公诗谱补亡后序曰后之学者因迹前世之所传而较其得失或有之矣若使徒抱焚余残脱之经伥伥然于去圣千百年之后不见先儒中间之説而欲特立一家之论果有能哉此説得之
　　吴澂曰由汉以来説三百篇之义者一本诗序诗序不知始于何人后儒从而增益之郑氏谓序自爲一编毛公分以置诸篇之首夫其初之自爲一编也诗自诗序自序序之非经本防者学者犹可考见及其分以置诸篇之首也则未读经文先读诗序序乃有似诗人所命之题而诗文反若因序而作于是读者必索诗于序之中而谁复敢索诗于序之外者哉宋儒颇有觉其非者而莫能去也至朱子始深斥其失而去之然后足以一洗千载之谬澂尝因是舎序而读诗则虽不烦训诂而意自明又尝爲之强诗以合序则虽曲生巧説而义愈晦是则序之有害于诗爲多而朱子之有功于诗爲甚大也
　　蒋悌生曰书小序与诗小序虽皆昔人序作者之意然二序关于后学功效大不侔书序可无诗序不可无难一槩论也葢书者当时纪载之书其本文史臣已序作者之意如五子之歌太甲説命等篇史臣旣序其作者之由篇中更端处史氏又以语贯之已极详明虽小序不作后世读者依文求义自能通之无所赖于小序之复出也若诗之作或歌咏性情或铺陈政事或称颂功德又多比兴之辞故其所作之由与其所指之实多不具于诗文之中而皆含于言诗之外苟无小序以识其所由则后之读者贸贸然又孰知其爲何等之言而述何人何时之何事哉然则诗序之有功于后学固不可与书序并论也先儒谓诗序孔子所作又以爲子夏所作虽不可尽信然夫子删诗旣定子夏以文学名平日师弟子问辨之顷岂无一言及此以诏后世但战国之末遭秦焚坑汉初卤莾百余年间正经尚错乱磨灭不得其全况序文乎意者孔子子夏亦必有作但失其传及汉兴文教之后多出于汉儒附防补缉耳惟其或有出于汉儒之手及朱子作诗集传见其穿凿纰谬恐其有误后学故力排之以爲不足信然排之恐有太过使其中有可存録者亦爲谬陋者所累而类入于排斥之例则其间或有圣贤之言而受汉儒之诬诚爲未妥愚自防读书诗颇有惑于此今细推之诚有若可疑者非曰敢僭议朱传之得失恐后学遂轻小序而忽易之亦非所宜故不得不详辨于左以俟后之君子正焉　又曰论者谓诗大序非圣人不能作今细玩之议论推原各有斟酌无可议者惟国史二字尚在拟议其余全篇絶似圣人之言又案古者史掌书蒙诵诗朱传据此以明国史二字之失固爲允当然细推之史掌文书则凡文书皆当属史氏所掌意者采诗之时皆总诸国史条其篇类明其义理然后转授瞽蒙使诵于王之左右不然则蒙乃无目之人若非他人相而诏之又何从知其条类义理而诵之邪崔铣曰去序而言诗背左氏而言春秋必荒谬矣葢道可以智穷事必以实着况千载之下乎大序渊粹非卜子夏不能作未可诋之爲诬也
　　方鹏曰诗大序皆格言也非圣人之徒不能作也小序时或有误然去古未逺得诗人肯綮者实多固不可以尽废之也
　　孙宜曰诗者孔子授之子夏序之述作诗之由咸归之其人是不可废者也
　　卢格曰程子谓诗大序是仲尼作今读其文包含该贯涵泳从容兴观羣怨兼而有之实三百篇之纲领葢非孔子不能作也朱子只因国史一句遂断其非然诗掌之国史播之学官未必非也学者因之废而不读何哉
　　杨愼曰去序言诗自朱文公始文公因吕成公太尊小序遂尽变其説葢矫枉过正非平心折衷之论也李舜臣曰诗序其始一言而已余葢后人所述不应作者自爲释也
　　薛应旂曰季子观周乐爲之歌卫郑皆曰美哉且谓康叔武公之德如是郑虽讥其细亦不及于淫也及春秋列国大夫防盟多赋郑卫诗以见志使皆淫辞岂肯引以自况夫子虽谓郑声淫亦未必淫奔之淫説者据此遂以风雨鸡鸣丘中有麻木采葛扶蘓子衿之类悉改序説恐非夫子删述本防序説固未必尽是然汉时去春秋尚近经师传授犹有影响至宋则愈逺矣此皆未敢尽信者也
　　许孚逺曰诗三百而约之以一言曰思无邪必此三百篇皆本于无邪之思皆出于性情之正故可兴可观可羣可怨迩之事父逺之事君有益于人伦有裨于风化不可不学也史记葢曰古者诗三千余篇孔子去其重取其施于礼义上采契后稷中述殷周之盛至幽厉之缺始于袵席故曰关睢之乱以爲风始鹿鸣爲小雅始文王爲大雅始清庙爲颂始三百五篇孔子皆弦歌之以求合韶武雅颂之音礼乐自此可得而述由是观之孔子删定诗篇皆可施于礼乐合于韶武雅颂之音其必无邪思可知也若朱注善者可以感发人之善心恶者可以惩创人之逸志彼恶者旣思邪矣读诗者即有意于惩创安得遽谓之无邪思耶且以思无邪一言而属望读诗之人又安可谓此足蔽三百篇义也孔子告顔渊爲邦曰放郑声郑声淫又曰恶郑声之乱雅乐也乐记之言曰郑卫之音乱世之音也比于慢矣桑间濮上之音亡国之音也其政散其民流诬上行私而不可止也郑卫之音孔子固恶之然而其国君臣之间代有仁贤诗之发乎情而止乎礼义自在孔子删其邪僻録其醇雅列于国风所谓淫与慢者不存矣朱子主淫慢之説于二国风中但辞有不纯者卽释爲淫奔爲男女私相赠答及考毛诗小序不然小序传自汉初中间虽有附防增益未尽无据也如郑风之将仲子小序以爲刺庄公也不胜其母以害其弟弟叔失道而公弗制祭仲谏而公弗听小不忍以致乱大谋焉有女同车小序谓郑公子忽辞昏于齐祭仲谏之而作褰裳小序以爲狂童恣行国人思大国之正已也风雨小序以爲乱世思君子不改其度焉青衿小序以爲刺学校之废弛今以诗义求之似皆可信而朱注槩目爲淫慢何与又考左传春秋诸贤每赋诗相赠答韩宣子尝赋木答北宫文子矣子展赋将仲子讽晋侯矣子齹赋野有蔓草子太叔赋褰裳子游赋风雨子旗赋有女同车子柳赋箨兮饯韩宣子矣当时诸卿各赋诗见志义有取尔也肯取于淫慢之辞耶沈鲤曰古人之书有出于千百载之上而泯无可据之迹者欲从而订其是非明其疑信则安所取衷哉曰信之以理而已矣前乎此者有贤者之所见与之同焉则其説可信也后乎此者有贤者之所述与之同焉则其説可信也君子之听讼于人也非家至而人覩之也而以吾心之见悬断于茫昧不可知之乡卒之而爲直爲曲且判然如苍素之在目矣彼载籍之无据孰与夫人心之难测乎故曰信于理而已矣秦汉而后六经杂出于煨烬之余其错乱逸失启人之疑而不能决者何啻毛诗也耶然书之浑厚易之精微春秋之属辞比事非圣人不能作虽无据曷疑而二戴之礼辞多繁复或足以汉儒之附防虽有据吾不能无疑也执此义以折是非虽羣籍可知也独一毛诗哉葢诗之有序如今之辞赋先以名篇而后有其作未有其作传而其序不与之俱传者然则毛诗之序当亦并传无疑而或云子夏或云卫宏之作者皆非也方诗之未出也在左氏説春秋徃徃引诗如柏舟清人等篇雅与序合则前乎此者信之以左氏可也其后有齐鲁毛韩四家诗又其后三家废而毛诗独存当其时硕儒名彦具博古通经之识者岂其乏人而未闻有訾且议之者谓非人心之公是乎则后乎此者信之以当世之传诵可也而奚其疑哉郝敬曰诗序相传子夏与毛公合作今按各序首一句爲各诗根柢下文皆申明首句之意故先儒谓首序作自子夏余皆毛公增补今观首序简当精约葢古人有诗卽有题或国史标注或掌故记识曾经圣人删正决非苟作而毛公发明微显详畧曲尽爲千余年诗家领袖至宋儒师心薄古一槩诋爲妄作祗据诗中文字断以己意创爲新説今因之予未敢信其爲然也
　　沈尧中曰诗序每篇首句当采诗时葢已有之岂惟后之不能卽孔子亦安能臆而序之其下演文乃出后世讲师之口或得或失不可尽信又如六亡诗止有首句则以后儒不见诗辞故不能演朱子乃以演文之故而并斥首句不已甚乎且诗有四家而毛独传以其有此序也蘓子由仅存首句乃爲得之若总序一篇相传出于子夏玩其辞意自志之所至至莫近乎诗非大贤不能道六义以下似亦演文况所谓变风变雅尤无所指又以小雅大雅谓之政有大小先儒皆不以爲然愚谓此皆汉儒之言而非子夏之言也
　　胡绍曾曰诗序之作终难的指而传据之久则不可诬况鲁诗亡于晋齐诗亡于魏韩诗亡于五季仅存者外传耳故世独称毛诗説诗而废小序此亦越裳归周却周公之车者矣
　　顾炎武曰诗之世次不可信今诗亦未必皆孔子所正且如褒姒烕之幽王之诗也而次于前召伯营之宣王之诗也而次于后序者不得其説遂并楚茨信南山甫田大田瞻彼洛矣裳裳者华桑扈鸳鸯鱼藻采菽十诗皆爲刺幽王之作恐不然也又如硕人庄姜初归事也而次于后緑衣日月终风庄姜失位而作燕燕送归妾作撃鼓国人怨州吁而作也而次于前渭阳秦康公爲太子时作也而次于后黄鸟穆公薨后事也而次于前此皆经有明文可据故郑氏谓十月之交雨无正小旻小宛皆刺厉王之诗汉兴之初经师移其第耳而左氏传楚庄王之言曰武王作武其卒章曰定尔功其三曰敷时绎思我徂维求定其六曰绥万邦屡丰年今诗但以定尔功一章爲武而其三爲赉其次爲桓章次复相隔越仪礼歌召南三篇越草虫而取采苹正义以爲采苹旧在草虫之前知今日之诗已失古人之次矣
　　按诗之有序不特毛传爲然説韩诗鲁诗者亦莫不有序如闗睢刺时也芣苢伤夫有恶疾也汉广悦人也汝坟辞家也蝃蝀刺奔女也黍离伯封作也鸡鸣谗【一作悦】人也雨无极正大夫刺幽王也宾之初筵卫武公饮酒悔过也此韩诗之序也楚元王受诗于浮丘伯刘向元王之孙实爲鲁诗其所撰新序以二子乗舟爲伋之傅母作黍离爲寿闵其兄作列女传以芣苢爲蔡人妻作汝坟爲周南大夫妻作行露爲申人女作柏舟爲卫宣夫人作燕燕爲定姜送妇作式微爲黎庄公夫人及其傅母作大车爲息夫人作此皆本于鲁诗之序也齐诗虽亡度当日经师亦必有序惟毛诗之序本乎子夏子夏习诗而明其义又能推原国史明乎得失之故试稽之尚书仪礼左氏内外传孟子其説无不合毛诗出学者舎齐鲁韩三家而从之以其有子夏之序不同乎三家也惟其序作于子夏子夏授诗于高行子此丝衣序有高子之言又子夏授曾申申授李克克授孟仲子此维天之命注有孟仲子之言皆以补师説之所未及毛公因而存之不废若夫南陔六诗有其义而亡其辞则出自毛公足成之所谓有其义者据子夏之序也而论者多谓序作于卫宏夫毛诗虽后出亦在汉武时诗必有序而后可授受韩鲁皆有序毛诗岂独无序直至东汉之世俟宏之序以爲序乎　又按蔡邕书石经悉本鲁诗今独断所载周颂三十一章其序与毛诗虽繁简微有不同而其义则一意者鲁诗毛诗风之序有别而颂则同耶


　　经义考卷九十九
　　钦定四库全书
　　经义考卷一百
　　翰林院检讨朱彞尊撰
　　诗【三】
　　端木子【赐】诗传僞本
　　一卷
　　存
　　何楷曰近世有僞爲鲁诗而托之子贡传者其意觊与毛传并行然掇拾浅陋有识哂焉
　　按子贡诗传自汉迄宋志艺文者不着于録嘉靖中忽出于鄞人丰道生之家取子夏所序三百十一篇悉紊其次以鹤鸣先鹿鸣于是四始乱矣何彼秾矣南也而入之风黄鸟我行其野无将大车采菉渐渐之石苕之华何草不黄雅也而入之风小弁抑大雅也而入之小雅定之方中风也而入之颂于是六义乱矣至于列国之风移易错杂雅颂亦然又删去笙诗六篇之目而且更野有死麏曰野麏简兮曰柬兮东门之墠曰唐棣还曰营卢令令曰卢遵大路曰大路大叔于田曰太叔山有扶蘓曰扶胥出其东门曰东门爰曰有菁菁者莪曰菁莪皇皇者华曰煌华圻父曰圻招大东曰小东信南山曰南山此亦有何闗系曾是子贡之传必求异于子夏所序之诗乎尤可怪者邶卫诗虽分爲三然延州来季子观乐曰我闻康叔武公之德如是是其卫风乎则同爲卫诗矣而乃以邶爲管叔时诗爲霍叔时诗又以小雅爲小正大雅爲大正中庸子思所作而子贡反袭其言窃凡爲天下国家有九经修身则道立以下十句以説小正窃大学心正而身修四句以传闗睢陋矣哉本欲伸已之诐辞邪説而厚诬先贤可谓妄人也已矣无稽之言君子弗信乃乌程凌蒙初取子贡诗传与子夏诗序合刻之目曰圣门传诗嫡冡眞堪失笑近萧山毛大可作诗传诗説驳义力辨其诬可谓助我张目者也
　　汉楚王【交】诗传
　　佚
　　汉书楚元王交字游高祖同父少弟也少时尝与鲁穆生白生申公俱受诗于浮丘伯伯者孙卿门人也高后时浮丘伯在长安元王遣子郢客与申公俱卒业元王好诗诸子皆读诗申公始爲诗传号鲁诗元王亦次之诗传号曰元王诗世或有之
　　王应麟曰刘向列女传称诗芣苢柏舟大车之类与今序诗者之説尤乖异汝坟谓周南大夫妻作行露谓申女作式微一篇谓二人之作硕人之诗谓庄姜始至操作衰惰傅母作之新序谓卫宣公子伋方乗舟时伋傅母恐其死也闵而作诗二子乗舟之诗是也寿闵其兄兄且见害作忧思之诗黍离之诗是也封事引饴我厘麰説苑引蔽芾甘棠传曰舎于甘棠之下而听断焉鸤鸠在桑传曰鸤鸠之所以养七子者一心也君子之所以理万物者一仪也向乃元王之孙所着葢鲁诗也
　　刘城曰楚元王高祖同父兄弟也秦汉间急攻战燔坟籍一家之内仲则力田治生产矣季则好酒及色嫚骂儒生矣交何所见而早毅然学古独与穆生白生申公辈游同受诗于浮丘伯岂非豪杰之士无待而兴者哉然则交固汉儒林之首也
　　诗经鲁齐韩三家
　　汉志二十八卷
　　佚
　　应劭曰申公作鲁诗后苍作齐诗韩婴作韩诗隋经籍志汉初鲁人申公受诗于浮丘伯作训诂是爲鲁诗齐人辕固生亦传诗是爲齐诗燕人韩婴亦传诗是爲韩诗终于后汉三家并立齐诗魏代已亡鲁诗亡于西晋韩诗虽存无传之者
　　王应麟曰白虎通谏诤篇妻得谏夫者夫妇荣耻共之相鼠妻谏夫之诗也其齐鲁韩之説与
　　朱倬曰鲁诗起于申公而盛于韦贤齐诗始于辕固而盛于匡衡韩诗始于韩婴而盛于王吉
　　彭俊民曰申公得诗之约者也辕固得诗之直者也以约穷理而以直行已观其言以察其所行信有异于毛公韩婴之所闻也
　　陆釴曰三家之诗至唐已失其传虽有存焉者譌矣按鲁诗源于浮丘伯齐诗源于辕固生然如定之方中注仲梁子曰初立楚宫也正义郑志张逸问仲梁子何时人答曰先师鲁人当六国时在毛公前又维天之命注孟仲子曰大哉天命之无极而美周之礼也赵岐云孟仲子孟子之从昆弟从学于孟子者则鲁之説诗者不始于浮丘伯也丝衣序高子曰灵星之尸也赵岐注孟子以爲齐人则齐之説诗者不始于辕固生也
　　申公【培】鲁故
　　汉志二十五卷
　　佚
　　汉书汉兴鲁申公爲诗训故而齐辕固燕韩生皆爲之传或取春秋采杂説咸非其本义与不得已鲁最爲近之　又曰申公鲁人少从楚元王交俱事齐人浮丘伯受诗汉兴高祖过鲁申公以弟子从师入见于鲁南宫武帝初使使束帛加璧安车以蒲裹轮驾驷迎申公至时已八十余以爲大中大夫病免归数年卒弟子爲博士十余人孔安国周霸夏寛砀鲁赐兰陵缪生徐偃邹人阙门庆忌申公卒以诗春秋授而瑕丘江公尽能传之及鲁许生免中徐公皆守学教授韦贤治诗至丞相子元成以淮阳中尉论石渠后亦至丞相由是鲁诗有韦氏学王式翁思事免中徐公及许生爲昌邑王师山阳张长安防君先事式后东平唐长宾沛褚少孙亦来事式皆爲博士由是鲁诗有张唐褚氏之学张生兄子游卿爲谏大夫其门人琅琊王扶陈留许晏由是张家有许氏学陆德明曰鲁人申公受诗于浮丘伯以诗经爲训故以教无传疑者则阙不传号曰鲁诗弟子爲博士者十余人郎中令王臧御史大夫赵绾临淮太守孔安国胶西内史周霸城阳内史夏寛东海太守鲁赐长沙内史缪生胶西中尉徐偃胶东内史阙门庆忌皆申公弟子也
　　诗説僞本
　　一卷
　　存
　　陈绪跋曰诗説一卷汉鲁人申培着取豳风鸱鸮诸篇与鲁颂缀于周南召南之后取曹桧列于郑齐之前取豳风七月置之小雅而以秦风殿于十五国于大小雅曰大小正于变雅曰小正续曰大正续有周颂商颂无鲁颂其説多与韩毛抵牾按隋经籍志云汉初有鲁人申公受诗于浮丘伯作训诂是爲鲁诗鲁诗亡于西晋此本不知传自何人疑爲后代僞笔或曰宋董逌谓班固言鲁诗最近今徒于他书时得之是则申公之诗虽亡犹散见杂出于羣帙后人辑録而稍补足之未可知是亦一説也鲁之不应有颂朱子固尝致疑近高邑赵公南星曰关睢文王之诗犹称风焉以其未爲天子也周自东迁后且降而爲风矣鲁安得有颂毅然降鲁颂于国风学士大夫闻而共爲骇愕不知实本申公之説也然风雅颂之体不同譬如黔晢之不容混駉与駜置之卫诸篇尚相彷佛泮水閟宫国风安得有此体耶是不可以不辨
　　按申公鲁故至晋已亡今所存诗説及子贡诗传皆出于鄞人丰坊僞譔世遂惑之争爲镂版君子可欺以其方难罔以非其道也
　　鲁説
　　汉志二十八卷
　　佚
　　辕氏【固】齐诗传
　　佚
　　汉纪齐人辕固生爲景帝博士作诗外内传
　　陆德明曰齐人辕固生作诗传号齐诗
　　后氏【苍】齐故
　　汉志二十卷
　　佚
　　汉书辕固齐人以治诗孝景时爲博士诸齐以诗显贵者皆固之弟子也夏侯始昌最明传后苍苍字近君东海郯人通诗礼爲博士至少府授翼奉萧望之匡衡衡授琅琊师丹伏理斿君頴川满昌君都由是齐诗有翼匡师伏之学
　　齐诗传
　　汉志三十九卷
　　佚
　　孙氏【失名】齐故
  </div>
  <div class="pagination">
   <a href="经义考_page126.html">
    上一页
   </a>
   <span>
    ...
   </span>
   <a href="经义考_page122.html">
    122
   </a>
   <a href="经义考_page123.html">
    123
   </a>
   <a href="经义考_page124.html">
    124
   </a>
   <a href="经义考_page125.html">
    125
   </a>
   <a href="经义考_page126.html">
    126
   </a>
   <span class="current-page">
    127
   </span>
   <a href="经义考_page128.html">
    128
   </a>
   <a href="经义考_page129.html">
    129
   </a>
   <a href="经义考_page130.html">
    130
   </a>
   <a href="经义考_page131.html">
    131
   </a>
   <a href="经义考_page132.html">
    132
   </a>
   <span>
    ...
   </span>
   <a href="经义考_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
