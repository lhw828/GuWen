<!DOCTYPE html>
<html>
<head>
    <meta charset="UTF-8">
    <title>经义考 - 第 357 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 357 页/共 381 页</h1>
    <div class="content">　　经义考卷二百八十一
　　翰林院检讨朱彞尊撰
　　承师【一】
　　先民有言言六艺者折中于夫子受业身通者七十有七人皆传经之选矣故曰七十子丧而大义乖后之谱九经师授者率始于汉挹其流而未探夫源者也兹述承师自仲尼之徒始
　　孔子弟子
　　鲁秦子商字丕兹【家语作不慈史记作子丕】少孔子四岁唐开元二十七年追赠上洛伯宋大观四年赠冯翊侯
　　按高邮夏氏孔门弟子记略及阙里广志皆云商少孔子四十岁然秦子父堇父偪阳之役与叔梁纥俱以力闻宜与孔子生年相近今据家语旧闻暨史记索苏氏古史文正之又宋大中祥符元年赠孔门弟子侯爵商未得与至大观四年礼局上言遂补赠冯翊侯阙里志误以秦祖鄄城之封移之商非也
　　鲁顔子无繇【家语少无字繇作由】字季路少孔子六岁唐追赠杞伯宋赠曲阜侯元进杞国公諡文裕
　　蒲大夫卞仲子由字子路【子亦作季】少孔子九岁唐追赠卫侯宋赠河内侯卫公
　　鲁南武曾子蒧【亦作点】字子晳唐追赠宿伯宋赠莱芜侯蔡漆雕子开字子若【史记作子开】少孔子十一岁习尚书唐追赠滕伯宋赠平舆侯
　　汉艺文志漆雕子十二篇
　　郑康成曰鲁人
　　按慈湖杨氏先圣大训以开为凭恐误
　　鲁闵子损字子骞少孔子十五岁唐追赠费侯宋赠琅邪公改费公
　　按闵子少孔子十五岁史记家语文同小司马索隐可证今本家语多譌作五十岁夏氏从之非也
　　鲁冉子雍字仲弓少孔子二十九岁唐追赠薛候宋赠下邳公改薛公
　　按今本家语仲弓无年岁而史记索隐文有之
　　鲁冉子求字子有【家语仲弓之宗族】少孔子二十九岁唐追赠徐侯宋赠彭城公改徐公
　　鲁商子瞿字子木少孔子二十九岁唐赠伯宋赠须昌侯
　　齐梁子鳣【或作鲤】字叔鱼少孔子二十九岁【家语作三十九岁】唐赠赵伯宋赠千乘侯
　　鲁顔子回字子渊少孔子三十岁唐追赠兖国公宋因之元至顺中赠复圣公
　　卫士师齐高子柴字子羔【左传作季羔檀弓韩非子作子臯】少孔子三十岁【家语作四十】唐赠共伯宋赠共城侯
　　郑康成曰卫人
　　王应麟曰卫高柴为孔子弟子后居于鲁
　　单父宰陈巫马子施字子期【史记作旗】少孔子三十岁唐赠鄫伯宋赠东阿侯
　　郑康成曰鲁人
　　鲁卫相卫端木子赐字子贡少孔子三十一岁唐赠黎侯宋赠黎阳公进黎公
　　鲁有子若字子有【或作子若】少孔子三十三岁唐赠卞伯宋赠平阴侯
　　按小司马据家语文云少三十三岁今本家语作三十六岁殆误也
　　武城宰吴言子偃字子游少孔子三十五岁【史记作四十五】唐赠吴侯宋赠丹阳公改吴公【许慎説文偃作于象旌旗之游字子游】鲁樊子须字子迟少孔子三十六岁【家语作四十六】唐赠樊伯宋赠益都侯
　　郑康成曰齐人
　　宋原子宪【檀弓称仲宪】字子思少孔子三十六岁唐赠原伯宋赠任城侯
　　郑康成曰鲁人
　　鲁大夫武城澹台子灭明字子羽少孔子三十九岁唐赠江伯宋赠金乡侯
　　单父宰鲁宓子不齐字子贱少孔子三十九岁唐赠单伯宋赠单父侯
　　按史记索隐引家语云少孔子四十九岁而今本家语无九字索隐又引史记文三十而今本史记作四十流传既久均失其故矣
　　陈陈子亢【説文作伉】字子禽少孔子四十岁唐赠颍伯宋赠南顿侯
　　按班固古今人表其载孔门弟子甚畧独陈子三见一陈亢一陈子禽居中中一陈子亢居中下不得其解
　　鲁公西子赤字子华少孔子四十二岁唐赠郜伯宋赠钜野侯
　　莒父宰卫卜子商字子夏少孔子四十四岁晚为卫文侯师唐赠魏侯宋赠东阿公【或作河东公】改魏公
　　郑康成曰温国人
　　南武城曾子参字子舆少孔子四十六岁初仕于莒其后齐迎以相楚迎以令尹晋迎以上卿唐开元中追赠郕伯宋大中祥符二年进郕侯政和元年改赠武城侯咸淳三年进郕国公元至顺中赠宗圣公
　　汉艺文志曾子十八篇
　　王应麟曰参与弟子公明仪乐正子春单居离曾元曾华之徒论述立身孝行之要天地万物之理
　　鲁顔子幸【通典作栁咸淳临安志作韦或作辛】字子栁少孔子四十六岁唐赠萧伯宋赠阳谷侯
　　陈颛孙子师字子张少孔子四十八岁唐赠陈伯宋赠宛邱侯改陈公
　　鲁冉子孺字子鲁【或作曾】少孔子五十岁唐赠纪伯宋赠临沂侯
　　蔡曹子防字子循少孔子五十岁唐赠曹伯宋赠上蔡侯
　　鲁伯子防【家语作处】字子析【家语作晳】少孔子五十岁唐赠聊伯宋赠沭阳侯
　　按伯防史记家语不着何地人考咸淳临安志云是鲁人宋思陵赞曰有防子析全鲁之彦当必有所本也聊伯志作骈伯
　　鲁颜子高【史记索隐云家语名产今本家语作顔刻】字子骄少孔子五十岁唐赠琅邪伯宋赠雷泽侯
　　鲁叔仲子防字子期少孔子五十岁【鲁峻石壁画像云】唐赠瑕邱伯宋赠博平侯
　　郑康成曰晋人
　　楚公孙子龙字子石少孔子五十三岁唐赠黄伯宋赠枝江侯
　　按家语称龙卫人然唐宋追封皆楚地盖从北海郑氏之説若为坚白异同之论者乃赵人乐正子舆谓其行无师学无友非孔子弟子可知
　　右有年岁着于家语史记隶续者三十有一人并曾蒧共三十二人内顔渊年数王肃疑其错误
　　按杏坛设教必先长幼之序斯史记家语咸纪弟子之年兹先书三十二人而莱芜侯无年岁次于卫公者依侍坐四子伦序书之不可以郕公先之也
　　中都宰鲁冉子耕字伯牛唐赠郓侯宋赠东平公改郓公
　　按圣门志阙里广志称伯牛少孔子七岁不审何据
　　临淄大夫鲁宰子予字子我唐赠齐侯宋赠临淄公改齐公
　　鲁【史记作齐】公冶子长【家语作苌】字子长唐赠莒伯宋赠高密侯范甯曰名芝字子长
　　鲁南宫子縚【或作韬】一名括【或作适】字子容唐赠郯伯宋赠袭邱侯改汝阳侯
　　夏洪基曰南宫适之为敬叔非也按史记南宫适字子容初未尝云是孟僖子之子孟懿子之兄也而索隐注遽云是孟僖子之子仲孙阅论语集注亦云諡敬叔孟防子之兄史无其文也可疑一也适见家语一名縚是适已有二名矣而左传孟僖子云必属説与何忌于夫子索隐又云仲孙阅是又二名天下岂有一人而四名者乎可疑二也孔子在鲁族姓颇防而南宫敬叔公族元子遣从孔子时定已娶于强家矣岂孔子得以兄子妻之可疑三也礼记檀弓载南宫敬叔反必载寳而朝孔子曰丧不如速贫之为愈也若而人岂能抑权力而伸有德谨言语而不废于有道之邦邪愚以敬叔之与南宫适皎然二人矣按史记南宫括字子容论语括作适家语南宫縚字子容郑康成注檀弓称南宫縚孟僖子之子南宫阅也字子容其妻孔子兄女又称南宫敬叔鲁孟僖子之子仲孙阅也左氏传昭公七年孟僖子属説与何忌于夫子使事之杜预注云説南宫敬叔僖子之子然则括也适也縚也説也阅也一子容而名有五也崇祯末高邮夏洪基元开辑孔门弟子传畧以南宫縚适括字子容为一人以仲孙説阅諡敬叔者为一人至于説苑所载南宫边子谓是适字之譌然汉书古今人表既有南容又有南宫敬叔又有南宫边子顔师古注于南宫则云南宫縚也于敬叔则名南宫适也是縚与适适与边子均未可混而为一矣
　　齐公晳子哀【家语作克】字季次【或作沈】唐赠郳伯宋赠北海侯顾炎武曰汶上县有汉卫尉卿衡方碑其文曰履该顔原兼修季由洪适以顔原为顔渊原宪而都穆以季由即季路与兼修意不协按公晳哀字季次不为家臣太史公与原宪竝称一称字一称名亦古文所尝有也
　　陈公良子孺字子正唐赠东牟伯宋赠牟平侯
　　宋司马子耕【家语耕上有黎字】字子牛唐赠向【或作滕】伯宋赠楚邱侯改雎阳侯
　　卫琴子牢字子开一字子张唐赠南陵伯宋赠顿邱侯改赠阳平侯
　　家语有史记无
　　秦秦子祖字子南唐赠少梁伯【咸淳临安志作沙梁】宋赠鄄城侯卫奚容子蒧字子晳【一云字子楷】唐赠下邳伯宋赠济阳侯鲁公祖子句兹字子之唐赠期思伯宋赠即墨侯卫廉子洁字子庸唐赠莒父伯宋大观中补赠胙城侯齐公西子舆如字子上唐赠重邱伯宋赠临朐侯宰【或作防】父子黑字子素唐赠乘邱伯宋大观中补赠祁乡侯
　　鲁公西子蒧字子尚唐赠祝阿伯宋赠徐城侯
　　秦壤驷子赤字子徒【或作从】唐赠北徴伯宋赠上邽侯鲁冉子季字子产唐赠东平伯宋赠诸城侯
　　薛子邦字子从
　　郑子国字子徒唐赠荥阳伯宋赠宋赠朐山侯
　　司马贞曰家语薛邦字从史记作国而家语称邦者盖避汉祖讳而改郑与薛字譌也
　　按仲尼之徒名字闲有同者既有曾蒧亦有奚容蒧又有公西蒧既有冉耕亦有司马耕既有宓不齐又有任不齐既有公西赤亦有壤驷赤既有卜商亦有秦商既有原亢亦有陈亢既有狄黑亦有宰父黑既有冉孺亦有公良孺既有秦祖亦有顔祖此名不嫌同也冉求字子有有若漆雕徒父亦字子有顔无繇字季路仲由亦字季路颛孙师字子张琴牢亦字子张巫马施字子期叔仲防亦字子期公西蒧字子上公西舆如亦字子上秦非字子之公祖句兹亦字子之原宪字子思燕伋亦字子思曾蒧字子晳伯防狄黑奚容蒧亦字子晳壤驷赤字子徒郑国亦字子徒秦冉字子开琴牢亦字子开申绩字子周公伯缭亦字子周荣旂字子祺县成亦字子祺顔哙字子声乐欬亦字子声漆雕哆字子敛邽巽亦字子敛此字不嫌同也然则薛邦郑国子徒子从安得以名字相类而并疑其姓氏之误邪乃议祀典者封郑而罢薛安见其必为一人揆之于礼终有未安也
　　齐后【今本家语误石】子处字子里唐赠营邱伯宋大观中补赠胶东侯
　　鲁左人子郢字子行唐赠临淄伯宋赠南华侯
　　卫狄子黑字子晳【家语作晳之】唐赠临济伯宋赠林虑侯鲁商子泽字子秀唐赠雎阳伯宋赠邹平侯
　　楚任子不齐字子选唐赠任城伯宋赠当阳侯
　　鲁荣子旂【家语作祈】字子祺【家语作子顔】唐赠雩娄伯宋赠厌次侯
　　鲁顔子哙字子声唐赠朱虚伯宋赠济阴侯
　　原子亢【家语作忼或作桃】字子籍唐赠莱芜伯宋赠乐平侯晋【或作鲁】公肩子定字子中唐赠新田伯宋大观中补赠梁父侯
　　鲁秦子非字子之唐赠汧阳伯宋赠华亭侯
　　漆雕子徒父【家语名从】字子文【或云字子有】唐赠须句伯宋赠高苑侯
　　燕子伋【或作级】字子思唐赠渔阳伯宋赠汧源侯
　　鲁公夏子守字子乘宋大观中补赠钜平侯
　　按魏志有公夏浩或子乘之后
　　卫勾子井疆字子疆唐赠淇阳伯宋赠阳侯
　　齐少叔子乘字子车唐赠淳于伯宋赠博昌侯
　　按应劭风俗通云凡氏于字伯仲叔季是也氏有太叔仲叔则有少叔无足异者子车之姓家语史记诸书皆作歩而广韵注云孔子弟子有少叔乘系复姓今从之
　　石作子蜀字子明唐赠石邑伯宋赠成纪侯
　　鲁邽子巽【史记索隐作邦巽文翁石室图作国选家语巽亦作选】字子敛唐赠平陆伯宋赠高堂侯
　　鲁施子之常字子恒唐赠乘氏伯宋赠临濮侯
　　鲁申子续字子周【家语今本作绩】
　　申子棠字周【史记今夲作党礼殿图作傥】唐赠邵陵伯宋赠淄川侯申子枨【论语】字子续【咸淳临安志】唐赠鲁伯【临安志作阿伯】宋赠文登侯
　　陆德明曰申枨郑康成云盖孔子弟子申续史记云申棠字周家语云申续字周也
　　司马贞曰文翁图所记有申枨申棠
　　王应麟曰史记申棠字周家语申续字周今史记以棠为党家语以续为绩传写之误也后汉王政碑云有羔羊之絜无申棠之欲亦以枨为棠则申棠申枨一人耳唐开元封申党召陵伯又封申枨鲁伯本朝祥符封枨文登侯又封党淄川侯俱列从祀党即棠也一人而为二人失于详考陆氏释文也史记索隐谓文翁图有申棠申枨今所传礼殿图有申党无申枨
　　按七十子顔氏居其八冉氏居其五秦氏居其四公西氏漆雕氏居其三商氏原氏居其二若申枨申棠文翁图记并列开元祥符亦竝追封郑康成陆德明疑为一人则以续党竝字周也夫棠党字义相近合之可耳而高邮夏洪基强以棠枨为谐声字亦近凿且如公西蒧公西舆如同字子上未尝不竝祀何独续与党同字必当去其一乎窃谓唐宋议礼诸儒未为不是有其举之莫或废也记有之矣
　　鲁乐子欬【或作欣】字子声唐赠昌平伯宋大观中补赠建成侯
</div>
    <div class="pagination">
<a href="经义考_page356.html">上一页</a><span>...</span><a href="经义考_page352.html">352</a><a href="经义考_page353.html">353</a><a href="经义考_page354.html">354</a><a href="经义考_page355.html">355</a><a href="经义考_page356.html">356</a><span class="current-page">357</span><a href="经义考_page358.html">358</a><a href="经义考_page359.html">359</a><a href="经义考_page360.html">360</a><a href="经义考_page361.html">361</a><a href="经义考_page362.html">362</a><span>...</span><a href="经义考_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
