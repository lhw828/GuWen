<!DOCTYPE html>
<html>
<head>
    <meta charset="UTF-8">
    <title>经义考 - 第 307 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 307 页/共 381 页</h1>
    <div class="content">　　江西通志萧志仁字无恶庐陵人
　　张氏【】四经归极
　　未见
　　潘氏【廸】六经发明
　　未见
　　姓谱廸元城人歴官国子司业集贤学士
　　余氏【国辅】经传考异
　　佚
　　吴澂序曰金谿余国辅辑经传考异以予之亦尝用力于斯也俾序其首予少时读经书疑其有悮字错简处必博考详订而是正之一日有先生长者见其一二叱责曰圣经如天之日月千古不易何可改耶汝何物小子而僭妄如此予鞠躬谢过曰父师之教敢不承乎第古书自秦火之余炎汉之初率是口授五代以前率是笔録口授者宁无语音之讹笔録者宁无字画之舛语讹字舛为经之害大矣不订正而循袭其讹舛强解凿説不几于侮圣言与予之订正也岂得已而不已者哉况一一皆有案据曰某本作某字或先儒曽有论义曰某字当作某字未尝敢自用意点窜也先生长者不颔予説予亦不能从其言而遂止然于此毎兢惕谨审而不敢苟国辅老成之儒顾亦同予少时之癖而所去取不悉与予同何当聚谈细细商畧以归于至当之一
　　舒氏【天民】六艺纲目
　　四卷
　　存
　　马氏【莹】五经大义
　　佚
　　栁贯志曰马氏讳莹其字仲珍世家建德县之新亭乡精研经史防连诸子百家下逮山经地志谣俗方言朝披夕揽搴华哜英延祐科兴始用春秋举上不利后更用礼记亦不利彚次所着五经大义四书答疑又手选唐五百家诗五卷宋南渡诸家诗一卷别有讲义读书纪各二卷藏于家
　　瞻氏【思】五经思问
　　未见
　　欧阳氏【长孺】九经治要
　　十卷
　　未见
　　张萱曰元皇庆间欧阳长孺采九经之要辑为一书自君臣以至朋友自治心以至治天下分为六门凡七百九十三章共十卷
　　杜氏【本】四经表义
　　佚
　　江西通志杜本字伯原清江人隠居武夷山文宗征之不起后至元间复召为翰林待制称疾固辞学者称为清碧先生
　　黄氏【泽】六经补注
　　佚
　　吴澂序曰先圣王之教士也以诗书礼乐为四术易者占筮之繇辞春秋者侯国之史记自夫子赞易修春秋之后学者始以易春秋合先王教士之四术而为六经经焚于秦而易独存经出于汉而乐独亡幸而未亡者若书若礼往往残缺惟诗与春秋稍完而已汉儒専门传授守其师説不为无功于经而圣人之意则未大明于世也魏晋而唐注义渐广至宋诸儒而经学之极盛矣程子之易立言几与先圣竝然自为一书则可非可以经注论若论经注则朱氏诗集传之外俱不能无遗憾也后儒于其既精既当者或未能哜味其所可取则于其未精未当者又岂人人而能推索其所未至哉予尝于此重有慨焉而可与者甚鲜也蜀儒黄泽楚望贫而力学往年初识之于筠今年再遇之于江读易诗书春秋及周官礼记悉欲为之补注补注之书未成而各经先有辨释宏纲要义昭掲其大而不遗其小究竟谨审真有灼见先儒旧説可从者拳拳尊信不敢轻肆臆説以相是非用功深用意厚以予所见明经之士未有能及之者也晚年见此宁不为之大快乎楚望不轻以示人而德化县令王君乃为锓梓以传予叹美之不足因以谂于学者盖于诸经沈潜反覆然后知其用功之不易用意之不苟云
　　翼经罪言
　　佚
　　吴氏【仲迂】经传发明
　　未见
　　宋氏【元翁】五经约説
　　佚
　　袁桷序曰古之学者三十而五经立方其时以力田致养为先本春出于野冬始入邑其勤恳恳然日不能给暇日入学嵗率不满十旬焉噫何其敏且成如是之易也盖先王盛时乡遂沟洫之制明冠昏宾蜡之礼具歌俎豆钟鼓弓矢之备周旋品节皆身亲而日化则所谓通其义者道德性命之理也简牍日繁専门经师夸宏务竒汉世儒者白首莫一微言既絶掇拾枝蔓而媮意惰业率自涯而返良有以也夫子之翼易二戴之传古礼解经之准的也训诂别立为小学析文以言字因字以言义究其大较邈不相入然则士何自知经防哉唐孔贾氏尊汉儒宗知其迕陋犹防讳曲覆如临师保不敢有犯独啖赵出口指摘无所避刘原父氏欧阳氏始慷慨直论未几言经者铢分毫别疆画同异亦骎骎乎汉儒矣夫一道德而同风俗作者之事也复古而不至焉者儒者之责也六艺之道莫急于礼乐乐书废已久而仪礼讫不得立学官遗音旧器莫可寻辨登降进退揖让之损益临事取具跂就企及卒泥夫近古吾独谓学古之士犹足以语夫此也卢陵宋元翁为童子时能明经明经举废已久独元翁兴起其事弱冠复约为大义先王坠典炳然其専美矣夫天人之奥昔人之所罕言而昔之耳闻目见接熟素履今皆弃置不讲元翁气清德茂养泉粪木必以源本约而同之与道俱防后之学者将由是则焉敢诵所闻而美之
　　欧阳氏【侊】五经防要
　　未见
　　闽书侊字以大长乐人举进士不第隠居著述学者称道江先生
　　陈氏【樵】经解
　　未见
　　江氏【逢辰】七经要义
　　未见
　　黄虞稷曰字虞卿歙人元崇德州教授
　　雷氏【光霆】九经辑义
　　五十卷
　　佚
　　吴氏【师道】三经杂説
　　八卷
　　未见
　　黄虞稷曰易诗各一卷书六卷
　　杨氏【叔方】五经辨
　　佚
　　吉安府志杨叔方吉水人号学睡先生以经学授清江范德机以厯法授宁都习吉翁
　　曽氏【巽申】经解正讹
　　未见
　　黄虞稷曰永丰人官应奉翰林文字
　　李氏【好文】端本堂经训要义
　　十一卷
　　未见
　　元史至正九年顺帝开端本堂命皇太子入学命李好文以翰林学士兼谕德好文取史传及先儒论説关治体协经防者仿真德秀大学衍义之例为书十一卷名曰端本堂经训要义奉表以进诏付端本堂命太子习焉
　　李氏【仁夀】诸经衍义
　　未见
　　黄虞稷曰字山甫龙泉人元季婺州教授
　　【阙】


　　赵氏【居信】经説
　　未见
　　唐氏【怀德】六经问答
　　佚
　　黄虞稷曰字思诚金华人仲友七世孙许白云弟子元衢州学録
　　陈氏【刚】五经问难
　　佚
　　杨氏【维桢】五经钤键
　　未见
　　叶氏【失名】经疑
　　佚
　　赵孟頫序曰大凡读书不能无疑读书而无所疑是盖于心无得故也无所思则一所思不思矣何疑之有此读书之大患也善读书者必极其心思一字不通弗舎之而求一句一句不通弗舎之而求一章一章不通弗舎之而求一篇夫如是则思之深思之深则必有疑因其疑而极其心思则其有得也凡书皆然经为甚何者六经其来最古传之久而讹谬生焉以今人而臆度古人吾见其不能矣则夫疑之多也何怪通川叶君白首于六经凡有疑皆萃而为一编其疑之浅深固未易遽释而其所以疑者有以见叶君之用心于经书而非泛泛口耳之学所可同年而语矣叶君以仆尝从事于此不逺千里来求叙引故叙其所以疑者览者其详诸
　　陈氏【失名】五经直音
　　未见
　　黄溍跋曰周都官为汴都赋至使人不能读虽以楼宣献公之博洽而为之音释其弗知而阙焉者盖多矣嗟乎声韵母也文字子也子非母不生执其子以求其母而不得乃憧憧若是耶易书诗礼春秋之文昭掲千古学士大夫童而习之非若夫赋汴都者之钩竒摭隠而使人不得其读也直音盖旧有其书陈君是编不过搜其脱遗摘其舛谬为力亦易耳虽然不能读汴都赋何害六经之书一失其读则二三圣人传心之要防经世之大教所赖以存者几希矣夫使之日星垂而江汉流者陈君是编不有助乎方之楼公竭精惫神于虫鱼石树之细者不又有间乎然予闻有直音有反切反切之法本于西土今译人所用二合字是也陈君目是编曰直音而兼用反切者盖变例也诚惧夫音之未易以直尽也是抑可尚也
　　亡名氏六经圗
　　佚
　　朱善序曰古之学者有书必有图何也不得于理则必求诸书而古人之传授可见已不得于象则必求诸图而古人之制作可考已此图之与书所以可相有而不可相无也六经有图其来已久然兵变之后古书存者十无一二况于圗乎豫章李君用初家藏六经圗甚古予尝得借是圗而观之以天文则中星有尧典月令之异同以地理则疆域有禹贡春秋之沿革以人文则仪礼之有详畧官制之有繁简城郭宫室宗庙井田防同军旅冠昏丧祭衣裳弁冕旌旗车辂笾豆簠簋圭璋琮璜凡文质之有损益以物理则昆虫草木鸟兽鱼鼈之细微又于诗为特详然五经之圗可观者象而已若易则伏羲先天四圗邵子终日言而不离乎是其为理也微矣文王后天方位虽不与先天同然先天纯乎天理后天各以人事体用一源显微无间其有功于天下后世一也易圗之外益之以扬子之太司马之潜虚邵子之皇极经世使学者可以一览而得其大槩好学之士果能兼此六圗而并观之譬诸千蹊万径皆可以适国但得一道而入何患学之不进哉用初将命工摹写且与同志裒金刻梓以广其传兹事若成其有功于学者多矣岂曰小补之哉










　　经义考卷二百四十六
　　钦定四库全书
　　经义考卷二百四十七
　　翰林院检讨朱彞尊撰
　　羣经【九】
　　孔氏【克表】等羣经类要
　　未见
</div>
    <div class="pagination">
<a href="经义考_page306.html">上一页</a><span>...</span><a href="经义考_page302.html">302</a><a href="经义考_page303.html">303</a><a href="经义考_page304.html">304</a><a href="经义考_page305.html">305</a><a href="经义考_page306.html">306</a><span class="current-page">307</span><a href="经义考_page308.html">308</a><a href="经义考_page309.html">309</a><a href="经义考_page310.html">310</a><a href="经义考_page311.html">311</a><a href="经义考_page312.html">312</a><span>...</span><a href="经义考_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
