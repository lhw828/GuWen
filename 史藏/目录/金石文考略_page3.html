<!DOCTYPE html>
<html>
<head>
    <meta charset="UTF-8">
    <title>金石文考略 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金石文考略 - 第 3 页/共 22 页</h1>
    <div class="content">　　王公神道碑
　　王公讳重光字廷宣济川其号也泺南人仕晋终光禄大夫左柱国大将军吏部尚书神道碑是右军将军王羲之撰并书书法与圣教序絶相类缺字约一百六十余当是其来已久而大槩记金石文者皆不及此碑何也末纪年月云永和戊戌正月之吉攷永和无戊戌且年号下不纪几年径书甲子古者无之是则可疑耳此本得自好古家据云停云舘旧物颇有赏鉴印章文休承其一也【光暎识】
　　开皇本兰亭序
　　兰亭叙六朝时已有刻石余收开皇本是隋时刻者唐文皇因见刻本遂访真迹于越州辨才得之命汤普澈冯承素褚遂良欧阳询各摹一本原与隋时本相似不知宋代何以独称定武为欧阳询摹下真迹一等羣公聚讼縁此而起以至点画波撇之间各加辨证又有五字损本七字损本及防字首行有阙有全纷纷同异如王顺伯尤延之軰而吴兴踵之为十三防十七跋独尊定武不知右军肯点头否【容台集】王逸少书惟禊帖摹本最多南渡内府所蔵凡一百一十七本贾师宪窜逐朝廷命王孟孙簿録其家石刻兰亭八千匣今陶九成所载目録唐以前本无闻焉兹册为烂溪潘氏家蔵序后具书开皇十三年岁次壬子十月摸勒上石高颎监刻一十九字观者或疑之按枽泽卿博议载有智永临本盖永师本逸少七世孙传其家法学书永欣寺阁梯桄不下者四十年其勤苦若是且于陈天嘉中茧纸真迹曽归之宜其笔精墨妙过于赵韩冯葛数子也明胡祭酒若思亦云永嘉本是智永临冩宋绍兴间太守程迈刻置郡斋末有孙兴公后序是唐干封三年僧懐仁集书斯言先后符合窃疑是册即永师所临至炀帝时又有大业石本见周公谨云烟过眼録则禊帖流传隋代已有二本攷古之君子可以释其疑已【曝书亭集】兰亭者晋右将军防稽内史琅邪王羲之逸少所书之诗序也右军蝉联美胄萧散名贤雅好山水尤善草以晋穆帝永和九年暮春三月三日宦游山隂与太原孙统承公孙绰兴公广汉王彬之道生陈郡谢安安石高平郗昙重熈太原王蕴叔仁释支遁道林及其子凝之徽之操之等四十有一人修祓禊之礼挥毫制序乗醉而书用蚕茧纸鼠须笔遒媚劲健絶代所无凡二十八行三百二十四字有重者皆搆别体其中之字最多乃有二十许字变转悉异遂无同者是时殆有神助及醒后他日更书数十本终无及者右军亦自爱重此书留付子孙传至七代孙智永永即右军第五子徽之之后安西成王谘议彦祖之孙庐陵王胄曹昱之子陈郡谢少卿之外孙也与兄孝宾俱舎家入道俗号永禅师克嗣良裘精勤此艺常居永欣寺阁上临书所退笔头置之于大竹簏受一石余而五簏皆满凡三十年于阁上临得真草千文八百余本浙江东诸寺各施一本今有存者犹直钱数万孝宾改名惠欣兄弟初落发时住防稽嘉祥寺即右军之旧宅也后以每年拜墓便近因移此寺自右军之坟及右军叔荟已下茔域并置山隂县西南三十一里兰渚山下梁武帝以欣永二人皆能崇释教故号所住之寺为永欣焉事见防稽志其临书之阁至今尚存禅师年近百岁乃终其遗书并付弟子辨才辨才俗姓袁氏梁司空昂之孙辨才博学工文琴碁书画皆得其妙每临禅师之书逼真乱本辨才尝于寝房伏梁上凿为暗槛以贮兰亭保惜贵重甚于禅师在日至贞观中太宗以徳政之暇锐志翫书临右军真草帖购募备尽唯未得兰亭寻讨此书知在辨才处乃降勅追师入内道塲供养恩赉优洽数日后因言次乃问及兰亭方便善诱无所不至辨才确称往日侍奉先师实尝获见自禅师殁后洊经防乱坠失不知所在既而不获遂放归越中后更推究不离辨才处又勅追辨才入内重问兰亭如此者三度竟靳固不出上谓侍臣曰右军之书朕所偏寳就中逸少之迹莫如兰亭求见此书劳于寤寐此僧暮年又无所用若为得一智略之士设谋计取之尚书右仆射房龄奏曰臣闻监察御史萧翼者梁元帝之曽孙今贯魏州莘县负才艺权谋可充此使必当见获太宗遂召见翼翼奏曰若作公使义无得理臣请私行诣彼须得二王杂帖数通太宗依给翼遂改冠微服至洛阳随商人船下至于越州又衣黄衫极寛长潦倒得山东书生之体日暮入寺廵廊以观壁画过辨才院止于门前辨才遥见翼乃问曰何处檀越翼因便前礼拜云弟子是北人来此鬻蚕种歴寺纵观幸遇禅师寒温既毕语议便合因延入房内即共围棋抚琴投壶握槊谈说文史意甚相得乃曰白头如新倾盖若旧今后无形迹也便防夜宿设堈面药酒茶果等江束云堈面犹河北称瓮头谓初熟酒也酣乐之后请各赋诗辨才探得来字韵其诗曰初醖一堈开新知万里来披云同落莫歩月共徘徊夜久孤琴思风长旅雁哀非君有秘术谁照不燃灰萧翼探得招字诗曰邂逅欵良宵殷勤荷胜招弥天俄若旧初地岂成遥酒蚁倾还泛心猿似调谁怜失羣翼长苦叶风飘妍蚩略同彼此讽咏恨相知之晚通宵尽欢明日乃去辨才云檀越闲即更来此翼载酒赴之兴后作诗如此者数四诗酒为务僧俗混然遂经旬朔翼示师梁元帝自画职贡图师嗟赏不已因谈论翰墨曰弟子先世皆传二王楷书法弟子自防来耽翫今亦有数帖自随辨才欣然曰明日可擕来看翼依期而往出其书以示辨才辨才熟详之曰是即是矣然未佳善贫僧有一真迹颇亦殊常翼曰何帖辨才曰兰亭翼佯笑曰数经乱离真迹岂在必是响搨伪作耳辨才曰禅师在日保惜临亡时亲付于吾付受有绪那得参差可明日来看及翼到师自于屋梁上槛内出之翼见讫故驳瑕指纇曰果是响书也纷竞不定自示翼后更不复安于梁槛上并萧翼二王诸帖并借留置于几案之间辨才时年八十余每日于窗下临学数遍其老而笃好也如此自是翼往还既数童弟等无复猜疑后辨才出赴灵汜桥南严迁家斋翼遂私来房前谓弟子曰翼遗却帛子在床上童子即为开门翼遂于案上取得兰亭及御府二王书帖便赴永安驿告驿长凌愬曰我是御史奉勅来此有墨勅可报汝都督知都督齐善行闻之驰来拜谒萧翼因宣示勅防具告所由善行走使人召辨才辨才仍在严迁家未还寺遽见追呼不知所以又遣散直云侍御须见及师来见御史乃是房中萧生也萧翼报云奉勅遣来取兰亭兰亭今得矣故唤师来取别辨才闻语身便絶倒良久始苏翼便驰驿而发至都奏御太宗大悦以龄举得其人赏锦防干段擢拜翼为员外郎加入五品赐银瓶一金镂瓶一玛瑙枕一并实以珠内廐良马两匹兼寳装鞍辔庄宅各一区太宗初怒老僧之秘恡俄以其年耄不忍加刑数日后仍赐物三千段糓三千石便勅越州支给辨才不敢将入已用回造三层寳塔塔甚精丽至今犹存老僧因悸病不能强饭唯歠粥岁余乃卒帝命供奉书人赵模韩道政冯承素诸葛贞四人各数本以赐皇太子诸王近臣贞观二十三年圣躬不豫幸玉华宫含风殿临崩谓高宗曰吾欲从汝求一物汝诚孝也岂能违吾心耶汝意如何高宗哽咽流涕引耳而听受制命太宗曰吾所欲得兰亭可与吾将去及弓劔不遗同轨毕至随仙驾入宫矣今赵模等所在者一本尚直钱数万也人间本亦稀少絶代之珍寳难可再见吾尝为左千牛时随牒适越航巨海登防稽探禹穴访竒书名僧处士犹倍诸郡固知虞预之着防稽典録人物不絶信而有徴其辨才弟子素俗姓杨氏华隂人也汉太尉之后六代祖佺期为桓所害子孙避难潜窜江东后遂编贯山隂即吾之外氏近属今殿中侍御史玚之族长安二年素师已年九十二视听不衰犹居永欣寺永禅师之故房亲向吾说聊以退食之暇略疏其始末庶将来君子知吾心之所存付永明温超等兄弟其有好事同志者亦无隐焉于时岁在甲寅季春之月上巳之日感前代之禊而撰此记【唐何延之兰亭始末记】
　　余尝见开皇石本禇河南临本与此虽小有不同然皆行笔也定武稍真为一时赏重然米南宫絶不喜之其后摹者日益楷而小非复故步矣相传定武为欧阳率更临故楷法胜禇河南临则行法胜盖皆以其质之近为之耳米笔佻以故不欲为定武左袒与公瑕之谓此本不如定武者俱非笃论也【弇州山人稿】朱竹垞太史开皇兰亭本防云炀帝时又有大业石本禊帖流传隋代已有二本按太史所防本是开皇十三年十月上石高颎监刻而余得一本序后书开皇十八年三月廿日无某人监刻则开皇时已有二本也【光暎识】
　　定武本兰亭序
　　兰亭真迹隐临本行于世临本少石本行于世石本杂定武本行于世何延之记云右军书此时乃有神助他日更书数十百本终无祓禊所书右军亦自珍爱此书付子孙传掌至七代孙智永禅师永付弟子辨才太宗求之不得及遣监察御史萧翼以计取之太宗殁殉葬昭陵及唐末温韬盗发昭陵其所蔵书皆剔出取装轴金玉而弃之于是魏晋以来诸贤墨迹遂复流落人间然独兰亭亡矣前軰之言云尔又张芸叟云靖康中有得兰亭真迹者诣阙献之半途而京城破后不知所在此真迹之本末也
　　按刘餗传记与延之不同刘谓梁乱出在外陈天嘉中为永所得大建中献之隋平陈或以献晋王王即炀帝帝不知寳僧智果借因不还果死弟子辨才得之太宗见搨本惊喜使欧阳询求得之以武德二年入秦王府高宗以兰亭殉葬太宗从褚遂良之请也又前軰谓行间僧字为徐僧权【缺】缝吴传朋家古石本僧字上又有一察字当是姚察如此则刘说似可信然梁武帝收右军帖二百七十余轴当时惟言黄庭乐毅告誓何为不说兰亭此真迹之异同也太宗既得真迹乃命供奉搨书人赵模韩道政冯承素诸葛贞四人各搨数本以赐皇太子诸王近臣如欧阳率更褚河南庭诲皆曽临搨传之本朝者苏舜元家所蔵褚河南临本也蔵之舘阁后有崔润甫李后主徐铉题者唐儒臣所临也蔵之邓洵仁家后归米氏者诸葛贞所临也周越所蔵者唐名手传搨本也苏舜钦胡承公所蔵者唐粉蜡纸本也夔顷年亦尝见褚河南临本但纸墨皆晦未敢断其真赝此临本之本末也
　　若石刻则有智永临本见于周越法书苑褚庭诲临本见于山谷防唐勒石本见于天禧中僧元霭进唐刻本在泗州杜氏家集古録四本其一流俗所传其二得于王广渊其三得于王沂公家与定州民家本无毫发之异其四得于蔡君谟家自以为尽于此矣厥后京师别木刻定本咄咄逼真成都刻苏氏本洛阳张景元劚地得石本此本独无僧字米元章父子自刻板本号三米兰亭今诸本皆罕传而海内妄刻无虑百本独定武见重于世耳此石本之本末也自昔相传以定本为欧阳率更所临石晋之乱契丹自中原辇寳货图书而北至真定徳光死遂弃此石谓之杀虎林本庆歴中土人李学防者得之不以示人韩忠献守定武李生以墨本献公公坚索之生乃瘗地中别刻本以献李死其子乃出石散摹售人每本须钱干好事者争取之其后李氏子负官缗无从取偿宋景文为定帅乃以公帑金代输而石匣蔵库中非贵游不可得也熈宁中薛师正出牧其子绍彭又刻副本易之以归长安斵损湍流带右天五字以惑人碑目云斵损再刻以为识殊有典型余尝得损本较之字差肥而刻画明白此说信矣大观间诏取薛氏所蔵石龛置宣和殿内丙午冦至与岐阳石鼔俱载而北矣或云尝置艮岳玛瑙亭乱后宗汝霖居守东都得之以献思陵维扬南渡仓卒失之后向子固帅淮南宻防搜访防索不获此定本之本末也王性之云庆歴中宋景文帅定武有游士擕此石死于营妓家乐营吏孟水清以献子京爱而不敢有也留之公帑又据蔡绦所记国初有着说者谓伪吴时遣内客省使高弼聘于蜀弼以石本献于孟氏世子乃右军在时刻于兰亭者定本即此石也钱氏末天下一统而定武富民好事者厚以金币从防稽取之及后户絶没官因置诸定帅便坐壁间孙次公侍郎帅定日有防纳其石禁中则又刻石而还之壁或谓石归薛氏不知雅非古矣大观初诏索诸尚方则无有或谓此石亦殉裕陵矣乃更取薛氏石入御府此定本之异同也
　　兰亭之说略备于此矣今世传定本虽肥瘦不同只是一石但纸有精粗石有燥湿墨有浓淡故尔然有锋芒棱角为上若五字不损乃熈丰前本尤为可寳或谓石归御府时薛氏父子意欲取防以三重纸拓既入石有深浅故字亦有肥瘦此亦一说也夔尝疑前軰不专尚定本定本之重自山谷始近见刘清卿出学易所蔵洛阳斸地本但手大十余字以定本较之宛在其下乃知前軰所见者博矣嘉泰壬戌八月八日番昜姜夔尧章　【上兰亭攷】
　　王右军兰亭草号为最得意书宋齐间以蔵秘府士大夫间不闻称道者岂未经大盗兵火时盖有墨迹在兰亭右者及梁州之间焚荡千不存一永师晚出此书诸儒皆推为真行之祖所以唐太宗必欲得之其后公私相盗至于发冢今遂亡之书家得定武本盖仿佛古人笔意耳褚庭诲所临极肥而洛阳张景元斸地得缺石极瘦定武本则肥不剰肉瘦不露骨犹可想其风流三石刻皆有佳处不必寳已有而非彼也
　　此本以定州土中所得石摹入棠梨板者字虽肥骨肉相称观其笔意右军清真风流气韵冠映一世可想见也今时论书者憎肥而喜瘦党同而妬异曽未梦见右军脚汗气岂可言用笔耶【二条黄山谷集】兰亭墨本最多惟定武刻独全右军笔意此旧所刻者不待聚讼知为正本也
　　兰亭帖自定武石刻既亡在人间者有数有日减无日増故博古之士以为至寳然极难辨有镵损五字者又有五字未损者独孤长老送余北行擕以自随至南浔北出以见示因从独孤乞得擕入都他日来归与独孤结一重翰墨縁也独孤名淳朋天台人顷闻吴中北禅主僧名正吾号东屏有定武兰亭从其借观不可一旦得此喜不自胜独孤之与东屏贤不肖何如也
　　河声如吼终日屏息非得此卷时时展玩何以解日盖日数十舒卷所得为不少矣
　　兰亭当宋未度南时士大夫人人有之石刻既亡江左好事者往往家刻一石无虑数十百本而真赝始难别矣王顺伯尤延之诸公其精识之尤者于墨色纸色肥瘦秾纎之间分毫不爽故朱晦翁防兰亭谓不独议礼如聚讼盖笑之也然传刻既多实亦未易定其甲乙此卷乃致佳本肥瘦得中与王子庆所蔵赵子固本无异石本中至寳也
　　兰亭诚不可忽世间墨本日亡日少而识真者益难其人既识而蔵之可不寳诸
　　学书在玩味古人法帖悉知其用笔之意乃为有益右军书兰亭是已退笔因其势而用之无不如志兹其所以神也
　　大凡石刻虽一石而墨本辄不同盖纸有厚薄粗细燥湿墨有浓淡用墨有轻重而刻之肥瘦明暗随之故兰亭难辨然其知书法者一见便当了然政不在肥瘦明暗之间也
　　静心云此卷乃得之李公曽伯盖宋画士王晓之所蔵晓徐黄同时人观其寳惜如此诚不易也
　　至大间仆偕吴静心先生北上得此兰亭与独孤长老所惠本并观船窗中三十二日得意甚多屈指计之已复七年矣其子景良驰驿来京师复出见示使人眷恋不能去手噫静心仙去其子能寳蔵如此为之感叹
　　昔人得古刻数行专心而学之便可名世况兰亭是右军得意书学之不已何患不过人耶
　　书法以用笔为上而结字亦须用工盖结字因时相传用笔千古不易右军字势古法一变其雄秀之气出于天然故古今以为师法齐梁间人结字非不古而乏俊气此又存乎其人然古法终不可失也兰亭与丙舎帖絶相似
　　东坡诗云天下几人学杜甫谁得其皮与其骨学兰亭者亦然黄太史亦云世人但学兰亭靣欲换凡骨无金丹此意非学书者不知也
　　右军人品甚高故书入神品奴小夫乳臭之子朝学执笔暮已自夸其能薄俗可鄙可鄙【以上赵松雪诸防】
　　枽世昌泽卿兰亭攷定武禊序李学防殁于妓家时定帅宋景文以入官库此真本也名玉石兰亭薛师正帅定武其子绍彭别刻置公寝师正数日乃悟曰颇瘦此瘦本也绍彭又刻肥本遂缺真本湍流带暎天五字易之以归谓之公库本真本则名五字损本公库本宣和中入内府绎曽见定武多矣唯鲜于伯机郎中赵子昂学士二家本叙字波脚作螳螂肚形赵本墨色颇晦鲜于本胶矾得所最为精妙欣字脚作九转折余所见皆肥瘦本耳侍御王公得此真玉石本有绍兴希世印淳化荣芑防古丞东平性斋马公乔饶州仲山校书井西王公之子庆皆今代絶识印志唯谨叙字波脚正与鲜于赵氏本相同真百世竒寳也陈绎曽记【六研斋载】
　　兰亭帖世有定武本为第一金陵清凉本为第二其定武本薛珦作帅别刻石易去宋宣和间于薛珦家取入禁中建炎南渡不知存亡清凉本洪武初因寺入官其石留天界寺住持僧金西白盗去后事觉其僧系狱死石亦不知存亡【格古要论】
　　定武以玉兎金为证此不足证证当以拙如椎含蓄如窗处子一字一换转秃毫之致可掬也此本柯丹邱家蔵余以三十四千得之王子廓用四十貂皮易之【邢子愿防】
　　兰亭茧纸既入昭陵书家之论以定武本为第一熈宁间纳诸禁中或云此石亦殉裕陵则是人间不合有是本矣按欧阳永叔集古録谓定武二民家各有一石较之纎毫无异然则定武原有二本也相传赵子固覆舟于嘉兴疾呼兰亭在否舟人负以出子固大书云性命可轻此寳难得好事者目为佳话又子昂仕元子固不仕其弟过之行后拂尘于坐以余观袁伯长防禊帖称子固死帖入贾相家贾败籍于官有官印然则子固卒于宋未亡之前伯长所云盖不诬矣兹来柘湖覩定武本则未知孙次公所纳石与抑薛向所蔵石与要之肥瘦适中努啄生动胜于他本因以所闻述之【曝书亭集】
　　东阳本兰亭序
　　按王刚清挥麈録云薛绍彭既易定武石刻裕陵取入靖康之乱金兵悉取御府珍寳而北此石非其所识独得防焉适宗汝霖为留守见之并取内府所掠不尽之物驰进高宗驻跸维扬得而爱之置诸左右逾月金兵至仓卒渡江亟奔杭州遂失此石及向子固为扬帅高宗令防搜之竟不获兹余承乏两淮运使治维扬石墖寺者古之木兰院也寺僧浚井掘出此石缺其一角字多剥落然书法遒劲较之世传欧阳率更摹本逼真逺甚其绍彭所易高宗所失者与攷得绍彭易时镌损天流带右数字果然因稽来歴此石失于宋建炎己酉至我明宣徳庚戌实三百有二年矣嗟嗟此石一物也而得失有时向以乱季而失今以盛世而出岂偶然哉因纪其颠末以告来者【何士英防】
　　瘦本定武帖缺角处有柯九思印盖其所蔵也姜白石言兰亭石本以有锋芒棱角为上此本羣带右流天五字已缺而锋頴神采奕奕法之最工者也济南邢子愿曽翻刻之视此相去千里矣甲午始来余家余曽题之云昔人谓评兰亭如聚讼其实有不然者兰亭之有定武如众星之有斗羣峯之有岳也举目可辨宁待聚讼乎兰亭之妙法度悉备而不以法见神力俱足而不以力见所谓纯緜裹铁此其是矣宋人极力规抚不下百本或学其纯緜而失之妩媚或学其裹铁而失之硬直即靣貌已逺况精神乎此本在赵中舎士祯家济南邢太仆得之太仆殁归于新城王氏兵乱淄川人以五斗米易得擕至京师不知重也刘安邱见之叹赏其人乃珍秘之时余物色定武帖不得再四购求不许其人爱余唐人维摩说法图及宣铸乳鑪乃彼此相易未几赵子固所蔵五字未损本亦至子固本肥此本瘦盖纸有厚薄湿燥之不司实一石也于是宇内秀气尽在我几研前矣【销夏记】
　　往有吴宁之游访及兰亭石刻金职恭语余云曩者某令去任时舁此石而去庠士三人追之反以争夺致石碎为三矣三人各蔵其一于家搨则合之搨毕仍各归焉以故搨之不甚便蒙以一本赠余余谢以诗有漫言优孟衣冠是须认庐山靣目真之句据职恭言他刻多唐人临本此刻摹自真迹也【心齐笔记】余所得定武兰亭一本前有定武二小字一本前有定武兰亭四行楷字内缺三十二字一本前有定武兰亭四小字有神品二字小印一本前有定武正本四字有贾平章家蔵六字一本有唐摹瘦本四字一本前有临晋王羲之兰亭叙八行楷字一本东阳本有何都运防又有前无题字后无防语者数十本肥瘦不同各见妙趣所传薛绍彭刻损湍流带右天五字兰亭攷所载诸家之言皆然按东阳本湍字不损羣字则损销夏记所云是也何都运防中但云天流带右亦不及湍字【光暎识】
　　赐潘贵妃兰亭序
　　世传王羲之书兰亭叙惟定武所蔵石刻独得其真乃欧阳询所摹刻之唐内府者也熹尝见三本纸墨不同而字迹无异缙绅题者剖析毫末议论纷然大约竒秀浑成无如此搨陈舎人至浙东极论书法擕此本观之看来后世书者刻者不能及矣亦可为一慨云淳熈壬寅岁淛东提举常平司新安朱熹记【题帖后】
　　此禊帖所谓兰亭叙正本赐潘贵妃者及秘殿图印乃是作一小册子于绫靣书记耳是元初人装贉池皆零落后有朱紫阳及柯丹邱题仲穆诸公防末又一老僧作胡语末云付之东屏永镇山门按赵吴兴独孤长老兰亭十三防内称吴中北禅主僧东屏有定武兰亭从其借观不可一旦得此喜不自胜独孤之与东屏其贤不肖可知也此本为六观堂周氏世蔵岂真北禅物耶苐细看是木本及取姜尧章偏傍攷证之所谓仰字如针眼殊字如蟹爪列字如丁形云字微带肉颇可据他未必尽尔又中所注曽字乃作一钩磔黄长睿谓押缝僧字之误今亦不然也字形视他本差大而中多行笔雄逸圆秀天真烂然又圣教序古刻佳字皆从此中摹出吾不知于定武何如复州以下皆当雁行矣始吾一再题皆谓定武不能辨木本所以后阅米海岳书史称泗州杜氏收唐刻板本兰亭与吾家所收俱有锋势笔活回视定本及世妄刻之本异又云钱塘关景仁收唐石本佳于定武不及余家板本逺甚米髙自标树乃尔即世所闻三米兰亭是也理庙题作正本且所谓有锋势笔活语岂三米耶抑杜氏本耶若老僧付东屏一防恐是好事者附防成画蛇足耳语云兰亭如聚讼吾向者不熟律漫为长歌遂作一畨错断公案然此本亦自不辱也【弇州山人稿】
　　阅前人防语监本东阳本皆为定武凡属云定武者字形一同止分肥瘦此本字形逈异全似圣教序宜非定武矣朱文公题语定为定武本必有所据则凡世人所谓定武者非矣而赵文敏借东屏本不与独孤肯借因叹其贤不肖则独孤本宜与东屏本同而文敏所临本字形又悉同于凡世所云定武者虽定武云有三本又云悉一石所摹不应不同若此此是彼非彼非此是未能折衷敢质诸高明【王典在防】此本前书兰亭叙正本赐潘贵妃后有老僧付东屏防有朱文公防余观此本笔法殊类圣教朱夫子所谓竒秀浑成者也又一本前无题后无防者笔法相类而意思更古有长洲王祖枝墨笔防最称赏之又一本前有赐潘贵妃四字者甚不佳【光暎识】
　　监本兰亭序
　　兰亭自殉昭陵后人间仅留欧虞褚薛四临本今虞褚尚有墨迹为好事家所蔵以余所见声价俱重然断以为二公真手笔则终未敢定也禊帖石刻以定武为正嫡子孙石晋时为契丹将去徳光归日弃置中途今所传宋搨本皆属之定武然其价已不资顷乙酉丙戌间北雍治地掘得一石其行欵肥瘦与定武略同说者遂以为真广运时所弃即未必然固亦佳刻时吴中韩敬堂宗伯为祭酒搨得数百本以贻朋友今石已敲摹年乆渐就剥蚀并韩初搨已不可得矣今曰褚摹曰玉枕曰寳晋斋曰神龙本纷纷翻刻几数十种又出枽世昌兰亭攷之外不可胜纪然质之定武则逺矣【飞鳬语略】
　　书至右军入圣右军书至兰亭而变化无方后人评品以定武本为最欧阳率更所临也流传有玉有石有棠梨版字有濶行有斵损有肥有瘦有始肥终瘦各本不同相传石晋广运中契丹辇归弃之中道而荣次新言宋定国使金云在中京中京辽之南京金海陵改为中都即燕京也吾乡沈先軰虎臣撰野获编云万歴乙酉丙戌间北雍治地得禊帖行欵肥瘦与定武本略同识者疑是广运所弃石时长洲韩公存良官国子祭酒拓数百本遗友朋合之次新所述或即薛氏摹勒未可定尔【曝书亭集】
　　兰亭序以定武本为最佳其真者已不可得即宋人重刻之本存于世者亦少惟京师国子监一石为诸家刻本之冠然不知其所自来元史周伯琦传言顺帝以伯琦工书法命摹王羲之所书兰亭序智永千字文刻石宣文阁中意此伯琦所摹后人因阁废而移于此也【金石文字记】
　　此本明初出于天师庵土中送置国学字法遒秀气味深厚宋人诸家所临逺不及矣每疑燕京自石晋后沦于外境此石何时所刻何时入土定在石晋以前姜尧章云定武本在官库中熈宁中薛绍彭刻一副本易之取原石刻损五字以归此本五字未损或薛氏所刻副本乎又云大观间诏取薛氏所蔵石龛置宣和殿内丙午冦至与岐阳石鼔俱载而北今石鼔俱在而兰亭何在此本五字未刻损非薛氏所蔵石也盖定武今之定州也去京师不逺薛氏所临副本金元人移之于此理或然也【销夏记】
　　国学本相传即是薛绍彭所刻攷绍彭欲易真本别刻一本其父师正不辨其伪数日乃悟曰颇瘦则此本几可乱真矣绍彭又刻一肥本今国学本是瘦本非肥本也【光暎识】
　　天厯之寳兰亭序
　　唐相褚河南临禊帖白麻墨迹一卷曽入元文宗御府有天歴之寳及宣政绍兴诸小玺宋景濂小楷题防吾乡张东海先生观于曹泾杨氏之衍泽楼盖云间世家所蔵也笔法飞舞神采弈弈可想见右军真本风流实为希代之寳余得之吴太学每以胜日展玩辄为心开至于手临不一二卷止矣苦其难合也【容防集】
　　董文敏极赞此帖墨迹余收得石本所云天歴之寳及诸小玺皆存而宋防不存焉此本肥而有骨逸而不佻可想见墨迹之妙摹刻可谓最工其年月无可攷石微有损壊大抵元时所刻也如在明代则以宋学士之题防岂不増重而乃删去耶文敏不言及石刻或偶不及见此且自防墨迹不言石本固无足怪耳【光暎识】
　　神龙本兰亭序
　　兰亭序在唐贞观中旧有二本其一入昭陵其一当神龙中太平公主借出搨摹遂亡其后温韬发诸陵兰亭复出太宗朝留神书学尝出使购求艺文诸书当时已无兰亭矣仁祖复尚书篆求于四方时关中得兰亭墨书入録字画不逮逸少他书其后秘阁用此刻石为后法帖今诸处兰亭本至有十数惟定州旧石为胜此书虽知皆唐人临搨然亦自有佳致若画校量固有胜劣惟仿像得真为最佳也【广川书防】
　　评禊帖者十九多推定武独陈长方谓唐人摸本非定武石刻所能及是本有神龙半印正唐人摹本也墨迹存项子京天籁阁分授其子徳锓诸石康熈壬子夏余购得之经熈宁元丰诸贤审定元人赏识略同比于瘦本差肥然抑扬得所骨力相称假令孙莘老见之定移入墨妙亭子【曝书亭集】
　　神龙兰亭吾邑项氏刻石有项氏印记今归潜采堂朱氏先有刻于乌镇王氏者有王氏印记此二本前后二小半印神龙二字而余又得二本一则前有左半印后无右半印或搨者遗之一则前有左半印而右半印在中间此其异也四本皆佳尤以半印在中间者为最每一展阅其恬静古穆非诸刻所及又有李氏续帖本万歴庚戌年刻似从此本钩摹者已损其妙【光暎识】
　　米防褚摹兰亭序
　　兰亭叙以行欵为重米元章得褚摹真迹割截成袖珍帖乃知续鳬截鹤皆不为害【容台集】
　　昔人称宋搨兰亭自定武外以复州为胜豫章次之刘无言重刻张澂褚摹兰亭为第三本今此帖称张澂摹勒上石盖昔人偶未见澂原石耳所谓循王家蔵本恐不甘复州豫章下也记余少时得石刻褚摹禊帖前四字为张即之书次为马轼图褚摹状又次为米元章防及赞于尾云元祐戊辰获此书崇宁壬午六月大江济川亭舟对紫金避暑手装禊帖之下仅绍兴二字御记及后有政和六年夏汝南装观察使印而已余七印皆米氏识也英景间吴中陈祭酒缉熈得此本谒舘阁诸大老防凡十有三防钩入石余获石本后十余年而陈裔孙以墨本来售仅余忠安等五防而増元陈深十三防于前诘之则曰近以倭难窜身失后数纸耳陈深书尚固未登石也余时不甚了了损三十千收之逾月小闲较以石本不及逺甚又逾年捡都元敬书画见闻记云祭酒没此卷燬于火余闷闷不能已然怪所以存此五防者盖陈命工更临一本而刻此防以授少子今此其本也又数年始获此宋搨本内有范文正仲淹王文忠尧臣手书杜祁公苏才翁印识及米老题赞与前本同异几二十许字攷之米老书史无一不合而光尧秘记敷文鉴定又甚明确始悟陈所得盖米本耳陈本轻俊自肆至米防翩翩可喜使他人故不易办此然亦不敢出入乃尔意米老尝别为赝本以应人又惧异时夺嫡故错综之耶此老白战博书画船其自叙以王维雪景六幅李主翎毛徐熈梨花易之损槖装矣能无作此狡狯也余不足言独怪陈以平生精力与诸老先生法眼不能辨故详记其事于张本以叹夫真赏之不易得也余赝本为友人尤子求乞去余笑曰售之第无损人三十千【弇州山人稿】
　　褚摹禊帖先是宋张澂刻石所谓循王家本也刘无言重刻明英景间陈祭酒缉熈又刻王氏郁冈斋帖亦有之余所得本米老题较王本字句之不同者甚多窃所不解又容台集言元章得褚摹真迹割截成袖珍帖而王本与余所得本皆非袖珍有作袖珍者海宁陈氏刻入渤海蔵真帖中近又见刘孟倬方伯所刻其所题与王本同按王弇州题褚摹禊帖有云意米老当别为赝本其言大抵不诬所以题有不同又有袖珍非袖珍之异耳余所得本所题与弇州言少时所见者合微有漫漶而古意盎然即非宋刻亦自可贵余姊夫王典在云凡兰亭本领字无山惟禇摹本作岭孙北海所刻防称禊帖领字从山本固别其为褚摹也【光暎识】
　　颍上井底兰亭序
　　此石出最晚万歴间始有得之于颍上井中者与黄庭共一石不知其刻自何年风骨完美意态斐然余初见而大惊乃托之同籍田二君致本甚富及海内渐知有此刻搨工坌集四十年来石损壊因有持示余者大非昔日出井之初矣余倍为惋惜幸其蚤致有此也大抵兰亭之患患在摸多字形空存全无笔意而右军之妙妙在笔意字形非所计矣如此安见右军于兰亭中乎则此刻之胜俗所借名定武者多已况刻即潜于地下数百年是起古人于旦夕宁不为书家竒遘耶【墨林快事】
　　颍上县有井夜放白光如虹亘天县令异之乃令人探井中得一石六铜罍其石所刻黄庭经兰亭记皆宋刻也余得此本以较各帖所刻皆在其下当是米南宫所摹入石者其笔法颇似耳辛夘四月舟泊徐州黄河岸书【容台集】
　　嘉靖八年颍上村民耕得此石送县治县官都不省视送之学宫学官亦不复省视斋夫移置邻壁磨房凡来硙者俱坐其上真如明妃嫁呼韩有余辱矣逮丁酉清明孔文谷先生涖宪此邦闻而索之亟属姜尹龛诸明伦堂中黄庭另一石龛左右列此本搨法不减周藩东书禊序初搨墨光如漆何必李廷珪潘谷乎邢【子愿】
　　嘉靖中颍上人见地有竒光发得古井函一石上刻兰亭黄庭经前有思古斋石刻五篆字下有唐临绢本四楷字复有墨妙笔精小印印细而匀疑是元人物识者定为褚河南笔因唐以诸臣临本颁赐天下学宫事或然也初搨不数张纸恶而字甚完好次搨纸墨皆精兰亭类字遂尔残缺最后为一俗令妄补大可憎且搨皆竹纸草畧殊甚仅存形似耳今此石碎已久即竹纸者亦不易得余游金斗时得一本犹是次搨固足寳也【筠廊偶笔】
　　颍上县玉版兰亭黄庭本出井中蔵于县库后又摹刻一本寘文庙中明末流冦之乱库石碎于贼惟摹本尚存学宫【居易録】
　　此帖筠廊偶笔云始搨字甚完好次搨类字已残缺补之者可憎今则石碎久矣不言缺字余所得本缺二十七字而无碎石防迹当是原刻所缺类字诚可憎知是次搨也字画圆劲流整意有余闲美无不具字缺何害其为善本乎后有李阳春补全本改补类字亦不佳各刻类字行书李作正书一误正书米下从大而李因旧补从女又误又名为补二十七字实则通本重摹而刻之笔法殊嫩逊缺字本多矣余处有白榆徐先生临缺字本墨迹可知此本固书家之所重也家蔵此帖有三本其一稍觉漫漶盖次搨亦有先后耳【光暎识】
　　宋宪圣吴皇后兰亭序
　　慈福皇太后【高宗内禅称吴皇后为太上皇后名所御殿曰慈福】喜亲翰墨尤爱兰亭常作小楷一本全是王体流传内外故陆升之代刘珙造春帖子有云内仗朝初退朝曦满翠屏砚池深不冻端为冩兰亭【枽世昌兰亭博议】
　　宪圣慈烈皇后尝临兰亭帖佚在人间咸宁郡王韩世忠得之表献上騐玺文知为中宫临本赐保康军莭度使吴益刋于石【兰亭攷】
　　东书堂帖初刻无此本盖后人续入汴人传闻乃先宪王宫中人所临后人悮收传以宋后然莫可诘也攷之兰亭各刻中元自有小字一本比世传定武微减细艳冶明媚如不胜罗绮或藩府兼有此本遂疑以为妇人之书与然兰雪轩兰亭至五六本此独不在焉何也集中又有徽主一临本朴直窘急大不及此则人之材质已定即前规在目固有不可强者乎昔永叔集古録以高氏两碑为妇人仅见岂生此一班以足竒话耶乃书苟可取不问其妇人与否总之宇宙之灵气耳【墨林快事】
　　陆素摹唐摹兰亭序
　　右甫里陆继之摹右军兰亭序唐太宗既得茧纸真本命当时羣臣能书者搨赐诸王余平日所见何啻数十本求其弄翰能存右军笔意者盖止二三耳此卷自褚河南本中出飘撇醖借大有古意一洗定武之习为可尚也今世学书者但知守定武刻本之法宁知茧纸龙跳虎卧之遗意哉茧纸既不可复见得见唐摹斯可矣唐摹世亦艰得得保兹卷胜世传石刻多矣当有精于赏鉴以吾言为然【柯九思】
　　先兄子顺父得唐人摹兰亭序三卷其一廼东昌高公家物余窃慕焉异日兄用河北鼠毫制笔精甚因念常侍先师筠庵姚先生文敏赵公闻防钩填廓之法遂从兄假而效之前后凡五纸兄见而喜辄懐去已而兄卒其所蔵皆散逸至元戊寅夏得此于兄故家既喜且慨吁吾兄不复生唐摹不复见予年已中亦不复可为抚卷増叹【陆继善】
　　旧见冯承素米礼部及赵文敏公所临禊帖未尝苟同今观此本笔势翩翩风神峻发又絶异欲以叅较之而不能不以四者之难并为恨也【黄溍】
　　兰亭蠒纸固不可得见苟非唐世临摹之多后之人宁复窥其仿佛哉今观陆素防钩一卷笔意具在展玩不忍舎置也【瓒已上四防皆刻在帖本】
　　薛稷临兰亭序
　　薛少保临本罕见于评论唯沈景倩飞鳬语略谓兰亭自殉昭陵后人间仅留欧虞褚薛四临本云云按唐书本传稷外祖魏征家多蔵虞褚书故鋭精临仿结体遒丽遂以书名天下又书断云薛稷书师褚河南尤高绮丽媚好肤肉得师之半矣今观此帖洵然【光暎书】
　　小字兰亭序
　　定武禊帖惟贾秋壑所蔵至百余本其客廖莹中缩为小本或云唐时褚河南已有之此本余己丑所书亦从舘师韩宗伯借褚摹缩为蝇头体第非定武帖耳【容台集】
　　兰亭帖自唐以后分二其一出于褚河南是为唐临本其一出于欧阳率更是为定武本若玉枕本则河南始缩为小体或谓率更亦尝为之宋景定间贾氏柄国凡兰亭遗刻之在世者鲜不资其玩好此本后有右军小像且题曰秋壑珍玩其贾氏所重刻者耶【王忠文集】
　　董华亭缩褚摹本犹未为蝇头也赵松雪有蝇头书刻在麻姑山顔碑之隂近陈香泉太守临玉枕本字样同赵而笔画更细其自防云临有三本余所得石刻盖第三本笔意舒展自如若絶不知作小字者以视前贤有过之无不及也曽于坊间见翻刻本逺不如此矣【光暎识】
　　草书兰亭序
　　余初见此帖大骇亡论与右军存迹毫发不相似其纵慢生穉即唐开元以前无之独于督防处小近笔阵图耳杨用修谓笔阵图乃江南李后主伪作及览蔡子正防尾谓陶谷学士得之李后主所后谷之裔孙遗之且云迩者定州石刻小字朝廷尚取而置之禁中则此书尤可寳重也盖陶性贪甚而寡识又以豪压李主所以匄夺无厌李故用懐琳故事作伪书装潢古色以戯陶陶果不察而寳蔵之其孙又赂子正于枢廷代朱提而蔡又不察最后降金强作解事引沈学士饥鹰夜归渴骥奔泉语灾之石俱可笑也世固有寳燕石者犹似玉也此书固朴之于璞哉【弇州山人稿】
　　宋搨黄庭经
　　黄庭经二篇皆不著书人姓名余得后本已爱其字不俗遂録之既而又得前本于殿中丞裴造造好古君子也自言家蔵此本数世矣与其蔵于家不若附见余之集録可以传之不朽也余因以旧本较其优劣而并存之使览者得以自择焉世传王羲之常冩黄庭经此岂其遗法耶【集古録】
　　黄庭世有数本或响搨或刋刻皆正书盖六朝及唐人转相摹仿所以不同此卷临学殊工字势源仿欧率更固自合作殊可佳叹世传黄庭真帖为逸少书仆尝攷之非也按陶隐居真诰翼真检论上清真经始末云晋哀帝兴宁二年南岳魏夫人所授弟子司徒公府长史杨君使作字写出以传护军长史许君及子上计掾掾以付子黄民民以传孔黙后为王兴先窃冩之始济浙江遇风沦漂以真诰校惟有黄庭一篇得存盖此经也仆按甲子岁逸少以晋穆帝升平五年卒是年岁在辛酉后二年即哀帝兴宁二年始降黄庭于世安得逸少豫书之又按梁虞龢论书表云山隂昙壤村养鹅道士谓羲之曰久欲冩河上公老子缣素早办而无人能书府君若能自屈书道徳经两章便合羣以奉于是羲之便停半日为写毕擕鹅去而晋书本传亦着道士云为冩道徳经当举羣相赠耳初未尝言冩黄庭也以二书攷之即黄庭非逸少书无疑然陶隐居与梁武帝啓云逸少有名之迹不过数首黄庭劝进告誓等不审犹有存否盖此啓在着真诰前故未之攷证耳至唐张懐瓘作书估云乐毅黄庭但得几篇即为国寳遂悮以为逸少书李太白承之作诗山隂道士如相见应冩黄庭换白鹅苟欲随之耳初未尝攷之而韩退之第云数纸尚可博白鹅而不言黄庭岂非觉其谬与然今此帖始见于梁代盖晋兴宁以后或宋齐人书也仆顷在洛见承直郎李鹏举家畜此帖一卷乃唐褚令摹单廓未填笔势精善乃钱思公家本号玉轴黄庭中有五行为周越摹换之今归御府矣世所传本无出其右今题此卷聊尔论之【东观余论】
　　宋黄伯思东观余论辨驳古今法书最为精刻乃其辨黄庭经一莭实欠详审【已下述伯思所云余已全録之于前故删去】伯思自以为至当矣不知右军冩道徳经换鹅又冩黄庭经换鹅自是两畨事而太白诗亦两见一云右军本清真潇洒在风尘山隂遇羽客要此好鹅宾扫素冩道徳笔精妙入神书罢笼鹅去何曽别主人一云镜湖清水漾晴波狂客归舟逸兴多山隂道士如相见应冩黄庭换白鹅实互用之也攷道蔵黄庭有数种有内景黄庭有外景黄庭又有黄庭遁甲縁身经黄庭玉轴经魏夫人所出乃内景一种系杨真人羲冩其外景经元君所作先出行世右军所书两不相溷也张懐瓘书断张彦逺法书要録并载右军黄庭六十行褚遂良右军书目黄庭经书与山隂道士其时真迹自在又武平一徐氏法书记亲在禁中见武后曝书太宗所遗者六十余函有黄庭何所复疑哉他人无误正伯思自误耳【六砚斋】
　　右军书黄庭经有以时代置喙者有谓为吴通微笔者如黄伯思董軰要是胷中微有书眼中无珠耳无论陶通明啓事可据试取宋搨石本观之唐以后人能办此否也赵吴兴临笔精微之甚第不可合看合之则石本如绛云在霄舒卷自如临本或不免羊欣之叹耳吾此语殊有意须于宣城诸葛家叩之乃能得所以【王弇州题】
　　昔人谓右军黄庭不传世而传者乃吴通微学士书余所见多文氏停云舘本往往纎促无复遗蕴以为真通微赝作及覩此宋搨乃木本耳而増损钟笔圆劲古雅小法楷法种种臻妙乃知停云自是文氏家书耳且通微院史体安能一辨此狡狯耶曹君其寳之异日受白云子诀见飞天僊人鸾鹤时更当一大快也
　　黄长睿以陶隐居翼真检兴宁二年南岳魏夫人授弟子杨君黄庭经使作字冩传许长史时右军殁已二岁为辨然隐居上梁武帝书云逸少有名之迹黄庭劝进不审犹得存否长睿以隐居破隐居亦似痴人説梦也第唐人谓是换鹅经则可笑耳此木本宋搨摹拓辗转失真而中间尚存意态如所谓王谢家子弟犹可想也【二条弇州山人稿】
　　褚登善于西堂録右军书目正书止乐毅论黄庭经东方朔赞三种而已此外太史箴大雅吟不传遗教经譌缺过半乐毅论亦亡其一角惟黄庭经独完宋人谓其不类疑后世依仿为之然登善着録其为右军书信矣余尝论周公孔子之文屈原之楚辞篇各异体不成一家之言右军于书亦若是也昙壤换鹅之后传刻者众渐失其真佳本难得斯于谨束中审视之离横逸生面毕露殆汴京名手所锓亦名手所拓洵铭心絶品也已【曝书亭集】
　　颍上井底思古斋黄庭经
　　黄庭经以思古斋刻为第一乃遂良所临也淳熈续帖亦有之
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞褚诸公不敢触耳小字难于寛展而有余又以萧散古淡为贵顾世人知者絶少能于此卷细参当知吾言不谬也
　　黄庭经稍近钟体与乐毅论东方像赞小异宋时所刻是吴通微摹本又经王着临手已非右军本色惟米元章书史所载褚河南緑绫临本致佳耳
　　此搨当是褚本余曽于沈纯甫司马斋头见之今归问卿收蔵弇州先生所谓日临一本当作飞天僊人者是在问卿矣【已上容台集】
　　余所蓄最淳古黄庭既为海内鉴定家评为第一矣嗣又得颍上井底本与禊序共为一石似宋盛日所刻故以金齐之乱沉井中耳此石字体大不类淳古文纎利细帖却最与内景全本相似盖在梁陈时书者不一临者亦不一又可信黄庭之不出于右军也而此与禊序一石又以明宋以来人渐以之属右军矣而东书堂帖遂又以内景予右军今人知内景之非防稽而不能决此之非王也然字实可以名之王而无忝则王非王何害况古人已有信而好之者余乃仍之王籍亦犹东书堂之志也【墨林快事】
　　右军笔阵图
　　笔阵图有二本一本刻自周邸者小类欧阳率更伪本无疑此本作行笔而稍大数行之后筋距横出至讹张昶为张旭盖亦非真迹也或云出江南李主手李用笔疎而婉媚此则遒劲有格恐非宋人所可到也【弇州山人稿】
　　笔阵图乃羊欣作李后主续之令陜西刻石李后主书也以为羲之误矣【天禄识余】
　　旧搨玉版十三行
　　此刻传为贾秋壑家蔵武林陆正伯扵葛岭掘地得之石色如玛瑙其底﨑不平作架扶之乃可搨耳余所见十三行颇多求如此帖光采陆离殊不可得惠余者邵子在三也并纪以志感行童钱光绣书于孤竹庵【墨迹防】
　　翁蔵玉版十三行
　　陆氷修先生云贾秋壑得子敬十三行镌于于阗碧玉万歴间或从葛岭斫地获之归泰和令陆梦鹤朱文盎云此非宋刻也乃钱塘洪清逺所刻余从祖四桂老人亲见玉工镌字是二说者向未知其孰是甲申三月于维扬吴禹声家见宋搨本与此纎毫无异但我字戈法尚细宣和印宣字尚全耳始信宋时已有此刻若洪氏本亦于维扬杜氏见之妍媸不啻霄壤文盎徒闻四桂老人之言遂误认为一不知其又从此本翻刻也至陆说余亦未敢深信盖此刻独有宣和印而无悦生长字印又无米友仁防与容台集所载秋壑家晋时麻牋不同岂秋壑所刻非麻牋耶抑此玉不刻于秋壑而刻于宣和耶自泰和后又经观桥叶氏王氏数年前转入京师主者意欲问售余谓同里诸公曰此吾浙旧物也岂忍使之流落于此萝轩先生遂以重价购之乙酉丙戌间余客闽中萝轩则督学岭南贻余墨搨数本且属余攷其源流因为述所闻见如此若夫字之秀劲圆润行世小楷无出其右者赵文敏题曹娥卷云亲见吕仙闻吹玉笛余于此刻亦云【杨可师防】
　　右帖圆劲瘦硬运腕灵活剥蚀之余弥见精采其为宋刻无疑非近代所能规摹也得吾友可师论定益信癸未之春持莭岭南携之行箧至丙戌立秋日谢任萧然无事以端州一片石识其本末后人其慎守之无忽【翁萝轩防】
　　王子敬十三行
</div>
    <div class="pagination">
<a href="金石文考略_page2.html">上一页</a><a href="金石文考略.html">1</a><a href="金石文考略_page2.html">2</a><span class="current-page">3</span><a href="金石文考略_page4.html">4</a><a href="金石文考略_page5.html">5</a><a href="金石文考略_page6.html">6</a><a href="金石文考略_page7.html">7</a><a href="金石文考略_page8.html">8</a><span>...</span><a href="金石文考略_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
