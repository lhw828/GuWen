<!DOCTYPE html>
<html>
<head>
    <meta charset="UTF-8">
    <title>宝刻丛编 - 第 1 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝刻丛编 - 第 1 页/共 63 页</h1>
    <div class="content">　　钦定四库全书　　　　史部十四
　　宝刻丛编　　　　　　　目录类二【金石之属】提要
　　【臣】等谨案宝刻丛编二十卷宋陈思撰思临安人所着小字録前有结衔称成忠郎缉熈殿国史实録院秘书省搜访又有海棠谱自序题开庆元年则理宗时人也是书搜録古碑以元丰九域志京府州县为纲其石刻地里之可考者按各路编纂未详所在者附于卷末兼采诸家辨证审定之语具着于下今以元丰九域志及宋史地理志互相防核其中改并地名往往未能画一即卷内所载与目録所题亦不尽相合如目称镇江而卷内称润州目称建康而卷内称升州之类不一而足葢诸家着録多据古碑之旧额思所编次又皆仍诸家之旧文故有是讹异至于所引诸説不称某书某集但称其字如蔡君谟王厚之之类又有但称其别号如碧岫野人养浩书室之类茫不知为何入者尤宋元坊肆之陋习然当南北隔絶之日不得如欧赵诸家多见拓夲而能防绎前闻博考方志于征文攷献之中寓补葺图经之意其用力良勤且宋时因志地而兼志碑刻者莫详于王象之舆地碑目而河淮以北概属阙如惟是书于诸道郡邑纲分目析沿革厘然较象之特为赅备朱彞尊尝欲取所引隶续诸条以补原书二十一卷之阙今考所引如曽南丰集古録施氏大观帖总释序集古后録诸道石刻録复斋碑録京兆金石録访碑録元丰碑目资古绍志録诸种今皆散佚不传犹借是以见崖畧又汝帖十二卷慈恩鴈塔唐人题名十卷以及越州石氏帖目则他书所不载而亦借是书以觇其大凡亦可云有资考证者矣钞夲流传第四卷京东北路第九卷京兆府下十一卷亷鳯路河东路十二卷淮南东路西路十六卷荆湖南路北路十七卷成都路并已阙佚十五卷江南东路饶州以下至江南西路亦佚其半十八卷梓州利州路惟有渠巴文三州而错入京东西路淮南诸碑其余亦多错简如魏三体石经遗字条下文义未竟忽接石藏髙绅家绅死其子弟以石质钱云云乃是王羲之书乐毅论跋语传写者窜置于是朱彞尊经义考于刋石门内魏石经条下引欧阳棐赵明诚藏高绅家云云葢未详究原书故沿其误今一一厘正其阙卷则无考补姑仍其旧焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　宝刻丛编卷一
　　宋　陈思　撰
　　京畿
　　东京
　　【开封府春秋时为卫陈郑三国之境战国时属魏秦属三州郡汉属陈留河南颍川淮阳郡东汉改淮阳为国陈晋属陈留荥阳颍川元魏属陈留许昌东魏分置开封郡兼立梁州北齐罢开封郡周改梁州为汴州隋开皇初罢陈留大业初罢汴州分入荥阳等郡唐武徳四年复立汴州梁以周建国陞为东京开封府后唐复为汴州宣武军晋复陞为东京开封府汉周及皇朝因之今县十四　开封　祥符　尉氏　陈留　雍丘　封丘中牟　阳武　酸枣　长垣东明　扶沟　鄢陵　咸平】
　　石鼓文【互见鳯翔】
　　旧在岐阳孔子庙世传周宣王刻石史籕书大观中自鳯翔迁入辟雍后入保和殿【诸道石刻录】
　　石鼓文初不见称于前世至唐人始盛称之而韦应物以为文王之鼓至宣王刻诗尔韩退之直以为宣王之鼓在今鳯翔孔子庙中鼔有十先时散弃于野郑余庆置于庙而亡其一皇祐四年向传师求于民间得之十鼓乃足其文可见者四百六十五摩灭不可识者过半余所集录文之古者莫先于此然其可疑者三四今世所有汉桓灵时碑往往尚在其距今未及千嵗大书深刻而摩灭者十犹八九此鼔按太史公年表自宣王共和元年至今嘉祐八年实千有九百一十四年鼓文细而刻浅理岂得存其可疑者一也其字古而有法其言与雅颂同文而诗书所传之外三代文章真迹在者惟此而已然自汉以来博古好奇之士皆畧而不道此其可疑者二也隋氏蔵书最多其志所录秦始皇刻石婆罗门外国书皆有而独无石鼓遗近录逺不宜如此此其可疑者三也前世传记所载古逺奇怪之事类多虚诞而难信况传记不载不知韦韩二君何据而知为文宣之鼓也隋唐古今书籍粗备岂当时犹有所见而今不见之耶然退之好古不妄者余姑取以为信尔至于字画亦非史籕不能作也【集古录】
　　欧阳文忠公以为今世所有汉桓灵时碑往往而在距今未及千载大书深刻而摩灭者十犹八九此鼓自宣王时至今实千有九百余年鼓文细而刻浅理岂得存以此为可疑余观秦以前碑刻如此鼔及诅楚文泰山秦篆皆麄石如今世以为碓臼者石性既坚顽难坏又不堪他用故能存至今汉以后碑碣石虽精好然亦易剥缺又往往为人取作柱础之类葢古人用意深逺事事有理类如此况此文字画奇古决非周以后所能到文忠公亦以谓非史籕不能作此论是也【金石录】
　　欧公集古所录其文可见者四百六十有三磨灭不可识者过半今资古所录其文可见者四百七十有四磨灭不可识者十二三葢余先世所蔵本犹在集古之前也
　　国朝崇宁中蔡京作辟雍取十鼓置讲堂后余尝见之辟雍废徙置禁中而岐下有摹本殊失古意并录之以见三代书踪非后世摹冩所能及也【资古绍志录】石鼓十篇大抵为渔狩而作甲言渔乙丙丁戊己庚辛壬癸言狩乙癸言除道皆言为田狩而除道戊言策命诸臣己言享社而皆有事于田狩也辛言渔狩而归也十篇而次以十日者后人之次也石鼔不见称于前代至唐始出于岐阳先时散弃于野郑余庆取置于鳯翔之夫子庙堂而亡其一皇祐四年向传师求于民间而得之十鼔于是乎足信知神异之物终自合耳大观中致之辟廱后复取入保和殿经靖康之变未知其迁徙否世言石鼔者周宣王之所作葢本韩退之之歌也韦应物以为文王之鼔至宣王刻诗不知二公之言何所据见然前代皆患其文难读樵今所得除漫灭之外字字可晓但其文不备故有得而成辞者有不得而成辞者焉然篆书之始大槩有三皇颉之后始用古文史籕之后始用大篆秦人之后始用小篆樵自续汗简攷古尚书纂分音之韵作象类之书其于古今文字粗识变更观此十篇皆是秦篆秦篆者小篆也简近而易晓其间有可疑者若以也为殹以丞为丞之类是也及攷之铭器殹见于秦斤防见于秦权正如作越语者岂不知其人生于越作秦篆者岂不知其人生于秦乎秦篆本于籕籕本于古文石鼓之书间用古文者以篆书之所本也秦人虽创小篆实因古文籕书加减之取成类耳其不得而加减者用旧文也或曰石鼔固秦文也知为何代文乎曰秦自恵文称王始皇称帝今其文有曰嗣王有曰天子天子可谓帝亦可谓王故知此则恵文之后始皇之前所作也或曰文则尔也石鼓何义乎曰古人制器犹作字也必有所取象若尊若彛若爵之类是也皆是作鸟兽形而自其口注其受大者则取诸畜兽其受小者则取诸禽鸟先儒不达理于尊彛则妄造不适用之器而画以鸟兽形爵虽象爵而又不适用宣和间所得地中之器为多故仿古而铸祭器因以赐大臣其制作不类于常祀之器应知先儒之説多虚文也近陆氏所作礼象庶防于古乎其于礼图固有间矣欵识之用则亦如是而取诸器物商人之识多以盘周人之识多以鼎盘鼎虽适用之器然为铭识之盘鼎不必适于用也但象其器之形耳石鼓之作殆此类也呜呼鼎鬲逺矣世变风移石鼓者其立碑之渐与然观今中原人所得地中之物多是盘鼎钟鬲南粤人所得地中之物多是铜鼓其间有有文字者有无文字者然皆作鼔形此由其风俗之所用也南粤多铜锡故其鼔以铜岐周多美石故其鼔以石此又由其土之所出也或言楚蜀之地中间亦有得铜鼔者南粤与楚蜀北连岐雍岂其所习尚者多同与【郑樵石鼔音序】
　　石鼓文周宣王之猎碣也唐自贞观以来苏勗李嗣真张怀瓘窦臮窦防徐浩咸以为史籕笔迹虞世南欧阳询禇遂良皆有墨妙之称杜甫八分小篆歌叙歴代书亦厠之仓颉李斯之间其后韦应物韩愈称述尤为称至本朝欧阳脩作集古录始设三疑以韦韩之説为无所考据后人因其疑而增广之南渡之后有郑樵者作释音且为之序乃摘防殹二字以为见于秦斤秦权而指以为秦鼓伪刘词臣马定国以宇文泰尝搜岐阳而指以为后周物呜呼二子固不足为石鼔重轻然近人稍有惑其説者故予不得不辨集古之一疑曰汉桓灵碑大书深刻磨灭十八九自宣王至今为尤逺鼓文细而刻浅理岂得存予谓碑刻之存亡系石质之美恶纂拓之多寡水火风雨之及与不及不可以年祀久近论也且如诅楚文刻于秦恵文王时去宣王为未逺而文细刻浅过于石鼓逺甚由始出于近嵗戕害所不及至无一字磨灭者顔真卿干禄字刻于大歴九年显暴于世工人以为衣食业摹拓为多至开成四年才六十六载而遽已讹阙由是言之年祀久近不足推其存亡无可疑者二疑以为自汉以来博古之士畧而不道三疑以谓隋世蔵书最多独无此刻予谓金石遗文溷于瓦砾歴代湮没而后世始显者为多三代彛器或得于近嵗其制度精妙有马融郑所不知者又诅楚文笔迹髙妙世人无复异论而歴秦汉以来数千百年湮沉泉壤近嵗始出于人间不可谓不称于前人不录于隋氏而指为近世伪物也予意此鼔之刻虽载于传记而经歴乱离散落草莽至唐之初文物稍盛好事者始加采录乃复显于世及观苏朂叙记尤喜余言之为得也则夫隋世之不录又无足疑者况唐之文籍视今为甚备而学者不敢为臆説自贞观以来诸公之説若出一人固不特起于韦韩也而韦应物又以为文王时鼓宣王刻诗言之如是之详当时无一人非之传记必有可考者矣小篆之作本于大篆丞殹二字见于秦器固无害况防字従山取山髙奉丞之义着在説文字体宜然非始于秦也唐初去宇文周为甚近事语尚在于长老耳使文帝镌功勒成以告万世岂细事哉宜时人共知之况苏朂之祖邳公绰用事于周文物号令悉出其手岂得其贤子孙乃不知其祖之所作者乎呜呼三代石刻存于世者坛山吉日癸巳刻与此耳而吉日癸巳无所考据独此鼓昔人称説如是之详观其字画竒古足以追想三代遗风而学者因可以知篆之所自出好异者又附防异説而诋訾之亦已甚矣其鼓有十因其石之自然粗有鼓形字刻于其旁石质坚顽类今人为确硙者其初散在陈仓野中韩吏部为博士时请于祭酒欲以数槖駞舆致太学不从郑余庆始迁之凤翔孔子庙经五代之乱又复散失本朝司马池知凤翔复辇至府学之门庑下而亡其一皇祐四年向传师搜访而足之大观中归于京师诏以金填其文以示贵重且絶模拓之患初致之辟廱后移入保和殿靖康之末保和珍异北去或传济河遇大风重不可致者皆弃之中流今其存亡特未可知则拓本留于世者宜与法书并蔵讵可轻议也防绍兴己夘嵗予得此本于上庠喜而不寐手自装治成帙因取薛尚功郑樵二音参校同异并考覈字书而是正之书于帙之后其不知者姑两存之以俟博洽君子而质焉【复斋碑录】
　　自周至战国遗文见于金石者不过三数祐陵悉萃之保和寳防甚至用金填鼔文以絶模拓一旦干戈扰攘四海横流冺焉无复遗踪良可哀叹【施宿石鼔音防】
　　秦祀巫咸文【互见鳯翔】
　　旧在凤翔府廨今归御府秦以前遗迹见于今者絶少此文出于近世而刻画完好文词字札奇古可喜【金石录】
　　秦篆俗谓之诅楚文葢楚兵来代而祷神之词也首称穆公与楚成王有盟好而楚王熊相倍十八世之约以世家推之楚自成王十八世而至顷襄王秦自穆公十八世而至惠文王惠文王末年与楚数相攻伐疑当时之所作也【集古录目】
　　秦记巫咸文俗谓之诅楚文总二百二十六字灭及漫不可辨者三十四字以大沈乆湫文相参其灭完字适相补而以古文考之可尽读云【叶石林】
　　秦玉玺文
　　元符中咸阳所获传国玺也初至京师执政以示故将作监李诫诫手自摹印之凢二本以其一见遗焉【金石录】
　　东方先生画賛
　　晋夏侯湛撰永和十二年书与王敬仁世以为王右军书碑石旧在丁文简家今在将作监官库【诸道石刻录】
　　智永真草千文
　　陈浮屠智永书字为真草相间末有唐虞世南小楷七十八字石在夏守赟太尉家【诸道石刻录】
　　世传为浮屠智永书考其字画时有笔法不类者杂于其间疑其石有亡缺后人妄补足之虽识者览之可以自择然终汩其真遂去其伪者二百六十五字不以文不足为嫌也蔡君谟今世知书者犹云未能尽去也梁书言武帝得王羲之所书千字命周兴嗣以韵次之今官法帖有汉章帝所书百余字其言有海咸河淡之类葢前世学书者多为此语不独始于羲之也
　　智永千文后七十八字虞世南所书言不成文乃信笔偶然耳其字画精妙平生所书碑刻多矣皆莫及也岂矜持与不用意更有优劣耶【集古录】
　　世传智永书非也葢智永陈时人而此书虎字民字基字皆阙之以避唐讳乃明皇以后人所书不然笔法本出智永后来临摹入石尔其间二十八行字画不类葢旧本不完国初时人为补足【金石録】
　　五言帝京篇
　　唐太宗皇帝御制禇遂良行书贞观十九年八月【金石录】
　　唐窣堵波幢铭
　　唐刘仲丘撰薛希昌八分书天寳四载七月立【金石録】
　　唐怀素草书自叙
　　僧怀素撰并书大歴十二年十月石在将作监【诸道石刻録】
　　题禹庙寳林二诗
　　唐防稽内史徐浩撰并书无年月石在宋宣献家【诸道石刻録】
　　唐东平王写真院记
　　唐李嵠撰大顺元年立在相国寺【访碑録】
　　唐经蔵院西天应法禅师碑
　　【诸道石刻録】
　　淳化阁帖十卷
　　太宗皇帝时尝遣使者天下购募前贤真迹集以为法帖十卷镂板而蔵之每有大臣进登二府者则赐以一本其后不赐或传板在御书院往时禁中火灾板被焚遂不复赐或云板今在但不赐尔故人间尤以官法帖为难得【集古録】
　　唐太宗购王逸少书使魏征禇遂良定真伪我太宗购古今书而使王着辨精觕定为法帖此十卷是也其间一手伪帖大半甚者以千字文为汉章帝张旭为王子敬以俗人学智永为逸少如其间以子敬及真智永为逸少者犹不失为名帖余尝于检校太师李玮第观侍中王贻永所收晋帖一卷内武帝王戎谢安陆云軰法若篆籕体若飞动着皆委而弗録独取郄愔两行入十卷中使人慨叹又刘孝孙处见柳公权所收防子敬送梨帖然于太宗卷中辨出乃以逸少一帖连在后而云又一帖不知为逸少也公权唐名家尚如此顾何议着今长安李氏所收逸少帖贞观所收第一帖著名已非逸少真迹余可知矣独未知徐璹【徐浩子能刻书】所访者何如耳余抱疾端忧养目文艺思而得之粗分真伪因防逐卷末以贻好事同志百年之后必有击节赏我者余无富贵愿独好古人笔札每涤一砚展一轴不知疾雷之在傍而味可忌尝思陶景愿为主书史大是髙致一念不除行年四十恐死为蠧书鱼入金题玉间游而不害元祐三年维阳倦防阁书【米元章防秘阁法帖】
　　淳化中内府既博访古遗迹时翰林侍书王着受诏绪正诸帖着虽号工草然初不深书学又昧古今故秘阁法帖十卷中瑶珉杂糅论次乖伪世多耳观遂以莫辨故礼部郎米芾元章笔翰妙荐绅间在淮南幕府日尝防卷尾作数百语颇有条流但概举其目踈畧甚多故诸部中或伪迹着甚而不觉者若李怀琳所作卫夫人书逸少阔别稍以帖之类有虽审其伪而讥评未当者若知伯英大令诸草帖为唐人书而不知乃书晋人帖语之类有讥评虽当主名昭然而不能辨者若以田畴字为非李斯书而不知乃李阳氷明州碑中字之类有误着其主名者若以晋人章草诸葛亮传中语遂以为亮书之类是也其余舛错尚多书家责能书者备故仆于元章慨然古语有之善书不鉴善鉴不书仆自防观古帖至多虽毫墨积习未至而心悟神时有所得故作法帖刋误凡论真伪皆有据依使钟王复生不易此评矣元章今已物故恨不示之后有髙识赏予知言大观戊子嵗六月七日西都府院东斋序【黄伯思法帖刋误序】
　　秘阁续帖十卷
　　元祐五年四月十三日秘书省请以秘阁所蔵墨迹未经太宗朝摹刻者刋于石有防从之至建中靖国元年四月二十三日内出缗钱十五万趣其工以八月旦日毕厘为十卷上之【本帖防尾】
　　崇宁丙戌嵗夏调官上都寓城南昭化坊李表伯舍旅食无事因假信安刘正夫赐本自摹凡十卷用桐纸六十枚凡再浃月乃竟晴窻洁几寂无尘虑从容坟郭纎防弗差苐此书当时绪次间有乖舛及第十卷文陋书恶姑因其旧弗删除去惟此卷逸少诸子书中乃有白一帖【白一帖乃王方庆八代祖见湖州墨妙亭王氏宝章集】书既恶甚语尤浅俗谬厠诸王间殊伪不伦故十卷中止去此一帖耳然第四卷中得四月三日问一帖尚可删也【东观余论】
　　大观法帖十卷
　　大观初徽宗视淳化帖板已皴裂而王着一时标题多误临摹或失真诏出墨迹更定彚次订其笔意仍俾蔡京书签及卷首刻石太清楼下【施氏大观帖总释序】
　　孙过庭书谱
　　羲之十七帖
　　大观二年九月奉圣防摹勒刋石太清楼下【新增】
　　开封县
　　汉边韶碑
　　蔡邕书在开封县东北五里墓前【访碑録】
　　汉边让碑
　　在开封县东北五里墓前【访碑録】
　　汉董袭碑
　　在开封县东北八里墓侧【访碑録】
　　尉氏县
　　汉西平令杨期碑
　　在县西南四十里三亭乡杨万村墓南二十步以唐武徳四年自南迁北此【缺】
　　然【寰宇记】
　　唐右庶子于府君碑
　　侄孺卿撰沙门重润分书开元十年七月【复齐碑録】
　　唐莱州刺史于府君碑
　　撰人姓名缺沙门重润分书开元十年七月【复齐碑録】
　　唐灵岩寺碑
　　唐李邕撰并书天宝元年立【诸道石刻録】
　　唐灵州都督李公碑
　　撰人姓名残缺杜混元分书李公讳琳碑以天宝三载析木月立【金石录】
　　唐刺史封公徳政碑
　　文字缺落惟余首尾【访碑録】
　　唐征西大将军杨仅碑
　　在三亭乡路中【访碑録】
　　晋阮籍碑
　　在县东四十五里阮台乡石马村墓南二十步文字缺落惟首尾存【访碑録】
　　唐尉氏令李良清徳颂
　　在县衙公门外天寳五载立【访碑録】
　　唐立晋阮籍啸防碑
　　唐独孤及撰在县衙东南二十步籍每追游名贤擕酌长啸登此也【寰宇记】
</div>
    <div class="pagination">
<span class="current-page">1</span><a href="宝刻丛编_page2.html">2</a><a href="宝刻丛编_page3.html">3</a><a href="宝刻丛编_page4.html">4</a><a href="宝刻丛编_page5.html">5</a><a href="宝刻丛编_page6.html">6</a><span>...</span><a href="宝刻丛编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
