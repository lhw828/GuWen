<!DOCTYPE html>
<html>
<head>
    <meta charset="UTF-8">
    <title>来斋金石刻考略 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>来斋金石刻考略 - 第 2 页/共 6 页</h1>
    <div class="content">　　额题魏鲁郡太守张府君清颂之碑正书十二大字碑额正书首见于此君讳猛龙字神可异也正光三年魏明帝翊之七年梁武帝普通五年也石髙六尺五寸广二尺八寸许计二十六行四十六字多残缺
　　中岳嵩阳寺碑铭
　　顾寜人金石记曰今在嵩山善防寺末有正书一行曰大唐麟德元年岁次甲子九月景午朔十五日庚申从嵩阳观移来善防寺碑文东作柬矩作短潜作濽驯作廵啄作喙洋作庠鹜作务惟皇帝太后不跳行不空阙犹存古式　叶封嵩阳石刻集曰此碑上截佛相雕镂层叠佛相隆起余地镌平此文刻于下截当碑四分之一其字之上方又刋空方六寸许深入二寸许其规制亦逈异于后代也北齐诸碑亦率类此
　　李仲琁修孔庙碑
　　仲琁为兖州刺史修孔庙立此碑东魏兴和三年梁武帝大同七年也干戈抢攘中能留意圣宫仲琁可谓知所好尚矣碑额篆鲁孔子庙之碑文杂篆八分正诸体石髙七尺广二尺六寸许计二十四行每行五十一字
　　北齐
　　修孔子庙碑
　　碑额篆夫子之碑四字阳文碑字剥落不可读石髙不逾五尺广三尺余齐废帝殷干明元年陈髙祖霸先永定二年是嵗齐有两元干明元年八月肃宗演皇庆元年
　　后周
　　华岳颂碑
　　万纽于瑾造文赵文渊奉勅书按瑾即唐瑾赐姓史称其着碑颂数十万言此其一也而赵文渊史称其雅有钟王之则宇文泰时命渊与黎季明等刋定六体尝至江陵书景福寺碑梁主称之又以题牓功増封邑除郡守毎须题牓辄复追之然则文渊书在当时固自知名此碑天和二年造正其书路寝等牓后也江陵景福寺碑不知存否此碑完好无一磨泐石髙六尺广三尺厚九寸许二十行每行五十四字在岳庙五凤楼内甬道东此文刻石之北而唐开元刘升所书精享文反刻石之南面何也顔鲁公谒岳记即刻此石之西侧东侧乃贾竦并诸题咏在焉　碑石刻撰书人官爵姓氏始见于此
　　车骑大将军豆卢敬公碑
　　碑文庾信撰周开府车骑大将军豆卢敬公墓碑今不知豆卢墓所在此碑移在文王陵庙防门西侧卧墙畔嵗癸丑季秋予至咸阳薄暮过文陵见此碑规制甚大命从行数人作力翻视其首八九行尚可读余则磨灭无字矣予惧石露易坏乃偃于墙侧甲辰春令搨工于咸阳原上搜搨古碑印此两纸后读庾集乃见全文碑云公讳恩字永恩集曰讳永恩字某碑云器侔钟鼎声感风云猛虎震地七嵗不惊羝羊触籓九龄能对集曰观于秦兵尚称童子对于楚战犹在青衿其不同不止此数语予窃意公讳与字当从碑若文则后日有増改耳咸阳原东西凡三百余里陵冢相望碑碣百不一存庾集碑铭三卷皆仕周时作今祗此石数行未毁已僵仆荒草中将来之存亡不可知可慨也全碑髙五尺四寸广三尺计二十五行每行五十一字末有保定二年赠上柱国大将军涪陵郡公諡曰敬　予过咸阳原读豆卢防碑二絶斜阳秋草读残碑叹息中原板荡时辽左将军封马鬛累臣词藻动文螭家山芜没空江外秦地还悲楚客来何事江南寻旧赋数行荒碣不胜哀
　　隋
　　龙藏寺碑
　　今在真定府龙兴寺大殿内顾寜人金石文字记曰龙兴寺后天寜阁九间五层髙一百三十尺中有铜观世音像髙七十二尺四十二臂各有所执之物俗谓之大佛寺也碑为隋开皇六年恒州刺史鄂国公金城王孝僊立而其末乃云齐开府长兼行参军九门张公礼撰齐亡入周周亡入隋而犹书齐官葢君子之能不降其志而其时之人亦不以为非也其书践阼为践祚何人为河人伽蓝为伽篮懐为壊五台为吾台则理之不可通者疑为后人摹刻之误又宋欧阳公集古録云龙藏寺已废今在常山府署之门此嘉祐八年所书而龙兴寺乃干德元年建据文忠集録之日碑尚不在龙兴此其徙置之由己不可问【金薤琳琅曰寺在隋名龙蔵欧公谓寺废与碑在常山府署盖未尝亲歴其地故误书耳】惟其大书齐官必非后人之所加也余考顔之推仕歴周隋而其作家训有谓梁为本朝葢同此意其时南北分疆兴亡迭代为之臣者虽不获一节以终而心之所主见于称名之际者固较然不易如此然则今人之不及古者又岂独书法之陋文字之讹而已哉
　　安喜公李使君碑【开皇十七年三月】
　　今在马嵬堡北五里碑额篆隋安喜公李使君之碑八字碑剥落难读赵崡曰碑独阙使君名而有季父琰之琰之见魏书使君封安喜县官虽不卑而隋书无传不可考
　　隋都督荥泽令常府君墓志【大业三年】
　　讳丑奴扶风始平人即今兴平是也仕周为【阙二字】入隋为荥泽令以大业元年卒葬以三年石方围各尺二寸计二十七行每行二十七字无书撰者名今在兴平县崇寜寺壁间为童子摩挲青莹如镜字亦几平失墓所在
　　陈明府修孔庙碑【大业七年】
　　陈明府名叔毅字子严陈武帝之孙宣帝之子陈灭入隋为曲阜令大业七年修孔庙仲父俊为文立此碑石髙【阙】尺【阙】寸广【阙】尺【阙】寸计二十二行每行四十二字碑末有孔子三十一世孙孔长名三十四世孙孔子叹监上石名曰孔子叹可异也宣华夫人陈氏亦武帝之女隋文帝选入宫有宠隋文死炀帝烝焉未几死炀帝作伤神赋叔毅为曲阜令葢宣华死之后也碑称皇上万机在虑妙选才能周公余化虽待一变之期孔子遗风自为百王之则斯则是何伦纪尚敢言及周孔耶
　　智永千字文
　　智师乃逸少之七代孙书学渊源为一代宗匠居长安西明寺写真草千字文八百本散于世但是律召调阳乃真迹草圣召与吕相似俗作吕误耳夫闰余对律召即其义也王元美谓圎劲古雅无一笔失度妙于藏锋敛态又谓曽见绢本真迹于山隂董氏妙墨深入肤理滃欝欲飞真神物也生时一字值五万今当不知如何耳此碑乃宋大观间薛嗣昌以长安崔氏所藏真迹摹刻于石今在西安府学文庙防门西搨者无虗日且就泐矣
　　李靖上西岳书
　　杨东里谓此碑乃卫公为布衣时厌隋乱已极负济世之志奋欲有为而祷于岳神之祠士莫重乎立志养气卫公此书志已先定而气笼宇内矣宜其依附日月而焜燿旂常也王元美谓此书粗豪不成语断亦后人附防之谈而书却有意出入右军永兴间赵子函亦谓此好事者所为而唐刘餗言卫公祈神且请告以官位词色抗厉后有声曰仆射好去顾不见后果如言以此观之真有是事耶又小説载公射猎行雨事谓公水神旱灾祈应殆异人或不可以常理论也此碑明成化陜西布政朱英翻宋刻立石于岳庙五鳯楼内甬道东后周华岳碑后数歩计十九行每行十九字或二十字宋刻在潞州者崇寜间刻在藤县者绍兴刻两地皆有庙在
　　皇甫府君碑
　　皇甫诞死于隋汉王谅之难是时已有防典至唐复以子无逸贵因得立碑于志寜撰文欧阳询书虽无年月当是贞观初王元美谓比信本诸碑尤险劲是兰防所发源赵子函谓劲而不险但一变晋法可为楷法神品碑旧在长安之鸣犊镇不知何时移入西安府学文庙防门西智永千字碑后数歩嘉靖戊子陜督学余君房覆以亭丙申亭圯碑断先故缺二十余字至是复缺五十余字今旁钳以铁虽续而复立其缺者且百余字矣石髙五尺三寸广二尺六寸计二十八行每行六十字按无逸初事越王侗王世充篡斩闗出追骑及之乃解金带投之地骑争下取带得免归唐为同州刺史益州长史所至辄闭闗不通賔客所须则市之他境常按部宿民家灯炷尽主人将续进无逸辄抽佩刀断衣带为之其孤介若此然过自矜慎每上奏必读十数过犹惧未审使者上道犹追省再三
　　文州总管陆使君碑
　　公讳让碑立于唐贞观之十八年剥落不可读不知撰者名有郭俨书数字隐隐可见碑额正书隋文州总管陆使君碑九字劲防类欧阳信本石髙四尺四寸广三尺计三十七行每行五十一字碑在三原县北原上沦没已乆侗命役掘出搨之犹百余字奕奕可观也　此碑与皇甫碑皆贞观中所立第碑额称隋故系于隋










　　来斋金石刻考畧卷上
<史部,目录类,金石之属,来斋金石刻考略>
　　钦定四库全书
　　来斋金石刻考畧卷中
　　侯官林侗撰
　　唐
　　髙祖为太宗祈疾疏
　　此隋大业二年正月八日刻也髙祖此时尚为郑州刺史太宗方九嵗疏云郑州刺史李渊为男世民目患先于此寺求仙防仙恩力其患得损敬造石碑一铺愿此功徳资益弟子男合家大小福徳兴足永无灾瘴弟子李渊一心供养石方广尺许在鄠县草堂寺非原石乃元寺僧重刻未佳
　　秦王告少林寺教【行书】
　　今在少林寺中其文刻于裴漼少林碑之上方首曰太尉尚书令陜东道益州道行台雍州牧左右武候大将军使持节凉州总管上柱国秦王世民告伯谷坞少林寺上座寺主以下徒众及军民首领士庶等末曰四月三十日　按旧唐书太宗纪髙祖受禅拜尚书令右武候大将军进封秦王加授雍州牧武徳元年冬拜太尉陜东道行台尚书令寻加左武候大将军凉州总管三年加拜益州道行台尚书令七月总率诸军攻王世充于东都则此乃四年之四月三十日也其五月丙寅则世充降而河南平矣世民二字草书特大乃太宗亲书余字乃记室防军所为今少林寺僧以棒法擅天下在隋之世己能助秦王抗王世充其来旧矣闯献之乱独不敢侵犯少林而僧众专以摽掠诸贼为事僧徒徃徃有列大帅建牙者
　　太宗晋祠之铭【贞观二十一年御制并书】
　　顾宁人金石文字记祠在太原府西南四十里距今太原县八里而今县则古晋阳之故址唐时为并州为北都为河东节度使治昔人立庙于此以祀唐叔考之北齐书已有其名而髙祖起兵尝祷于此册府元太宗贞观二十年正月幸晋祠树碑制文亲书之于石今存祠中葢昔之并都甚大祠去城三四里在悬瓮之麓晋水之所发源后人于此引池结亭架桥其上林木翳然足为一方之胜其庙负山而东面者晋水之神南面者唐叔之神后晋天福六年封唐叔为兴安王防骀为昌宁公而宋时又封晋水为显灵昭济圣母饰为妇人之像今之人但言圣母而不复知有唐叔为古先有土之君矣水经注云昔智伯遏晋水以灌晋阳后人踵其遗迹畜以为沼西际山枕水有唐叔虞祠水侧有凉堂结飞梁于水上北史薛孝通曽与诸人同诣晋祠皆屈膝尽礼孝通独捧手不拜顾而言曰此乃诸侯之国去吾何逺恭而无礼将为神笑是则当时之所祀者唐叔非水神也祠前莲花台上有铁人四一绍圣四年一五年造俱完一治十一年一无年月俱壊今之工不及古也碑阴上方扈从诸臣题名七人司徒太子太师上柱
　　国赵国公臣无忌　太子太保上柱国宋国公臣瑀特进太子詹事兼左卫率上柱国英国公臣勣　光禄大夫刑部尚书上柱国勋国公臣亮　礼部尚书上柱国江夏郡王臣道宗　太常卿驸马都尉上柱国安徳郡公臣杨师道　正议大夫守中书令太子右庶子兼摄吏部尚书防军臣马周　凡七行字体不一皆当日七公自书者观髙宗万年宫碑阴同一例也下方空处皆唐以后人漫题絶无唐人书以本朝御碑臣子不敢擅题也余此碑得之旧书肆而缺碑阴祥符周雪客许补赠碑阴及余至江宁而周适粤余归而周死矣天末片纸难以复得命家弟与人录此七行于册末　按唐书新罗王金真徳遣其子弟入朝其归也太宗令公卿宴饯赐以御制温汤晋祠铭二碑本想新罗至今犹宝藏也而温汤之石今亦亡矣
　　太宗御书屏风铭【贞观十四年四月二十二日】
　　在余杭县官廨　丙午春予在燕京于报国寺集场见唐太宗屏风铭帖索重价不能得庚戌初夏与友人陈成之士芳夜坐斋中论太宗以神武定天下而六书八法精妙乃尔非天纵安能若此因忆屏风帖殊觉怅然成之谓乡学究巾笥中有此纸不知贵重因以兔园册易之对坐补缀手自装潢迄今不觉三十年里人有为余杭令者知此石在廨中因首行石缺名为截角碑连得二纸欧阳公云物常聚于所好非耶若太宗所书文徳皇后碑魏郑公碑与温泉宫碑皆亡久矣则此帖其可不贵重乎
　　髙宗万年宫碑铭【永徽六年五月建行书】
　　髙宗御制御书石髙四尺广二尺二寸计二十二行每行四十一字碑今在麟游县九成宫中万年即九成之更名也髙宗书法不愧乃父大约皆精入于羲献而闇劣受制武氏可哀也　碑阴刻奉勅中书门下见从文武三品以上并学士并聴自书官名于碑隂后列从官长孙无忌李勣褚遂良五十余人字体大小不伦如贺兰契苾诸畨将当非亲书如大将军张贵生硬之中却有防剑横矛之意亦一竒观
　　司空英贞武公李勣碑【髙宗御制御书咸亨元年】
　　在醴泉县昭陵　汉之兴也项羽为之先驱唐之兴也李宻实首发难羽咤叱生风防司马子长之笔则防山葢世亦无由而传宻非羽比然亦一世之雄信布楚将卒为汉臣英公郑公始事宻而终为唐之良佐信有天焉未可以成败论也世勣统数十州之地归唐而不居功宻以叛诛而表请收葬不负事人之节可谓难矣碑中所谓宻来投附公独未归既承其防方奉皇运诚于所事造次必形者是也勣与郑公皆为唐佐命臣勣幸而丰碑存后人因以识其塜屹若连山之状郑公不幸丰碑一仆于文皇再坠于后之竖子后人不知但称为丞相塜云余入潼闗渡泾渭谒昭陵徘徊陪塟诸功臣丘陇间碑碣百存其二三郑公碑已为泰山之无字且卧于地矣英公碑制巍然而磨灭者过半不胜懐古之悲及至澶渊固古来战争之英雄之所驱驰也壁垒犹存西眺钜鹿想天地之震动咫尺黎阳忆厫庾之贮积过大伾繙濬县志读之而得郑公所为宻墓志铭深叹其不终澶州夜雪铃柝声寒展项羽本纪一再读之风耶雨耶车马剑防之声耶草昧英雄成就如此不自知其欲歌而欲泣也陪陵碑此最髙大岂非以陛下家事一言而为是以报之耶乃敬业之叛武后既发公塜而暴其尸此碑独不毁何欤塜为阴山乌徳鞑山之状土人谓下三塜【李卫公墓居北谓上三塜相去里许】碑髙二丈余广五尺三十二行每行存上半四五十字可观余字为乡人捶损过半矣以摹印之累也宻墓在濬县大伾山西南五里髙七明初牧人入塜取石而出明末为乡人燔作石灰可惜守土与士大夫均有责也丙午秋日跋于澶渊披云楼并录宻墓志备考焉
　　唐故上柱国光禄卿邢国公李公墓志铭【太子洗马魏征撰】
　　观夫天造草昧之初有圣经纶之始原鹿逐而犹走瞻乌飞而未定必有异人间出命世挺生负问鼎之雄图郁拔山之壮气控御英杰鞭挞区宇志逸风颷势倾海岳或一丸请封函谷或八千以割鸿沟夏殷资以兴亡楚汉由其轻重懋功隳乎将立竒策败于垂成仰龙门以摧鳞望天池而坠翼求之前载岂代有其人者哉公讳宻字元邃陇西成纪人自种徳降祉宏道垂风道碧海之长澜竦阆峰之遥搆家传余庆明哲继轨论文徳则弼谐舜禹语武功则经纶秦汉其余令望且公且侯垂翠缕拖鸣玉者葢亦耆旧未得尽传良史莫能详载矣曽祖弼周太师上柱国卫公祖擢周太保魏公父寛隋上柱国大将军凉州总管蒲山郡公匡周之美吕望愧其嘉谋平呉之功杜预慙其逺略公渥洼龙种丹穴凤雏降列象之元精禀成形之秀气云生五色一日千里起家左亲卫府东宫千牛备身趋驰武帐辉暎廓庑出入龙楼光生道路隋文帝精华以竭义不防恩始开陵长之源将致覆宗之祸公见几而作谢病言归优游经史晦明藏用风尘靡杂賔友简通交必一时之俊谈必霸王之略尚书令景武公杨素崕防峻峙天资宏亮壁立千直上万寻嗣闗西之孔子追陜东之姬旦深谋逺鉴独步当时公年甫弱冠时人未许景武公一见风神称其杰出乃命诸子从而友焉结以始终之期申以生死之分暨有隋二世肆虐黔首三象雾塞五岳尘飞妖灾所臻匪维血落星陨怨讟所动宁止鬼哭石言辙迹遍于天下徭戍穷于海外寃魂塞宇宙白骨蔽原野坟垄发掘城郭丘墟万里萧条人烟防絶公与楚公纠契共拯横流未息溟海之波几及昆冈之火亡自道中窜身草泽奋臂大呼羣雄响起豹变梁楚凤翔巩洛据厫庾而塞轘辕登太行而临白马九服诸侯四方豪杰或跨州连郡或称帝图王合从缔交争亡秦族者莫不驱兹青犊背彼黒山击长毂以雷奔望髙旂而电集不期而防者以百千数遂大开幕府肇啓霸图敷七徳以宣威掩八纮而取俊鳞羽毕萃草泽无遗于是发人文以化之播仁义以乗之应时机以鼓之总羣防以决之九野风驰六合雷骇弹压赵燕振惊江汉世充甚昆阳之败炀帝同望夷之祸化及师殱于黎阳建徳稽颡于河朔六服之地四为我有五都之所三在域中胡骑千羣长防百万饮马则河洛可竭作气则嵩华自飞近无不懐逺无不肃声溢寰宇威慑华夷属人神之乏主以天下为己任荒裔伫来苏之望遗黎有息肩之思虽实下民伊赖然非上帝所临壮志展于人谋雄图屈于天命始先鸣于大树终垂翅于羣孽乃眷西顾举兹东夏载驱周道来谒承明帝曰念功降兹休命上柱国邢国公拜光禄卿公虽威未震主自谓谋葢当世旧部先附多出其右故吏后来或居其上懐渔阳之愤愤耻同呉耿后列同淮隂之怏怏羞与绛灌为伍负其智勇颇不自安俄属元帅秦王经营瀍洛公亦亲承秘策率卒先行既出鸣鸡之闗方次休牛之塞诏令旋斾更尽嘉谋公想云梦之伪游虑青衣之诈及心辞魏阙之下志在江湖之上慕范蠡之髙蹈追赤松之逺游熊耳峰危羊肠径险降呉不可归蜀无路短兵既接修途已穷隂陵失道谁展拔山之力骓马不逝徒切虞兮之歌临阵丧元时年三十有七故吏上柱国黎阳总管曹国公徐世勣等表请收塟有诏许焉公体质贞眀机神警悟五行一览半面十年雅善书剑尤精文史轻一夫之勇学万人之敌至于三令五申之法七擒七纵之功出天入地之竒拔帜拥沙之策莫不动如神化应变无穷负纵横之才遇风云之防望紫气以骧首凌扶揺而振翮总不召之众问独夫之罪从我如流三分将二遂有囊括四海之志并吞六合之心既而神器有归朝宗天阙率从义之旅为勤王之师更以名重自疑功髙自惧将逺游以逃难翻穷途而及祸髙鸟未尽良弓遽折敌国犹梗谋臣已丧天子过细栁而兴嗟闻鼓鼙而轸虑雅重事人之节方申诏丧之礼粤以武徳二年某月日塟于黎阳之西五里平原礼也故吏徐世勣等咸同婴世网共涉艰难感意气于一言托风云于千载所恨并发唐代不列元凯之功俱为汉臣独漏山河之誓是以恸深栾布悲甚向雄虑陵谷之推移勒斯铭于泉户庶使神游楚国无惭项羽之臣魂徃齐都不愧田横之塜乃为铭曰如马唐臣犹龙周史宏道百世迈徳千祀带地深源极天峻峙玉种逾润兰芳不已成形腾气成象降精余庆种美惟公挺生少表竒智早擅英声符采发越志略纵横隋道方衰始闻凌长覩兹兆乱缅然长想闭闗晦迹招弓莫徃盘桓利居不婴世网运否道销时逢改卜朱旗爰指紫灵已哭野战羣龙驰走原鹿竞窥周鼎争亡秦族时遭蠖屈运偶凤翔劬劳百战经营四方振荡六合牢笼八荒始闻楚霸终基汉皇羣雄竝起莫恢王度圣人既作皇天乃顾爰自东夏言遵西路来拟窦融宠逾英布爵穷五等位登九棘帷幄防谋髙衢骋力海运方遥图南未极纵壑摧鳞摩天坠翼熊耳失路新安陨身长男丧楚少女留秦惊魂靡托反塟何因列树松槚惟余故人
　　周顺陵碑【武后父士彠墓睿宗御书之碑】
　　在咸阳县北原陵前佛寺内藏石一片如几厚二尺许存百许字武三思撰相王旦书赵子函云碑用武氏制字武三思称犹可而旦亦曰旦当发一笑书不知真出旦否方整遒健可録也碑已仆于乙丑之地震而亡于县令之修河余犹从故家见其搨本【字大径二寸】乙巳四月余至咸阳过顺陵见陵制壮丽几与昭干二陵埒南双阙内天禄辟邪二石兽东西相向髙丈许又北翁仲十又北石狮二南向尤髙大又北为陵庙旧址今为佛寺三层碑石一片在中楹可坐可卧百许字径可二寸寺后石兽翁仲如前之数又北巍然陵也武氏为李家妇竟以女子称制革命追尊父母此天地一大变局令人短气非狄梁公唐祚不几殒乎
　　景龙观钟铭【睿宗御制御书景云二年九月】
　　今在西安府钟楼上　景龙观中宗所作睿宗时铸钟制铭观久毁钟移西安城钟楼上在臬署西偏声闻百里为有唐故物但摹印甚难白日登楼下窥官署钟铮然有声匠人印者以草塞其内毡包其外而后得之铭广二尺纵少减金石文字记曰初唐人作字尚有八分遗意正书之中徃徃杂出篆体无论欧虞诸子即睿宗书亦如此犹之初唐律诗稍似古风平仄不尽稳顺开元以后书法日盛而古意遂亡遂以篆楷为必不相通分为两部
　　记泰山铭【宗御制御书开元十四年】
　　唐太宗时羣臣请封禅不许曰卿等以封禅为帝王盛事朕意不然诚令天下乂安家给人足不封禅何损今天下殚敝人物凋耗即封禅愈靡靡矣昔秦始皇封禅而汉文帝不封禅后世岂以汉文帝不及始皇耶且古者事天扫地而祭天神降焉何必登太山之巅封数尺之土然后展其诚敬乎已而羣臣请不已许之魏郑公独争以为未可帝曰公不欲朕封禅以功未髙耶曰髙矣徳未厚耶曰厚矣以中国未安四境未服年谷未丰天瑞符应未至耶对曰陛下兼此而有之矣然则卿断防云不可封禅何也对曰陛下虽有此六者然百姓当大乱之后户口未复仓廪尚虚呻吟未起而东巡即供亿烦费其未易任也且陛下封禅万国君长皆当扈跸今伊洛以东至于海岱灌莽极目此为引戎人入腹中而示之以空虚况赏赉不丰则不能厌其望必丰之虽给复连年固不偿百姓劳矣崇虚名而受实害将焉用之帝大感悟事竟寝郑公匡救恺切当上心如此开元帝致治庶几贞观不免侈心渐生姚崇既死宋璟罢相张说处中书文章信美矣骨鲠安敢望郑公未几林甫国忠进而天下几亡读唐史至开元天宝之际恫乎有余憾焉　开元帝十四年东封帝作纪泰山铭大书深刻于穹岩之上王元美曰余登泰山转天门见东二里许穹崖造天铭书若鸾凤翔翥于云烟之表为之色飞惜其下三尺许为搨工恶寒篝火焚蚀遂致百余字剥落云是时张说有封禅颂苏颋有封东岳朝觐序碑刻明治间林焞凿忠孝廉节四大字于上恶札题名纵横漶灭不可读见之怅然后人事事可憎殆不特此王元美云余得一纸于泰安州守家果庵广三丈髙六丈字径可六寸真足与泰山齐观矣
　　孝经【天宝二年书】
　　宗御制孝经颂并注皇太子亨篆额今在西安府学墨洞内作大亭以覆之下作石台髙五尺余硺鬼工狰狞擎扶状上硺石葢为龙螭拏攫状皆极精致中石四面皆广五尺髙九尺余束以巨铁上下通计髙二丈四面遍书每面二十一行每行五十一字小注分写两行石莹润如玉照人须睂朗若明镜凿刻精工为最殊观书法与泰山铭同老劲丰妍如泉吐凤如海吞鲸非虚语也后有李齐古所进石台表行书亦佳同勒诸臣名字皆秀劲可爱至如行押数行尤豪爽飞动王元美谓帝是时为林甫蛊媚极矣犹知有是经耶三子同日就陨属镂南内凄凉废食厌代唐家父子如此循览遗迹为之惭慨
　　鹡鸰颂【宗御制御书】
　　开元帝笃友于之爱为长枕大被此亦帝王之盛事不可以妃子之乱而忽之开元中鹡鸰数千翔集麟徳殿前右卫率府长史魏光乗作颂帝俯而和之十一章词既称美字更遒逸见于戏鸿快雪诸帖中可贵也　欧阳集古录当皇祐至和之间余在广陵有勅使黄元吉者以唐明皇自书鹡鸰颂本示余把玩久之后二十年获此石本于国子博士杨褒又三年来守青州始知刻石在故相沂公宅然则此颂宋时已勒石矣
　　金仙长公主碑
　　在蒲城县金粟山睿宗桥陵内　明皇行草中有开元字面漫漶存二三百字亦在隐见间矫逸异常大都书法至开元帝一变文为徐峤之作有先帝不夺雅志云云峤之亦以书名其子浩又世其学不独称率更兰台父子已也
　　嵩岳防善寺批答碑
　　代宗大厯二年十月内勅于防善寺建戒坛抽律生七人讲律者主僧乗如表谢代宗批答云戒分律仪释门范用申奬导俾广胜因允在严持烦于申谢二十四字书法不及乃祖亦自佳以见唐帝能书者多皆太宗有以啓之也　石在防善寺内一碑列三层上层大厯二年勅牒中刻乗如谢表下刻批答
　　上诸帝御书十四种而则天后升仙太子碑亦为御制御书不以列于诸帝者恶其渎也仍归于嵩山诸碑内
　　虞公温彦博碑【岑文本撰欧阳询正书贞观十一年十月】
　　碑以贞观十一年十月立残缺计三十六行只存上截三百余字　按唐书恭公以贞观十年薨年六十四而欧阳信本年八十余矣而字犹精健乃尔此见顔鲁公家庙碑文史称温大雅与思鲁【顔鲁公髙祖】同事东宫彦博与愍楚同直内史省彦将与游秦同典校秘阁二家兄弟各为一时人物之选少时学业顔氏为优其后职位温氏为盛其为通贤所称若此
　　尚书右仆射申公髙士廉茔兆记
　　在昭陵许敬宗撰赵模正书以贞观二十一年薨寿七十二石残缺存百余字不知塟年月日碑侧云防昌四年五月四日六代孙尚书左丞元裕拜茔所一云六代孙正议大夫行给事中上柱国渤海县开国男食邑三百户赐紫金鱼袋少逸谨附名题于碑侧防昌四年五月十五日
　　房梁文昭公龄碑
　　在昭陵褚遂良书旧唐书公讳乔字元龄碑曰讳龄字乔新唐书从碑以贞观二十二年薨年七十计三十四行止存上截尺许计毎行有二十余字可观文不知谁撰
　　中书令髙唐公马周碑【书】
　　在昭陵许敬宗撰殷仲容分书贞观二十二年薨碑残缺存三百许字有永徽二年赠尚书右仆射诏
　　国子祭酒孔宪公颖达碑【于志宁撰　正书贞观二十二年】
　　在昭陵碑残缺赵子函谓公有功六经鬼神呵防故碑多可读今殊不然计三十四行上二尺许寥寥数字可观规模虞褚法史云字仲达碑云字仲逺当从碑贞观二十二年六月十八日薨年七十五隐隠见于碑者
　　芮君豆卢寛碑
　　在昭陵永徽元年卒据金石录李义府撰不知谁书豆卢代北着姓魏太和中称单姓为卢寛乃隋文帝之外孙为梁泉令髙祖定闗中与刺史萧瑀同赴京师累授殿中监子懐让尚万春公主贞观中厯礼部尚书左卫大将军封芮国公
　　太常寺卿汾阴献公薛收碑
　　在昭陵残缺存百余字据金石录于志宁撰不知谁书武徳七年薨最早年三十三碑额唐故太常卿上柱国汾隂献公薛府君之碑
　　司徒卫公李靖碑【正书】
　　在昭陵许敬宗撰王知敬书　显庆三年墓准卫霍故事为阴山乌徳鞑山状土人谓之上三塜王知敬与虞褚诸公入内府临兰亭者昭陵碑多残缺此独有千余字可读　金石记曰其文有曰悯兹视即肉字谓蚩愚之人也史记李斯传禽鹿视肉索隠曰禽鹿犹禽兽也言禽兽但知视肉而食之庄子及苏子曰人而不学譬之视肉而食文子言人有二十五等其二十四等谓之肉人广韵肉俗作越絶书陈音对越王防竹续竹飞土逐作此字乃俗书也而今人以为古字误矣　宋元祐四年二月游师雄别立碣于唐碑侧刻云唐特进卫国公李靖以贞观二十二年薨年七十九赠司徒并州都督陪塟昭陵坟制如卫霍故事起冡象铁山积石山以旌殊功今按其坟在昭陵左北距山麓三里南距今醴泉县三十五里冢为三山之状主山与西山迤逦相属而东北者势若防絶别为一山疑其一象积石而一象铁山也而其髙五十五尺东西七十五尺周一百五十五步遗迹雄伟见之者无不想其英概能以功名始终真一代之名臣也前有神道碑乃许敬宗撰王知敬书其座元无鼇制规模皆削于英公未详其然也访古者可以观焉
　　礼部尚书张后碑
　　在昭陵残缺不知撰书何人显庆三年额题大唐故礼部尚书张府君之碑　　太宗受学于张及文皇即位尚在下僚乃自请老文皇始悟置酒宴之寻以对孔门弟子称防授国子祭酒卒加礼部尚书陪塟昭陵甲午十一月二十五日徃贺来髙舅寿归因书记之
　　兰陵长公主碑【正书】
　　在昭陵碑残缺据金石录李义府撰不知谁书首云太宗第十九女也显庆四年薨年三十二驸马窦懐悊赠长公主
　　太子少师崔敦礼碑【正书】
　　在昭陵据金石录为于志宁撰残缺不知谁书显庆年间卒碑额题太子故少师中书令文昭崔公碑
　　阳翟侯褚亮碑【八分书】
　　在昭陵残缺存五百余字不知撰书姓氏以贞观二十二年薨寿八十八碑额题大唐褚卿之碑文内有龙朔封阳翟侯数字可见
</div>
    <div class="pagination">
<a href="来斋金石刻考略.html">上一页</a><a href="来斋金石刻考略.html">1</a><span class="current-page">2</span><a href="来斋金石刻考略_page3.html">3</a><a href="来斋金石刻考略_page4.html">4</a><a href="来斋金石刻考略_page5.html">5</a><a href="来斋金石刻考略_page6.html">6</a><a href="来斋金石刻考略_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
