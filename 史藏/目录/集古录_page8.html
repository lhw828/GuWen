<!DOCTYPE html>
<html>
<head>
    <meta charset="UTF-8">
    <title>集古录 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集古录 - 第 8 页/共 16 页</h1>
    <div class="content">　　右孔頴逹碑于志宁撰其文磨灭然尚可读今以其可见者质于唐书列传传所缺者不载頴逹卒时年夀其与魏郑公奉勅共修隋书亦不着又其字不同传云字仲逹碑云字冲逺碑字多残缺惟其名字特完可以正传之缪不疑以冲逺为仲逹以此知文字转易失其真者何可胜数幸而因余集录所得以正其讹舛者亦不为少也乃知余家所藏非徒翫好而已其益岂不博哉【集本无此六字】治平元年端午日书【右真迹】
　　唐薛稷书【贞观永徽之间】
　　薛稷书刻石者余家集录颇多与墨迹互有不同唐世顔柳诸家刻石者字体时时不类谓由模刻人有工拙昨日见杨褒家所藏薛稷书君谟以为不类信矣凡世人于事不可一槩有知而好者有好而不知者有不好而不知者有不好而能知者褒于书画好而不知者也画之为物尤难识其精粗真伪非一言可逹得者各以其意披图所赏未必是秉笔之意也昔梅圣俞作诗独以吾为知音吾亦自谓举世之人知梅诗者莫吾若也吾尝问渠最得意处渠诵数句皆非吾赏者以此知披图所赏未必得秉笔之人本意也【右集本】
　　唐益州学馆庙堂记【永徽元年顔有意书】
　　高朕之名于义不安颇疑有意得于古碑之讹缺尔存之以俟博学者【右集本】
　　唐徐王元礼碑【咸亨三年】
　　右徐王元礼碑崔行功撰赵仙客书元礼唐高祖子也以碑考传年夀官阀悉同而碑云使持节徐谯泗三州诸军事徐州刺史又云赠太尉使持节大都督冀相贝沧徳【缺】魏博等八州诸军事冀州刺史传云为徐州都督又云赠冀州大都督传既简略又都无法而碑之所书亦失也盖刺史非兼州之官都督非一州之号碑云持节徐谯泗三州诸军而传独为徐一州刺史此其失也当如前史持节秦凉州诸军事秦凉二州刺史乃为得尔其书赠官则如碑之书是矣盖为一州刺史而兼督八州军【集本有州字】事尔都者有所兼总之名也此特小故而余区区辩之者前史失之久矣又国朝自削方镇之权而节度使都督无复兼州而旧名不除是节度都督自施于已此不可不正其失也治平甲辰中元日书【右真迹】
　　唐龙兴宫碧落碑【咸亨元年】
　　右碧落碑在绛州龙兴宫宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书莫知孰是洛中纪异云碑文成而未刻有二道士来【集本无此字】请刻之闭戸三日不闻人声人怪而破戸有二白鸽飞去而篆刻宛然此説尤怪世多不信也碑文言有唐五十三祀龙集敦防乃高宗总章三年嵗在庚午也又云哀子李训谊譔谌为妣妃造石像按唐书韩王元嘉有子训谊譔而无谌又有防子讷元嘉以则天垂拱四年见杀在总章三年【集本有立碑二字】后十八年【集本有史字】有子讷不足怪而不应无谌盖史官之阙也嘉祐八年十月四日书【右真迹】
　　唐智乗寺碑【咸亨四年】
　　右智乗寺禅院【集本有碑字】者唐郑惠王所作也惠王名元懿高祖第十三子也有子十人列于碑后而第五子乐陵公阙其名按唐书宗室世系表【集本作谱】乐陵公名球不知【集本有碑字】何为独阙也今唐书年表以嗣王敬为璥乐平公珪为乐安公新平公璲为遂三者皆史家之失当以碑为正世系谱牒嵗久传失尤难考正而碑碣皆当时所刻理不得差故集古所录于前人世次是正颇多也治平元年清明前一日书【右真迹】
　　唐呉广碑【总章二年】
　　右呉广碑不著书撰人名氏而字画精劲可喜广字黒闼唐初与程知节秦叔寳等俱从太宗征伐后与杀建成有功至高宗时为洪州都督以卒然唐书不见其名氏惟会要列陪昭陵人有洪州刺史呉黒闼亦不知其名广也其名字事迹幸见于后世者以有斯碑也碑字稍磨灭世亦罕见独余集录得之遂以传者以其笔画之工也故余尝为蔡君谟言书虽学者之余事而有助于金石之传者以此也治平元年八月八日书【右真迹】
　　唐九门县西浮图碑【上元三年】
　　右九门县西浮图碑唐应诏四科举董行思文清河傅徳节书题云九门县合乡城人等为国建浮屠之碑浮图在智矩寺中寺今亦废碑上元三年建按唐有两上元此碑云嵗在丙子乃高宗上元三年也肃宗上元三年嵗在壬寅尔【右集本】
　　唐陶云徳政碑【永淳三年】
　　右唐申州录事张义感撰云字夫举河南伊阙人也高宗时为恒州刺史碑永淳三年立予为河北转运使至真定府见碑仆在府门外半埋地中命工掘出立于庑下字为行书笔迹遒丽而不著书者姓名惜哉【右真迹】
　　隋泛爱字碑【大业五年　误寘此】
　　李伯药【集本作乐下同】字仅存其下磨灭而书字尤可辨疑此碑伯药自书字画老劲可喜秋署郁然览之可以忘勌治平丙午孟飨摄事斋宫书南谯醉翁六一居士【右真迹】老子庙碑【元第二百四】
　　尒朱敞碑【元第三百三十五】残阙【一作缺】
　　龙藏字碑【元第十七】
　　又已废【一作今废】
　　太平寺碑【元第四百四十六】
　　李康清徳颂【元第二十八】
　　梁洋徳政碑【元第二百二十九】
　　韩擒虎碑【元第九百九十二】
　　陈茂碑【元第八百二】
　　普光寺碑【元第二百五十】
　　啓法寺碑【元第二百五十三】
　　钳耳君清徳颂【元第三十九】
　　西林道场碑【元第十五】
　　孔子庙堂碑【元第一】童児【一作児童】
　　虞世南书【元附四十六】续【此下亦有附字】
　　长夀寺舍利碑【元第四百四十四】治平元年三月十六日书【一有此十字】致治【一作至治】
　　昭仁寺碑【元第七百九十二】
　　普济寺碑【元第三百二十三】废也【一无也字】
　　李靖碑【元第四百六十四】
　　等慈寺碑【元第四百三十二】
　　郎茂碑【元第十八】
　　又为都【此下一有转字】延和【此下一有殿字】正焉【一无焉字】
　　郎頴碑【元第十九】
　　郎頴碑隂题名【元第二十】
　　九成宫醴泉铭【元第七十七】
　　率更临帖【元第五百五十四】美也【一无也字】
　　三龛记【元第三十四至三十五】
　　孟法师碑【元第三十六】
　　皇甫忠碑【元第六百三十五】佐郎【一无佐字】县国【一作国字】为令【一作去县】治平元年五月二日书【一有此九字】
　　辨法师碑【元第八百八十二】
　　孔頴逹碑【元第六百七十二】
　　薛稷书【元无卷第】有不好而不知者有不好而能知者【一作有不好而知者有不好而不能知者】得者【一作之】
　　益州学馆庙堂记【元第一百二十二】
　　徐王元礼碑【元第九百三十九】
　　碧落碑【元第十三】
　　智乗寺碑【元第四百一十七】何为【此下一有而字】
　　呉广碑【元第九百四十八】
　　九门县西浮图碑【元第七十五】智知【一作炬】
　　陶云徳政碑【元第十二】真定府【一无府字】
　　泛爱寺碑【元第六百】
　　【此碑在邢州隋大业五年立合次啓法寺碑误寘卷末】



　　集古录卷五
　　钦定四库全书
　　集古录卷六
　　宋　欧阳修　撰
　　唐八都坛实录【嵗月见本文】
　　右八都坛实录撰人名元质不见其姓又不著书人名氏其字画亦可爱碑首题云大唐八都坛神君之实录其文云都望八山之始坛也此地名山封龙之类有八因坛立庙遂为号焉封龙山今在镇州其余七山不见其名又云汉光和中有碑而今亡此碑垂拱三年立【右集本】
　　唐魏载墓志铭【嵗月见本文】
　　右魏载墓志铭其序云祖徴諡曰文正父叔玉光禄卿载以文生对策居甲授太常寺奉礼郎以疾谢职寻调懐州司兵参军属惟【集本作维下同】扬诡道不戢斯焚谴及宗姻旋加此累以垂拱三年终于岭外春秋三十有二所谓惟扬诡道者乃徐敬业起兵于扬州诛武后不克也时敬业以前厔尉魏思温为军师【集本作帅】所谓谴及宗姻者疑敬业败载坐思温窜死岭南耳今据新唐书宰相世系表郑公诸房都无思温及载而叔玉但着一子膺为秘书丞岂载以官卑贬死无后而殁不见耶载死不幸而家谱不录史官不书【八字集本作家谱史官不录】非事载斯志而志录于余其遂泯灭于无闻乎治平元年四月二十三日书【右真迹】
　　唐乙速孤神庆碑【载初元年】
　　右乙速孤神庆碑文舘学士苗神客撰神庆唐初仕三卫高宗时为太子右虞候副率以卒乙速孤氏在唐无显人惟以其姓见于当时者神庆一人而已元和姓纂但云代人随魏南徙而已其叙神庆世次又多阙缪而此碑所载颇详云其先王氏太原人【有阙文】代祖显为后魏骠骑大将军赐姓乙速孤氏遂为京兆醴泉人曽祖贵隋河州刺史和仁郡公祖安隋益州都督父晟唐骠骑将军乙速孤氏世无可称而其姓出夷狄莫防其详惟见于此碑者可以补姓纂之略以备考求故特录之【右集本】
　　唐薛仁贵碑【天寳二年】
　　右薛仁贵碑苖神客撰云公讳礼字仁贵河东河隂人也唐书列传云仁贵绛州龙门人又不云名礼余家集录薛氏碑尤多据仁贵子楚玉碑亦云父仁贵尔仁贵为唐名将当时甚显著往往见于他书未尝有云薛礼者仁贵本田家子奋身行阵其仅知姓名尔其曰名礼字仁贵者疑后世文士或其子孙为増之也列传又载仁贵防九姓事云军中为之歌曰将军三箭定天山战士长歌入汉闗仁贵卒于永淳中碑以天寳中建不载汉闗之歌不应遗畧疑时未有此歌【五字集本作当时无此歌】亦为后人所増尔治平元年端午日书【右真迹】
　　唐尹氏阙文【嵗月见本文】
　　右尹氏阙文在襄州题云唐孝子尹仁恕阙万嵗通天二年旌表万嵗通天则天之年号也可谓昏乱之世矣然尹氏犹见旌表孔子以谓忠信可行于蛮貊信矣孝悌见尊于昏乱也
　　唐尹孝子旌表文【嵗月阙】
　　唐之致治之意深矣呜呼不得而见矣此碑尤可惜也【右集本】
　　唐孝子张常洧旌表碣【贞观五年误雕在此】
　　右唐孝子张常洧旌表碣文字磨灭仅可见其髣髴盖孝悌之为名人之所甚慕而旌表非为一世劝也故特录之者惜其将遂不见于后世也其文辞笔画亦自可佳然不専取乎此也【右集本】
　　唐渭南令李君碑【圣厯元年】
　　右鸿州渭南县令李君徳清碑马吉甫撰按唐书则天天授二年析雍州之渭南庆山置鸿门县遂以庆山鸿门渭南高陵栎阳置鸿州大足二年废治平二年正月十四日书【右真迹】
　　同前
　　右渭南令李君碑其首题云大周鸿州渭南县按新唐书则天天授二年析雍州之渭南庆山置鸿门县遂因渭南庆山鸿门高陵以置鸿州大足二年州废矣【右集本】
　　唐流杯亭侍宴诗【嵗月见本文】
　　右流杯亭侍宴诗者唐武后久视元年幸临汝汤留宴羣臣应制诗也李峤序殷仲容书开元十年汝水壊亭碑遂沉废至贞元中刺史陆长源以为峤之文仲容之书絶代之寳也乃复立碑造亭又自为记刻其碑隂武氏乱唐流毒天下其遗迹宜为唐人所弃而长源当时号称贤者乃独区区于此何哉然余今又录之盖亦以仲容之书可惜是以君子患乎多爱【右真迹】
　　同前
　　右流杯亭侍宴诗者唐武后久视元年幸汝州温汤羣臣应制诗也李峤序殷仲容书开元中汝水壊其碑亭碑亦沉没贞元中陆长源为刺史以为峤序仲容书絶代之寳也乃为之造亭立碑自记其事于碑隂武氏乱唐毒流天下其遗迹宜为唐人所弃而长源当时贤者区区于此何哉然余今又录之者特以仲容书尔是以君子患乎多爱【右集本】
　　唐司刑寺大脚迹勅【长安二年】
　　右司刑寺大脚迹并碑铭二阎朝隐撰附诗曰匪手擕之言示之事盖谕昏愚者不可以理晓而决疑惑者难用空言虽示之已验之事犹惧其不信也此自古圣贤以为难语曰中人以下不可以语上者圣人非弃之也以其语之难也佛为中国大患非止中人以下聪明之智一有惑焉有不能解者矣方武氏之时毒被天下而刑狱惨烈不可胜言而彼佛者遂见光迹于其间果何为哉自古君臣事佛未有如武氏之时盛也视朝隐等碑铭可见矣然祸及生民毒流王室亦未有若斯之甚也碑铭文辞不足录录之者所以有【集本无此字】警也俾览者知无佛之世诗书雅颂之声斯民防福者如彼有佛之世其金石文章与其人之被祸者如此可以少思焉嘉祐八年重阳后一日书【右真迹】
　　唐韩覃幽林思【武后时】
　　右幽林思庐山林薮人韩覃撰余为西京留守推官时因游嵩山得此诗爱其辞翰皆不俗后十余年始集古金石之文发箧得之不胜其喜余在洛阳凡再登嵩岳其始往也与【集本作以】梅圣俞扬子聪俱其再往也与谢希深尹师鲁王防道扬子聪俱当发箧见此诗以入集时谢希深扬子聪已死其后师鲁防道圣俞相继皆死盖游嵩在天圣十年是嵗改元明道余时年二十六距今嘉祐八年盖二十一年矣游嵩六人独余在余感物追往不胜【二字集本作可为】怆然六月旬休日书【右真迹】
　　唐武尽礼宁照寺钟铭【景龙三年】
　　右武尽礼笔法精劲当时宜自名家而唐人未有称之见于文字者岂其工书如尽礼者往往皆是特今人罕及尔余每得唐人书未尝不叹今人之废学也【右真迹】
　　唐韦维善政论【先天元年】
　　右韦维善政论著作郎杨齐哲撰维先天中为坊州刺史齐哲所撰其实徳政碑也特异其名尔余尝患文士不能有所发明以警未悟而好为新竒以自异欲以怪而取名如元结之徒是也至于樊宗师遂不胜其矣如齐哲之文初无高致第易碑铭为论賛尔【右集本】
　　唐令长新戒【开元中】
　　右令长新戒唐开元之治盛矣宗尝自择县令一百六十三人赐以丁宁之戒其后天下为县者皆以新戒刻石今犹有存者余之所得者六世人皆忽不以为贵也宗自除内难遂致【集本作至】太平世徒以为英豪之主然不知其兴治之勤用心如此可谓为政知本末矣然鲜克有终明智所不免惜哉新戒凡六其一河内其二虞城其三不知所得之处其四泛水其五穰其六舞阳嘉祐八年六月十日书【右真迹】
　　唐华阳颂【天寳九年】
　　右华阳颂唐宗诏附宗尊号曰圣文神武皇帝可谓盛矣而其自称曰上清弟子者何其陋哉方其肆情奢淫以极富贵之乐盖穷天下之力不足以赡其欲使神僊道家之事为不无亦非其所可冀矧其实无可得哉甚矣佛老之为世惑也佛之徒曰无生者是畏死之论也老之徒曰不死者是贪生之説也彼其所以贪畏之意笃则弃万事絶人理而为之然而终于无所得者何哉死生天地之常理畏者不可以苟免贪者不可以苟得也惟积习之久者成其邪妄之心佛之徒有临死而不惧者妄意乎无生之可乐而以其所乐胜其所可畏也老之徒有死者则相与讳之曰彼超去矣彼觧化矣厚自诬而托之不可诘或曰彼术未至故死尔前者苟以遂其非后者从而惑之以为诚然也佛老二者同出于贪而所习则异然犹必弃万事絶人理而为之其贪于彼者厚则舍于此者果若宗者方溺于此而又慕于彼不胜其劳是真可笑也【右集本】
</div>
    <div class="pagination">
<a href="集古录_page7.html">上一页</a><span>...</span><a href="集古录_page3.html">3</a><a href="集古录_page4.html">4</a><a href="集古录_page5.html">5</a><a href="集古录_page6.html">6</a><a href="集古录_page7.html">7</a><span class="current-page">8</span><a href="集古录_page9.html">9</a><a href="集古录_page10.html">10</a><a href="集古录_page11.html">11</a><a href="集古录_page12.html">12</a><a href="集古录_page13.html">13</a><span>...</span><a href="集古录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
