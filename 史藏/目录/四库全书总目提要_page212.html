<!DOCTYPE html>
<html>
<head>
    <meta charset="UTF-8">
    <title>四库全书总目提要 - 第 212 页/共 273 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库全书总目提要 - 第 212 页/共 273 页</h1>
    <div class="content">△《东田遗稿》二卷（两江总督采进本）
明张羽撰。羽字凤举，泰兴人。弘治丙辰进士。官至河南左布政使。案明初张羽，为“吴中四杰”之一。相距不过百载，而袭前辈之姓名，殊不可解。然前张羽工诗，此张羽亦复工诗。岂有心仿效，有蔺相如之慕欤。是集诗文各一卷，为其季子桢所编，其门人储洵序之。羽为御史，抗疏劾刘瑾，直声震朝野。集中疏劄文虽不多，皆切中时弊，方正之概，犹凛然可见。诗亦规摹盛唐，不落纤巧之习。盖弘治、正德之间，去明初前辈犹为未远，流风馀韵，往往尚存。而羽之澹静峭直，又出天性。虽其博大富健不及李东阳诸人，排奡钜丽亦不及李梦阳诸人，而不为旧调之肤廓，亦不为新声之涂饰。肖心而出，务达所见而止。在诸作者中，亦可以自为一队矣。
△《沙溪集》二十三卷（直隶总督采进本）
明孙绪撰。绪字诚甫，沙溪其自号也，故城人。弘治己未进士。官至太仆寺卿。是集文八卷、赋一卷、杂著一卷、《无用闲谈》六卷、诗七卷。其文沉著有健气。其《无用闲谈》有曰：“文章与时高下，人之才力亦各不同。今人不能为秦、汉、战国，犹秦、汉、战国不能为六经也。世之文士，尺寸步骤，影响摹拟，晦涩险深，破碎难读”云云。其意盖为李梦阳发，可以见其趋向矣。至于《古今仕学辨》之类，参以排偶，不古不今，则编次者失於删汰，转为作者累耳。其《无用闲谈》多深切著明之语。《论文》、《论诗》，亦各有确见。王士祯《池北偶谈》尝摘其误以五代王祚事为彭时事，其说良是。他如论扬雄事亦失当，然要不害其大旨。诗格颇近李东阳，而深以何孟春等注《东阳乐府》称其过於李、杜为非。盖讥誉者之溢量，非排击东阳也。此集旧与马中锡《东田集》合刊，然学问笔力皆胜中锡，故今摘录《绪集》，而《中锡集》则存其目焉。
△《王文成全书》三十八卷（浙江巡抚采进本）
明王守仁撰。守仁有《阳明乡约法》，已著录。是书首编《语录》三卷为《传习录》，附以朱子晚年定论。乃守仁在时，其门人徐爱所辑，而钱德洪删订之者。次《文录》五卷，皆杂文。《别录》十卷，为奏疏、公移之类。《外集》七卷，为诗及杂文。《续编》六卷，则《文录》所遗，搜辑续刊者。皆守仁殁后，德洪所编次。后附以《年谱》五卷、《世德记》二卷，亦德洪与王畿等所纂集也。
其初本各自为书。隆庆壬申，御史新建谢廷杰巡按浙江，始合梓以传，仿《朱子全书》之例以名之。盖当时以学术宗守仁，故其推尊之如此。守仁勋业气节，卓然见诸施行。而为文博大昌达，诗亦秀逸有致。不独事功可称，其文章自足传世也。此书明末版佚，多有选辑别本以行者，然皆阙略，不及是编之详备焉。
△《双溪集》八卷（浙江朱彝尊家曝书亭藏本）
明杭淮撰。淮字东卿，宜兴人。弘治乙未进士。官至南京总督粮储右副都御史。与兄济并负诗名。与李梦阳、徐祯卿、王守仁、陆深诸人递相唱和。其诗格清体健，在弘治、正德之际不高谈古调，亦不沿袭陈言，颇谐中道。此本乃其弟洵所编，为朱彝尊曝书亭旧藏。卷末有彝尊手题两行，称“康熙辛巳九月十九日，竹垞老人读一过，选入《诗综》一十四首”。各诗内亦多圈点甲乙之处，盖其辑《明诗综》时所评骘。今《诗综》本内所录淮诗篇数，并与自记相同。中如《打牛坪诗》第三联，原本作“碧障自云生”，而彝尊改作“蔓草自春生”；《王思槐过访诗》第三联，原本作“野竹过墙初挺秀”，而彝尊改作“挺拔”，亦间有所点定，皆较原本为善。且称“其诗遒炼如茧丝，抽自梭肠，似涩而有条理。五言尤擅场”，持论亦属允惬云。
△《对山集》十卷（湖北巡抚采进本）
明康海撰。海有《武功县志》，已著录。其诗文集自明以来凡四刻。一为张太微所选，一为王世懋所选，互有去取。国朝康熙中，其里人马氏始裒其全集刻之江宁。此本乃乾隆辛巳其里人编修孙景烈以所藏张太微本又加刊削而刻之。海以救李梦阳故，失身刘瑾。瑾败，坐废。遂放浪自恣，徵歌选妓，於文章不复精思，诗尤颓纵。《王世懋序》称其五七言古律多率意之作，又慕少陵直摅胸臆，或同时人名号爵里，韵至便押，不丽於雅。《朱孟震序》述李维桢之言，亦称张太微本珷玞燕石，间列错陈。故马氏所增刊，颇伤芜杂。景烈此本虽晚出，而去取谨严，於诗汰之尤力，较诸本特为完善，已足尽海所长矣。明人论海集者是非不一，要以俞汝成“文过於诗”语为不易之评。其《拟廷臣论宁夏事状》及《铸钱论》诸篇，尤颇切时弊。崔铣、吕柟皆以司马迁比之，诚为太过。然其逸气往来，翛然自异，固在李梦阳等割剥秦汉者上也。
△《柏斋集》十一卷（河南巡抚采进本）
明何瑭撰。瑭有《医学管见》，已著录。瑭笃行励志，其论学一以格致为宗。
集中《送湛若水序》，谓“甘泉以存心为主，予以格物致知为先。非存心固无以为格致之本。物格知至，则心之体用益备”。其生平得力在此。故当时东南学者多宗王守仁良知之说，而瑭独以躬行为本，不以讲学自名。然论其笃实，乃在讲学诸家上。至如《均徭》、《均粮》、《论兵》诸篇，究心世务，皆能深中时弊，尤非空谈三代，迂疏无用者比。虽其文体朴质，不斤斤於格律法度之间，而有体有用，不支不蔓，与雕章绘句之学固又当别论矣。集凡文十卷、诗一卷，为嘉靖己酉郑王所刻。郑世子载堉，即瑭之甥。其律数之学，皆受之於瑭者也。
△《竹涧集》八卷、《竹涧奏议》四卷（浙江汪汝瑮家藏本）
明潘希曾撰。希曾字仲鲁，金华人，弘治壬戌进士，官至兵部左侍郎。是集为嘉靖末长洲黄省曾所校。首载诗四卷，次杂文四卷，次奏议四卷，而以墓志、小传之类附录於末。核其卷数，与《千顷堂书目》所载相符，盖犹旧本也。希曾官兵科给事中时，奏夺太监汪直义男官爵。复因灾异陈八事，皆直指近倖，无所避忌。及奉使湖广、贵州，计处边储，又以不赂刘瑾，矫旨下狱，拷讯除名。
瑾诛，起官，复抗疏争太素殿、天鹅房诸役，俱著直声。今观集中章奏，语皆剀切真挚，不为粉饰而深中事理，不愧其名。其平时虽不以文章著，而直抒胸臆，沛然有馀，亦其刚正之气有不可掩遏者欤。又希曾治河，绩最著。《小传》称其别有《治河录》，今已不传。然集中条议修筑诸疏，措置规模，犹见一二。是尤切於实用之文，足以资后来考证者矣。
△《大复集》三十八卷（两淮马裕家藏本）
明何景明撰。景明有《雍大记》，已著录。是集凡赋三卷、诗二十六卷、文九卷，传志、行状之属附录於末。王廷相、康海、唐龙、王世贞各为之序。正、嘉之间，景明与李梦阳俱倡为复古之学，天下翕然从之，文体一变。然二人天分各殊，取径稍异。故集中与梦阳论诗诸书，反覆诘难，龂龂然两不相下。平心而论，摹拟蹊径，二人之所短略同。至梦阳雄迈之气与景明谐雅之音亦各有所长。
正不妨离之双美，不必更分左右袒也。景明於七言古体深崇四杰转韵之格，见所作《明月篇序》中。王士祯《论诗》绝句有曰：“接迹风人明月篇，何郎妙悟本从天。王杨卢骆当时体，莫逐刀圭误后贤”，乃颇不以景明为然。其实七言肇自汉氏，率乏长篇。魏文帝《燕歌行》以后，始自为音节。鲍照《行路难》始别成变调。继而作者实不多逢。至永明以还，蝉联换韵，宛转抑扬，规模始就。故初唐以至长庆，多从其格。即杜甫诸歌行，鱼龙百变，不可端倪，而《洗兵马》、《高都护》、《骢马行》等篇，亦不废此一体。士祯所论，以防浮艳涂饰之弊则可，必以景明之论足误后人，则不免於惩羹而吹齑矣。
△《洹词》十二卷（副都御史黄登贤家藏本）
明崔铣撰。铣有《读易馀言》，已著录。是集题曰《洹词》，以铣家安阳，境有洹水故也。一卷、二卷曰《馆集》，三卷曰《退集》，四卷曰《雍集》，五卷至十卷曰《休集》，十一卷、十二卷曰《三仕集》。皆编年排次，不分体裁，杂著笔记亦参错於其间。铣力排王守仁之学，谓其不当舍良能而谈良知。故持论行己，一归笃实。其争大礼，劾张璁、桂萼，风节表表，亦不愧其言。所作《政议》十篇，准今酌古，无儒生迂阔之习。他若《漫记》十条，可以补《宋史》之未备。《讹传》两则，可以靖明代之浮言。而《岳飞论》一篇，称飞之急宜奉诏班师，尤识大体。盖不以文章著，而文章自可传也。第十一卷中有《严嵩钤山堂集序》，似涉南园作记之疑。然嵩集载此序，题嘉靖己亥。据《明史嵩传》，是时方为礼部尚书，未操国柄，尚无由预识其奸。是犹司马光之於王安石，非陆游之於韩侂胄矣。
△《庄渠遗书》十二卷（山东巡抚采进本）
明魏校撰。校有《周礼沿革传》，已著录。校欲行周礼於后世，其说颇为迂阔。所著《六书精蕴》，欲以古篆改小篆。而所列古篆，又多杜撰，尤为纰缪。
然校见闻较博，学术亦醇。故是集文律谨严，不失雅正。考据亦具有根柢，无忝於儒者之言。其御札《问经义》诸条，亦多精确。惟《郊祀论》一篇，谓见於经者独有南郊无北郊，而以社当地祇之祭。不知大司乐方丘之文与圜丘相对，圜丘为郊天，方丘为祭地可知。未闻祭社於泽中之方丘，且於夏日之至也。又《祭法》瘗埋於泰折，祭地也，与燔柴於泰坛祭天之文相对，皆北郊祭地之显证。校乃引《周礼》阴祀用黝牲，驳《祭法》祭地用骍犊为附会。不知《周礼》、《礼记》不能强合，先儒辨之甚明，无庸横相牵合，自生纠结也。
△《俨山集》一百卷、《续集》十卷（兵部侍郎纪昀家藏本）
明陆深撰。深有《南巡日录》，已著录。是集有费寀、徐阶二《序》，文徵明《后序》。《续集》前有《唐锦序》，后有《陆师道跋》。皆其子楫所编。
《锦序》及《师道跋》并称尚有《外集》四十卷，通此二集为一百五十卷。此本不载《外集》。盖《外集》皆其笔记、杂著，又自别行也。《明史文苑传》称“深少与徐祯卿相切磨，为文章。又善书，仿李邕、赵孟頫。赏鉴博雅，为词臣冠”。《阶序》称深以经济自许。在翰林，在国子，数上书言事。督学於晋，参藩於楚，旬宣於蜀，则皆有功德於其士民。而惜其独以文章见。《寀序》亦称其以剀切不谀忤宰臣，左迁以后，略无感时愤俗之意，而举其《发教岩诗》、《峡江道中诗》证其无所怨尤。今观其集，虽篇章繁富，而大抵根柢学问，切近事理，非徒斗靡夸多。当正、嘉之间，七子之派盛行。而独以和平典雅为宗，毅然不失其故步，抑亦可谓有守者矣。
△《迪功集》六卷、附《谈艺录》一卷（两淮盐政采进本）
明徐祯卿撰。祯卿有《翦胜野闻》，已著录。其平生论诗宗旨，见於《谈艺录》及《与李梦阳第一书》。如云“古诗三百，可以博其源。遗篇十九，可以约其趣。乐府雄高，可以励其气。《离骚》深永，可以裨其思。然后法经而植旨，绳古以崇辞。或未尽臻其奥，吾亦罕见其失也”。又云“绳汉之武，其流也犹至於魏；宗晋之体，其弊也不可以悉据”。其所谈仍北地摹古之门径。特梦阳才雄而气盛，故枵张其词。祯卿虑淡而思深，故密运以意。当时不能与梦阳争先，日久论定，亦不与梦阳俱废，盖以此也。王士祯《居易录》称黄庭坚自定其诗为《精华录》，仅三百首。祯卿自定《迪功集》亦三百首。此本凡乐府四十四首、赠答诗十六首、游览诗二十五首、送别诗四十首、寄忆诗二十一首、咏怀诗十二首、题咏诗二十一首、哀挽诗三首，共一百八十二首，不足三百之数。而五卷以下则为杂文二十四篇，题正德庚辰刊。前有李梦阳、顾璘《序》，并称六卷，当是原本。不知何以与士祯所言不符，岂士祯所见别有一本欤。毛先舒《诗辨坻》曰：“昌穀《迪功集》外，复有《徐迪功外集》，皇甫子安为序而刻之者。又有《徐氏别稿》五集，曰《鹦鹉编》、《焦桐集》、《花间集》、《野兴集》、《自惭集》。”又曰：“《迪功集》是所自选，风骨最高。《外集》殊复奕奕。
《焦桐》多近体，最疵。《鹦鹉》多学六朝，间杂晚唐，有《竹枝》、《杨柳》之韵。《花间》‘文章江左家家玉，烟月扬州树树花’，於诗为小乘，入词亦苦於不称。他如‘花间打散双蝴蝶，飞过墙儿又作团’。《咏柳花诗》云‘转眼东风有遗恨，井泥流水是前程’，便是词家情语之最”云云。今不尽可见矣。
△《郑少谷集》二十五卷（福建巡抚采进本）
明郑善夫撰。善夫有《经世要录》，已著录。其诗规模杜甫，多忧时感事之作。林贞恒《福州志》病其时非天宝，地远拾遗，为无病而呻吟。然武宗时奄竖内讧，盗贼外作，诗人蒿目，未可谓之无因。王世懋《艺圃撷馀》曰：“闽人家能佔毕，而不甚工诗。国初林鸿、高廷礼、唐泰辈皆称能诗，号闽南十才子。
然出杨、徐下远甚，无论季迪。其后气骨崚崚，差堪旗鼓中原者，仅一郑善夫耳。
其诗虽多摹杜，犹是边、徐、薛、王之亚”云云。斯言持其平矣。善夫《论诗》五言云：“大哉杜少陵，苦心良在斯。末流但叫噪，古意漫莫知。凤鸟空中鸣，众禽反见嗤。”观其抒论，知其不谐於俗也。
△《太白山人漫稿》八卷（浙江孙仰曾家藏本）
明孙一元撰。一元字太初，自称秦人。或传为安化王孙。王世贞《题一元墓诗》曰：“死不必孙与子，生不必父与祖。突作凭陵千古人，依然寂寞一抔土。”
盖其踪迹诡异，当时即莫之详也。尝栖太白之巅，故称太白山人。又尝西入华，南入衡，东登岳，又南入吴，与刘麟、吴珫、陆昆、龙霓称“苕溪五隐”。晚而就婚施氏，遂卒於吴兴。麟为文以表其墓。事迹具《明史隐逸传》。一元才地超轶，其诗排奡凌厉，往往多悲壮激越之音。《静志居诗话》谓其瓣香在黄庭坚，体格固略相近。然庭坚之诗，沉思研练而入之，故蟠拏崛强之势多。一元之诗，轩豁披露而出之，故淋漓豪宕之气盛。其意境亦小殊也。《明史艺文志》载一元《太白山人稿》五卷。此本为崇祯中湖州周伯仁所刻，凡八卷。盖据吴兴张氏本及阳湖本而合辑之。目录於八卷之末尚标有补遗若千首，而卷内无之。岂当时有志搜访而未得欤。闵元衢《欧馀漫录》载一元逸诗有《送许相卿诗》一首，见许氏谱；《题王伯雨园亭》二首，见《乌青镇志》；《和吴甘泉》四首，《重游》一首，《君马黄》一首，见真迹；《饮马长城窟》一首，见卢志菴所录。续於纪宣符家得十四首。又称鲍稚弢家有其诗，抄约千馀首。而梁清远《雕邱杂志》亦称所藏一元墨迹，有《送别李远菴北上诗》，风调极高，不知《漫稿》何以不载。则其散佚已多矣。
△《苑洛集》二十二卷（副都御史黄登贤家藏本）
明韩邦奇撰。邦奇有《易学启蒙意见》，已著录。是集凡序二卷、记一卷、志铭三卷、表一卷、传一卷、策问一卷、诗二卷、词一卷、奏议五卷、《见闻考随录》五卷。乃嘉靖末所刊，汾阳孔天允为之序。当正、嘉之际，北地、信阳方用其学提唱海内。邦奇独不相附和，以著书馀事，发为文章。不必沾沾求合於古人，而记问淹通，凡天官、地理、律吕、数术、兵法之属无不博览精思，得其要领。故其徵引之富，议论之核，一一具有根柢，不同缀拾浮华。至《见闻考随录》所纪朝廷典故，颇为详备。其间如讥于谦不能匡正之失，及辨张采阿附刘瑾之事，虽不免小有偏驳，而叙次明晰，可资考据。其他辨论经义，阐发易数，更多精确可传。盖有本之学，虽琐闻杂记，亦与空谈者异也。
△《东洲初稿》十四卷（浙江巡抚采进本）
明夏良胜撰。良胜有《中庸衍义》，已著录。《明史》本传称良胜除名以后，辑其部中章奏，名曰《铨司存稿》，凡议礼诸疏俱在。今已不传。此其诗文集也。
前七卷为杂文，第八卷为诗，第九卷为《考定皇极指掌诸图》，第十卷为《天文便览》，自十一卷以下皆题曰《仕止随录》，十一、十二两卷杂录谏南巡下狱疏奏诗文及同时诸人投赠申救之作，十三、十四两卷杂录家居诗文。自十三卷以前皆题门人滇池罗江编，十四卷则题门人锺陵江治续编。《明史艺文志》载《东洲稿》十二卷，诗八卷，与此本卷帙互异。然此本题曰《初稿》，刻於正德十五年。其嘉靖以后诸作，咸未之及。史所载者，殆其全集之卷数欤。良胜两以直谏谪，风节凛然。其诗文无意求工，而皆岳岳有直气。虽不以词藻著名，要非雕章绘句之士所可同日语也。
卷一百七十二 集部二十五
○别集类二十五△《升庵集》八十一卷（副都御史黄登贤家藏本）
明杨慎撰。慎有《檀弓丛训》，已著录。此集为万历中四川巡抚张士佩所订。
凡赋及杂文十一卷、诗二十九卷，又杂记四十一卷。盖士佩取慎《丹铅录》、《谭苑醍醐》诸书删除重复，分类编次，附其诗文之后者也。慎以博洽冠一时，其诗含吐六朝，於明代独立门户。文虽不及其诗，然犹存古法，贤於何、李诸家窒塞艰涩，不可句读者。盖多见古书，薰蒸沉浸，吐属自无鄙语，譬诸世禄之家，天然无寒俭之气矣。至於论说考证，往往恃其强识，不及检核原书，致多疏舛，又恃气求胜，每说有窒碍，辄造古书以实之，遂为陈耀文等所诟病，致纠纷而不可解。孝《因树屋书影》有曰：“《丹铅》诸录出，而陈晦伯正杨继之，胡元瑞笔丛又继之。当时如周方叔、谢在杭、毕湖目诸君子集中，与用修为难者不止一人。然其中虽极辨难，有究是一义者，亦有互相发明者。予已汇为一书，颜曰翼杨”云云。其语颇为左袒，然亦未始非平心解斗之论也。诸书本别本各行。士佩离析其文，分类排纂，合而为一，较易检寻。而所分诸目，较《丹铅总录》亦尚有条理。故仍录之集中，备互考焉。
△《东岩集》六卷（浙江汪汝瑮家藏本）
明夏尚朴撰。尚朴字敦夫，东岩其号也，永丰人。正德辛未进士。官至南京太仆寺少卿。尚朴初师吴与弼，后师娄谅，故《明史儒林传》附见《谅传》中。
惟史於《薛瑄传》末又称瑄之门人有周蕙，蕙之门人有薛敬之、李锦、王爵、夏尚朴，与《谅传》不合。考《传》末惟叙敬之、锦、爵三人事迹，一字不及尚朴。
则《瑄传》列尚朴之名，殆衍文欤。谅以勿忘勿助为敬，胡居仁、罗钦顺多讥其近禅。而史载尚朴常言“才提起便是天理，才放下便是人欲”。魏校亟称之。王守仁少时亦学於谅。然守仁《赠尚朴诗》有“舍瑟春风”之句，尚朴则答曰“孔门沂水春风景，不出虞廷敬畏中”，至谓心所以穷理，未足以尽理。又谓学不难於一贯，而难於万殊。则与王守仁即心即理之说迥异。又《与湛若水书》“斤斤以厌常喜新”为戒。其语录中复取陈献章与论学诗一一为之笺疏，指其谬误。正、嘉之际，学问渐岐，而尚朴独恪守先儒，不为高论，可谓笃实之士矣。至其论《中庸》分八节，独不用朱子之说，则见仁见智，各有所得，其不为苟同，即其不为苟异者也。史载所著有《中庸说》、《东岩文集》。此本为其婿刘宾所编。
以语录《中庸说》为第一卷，与《文集》并为一编。史盖据其初出各行之本也。
尚朴本讲学之士，不以文章为工，然其言醇正，固亦不乖於大雅焉。
△《瀼溪草堂稿》五十八卷（浙江巡抚采进本）
明孙承恩撰。承恩字贞父，南直隶华亭人。正德辛未进士。官至礼部尚书，兼翰林院学士，掌詹事府。谥文简。是集为其门人杨豫孙、董宜阳、朱大韶所编。
七卷以前为疏、表、讲章，皆进呈之作。八卷以后为赋、诗、词、曲。二十七卷以后为杂文。承恩於嘉靖之初，以庶子充经筵讲官。今集中所载《正始箴》、《鉴古韵语》及《讲章》即是时所作。及官礼部时，斋宫设醮，承恩独不肯黄冠，遂乞致仕。较之严嵩诸人青词自媚者，人品卓乎不同。其文章亦纯正恬雅，有明初作者之遗。卷首《陆树声序》有曰：“国初之文，淳厚浑噩，彬彬焉质有其文。
迨关西、信阳两君子出，追宗秦汉，薄魏晋而下，海内艺学之士，咸愿执鞭弭从之。标品、位置，率人人自诡先秦两汉，以希方轨。虽体尚一新，国初淳庞浑厚之气或少漓焉。公生长宪、孝朝，博稽宏览，邃诣渊蓄。故出之撰述，类皆深厚尔雅，纡徐委密。论者谓公平生立言，类其为人”云云。承恩文章宗旨，尽是数十言矣。
△《方斋诗文集》十卷（福建巡抚采进本）
明林文俊撰。文俊字汝英，号方斋，莆田人。正德辛未进士，官至南京吏部右侍郎，事迹具《明史》本传。湛若水撰《文俊神道碑》，载所著有《方斋存稿》，世无刊本。此本乃其家藏旧抄，凡疏表、序文、杂著九卷，诗一卷。史称其文章醇雅，今观其诗，亦从容恬適，不事雕琢。国朝朱彝尊辑《明诗综》，乃独不载。
当由未见此本，非黜之不录也。又近人郑王臣辑《莆风清籁集》，所录文俊诗尚有《彭城夜泊》七言律诗一首、《送黄主簿赴蕲水》七言绝句一首，为是集所未收，未知王臣何自得之。王臣即莆田人，於文俊为乡里，或墨迹流传，据以载入欤。今世传明北监板《二十一史》，即文俊所梭刊，窜改舛讹，颇为后人訾议。
然文俊为祭酒，已在雕版将竣之日，陈骙《馆阁续录》所谓经进不经修者，未可以是并訾其诗文也。
△《考功集》十卷（江苏巡抚采进本）
明薛蕙撰。蕙有《西原遗书》，已著录。正、嘉之际，文体初新，北地、信阳，声华方盛。蕙诗独以清削婉约介乎其间。古体上挹晋、宋，近体旁涉钱、郎。
核其遗编，虽亦拟议多而变化少，然当其自得，觉笔墨之外别有微情，非生吞汉魏，活剥盛唐者比。其《戏成》五绝句，取何景明之俊逸，而病李梦阳之粗豪，所尚略可见矣。又蕙与湛若水俱为严嵩同年。嵩权极盛之时，若水年已垂耄，不免为嵩作《钤山堂集序》，反覆推颇，颂为盛德之累。蕙初亦爱嵩文采，颇相酬答。迨其柄国以后，即薄其为人，不相闻问，凡旧时倡和，亦悉削其稿。故全集十卷，无一字与嵩相关。人品之高，迥出流辈。其诗格蔚然孤秀，实有自来。是其所树立，又不在区区文字间也。
△《云邨文集》十四卷（两淮盐政采进本）
明许相卿撰。相卿有《史汉方驾》，已著录。是集为相卿所自定，简择颇精。
《自序》谓弃其脱遗不可读者，存其馀可读者。其《自题》绝句有曰：“云村病老语多哤，造次诗成绝宋腔。还溯开元论风格，拾遗坛上树旌幢。”盖自以所学为未足，欲进而求之唐人也。今观其诗，大抵近体居多，五言有大历之调，七言出入於陈师道、陈与义间，可谓自知之审矣。章疏切实，杂文体裁雅洁，亦多有道之言，无明季士大夫求名若渴之习。殆笃实君子欤。其归田后《与王子扬书》，称“时虑更切，不敢以归为幸。乃今传闻日骇，事势日危，旦夕念北，如昔之思南”。其惓惓君国之意，视所谓“去国一身轻似叶，高名千古重於山”者，相去盖不啻倍蓰也。
△《小山类稿》二十卷（浙江孙仰曾家藏本）
明张岳撰。岳字维乔，惠安人，正德丁丑进士。官至刑部侍郎，掌都察院事，复出总督湖广、四川、贵州，卒谥襄惠，事迹具《明史》本传。岳初授行人，即以疏谏南巡廷杖，调南京国子监学正。嘉靖初，牵复原官，又以议礼忤张璁。继忤夏言，忤严嵩父子。而卒得以功名终，若有天幸然。其刚正之操，天下推之。
集中奏议，分《行人司稿》、《廉州稿》、《粤藩稿》、《督抚郧阳稿》、《巡抚江西稿》、《督抚两广稿》、《总督湖广川贵稿》，皆据其历官年月，次第编类。虽文义朴直，而经济大业，亦可据以考见。又史称岳博览，工文章，经术湛深，不喜王守仁学。今观集中《草堂学则》及诸书牍内辨学之语，大都推阐切至，归於笃实近里。盖有体有用之言，固与空谈无根者异也。
△《梦泽集》二十三卷（安徽巡抚采进本）
明王廷陈撰。廷陈字稚钦，黄冈人，正德丁丑进士，选庶吉士，以言事廷杖，出知裕州，事迹具《明史文苑传》。其集一刻於惟安，再刻於苏州。此本为其从孙追淳知颍州时所刻，乃第三本也。廷陈少年高第，以恃才傲物，致放废终身，其器量殊为浅狭。至其诗意警语圆，轩然出俗，则不得不称为一时之秀。王世贞《艺苑卮言》称其如良马走坂，美女舞竿，五言尤是长城。又称王稚钦、吴明卿之五言律各集，妙境专至而有馀。朱彝尊《静志居诗话》亦谓其音高秋竹，色艳春兰，乐府古诗，殊多精诣。盖在正、嘉之间，何景明最为俊逸。廷陈之天骨雄秀，抑亦骖乘矣。若杂文则藻采太多，华掩其实，等诸自郐无讥，无庸深论也。
△《泰泉集》十卷（江苏巡抚采进本）
明黄佐撰。佐有《泰泉乡礼》，已著录。此集乃佐官南京国子监祭酒时手自编定，其门人李时行刊版於嘉兴者也。佐少以奇隽知名。及官翰林，明习掌故，博综今古。生平著述至二百六十馀卷。在明人之中，学问最有根柢。文章衔华佩实，亦足以雄视一时。岭南自南园五子以后，风雅中坠，至佐始力为提倡。如梁有誉、黎民表等，皆其弟子。广中文学复盛，论者谓佐有功焉。其诗吐属冲和，颇见研练。於时茶陵之焰将熸，北地之锋方锐，独能力存古格，可谓不失雅音。
惟其《春夜大醉言志诗》有云：“倦游却忆少年事，笑拥如花歌落梅。”自注以为欲尽理还之喻。是将以嘲风弄月之词，而牵合於理学，殊为无谓。王世贞《艺苑卮言》谓此乃佐为儒官讲学，恐人得而持之，故有此语。当得其情。白璧微瑕，惟在《闲情》一赋，是亦昭明太子深惜於靖节者矣。
△《甫田集》三十五卷、《附录》一卷（内府藏本）
明文徵明撰。徵明初名璧，以字行，更字徵仲，号衡山，长洲人，以岁贡荐授翰林院待诏，事迹具《明史文苑传》。是集凡诗十五卷、文二十卷。附录《行略》一卷，其仲子嘉所述也。徵明与沈周皆以书画名，亦并能诗。周诗挥洒淋漓，但自写其天趣，如云容水态，不可限以方圆；徵明诗则雅饬之中，时饶逸韵。朱彝尊《静志居诗话》记其《告何良俊之言》曰：“吾少年学诗，从陆放翁入，故格调卑弱，不若诸君皆唐音也。”此所谓如鱼饮水，冷暖自知，皎然不诬其本志。然周天怀坦易，其画雄深而苍莽，诗格如之。徵明秉志雅洁，其画细润而萧洒，诗格亦如之。要亦各肖其性情，不尽由於所仿效也。朱彝尊《明诗综》录徵明诗十五首。其《池上》一诗，得诸墨迹，为本集所不载。且称其集外流传者甚多，惜无广搜为续集者。然缣素流传，半真半赝。与其如吴镇、倪瓒诸集多收伪本，固不如据其家集，犹不失本来面目矣。
△《西村诗集》二卷、《补遗》一卷（浙江巡抚采进本）
明朱朴撰。朴字元素，海盐人。当正德、嘉靖间，与文徵明、孙一元相唱酬。
是集为其孙彩所编，分上、下二卷；下卷附以集句、诗馀；又别辑《补遗》一卷。
其近体格调清越，超然出群。古诗差逊，然亦不坠俗氛。以不为王世贞等所奖誉，故名不甚著。然当太仓、历下坛坫争雄之日，士大夫奔走不遑，七子之数，辗转屡增。一时山人墨客，亦莫不望景趋风，乞齿牙之馀论，冀一顾以增声价。盖诗道之盛，未有盛於是时者，诗道之滥，亦未有滥於是时者。朴独闭户苦吟，不假借嘘枯吹生之力。其人品已高，其诗品苕苕物表，固亦理之自然矣。
△《天马山房遗稿》八卷（福建巡抚采进本）
明朱淛撰。淛字必东，号损岩，莆田人。嘉靖癸未进士。授湖广道监察御史。会兴国太后诞节，诏命妇朝贺，而慈寿太后诞节转不令命妇朝贺。淛上疏争之，廷杖斥归，终於家。事迹具《明史》本传。其诗文不事铅华，独抒怀抱。
朱彝尊《静志居诗话》称其诗无俗韵，诵之想见其人。盖泽畔行吟，沉沦没世，而未尝有一穷郁怨尤之语，是为难也。至家居三十馀年，於民生国计，切切不忘。
集中所载南洋水利之议，山寇海寇之防，皆指陈利病，斟酌时宜，委曲以告当事，不以罢黜而膜视，抑又难矣。其《争诞节朝贺疏》，史仅删存大略，集中尚载其完本，用以压卷。盖自议礼诸臣获罪后，举朝皆附新局，淛与马明衡独惓惓故君，尤其一生大节。故编录遗文者，别为一卷，弁於集首云。
△《苏门集》八卷（浙江孙仰曾家藏本）
明高叔嗣撰。叔嗣字子业，号苏门山人，祥符人。嘉靖癸未进士。官至湖广按察使。事迹具《明史文苑传》。是集凡诗四卷、文四卷。其诗初受知於李梦阳，然摆脱窠臼，自抒性情，乃迥与梦阳异调。王世贞《艺苑卮言》曰：“高子业诗如空山鼓琴，沈思忽往，木叶尽脱，石气自青。又如卫洗马言愁，憔悴婉笃，令人心折。”王世懋《艺圃撷馀》亦曰：“诗有必不能废者，虽众体未备，而独擅一家之长。如孟浩然，洮洮易尽，止以五言隽永，千载并称王、孟。我明其徐昌穀、高子业乎。二君诗有不同，而皆巧於用短。徐以高韵胜，有蝉蜕轩举之风；高以深情胜，有深闺愁妇之态。更千百年，李何有时兴废，二君必无绝响。”世贞、世懋谈诗颇有异同，而品题叔嗣，则两相符契，盖论至当则无以易也。至其杂文四卷，特附缀以行。陈束原《序》言其诗优於文，抑亦确论矣。
△《愚谷集》十卷（山东巡抚采进本）
明李舜臣撰。舜臣字茂钦，号愚谷，又号未村居士，山东乐安人，嘉靖癸未进士，官至太仆寺卿。是集诗四卷，曰《部署稿》，曰《金陵稿》，曰《江西稿》，曰《归田稿》。文六卷。前有王世贞、孔天允二《序》。诗格雅饬，而颇窘於边幅，所长所短，皆在於斯。文皆古质，而稍觉有意谨严，或剷削太过，故王世贞尝有体制纤小之讥。然於时北地、信阳之学盛行於世，方以钩棘涂饰相高，而舜臣独以朴直存古法。其序记多名论，而《西桥逸事状》一篇，触张璁、桂萼之锋，直书不讳。文出之日，天下咋舌，抑亦刚正之士矣。据集所载诸序，所著有《易卦辱言》、《诗序考》、《毛诗出比》、《礼经读》、《春秋左传考例》、《穀梁三例》、《左传读古文考》、《三经考》、《籀文考》、《六经直音》诸书，今皆未见，然亦足见其文有根柢也。
△《遵岩集》二十五卷（两淮盐政采进本）
明王慎中撰。慎中字道思，晋江人，嘉靖丙戌进士，官至河南布政使参政，事迹具《明史文苑传》。正、嘉之际，北地、信阳声华籍甚，教天下无读唐以后书。然七子之学，得於诗者较深，得於文者颇浅。故其诗能自成家，而古文则钩章棘句，剽袭秦汉之面貌，遂成伪体。史称慎中为文，初亦高谈秦汉，谓《东京》以下无可取。已而悟欧、曾作文之法，乃尽焚旧作，一意师仿，尤得力於曾巩。唐顺之初不服其说，久乃变而从之。壮年废弃，益肆力於文，演迤详赡，卓然成家，与顺之齐名，天下称之曰“王唐”。李攀龙、王世贞力排之，卒不能掩也。其诗则初为藻艳之格。归田以后，又杂入讲学之语。颓然自放，亦与顺之相似。朱彝尊《明诗综》乃谓其五言文理精密，嗣响颜、谢。而论者辄言文胜於诗，未为知音。今考集中五言，如《游西山普光寺》、《睡起》、《登金山》、《游大明湖》诸篇，固皆邃穆简远；七言如“每夜猿声如舍里，四时山色在城中”，“万井遥分初日下，群山微见远烟中”，“琴声初歇月挂树，莲唱微闻风满川”，亦颇有风调。然综其全集之诗，与文相较，则浅深高下，自不能掩。文胜之论，殆不尽诬。彝尊之论，不揣本而齐其末矣。慎中集旧有《玩芳堂摘稿》、《遵岩家居》诸刻，率杂以少作。是本乃隆庆辛未慎中子同康及婿庄国祯稍为芟削重鋟，较为精整。惟简端《洪朝选序》称诗文四十卷。此本止二十五卷，《目录》卷数亦多改补，未喻其故，或刻成之后又为简汰欤？
△《陆子馀集》八卷（两淮盐政采进本）
明陆粲撰。粲有《左传附注》，已著录。是集凡文七卷、诗一卷。粲早入词馆，负盛名。洎官工科，以劾张璁、桂萼，偃蹇终身。然亦缘是息意邱园，研心经史，学问具有根柢。又为王鏊门人。《明史》粲本传称其少谒鏊，鏊异之曰：“此子必以文名天下。”其授受亦有端绪。《徐时行序》称其出入左氏、司马迁，无论魏晋。《彭年序》以为专法马、班，雄深雅健，东汉诸家所不及。推奖颇为太过。至黄宗羲《明文海》云：“贞山文秀美平顺，不起波澜，得之王文恪居多，乃欧阳氏之支流。”则平心之论，当之无愧色矣。其《忆父诗》一首，《明诗综》云七岁所作，然风格老成，不应至是，疑或有所夸饰。至於《担夫谣》之类，有香山新乐府遗音。《赠别王直夫二首》之类，亦绰有风格。尤未可以篇什无多，遂谓曾子固不能诗也。
△《念庵集》二十二卷（江西巡抚采进本）
明罗洪先撰。洪先有《冬游记》，已著录。洪先不及见王守仁，而受学於其乡人李中。中之学出於杨珠，故其说仍以良知为宗。后作守仁年谱，乃自称曰门人，不免讲学家门户之习。其学惟静观本体，亦究不免於入禅。然人品高洁，严嵩欲荐之而不得，则可谓凤翔千亻刃者矣。其集初刻於抚州，再刻於应天。最后诸门人编为此本，而门人胡直序之。称其学凡三变，文亦因之。初效李梦阳；既而厌之，乃从唐顺之等相讲磨；晚乃自行己意。其《答友人书》取譬於水，谓“古之人有能者，必其中有自得实见，斯道之流行，无所不在。虽欲不为波涛湍澜之致不可得”。斯亦有见之言也。此本为雍正癸卯其六世孙继洪等重刻。洪先之裔，乃名继洪，理不可晓，岂误解不逮事则不讳耶。
△《皇甫司勋集》六十卷（内府藏本）
明皇甫汸撰。汸有《百泉子绪论》，已著录。其诗文有《政学》、《还山》、《奉使》、《寓黄》、《家居》、《南都》、《禅栖》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。晚年手自删削，定为赋一卷、诗三十二卷、杂文二十七卷，冠以《集原》一篇。其诸集之名仍分注各卷之末。
朱彝尊《静志居诗话》称，汸集六十卷，即此本也。《集原》自述其诗，始为关、洛之音，一变为楚音，又一变为江左之音，又一变为燕、赵之音，又一变为蜀音，缕举其师友渊源甚详。今统观所作，古体源出三谢，近体源出中唐。虽乏深湛之思，而雅饬雍容，风标自异，在明中叶不失为第二流人。冯时可《雨航杂录》云：“皇甫百泉与王弇州名相埒，时人谓百泉如齐、鲁，变可至道。弇州如秦、楚，强遂称王。”王士祯《香祖笔记》以时可所评为确论云。
△《杨忠介集》十三卷、《附录》三卷（陕西巡抚采进本）
明杨爵撰。爵有《周易辨录》，已著录。是编第一卷为奏议，二卷为序、碑、记，三卷为传，四卷为书，五卷为家书，六卷为语录，七卷为祭文、志铭、杂著，八卷至十二卷则皆诗。世宗时斋醮方兴，士大夫率以青词取媚，而爵独据理直谏。
</div>
    <div class="pagination">
<a href="四库全书总目提要_page211.html">上一页</a><span>...</span><a href="四库全书总目提要_page207.html">207</a><a href="四库全书总目提要_page208.html">208</a><a href="四库全书总目提要_page209.html">209</a><a href="四库全书总目提要_page210.html">210</a><a href="四库全书总目提要_page211.html">211</a><span class="current-page">212</span><a href="四库全书总目提要_page213.html">213</a><a href="四库全书总目提要_page214.html">214</a><a href="四库全书总目提要_page215.html">215</a><a href="四库全书总目提要_page216.html">216</a><a href="四库全书总目提要_page217.html">217</a><span>...</span><a href="四库全书总目提要_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
