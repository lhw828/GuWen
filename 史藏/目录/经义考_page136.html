<!DOCTYPE html>
<html>
<head>
    <meta charset="UTF-8">
    <title>经义考 - 第 136 页/共 381 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经义考 - 第 136 页/共 381 页</h1>
    <div class="content">　　宋志三卷
　　佚
　　余氏【端礼】毛诗説略
　　佚
　　罗氏【维藩】诗解
　　二卷
　　佚
　　杨万里志墓曰罗价卿讳维藩庐陵人擢进士第授廸功郎南雄州保昌县尉陞从政郎着诗解二卷
　　王氏【大宝】诗解
　　佚
　　张氏【淑坚】诗解
　　佚
　　黄氏【邦彦】毛诗讲义
　　宋志三卷
　　佚
　　林氏【岊】毛诗讲义
　　宋志五卷
　　佚
　　【原阙】


　　胡氏【维宁】诗集善
　　佚
　　谢氏【谔】诗解
　　二十卷
　　佚
　　潘氏【好古】诗説
　　佚
　　吕祖谦作墓志曰好古字敬修一字伯御松阳人喜著书有诗春秋语孟中庸説合五十一卷
　　呉氏【曾】毛诗辨疑
　　佚
　　抚州府志呉曾字虎臣崇仁人髙宗时以献书得官累迁至吏部郎中孝宗朝出知严州致仕
　　陈氏【知柔】诗声谱
　　二卷
　　佚
　　黄氏【度】诗説
　　宋志三十卷
　　未见
　　叶适序曰往年徐居厚言文叔蚤为诸经解书略具矣时公未四十也顷岁每有学者自金陵至言公常用周礼注疏与王氏新经防论夜率逾丙昼漏未上辄叩门曰已悟于是公七十五矣呜呼斯可谓以学始终欤公既殁始得其诗説三十卷自文字以来诗最先立教而文武周公用之尤详以其治考之人和之感至于与天同德者盖已教之诗性情益明而既明之性情诗歌不异故也及教衰性蔽而雅颂已先息又甚则风謡亦尽矣虽其遗余犹髴未冺而霸强迭胜旧国守文仅或求之人之材品髙下与其识虑所至时或验之然性情愈昏惑而各意为之説形摘裂以从所近则诗安得复兴而宜其遂亡也哉况执秦汉之残书而徒以训义相宗者乎公于诗尊序伦纪致忠达敬笃信古文旁录众善博厚怛而无迂重之累辑绪悠久而有新美仁政举而应事肤鋭王制定而随时张弛然则性情不蔽而诗之教可以复明公其有志于是欤按易有程春秋有胡而诗集传之善者亦数家大抵欲收拾羣义酌其中平以存世教矣未知性情何如尔今公之书既将并行读者诚思其教存而性明性明而诗复则庶几得之不然非余所知也
　　马氏【和之】毛诗图
　　阙
　　夏文彦曰马和之钱唐人绍兴中登第善畵人物山水效呉装笔法飘逸务去华藻自成一家髙孝两朝深重其畵每书毛诗三百篇令和之图写官至工部侍郎
　　文征明曰思陵尤爱马和之畵每书毛诗虚其后令和之为图
　　汪珂玉曰马和之毛诗图衞风鹑奔章不写宣姜妷事但写鹑雀奔疆树石动合程法览之冲然由其胸中自有风雅也定中图登邱相度得文公营徙之状子来趋事得国人悦服之象其苍莽攸郁则树之榛栗椅桐梓漆也定宿在中于以作室可想见矣干旄图孑孑干旄建于车后两服两骖而维之正见衞大夫见贤之勤而彼姝者子罄折且前是欲以卑之之气象耳衣褐作马蝗猫古法载驰图以许穆公本无唁衞事故不作驱马悠悠惟指其忧心焉而已乃犹作许大夫来告则以是夫人意中事故不妨象外摹写落笔飘逸仿呉装法也四册藏项又新家
　　按马和之毛诗图流传于世者有关雎葛覃螽斯桃夭汉广采蘩草虫采苹甘棠驺虞北风鹑之奔奔定之方中干旄载驰淇澳考槃木瓜伐檀蒹葭晨风衡门鸤鸠九罭鹿鸣常棣天保采薇蓼萧采芑鸿雁沔水鹤鸣白驹黄鸟斯干节南山正月十月之交雨无正小旻小宛小弁巧言何人斯巷伯谷风蓼莪大东四月北山小明鼓钟信南山大田桑扈鸳鸯鱼藻隰桑白华棫朴旱麓灵台云汉崧髙韩奕江汉振鹭丰年濳酌駉诸篇然多系摹本真迹罕存矣





　　经义考卷一百六
<史部,目录类,经籍之属,经义考>
　　钦定四库全书
　　经义考卷一百七
　　翰林院检讨朱彝尊撰
　　诗【十】
　　杨氏【简】诗解
　　佚
　　简自序曰孔子曰小子何莫学夫诗诗可以兴可以观可以羣可以怨迩之事父远之事君多识于鸟兽草木之名又曰兴于诗立于礼成于乐又曰诗三百一言以蔽之曰思无邪又谓伯鱼曰汝为周南召南矣乎人而不为周南召南其犹正墙面而立也与又曰诵诗三百授之以政不达使于四方不能专对虽多亦奚以为易诗书礼乐春秋其文则六其道则一故曰吾道一以贯之又曰志之所至诗亦至焉诗之所至礼亦至焉礼之所至乐亦至焉乐之所至哀亦至焉呜呼至哉至道在心奚必远求人心自善自正自无邪自广大自神明自无所不通孔子曰心之精神是谓圣孟子曰仁人心也变化云为兴观羣怨孰非是心孰非是正人心本正起而为意而后昏不起不昏直而达之则关雎求淑女以事君子本心也鹊巢昬礼天地之大义本心也柏舟忧郁而不失其本心也鄘柏舟之矢言靡他本心也由是心而品节焉礼也其和乐乐也得失吉凶易也是非春秋也达之于政事书也迹夫动乎意而昏昏而困困而学学者取三百篇中之诗而歌之咏之其本有之善之亦未始不兴起也善心虽兴而不自知不自信者矣舍平常而求深远舍我所自有而求诸彼学者有自信其本有也学礼焉则经礼三百曲礼三千皆我所自有而不可乱也是谓立至于缉熙纯一粹然和乐不勉而中无为而成虽学有三者之序而心无三者之异知吾心所自有之六经则无所不一无所不通有所感兴而曲折万变可也有所观于万物不可胜穷之形色可也相与羣居相亲相爱相临相治可也为哀为乐为喜为怒为怨可也迩事父可也远亊君可也授之以政可也使于四方可也无所不通无所不一是谓不面墙有所不通有所不一则阻则隔道无二道正无二正独曰周南召南者自其首篇言之亦其不杂者毛公之学自谓本诸子夏而孔子曰女为君子儒无为小人儒盖谓子夏又曾子数子夏曰吾与女事夫子于洙泗之间退而老于西河之上使西河之上疑女于夫子尔罪一也丧尔亲使民未有闻焉尔罪二也丧尔子丧尔明尔罪三也夫子夏之胸中若是其学可以弗问而知而况于子夏初未尝有章句徒传其説转而至于毛乎齐鲁诗今亡韩有其説韩与毛亦有善者今间取焉
　　楼钥曰敬仲诗解发明无邪之思谓古説难尽信虽载之左传者亦不可据尔雅亦多误大　所引亦有牵合诗序多失经意释文多好异音诗人讽咏或有戾于事实制度名数不尽合于礼典如此类未易槩举皆前辈所未发
　　按慈湖诗解不传亡其卷目当日楼大防遗书论辨存其説于攻媿集中葛覃鹊巢简兮氓兔爰箨兮出其东门候人七月东山狼跋棠棣六月车攻吉日庭燎斯干小旻小宛何人斯巷伯北山凡二十二条要之不取小序者其于聊乐我员谓员是姓大防非之以员本彭城刘氏奔魏自比伍员更姓古无此姓员乃语助辞则其解亦太穿凿矣
　　薛氏【季宣】反古诗説【一作诗性情説】
　　佚
　　季宣自序曰绍兴己夘冬走初本之诗序述广序越四岁癸未解官自东鄂始因其説而次第之名之反古诗説或者尤之曰诗古无説今子尽掊先儒之説而自为之説真古之遗説乎抑亦未能脱于胸臆之私乎曰固也古之无诗説也三百五篇之义诗序备矣由七十子之徒没经教汨于异端髙鲁毛韩家自为説凯风之义自孟轲氏已失其传由孟轲而来于今已一千祀矣今之説而谓之古宜未免乎胸臆之私人之性情古犹今也可以今不如古乎求之于心本之于序是犹古之道也先儒于此何加焉弃序而槩之先儒宜今之不如古也反古之説于是以戾然则反古之道又何疑为庄姜之诗不云乎我思古人实获我心言志同也志同而事一则古今一道尔天命之谓性庸有二理哉是则反古诗説未为戾已记有之曰人莫知苗之硕莫知子之恶言蔽物也有已而蔽于物则古人情性与今先儒之説未知其能通信能复性之初以自得心之正豁蔽以明物因诗以求序则反古之説其殆庶几乎
　　陈氏【傅良】毛诗解诂
　　二十卷
　　佚
　　叶绍翁曰考亭先生晚注毛诗尽去序文以彤管为滛奔之具以城阙为偷期之所止斋陈氏得其説而病之谓以千七百年女史之彤管与三代之学校以为滛奔之具偷期之所窃有所未安独藏其説不与考亭先生辨考亭微知其然尝移书求其诗説止斋答以公近与陆子静互辨无极又与陈同甫争论王覇矣且某未尝注诗所以説诗者不过与门人为举子讲义今皆毁弃之矣盖不欲滋朱之辨也今止斋诗传方行于世
　　陈埴曰止斋以桧亡为东周之始曹亡为春秋之终圣人系曹桧之诗于国风之末即其思周道思治之语为伤无王无霸之验愚谓周之东迁岂专关于一桧之亡而春秋之终岂专系于一曹之亡止斋之言或以无王无霸之时惟小国灭亡最先故小国思患最切是以圣人系诗作春秋每于小国观世变非谓由此二国致祸也
　　吕氏【祖谦】家塾读诗记
　　宋志三十二卷
　　存
　　朱子序曰诗自齐鲁韩氏之説不传而天下之学者尽宗毛氏毛氏之学传者亦众而王述之类今皆不存则推衍毛説者又独郑氏之笺而已唐初诸儒为作疏义因譌踵陋百千万言而不能有以出乎二氏之区域至于本朝刘侍读欧阳公王丞相苏黄门河南程氏横渠张氏始出已意有所发明虽其浅深得失有不能同然自是之后三百五篇之微词奥义乃可得而寻绎盖不待讲于齐鲁韩氏之传而学者已知诗之不专见于毛郑矣及其既久求者益众説者愈多同异纷纭争立门户无复推让祖述之意则学者无所适从而或反以为病今观吕氏家塾之书兼总众説巨细不遗絜领持纲首尾兼贯既足以息夫同异之争而其述作之体则虽融防通彻浑然若出于一家之言而一字之训一事之义亦未尝不谨其説之所自及其断以已意虽或超然出于前人意虑之表而谦让退托未尝敢有轻议前人之心也呜呼如伯恭父者真可谓有意子温柔敦厚之教矣学者以是读之则于可羣可怨之旨其庶几乎虽然此书所为朱氏者实熹少时浅陋之説而伯恭父误有取焉其后厯时既久自知其説有所未安如雅郑邪正之云者或不免有所更定则伯恭父反不能不置疑于其间熹窃惑之方将相与反覆其説以求真是之归而伯恭父已下世矣呜呼伯恭父已矣熹之衰頽汨没其势又安能复有所进以独决此论之是非乎伯恭父之弟子约既以是书授其兄之友邱侯宗卿而宗卿将为版本以传永久且以书属熹叙之熹不得辞也廼略为之説因并附其所疑者以与四方同志之士共之而乂以识予之悲恨云尔
　　魏了翁后序曰予昔东游闻诸友朋曰东莱吕公尝读书至躬自厚而薄责于人若凝然以思由是虽于僮仆间亦未尝有厉声疾呼是知前辈讲学大要惟在切已省察以克其偏非以资口耳也盖不宁惟是今观其所编读诗记于其处人道之常者固有以得其性情之正其言天下之事美盛德之形容则又不待言而知至于处乎人之不幸者其言发乎忧思哀怨之中则必有以考其性情防总众説凡以厚于美化者尤切切致意焉姑以一义言之考槃小宛臣之不得于其君者也曰独寐寤言永矢勿谖曰明发不寐有怀二人小弁凯风子之不得于其亲者也曰何辜于天我罪伊何曰母氏圣善我无令人燕燕谷风妇之不得于其夫者也曰先君之思以朂寡人曰不念昔者伊余来暨终风之子谑浪笑傲而母曰莫往莫来悠悠我思柏舟之兄弟不可以据而不遇者则曰静言思之不能奋飞何人斯之友其心孔艰而遭説者则曰及尔如贯谅不我知呜呼其忠厚和平优柔肫切怨而不怒也其待人轻约责已重周仁而不忮也盖不曰是亦不可以已也是不殆于弃言也凡以天理民彝自有不可者吾知尽吾分焉耳已使其由此悔悟幡然惟善道之归则固我所欲也不我以也我固若是小丈夫哉悻悻然忿忮鄙吝发于辞色去之惟恐不急也虽然是特诗中一义耳而是义也触类以长之又不止是今东莱于此皆已反覆定图所以为学者求端用力之要深切着明已矣诚能味其所以言而有以反求于己如苟卿氏所谓为其人以思之除其害以持养之者殆将怡然泮然以尽得于兴观羣怨之言而歆动鼓舞有不能己巳者矣某非能之方将愿学因眉山贺春卿欲刻此书以广其传而属余序之姑以所闻见识诸末自今或有进焉则斯序也犹在所削
　　陈振孙曰博采诸家存其名氏先列训诂后陈文义剪截贯穿如出一手已意有所发明则别出之诗学之详正未有逾于此书者也然自公刘以后编纂已偹而条例未竟【缺】学者惜之
　　黄佐曰吕氏读诗记最为精确第专主小序与集传不同然朱子序之其推逊之也至矣
　　陆鈛序曰予尝读吕氏读书记大事记未睹读诗记也近得宋本于友人丰存叔读而爱之其书宗毛氏以立训考注疏以纂言剪缀诸家如出一手有司马子长贯穿之妙研精殚岁融会涣释有杜元凯真积之悟縁物丑类辨名正义有郑渔仲考据之精兹余之所甚爱焉廼柱史应台傅公刻于南昌郡刻成或问余曰今诗学宗朱氏集传矣刻吕氏何居余应曰子谓朱吕异説惧学者之多岐耶夫三百篇微词奥义邈哉遐矣齐鲁毛韩譬则蹊径之始分也其适则同也注疏所由以适也譬则辙也朱氏吕氏盖灼迷而导诸往也譬则炬与帜也吕宗毛氏朱取三家固各有攸指矣安得宗朱而尽弃吕耶朱説记采之吕説传亦采之二子盖同志友也非若夫立异説以相胜也善学者审异以致同不善学者反同以求异是故刻吕氏以存毛翼朱求合经以致同而已矣虽然余于是窃疑焉三家之诗唐人已失其传虽有存焉者譌矣毛诗固未尝亡也后世经生寻坠绪之三家不啻珠璧弃未亡之毛氏直如弁履何哉毛氏行而三家废君子既已惜之集传出而毛氏之学寖微又奚为莫之慨也夫去近古者言虽赜而似真离圣远者説虽详而易淆故曰冡尺虽断可定钟律毛氏殆未可轻訾也或曰然则将尽信毛氏可子曰余观其释鸱鸮合金縢释北山蒸民合孟子昊天成命合国语硕人清人黄鸟皇矣合左传由庚诸篇合仪礼其可尊信视三家独多故吕氏之言曰毛诗与经传合最得其真朱子亦曰其从来也远有传据证验不可废者是则刻吕氏以存毛翼朱求合经以致同而已矣吕氏凡二十二卷乃公刘以后编纂未就其门人续成之兹又斯文之遗憾云
　　顾起元序曰东莱先生吕成公读诗记旧南雍蜀省皆有刻岁久夷澷罕行于世余家有藏本南考功陈君取而讽焉谋于寮苏君程君授诸梓既成属余以序余维国家功令立诗学宫士所受以紫阳集传为宗一切古注疏罢勿肄故成公所记虽学士大夫心知好之而不获与紫阳偶余间尝反覆研味防诸往志得其説与文公异者凡有四焉文公取夹漈郑氏诋諆小序之説多斥毛郑而以已意为之序成公则尊用小序且谓毛诗率与经传合为独得其真其异一也文公释思无邪谓劝善惩恶究乃归正非作诗之人皆无邪成公则直谓诗人以无邪之思作之云耳其异二也文公以桑中溱洧即是郑衞二雅乃名为雅成公则谓二诗并是雅声彼桑间濮上圣人固已放之其异三也文公以二南房中之乐正大小雅朝廷之乐商颂周颂宗庙之乐桑中溱洧之伦不可以荐鬼神御宾客成公则谓凡诗皆雅乐也祭祀聘享皆用之惟桑濮郑衞之音乃世俗所用元不列于三百篇数其异四也余又尝因此攷之而觉成公之説长诗序自毛苌郑沈重萧统皆以为子夏出韩文公谓子夏有不序诗之道三疑汉儒所附托伊川断以小序作于当时国史而大序非圣人不能程大昌又辨小序古序也两语外续而申之依范晔廼衞宏所缀诸説棼棼迄无定论然诗之有序也犹听讼之有证验也证验必于其人与世之近者求之以毛氏之源流子夏贯穿先秦古书自河间献王已深知其精者犹不足信今用已见隃度静女采葛诸诗为若后世子夜之歌估客之乐者郑樵章俊卿之论是且奚据哉有善有恶诗词固尔作者之志非美善则刺恶何邪之有故均一滛佚之辞也书奔者之思则邪书刺奔者之思则正今第以辞而邪之则叔于田本刺郑庄也而辞乃爱段扬之水本刺晋昭也而辞乃戴武是直为后世美新劝进之嚆矢矣圣人奚取焉廼存之为乱贼口实哉汉志载衞地桑问濮上之阻男女亟聚会声色生焉近代博南新郑著录言郑声淫者谓郑国作乐之声过于淫非谓郑诗皆淫也是以乐记曰流僻邪散狄成涤滥之音作而民淫乱夫声与辞其分固已晰矣青衿安知非以刺学风雨安知非以思贤有女同车安知非以刺婚遵大路安知非以留君子而必以为淫昏不检之人自道其谑浪啁哳之语乎圣人所删者又何等篇曾是斥秽登良廼憗寘此也左氏记季札之观乐也所歌者鄘郑衞皆在焉则诸诗固雅乐矣使其为里巷狭邪所用周乐恶得有之鲁之乐工又何自取异国淫邪之辞肄之于韶夏濩武间也且郑伯如晋子展赋将仲子郑伯享赵孟子太叔赋野有蔓草郑六卿饯韩宣子子□赋野有蔓草子太叔赋褰裳子游赋风雨子旗赋有女同车子栁赋箨兮皆见美于叔向赵孟韩起然则郑诗未尝不可施于燕享假令尽为滛奔所作岂有两国君卿大夫相见乃自歌其里巷狭邪之滛辞以黩媟俎豆下伍伶诨者哉必不然矣盖徧攷宋儒方回马端临辈所论著错以古今诸贤之言二书异同较若指掌而成公之説其理似有不可废者士君子生千载之后读古人书政自未易诗又多微辞尤难臆决要在衷诸理而是质诸心而安耳苟其有得于心与理即璅语稗説持之有故犹不可弃况于贤人君子言重席解頥之论确有师承可俟百世而不惑者哉然则读文公集传者于成公所记恶可忽诸抑又闻扬雄有言哓哓之学各习其师范晔亦云书理无二义归有宗硕学之徒莫之或徙故通人鄙其固夫攷正亡逸稽覈异同使积滞羣疑涣然氷释固通经博古者之大快也余故详次昔人所评为读二家诗偹折衷焉
　　项氏【安世】毛诗前説
　　宋志一卷
　　佚
　　陈振孙曰攷定风雅篇次而为之説其曰前説者末年之论有少不同故也
　　诗解
　　宋志二十卷
　　佚
　　唐氏【仲友】诗解
　　佚
　　戚雄曰唐説斋读经于诗最有发明如以硕鼠为爱君之至真有精思卓识



　　经义考卷一百七
　　钦定四库全书
　　经义考卷一百八
　　翰林院检讨朱彝尊撰
　　诗【十一】
　　朱子【熹】毛诗集传
　　宋志二十卷
　　存
　　朱子自序曰或有问于余曰诗何为而作也余应之曰人生而静天之性也感于物而动性之欲也夫既有欲矣则不能无思既有思矣则不能无言既有言矣则言之所不能尽而发于咨嗟咏叹之余者必有自然之音响节奏而不能已焉此诗之所以作也曰然则其所以教者何也曰诗者人心之感物而形于言之余也心之所感有邪正故言之所形有是非惟圣人在上则其所感者无不正而其言皆足以为教其或感之之杂而所发不能无可择者则上之人必思所以自反而因有以劝惩之是亦所以为教也昔周盛时上自郊庙朝廷而下达于乡党闾巷其言粹然无不出于正者圣人固已协之声律而用之乡人用之邦国以化天下至于列国之诗则天子巡狩亦必陈而观之以行黜陟之典降自昭穆而后寝以陵夷至于东迁而遂废不讲矣孔子生于其时既不得位无以行帝王劝惩黜陟之政于是时举其籍而讨论之去其重复正其纷乱而其善之不足以为法恶之不足以为戒者则亦刊而去之以从简约示久远使夫学者即是而有以考其得失善者师之而恶者改焉是以其政虽不足以行于一时而其教实被于万世是则诗之所以为教者然也曰然则国风雅颂之体其不同若是何也曰吾闻之凡诗之所谓风者多出于里巷歌謡之作所谓男女相与咏歌各言其情者也惟周南召南亲被文王之化以成德而人皆有以得其性情之正故其发于言者乐而不过于滛哀而不过于伤是以二篇独为风诗之正经自而下则其国之治乱不同人之贤否亦异其所感而发者有邪正是非之不齐而所谓先生之风者于此乎变矣若夫雅颂之篇则皆成周之世朝廷郊庙乐歌之词其语和而庄其义寛而宻其作者往往圣人之徒固所以为万世法程而不可易者也至于雅之变者亦皆一时贤人君子悯时病时之所为而圣人取之其忠厚恻怛之心陈善闭邪之意尤非后世能言之士所能及之也诗之为经所以人事浃于下天道偹于上而无一理之不具也曰然则其学之也当奈何曰本之二南以求其端参之列国以尽其变正之于雅以大其规和之于颂以要其止此学诗之大旨也于是乎章句以纲之训诂以纪之讽咏以昌之涵濡以体之察之情性隐微之间审之言行枢机之始则修身齐家平均天下之道其亦不待他求而得之于此矣
</div>
    <div class="pagination">
<a href="经义考_page135.html">上一页</a><span>...</span><a href="经义考_page131.html">131</a><a href="经义考_page132.html">132</a><a href="经义考_page133.html">133</a><a href="经义考_page134.html">134</a><a href="经义考_page135.html">135</a><span class="current-page">136</span><a href="经义考_page137.html">137</a><a href="经义考_page138.html">138</a><a href="经义考_page139.html">139</a><a href="经义考_page140.html">140</a><a href="经义考_page141.html">141</a><span>...</span><a href="经义考_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
