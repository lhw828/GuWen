<!DOCTYPE html>
<html>
<head>
    <meta charset="UTF-8">
    <title>钦定天禄琳琅书目 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定天禄琳琅书目 - 第 26 页/共 30 页</h1>
    <div class="content">




　　事类赋【一函十四册】
　　篇目同前
　　此书于毎卷呉淑衔名之后留空一行葢本欲列校梓者之名而未经刋入其卷三十后所载边惇徳等衔名虽与前第一部同而版式各异橅刻特精实出锡山华本之上
　　明仇英藏本有十洲印按王穉登丹青志载英字实父号十洲太仓人移家郡城画师周臣而格力不逮工于临摹往往乱真


　　纪纂渊海【四函三十二册】
　　宋潘自牧着一百卷前明陈文燧胡维新二序次编校姓氏
　　考金华府志自牧金华人官福州教授其书不载于宋史及文献通考诸书今观陈文燧序称予先世求之闽蜀得其前编周流呉越复购后编宝玩葢几百年矣云云是自牧此书其初原有前后两编亦无刋行定本故文燧既云求得又云复购也文燧序又称余戊寅冬承乏畿南公暇谬为补注剥落太甚者属别驾蔡公司理顾公学博呉公采辑诸书补缺序次示诸太守越峯王公邑令呉君皆愿捐俸梓之梓成分为门若干条若干卷若干云云据此则是书不但为文燧所刋其卷目门类亦更定于文燧之手书中所分一百卷并分为五十八部者未必与自牧原书一一符合也考明太学题名碑文燧临川人嘉靖壬戌进士其序作于万厯己卯时为河南按察副使胡维新与文燧同官故为之序维新余姚人嘉靖己未进士亦见太学题名碑
　　阙补卷十二【十六】卷十六【十二】卷二十四【三】卷四十【三十七】卷五十七【二十六】卷六十五【十一】卷七十四【十一】卷七十五【二十六三十一】卷八十【二十四】卷八十五【二十二二十三】卷八十六【二二十】
　　古今合璧事类备要【十二函一百二十册】
　　前集六十九卷后集八十一卷续集五十六卷宋谢维新编别集九十四卷外集六十六卷宋虞载编前集首载维新自序宋黄似道跋
　　此书毎集卷首标题之下皆称三衢夏相重摹宋版校刋则知此书非宋椠矣第宋时既经刋行而文献通考宋史艺文志均未着録则此书在明以前流传固少也谢维新虞载皆建安人维新字去咎载字子厚并见书中黄似道夏相无考
　　古今合璧事类备要【八函三十八册】
　　篇目同前阙黄似道跋
　　此书各集卷首皆割去夏相校刻一行补以别纸其清朗迥出前部之上葢同出一版而选纸选墨橅印独工书贾以其精好遂思作伪耳
　　明邵宝藏本印记见前书中又有端本印端字俱作山旁亦系书贾伪作不足采入


　　阙补别集卷八【五】
　　羣书集事渊海【六函三十二册】
　　不着撰人姓氏四十七卷前明刘健序后明李东阳谢迁二序
　　按明高儒百川书志以此书为治间人所撰今考李东阳序则称国初人辑不着姓名谢迁序则称此书所采自春秋战国迄于前元而不著名氏岂元末之际穷居避世而托志于文字以终其身者如虞卿之徒欤一称国初一称元末俱不属之治则是百川书志所载祗以东阳与迁健三序皆作于治乙丑遂误以刻书之日为撰书之年耳健序称内官监左少监贾公性近于货书家得书四十七卷若类聚合璧之比题曰羣书集事渊海甚便观览公爱而重之因校正舛讹重新诸梓云云则此书刻自明季中官资饶而工审宜其橅印独精矣考明史刘健字希贤洛阳人天顺四年庚辰进士累官少师吏部尚书华葢殿大学士赠太师諡文靖谢迁字于乔余姚人成化十一年乙未进士第一官少傅戸部尚书谨身殿大学士諡文正东阳见前
　　锦绣万花谷【二函十六册】
　　不着纂人姓氏八十卷前自序
　　考陈振孙书録解题载锦绣万花谷四十卷续四十卷谓序称淳熙十五年作而不著名氏门类无伦理序文亦拙今此书所列巻数相同其序亦载于书首则犹存宋椠之旧而橅刻不佳系翻版之故也
　　艺文类聚【四函四十四册】
　　唐欧阳询着一百卷前询自序
　　按唐书艺文志此书系询与令狐徳棻赵宏智等同修则询固总其成者陈振孙书録解题谓其所载诗文赋颂之属多今世所无之文集故宋人咸重其书诸家簿録无不载之此本橅印颇精而不志刋刻年月以版式纸质较之系为明椠欧阳询字信本临湘人官太子率更令文馆学士封渤海男新唐书有传
　　明四明范大澈藏本所钤诸印大半见前其称句章灌园叟者考后汉书郡国志防稽郡县余姚句章又郭璞注山海经称句余之山在余姚南句章北故二县因以为名云以地理考之句章即今鄞县地也又有卧云印考朱彛尊明诗综小传云陈宗虞字于韶阆中人嘉靖庚戌进士官按察副使有卧云楼稿据此则卧云当为宗虞私印其余典客待従之臣并典属国冏庵寳墨斋开承堂金义玉几诸印未知谁氏所钤




<史部,目录类,经籍之属,钦定天禄琳琅书目,卷九>
　　新编古今事文类聚【十三函一百三十册】
　　前集六十卷后集五十卷续集二十八卷别集三十二卷宋祝穆编新集三十六卷外集十五卷富大用编书首有穆自序
　　按祝穆自序作于淳祐丙午六年而宋史艺文志不载此书似是穆虽撰成自为作序而其书仍未刋行是以宋史不为着録又按书中新集外集皆为富大用所编因其于职官一门独畧特为増辑大用为何代人虽不可考然新集别集卷首次行俱标南江富大用时可编则一创一因犂然可见且全部标题特用新编二字自与穆书原本有别其非旧刻无疑乃近时坊间通行别本俱削去大用之名竟以全书尽属之祝穆误矣考凌迪知万姓统谱祝穆字和甫其先由江陵迁歙穆従朱子受业以儒学昌其家所着有事文类聚方舆胜览诸书阙补续集巻十【三十六】新集卷十九【十二】
　　唐诗纪事【六函四十八册】
　　宋计有功着八十一卷前有功自序宋王禧序目録后载明张子立识语
　　计有功宋史无传按凌迪知万姓统谱但称有功居魏公幕府绍兴中遣诣行在奏对献所着晋鉴云云而未详其里居今观其书中自序识为临卭则知有功乃蜀人也王禧序作于嘉定甲申嵗称庆元辛酉始得是书立命数十吏传録繙阅累年手自讐校十是正其七八乃锓之于懐安郡斋是此书初刻系出于王禧之手而张子立又为重校覆刋因作识语于其后也又考朱彞尊明诗综小传张子立字原礼黄县人中嘉靖丙戌科进士官至右佥都御史巡抚延绥
　　梁澍收藏印记无考


　　阙补卷五十一【五】














　　钦定天禄琳琅书目卷九
　　钦定四库全书
　　钦定天禄琳琅书目卷十
　　明版集部
　　楚辞【二函十二册】
　　周屈平着附宋玉景差贾谊淮南王安东方朔严忌王襃刘向王逸拟骚诸篇共十七卷后汉王逸章句书首载史记屈平本传次汉班固序次梁刘勰辨骚目録后附楚辞疑字直音补一卷
　　按世传楚辞最著者一为王逸章句一为晁无咎重编一为朱子楚辞集注朱子集注止八卷已见前宋版中矣其余卷目分合互有异同考隋书经籍志楚辞十二卷注云后汉校书郎王逸注而唐书艺文志乃云王逸注楚辞十六卷已増多四卷矣其又称十七卷者据晁公武读书志言淮南王安始作离骚传刘向典校经书分为十六卷东京班固贾逵各作离骚章句余十五卷阙而不説至逸自以为南阳人与原同土悼伤之复作十六卷章句又续为九思取班固二序附之为十七篇夫十七篇即十七卷也宋时洪兴祖作补注楚辞其卷目悉遵原本然观晁氏所述王逸章句止十六卷其増多一卷者以逸续九思与班固二序合数之耳此本分十七卷而班序不入卷中又与宋时传本不同矣其卷首之载史记本传则始于晁无咎之重编无咎以东方朔严忌皆汉武帝廷臣淮南小山之辞不当先朔忌又以王逸为东汉人所作九思与刘向辈相阔且十七卷亦非旧録故删去一卷止存十六卷并于逸所着离骚其中有训释浅陋者悉为之删汰而録司马迁原冠之于首説详读书志中至于刘勰辨骚隋唐两志俱未论述惟读书志述洪兴祖补注楚辞自序言辨骚非楚辞本书不当録云云则亦古本所有而曽经兴祖删汰此本葢复存其旧而亦不入卷数也其疑字直音补一巻宋人诸簿録中俱未见着其名当又出于兴祖无咎之后此本虽无刋刻年月然以版式定之则为明代坊间所梓行者故其橅印亦复不能精善若以前宋版中集注一书较之其纸色墨香则相去逺甚矣
　　江隂徐氏印未详何人


　　曹子建集【一函四册】
　　魏曹植着十卷
　　考子建集见于隋志者称三十卷见于唐志及书録解题者皆二十卷见于读书志及宋史艺文志者则止十卷此本前后俱无序跋目録后有元丰五年万玉堂刋木记亦分十卷与读书志宋志同其书橅刻甚精印纸有金粟山印记古色可爱惟目録末叶卷一首叶纸色不同字体亦异当是先有宋本阙此二叶因为翻刻并以原书所阙重写补刋或旧有序跋俱经私汰未可知也
　　陶靖节集【一函八册】
　　晋陶潜着十卷前梁昭明太子萧统序次陶集总论次统撰陶渊明传
　　此书亦不载刋刻年月卷十未于顔延之撰陶征士诔休之序录之外凡宋人刊刻陶集诸序皆附録于卷中则此本之非宋椠无可疑矣况其橅刻本不甚工也
　　收蔵诸印无攷


　　类笺唐王右丞集【二函十二册】
　　唐王维着诗集十卷文集四卷前明顾起经序次凡例次开局氏里次王集表敕次王集列传次王氏世系并图目録未载右丞诗画评一卷后唐诸家同咏集一卷唐诸家赠题集一卷右丞年谱一卷外编一卷外编后有起经识语
　　按此书凡例称诗集旧本系六卷今析为十卷文四卷编置末册其开局氏里后标嘉靖三十四年十二月望授锓三十五年六月朔完局毎卷末俱记刋书之月并校阅诸姓氏可谓郑重经营者矣版虽不能甚工而字画清朗尚称佳本考常州志顾起经字长济无锡人以国子生谒选授广东盐课副提举兼署市舶弟起纶辑明诸家诗名国雅为世所重
　　分类补注李太白诗集【二函十六册】
　　唐李白着元杨齐贤集注萧士斌补注二十五卷前元版中有是书目録末叶版心标至大辛亥三月刋此本版式似之而目録末叶版心则称正统己巳二月印当即由前版翻出者其所载建安余氏勤有堂刋木记系仍元刻之旧然元刻尚有李阳氷乐史宋敏求曽巩毛渐诸序此则全佚之矣子谦李春阳二印未详其人


　　分类补注李太白诗集【一函六册】
　　篇目同前附文集五卷共三十卷前唐李阳氷序次宋乐史别集序次唐李华李公墓志次宋刘全白李公碣记次宋宋敏求曽巩后序各一篇此本诗集首卷标题下先列杨齐贤萧士赟名次标呉防郭云鹏校刊而文集首卷则苐标云鹏编次不列齐贤士赟葢以文集无两家注故也按云鹏自标呉防而吴中志乘不见其名书中但称校刊编次前后俱不自为序跋以后欧阳文粹一书证之亦称云鹏校刊而序跋俱无则疑云鹏者苐书肆中刻梓鬻市人耳特此本橅印精洁逺出前部之上当亦书林良贾也
　　明王时敏蔵本印记见前


　　集千家注杜工部诗集【二函二十三册】
　　唐杜甫着诗集二十卷附文集二卷前宋王洙王安石胡宗愈蔡梦弼四序后载甫墓志本传二篇前元版中有是书辗转翻刻本记互异然标题俱称集千家注分类杜工部集此则明人所梓行者删去分类二字所收序文亦与元刊不一按后一部标题次行称玉几山人校刊此本无之所空一行亦未别刊姓氏则知玉几山人者必为明人书贾欲伪作宋椠嫌其名而掩之固了然也
　　集千家注杜工部诗集【四函二十三册】
　　篇目同前阙墓志本传
　　此为前版初印之本字画较为清朗纸质之洁腻亦逺胜之
</div>
    <div class="pagination">
<a href="钦定天禄琳琅书目_page25.html">上一页</a><span>...</span><a href="钦定天禄琳琅书目_page21.html">21</a><a href="钦定天禄琳琅书目_page22.html">22</a><a href="钦定天禄琳琅书目_page23.html">23</a><a href="钦定天禄琳琅书目_page24.html">24</a><a href="钦定天禄琳琅书目_page25.html">25</a><span class="current-page">26</span><a href="钦定天禄琳琅书目_page27.html">27</a><a href="钦定天禄琳琅书目_page28.html">28</a><a href="钦定天禄琳琅书目_page29.html">29</a><a href="钦定天禄琳琅书目_page30.html">30</a><a href="钦定天禄琳琅书目_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
