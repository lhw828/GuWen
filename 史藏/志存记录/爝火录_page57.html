<!DOCTYPE html>
<html>
<head>
    <meta charset="UTF-8">
    <title>爝火录 - 第 57 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 57 页/共 128 页</h1>
    <div class="content">
　　刘良佐部卒肆掠和州。诸生张侣颜妻王氏，同母匿朝阳洞；卒攻洞急，氏以子付母曰：『贼势汹汹，我少妇，即苟免，何面目回夫家。此张氏一线，善抚之』！言讫，挺身跳洞外；洞高数十仞，乱石巉岩若锋刃，碎身死。

　　二十三日（甲辰）

　　刘孔昭奉母挈家，率总兵十三员由福山塘入，欲据苏州。南京既陷，总兵徐观海劝孔昭死守太平，孔昭议守苏州。至福山塘谢家胶浅，雇小舡驳重至郡；至六月初一，始抵苏州。而大清兵已屯浒墅，急由阊门过胥门；为大清兵所败，下太湖去。

　　大清安抚使至常州；有石生者，投池中死。

　　诸生董元哲痛哭死。

　　一乡人卖柴入城，闻安抚使至，弃船跃入文城坝南龙游河死。

　　中书舍人龚廷祥，字伯兴（一作□潜），无锡人；马世奇门生也。崇祯十六年进士。知国祚必移，寄书与子，预以死自誓；与友人约偕死，其友背之，乃肃衣冠步至武定桥投水死。

　　南京陷，廷祥哭声不绝；搜箧得四金，遣仆持归供母，书片纸与母诀。至是，豫王大索群臣之不朝者；遂具冠带至武定桥，望拜孝陵自沉。有女静昭，能诗，作「鹃红集」以悲其父；吴中传之。

　　廷祥寄子书云：『吾自正月出门，与母执手相别；意欲得一诰封，以荣父母。四月十八日，果命下，准诰封；吾事济矣。时方欲一见老母，以殉国事。不意五月十一乘舆播迁，晨同吴年兄到水门欲出去，白刃数重把截回。至十三日早晨，易服出城，又有多兵将刀枪乱加，缚之城上；吾命已该绝，终以不见老母为恨！亦思此心何心，甘事二君乎？汝辈要小心谨慎，奉事祖母。切不可作务外事，切不可得罪于人，致惹灾祸！吾虽在地下，有余荣矣。吾生平事君，欲学古人；所以至此，念之怆然』。中翰没后百又五年，其曾孙任道录示。

　　二十四日（乙巳）

　　户部主事吴嘉胤投缳死。嘉胤，字绝如，松江华亭人，天启四年举人。方奉使出都，闻变亟还，死之。

　　大清髡发令下，嘉胤冠带谒孝陵，既登雨花台拜方正学像痛哭；乃于宋杨忠襄墓松下自缢。遗书命致豫王，一请善视故君，一请勿伐孝陵树木，一请择江南僻地封太祖裔以备大明宾恪。时年七十岁。

　　江阴县知县林之骥解印绶，泣庙去；参将张宿及陈海防、吴县丞相继去。

　　金坛王汝绍，字希高；闻燕京陷，哭三日，目尽肿。留都之变，时时泣语其老奴欲死；奴曰：『郎君幼』！希高曰：『人有一半天，吾安能顾渠』。一日，敛锁钥付家人曰：『吾暂出；有急，可沉井中』。家人怪之，不敢问。明日，得尸于河，盖自沉也。

　　王铎点诸降臣名，至邹之麟，不应；铎即欲参之。张孙振谓钱谦益曰：『此系老先生同乡同籍，宜为周旋』！钱颔之，邹得无恙。孙振每对人夸云：『非我，邹衣老几乎弄出来』。邹厚谢之。而邹犹扬扬自称不屈。

　　二十五日（丙午）

　　执福王至南京。

　　刘良佐以帝至南京，宿兵于天界寺。诸降臣顿首豫王前，请赦其死，且求往见；豫王曰：『惟弗行君臣礼，可矣』！帝戴僧帽，着蓝布衣裤。诸臣见之，一揖一叩首；帝泣，诸臣亦泣。

　　时诸臣皆拜，独王铎直立戟手，数其罪恶；且曰：『余非尔臣，安所得拜』？遂攘臂呼叱而去。钱谦益乃伏地痛哭，不能起；曾王佐为扶出之。

　　大清安抚使至苏州，巡抚霍达、巡按周元泰、知府陈师泰、同知王文辅、推官万适、长洲知县李宾、吴县知县吴梦白等皆遁（「海角遗编」）。

　　霍达于北兵渡江后到任，泊舟河下，不入城；令大开各门，纵妇女出避。钱谦益既投诚于大清，以招降江南为己任；致书抚按及乡绅劝降，有「名正言顺，天与人归」等语。属其门客周荃与黄家鼒等充安抚，来苏时官府皆遁，士大夫争入山；家鼒等入城，民皆执香以迎。城中大姓，亦有设香案于门外者。

　　周荃，浒墅关布衣也；投降于大清，钱谦益荐其才，豫王署为安抚使，招降苏属州县。至常熟，知县曹元芳已逃；县丞马天锡出降，献本邑户口、地图、钱粮、册籍。典史杜某曰：『吾官虽小，尝食君禄矣；纵不能死，敢事二姓乎』？遂率妻子匿于某乡民舍（「海角遗编」）。

　　二十六日（丁未）

　　帝坐小轿入城，首帔包头、身衣蓝袍，油扇掩面；太后及妃金氏乘驴随后。夹路百姓吐骂，甚有投瓦砾者；以其任马、阮等而囚东宫也。至南门，易马进内守备府；见豫王叩首，王坐受之。命设宴于灵璧侯府，坐帝于太子位下；赵之龙等八人侍宴，乐户二十八人侑酒。酒半酣，豫王问帝曰：『汝先帝自有子，汝不奉遗诏擅自称尊，何居』？又曰：『汝既擅立，徒听奸臣报复私怨，不遣一兵讨逆，于心何安』？又曰：『崇祯遗体，止有太子逃难远来；汝既不让位，又辗转磨灭之，何为』？又曰：『我兵尚在扬州，汝何为便走？自主之耶？抑人教之耶』？帝汗流沾背，终无一语。席散，令羁候于江宁县署（「牧斋遗事」谓幽之司礼监韩赞周之私第）。

　　帝与太后及妃同居一室，惟安远侯柳祚昌、侍郎何楷侍之。帝嬉笑自如，但问马士英何在。

　　弘光既失国，时人咸恨不立潞王。太常少卿张希夏语大理寺丞李清曰：『吾尝奉敕奖谕潞王，亦中人耳；未见彼善于此也。王居杭时，常命内官下郡邑，广求古玩。又指甲长六、七寸，以竹筒护之：其为人可知矣』。大理少卿沈因培常曰：『使潞王立而钱谦益为相，其败坏与福王、马士英何异』？人是其言。

　　「明诗综」云：『甲申犹自可，乙酉怕杀我』二语，南宋时即有之；见范石湖诗注。江南至今传之，不意却成亡国之谶。

　　时迎降诸臣，致礼币有至万金者；钱谦益独薄，盖表己之廉洁也。柬端细书「太子太保礼部尚书兼翰林〔院〕学士臣钱谦益百叩首，谨启上贡。计开：□金银壶一具、法琅银壶一具、蟠桃玉杯一进、宋制玉杯一进、天鹿犀杯一进、夔龙犀杯一进、葵花犀杯一进、芙蓉犀杯一进、法琅鼎杯一进、文王鼎杯一进、法琅鹤杯一进、银镶鹤杯一进、宣德宫扇十柄、真金川扇十柄、弋阳金扇十柄、戈奇金扇十柄、百子宫扇十柄、真金杭扇十柄、真金苏扇四十柄、银镶象箸十双：右启上贡」。又署「顺治二年五月二十六日，太子太保礼部尚书兼翰林院学士臣钱谦益」。时郡人张滉与豫王记室，诸暨曾王佐善同得见谦益送礼帖子，记之以归。又语滉云：『是日谦益捧帖入府，叩首墀下，致词于王前；王为色动，接礼甚欢』。

　　礼部主事黄端伯不出，大清豫王遣使捕系之。屡谕之降，不从。

　　大清兵至，百官皆洗去寓所封字（一作示）；独端伯大书于门曰：「大明礼部仪注司主事黄端伯不降」。豫王遣骑邀之，不赴，因执。见豫王，左右趣之跪；端伯南面趺坐。令书职名，则书「大明臣子黄端伯」。王曰：『尔以弘光为何如主』？曰：『天王圣明』！曰：『马士英何如臣』？曰：『忠臣也』！众皆大哗。曰：『士英何得为忠』？曰：『士英不降，而率兵三千奉皇太后出居浙，扈从艰劳；何谓不忠』？因遍指左右降臣赵之龙、钱谦益、王铎等曰：『此皆反面事仇，不忠不义者也』！王曰：『素闻先生耿介孤直，今荐先生为弘文内院如何』？弗应。又曰：『闻尔好佛，今以善知识礼相持，如何』？亦不应。王拔刀而起，端伯伸颈曰：『头在此』！王释刀叹曰：『南来硬汉，仅见此人』！乃送之江宁狱。

　　豫王加太子龙兴国公，赐金铃鞍马、貂裘、宝帽，设牛酒于军中宴之。

　　二十八日（己酉）

　　赵之龙、朱国弼等传檄直省，谕令降顺大清。略曰：『自辽、金、元以来，由沙漠入主中国者，虽以有道伐无道，靡不弃好而构衅、问罪以称兵；曾有以讨贼兴师、以救援奋义、逐我中国不共戴天之贼、报我先帝死不瞑目之雠、雪耻除凶高出千古如大清者乎？有肃清京阙、修治山陵、安先帝地下之英魂、慰臣子域中之哀痛如大清者乎？有护持我累朝陵寝、修复我十庙宗祧、优恤其诸藩、安辑其残黎、擢用其遗臣、举行其旧政、恩深义重、义尽仁至如大清者乎？权奸当国，大柄旁落；初遣魏公韩而不奉词，继遣陈洪范而不报命。然后兴师问罪，犹且顿兵不进，迂回淮、泗，以待一介之来；自古王师，未有以礼以仁、雍容揖让如大清者也！助信佑顺，天与人归，渡大江而风伯效灵、入金陵而天日开朗。千军万马，寂无人声；白叟黄童，聚观朝市：三代之师，于斯见之。靖南覆没，谁提一旅之师？故主挟归，弥崇三恪之祀。凡我藩镇督抚，谁非忠臣？谁非孝子？识天命之有归，知大事之已去；投诚归命，保全亿万生灵，此仁人志士之所为，大丈夫以之自决者也。幸早图之！谓予不信，有如皦日。顺治二年（乙酉）五月，南京文武赵之龙等谨白』。

　　守安庆都督蒋若来自杀。若来，字龙江，长洲娄门外人。本名家子，有大力；与故将角，故将负，妻以女，以故隶籍军伍中。数与张献忠战，历官至右都督府都督。南京破，若来窜走，欲为航海计；有副将阴散其兵，劫使归顺。若来曰：『我以匹夫受天子厚恩，安能事两朝、作再醮妇耶』？召诸将至，与痛饮；曰：『诸公好为之，各人做各事不相强也』！呼爱妾出，手刃之；遂自刎于座上（沈德潜）。

　　江阴士民推主薄莫士英署县事，士英缴印册于大清安抚刘光斗，献帑金、良马，备极谄谀。回署扬扬色喜，以县令自居。  
卷十一

　　江阴云墟散人李本天根氏辑

　　乙酉（一六四五）六月壬子朔

　　益王由本起兵建昌，新昌陈泰来欲从之，同邑按察使漆嘉祉、举人戴国士持不可（由本，端王佑槟六世孙，万历四十五年袭封建昌）。

　　两都继没，郡绅劝王举兵，仪宾邓思铭首建庠兵之议，以瞻财者助饷、负才者参谋、有勇者出战；王大感动。然王年少柔弱，不习武事，乃悉以战守机宜委永宁王慈炎及罗川王由柆主之。于是罗川王与东乡艾命新、艾南英因以尽约诸绅士同仇共义，募集刘琦、杨独龙、僧丹竹等三十六人就南英家歃血誓盟，得义勇七、八千人；诸绅各捐资助饷，兵势稍振。王命思铬参内幕（由柆，端王六世孙；慈炎，端王七世孙）。

　　邳州监生王台辅闻南京覆，泫然流涕曰：『吾谁氏之民也！可使食他粟乎』？起视其廪曰：『此我所树，尽此死』！

　　吴淞副总兵吴志葵帅舟师入申浦，直抵米市塘驻泊；以令箭提富室索银米助饷，纵兵大掠，逐大清所置官吏，公署、狱铺尽毁。

　　泾县尹民兴与诸生赵初浣等据城，宣城诸生吴汉超弃家走泾县与之起兵（民兴，字宣子，崇祯初进士；历知宁国、泾二县，升职方郎中）。

　　休宁金声悬高皇帝像，率士民拜哭，纠集义勇保绩溪黄山，分兵扼六岭。

　　绩溪居万山中，四面皆壁立，止前通一路，长三十里。声营其中，山上设立十三营，以十三副将主之；前以大木扎营，防守甚固。

　　溧阳诸生谢球毁家募兵，兵散被执死（球，佥事鼎新子）。

　　徽州推官温璜守城，与绩溪金声相犄角，且转饷给其军；而徙家属于村中民舍。璜初名以介，字于石；乌程温体仁再从弟。崇祯十六年秋，举进士；授徽州推官。甫莅任而京师陷，亟训民为保障计。及南京陷，知府秦祖襄及诸僚属皆遁；璜叹曰：『城无主，民且相屠』！乃尽摄其印，召士民慰谕，登陴固守。

　　盐城诸生司石盘（一作盘），与都司酆某同举兵。兵败被执，酆言：『此儒生，吾劫之为书记耳』。石盘曰：『吾首事，奈何讳之』！系狱六十余日，狂歌痛饮；与酆皆死。

　　左兵回至湖口，梦庚与黄澍以众降于大清；大清执袁继咸北去。

　　大清英王追闯贼抵九江，郝效忠绐继咸赴其军，同入南昌为后图。将及湖口，效忠随梦庚率所部三十六营降于英王。继咸被执，议相见礼；继咸曰：『贵师徒讨贼灭闯，为先帝报仇，当纳一拜；改葬先帝后成礼，当纳再拜』。遂以两拜礼见。英王大喜，欲署继咸原官；继咸曰：『继咸国之重臣，无事二姓礼』。因挟以俱北。

</div>
    <div class="pagination">
<a href="爝火录_page56.html">上一页</a><span>...</span><a href="爝火录_page52.html">52</a><a href="爝火录_page53.html">53</a><a href="爝火录_page54.html">54</a><a href="爝火录_page55.html">55</a><a href="爝火录_page56.html">56</a><span class="current-page">57</span><a href="爝火录_page58.html">58</a><a href="爝火录_page59.html">59</a><a href="爝火录_page60.html">60</a><a href="爝火录_page61.html">61</a><a href="爝火录_page62.html">62</a><span>...</span><a href="爝火录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
