<!DOCTYPE html>
<html>
<head>
    <meta charset="UTF-8">
    <title>宋州从政录 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋州从政录 - 第 1 页/共 5 页</h1>
    <div class="content">宋州从政录　 清 王鳯生 撰 

　　●目录 

　　序 
　　归德府属水道总图说 
　　虞夏永三县水道图说 
　　序 
　　河南永城县捕蝻事宜 
　　札各州查办保甲木身 
　　再札各州县查办保甲木身 
　　查办保甲告示 
　　保甲劝戒条约告示 
　　商邱县增订歇店饭铺小店窑户油匠牙行经纪各册式腰牌四条 
　　商邱县增议二条 
　　彰德府内黄县增议四条 
　　弭盗条约告示 
　　明宁陵吕司寇弭盗条约 
　　札各州县劝捐义仓木身 
　　劝捐义仓告示 
　　札各州县节省徭役木身 
　　批商邱县覆禀 
　　批宁陵县覆禀 
　　批鹿邑县覆禀 
　　批夏邑县覆禀 
　　批永城县覆禀 
　　又批永城二次覆禀 
　　批虞城县覆禀 
　　批睢州覆禀 
　　批柘城县覆禀 
　　附录河南府偃师县覆禀 
　　去归德府任留札各州县木身 

　　●序 

　　宋州自宋时河道南徙而河患甚至明季时河道北还而河患尤甚葢其地势平衍卑下无高山大阜为之屏障故河有泛滥之日郡即有冲决之虞虽瓠子宫成金堤无恙而霪霖暴涨野忽为湖说者尚派日以为有水害而无水利我朝顺治初年河患犹未巳也其后平底定列圣相承诸大吏奉天子命随时设法宣防并疏浚各河渠以为蓄泄之地以资灌溉之益而又逢雨旸时若野谷旅生凡四海六合之内罔不政通人和各安畊凿况中州之近地哉然而河道之转徙靡常天灾流行何代蔑有虽尧舜禹汤之世亦不免焉今之归德前受阳侯之虐元气犹未复也凡游惰之民不事恒业因无恒心其地与江南山东数州县界犬牙相错往来胠箧探囊者乘邻境之不相讥察尤易藏奸国家承平日久网漏于吞舟之鱼而穷黎不致于奸者鲜矣是又守此土之责也乙酉夏予仰沐殊恩奉命即赴归德新任莅任三日至永城率有司捕蝗蝗凈矣犹未雨也乃履勘各属水利夫所谓水利者水治而田亦治也归德就地为田非若江浙之田有水可灌故不雨即旱雨数即涝必沟渠以泄之欣逢　大中丞程公奏请挑惠民沟河筑沈家堤防檄予分别其官修民修者克日兴工予即与同寮谋凡各境之河渠沟洫有壅塞者亦先择其要按亩分工集民力以疏浚之葢干河淤则支河沟渠无所归支河淤则干河之暴涨无以分其势涝亦灾旱亦灾民即因灾而穷且盗矣故必水治而后田治则民亦无不可治也然而治民者舍保甲无善法焉予先于浙江平湖任办有成效虽皆古人之成法而因时制宜无所处而不当　中丞许可予即饬各属率由旧章而润泽之是役也首县王君掌丝为之倡其余外县接武焉夫保甲之法行则一切吏治无不可以并行明吕司寇之弭盗法今江苏　陶中丞之义仓法即于查保甲时剀切晓谕次第行之于此敬谨宣讲圣谕凡行于城者即可行于乡苟一乡一邑一郡皆如是焉而民有不治者吾未之信也秋九月予复蒙特恩升授河北守道闻命之下局天蹐地若无所容行有日矣而父老多眷眷焉予怦怦心动且感且惭噫岁之蝗不为灾旱而得雨邀福于天也兴水利办保甲中丞所以教也若夫恤民隐以省差徭则良牧令相助为理也爰录宋州从政一编以相质愿诸君子无忘其所能也道光五年岁在乙酉秋九月既望婺源王鳯生识 

　　●归德府属水道总图说 

　　札各州县查勘河渠洫木身 
　　商邱县水道图说 
　　宁陵县水道图说 
　　永城县水道图说 
　　鹿邑县水道图说 
　　虞城县水道图说 
　　夏邑县水道图说 
　　睢州水道图说 
　　柘城县水道图说 

　　○札各州县查勘河渠沟洫木身 

　　查归德一府、不特滨临黄河、易遭水患、且地处洼下、上承开封等属之水、下达江南宿州萧县亳州等处旧有之河、若淤塞不通、设遇夏秋霪雨、水无所归、必致泛滥为患、本府莅任以来、载稽志乘、悉心讲求、自乾隆十六年、粤西陈公宏谋抚豫、查勘各干支等河、分别官修民修、择干河之要者、如商邱之古宋河、丰乐河、夏邑之响河、永城之巴沟河、计用工料银、六万六千六百余两、　奏请发帑兴工、其余按照村庄田地、动用民力、分挑筑、计通属干河十二道、水道源流、大率由西北而达东南、一日陈梁河、上接仪封入境、由宁陵商邱、合古宋河、至鹿邑入濄河、下达亳州、一曰张弓河、上自仪封入境、由睢州宁陵至柘城、合惠济河、□濄河、一曰惠济河、上自木巳县入境、由柘城至鹿邑、汇入濄河、一曰濄河、上自太康入境、由鹿邑不入亳州之濄河、一曰清水河、上自淮宁县入境由鹿邑下入亳州濄河、一曰黑河、上自淮宁县入境、由鹿邑下入太和县颖河、是六干、河皆在府之西南、下归江南亳州太和蒙城诸县者也、一曰沙河、上自仪封入境、由商邱下入亳州武河、一曰老黄河、上自商邱县北沈公堤起、下由会亭驲、入永城之曹家洼达浍河、一曰丰乐河、自商邱县马牧集南起、入夏邑响河、合岐河、入永城境、下达江南宿州、经沙礓滩、入睢河、一曰惠民沟、自虞城北关外起、由县东南、入夏邑巴清河、又东会江南石易山县之横河、至永城减水沟、达江南宿州、一曰浍河、上自商邱海濠沟起、经亳州境、入永城县南、下达宿州、一曰包河、上自商邱沙河分流、由亳州境、入永城县南、下达宿州浍河、此六干河、皆在府之东南、下归江南宿亳二州者也、干河悉条贯于各邑、而支河支沟、则以干河为归、厥名甚多、其同时开浚者、又有商邱之惠民沟芦草沟、睦邻沟、凡三道、宁陵之吕家洼、郭家楼、何家洼等沟、凡三道、鹿邑之普沟、下洪沟、凡二道、夏邑之岐河、毛家河、小引沟、凡三道、永城之大涧沟、小涧沟、专沟、赵沟、王沟、白洋沟、大清沟、会沟、凡八道、虞城之坡河、洪溢沟、永丰沟、支沟、凡四道、睢州之横河、寄岗沟、司家河、长岗集沟、姫家河、蔡家河沟、古路沟、申家屯沟、林家店沟、凡九道柘城之仵家集、胡家集、周家庄、王云堂、官庄、兰家堂、明凈岗、山台寺、开花店、李滩店、八里营、双庙集、慈圣集、李铁集等沟、凡十四道、悉经陈公宏谋木身前府陈公锡辂、躬亲筹划统率所属、按亩分工、一律兴筑、水利之功伟矣、嗣后廵抚蒋公炳、复奏议善后事宜、岁加修浚、以防复淤、后之人、如果实力遵行、原可经久无弊、惟距今七十余年、迄未修治、故址几湮、兹蒙抚宪徽歙程公、奏请兴挑虞城之横河、惠民沟、夏邑之巴清河、永城之减水沟、并修筑沈公堤、巳足以广宣泄而资捍御、惟查前抚宪桂林陈公原辨案内、前浚之陈梁河沙河等处、均系动用民力、按亩分工挑浚、该河渠等、现在有无壅塞、何处尚有沟形、何处巳淤成平陆徐附近惠民沟横河、巴清河、减水沟、一带沟渠、固应趁此挑通俾有归宿、他如志载前浚干支河道、何者最关要害、急切宜疏、何者今昔不同、较可缓办、合行通饬州县、迅即查照单开各沟河、亲往相度、体察舆情、应如何择要兴修、仿照乾隆十六年之例、各按村庄田地、分挑筑、动用民力之处、通盘筹议、绘图贴说、详悉禀复、并田间旧有沟洫、亦湏因势利导、俾与河渠脉络贯通、方可以资宣泄也、务期实力、切勿惮烦、 
　　按归德府、为古豫州域、周为宋国、秦曰石易郡、汉曰梁国、魏武立谯郡、隋置宋州、后唐改为归德军、宋升为应天府、金改名归德府、明初降为州、嘉靖间复为府、国朝因之、领州一县八、自乾隆四十八年、以考城遭河患、迁于河北堌阳、改属卫辉府、由是归德领县七、郡治在省之东三百里、东界江南徐州府萧县、西界开封府木巳县、南界陈州府沈邱县、北界山东曹州府曹县、东南界江南宿州亳州、及太和县、西南界陈州府太康县、东北界江南徐州府石易山县、西北界仪封厅、广四百七十里、袤三百二十里、平衍四达南北要冲、自古争在中原、未有不以睢阳为腰胁之地者、境内山、惟永城之虞山石易山柏山、稍为巃嵸余皆童阜而巳、川则黄河襟带其北、他如干河十二道、在郡之西南、下达江南亳州太和蒙城诸县者六、在郡之东南、下达江南亳宿二州者六、其源流备详前札、此外沟渠、巳散见于各县图内、今于郡治复绘总图、以挈纲领焉、郡所辖之商邱宁陵睢州、路当孔道、滨临大河、以修防为最要、商邑北邻曹县风气渐染嚣凌、睢宁俗颇驯良、而地苦沙瘠、虞城亦以近河为患、夏邑地本下下、岁多水灾、永城东南尤患潦田多荒、且介在凤颖萧石易之间、民情犷悍、宜加意教养、柘城比屋、农桑其风近古、惟当齐之以礼、鹿邑地广而僻、人尚质朴、土泽亦腴、宰斯土者、因地致治、可弗知其要与、 

　　○商邱县水道图说 

　　归德府啇邱县覆禀 

　　归德府啇邱县覆禀 

　　查县境旧有河沟三十二道、自乾隆十六七年间兴修十一道、迄今未议挑浚、历久多淤、更兼乾隆四十三年五十二年及嘉庆十八年间、迭经黄水漫溢、干河尚属照旧、而支沟脉络、壅溃紊乱、虽故老亦祗得其仿佛、某惟就现在地利相度缓急、期于因势利导、其间有故址无存而今可不用者、有旧道不顺须议改道者、有形迹断续施工较易者、有杳无旧沟形迹、而村落低洼、亦须倡议开通者、以现有形势言之、计有干河三道、西南曰古宋河、东曰丰乐河、西北曰沙河、皆斜趋东南、由鹿永夏亳达淮入海、古宋河下游有陈梁沙河、冀家河、两支汇流、而徐家沟、沿路沟、安家河、打堤沟、志沟、利民乐利等沟、附焉、自黄水湮没、正西及西南、地变高阜、旧沟无复存者、然有新刷溜道、颇可借为援引、畅然下达于古宋河、十数年来、让乡屡庆丰盈、并无水患、是正西西南乡各沟、今可无庸挑浚也、丰乐河虽只附睦邻沟一道、而正北刘家口以下之水、借此疏通、沙河地段甚长、东南乡之焦家沟、芦草沟、惠民沟、新开沟、皆附焉、其地久未被水、淤垫尚轻、因利乘便、易于为力、所最要者、海濠沟、济阳沟、距两沙河甚远、独力直达外境、所护村庄甚多、以时浚通、足资宣泄、而河头之邓斌口、河南之坞墙集、地处极洼、水无去路、乃时挑沟、及惬民愿、至丰乐河以上、亦须添抽沟道、会归益有条理、是西北正东东南各沟、议修议改议开、难易不同、而施工均不容已也、某择其要者、如海濠济阳两沟、先劝兴挑、又接虞城工段挑睦邻沟、旋据杜家集请挑芦草沟、均已如式告竣、其未挑各沟、或以甫成一工、力难继作、或以村贫工巨、未克骤兴、然信而后劳、渐则易入、惟在提策有方、筹划得当、似不致废于半途、此某查办各沟已成未成之情形也、总之地洼则沟为之利、河通则沟得所归现在卑县三干河、虽浅深宽窄不同、而自上下下、尚能容纳众沟、倘皆一律宽深、旧堤增筑高厚、岂惟消积、并可御黄至古宋河道通亳州、有谓设闸蓄水、可以舟楫通商者、然查勘河尾入涡河之处、回望势如建瓴、若求起讫平直、计须挑挖一两丈余不等、绵亘百里、需费浩繁、恐非民力所能蹙就也、 
　　按商邱县商以前为国、唐封高辛子阏伯、虞封司徒契、即此、汤迁都南亳、在汉谷熟县地、周封微子启为宋国、秦始置县、名睢阳、汉魏以后、递更其名、或曰蒙、或曰薄、或曰谷熟、或曰宋城、至明嘉靖二十四年、始以阏伯旧封改今名、属归德府、幅巾员东西广一百五十里、南北袤一百四十里、东至夏邑县界六十里、西至宁陵县界四十五里、南至鹿邑县界七十里、北至山东曹县界七十里、东南界江南亳州九十里、西南界柘城县六十里、东北界虞城县三十五里、西北界考城县六十里、邑本平壤无山、惟邱阜之属于山者、有商邱、在城西南三里、即阏伯台、楚邱、在城北四十里、即春秋时之宋邑涝邱、在城北十余里、有砖塔、明时圯于水、谷邱、在城南四十里、即春秋时齐桓公与宋公会盟之地、川则黄河遶其后、睢汴贯其中、其余沟洫津梁、亦与邑境系休戚焉、以今之形势论之、有干河三道、一曰古宋河、自府城南门外城濠之引河、计长一里、至古宋集、长十二里、抵赵口集有陈梁沙河、源自宁陵界水池铺之高新桥、计长七十余里、斜趋东南来会之、又马家沟、起自马家楼长十五里、又马三河、起自曹庄长二十里、又冀家河、起自贾楼长三十里、又马肠河、起自冯家楼、长七里、均由西北流至任清桥来会之、又黄水新刷成河道、起自商宁交界观音堂、经毛涸堆集至徐营从西北来会之、共二十余里、至鹿邑境、皂子集、达于亳州涡河、又减水沟、源自赵村集入西城濠、亦汇入古宋河、又新开沟、自邓斌口起、向由减水沟、计长二十三里、今相度地势、须由东南斜下二十余里、入郡北门城濠、归古宋河、一日城西北沙河、源自黄河大堤谢家集起、至白衣阁岔分两支出境、计长一百八十里、西支下至营郭集、入亳州之武河、东支下至界沟集入亳州之包河、中受自谷熟、集北来之杨家沟水、计长十六里、又自王醋桶楼北来之芦草沟水计长十二里、又自小高家营北来之惠民沟水、计长十余里、又自黄塜集北来之新开沟水、计长十四里、均先后汇入沙河、一曰丰乐河、源自马牧集之叶大庄、至张红楼出境、北受睦邻沟自曹庄十二里来水、南受民兴沟、从解楼十里来水、共长二十四里、下入夏邑之涡河、外此又有老黄河、源自崔家楼至周家集、有城东北沙河自王庄来注之、又至冯小集分为二支、南由张家河岩、北由马头寺出境、计长一百二十里、下入亳州、又海濠沟、源自大高家营起、计长四十五里、至王桥出境、入永城之浍河、又济阳沟、源自济阳集起至杜庄出境、计长二十五里、入夏邑之岐河、是又径达外境、以泄积水者也、均宜分别疏通、先其所急、至于荒城战垒、台榭陂池、今虽湮没无存、而名迹流传、于斯为盛、如亳城在府治西、即桓魋请以鞍易薄地处、蒙城在城东北四十里、国语云宋有萧乐、小蒙城在城南二十五里、中有漆园、庄周尝于此为园、吏贳城、在城西北、新城在城南、均春秋会盟地、龙元城、在城西南三十里、谷熟县、在城东南四十里、皆汉故县址、梁园在城东、即莬园、梁孝王所筑、平台在城东北二十五里、亦梁孝所筑、一名雪苑、蠡台在旧城南、晋殷浩迁姚襄于此、清冷台亦梁孝王筑、文雅台在城东南、世传孔子过宋、与弟子习礼大树下、即此、曜华宫、梁孝王作、与诸宫观相连、鸿庆宫、在城西南隅、为宋之原庙、归德殿、在旧城内、为宋南都之行宫、照碧堂、宋建于南都城上、晁无咎有记、竹圃在城东南、世谓梁王竹园、妙峯亭、在旧城内、宋王胜之建、蘓轼题榜、漻堤、在府西城七里、亦梁孝王筑、隋堤在旧城外三里、筑于隋、即汴梁故堤也、陵墓之足传者、上古则有燧皇陵、在阏伯台、西北、帝喾陵、在城南高辛里、有庙、阏伯墓、在商邱、上有庙、伊尹墓、在谷熟镇、有庙、微子墓、在城西南二十五里、有庙、唐雷万春墓、在城东一里、宋杜、衍墓、在仁孝原、赵概墓、在天廵乡、王尧臣墓、在平台乡、张万平墓、在永定乡、明沈鲤墓、在城西十里、祠庙之足传者、性善祠、在北关外、昔滕文公见孟子于此、木兰祠、在城东南、协忠祠、在县治北、祀张廵许远、颜鲁公祠、在城东一里、有八关斋石幢、五老祠、在西门外一里、祀杜衍、王焕、毕世长、朱贯、冯平、雷将军庙、在城南三里、即雷万春面中六矢处、邑之先贤、以司马耕、原宪为冠、他如名臣之最著者、周有正考父、宋子鱼、子罕、乐祁犁、汉灌婴、栾布、申屠嘉、韩安国、桓典、桓鸾、桥元、唐有魏元忠、郑惟忠、宋有戚纶、杨大雅、张方平、李纮、李师中、明有徐永□□礼、宋纁、沈鲤、余城、周士朴、叶廷桂、侯执蒲、侯恂、侯恪、子方镇、岳岩、国朝之名宦则有宋权、其贤达之最著者、周有司城贞子、薛居州、臧子、汉有壶遂、傅柏、宋有楚昭辅、许骧、盛度、王洙、滕康、儒林文苑之最著者、汉有丁宽、焦延寿、夏恭、桓荣、桓郁、桓彬、唐有崔曙、宋有石延年、明有李嵩、国朝有侯方域、贾开宗、宋荦、隐逸之足传者、宋有戚同文、赵俊、忠烈之最著者、周有仇牧、孝友之最著者、汉有韩伯俞、隋有翟普林、唐有程袁师、宋有侯义、卓行之最著者、汉有桓日华、武功之最著者、唐有曹华、宋有李纬、流寓之最著者、汉有邹杨、枚乘、牧皋、严忌、司马相如、申屠蟠、唐有李勉、高适、宋有赵邻几、杜衍、赵概、范仲淹、仙籍之最著者、周有寇先黑、翟庄周、烈女之最著者、如宋伯姫、鲍苏之妻鲍女宗、乐羊子妻、魏木兰女、是皆先后光昭史册、虽显晦异迹、而名节同归不朽、地以人传、有足多者、 

　　○宁陵县水道图说 

　　宁陵县覆禀 

　　宁陵县覆禀 【署知县沈项县丞汪瑚顺天宛平县人】 

　　前奉木身饬勘境内水道源流、遵将颁示志载图形、周历各乡相度、谘访耆民、佥干自乾隆四十三年、及嘉庆十八年、黄水漫口淤垫、遂致河势变迁、无从稽核、其现存河道、查有陈梁河、在县北十六里、系旧有坡河、上截自刘子花庄、至三章寺、俱淤成平坦、其下截自天齐庙、至董楼、入商境关、庄尚属通畅、计长四十三里、又五里堡河、即马三河、自睢境蒋楼入境、由白庙五里堡、东南流至贾家楼一带、长八十七里、入商境临河店、汇入宋河至亳州、又分一支、由小吕庄东流、至县西门、有新刷沟水、自乔柳行庄北来会之、西至小潘庄止、又旧沙河、在县西十里铺、即今之十五里堡河、自睢州洪庄、至韮菜园入境经郑楼、吕集、汇入冀家河、计长五六十里、冀家河、在县西南十五里、自睢州交界平乐村起下达商境周店止、计长三十五里、又张弓河、在县西南三十里、自睢州黑张庄起入境历张家桥、南达柘城县境戴口止、计长三十里、又魏路口河、在县西北二十二里、自睢境黄家道口入境历韩庄至王大庄、分一支正南、至万集入陈梁河、计长十里、又一支东南流、由范庄至赵村集、东入商境之侯庄、计三十五里、以上河渠六道、旧址犹存、若志载之何家洼沟、在县东十二里、自何家洼起、由桃家庄、李家庄、入商境之马沈庄、长七百五十丈、吕家洼沟、在县南十五里、自吕家洼起、由王家庄至史家茔、长九百四十丈、郭家楼沟、在县东南二十里、自郭家楼起、迤入商境西南贾家河、长一百八十丈、均巳淤垫、并无沟形惟县之北关、于嘉庆十八九年、有黄水新刷沟河一道、自睢州蒋坡楼起、入境由翟庄、乔柳行庄、郭大庄、至五里堡之王关庄、张□庄、计长四十八里、该处一带周围六里地势低洼、如遇夏秋霪雨、每有积水、又迤东南至十里铺、计长七百二十丈、又东南至曹家集、计长三百六十丈、淤塞巳久、微有沟形而巳、若能挑浚深通、由崔家庄以下、入商境之观音堂西南坡河、汇入宋河、实有禆于宣泄  
　　按宁陵县、夏为葛伯国、战国时为宁陵、属魏、汉始改今名、东汉东魏更为巳吾、隋开皇元年、复置宁陵县、宋属应天府、即今归德广三十八里、袤七十里、东至商邱县界十八里、南至柘城县界四十里、西至睢州界二十里、北至考城县界三十里、无山川之胜、当陆驿之冲、北临大河、地势平衍、所隶睢宁一带堤防、沙土性松、数十年来频遭河患、地瘠民贫、亟宜休息、邑之名迹、县西北七里、有大棘城、又北七里有沙随城、北十五里、有葛城、为古葛伯国西南二十里、为巳吾县旧城故址、南关外有宁王城西五里有甘露岭隋文帝幸岱、至此甘露降、东八里有黄龙井、甘露四年、二黄龙见于井中、北三里有圣水井、相传唐太宗东征、过此、三军渴甚有妇人携二汲水桶、士马数万、饮之不尽、俄失妇人所在、视二桶则双井也、今淤没其一、仍存一井、其水甚甘、乡人疗疾祷雨多应焉、覆以亭、名曰圣泉、东十里有隋堤、南七里有贾鲁堤、为元、贾鲁筑以障水者、人物则汉有田王孙、葛袭、张迁、夏侯欣、唐有刘思立、刘宪五代有刘熙古、刘蒙正、刘蒙叟、宋有程迥、明有乔恕、吕坤、王印、乔进璠诸贤、嘉言懿行、皆散见于史册、至于志载河渠、如苗公河、睢河、韦家河、桃园河、八里、屯河、阳驿河、其名目俱不可考、以境内滨临大河、屡遭水患、迁徙靡常故也、若再置之不议将遗址全湮、殆不可复、爰嘱汪署令瑚、亲历察勘、载畧如左、以待后来者之兴举焉、 

　　○永城县水道图说 

　　札永城县查勘巴沟河木身 
　　再谕永城县议浚巴沟河白洋沟木身 

　　札永城县查勘巴沟河木身 

　　查归德一郡、民气强悍、好勇鬪狼、而永城一县为尤甚、盖缘邻近江南之宿亳蒙城萧石易等州县、相习成风、罔知顾忌、一言眦睨、动辄操戈、甚而结会要盟、抢卖妇女、种种不法、莫恤身家、此等恶习、岂是性成、昨本府以捕蝗亲临该县北乡、见田地大半荒芜、居民极其穷苦、询问乡农、俱以该处巴沟河为郡之诸水下游、上承虞城夏邑之水、下达安徽宿州、分东南二流、一为南股河、一为濉河、前宿州于嘉庆二十三年、巳将南股河挖通、惟梁家霸以西、及永邑巴沟河、仍旧壅塞、每遇夏秋霪雨、泛滥为殃、弥望田禾、俄成巨浸、故民皆弃地不治、挈眷逃亡、年复一年、并牛犊无资购买、殊堪悯恻、窃思饥寒切于民之肌肤、必须衣食足而后礼义生、今该处小民、轻去其乡、迫于饥寒、自以性命为不足惜、守土者正本清源养而后教、是其责也、本府洞察民艰、忧心如懤、欲其种地谋生、先湏挑河治患、文到该县迅即查照前发范秉文等呈批事理、吊核乾隆十六年前陈中丞宏谋、奏请动 
　　帑兴挑原案、履勘该河道现在情形、是否壅塞、何处应急切先挑、何处应次苐续挑、均湏细心确切采访、虽国家经费有常、现届江南高堰大工毕举、原不能因一隅、之利泽、遽行请帑兴工、然实系民命攸关、地方官亦不忍束手坐视、该县务即亲往查勘、相度情势、计量宽深丈尺、并体察舆情、能否动用民力分段兴挑、抑或前曾动帑项兴办者、此时仍湏官为经理之处、亦必详悉妥议、绘图贴说、禀复察夺、切勿诿诸吏役、率禀塞责、 
　　按永城县春秋时、为太邱、汉始置邑、为芒县、隋改今名、东至安徽宿州界五十里、西至商邱界六十里、南亦界宿州、北至江南石易山县界七十里、西南界亳州、东北界萧县、西北界夏邑县、县北有石易山、为汉高所隐处、庙址尚存、山之东、有虞山、亦名渔山、昔有人隐钓于此境内之浍河、包河、白洋沟、巴沟河、减水沟、皆为干流、又岐河、虬龙沟、系归巴沟河、大涧沟、曹沟系归浍河、此现在之河沟也减水沟、志无其名、疑即县北二十里之小河、以地考之近是、至志载之小涧沟、赵沟、王沟、大小清沟、利民沟、沙河沟、双凤沟、界沟、曾家沟、洪淤沟、均入浍河、小引沟入巴沟河、拖缰沟、堂沟、桃种沟、黑鱼沟、均入包河、洪渠入小河、皆淤成平地、恢复不易、今且待之、若邑之名胜、石易山西南壁、有夫子岩世传夫子避雨其中、前人肖像于壁、至今庙祀、又有拜将台、为汉高拜将处、酇县城、有萧何庙与墓及造律台、为何造律处、县治东西、即汴河故道、有隋堤、为炀帝所筑、名宦、则汉有陈实宋有张思立、人物则宋有曹彬、曹炜、赵瞻是、皆史册之最著者、因并记之、 

　　再谕永城县议浚巴沟河白洋沟木身 

　　查永城县巴沟河、源于商邱之丰乐河、由夏邑响河入境、会岐河小引河、自西至东九十四里、至江南宿州界、归于濉河、来源浩瀚、而县之东乡洼下、适当其冲、近因巴沟河淤垫、不能容纳流通、以致积疗难消、田地率多荒废不治、前饬该令查勘筹议兴挑、俾除民患、兹据勘估上自永夏交界朱家桥起、下至永宿交界梁家坝止、计工长一万六千九百二十丈、探量水深二三四尺不等、大约西深于东、至大王庙草桥以达梁家坝、一千四百余丈、俱淤成平地、是下游巳全壅遏、宜乎水无归宿、泛滥为殃、亟宜疏浚以顺其轨、惟查原底宽八九丈、至十丈、口宽十三四丈不等、道路绵长、若照旧址挑挖、未免工费过巨、且河水源头、究非山谷骤涨可比、口面本无庸如许之宽、只湏挑挖深通、使得宣泄、即可无患、自应相度情形、以底作口、或于河内抽沟、以宽五丈为率、不必仍其旧址、总湏上下浅深均平划一、如上深四尺者、加挑一尺、下深二尺者、宜加挑四尺之类、俾令自上而下、势若建瓴、其尾闾淤成平陆处所、尤当格外挑深、畅其去路、似此办理则经费所省实多、而水道亦不致于阻滞、本道前在省时、曾将查办情形面禀抚宪、极蒙许可、谕即通查两岸田亩各户、动用民工、分段兴挑、此外尚有田巳荒芜、有业无主者、该段挑费、拟在藩库筹欵给办、毋庸达　部报销是大宪之念切民瘼、曲加体恤、真无微不至、本道量移河朔、惓惓于怀、该县务宜谆切劝谕、趁此冬春农隙、赶紧兴办、切勿观望延挨、废然而止、倘民力实无从出、闲款卒无可筹、或不能全河通治、其阎家桥至梁家坝、计长三千一百八十丈、为是河归墟、必湏设法首先疏浚、不可缓也、至该县之白洋沟、自城濠南出元领桥、至尹家桥、计长四千七十四丈有奇、又西接亳州来源之浍河、经薛疃桥板桥、至李家口、东入江南宿州境、计长四十五里、此河一经通畅、西达亳州、东至宿州、舟楫往来、最便商贾、且该处所产金针菜、营销甚广、河通则贸易皆通、地方日有起色、既据该商民踊跃乐从、即须因利乘便、及早兴挑、百姓养而后教、该邑习尚强悍、固本于气质未尽淳长、亦由贫瘠而无恒业、若能筹浚二河、以赡其生、再为举行保甲以伸其教、必不终于梗化、将见于变时雍、该令有父母斯民之任、责无旁贷、善必果行、窃为引领而望 

　　○鹿邑县水道图说 

　　批鹿邑县覆禀 

　　批鹿邑县覆禀 

　　据勘河道源流、绘图贴说、极为详细、查该县境内水道纵横、宣泄之处、既多且广、内如黑河、中心沟、晋沟、上洪沟、皆归茨河、东南至颖北入于颖河、又练沟河、猪嘴沟、包心沟、向沟、中心沟、下洪河、马杜沟、栗林沟、蘓家沟、桑家沟、黄花沟、皆归于清水河、南入亳州之淝河、又蓝河、洪义沟、梅家沟、晋阳沟、古沙河、巫家沟、西薛家沟、蒿须沟、黄古沟、厉家沟、胡家沟、一里河、三里河、八里河、三丈沟、急三道河、广亮沟、濑乡河、或由白沟河、汇归于亳州之赵王河、或分流于张庄正家集、汇入亳州之白河、又许家沟、十里沟、永利沟、岔河田家沟、康家沟、完家沟、北清水河、各水俱汇于涡河、至杨屯庄之杨桥、入于亳州之涡河、又西明河、自汲家集起计长六十里、下入太和县境、又惠济河、上承中牟贾鲁河来源、北受史家柴家杨家朱家等沟、陈家河、柳河、代家河、葛家沟、诸水、至杨屯庄、东与涡河会流、由亳州北流入于淮、又月河沟、叶家沟、利民沟、枣子河、亦径入亳州之涡河、大率以茨河、清水河、白沟河、西明河、涡河、惠济河、六水为干流、而茨河、清水河、涡河、惠济河、四水又为干中之干者也、惠济河之来源尤远、苟能复中牟贾鲁河故道、经汴梁木巳县睢州柘城、至县境下入亳州涡河、以达于淮、则豫省与江南舟楫可通、商贾凑集、较今之正阳关、至朱仙镇一带水道、更为捷近、虽创始不易、而利济广远、不可畏难、现在各干河、惟茨河、清水河、白沟河、间段淤浅、余尚深通、此外支港沟渠、率多壅塞、既经该令谆切劝谕、务令农民各按田亩附近之处、分段挑浚、以已之力、治已之田、定可着有成效、且惠济河、涡河、清□河、茨河、为干中之干、所关甚巨若不能一律疏通、以汇归众水、亦非顺水之性也、如谓经费重、难以诸河并治、亦须先其要者、务于　国计民生、均有禆益、惟贤有司实力图之是嘱、 
　　按鹿邑县、周为鸣鹿、又日苦县唐更今名、属亳州、明嘉靖二十四年、改属归德郡、东至江南亳州界二十里、西至太康界二十里、南至沈邱界八十里、北至商邱界六十里、东北界夏邑、西北界柘城、西南界陈州、东南界江南太和、境内东十一里、有隐山、为陈抟炼丹处、山侧有希夷台、旧临黄河、自明嘉靖中北徙后、无复河患、其它干支诸水、具有源流、果能岁事兴修、足资宣泄、固沃壤也、况其间名宦乡贤、后先辉映、官斯土者、唐有张睢阳、忠烈脍炙人口、宋有张子野、欧阳公曾为志墓铭、若邑之人物、柱史周聃、其首著者、下而汉之虞诩、晋之陈頵、焦保、宋之陈抟、鲁宗道、田京、明之李泰、轩輗、王尧曰、阎梦夔诸人、亦皆光昭史册、卓然千古贤豪、其古迹流传、而今无存者、如项王之垓下、汉光武之思陵台、太清宫前之唐建铁柱、老子手植之仙桧、一统志载之鲁秋胡墓、并汉之汲黯墓、陈思王墓、虞诩墓碑、唐陇西夫人墓、九龙取水浴老子之灵溪池、汉边韶譔蔡邕隶书、及唐房自谦、李升卿等、所撰老子庙碑、唐吕献诚隶书老子圣母碑、汉温令许续碑、晋中散大夫胡均碑、皆亡之矣、惟城内东北隅之升仙台、为老子飞升处、又东十里为老子所生之地、曰太清宫、又洞霄宫西之老母墓遗墟宛在、历刼不磨、好古者过此、犹神往于濄河丹井间焉、 

　　○虞城县水道图说 

　　批虞城县覆禀 

</div>
    <div class="pagination">
<span class="current-page">1</span><a href="宋州从政录_page2.html">2</a><a href="宋州从政录_page3.html">3</a><a href="宋州从政录_page4.html">4</a><a href="宋州从政录_page5.html">5</a><a href="宋州从政录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
