<!DOCTYPE html>
<html>
 <head>
  <meta charset="utf-8"/>
  <title>
   同治甲戌日兵侵台始末 - 第 19 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   同治甲戌日兵侵台始末 - 第 19 页/共 22 页
  </h1>
  <div class="content">
   酌拟防务应办紧要事宜：

　　一、拟因才器使，破格用人也。自来有治人，始有治法。惟有破格用人，方足以见成功而责实效。特人才不同，用之者亦必因才制宜，始收指臂之助。非但统将内善战者不必善守，习水者不必习陆，未可相强，即通筹并计，筹饷有筹饷之能，治军有治军之略，其心思谋虑，措置施为，亦各具专长。用之得宜，则世无弃才，用不得当，则立形竭蹶。固须慎之于始，尤须力责其成。除统兵重臣，出自特简，非臣下所敢妄拟，其余需用之才，拟请旨饬令中外大臣、督抚，就平日真知灼见之人，切实保奏，内而卿贰部曹，外而大小文武，不论资格，不限官阶，但系才具出众、确实可靠者，一一出具切考：某人知兵事，可膺将领之选；某人善筹划，可膺理财之任；或熟悉洋情，能测虚实，或谙练机器，能精制造；其现在旗绿勇队各营，将领中某人善守，某人可以独当一面，某人仅能分守一隅，均将所能据实密陈听候简择录用。如果确系真才能任艰巨者，准予破格拔擢，以励群伦。傥有才不胜任之员，除公罪处分外，其犯有贪私劣迹者，即将原保官员一并治罪，以昭儆戒。如此切实办理，庶真才可出，冀收得人之效。

　　一、拟筹有着巨款，以符原奏筹饷之效也。自来理财之法，不外尽人事、筹地利二端，而尽人事于招徕，不若尽人事于固有；筹地利于创造，不若筹地利于自然。至今日而求一应急经久之捷法，以收自然固有之大利，以臣等愚见，舍加收盐厘一策，别无可图。盖盐厘一项，产于地者经久不竭，取于民者为数甚少，而济于公者其利最大。近日如丝、茶等项，何尝不为中国之利？然皆产自一隅，售之外洋，出产偶歉，外洋不售，则销路立竭。是以近年已有壅滞之势。盐利则为中国自生、自运之利。通计沿江、沿海产盐数省，虽纲票情形各殊，盈绌亦难一致，然场灶所出，与民食所用，则自肃清以后，有增无减，可以按省核计。而其系于民食，则如水火之赖以生活，尤为日用之不可少。即以两准一处而论，自曾国藩定章另办以来，每年淮南之西皖湘楚四岸，共约销三十六、七万引，每引八包，每包计八十斤，皆系按引抽收厘银。淮北共约销二十九万余引，每引四包，每包百余斤，皆系按包抽收厘钱。其淮南所抽银数，各岸多寡不同。淮北所收钱数，则均按每包一千文为准。当时定章之始，皆就至为减少者酌定。彼时原以示体恤而广招徕，又虑川、浙等处邻私之侵越，是以未能加多。近则商贩日众，较之兵燹以前，行盐者无不收获厚利。若就两淮现在南北引盐，按包加收，每八十斤一包者加收八百文，每百余斤一包者加收一千文，计每斤均加十文，每岁实可加收钱三百四、五十万串，约合银一百七、八十万两。以一处计之，利已如此，以各省计之，利更可知。臣再四熟思，似实为筹饷之要计。拟请专设海防盐厘一项，即由两淮先行开办。除原有厘金仍照旧抽收外，每斤加收十文，专备防务要需。其各省盐务情形，虽有不同，而食盐则一，亦拟请一律照办。统计每岁总不止数百万金。取于民者甚少，济于公者甚巨。果能认真举办，三年之内，治兵造器，当不至于缺乏。虽然，利之所在，散则不觉，聚则生怨。臣等明知此议一兴，为商贩所不乐，必有以病商、病民为言，起而力争者。然无事而加征课则不可，筹饷而加盐厘则无不可。议加厘而一省独加则不可，议加厘而各省一律溥加则无不可。盖正税乃经久之规，既加难以议减，收厘系权宜之计，事定仍可悉裁。一省独办，有此疆彼界之分，难保邻私浸灌，各省通办，则无畸轻畸重之虑，仍可销路畅通。若谓病商，则商将本图利，本既加则利亦增，实有益无损。若谓病民，查民间每日计口食盐，向以三十钱为率，每盐一斤可供五十三、四人之食，以所取之十文分摊于五十三、四人之多，是每日五人仅摊钱一文，即至贫之家，亦不难办。一言道破，人所共晓，实属无病于民。臣英翰在淮北带兵时，目击肃清以前，凡淮北盐船，每包沿途所抽厘金，皆至四千余文不等。彼时原未可执以为法。然当兵氛未靖、道路阻隔之时，商贾尚择利争趋，往来不绝，未见折本而歇业者，亦未见民间因盐贵而缺食者。今以原定之数及所加之数合计，尚不及彼时之半。且分众人之涓滴以归公家，名为酌加盐厘，实则量增售价，此尤无病商民、当日目击之实在情形也。以上各节，臣等详加筹酌，诚为有利无弊。在今日而欲筹巨款数百万，求其简捷易行，除此策而外，取效未有如是之速者，筹款亦未有如是之多者。应恳饬下中外臣工，就现在盐务大局，悉心妥议。如邀议准之后，仍拟请另设海防盐厘经费总局，由各省督抚请旨，专派司道大员总司其事。所收之款，专留为江海防费，由统兵大臣会同各省督抚斟酌缓急，随时派拨。除防务外，无论何项要需，不得擅请动用。其收厘之时，或于领运时先行豫缴，或于售盐时由局抽收，亦随地体察情形，详议妥办。仍按两淮盐厘章程，每半年将收解数目报部查核。其经手各员，傥有侵蚀，即从重治罪，以防弊端而昭核实。

　　又臣更有请者：自议开禁以来，洋货入口最多，实以洋药为大宗，每岁约在八、九万箱内外。在海关交纳税银，无论华、洋各商，每箱收税五十两。嗣因饷需紧要，每箱加收厘银三十两，以充军饷，系在洋药捐局交纳，专取之华商，并与洋商无涉。查洋药每箱约重一千数百两，售价约以实银五百两为率。以所收厘税之数，合以所售价银之数，每洋药一两，所加不过五分。今拟每箱加厘银三十两，专备海防之款。每岁即可得银款二百五、六十万，仍系取之华商，与通商大局亦无窒碍。即或有人口稀少之时，以七成计之，仍可得一百八、九十万两，实与要款有裨。拟请饬下一并妥议施行。

　　一、拟筹江防，即合原奏练兵、简器、造船之要，通而言也。海口之防，以水战为先。长江之防，应水陆并用。防海之船，以长大铁甲为要，取其厚重攻坚。防江之船，以轻利兵船为要，取其转掉灵便。臣英翰自七年凯旋后，挑留劲旅以防皖北，名为扼守要隘，实为留备不虞。所以当饷项万难，与臣裕禄左支右绌，卒未敢轻议减撤。以安徽一省言之，现在马步万数千人，加以西征金运昌所部全队，皆精锐百战之众，以之越海远攻，诚未敢悬揣，以之协守江口，则力尚足恃。若分屯险隘，与水师兵船相为犄角，可以自固藩篱，防其抄袭。至购办铁甲一节，内地既一时未能仿造，自须购之外洋。惟铁甲船笨重，于长江防务，俱非所宜。今拟筹办江防，除各省原有之船不计外，拟专力购造轮船二十只，以备水师之用。其船只大小丈尺，每船宜以十一二丈、十五六丈为度，船身不必过大，机器务求精固。其式样则悉仿照外海兵轮，可以防剿兼资。其分配水师之法，应每船各配二百人，计轮船二十只，共配水师四千人。每一船立一营官管带，每十船立一统将统辖，皆选熟谙水性、练习洋器、久经战事之员充补，均隶统兵大臣节制调遣。傥虑经费维艰，一时招募未能遽集，查五省长江水师共万余人，若于其中挑选四成改补，既无需加饷，且系节制之师，尤为简捷。至于制造轮船之法，在内地设厂自制，固为久远之计，特恐为数太多，同时并办，工费需时，且求其坚利可恃，仍须兼向外洋购办。闻英国造船，多照制造炮台之法，造成时本船所用之炮，先击本船之船，能御炮始称坚固。应拟一面由船厂自造，一面由外洋购买。或造或购，统限两年内办齐，不准逾限。其购买之船，如果结实可靠，仍可为内地仿造之式，似觉一举两得。至于驻扎训练之法，应将二十营之兵，先聚之一处，与统领营官互相亲熟。俟每成二只，即先配二只之兵。造购齐全，分配足数之后，以十只驻扎焦山一带，为江防第一路，以十只驻扎江皖之东西粱山一带，为江防第二路。无事则分起巡驶，往来训练，讲求口岸险易情形，沙水长落节候，务期精熟。有事则将第一路师船驶赴江阴，作为前敌，将第二路移前接应，皆与陆路炮台、守隘防军，联络一气，互为策应。陆路之兵，亦分先后二路，每路两岸各十余营，兼资战守。傥有敌船进口，则兵船力扼要冲，如或登岸窥伺，则陆师并力攻击。某船训练不精，某营防守不严，即惟该统将营官是问。至水陆各营，需用炮械：水师各船，每船计需后门大小炮位约以十二尊至十五、六尊为率，视船之大小为分配，后进各项洋枪，亦约一百余杆为率；其陆路各营，除炮台应设大炮不计外，每一处亦应添购新出之格林洋炮十余尊，其余仍各分用洋枪、长矛，以资守御。盖水师能守而后可言战，宜炮位为先，以期攻坚致远，而枪械居其次；陆师能战而后可言守，宜枪矛并用，以期短兵相接，而炮守扼其冲。是以必须合水陆战守之要而兼筹，始可言防，始可以言备。其兵数船数既有大概，所需购器之数，应俟定议后，再由沿江各省妥为会筹制办，以资应用。至吴淞口江身较窄较浅，多加陆营炮台，辅以现有兵船，亦尚可守。此筹办江防一隅，合练兵、简器、造船通而言之大略情形也。

　　再查各省练兵之要，今日之兵勇，已判然两途，万不能使之合一。而绿营兵势之所以积弱，不如勇队之可恃者，非尽由人才之难得，实由分汛太多，处分加密，粮饷过少，糊口无资，跬步皆有考成，遇事须循则例，虽有才器出众之弁，奋勇能战之兵，亦迫于黔束而不得尽其所长。是以现在各省皆有调练新兵之举，即于积重难返之中，为急求变通之策。现在各省所练者，虽未敢信为一律精熟，然参加以勇制，逐日教练，似较之分汛驻防者，已渐有效。臣英翰于九年调练新兵之时，加以津贴之费，而未敢轻议补复营全额者，正有鉴于此。今以各省兵费综计，分之则每兵所得尚不敷用，合之则帑项已为甚多。与其徒事虚糜，养无益之疲弱，曷若减兵增饷，集劲旅为大枝。拟请饬下各省，就现在绿营兵额通筹妥酌，将可裁之冗额，一概裁汰，挑精弁兵若干，按旧营之制，归并一处，聚集训练。每营额缺多者，挑留五、六百人或三、四百人，额缺本少者，挑留二、三百人，皆参仿练兵之法，按照勇制，随同营官驻营，逐日合操，用备调遣。其所辖有劫盗各案，并可就近捕拿。其有不守营规滋事之兵，亦照勇营治以军法。一切因公处分，量为变通，并加以津贴，俾令俯畜有资，可以专心操练。其所加津贴之数，即于所减兵额之内，通计分拨。遇有军事，可以自成一营，得与勇队同资防御。如此办理，则不必另加练饷，亦不必改勇为兵，而自可就目前之饷力，化无用为有用。诚知此议，事属更张，办理诸多费手，然穷则变，变则通，当此积久疲敝之时，不能不如此设法，变通之策，正未可惮其烦难而中止。若再因循迟误，日复一日，必致饷需益糜，行伍益弱，徒有养兵之名，而未得一兵之用。

　　臣更有私虑者：现在津、闽、沪机器各局，当时皆设立海口，取其运造便捷，取材较易。然平居无事之时，或可耦俱无猜，而阅时既久，成效既着，彼族之心，难以轻测，亦不能不豫求变通，以防意外之事。此次拟设江防兵轮，除外洋购办外，其内地设厂自制之船，或由闽、沪各局挑选精熟匠役，在沿江宽阔之处，如武昌之汉口等镇，另设一局，专为制造江防兵轮之用。抑或将上海各局，酌量内迁，合并一处兴造，以昭简造而筹戒备。此又臣等思患豫防，慎之又慎，不禁为过虑之举，亦请饬下妥议办理，大局幸甚！

　　十一月癸卯（初四日）大学士直隶总督李鸿章奏

　　同治十三年九月二十九日，承准军机大臣密寄，奉上谕：总理各国事务衙门奏，海防亟宜切筹，将紧要应办事宜撮叙数条，请饬详议一折等因，钦此。旋又准总理衙门钞奏知照丁日昌续拟海洋水师章程六条。臣查各国条约已定，断难更改，江海各口，门户洞开，已为我与敌人公共之地。无事则同居异心，猜嫌既属难免，有警则我虞尔诈，措置更不易周。值此时局，似觉防无可防矣。惟交涉之事日繁，彼族恃强要挟，在在皆可生衅。自有洋务以来，迭次办结之案，非无委曲将就。至本年日本兴兵台湾一事，经总理衙门王大臣与该使多方开谕，几于管秃唇焦，犹赖圣明主持于上，屡饬各疆臣严密筹防，调兵集船，购利器、筑炮台，一时并举，虽未即有把握，而虚声究已稍壮。该酋外怵公论，内摄兵威，乃渐帖耳就款，于国计民情，尚无窒碍，未必非在事诸臣挽救之力。臣于台事初起时，即函商总理衙门，谓明是和局，而必阴为战备，庶和可速成而经久。洋人论势不论理，彼此兵事相压，我第欲以笔舌胜之，此必不得之数也。夫临事筹防，措手已多不及，若先时备豫，倭兵亦不敢来，乌得谓防务可一日缓哉？

　　兹总理衙门陈请六条，目前当务之急，与日后久远之图，业经综括无遗，洵为救时要策。所未易猝办者，人才之难得，经费之难筹，畛域之难化，故习之难除。循是不改，虽日事设防，犹画饼也。然则今日所急，惟在力破成见，以求实际而已。何以言之？历代备边，多在西北，其强弱之势，客主之形，皆适相埒，且犹有中外之限。今则东南海疆万余里，各国通商传教，来往自如，麇集京师及各省腹地，阳托和好之名，阴怀吞噬之计，一国生事，诸国构煽，实为数千年来未有之变局。轮船电报之速，瞬息千里，军器机事之精，工力百倍，炮弹所到，无坚不摧，水路关隘，不足限制，又为数千年来未有之强敌。外患之乘，变幻如此，而我犹欲以成法制之，譬如医者疗疾，不问何症，概投之以古方，诚未见其效也。

　　庚申以后，夷势骎骎内向，薄海冠带之伦，莫不发愤慷慨，争言驱逐，局外赀议，既不悉局中之艰难，及询以自强何术，御侮何能，则茫然靡所依据。自古用兵，未有不知己知彼而能决胜者。若彼之所长，己之所短，尚未探讨明白，但欲逞意气孤注之掷，岂非视国家如儿戏耶？臣虽愚闇，从事军中十余年，尚不敢畏缩自甘，贻忧君父。惟洋务涉历颇久，闻见稍广，于彼己长短情形之处，知之较深，而环顾当世，饷力人才，实有未逮，又多拘于成法，牵于众议，虽欲振奋而未由。易曰：穷则变，变则通；盖不变通则战守皆不足恃，而和亦不可久也。谨就总理衙门原议，逐条详细筹拟切实办法，附以管见，略为引伸。丁日昌所陈，间有可采，一并汇入核拟，以备刍荛之献。仍请饬下在廷王大臣详晰谋议，请旨定夺。

　　总之，居今日欲整顿海防，舍变法与用人，别无下手之方。伏愿我皇上顾念社稷生民之重，时势艰危之极，常存欿然不自足之怀，节省冗费，讲求军实，造就人才，皆不必拘执常例，而尤以人才为极要。使天下有志之士，无不明于洋务，庶练兵、制器、造船各事，可期逐渐精强。积诚致行，尤需岁月迟久，乃能有济。目前固须力保和局，即将来器精防固，亦不宜自我开衅。彼族或以万分无礼相加，不得已而一应之耳。

　　条陈清单：

　　一、原奏练兵一条：内称若求实在可御外患，事较办发、捻诸贼为更难，兵亦较办发、捻诸贼宜更精、洵是不刊之论。盖发、捻、苗、回诸贼，皆内地百姓，虽有勇锐坚忍之气，而器械不及官军之精备，可以剿抚兼施。外洋本为敌国，专以兵力强弱角胜，彼之军械强于我，技艺精于我，即暂胜必终败。敌从海道内犯，自须亟练水师，惟各国皆系岛夷，以水为家，船炮精练已久，非中国水师所能骤及，中土陆多于水，仍以陆军为立国根基。若陆军训练得力，敌军登岸后，尚可鏖战，炮台布置得法，敌船进口时，尚可拒守。但用旗绿营弓箭、刀矛、抬鸟枪旧法，断不足以制洋人，并不足以灭土寇。即直隶练军屡经挑选整顿，近始兼习洋枪、小炸炮。以剿内寇，尚属可用，以御外患，实未敢信。各省抽练之兵，大率类此。用洋枪者已少，用后门枪及炸炮者更少。其势只可加练，而不可减练，只可添练洋器以求制胜，而不可拘执旧制以图省费。前督臣曾国藩于同治十年正月覆奏筹备海防折内，谓沿海之直隶、奉天、山东三省，江苏、浙江两省，广东、福建两省，沿江之安徽、江西、湖北三省，各应归并设防。沿海七省，共练陆兵九万；沿江三省，共练陆兵三万；统计每年需饷八百万两。因无款可筹，议遂中止。兹总理衙门拟以曾经制胜之洋枪队，练习水战；丁日昌拟选练陆军，合天下得精兵十万人；与曾国藩前奏用意略同。惟陆军与水师，用法各殊，练法亦异。水师犹可上岸击贼，陆军未便强令操舟，似不宜两用以致两误。臣愚，以谓沿海、沿江各省，现有练兵枪队，虽不及曾国藩、丁日昌所拟十余万之多，然与其多而无用，不若少而求精。但就现有陆军，认真选汰，一律改为洋枪炮队。凡绿营额兵疲弱，勇营酌加裁减，其饷即加给新练之队。沿海防营，并换用后门进子枪。于紧要口岸附近之处，屯扎大枝劲旅。无事时专讲操练，兼筑堡垒。有事时专备游击，不准分调。各海口仿照洋式修筑沙土炮台，以地步宽展坚厚为要。炮位宜间用口径八寸至十余寸者，择将择兵演习之，务在及远，愈远愈妙，务在能中，不中不发。即所谓药能对症，有备无虞者矣。

　　一、原奏简器一条：西国各水陆战守利器，以枪炮水雷为大宗。炮有前后门、生熟铁、纯钢之分，枪有前后门、滑堂、来福之异，水雷有用触物磨物、电气发火之别。窃常考究其图与器，而得其大略。洋枪一项，各国改用后门，以其手法灵捷，放速而及远。其旧制前门枪贱售于中国，每为外人所轻。英、俄、德、法、美，泰西五大强国也。其后门枪名目，英之至精者曰亨利马梯呢，其次曰士乃得，俄曰俾尔打呶，德曰呢而根，法曰沙土钵，美曰林明登。以利钝迟速较之，则英之亨利马梯呢，精于俄之俾尔打呶，精于美之林明登，又精于英之士乃得及德、法诸枪也。林明登、士乃得二种，近年已运入中国。臣处及沈葆桢均购存林明登数千枝。上海机器局亦能仿造。惟兵勇粗疏者多，士乃得机簧较简，购价较省，修改较便，现拟令各营酌换士乃得枪，而间以林明登认真操习，由渐而精。并令津、沪各局，先购林明登造子机器，仿制子药铜卷，以便接济。仍与总理衙门商购英国亨利马梯呢枪若干枝。又与俄领事订购俾尔打呶枪千枝，以备将士选锋者操用。至炮位一项，英、德两国新式最精。德国克鹿卜后门钢炮，击败法兵，尤为驰名。臣逐年购到克鹿卜大小炮五十余尊，分置大沽炮台、天津防营。其最大者两尊，口径八寸，足抵前门炮口径十一、二寸之子力。然每尊价约二万元，苦于无力多购。或谓钢炮过大，药力过猛，用久或致损裂，故英国多用前门熟铁来福长弹大炮，曰乌理治、曰阿墨斯得郎、曰回德活特，三家尤着。大者口径十一寸至十五寸，身重至八万斤以上，子弹重至六百磅，能打穿二十余寸厚之铁甲。惟起运维艰，价值尤贵，中国尚无购用者。陆路行仗小炮，则以德国克鹿卜四磅弹后门钢炮、美国格林连珠炮为精捷。臣又各定购数十尊，以备游击要需。目下沪、宁各局，止能仿造十二磅至六十八磅之圆弹铜铁炸炮，淮军习用已久，远胜中国旧制，而不及西洋新式之精。仍拟仿照乌理治、阿墨斯得郎之式，箝以熟铁，而机器未备。外国每造枪炮机全副，购价须数十万金。再由洋购运钢铁等料，殊太昂贵。须俟中土能用洋法自开煤铁，再添购大炉滊锤压水柜等机器，仿造可期有成。若克鹿卜之钢炮，回德活特之熟铁炮，系用生钢生铁铸成，该厂自有秘法，更未易学步矣。

　　至水雷一项，轰船破敌最猛。从前南北花旗之战，南兵获水雷力居多。德法之战，法国兵艘十倍于德，而波罗的海法艘未敢深入，全仗水雷之功。其法分为两类。一为定而不动之水雷，或连于木桩木排之间，或用锚定其方位，使沉水中，或陆地城堡被攻时，于缺口要路安置，此专为自守而设。一为能行动之水雷，或浮水面，顺风力飘动，或用机器自行，或于铁船首伸出长竿置之，或专作拖带水雷之船，此可为攻敌之用。近来格致之学日精，水雷之法亦日精，多以强水触物磨物及电线发火。其触而发火，比用法点放者尤佳。用药仅五、六十磅，无论何种兵船，皆可轰破其底。闻各国皆讲究此物，制存极多。其用时必于水中排列数行，每口安放数十具，使敌船疑畏不敢进。沪、津各局，现止能仿造其粗者。而电机、铜丝、铁绳、浆皮等件，仍购自外洋。须访募各国造用水雷精艺之人，来华教演，庶易精进。至火器尽用洋式，炮子、火药两项，亦系要需。津局有造药机器四副，日出二千余磅，已可敷用。惟枪炮多而子弹尚少。沪局仅造药机器一副，日出无几，宜添购机器，在苏、宁推广制造。各省防江、防海，需用洋枪炮之子药，均宜设局在内地仿造。否则，事事购自洋商，殊无以备缓急。且闽、沪、津各机器局偪近海口，原因取材外洋就便起见，设有警变，先须重兵守护，实非稳着。嗣后各省筹添制造机器，必须设局于腹地通水之处，海口若有战事，后路自制储备，可源源运济也。

　　一、原奏造船一条：查布国防海新论有云：凡与滨海各国战争者，若将本国所有兵船，径往守住敌国各海口，不容其船出入，则为防守本国海岸之上策。其次莫如自守。如沿海数千里，敌船处处可到，若处处设防，以全力散布于甚大之地面，兵分力单，一处受创，全局失势。故必聚积精锐，止保护紧要数处，即可固守等语。所论极为精切。中国兵船甚少，岂能往堵敌国海口？上策固办不到，欲求自守，亦非易言。自奉天至广东，沿海袤延万里，口岸林立，若必处处宿以重兵，所费浩繁，力既不给，势必大溃。惟有分别缓急，择尤为紧要之处。如直隶之大沽、北塘、山海关一带，系京畿门户，是为最要。江苏吴淞至江阴一带，系长江门户，是为次要。盖京畿为天下根本，长江为财赋奥区，但能守此最要、次要地方，其余各省海口边境，略为布置，即有挫失，于大局尚无甚碍。惟既欲固守，必须将所有兵马、炮位、军械、辎重并工局物力，储备坚厚，虽军情百变而不离其宗。庙谋阃算，平昔之经营，临事之调度，皆不可一毫错乱。道光二十一年，夷船入长江，而全局始震；咸丰十年，夷兵犯津、通，而根本遂危。彼族实能觇我要害，制我命脉。而我所以失事者，由于散漫设防，东援西调，未将全力聚于紧要数处。今议防海，则必鉴前辙，揣敌情。其防之法，大要分为两端。一为守定不动之法。如口内炮台壁垒格外坚固，须能抵御敌船大炮之弹，而炮台所用炮位，须能击破铁甲船，又必有守口巨炮铁船，设法阻挡，水路并藏伏水雷等器。一为那移泛应之法。在兵船与陆军，多而且精，随时游击，可以防敌兵沿海登岸。是外海水师铁甲船与守口大炮铁船，皆断不可少之物矣。现计闽厂造成轮船十五号，内有二号已在台湾遭风损坏。

　　沪厂造成轮船六号，内有二号马力五百匹，配炮二十六尊，与外国大兵船相等。其余各船，皆仅与外国小兵船根钵相等。然已费银数百万有奇，物料匠工，多自外洋购致。是以中国造船之银，倍于外洋购船之价。今急欲成军，须在外国定造为省便。但不可转托洋商，误买旧船，徒糜巨款。访闻兵船及铁甲船，以英国为最精。英之官厂、公司厂，均以造铁甲之优劣，相与争衡，日新月异。应拣派明于制造、略知兵事之员，选带学生工匠前往。由总理衙门会商住京使臣，移知该国，俾得亲赴各厂，考究何等船制，最为坚致灵捷，并宜于中国水道者，与其议价定造。即将带去华匠兵士，附入该厂及武备院学习造工，并讲求驾驶操练之法。俟成船后，配齐炮位，随船回华，庶有实济。而中国船厂，仍量加开拓，以备修船地步。至拟设兵船数目，如丁日昌所称，北、东、南三洋各设大兵轮船六号，根钵轮船十号，合共四十八号，自属不可再少。除将中国已造成二十号抵用外，尚短二十八号。窃谓北、东、南三洋，须各有铁甲大船二号。北洋宜分驻烟台、旅顺口一带，东洋宜分驻长江外口，南洋宜分驻厦门、虎门，皆水深数丈，可以停泊。一处有事，六船联络，专为洋面游击之师，而以余船附丽之，声势较壮。约计定造铁甲船，每只需银百万两内外，费已不赀。只有先购此项，分年筹办，其有余力，再置他船，或由闽、沪各厂陆续仿造兵船。总以足成四十八号为度。惟守口大炮铁船，即所谓水炮台船，亦系西洋新制利器。以小船配极重之炮，辅助岸上炮台，四面伏击，阻遏中流，能自行动，最为制胜。凡要口须添设一、二艘。闻在外国定购，每船连炮约价银十余万两。但笨滞不能涉海，须将炮位铁甲，分拆运载，来华装配。应俟委员到彼，一并察办。如价省运便，陆续购造二十号分布南北各口。或由外洋购大炮，由华厂照式仿造铁船，更可次第添置。至丁日昌奏称，裁并五十号艇船，可养给一号大兵轮船；裁并十号阔头舢板，可养给一号根钵轮船。计省沿海水师旧制各船糜费，以之供给大小四十八号轮船，尚觉有盈无拙等语。查同治十一年五月，臣于覆奏船政事宜折内，拟请裁撤各省艇船，即以各船修造养兵之费，抵给轮船月费，经总理衙门议令各该督抚奏办，迄今并未议覆。今添购铁甲等船，巨款必须另行筹集。俟购回时，养船练兵一切费用，应如丁日昌所议，请旨饬下江苏、山东、浙江、福建、广东沿海各省，将旧置及新添红单拖罟艇船舢板等项，分别裁并，专养轮船，以免虚糜而资实用。

　　一、原奏筹饷一条：近日财用极绌，人所共知。欲图振作，必统天下全局，通盘合筹，而后定计。新疆各城，自乾隆年间始归版图，无论开辟之难，即无事时岁需兵费尚三百余万，徒收数千里之旷地，而增千百年之漏卮，已为不值。且其地北邻俄罗斯，西界土耳其、天方、波斯各回国，南近英属之印度，外日强大，日内侵削，今昔异势，即勉图恢复，将来断不能久守。屡阅外国新闻纸及西路探报，喀什噶尔回酋，新受土耳其回部之封，并与俄、英两国立约通商。是已与各大邦勾结一气，不独伊犁久踞已也。揆度情形，俄先蚕食，英必分其利，皆不愿中国得志于西方。而论中国目前力量，实不及专顾西域，师老财痡，尤虑别生他变。曾国藩前有暂弃关外、专清关内之议，殆老成谋国之见。今虽命将出师，兵力、饷力万不能逮，可否密谕西路各统帅，但严守现有边界，且屯且耕，不必急图进取。一面招抚伊犁、乌噜木齐、喀什噶尔等回酋，准其自为部落，如云、贵、粤属之苗猺土司，越南、朝鲜之略奉正朔可矣。两存之则两利。俄、英既免各怀兼并，中国亦不至屡烦兵力，似为经久之道。况新疆不复，于肢体之元气无伤；海疆不防，则心腹之大患愈棘。孰重孰轻，必有能辨之者。此议果定，则已经出塞及尚未出塞各军，似须略加核减，可撤则撤，可停则停。其停撤之饷，即匀作海防之饷。否则，祗此财力，既备东南万里之海疆，又备西北万里之饷运，有不困穷颠蹶者哉？至此时开办海防，约计购船、练兵、简器三项，至少先需经费一千余万两。本年八月间，户部奏覆文祥宽筹饷需折内，议请暂停内府不急之需，而海防用项，似无可筹，姑令各省先尽各项存款，移缓就急，抵充防费。究之各省留支奉拨之数，视岁入之数，无不浮溢数倍，更有何款可以存留借抵？必不得已，应仍照总理衙门五年奏案，专提部存及各海关四成洋税一款，为目前开办之需。除津海、东海关四成奏归天津机器局，江海关四成内之二成奏归上海机器局，山海、江汉两关四成内奏明拨充奉兵及淮军月饷，淡水一关奏留台防军需，均为海防而设，毋庸置议外，其余各海关四成洋税及部库历年提存四成，应请专备总理衙门及海防统帅大员会商拨用。此后即责令各关另款封存径行报解，不准本省借留，亦不必再解部库，致多转折。此项每年计可得银百数十万两，加以部库另存三百余万，其有不敷，拟仍暂借洋款，由续收四成项下拨还，或另行设法归楚，以应急需。其息银以七、八厘为度，归本以十年、八年为度，亦各国常有之事，无足诧虑也。至于日后久远之费，当于开源节流求之。现在丁漕课税正供之外，添出厘金、捐输二款，百方罗拙，仍不足用。捐输所得无几，流弊甚大。而内地厘金，又为半税所绌。如铜铁羽呢洋布等类，皆关民生日用，洋船转运迅捷，输纳又仅半税，于是奸民包揽冒骗，大宗货物，皆免完厘，因税则载在和约，无可议加，以至彼此轻重悬殊，商民交困。丛雀渊鱼之喻，何堪设想！丁日昌拟设厂造耕织机器，曾国藩与臣迭请开煤铁各矿，试办招商轮船，皆为内地开拓生计起见。盖既不能禁洋货之不来，又不能禁华民之不用。英国呢布运至中国，每岁售银三千余万，又铜铁铅锡售银数百万，于中国女红、匠作之利，妨夺不少。曷若亦设机器，自为制造，轮船、铁路，自为转运。但使货物精华，与彼相埒，彼物来自重洋，势不能与内地自产者比较。我利日兴，则彼利自薄，不独有益厘饷也。各省诸山，多产五金及丹砂、水银、煤之处，中国数千年来未尝大开，偶开之又不得其器与法，而常忧国用匮竭，此何异家有宝库，封锢不启，而坐愁饥寒？西土治地质学者，视山之土石，即知其中有何矿。窃以为宜聘此辈数人，分往遍察，记其所产，择其利厚者次第开挖，一切仿西法行之。或由筹借资本，或劝远近富商，凑股合立公司，开得若干，酌提一、二分归官。其收效当在十年以后。臣近于直之南境磁州山中，议开煤铁，饬津沪机器局委员购洋器、雇洋匠、以资倡导，固为铸造军器要需，亦欲渐开风气以利民用也。近世学者，鉴于明季之失，以开矿为弊政。不知弊在用人，非矿之不可开也。其无识绅民，惑于凿坏风水，无用官吏，恐其聚众生事，尤属不经之谈。刻下东西洋无不开矿之国，何以独无此病？且皆以此致富强耶？若南省滨江近海等处，皆能设法开办船械制造所，用煤铁无庸向外洋购运，推其余利，并可养船练兵，此军国之大利也。至于洋药一项，流毒中国。本年三月间，钦奉寄谕：醇亲王请饬密筹杜绝，饬即妥议办法等因。臣查阅醇亲王折内，有不必仓猝施行，要在矢志弗懈，俟外洋鸦片不来，再严中国罂粟之禁等语，实洞达大体。适因台湾事起，未便置议。兹查洋药自印度发进口，每年约七万数千箱，售银三千余万之多。英国明知害人之物，而不欲禁洋商贩运，并欲禁中国自种，其用意殊极狡狠。上年修约，总理衙门与英国言之屡矣。并豫声明既不能禁英商之不贩洋烟，即不能禁华民之不食洋烟，惟有暂行弛禁罂粟，不但夺洋商利权，并可加增税项。将来计穷事迫，难保不出于此。其时英使闻之，亦颇心动。而该国卒不见听。臣即再与办理，恐亦无益。应仍循总理衙门原议。除相抵制，以冀洋药渐来渐少，再加厉禁为宜。查云、贵、川、陕、山西各省，多种罂粟，疆臣台谏，每以申明禁令为言。是徒为外洋利薮之驱，授吏胥扰索之柄，究之罂粟日种日广，势仍不可遽禁。闻土药性缓价廉，而瘾亦薄，不比洋药为害之烈。为今之计，似应暂弛各省罂粟之禁，而加重洋药之税厘，使外洋烟土既无厚利，自不进口，然后妥立规条，严定限制，俾吸食渐戒而除绝之，民财可杜外耗之源，国饷并有日增之势，两得之也。查洋药每箱百斤，新关正税三十两，厘捐则各省多寡不同。福建每箱捐银三十六两，江苏每箱捐银三十二两，北洋天津等关捐银二十四两。捐愈重则偷漏愈多。英国条约，原有洋药如何征税，听凭中国办理之说。如能于洋税一律议加，自可毫无偷漏，裨益更大。否则，南北各口通定一加重捐数，均照闽省之式，无稍参差，以免趋避。专收作海防经费，由统帅提用，合之亦成巨款。此外沿江、沿海各省，皆令整顿货厘、盐厘，每省每年限定酌拨数万两协济海防。以上数端，皆开源之事也。若夫裁艇船以养轮船，裁边防冗军以养海防战士，停官府不急之需，减地方浮滥之费，以裨军实而成远谋，亦节流之大者。苟非上下一心、内外一心、局中局外一心，未有不半途而废者矣。

　　一、原奏用人一条：拟派统帅责成经理，及遴派得力提镇将领，为之分统。查南北洋滨海七省，自须联为一气，方能呼应灵通。惟地段过长，事体烦重，一人精力，断难兼顾。各督抚未必皆深知洋务兵事，意见尤不能尽同，若责成统帅调度，既恐扞格不行，若会同各省商筹，又恐推诿贻误。从前办粤、捻各贼，何尝不屡简统帅。臣亦曾备位其间，深知甘苦。饷权疆政，非其所操，不过徒拥空名。而各督抚仍不能不问兵事。畛域分则情形易隔，号令岐则将士难从。是欲一事权而反紊也。何况有事之际，军情瞬息变更。傥如西国办法，有电线通报，径达各处海边，可以一刻千里；有内地火车铁路，屯兵于旁，闻警驰援，可以一日数千百里。则统帅尚不至于误事，而中国固急切办不到者也。今年台湾之役，臣与沈葆桢函商调兵，月余而始定。及调轮船分起装送，又三月而始竣。而倭事业经定议矣。设有紧急，诚恐缓不济事。故臣尝谓办洋务、制洋兵，若不变法而徒骛空文，绝无实济。臣不敢明知而不言也。窃计北洋三省设一统帅，即才力倍于臣者，尚虑不能肆应。南洋四省，口岸更多，似亦非一统帅所可偏及。若因创设铁甲兵船等项，须责成大员督筹经理，如前江西巡抚沈葆桢、前江苏巡抚丁日昌，皆究心此事，熟悉洋情，似堪胜任。至丁日昌拟设北、东、南三洋提督，分统各船，不为无见。但文武兼资、素习风涛驾驶轮船操法者，实不易得耳。抑臣更有陈者：用人最是急务，储才尤为远图。洋人入中国已三十余年，住京已十余年，以兵胁我，殆无虚岁。而求练达兵略、精通洋法者，恒不数觏，由于不学之过。下不学，由于上不教也。军务肃清以后，文武两途，仍舍章句、弓马，未由上进，而以章句、弓马为务，于洋务隔膜太甚。是以沈葆桢前有请设算书科之奏，丁日昌前有武试改枪炮之奏，皆格于部议不行。而所用非所学，人才何由而出？近时拘谨之儒，多以交涉洋务为浼人之具、取巧之士，又以引避洋务为自便之图。若非朝廷力开风气，破拘挛之故习，求制胜之实济，天下危局，终不可支，日后乏才，且有甚于今日者。以中国之大，而无自强、自立之时，非惟可忧，抑亦可耻！臣愚，以谓科目即不能骤更，时文即不能遽废，而小楷试帖，太蹈虚饰，甚非作养人才之道，似应于考试功令，稍加变通，另开洋务取进一格，以资造就。现在京师既设同文馆，江省亦选幼童出洋学习，似已辟西学门径，而士大夫趋向犹未尽属者，何哉？以用人取进之途，全不在此故也。拟请嗣后凡有海防省分，均宜设立洋学局，择通晓时务大员主持其事，分为格致、测算、舆图、火轮、机器、兵法、炮位、化学、电气学数门，此皆有切于民生日用、军器制作之原。外国以之黜陟人才，故心思日出而不穷。华人聪明才力，本无不逮西人之处，但未得其法，未入其门，无以鼓励作新之耳。如有志趣思议，于各种略通一、二者，选收入局，延西人之博学而精者为之师，官按照所学浅深，酌给薪水，俾得研究精明，再试以事。或分派船厂、炮局，或充补防营员弁。如有成效，则分别文武，照军务保举章程，奏奖升阶，授以滨海沿江实缺，与正途出身无异。若始勤终怠，立予罢革。其京城同文馆、上海广方言馆习算学生，及出洋子弟学成回国，皆可分调入局教习，并酌量派往各机器局、各兵船差遣。如此多方诱掖，劝惩兼施，就所学以课所事，即使十人中得一成就，已多一人之用，百人中得十成就，已多十人之用。二十年后，制器驶船，自强之功效见矣。

　　一、原奏持久一条：窃以古无久而不敝之法，惟在办事之人，同心协力，后先相继，日益求精。不独保境息民，并可推悟新意，裕财足用。如泰西各国，皆起于弹丸之地，创造各样利器，未及百年，而成就如此之精，规画如此之远，拓地如此之广，岂非其举国上下，积虑殚精，人思自奋之效乎？中国在五大洲中，自古称最强大，今乃为小邦所轻视。练兵、制器、购船诸事，师彼之长，去我之短，及今为之而已迟矣，若再因循不办，或旋作旋辍，后患殆不忍言！若不稍变成法，于洋务开用人之途，使人人皆能通晓，将来即有防海万全之策，数十年后，主持乏人，亦必名存实亡，渐归颓废。惟有中外一心，坚持必办，力排浮议，以成格为万不可泥，以风气为万不可不开，勿忽近功，勿惜重费，精心果力，历久不懈，百折不回，庶几军实渐强，人才渐进，制造渐精，由能守而能战，转贫弱而为富强，或有其时乎。是天下臣民所祷祀求之者也。

　　李鸿章又奏

　　正在缮折间，承准军机大臣密寄，十月二十八日奉上谕：文祥奏敬陈管见一折，台湾之事，虽权宜办结，后患在在堪虞等因，钦此。并钞录文祥原折到臣。查沈葆桢十月十四日来函，倭使大久保已抵琅■〈王乔〉，业经约期撤兵，自不致再有变局。惟文祥虑及日本距闽、浙太近，难保必后无患。目前惟防日本为尤急，洵属老成远见。该国近年改变旧制，藩民不服，访闻初颇小哄，久亦相安。其变衣冠，易正朔，每为识者所讥。然如改习西洋兵法，仿造铁路火车，派置电报、煤窑、铁矿，自铸洋钱，于国计民生，不无利益，并多派学生赴西国学习器艺，多借洋债，与英人暗结党援，其势日张，其志不小，故敢称雄东土，藐视中国，有窥犯台湾之举。泰西虽强，尚在七万里以外，日本则近在户闼，伺我虚实，诚为中国永久大患。今虽勉强就范，而其深心积虑，觊觎我物产人民之丰盛，冀幸我兵船利器之未齐，将来稍予间隙，恐仍狡焉思逞。是铁甲船、水炮台等项，诚不可不赶紧筹备。惟巨款既无可指，定造亦尚需时，臣已于复议总理衙门造船一条内，详切言之。

　　至前曾议买铁甲船，一为沈葆桢饬日意格议购之丹国铁甲，因事中罢。昨丹国使臣拉斯勒福过津，面询据称，此船约值银六十万两，与日意格报价不符。臣属该使来春由京回津再议。一为出洋委员容闳，在美国查报有新未成铁甲船一号，需洋银一百七十万圆。臣询住津英领事，据称此船未必合用。总税务司赫德亦向总理衙门言及，恐其不甚可靠。臣批饬上海道信致容闳，切实考较，再行禀核。以上二船，虽议购而未成。此外洋商献图者甚多，因相隔过远，需费过巨，诚恐误买旧船，未敢遽订。似须委员前往该国议购为妥。其水炮台船一项，总理衙门现饬赫德向英国询问价值。上海洋行亦有承揽订购者。据沪局委员冯焌光等禀称，该局仿造一只，明春可成，似尚不难陆续添置。

　　惟是有备而无患者，立国之根基；不战而诎人者，攻心之上计。自来备边驭夷，将才、使才、二者不可偏废。各国互市遣使，所以联外交，亦可以窥敌情。而中国并其近者而置之，殊非长驾远驭之道。同治十年，日本初议条约，臣与曾国藩均奏请该国立约后，中国应派员驻扎日本，管束我国商民，藉探彼族动静，冀可联络牵制，消弭后患。上年甫经换约，未敢筹办，而该国遂于今春兴兵来台。若先有使臣驻彼，当能豫为辩阻，密速商办，否则亦可于发兵之后，与该国君臣面折廷争，较在京办理，更为得劲。今台事粗定，此举未可再缓。拟请饬下总理各国事务衙门王大臣遴选熟习洋情、明练边事之三、四品京堂大员，请旨赏给崇衔，派往驻扎日本公使，外托邻邦报聘之礼，内答华民望泽之诚，傥彼别有诡谋，无难侦得其情，相机控制。该国横槟、长崎、箱馆各处，中国商民约近万人，既经立约，本不可置之度外；俟公使到彼，应再酌设总理事官，分驻口岸，自理讼赋，以维国体。不特此也，即泰西诸大邦，亦当特简大臣，轮往兼驻，重其禄赏而定以年限，以宣威信、通情款。其在中国交涉事件，有不能议结，或所立条约，有大不便者，径与该国总理衙门往复辩证，随时设法商易，可渐杜该使蒙蔽要挟之弊，似于通商大局有裨。

　　浙江巡抚杨昌浚奏

　　窃臣于本月初五日，承准军机大臣密寄，于同治十三年九月二十七月奉上谕一道，饬将切实办法限于一月内覆奏等因，钦此，并奉钞发折单到臣。查西洋各国，以船炮利器称雄海上，已三十余年。近更争奇斗巧，层出不穷，为千古未有之局，包藏祸心，莫不有眈眈虎视之势。日本、东隅一小国耳，国朝二百年来，相安无事，今亦依附西人，狡焉思逞，无故兴兵屯居番社。现在事虽议结，而覆霜坚冰，难保不日后借端生衅。且闻该国尚在购器、练兵，窥其意纵不敢公然内犯，而旁扰琉球、高丽，与我朝属国为难，则亦有不容坐视之理。故为将来御侮计，非豫筹战守不可，即为保目前和局计，亦非战守有恃不可。

　　就中国现在局势论之，内地久已肃清，边疆亦经底定。各省不乏知兵之将、能战之兵，船政、机器渐有成效，比庚申以前，情形已异。前年天津之案，本年台湾之役，均能勉就范围，未始非因中国气势渐振，有以隐慑于其间。诚能趁此机会，更加讲求，同心戮力，不为浮议所摇，不以多费中止，宽以时日，未有不克转弱为强者。秦襄修甲励兵，用复先世之仇；勾践生聚教训，历二十年而卒报强吴。况我国家大一统之规，果能惩先毖后，中外一心，安见雪耻复仇之无日耶？

　　前此奉旨设防，当饬沿海口岸，修筑炮台，置办器械，添募水陆兵勇，未尝不认真整理。然海上无大枝水师，无可靠战船，一旦猝然有警，臣自恃只能就陆地击之，若角逐于海洋之中，实未敢信有把握。是今日自强之道，陆军固宜整理，水军更为要图。前两江督臣曾国藩于发逆既平之后，即与侍郎彭玉麟创设长江水师，至今江面数千里，恃以无虞。臣愚，以为此时整饬海防各师，比江防为尤急。虽沿海各省，本有额设战舰，然以御外洋兵船，胜负不待智者而决。是必须扩充轮船，置备铁甲船，俾各练习驾驶，方有实际。明知其费甚巨，其效难速，而不能不如此也。日本以贫小之国，方且不惜重赀，力师西法，岂堂堂中夏，当此外患方殷之际，顾犹不发愤为雄，因循坐误，以受制于人哉？论语云：人无远虑，必有近忧；又曰：欲速则不达。见小利则大事不成，是在我皇上坚持定见，断以不疑，则自强之要，莫先乎此矣。

　　近洋人入内地者，愈布愈远，交涉事件益多，办理实形棘手。天津、台湾两案，此其显然共见者。其余寻常龃龉之事，所在皆有，口舌之端，无非兵戎所伏。既不便一味迁就，又不可过于激烈。愚民但快一朝之忱，而不顾异日之忧；旁观惟工指摘之谈，而不知当局之苦。故目前即勉强敷衍，总难免决裂之一日。承饬议各条，洵为当务之急。而用人、筹饷二者，尤为紧要。足食乃能足兵，有治人乃有治法。而持久之道，亦即寓乎其中矣。

　　抑臣更有请者：从来天下之安危，视乎民心之向背。外夷虽强，遇百姓齐心，即不敢显干众怒。必整顿吏治，以固结民心，庶于自强之根本，更有裨益。

　　谨按原奏各条，将切实办法，详细陈明：

　　一、练兵一条：查海上宜专设重兵，臣所见亦适相符。合浙省水陆各标，自经整顿，较有起色，虽未经战阵，而兵皆精壮。近年挑选洋枪队，一切步伐号令，均效西法，尚属齐整。惟各省沿海地方辽阔，纵使设防，何能处处周密？况战守相为表里，有守之兵，无战之兵，有分防之兵，无游击之兵，一旦有事，终虑措手不及，顾此失彼。臣窃谓南、北、中三洋，宜设水陆三大枝。闽、广合为一枝，江、浙合为一枝，直隶、奉天、山东合为一枝。每枝精练万人为度，各设统领一员、帮办二员，仍听南北洋大臣节制调遣。各置备轮船二十号，兵船商船各半，又铁甲船一、二号。其先尽各省外海水师内严加挑选，挑选不足，再招募生长海上、熟狎风涛壮勇以益之。其口粮似宜比长江水师章程，略为加重。无事则分防洋汛，兵船捕盗，商船载货。有事则通力合作，联为一气，兵船备战，商船转运。平时兵丁船不敷住，即在海口择要团扎，随时操练，更番出洋。大约水师闽、广为长，浙江各省次之。至于陆路洋枪队，不习风涛，不善驾驶，迁地弗良，恐难得力。外洋有此三大枝水军，练习三数年后，海上屹然重镇，可分可合，可战可守，近则拱卫神京，远则扬威海面。不惟内地之奸匪敛迹，外夷之要挟，亦可渐少矣。

　　一、简器一条：臣惟兵不精，利器适以资敌；兵精矣，而器不利，亦难以决胜。洋人器械之精，由于讲求年久，心力专一。如布国之克虏伯、美国之格林，为炮中之最精者，皆以造炮之人名之，故彼此争胜，愈出愈奇。骤然效之，诚若未逮。现在闽、津、沪各局，已办有成效，如经理得人，力求精进，久之自不多让。臣前委员赴上海、香港，拣火器之精者，炮如克虏伯、格林之类，枪如林明登、来福之类，此外水雷、铁火箭等项，均酌量定办，多少不等。惟内有大钢炮一尊，重二万斤，子可及四十里。俟各项到齐后，即可配沿海要口，俾资演习。西洋火器，日新月异，今日所艳称之物，后必又有驾乎其上者。且收存太久，难免锈坏，故臣未敢过于多办，恐虚糜经费。询悉后镗枪炮，虽觉巧便，究竟机关太多，时有炸裂，不如前门枪炮结实耐久。浙省各口炮台，已成数处，将来一律告竣，需炮较多。现已购就机器，在省设厂铸造，藉可考较，以为扩充地步。又粤东线枪，装子多且远，实比洋枪为长。似防海者是项军器亦不可少也。

　　一、造船一条：臣惟请求船炮，功在平日，御敌机宜，决于临时。臣拟设水军三大枝，应用轮船、铁甲船若干只，已于第一条内缕晰声明。窃计练兵三万人，有轮船六十号、铁甲数号，可勉强敷用。惟中国轮船，不及其半，铁甲尚一号未有。自应先就泰西船厂，定造铁甲一、二只，余则自行陆续仿造。至添置轮船，闽、沪有现成之局，不难扩充。臣托闽局代造兵轮二号，明年三、四月可以竣事，已另片奏明。惟专恃官造，究不免限于经费。如今各省殷实商贾，各备轮船，经营贸易，有事听官租用，准其破格奖励，未始非扩充之一法也。或云铁甲船可以御敌，或云英国蚊子船载巨炮，可以洞穿铁甲，皆洋人自相标榜，事非经验，臣实未敢臆断。但彼有此具，而我无之，一旦有事，先觉相形见绌，故有不得不办之势。本年日本铁甲船泊于吴淞口外，以小船渡入进口。浙省各口外水深之处甚多，不难择地安泊。口内长潮之际，如定海、镇海、黄道关，闻亦可驶。船有大小，甲有厚薄，则吃水有深浅不等，应俟铁甲船购到，吃水若干，斯驻泊之处，不待测量而已知矣。

　　一、筹饷一条：臣惟海洋既设重兵，则一切用款，自不能不彻始彻终，通盘筹划。如臣所拟三大枝，通年所需，约略计算，非三百万两不可。而购造船费，尚不在内。当此关外军务方殷，滇黔善后未了，方日催东南各省转饷接济，若同时筹办防海，事端甚大，用款更多，诚有难兼顾之势。惟查与外国通商以后，各关洋税，岁入不下千万。内地设卡抽厘，各省一年所入，亦不下千万。若于此两项内，每年酌提一、二成，交各省藩库，专款存储备用。以此济创立之需，即以此充永远之费。所有一切不急之务，闲杂之款，可减则减，可裁则裁，挹彼注此，似尚不难集事。傥舍此二项，另行设法，所获未必有济。且东南民力已尽，何堪竭泽而渔？就浙省言之，海塘工程，二、三年后，计可报竣。除酌提岁修外，每年尚可节省银二十余万两，以作海防经费。若各省同心协力，天下无不可办之事。前因倭倨台湾，商人闻风束手，厘捐日形减色。如果海疆动摇，税厘折耗必多。故筹饷所以养兵，而强兵即所以裕饷。开源节流，无过于此。似此权衡轻重，移缓就急，厚集坚持，不至半途而废矣。

　　一、用人一条：臣惟军兴以后，各省将才，原不乏人，大都娴于陆路者多，熟于海洋情形者少。目前知兵望重、实心办事、堪为统帅之大员，如前陕甘督臣杨岳斌、前湖北抚臣曾国荃、前兵部侍郎臣彭玉麟，皆威望素着，志虑忠诚。诸臣均简在圣心，无庸臣论列。其余提镇将领，就臣所知者，如现任台湾镇张其光、现任衢州镇喻俊明，皆系水师出身，久经战阵。又现任乍浦协副将卢成金，诚朴勇干，举止严重，似可上备采择。此外容臣访察确实，再行随时保奏。

　　一、持久一条：臣惟设立外海水师，事同创始，极为繁巨，岂旦夕所能奏效？如臣所拟办法，至速亦非四、五年不能就绪。盖成军易而办船难，训练亦难也。西人作事，不精不已，不成不置，其坚忍之性，殆非中国之所及，亦非中国所不能行。方初设船政时，外间不无异议，非赖朝廷主持于内，二、三大臣维系于外，几至废于半途。自来国家大事，百年成之不足，一旦败之有余，古今同慨。现在各国情形，环而伺我，兵端虽不可自我而开，武备实不可一日或弛。事既不能不办，办即不能中止，诚如原奏所云者。是则全仗宸衷坚定，内外臣工，同心共济，始终不懈，庶几可与虑始，可与乐成。而外患之来，不至茫无把握矣。

　　十一月丁未（初八日）两江总督李宗羲奏

　　本年正月间，日本住沪领事品川忠道，以该国匪首江藤新平，乘坐小轮船逃出长崎，有到中国上海之说，请派兵船助捕。当饬苏松太道沈秉成分派火轮兵船相助。旋经该国将匪首获案，品川忠道函请撤防，并请将兵船一切开销照缴。当由该道函覆，均归中国开支，无庸缴还。经臣将此案前后办理情形，咨明总理衙门在案。

　　兹于十月十三日，复据该道禀送日本使臣柳原前光照会，并和刀一口、日本史一部，又照录该国致送在事各官礼物清单一件。查同治十一年，因日本扣留秘鲁国船，将被拐华民，悉交中国委员带回，曾以土物致谢日本在事各官有案。现在该国以派船助捕一节，备物致送，事同一律，未便固郄。除将和刀、日本史收存，备文照覆，并将该国致送在事各官礼物清单，及彼此来往公文，录送总理衙门查照外，理合附片陈明。

　　朱批：知道了。

　　十一月庚戌（十一日）福建巡抚王凯泰奏

　　窃臣于同治十三年十月十三日，承准军机大臣密寄，九月二十七日奉上谕：总理各国事务衙门奏，海防亟宜切筹等因，钦此。窃念海防固最重水师，而水师宜变通旧制。各省水师额船，人人知其不能御敌，若不及时改议，无论如何整顿，止可为捕盗之用，不足为御侮之资。查奉天至广东洋面，袤长七千余里，亟应联为一气，声息相通。拟分海洋为三路：以奉天、直隶、山东为北洋，而分阃于大沽；以江苏、浙江为中洋，而分阃于吴淞；以福建、广东为南洋，而分阃于台湾。各设总统一员，作为海防大臣，沿海水师官兵，就近统归节制。每洋设铁甲轮船二只、大号兵轮船四只、中号兵轮船六只、小号兵轮船四只，统共轮船四十八只。大船配兵至多五百人，其余以次递减。由总统督率训练。外海师船皆可裁汰。应需各项轮船，初则购买未能齐备，继则制造逐渐加增，总期事在必成，用有实济。或虑水师额兵，骤行裁彻，恐滋事端。不知有转移之法。老弱者先汰，革故者不补，其精壮归入轮船练习，二、三年间，旧制即可变更，固无庸仓猝全裁也。或又虑轮船经费太巨。不知数十号师船，不如一轮船之用。费省而无用，与费巨而有用，孰得孰失，不待智者而可决。且裁减师船糜费，供给轮船，更化无用为有用矣。或又疑三洋各有疆臣，何必又设总统？不知疆臣均有应办地方及通商事宜，且各营须分设局厂，请求制造，事极重大，又极繁琐，非各疆臣所能兼顾。即如闽省造船，沈葆桢专任其事，方有成效，此总统之所以议设也。至陆路练兵，臣上年曾条奏化兵为勇一法。兵宜聚而不宜散，宜精而不宜多，拟仍仿楚军之制，以五百人为一营。沿海提、镇各标，以制兵之多少，酌定练营若干，分口扼扎，以为经久之计。练营章程，应由各省因地制宜，总不外裁兵加饷之法。臣所拟练兵者如此。

　　三洋营制，如荷俞旨允行，拟每洋船设制造局，局分二厂。一厂造轮船，以通算学、熟洋图、识沙线者分理之。一厂造枪炮及一切军火器械，以娴机器，谙兵法、具胆略者分理之。三洋中有已经开办者，即酌量扩充；有未经开办者，必筹议创始。船以铁甲为最要，请先购其略小者，详细体察，如何方为合用，然后精求制造，闻外国造大铁甲已成，竟有不能下水者，又须拆散而后下。中国内洋浅水甚多，不可不慎之于始。枪炮近尚洋式。臣窃以为中国线枪，较胜前膛洋枪。洋枪止能放至五、六百步，线枪远及七、八百步。洋枪止能装铅子一、二枚，线枪装至四、五十枚。即迟速亦不同。前膛洋枪，每开火三次，线枪已可开火五次。臣详加比较，确有可凭，广东东莞之制，尤为精良。舍线枪而不用，转以重价购洋枪，似非计之得者。拟请各营参用线枪，以资得力。洋炮花样愈出愈新，如格林、克虏伯等名，无奇不有。自须先为购办，再仿制造，尤必觅机巧工匠，能出新样，别有制胜之法，方得先着。炮台工程，更不可缓。沿海旧式炮台，近皆无用。宜择扼要之区，加意修筑。臣所拟简器者如此，而造船即在其中。

　　以上创立洋营、设局制造，初办之需，经久之费，若不豫筹，饷从何出？臣窃以为今日之洋税，自周官理财以来，未之载也。以洋税办洋务，名实相符。总理衙门议提四成洋税，以备不虞之用，如现在筹办海防，所谓不虞者孰重于此。拟请议定办法，即约计初办之需若干，先提应用。经久之费若干，每年匀拨。舍此以外，似无巨款可筹。至开源节流之计，惟有实力讲求。如开矿、开山等议，俟办有成效，方可以供支应。各省厘捐，除解京饷外，以西征协饷为最巨。关外军务未靖，势不能不筹解济。傥西陲底定，专办海防，即厘捐议停，酌留丝茶大宗，以为不竭之源，岁入自有常款，目前固未能也。

　　总之，有治法者尤贵有治人，得人而后可以持久。定三洋之营制，自不废于半途，设总统之专员，乃不惑于异议。局厂皆齐，船械既备，事归有济，饷不虚糜，人人咸思振奋，事事力矫因循，目前之务在此，久远之图亦在此，自强之道其庶乎。

　　王凯泰又奏

　　筹办海防，非镇定坚忍，终于游移。而闻洋人议论，谓中国人无定见，又无恒心，此弊诚所不免。今议用人，必其人先无此弊而后可。查前江苏抚臣丁日昌，究心洋务及制造事宜，历年已久，坚苦任事，百折不回。其整顿地方，不遗余力，亦不留人余地，僚属则怨之谤之，而士民则感之思之。臣前在苏营共事，知之最深。近年函商时事，意见尤为相同。又前江西抚臣沈葆桢，综理船政，实力讲求，其笼络洋员，驾驭洋匠，独具苦心。臣自到闽以来，共事数年，深服其心坚气锐，忠勇过人。以上二员，皆系封疆大吏，非臣所敢擅保。因议洋防用人，不能不举所知。又长江水师提臣李成谋，前在福建任内，臣深悉其人，胸有定见，习气不移，台湾开山之议，臣与李成谋往复筹商，委员履勘，虽未及奏办，臣实引为同志，此武员毅然任事者。又江西候补道黎兆棠，有干济才，胆略足以副之，办理洋务，操纵尤为合宜。江苏候补道冯焌光，讲求制造，刻意专精，在沪局多年，阅历既深，洋情尤熟。该二员皆可备分办洋防之选。臣谨片密陈。

　　王凯泰又奏
  </div>
  <div class="pagination">
   <a href="同治甲戌日兵侵台始末_page18.html">
    上一页
   </a>
   <span>
    ...
   </span>
   <a href="同治甲戌日兵侵台始末_page14.html">
    14
   </a>
   <a href="同治甲戌日兵侵台始末_page15.html">
    15
   </a>
   <a href="同治甲戌日兵侵台始末_page16.html">
    16
   </a>
   <a href="同治甲戌日兵侵台始末_page17.html">
    17
   </a>
   <a href="同治甲戌日兵侵台始末_page18.html">
    18
   </a>
   <span class="current-page">
    19
   </span>
   <a href="同治甲戌日兵侵台始末_page20.html">
    20
   </a>
   <a href="同治甲戌日兵侵台始末_page21.html">
    21
   </a>
   <a href="同治甲戌日兵侵台始末_page22.html">
    22
   </a>
   <a href="同治甲戌日兵侵台始末_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
