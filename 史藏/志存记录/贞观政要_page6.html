<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 6 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 6 页/共 10 页
  </h1>
  <div class="content">
   贞观政要卷四
&lt;史部,杂史类,贞观政要&gt;
　　钦定四库全书
　　贞观政要卷五　　　　　　唐　吴兢　撰
　　元　戈直　集论
　　仁义第十三【凡四章】
　　贞观元年太宗曰朕看古来帝王以仁义为治者国祚延长任法御人者虽救弊于一时败亡亦促既见前王成事足是元今欲专以仁义诚信为治望革近代之浇薄也黄门侍郎王珪对曰天下雕防日久陛下承其余弊道移风万代之福但非贤不理惟在得人太宗曰朕思贤之情岂舍梦寐给事中杜正伦进曰世必有才随时所用岂待梦傅説【音悦】逢吕尚然后为治乎太宗深纳其言
　　【愚按太宗即位之初知古帝王以仁义为治欲以诚信行之此其所以致贞观之盛也然尝闻之正其心修其身而达之于家国天下此二帝三王仁义之事也心未必正身未必修而其爱人利物之功禁暴止乱之效亦有补于当世此齐桓晋文假仁义之事也太宗芟除祸乱身致升平可谓伟矣然由心而身由身而家皆有惭徳凡魏徴之所谏太宗之所行不过黾勉于仁义之功而已故虽有志于三王迄未能大异于五霸也王珪谓非贤不理惟在得人斯言是已然所谓得人者必得周召孔孟其人而后可也夫茍得周召孔孟而用之则能施其致君泽民之术尽其格心养徳之方而仁义之全体备于君身仁义之大用周于天下后世矣】
　　贞观二年太宗谓侍臣曰朕谓乱离之后风俗难移比观【比音鼻】百姓渐知亷耻官人奉法盗贼日稀故知人无常俗但政有治乱耳是以为国之道必须抚之以仁义示之以威信因人之心去其苛刻不作异端自然安静公等宜共行斯事也
　　【愚按风俗有古今人心无古今人心之不如古以风俗之不如古也然而羙风俗者则在于正人心人心正而风俗美矣太宗云比观百姓渐知亷耻故知人无常俗但政有治乱耳斯言也其魏征劝行仁义畧效之时乎夫太宗之所行不过仁义之似而已其眀效大验如此况于真知实践正已以正人心者乎】
　　贞观四年房龄奏言今阅武库甲仗胜隋日逺矣太宗曰饬兵备寇虽是要事然朕惟欲卿等存心理道务尽忠贞使百姓安乐【音洛】便是朕之甲仗隋炀帝岂为甲仗不足【为去声】以至灭亡正由仁义不修而羣下怨叛故也宜识此心
　　【愚按周颂之美武王曰载戢干戈载櫜弓矢我求懿徳肆于时夏允王保之下武右文信矣武王能保天下也太宗身履行阵芟除羣雄即位之四年谓不以甲仗之备为美戒廷臣以徳义相辅亦信矣其能保天下之道欤】
　　贞观十三年太宗谓侍臣曰林深则鸟栖水广则鱼防仁义积则物自归之人皆知畏避灾害不知行仁义则灾害不生夫仁义之道【夫音扶】当思之在心常令相继【令平声后同】若斯须懈怠去之已逺【去如字】犹如饮食资身恒令腹饱乃可存其性命王珪顿首曰陛下能知此言天下幸甚
　　【唐氏仲友曰仁义是帝王之道然必如中府九经与大学自诚意逹之眀眀徳于天下方为醇粹太宗言仁义本乎魏征之劝然所谓仁义乃在制度纪纲而已】
　　【愚按太宗之言曰林深则鸟栖水广则鱼防仁义积则物自归之此言真善喻也谓仁义之道当思之在心如饮食资身恒令腹饱此固欲不忘乎仁义者然不知仁义乃吾心固有之理孟子所谓根于心者也又何待思之在心哉】
　　论忠义第十四【凡十五章】
　　冯立【冯翊人】武徳中为东宫率【音律唐制东宫置左右率府掌兵仗宿卫之政令总诸曹之事】甚被隐太子亲遇太子之死也左右多逃散立叹曰岂有生受其恩而死逃其难【去声】于是率兵犯武门苦战杀屯营将军敬君【绛州人】谓其徒曰防以报太子矣遂解兵遁于野俄而来请罪太宗数之曰【数上声】汝昨者出兵来战大杀伤吾兵将何以逃死立饮泣而对曰【饮去声】立出身事主期之効命当战之日无所顾惮因歔欷【上音虚下音希悲叹貌】悲不自胜【平声】太宗慰勉之授左屯卫中郎将【去声后同唐制掌宿卫之属】立谓所亲曰逢莫大之恩幸而获免终当以此奉答未几【平声】突厥至便桥率数百骑与虏战于咸阳杀获甚众所向皆披靡太宗闻而嘉叹之时有齐王元吉府左车骑谢叔方【万年人】率府兵与立合军拒战及杀敬君中郎将吕衡【将去声史作吕世衡此避太宗讳除世字】王师不振秦府防军尉【唐制掌宿卫之职】尉迟敬徳【尉音蔚尉迟复姓名恭以字行朔州人为刘武周将武徳初举地降为右府统军后从讨隐巢有功封鄂国公卒赠徐州都督】乃持元吉首以示之叔方下马号泣【号平声】拜辞而遁明日出首【去声】太宗曰义士也命释之授右翊卫郎将【唐制掌供奉侍卫之职○按通鉴武徳九年六月冯立闻建成死乃与副防军薛万彻屈咥直府左车骑谢叔方帅东宫齐府精兵二千驰赴武门张公谨多力独闭闗以拒之不得入敬君掌宿卫兵屯武门挺身出战与吕世衡大呼而进皆死之守门兵与万彻等力战良久万彻欲攻秦府尉迟敬徳持建成元吉首示之宫府兵遂溃万彻亡入终南山冯立遂解兵逃于野髙祖既赦天下冯立谢叔方皆自出万彻亡匿屡使谕之乃出秦王曰皆忠于所事义士也释之冯立后授广州都督卒于官敬君后赠左屯卫大将军吕衡赠右骁卫将军唐氏仲友曰若立者所谓一心可事百君忠义勇敢兼有之观其于隐太子之死能不避难然君世衡既死则解兵而去不为已甚则异乎徒勇者盖可知也然立之与叔方俱可谓见危致命者矣较其人品叔方其立之亚欤】
　　【愚按冯立之言曰岂有生受其恩而死逃其难此子路所谓食焉而不避其难者也谢叔方亦有慷慨杀身从容受死之意二人虽皆受爵然亦可谓忠义也已太宗旌之此正兴王之所宜然也若薛万彻亦可谓忠于所事始焉与冯谢无异也然知进而不知退终以邪谋就诛宁不有愧乎史臣是编书冯谢于忠义之首万彻乃削而不书厥有防哉】
　　贞观元年太宗尝从容【从即容刀】言及隋亡之事慨然叹曰姚思亷不惧兵刃以明大节求诸古人亦何以加也思亷时在洛阳因寄物三百叚并遗其书曰【遗去声】想卿忠节之风故有斯赠初大业末思亷为隋代王侑侍读【代王侑隋元徳太子之子帝十三年南巡以侑留守长安髙祖克长安立侑为帝】及义旗尅京城时代王府僚多骇散惟思亷侍王不离其侧【离去声】兵士将升殿思亷厉声谓曰唐公【髙祖初封唐公】举义兵本匡王室卿等不宜无礼于王众服其言于是稍却布列阶下须臾髙祖至闻而义之许其扶代王侑至顺阳閤下思亷泣拜而去见者咸叹曰忠烈之士仁者有勇此之谓乎【张氏九成曰君子以仁存诚以义为勇白刃在前不能惧凶暴之气不能慑盖不在力之武由忠义之壮也观隋之亡乱兵入京侍臣骇溃思亷以微躯奋不顾以全君亲之生即甲兵之众顾轻于一言哉诚以仁在其中也易曰能止健大正也惜乎大厦倾而一木不支矣懔懔风义激懦夫之志尔唐氏仲友曰姚思亷节义学问之士孟子论为人寡欲虽有不存焉者寡矣思防之谓欤学问惟寡欲能精节义惟寡欲能立】
　　【説见第四章】
　　贞观二年将故息隐王建成海陵王元吉尚书右丞魏征与黄门侍郎王珪请预陪送上表曰臣等昔受命太上委质东宫出入龙楼垂将一纪前宫结衅宗社得罪人神臣等不能死亡甘从夷戮负其罪戾寘录周行【音杭】徒竭生涯【音牙】将何上报陛下徳光四海道冠前王【冠去声】陟冈有感追懐棠棣明社稷之大义申骨肉之深恩卜二王逺期有日臣等永惟畴昔忝曰旧臣防君有君虽展事居之礼宿草将列未申送往之哀瞻望九原义深凡百望于日送至墓所太宗义而许之于是宫府旧僚吏尽令送【令平声】
　　【愚按王珪魏征请送息隐海陵之防太宗义而许之二子可谓笃于义矣孟子曰生亦我所欲也义亦我所欲也二者不可得兼舍生而取义者也珪征名臣也讵容轻议哉自有文公朱子之论断在焉昔管仲不死于子纠而相桓公子贡子路以问夫子夫子称其功论语集注引程子之言因论管仲而及于王珪魏征之事朱子谓管仲有功而无罪故圣人独称其功王魏先有罪而后有功则不以相掩可也斯言尽之矣】
　　贞观五年太宗谓侍臣曰忠臣烈士何代无之公等知隋朝谁为忠贞王珪曰臣闻太常丞【卿之佐也】元善逹在京留守见羣贼纵横【纵平声】遂转骑逺诣江都谏炀帝令还京师【令平声】既不受其言后更涕泣极谏炀帝怒乃逺使追兵身死瘴疠之地有虎贲郎中【贲音奔】独孤盛【独孤复姓盛名也】在江都宿卫宇文化及起逆盛惟一身抗拒而死太宗曰屈突通为隋将【屈区勿切将去声后同屈突虏复姓通名仕隋为虎贲郎将初代王遣通守河东髙祖兵围之通守节不降后被擒帝劳之泣曰臣不能尽人臣之节故至此为本朝羞帝曰忠臣也授兵部尚书从讨王世充时通二子在洛帝曰以东畧属公如何通曰二儿死自其分终不以私害义帝曰烈士徇节吾今见之贞观初卒】共国家战于潼闗【在今华州华隂县陕西省】闻京城防乃引兵东走【去声】义兵追及于桃林【今陕州桃林县河南】朕遣其家人往招慰遽杀其奴又遣其子往乃云我防隋家驱使己事两帝今者吾死节之秋汝旧于我家为父子今则于我家为仇雠因射之其子避走所领士卒多溃散通惟一身向东南恸哭尽哀曰臣荷国恩【荷去声】任当将帅智力俱尽致此败亡非臣不竭诚于国言尽追兵擒之太上皇授其官每托疾固辞此之忠节足可嘉尚因敕所司采访大业中直谏被诛者子孙闻奏【唐氏仲友曰屈突通不死于稠桑更尽力于唐尚得为节义乎曰隋运已亡河东之守力战不屈天命有归通如之何斩家奴射其子兵败力屈而后擒亦足以报隋矣商之亡也虽如箕子犹陈洪范封朝鲜而欲责人以必死不亦难乎若通之竭力于所事亦足以为节义矣】
　　【愚按太宗称奬隋世忠义之臣于文臣则姚思亷于武臣则屈突通也或曰二子隋臣而仕扵唐国亡皆不能死可以为忠臣乎愚应之曰否不同也思亷仕隋不过诸王讲读之官耳于军国之重事社稷之大计固不与闻也国亡诸人皆去思亷独不去呵叱乱兵辞严义正又能扶掖旧君泣拜而别其后代王竟得善终思亷讲读调防之职可谓无负矣曷为而死哉至于通则不然通仕隋文已跻贵显迨乎炀帝尊宠加隆杨谅感之乱尝立大功名闻天下炀帝南行付以闗中之任身受重寄手握彊兵国亡师败通安所辞其死哉并二子之事观之庸夫能断其是非矣然则太宗之奬忠义其得于思亷而失扵屈突乎】
　　贞观六年授左光禄大夫陈叔达【字子聪陈宣帝子也武徳初判纳言始建成兄弟阅间太宗帝惑之叔达极意救辨及建成诛髙祖谓裴寂等曰不圗今日乃见此事当如之何萧瑀陈叔逹曰建成元吉本不预义谋又无功于天下疾秦王功髙望重共为奸谋今秦王已讨而诛之秦王功盖宇宙率土归心陛下若处以元良委之国务无复事矣上曰善此吾之夙心也】礼部尚书因谓曰武徳中公曾进直言于太上皇【曾音层】眀朕有克定大功不可黜退云朕本性刚烈若有抑挫恐不胜忧愤【胜平】声以致疾毙之危今赏公忠謇有此迁授叔逹对曰臣以隋氏父子自相诛戮以至灭亡岂容目覩覆车不改前辙臣所以竭诚进谏太宗曰朕知公非独为朕一人【为去声后同】实为社稷之计
　　【胡氏寅曰人臣之义无私交而况藩王与太子有隙之时乎言所左右疑所集也而陈叔达无是心特以秦王有功不可黜恐生后悔是皆天下之公论亦初无赞髙祖废立之意于秦王非私交也以叔达端良自宜在亲近之地茍欲叙迁何患无名而太宗乃举武徳中直言是以危疑向背诱臣下为后日计岂君道哉】
　　【愚按时平先长嫡世乱先有功陈叔达当时之直言意固有在矣诚公论非私计也太宗于是临御已六年矣扬其忠謇而迁秩之虽用得其人而心若私也言者心之声可不慎哉】
　　贞观八年先是桂州【今仍旧广西】都督李节以清慎闻及身殁后其家卖珠太宗闻之乃宣于朝曰此人生平宰相皆言其清【相去声】今日既然所举者岂得无罪必当深理之不可舍也侍中魏征承间言曰【间去声】陛下生平言此人浊未见受财之所今闻其卖珠将罪举者臣不知所谓自圣朝以来为国尽忠【为去声后同】清贞慎守终始不渝屈突通张道源而已【张道源并州人初守并州贼平拜大理卿时何稠得罪籍家属以赐羣臣道源曰祸福无常安可利人之亡取其子女自奉仁者不为也更资以衣食遣之家无赀产比亡余粟二斛】通子三人来选【去声】有一匹羸马道源儿子不能存立未见一言及之今节为国立功前后大防赏赉居官殁后不言贪残妻子卖珠未为有罪【未为如字】审其清者无所存问疑其浊者旁责举人虽云疾恶不疑是亦好善不笃【好去声】臣窃思度【后洛切】未见其可恐有识闻之必生枉议太宗抚掌曰造次不思【造七到切】遂闻此语方知谈不容易【以豉切】并勿问之其屈突通张道源儿子宜各与一官【旧本此章附直谏今附入此】
　　【愚按皋陶之称尧舜有曰罚弗及嗣赏延扵世盖善善之意长恶恶之心短也太宗知屈突道源之善而不能录其子弟闻节暧昧之过则遽欲罪及举官此岂唐虞赏罚之道乎向非魏征之言亦足为太宗君徳之累矣】
　　贞观七年太宗将发诸道【唐分天下为十道一曰闗内二曰河南三曰河东四曰河北五曰山南六曰陇右七曰淮南八曰江南九曰剑南十曰岭南皆因山川形便而并省之也】黜陟使【去声后同将命而出掌黜陟臧否故曰黜陟使】畿内道【唐建都之地即闗内道也】未有其人太宗亲定问于房龄等曰此道事最重谁可充使右仆射李靖曰畿内事大非魏征莫可太宗作色曰朕今欲向九成宫亦非小宁可遣魏征出使朕每行不欲与其相离者适为其见朕是非得失【为去声】公等能正朕不可因辄有所言大非道理乃即令李靖充使【令平声按通鉴贞观八年太宗欲分遣大臣为诸道黜陟使未得其人李靖荐魏征上曰征箴规朕失不可一日离左右乃命靖与萧瑀等凡十三人分行天下察长吏贤不肖问民疾苦礼髙年振穷乏褒善起淹滞俾使者所至如朕亲睹与此小异】
　　【愚按太宗尝问羣臣魏征与诸葛亮孰贤岑文本对曰亮才兼将相非征所及斯言是已然尝论之太宗有余于才而不足于徳勇于敢为而不能不为当时能攻其所短救其所偏惟征一人而已使征生于三国之时未必能胜武侯之任然使武侯生扵太宗之时不过为征之所为耳故以唐之时势观之则二子政未易优劣也李靖之才兼资文武非征所能及也然贞观之时可以无靖不可以无征何也盖靖之才能不过增太宗之所有余征之谏争乃能补太宗之所不足也是以畿内之使太宗宁使靖而不使征岂非自知之眀哉】
　　贞观九年萧瑀为尚书左仆射尝因宴集太宗谓房龄曰武徳六年已后太上皇有废立之心我当此日不为兄弟所容实有功髙不赏之惧萧瑀不可以厚利诱之不可以刑戮惧之真社稷臣也乃赐诗曰疾风知劲草板荡识诚臣瑀拜谢曰臣特防诫训许臣以忠谅虽死之日犹生之年【旧本此章首曰贞观中与第五章合为一章今按通鉴标年附入于此又按史传魏征曰臣有逆众持法主恕之以公孤特守节主恕之以介昔闻其言乃今见之使瑀不遇陛下庸自保邪】
　　【范氏祖禹曰太宗以萧瑀无二心于己而嘉之可谓能知臣矣且太子在而私于藩王者眀君之所甚恶也或诱以利或胁以死而从之者不亦多乎惟瑀介然自立有陨无二太宗所以知其临大节而不可夺也人君以此取人岂不得忠正之士乎】
　　【唐氏仲友曰若以隐巢之事不可以利怵死惧亦可以为社稷臣矣然太宗此言盖亦有为瑀初以切诋房杜废又以痛劾房杜罢至此复参知政事太宗赐诗欲羣臣知委任之意也魏征之言亦以发眀太宗之意若以瑀较扬子云近世社稷臣之论则犹有愧云】
　　【愚按武徳季年髙祖立秦王为皇太子竟决扵瑀之一言瑀以躁狭之量刚劲之气罢黜者三而卒预大政太宗实能容之者岂非念夫此耶瑀尝劾奏魏征之过矣今观征所言若未尝有隙者所谓以义相与不以少嫌置胸中征之谓矣然可不谓尤贤乎】
　　贞观十一年太宗行至汉太尉杨震墓【杨震字伯起农人也好学眀经诸儒称为闗西夫子汉安帝时为刺史号清白吏后征为太常迁太尉为内戚谗譛遣归震曰死者人之常分吾防恩居上司奸臣狡猾而不能诛嬖女倾乱而不能禁何靣目复见日月饮酖而卒】伤其以忠非命亲为文以祭之房龄进曰杨震虽当年夭枉数百年后方遇圣眀停舆驻跸亲降神作【一作玊趾】可谓虽死犹生没而不朽不觉助伯起幸頼欣跃于九泉之下矣伏读天文且感且慰凡百君子焉敢不朂励名节【焉于防切】知为善之有效
　　【愚按太宗经异代名臣之墓亲为文以祭之是可以见其惓惓于忠贞之臣矣异世相望且企敬如此况凡百君子列于庶位者乎】
　　贞观十一年太宗谓侍臣曰狄人杀卫懿公【名赤】尽食其肉独留其肝懿公之臣演呼天大哭自出其肝而内懿公之肝于其腹中【内读曰纳】今觅此人恐不可得特进魏征对曰昔豫让为智伯报雠【为去声后同豫让智伯之臣智伯名瑶号襄子晋智宣子之后为韩赵魏所灭】欲刺赵襄子【名无恤晋赵简子之后】襄子执而获之谓之曰子昔事范中行氏乎【春秋之世晋有范氏中行氏与智氏韩氏魏氏赵氏为六卿春秋之末晋公室卑六卿强各据采地更相攻伐贞定王十一年智氏魏氏赵氏韩氏共伐范氏中行氏灭之而分其地】智伯尽灭之子乃委质智伯不为报雠今即为智伯报雠何也让答曰臣昔事范中行范中行以众人遇我我以众人报之智伯以国士遇我我以国士报之【事见史记赵世家】在君礼之而已亦何谓无人焉
　　【愚按夫子曰君使臣以礼臣事君以忠孟子曰君之视臣如手足则臣视君如腹心夫子之言涵容孟子之言激切大概忠臣义士何代无之在上之人有以感召之则在下之人兴起矣太宗嘉古之忠臣以为今觅此人恐不可得斯言固所以激劝天下忠义之士而谓世无其人则不可宜魏征引智伯豫让之事以为譬也虽然为人臣者之分君之待我者或有未至而我之所以事君者其可不尽心乎】
　　贞观十二年太宗幸蒲州【今为解州河东】因诏曰隋故鹰击郎将【将去声隋制亲侍置鹰扬府有鹰扬郎将后改副郎将为鹰击郎将】尧君素【魏郡人炀帝为晋王时君素以左右从及嗣位累迁鹰击郎将及天下大乱君素所部独全后从屈突通守河东通败通诱之降君素责通不义卒无降心其妻诱之降乃引弓射杀之尝曰大义不得不死后为左右所害】往在大业受任河东固守忠义克终臣节虽桀犬吠尧【汉书曰桀犬吠尧尧非不仁特吠非其主耳】有乖倒戈之志【周书曰前徒倒戈言众服周仁政无有战心前徒倒戈自攻于后也】疾风劲草实表嵗寒之心爰践兹境追懐往事宜锡宠命以申劝奬可追赠蒲州刺史仍访其子孙以闻
　　【愚按汉髙祖赦季布唐太宗褒尧君素皆帝王盛徳事也然合二子而论之则君素为贤何也季布身为楚将数窘沛公此人臣之常事国亡不能死而逃何足深取哉唐室方兴兵精将勇战无不胜攻无不破君素以区区一城之众外无彊援徒以忠义激励士卒自义宁元年至武徳三年始终四载唐朝凡易数将仅能克之此不唯忠义可嘉其知勇才能亦古今所罕有也呜呼难哉太宗不惟褒赠又访录其子孙忠义之士其有不兴起者乎】
　　贞观十二年太宗谓中书侍郎岑文本曰梁陈【梁姓萧氏受齐禅陈姓陈氏受梁禅】名臣有谁可称复有子弟堪招引否文本奏言隋师入陈百司奔散莫有留者惟尚书仆射袁宪独在其主之傍王世充将受隋禅羣僚表请劝进宪子国子司业承家托疾独不署名此之父子足称忠烈承家弟承序今为建昌令【建昌县名今陞州属南康路江西】清贞雅操实继先风由是召拜晋王友兼令侍读【令平声唐制诸王友掌陪侍逰居规讽道义侍读掌讲道经学】寻授文馆学士
　　【唐氏仲友曰古人云一心可以事百君其袁氏子弟之谓欤忠谨风操不忍负主谁不欲之为人臣乎为之者勉之而已】
　　【愚按梁陈于唐相距颇逺犹有招引名臣子孙之言太宗之意深逺矣岑文本谓隋师入陈袁宪有独侍其主之忠王世充受禅宪之子独不署名其弟又清贞雅操一门父子兄弟忠义传家而不着闻向非太宗心存忠义之臣而兴言及此非文本之公忠不揜人善如此则袁氏之忠节何由着闻哉】
　　贞观十五年诏曰朕聴朝之暇观前史每览前贤佐时忠臣狥国何尝不想见其人废书钦叹至于近代以来年嵗非逺然其绪或当见存【见音现】纵未能显加旌表无容弃之遐裔其周隋二代名臣及忠节子孙有贞观已来犯罪配流者宜令【平声】所司具录奏闻于是多从矜宥【旧本此章在刑法篇今附入于此】
　　【愚按太宗好贤可以为至矣不唯尊荣其朝臣又能上及扵前朝焉不唯登崇其一身又能下及扵后裔焉是故祭比干之灵封杨震之墓褒赠君素之官爵录用诸儒之子孙今也又诏周隋名臣之后配流者悉从矜宥则凡列在庶位者孰不知所劝乎宜其忠良之士彬彬辈出有以开三百年之休运也呜呼盛哉】
　　贞观十九年太宗攻辽东安市城【今为安市州镇东】髙丽人众皆死战诏令耨萨延夀惠真等降【音杭耨萨髙延夀北部耨萨髙惠真南部】众止其城下以招之城中坚守不动每见帝幡旗必乗城皷噪【乗平声】帝怒甚诏江夏王道宗【髙祖从兄弟字承范年十七从秦王讨贼有功初封任城后封江夏郡道宗好学接士不倨于贵为宗室最贤】筑土山以攻其城竟不能尅太宗将旋师嘉安市城主坚守臣节赐绢三百匹以劝励事君者【旧本此章与第十二章合为一章今按通鉴标年附入于此又按通鉴太宗亲征辽东令李勣攻安市安市人望见旗盖辄乗城鼓噪上怒勣请克城之日男子皆阬之安市人闻之益坚守久不下江夏王道宗筑土山于城东浸逼其城城中亦增髙其城以拒之又冲车礮石壊其城堞城中随立木栅以塞之筑山昼夜不息凡六旬用功五十万山頽压城崩城中数百人出战遂夺据土山而守之诸将攻二日不克上以天寒粮尽先防辽盖二州户口渡辽乃耀兵城下而旋城中皆屏迹不出城主登城拜辞上嘉其固守赐缣百匹】
　　【愚按辽东之役与前日义师有间矣夫以太宗之英武戡定祸乱于羣雄竞起之日天戈所指夷貊不能婴其锋而晚年悉乃心力不能制服一逺国何哉退而嘉安市城主坚守之节赏赐以旌之以励事君者斯意固羙矣然不若不黩武之尤全羙也】
　　孝友第十五【凡五章】
　　司空房龄事继母能以色养【去声】恭谨过人其母病请医人至门必迎拜垂泣及居防【平声】尤甚柴毁【言毁瘠如柴也】太宗命散骑常侍刘洎就加寛譬遗寝床粥食盐菜【遗去声愚按孝经传曰事亲孝故忠可移于君盖天理根于人心其发见于事亲者此理也发见于事君者此理也忠孝岂二道哉故求忠臣于孝子之门未有事亲孝而事君不忠者思修身不可以不事亲未有身不修而可以治国平天下者房龄唐之名相而孝之至固宜忠之尽也且昔之以孝闻者如闵损王祥之皆继母也夫是之谓孝龄其知此矣】
　　虞世南初仕隋歴起居舍人【隋制掌书王言动作之事以为国志】宇文化及杀逆之际【杀读曰弑】其兄世基时为内史侍郎【隋改中书为内史】将被诛世南抱持号泣【号平声】请以身代死化及竟不纳世南自此哀毁骨立者数载时人称重焉
　　【愚按虞世基兄弟出于吴中尝从顾野王学一时文学才誉人比之晋二陆入隋而俱登班列世基与宇文化及之难世南不爱其身求代其兄其孝友可尚已世南归唐为唐名卿盖其温恭岂弟出于天性云】
　　韩王元嘉【髙祖第十一子也少好学藏书至万卷皆以古文参定同异当世称之】贞观初【史作六年】为潞州刺史【潞州今仍旧河东】时年十五在州闻太妃有疾【太妃韩王之母隋大将军宇文述之女也为昭仪有宠髙祖即位欲立为后固辞不受韩王以母有宠而为帝所爱】便涕泣不食及至京师发防【平声】哀毁过礼太宗嘉其至性屡慰勉之元嘉闺门修整有寒素士大夫与其弟鲁哀王灵防【髙祖第十九子韩王同母弟也好学善音律后以谋欲起兵应接越王贞父子事泄自缢谥曰哀】甚相友爱兄弟集见如布衣之礼其修身洁已内外如一当代诸王莫能及者
　　霍王元轨【髙祖第十四子也多才艺出为刺史所至闭閤读书与处士刘平为布衣交或问王所长平曰王无不备吾何以称之】武徳中初封为吴王【武徳六年封蜀王八年徙封吴王】贞观七年为夀州刺史【夀州今为安丰路淮西】属髙祖崩去职毁瘠过礼自后常衣布服【衣去声】示有终身之戚太宗尝问侍臣曰朕子弟孰贤侍中魏征对曰臣愚暗不尽知其能惟吴王数与臣言【数音朔】臣未尝不自失太宗曰卿以为前代谁比征曰经学文雅亦汉之间平【汉河间献王徳东平宪王苍也】至如孝行【去声】乃古之曾闵也【曾参闵损也】由是宠遇弥厚因令妻征女焉【令平声妻去声】
　　【愚按孟子言性善尧舜至于涂人一也王孙公子之贵其性岂与人异哉孟子所谓其居使之然也观太宗诸弟若韩王元嘉霍王元轨天性之孝友居处之俭约操履之修洁有一介之士所难能者可谓贤也已矣是尤见人性之初无尔殊也彼昏不知者乃自絶其天理耳】
　　贞观中有突厥史行昌【突厥阿史那氏此因以史为姓行昌其名也】直武门【武北方宿名取以名门也】食而舍肉人问其故曰归以奉母太宗闻而叹曰仁孝之性岂隔华夷赐尚乗马一疋【乗去声尚乗主车乗之官】诏令给其母肉料【令平声】
　　【愚按一直门之士夷貊之人也而有孝于其母之心事闻于万乗获仁孝之褒优赐之厚则有人心者孰不感发于孝乎】
　　公平第十六【凡八章】
　　太宗初即位中书令房龄奏言秦府旧左右未得官者并怨前宫及齐府左右处分之先已【处上声分先并去声】太宗曰古称至公者盖谓平恕无私丹朱商均子也而尧舜废之【尧知子丹朱之不肖不足授天下卒授舜舜之子商均亦不肖乃以天下授禹】管叔蔡叔兄弟也而周公诛之【管叔名鲜蔡叔名度皆文王之子也武王既克殷封鲜于管封度于蔡相纣子武庚禄父治殷遗民武王崩成王少周公旦专王室叔疑之乃挟武庚作乱周公承王命遂诛武庚杀管叔流蔡叔】故知君人者以天下为公无私于物昔诸葛孔眀小国之相【去声诸葛复姓字孔眀名亮琅琊人为蜀丞相】犹曰吾心如称【与秤同】不能为人作轻重【为去声后同】况我今理大国乎朕与公等衣食出于百姓此则人力己奉于上而上恩未被于下今所以择贤才者盖为求安百姓也用人但问堪否岂以新故异情凡一靣尚且相亲况旧人而顿忘也才若不堪亦岂以旧人而先用今不论其能不能而直言其嗟怨岂是至公之道耶
　　贞观元年有上封事者请秦府旧兵并授以武职追入宿卫太宗谓曰朕以天下为家不能私于一物惟有才行是任【行去声】岂以新旧为差况古人云兵犹火也弗戢将自焚汝之此意非益政理
　　【愚按书曰天视自我民视天聴自我民聴天无视聴以民为视聴一至公而已太宗践祚之初首发至公无私之论古帝王宪天聪眀用是道也房龄言秦府未得官者共怨前宫齐府左右之先已则曰用人惟才不论旧故不如是则私故府之士矣有请秦府旧兵授以武职追入宿卫则曰唯有才行是任岂以新旧为差不如是则私故府之兵矣君天下者毎以至公存心何往而不当于人心乎】
　　贞观元年吏部尚书长孙无忌尝被召不解佩刀入东上阁门出阁门后监门校尉始觉尚书右仆射封徳彛议以监门校尉不觉罪当死无忌误带刀入徒二年罚铜二十斤太宗从之大理少卿【少去声卿之贰也】戴胄驳曰校尉不觉无忌带刀入内同为误耳夫臣子之于尊极【夫音扶】不得称误准律云供御汤药饮食舟船误不如法者皆死陛下若录其功非宪司所决若当据法罚铜未为得理太宗曰法者非朕一人之法乃天下之法何得以无忌国之亲戚便欲挠法耶更令定议【令平声后同】徳彛执议如初太宗将从其议胄又駮奏曰校尉缘无忌以致罪于法当轻若论其过误则为情一也【为情如字】而生死顿殊敢以固请太宗乃免校尉之死是时朝廷大开选举或有诈伪阶资者太宗令其自首【首去声后同】不首罪至于死俄有诈伪者事泄胄据法断流以奏之太宗曰朕初下敕不首者死今断从流是示天下以不信矣胄曰陛下当即杀之非臣所及既付所司臣不敢亏法太宗曰卿自守法而令朕失信耶胄曰法者国家所以布大信于天下言者当时喜怒之所发耳陛下发一朝之忿【朝音昭】而许杀之既知不可而寘之以法此乃忍小忿而存大信臣窃为陛下惜之【为去声】太宗曰朕法有所失卿能正之朕复何忧也
　　【张氏九成曰法者天下公共虽天子喜怒不得轻重胄为大理之议可谓用法平允矣守所司之法不顾天子之诏救上之失逹君之聴使四海取信民不寃滥为吏若此国家何所患哉】
　　【唐氏仲友曰书曰无虐防独而畏髙眀盖小人之情必虐防独而畏髙眀君子反是向无胄之言则太宗为失刑背皇极之训矣其为利害岂浅哉】
　　【愚按封徳彛隋之佞人也及唐之兴以秘防而见用遂移其所以事隋者事唐劝用法律之説若行则仁义之效民生不覩于贞观之世矣今观徳彛与戴胄论无忌校尉之罪用舍之间其得失视仁义法律之説未相轻重也为国在于用人用人岂容轻哉非戴胄执法之公太宗从善之速其不寃人者几希矣】
　　贞观二年太宗谓房龄等曰朕比见【比音鼻】隋代遗老咸称髙颎善为相者【相去声后同髙颎字昭隋之贤相帝以其忠谏为谤讪诛之】遂观其本传【去声】可谓公平正直尤识治体隋室安危系其存没帝无道枉见诛夷何尝不想见此人废书钦叹又汉魏以来诸葛亮为丞相亦甚平直尝表废廖立【字公渊武陵人仕蜀为长水使者】李严【字正方南阳人仕蜀为中都説】于南中立闻亮卒泣曰吾其左袵矣严闻亮卒发病而死故陈夀【晋人撰三国志】称亮之为政开诚心布公道尽忠益时者虽雠必赏犯法怠慢者虽亲必罚卿等岂可不企慕及之朕今每慕前代帝王之善者卿等亦可慕宰相之贤者若如是则荣名髙位可以长守龄对曰臣闻理国要道在于公平正直故尚书云【尚如字】无偏无党王道荡荡无党无偏王道平平【周书洪范篇之辞】又孔子称举直错诸枉则民服【错读曰措孔子对鲁哀公之辞】今圣虑所尚诚足以极政教之源尽至公之要囊括区宇化成天下太宗曰此直朕之所怀岂有与卿等言之而不行也
　　【愚按昔傅説告髙宗曰事不师古以克永世匪説攸闻太宗谓朕每慕前代帝王之善者卿等可慕宰相之贤者其有合于师古者乎前代帝王之善者若尧舜禹汤文武成康降是则汉七制之主是已前代宰相之贤者若皋夔稷契伊傅周召降是则萧曹丙魏是已髙颎之公平正直亦可谓贤相矣惜昧于不可则止之义诸葛亮王佐才也诚有古良相之遗风三代而下所不常见太宗令相臣企慕之亦知人哉呜呼二帝三王之相不得而见之矣得见如武侯者斯可矣】
　　长乐公主【乐音洛公主太宗第五女封长乐郡下嫁长孙冲】文徳皇后所生也贞观六年将出降【谓下嫁也】敕所司资送倍于长公主【长音掌后同通鉴作永嘉长公主乃髙祖之女也】魏征奏言昔汉眀帝欲封其子帝曰朕子岂得同于先帝子乎可半楚淮阳王【楚王英淮阳王昞皆光武子】前史以为羙谈天子姊妹为长公主天子之女为公主既加长字良以尊于公主也情虽有殊义无等别【彼列切】若令公主之礼【令平声】有过长公主理恐不可实愿陛下思之太宗称善乃以其言告后后叹曰尝闻陛下敬重魏征殊未知其故而今闻其谏乃能以义制人王之情真社稷臣矣妾与陛下结髪为夫妻曲防礼敬情义深重每将有言必顔色尚不敢轻犯威严况在臣下情踈礼隔故韩非谓之说难【韩非战国时刑名之学者】东方朔称其不易【以防切东方朔字曼倩平原人汉武帝时为大夫】良有以也忠言逆耳而利于行有国有家者深所要急纳之则世治杜之则政乱诚愿陛下详之则天下幸甚因请遣中使【去声】赍帛五百匹诣征宅以赐之
　　【愚按易之归妺曰帝乙归妺其君之袂不如其娣之袂良盖谓王姬下嫁位虽至贵不事容餙也娣媵以容餙为事而衣袂所以为容餙者也尚礼而不尚餙故其袂不及其娣之袂良以俭徳也太宗于公主之降敕所司资送倍长公主虽以后之所生毋乃牵于爱而不节以制度乎是道之以逾礼越法矣幸魏征之忠谏太宗之聴从而文徳皇后又从而褒赏之也若后之徳虽汉之隂马亦不能及可谓无愧周之任姒邑姜者矣正家而天下定后之谓欤】
　　刑部尚书张亮坐谋反下狱【亮为相州刺史假子公孙节以防有弓长之主当别都亮自以相旧都弓长其姓阴有怪谋陕人常徳告发其谋并言亮养假子五百太宗曰正欲反耳遣房龄谓曰法者天下平与公共为之公不自修乃至此将奈何于是斩之籍其家】诏令百官议之【令平声后同】多言亮当诛惟殿中少监【少去声唐制殿中监掌天下服御之事少监其贰也】李道裕奏亮反形未具眀其无罪太宗既盛怒竟杀之俄而刑部侍郎有阙【侍郎尚书之贰】令宰相妙择其人【相去声】累奏不可太宗曰吾己得其人矣往者李道裕议张亮云反形未具可谓公平矣当时虽不用其言至今追悔遂授道裕刑部侍郎
　　【唐氏仲友曰道裕议张亮反形未具太宗不暇省嵗余乃以刑部命道裕太宗可谓能改过道裕可谓善议刑矣】
　　【愚按因李道裕议张亮之狱遂有刑部侍郎之除不唯见太宗悔过之心亦足见太宗择人之术又所以示天下以明慎用刑之意开人臣以有过必谏之路也唐之刑部周官司寇掌邦禁之职妙择其人而不轻授帝舜之命皋陶由此其选也太宗是举众善集焉】
　　贞观初太宗谓侍臣曰朕今孜孜求士欲专心政道闻有好人则抽擢驱使而议者多称彼者皆宰臣亲故但公等至公行事勿避此言便为形迹古人内举不避亲外举不避雠而为举得其真贤故也但能举用得才虽是子弟及有讐嫌不得不举
　　【愚按祁奚举贤不避祁午谢安举将不避谢大臣之用人唯其公而已矣茍得其人虽子弟可也况亲戚乎太宗谓侍臣但能举用得才勿避形迹斯言当矣异时或告魏征阿党亲戚太宗命案验无状乃使谓征曰自今宜存形迹则又与斯言相戾矣使非郑公直言不挠果得以践斯言否乎】
　　贞观十一年时屡有阉宦充外使【阉音淹使去声后同】妄有奏事发太宗怒魏征进曰阉竪虽微狎近左右时有言语轻而易信【易以防切】浸润之譛为患特深今日之眀必无此虑为子孙教不可不杜絶其源太宗曰非卿朕安得闻此语自今已后充使宜停魏征因上疏曰臣闻为人君者在乎善善而恶恶【上乌去声下如字后同】近君子而逺小人【逺去声后同】善善明则君子进矣恶恶着则小人退矣近君子则朝无粃政逺小人则聴不私邪小人非无小善君子非无小过君子小过盖白玊之微瑕小人小善乃鈆刀之一割鈆刀一割良工之所不重小善不足以掩众恶也白玊微瑕善贾之所不弃【贾音古】小疵不足以妨大美也善小人之小善谓之善善恶君子之小过【恶乌去声】谓之恶恶此则蒿兰同嗅玊石不分屈原所以沉江【屈原名平楚懐王大夫王信谗而不见用乃自沉汨罗江而死】卞和所以泣血者也【卞和楚人得玊璞献厉王王以为伪刖其足和抱璞而泣继之以血】既识玊石之分又辨蒿兰之臭善善而不能进恶恶而不能去【上声】此郭氏所以为墟【事见纳谏篇】史鱼所以遗恨也【家语曰史鱼病将卒命其子曰吾不能进蘧伯玊退弥子瑕是吾为臣不能正其君也生不能正其君则死无以成礼我死汝置尸牖下其子从之灵公吊其子以告公公曰寡人之过也命殡之客位进蘧伯玉而用退弥子瑕而逺之孔子曰古之谏者死则已矣未有如史鱼死而尸谏忠感其君者也可不谓直乎】陛下聪眀神武天姿英叡志存泛爱引纳多涂好善而不甚择人【好去声后同】疾恶而未能逺佞又出言无隐疾恶太深闻人之善或未全信闻人之恶以为必然虽有独见之眀犹恐理或未尽何则君子扬人之善小人讦人之恶闻恶必信则小人之道长矣【长音掌后同】闻善或疑则君子之道消矣为国家者急于进君子而退小人乃使君子道消小人道长则君臣失序上下否隔【否音枇】乱亡不防将何以理乎且世俗常人心无逺虑情在告讦好言朋党夫以善相成【夫音扶后同】谓之同徳以恶相济谓之朋党今则清浊共流善恶无别【彼列切】以告讦为诚直以同徳为朋党以之为朋党则谓事无可信以之为诚直则谓言皆可取此君恩所以不结于下臣忠所以不达于上大臣不能辩正小臣莫之敢论逺近承风混然成俗非国家之福非为理之道适足以长奸邪乱视聴使人君不知所信臣下不得相安若不逺虑深絶其源则后患未之息也今之幸而未败者由乎君有逺虑虽失之于始必得之于终故也若时逢少隳往而不返虽欲悔之必无所及既不可以传诸后嗣复何以垂法将来且夫进善黜恶施于人者也【施平声后同】以古作鉴施于己者也鉴貌在乎止水鉴已在乎哲人能以古之哲王鉴于己之行事则貌之妍丑宛然在目事之善恶自得于心无劳司过之史不假刍荛之议巍巍之功日着赫赫之名弥逺为人君者可不务乎臣闻道徳之厚莫尚于轩唐仁义之隆莫彰于舜禹欲继轩唐之风将追舜禹之迹必镇之以道徳之以仁义举善而任之择善而从之不择善任能而委之俗吏既无逺度必失大体惟奉三尺之律以绳四海之人欲求垂拱无为不可得也故圣哲君临移风易俗不资严刑峻法在仁义而已故非仁无以广施【如字】非义无以正身惠下以仁正身以义则其政不严而理其教不肃而成矣然则仁义理之本也刑罚理之末也为理之有刑罚犹执御之有鞭防也人皆从化而刑罚无所施马尽其力则有鞭防无所用由此言之刑罚不可致理亦己眀矣故潜夫论【夫如字后汉王符字节信著书号潜夫论】曰人君之理莫大于道徳教化也民有性有情有化有俗情性者心也本也俗化者行也末也【行去声后同】是以上君抚世先其本而后其末顺其心而履其行心情苟正则奸慝无所生邪意无所载矣是故上圣无不务理民心故曰聴讼吾犹人也必也使无讼乎【孔子之辞】道之以礼务厚其性而眀其情民相爱则无相伤害之意动思义则无畜奸邪之心若此非律令之所理也此乃教化之所致也圣人甚尊徳礼而卑刑罚故舜先敕契以敬敷五教【契音泄舜臣名五教谓父子有亲君臣有义夫妇有别长防有序朋友有信】而后任咎繇以五刑也【咎繇与皋陶同五刑谓墨劓剕宫大辟也】凡立法者非以司民短而诛过误也乃以防奸恶而救祸患检淫邪而内正道【内读曰纳】民防善化则人有士君子之心被恶政则人有懐奸乱之虑故善化之养民犹工之为麯豉也六合之民犹一廕也黔首之属【秦称民曰黔首】犹荳麦也变化云为在将者耳遭良吏则懐忠信而履仁厚遇恶吏则懐奸邪而行浅薄忠厚积则致太平浅薄积则致危亡是以圣帝眀王皆敦徳化而薄威刑也徳者所以循已也威者所以理人也民之生也犹铄金在炉方圎薄厚随镕制耳是故世之善恶俗之薄厚皆在于君世之主诚能使六合之内举世之人感忠厚之情而无浅薄之恶各奉公正之心而无奸险之虑则醇酽之俗【醇音淳酽音验言俗如酒味之和也】复见于兹矣后王虽未能遵专尚仁义当慎刑防典哀敬无私故管子曰圣君任法不任智任公不任私故王天下【王去声】理国家贞观之初志存公道人有所犯一一于法纵临时处断【上上声下去声】或有轻重但见臣下执论无不忻然受纳民知罪之无私故甘心而不怨臣下见言无忤故尽力以効忠顷年以来意渐深刻虽开三靣之网【见规谏篇注】而察见川中之鱼取舍在于爱憎轻重由乎喜怒爱之者罪虽重而强为之辞【强上声】恶之者过虽小而深探其意【恶乌去声后同探平声】法无定科任情以轻重人有执论疑之以阿伪故受罚者无所控告当官者莫敢正言不服其心但穷其口欲加之罪其无辞乎又五品已上有犯悉令【平声】曹司闻奏本欲察其情状有所哀矜今乃曲求小节或重其罪使人攻击惟恨不深事无重条求之法外所加十有六七故顷年犯者惧上闻得付法司以为多幸告讦无已穷理不息君私于上吏奸于下求细过而忘大体行一罚而起众奸此乃背公平之道【背音倍】乖泣辜之意【见封建篇注】欲其人和讼息不可得也故体论云夫淫佚盗窃百姓之所恶也我从而刑罚之虽过乎当【去声】百姓不以我为暴者公也怨旷饥寒亦百姓之所恶也遁而防之法我从而寛宥之百姓不以我为偏者公也我之所重百姓之所憎也我之所轻百姓之所怜也是故赏轻而劝善刑省而禁奸由此言之公之于法无不可也过轻亦可私之于法无可也过轻则纵奸过重则伤善圣人之于法也公矣然犹惧其未也而救之以化此上古所务也后之理狱者则不然未讯罪人则先为之意及其讯之则驱而致之意谓之能不探狱之所由生为之分【探平声】而上求人主之微防以为制谓之忠其当官也能其事上也忠则名利随而与之驱而防之欲望道化之隆亦难矣凡聴讼吏狱必原父子之亲立君臣之义权轻重之序测浅深之量悉其聪眀致其忠爱疑则与众共之疑则从轻者所以重之也故舜命咎繇曰汝作士惟刑之恤【出虞书】又复加之以三讯【周礼以三刺断庶民狱讼之中一曰讯羣臣二曰讯羣吏三曰讯万民】众所善然后断之是以为法叅之人情故传曰【传去声】小大之狱虽不能察必以情而世俗拘愚苛刻之吏以为情也者取货者也立爱憎者也右亲戚者也防怨讐者也【怨平声】何世俗小吏之情与夫古人之悬逺乎有司以此情疑之羣吏人主以此情疑之有司是君臣上下通相疑也欲其尽忠立节难矣凡理狱之情必本所犯之事以主不敢讯不旁求不贵多端以见聪眀故律正其举劾之法叅伍其辞所以求实也非所以饰实也但当叅伍眀聴之耳不使狱吏锻链饰理成辞于手孔子曰古之聴狱求所以生之也今之聴狱求所以杀之也故析言以破律任案以成法执左道以必加也又淮南子【汉淮南王安著书曰淮南子】曰丰水之深十仞金铁在焉则形见于外【见音现】非不深且清而鱼鳖莫之归也故为者以苛为察以功为眀以刻下为忠以讦多为功譬犹广革大则大矣裂之道也夫赏宜从重罚宜从轻君居其厚百王通制刑之轻重恩之厚薄见思与见疾其可同日言哉且法国之权衡也时之凖绳也权衡所以定轻重凖绳所以正曲直今作法贵其寛平罪人欲其严酷喜怒肆志髙下在心是则舍凖绳以正曲直弃权衡而定轻重者也不亦惑哉诸葛孔眀小国之相【去声】犹曰吾心如秤不能为人作轻重【为去声】况万乗之主【天子畿内之地方千里出车万乗故曰万乗之主】当可封之日【唐虞之世比屋可封】而任心弃法取怨于人乎又时有小事不欲人闻则暴作威怒以弭谤议若所为是也闻于外其何伤若所为非也虽掩之何益故谚曰欲人不知莫若不为欲人不闻莫若勿言为之而欲人不知言之而欲人不闻此犹捕雀而掩目盗钟而掩耳者秪以取诮将何益乎臣又闻之无常乱之国无不可理之民者夫民之善恶由乎化之厚薄故禹汤以之理桀纣以之乱文武以之安幽厉以之危是以古之哲王尽已而不以尤人求身而不以责下故曰禹汤罪已其兴也勃焉桀纣罪人其亡也忽焉【左传臧文仲告鲁君之辞】为之无己深乖恻隐之情实启奸邪之路温舒恨于曩日【温舒前汉人尝上书言狱吏之害】臣亦欲惜不用非所不闻也臣闻尧有敢谏之鼓【通厯曰尧定四岳置谏鼓】舜有诽谤之木【淮南子曰舜立诽谤之木】汤有司过之史【淮南子曰汤有司直之人】武有戒慎之铭【太公述丹书之言曰敬胜怠者吉怠胜敬者灭义胜欲者从欲胜义者凶武王闻之退而为戒乃书于几鉴盂槃为铭出大戴礼】此则聴之于无形求之于未有虚心以待下庶下情之逹上上下无私君臣合徳者也魏武帝云有徳之君乐闻逆耳之言犯顔之诤【乐音洛】亲忠臣厚谏士斥谗慝逺佞人者【逺去声后同】诚欲全身保国逺避灭亡者也凡百君子膺期统运纵未能上下无私君臣合徳可不全身保国逺避灭亡乎然自古圣哲之君功成事立未有不资同心予违汝弼者也昔在贞观之初侧身励行谦以受物盖闻善必改时有小过引纳忠规每聴直言喜形顔色故凡在忠烈咸竭其辞自顷年海内无虞逺夷慑服志意盈满事异厥初髙谈疾邪而喜闻顺防之説空论忠谠而不悦逆耳之言私嬖之径渐开至公之道日塞往来行路咸知之矣邦之兴衰实由斯道为人上者可不勉乎臣数年以来每奉眀防深惧羣臣莫肯尽言臣窃思之自比来【比音鼻】人或上书事有得失惟见述其所短未有称其所长又天居自髙龙鳞难犯在于造次【造七到切】不敢尽言时有所陈不能尽意更思重竭【重平声】其道无因且所言当理【当去声】未必加于宠秩意或乖忤将有耻辱随之莫能尽节实由于此虽左右近侍朝夕堦墀事或犯顔咸懐顾望况疎逺不接将何以极其忠欵哉又时或宣言云臣下见事秪可来道何因所言即望我用此乃拒谏之辞诚非纳忠之意何以言之犯主严顔献可替否所以成主之羙匡主之过若主聴则惑事有不行使其尽忠谠之言竭股肱之力犹恐临时恐惧莫肯效其诚欵若如眀诏所道便是许其靣从而又责其尽言进退将何所据欲必使乎致谏在乎好之而已【好去声后同】故齐桓好服紫而合境无异色楚王好细腰而后宫多饿死【言上有好者下必有甚之意】夫以耳目之玩人犹死而不违况圣眀之君求忠正之士千里斯应信不为难若徒有其言而内无其实欲其必至不可得也太宗手诏曰省前后讽谕【省悉井切】皆切至之意固所望于卿也朕昔在衡门尚惟童防未渐师保之训【渐音尖】罕闻先达之言值隋主分崩万邦涂炭惵惵黔黎【惵音蝶】庇身无所朕自二九之年有懐拯溺发愤投袂便提干戈防犯霜露东西征伐日不暇给居无宁嵗降苍昊之灵禀庙堂之畧义旗所指触向平夷弱水流沙【今属甘肃】并通輶轩之使【去声輶轻车也】被髪左袵【四夷之人也】皆为衣冠之域正朔所班无逺不届及恭承宝歴寅奉帝图垂拱无为氛埃靖息于兹十有余年斯盖股肱罄帷幄之筹爪牙竭熊罴之力协徳同心以致于此自惟寡薄厚享斯休毎以抚大神器忧深责重常惧万几多旷四聪不达战战兢兢坐以待旦询于公卿以至皂推以赤心庶几眀頼一动以钟石淳风至徳永传于竹帛克播鸿名常为称首朕以虚薄多慙往代若不任舟楫岂得济彼巨川不借盐梅安得调夫五味【商书髙宗命傅説曰若济巨川用汝作舟楫又曰若作和羮尔唯盐梅】赐绢三百匹
　　【愚按春秋之世卫至弱也季子知其后亡齐至强也周公知其后多簒弑夫所贵乎圣贤者以其见礼知政而前知于未然之先也善乎魏征之言曰阉宦虽防为患特深今日之眀必无此虑为子孙计不可不杜絶其源厥后唐之中叶竟以宦者而乱及其末世遂以宦者而亡征之眀见虽周公季子何逺之有哉太宗斯时正当着之为令俾后之子孙世世无得使宦者与政可也乃不过停其充使是特一时之计耳岂贻厥孙谋者耶征既言阉宦之祸复上疏数千言极陈当时之失史称征谏疏二百余篇其见于世者则此其最详者也太宗答诏丁宁宠赐优渥君臣相与之际何其盛哉】诚信第十七【凡四章】
　　贞观初有上书请去佞臣者【去上声】太宗谓曰朕之所任皆以为贤卿知佞者谁耶对曰臣居草泽不的知佞者请陛下佯怒以试羣臣若能不畏雷霆直言进谏则是正人顺情阿防则是佞人太宗谓封徳彛曰流水清浊在其源也君者政源人庶犹水君自为诈欲臣下行直是犹源浊而望水清理不可得朕常以魏武帝多诡诈深鄙其为人如此岂可堪为教令谓上书人曰朕欲使大信行于天下不欲以诈道训俗卿言虽善朕所不取也
　　【范氏祖禹曰太宗可谓知君道矣夫君以一人之身御四海之广应万务之众苟不以至诚与贤而役其独智以先天下则耳目心智之所及者其能几何是故人君必清心以涖之虚已以待之如鉴之眀如水之止则物至而不能罔矣夫权衡设而不可欺以轻重者唯其平也绳墨设而不可欺以曲直者唯其正也我以其正彼以其颇我以其真彼以其伪何患乎邪之不察佞之不辨而必行诈以试之哉一为不诚则心且蔽矣邪正何能辨乎是故鉴垢则物不能察也水动则形不能见也已不眀故也且待物以诚犹恐其不动也况不诚而能动物乎夫为君而使左右前后之人皆莫测其所为虽欲不欺不可得也唯能御以至诚则忠直者进而憸邪者无自入矣】
　　【愚按昔夫子答顔渊为邦之问终之曰逺佞人佞人殆甚矣佞人之足以防家国也禹之答皋陶曰知人则哲何畏乎巧言令色孔壬盖人主一心攻之者众一有所偏则谗邪靣防之人乗隙而进傥君心虚眀旁烛无疆则正邪自不能逃吾水鉴矣太宗谓君自为诈欲臣下直是犹源浊而望水清欲使大信行于天下不欲以诈真王言哉】
　　贞观十年魏征上疏曰臣闻为国之基必资于徳礼君之所保惟在于诚信诚信立则下无二心徳礼形则逺人斯格然则徳礼诚信国之大纲在于君臣父子不可斯须而废也故孔子曰君使臣以礼臣事君以忠【孔子对鲁定公之辞】又曰自古皆有死民无信不立【孔子答子贡之辞】文子【姓辛名钘一名计然濮上人师事老子著书十二篇名之曰通真经】曰同言而信信在言前同令而行诚在令外然则言而不行言无信也令而不从令无诚也不信之言无诚之令为上则败徳为下则危身虽在颠沛之中君子之所不为也自王道休眀十有余载威加海外万国来庭仓廪日积土地日广然而道徳未益厚仁义未益博者何哉由乎待下之情未尽于诚信虽有善始之勤未覩克终之美故也昔贞观之始乃闻善惊叹暨八九年间犹悦以从谏自兹厥后渐恶直言【恶乌去声后恶利同】虽或勉强有所容【强上声】非复曩时之豁如謇谔之辈稍避龙鳞便佞之徒肆其巧辩【便平声】谓同心者为擅权谓忠谠者为诽谤谓之为朋党虽忠信而可疑谓之为至公虽矫伪而无咎彊直者畏擅权之议忠谠者虑诽谤之尤正臣不得尽其言大臣莫能与之争【读曰诤】荧惑视聴郁于大道妨政损徳其在此乎故孔子曰恶利口之覆邦家者盖为此也【为去声】且君子小人貌同心异君子掩人之恶扬人之善临难无茍免【难去声】杀身以成仁小人不耻不仁不畏不义唯利之所在危人自安夫茍在危人则何所不至【夫音扶后同】今欲将求致理必委之于君子事有得失或访之于小人其待君子也则敬而疎遇小人也必轻而狎狎则言无不尽踈则情不上通是则毁誉在于小人【誉平声】刑罚加于君子实兴防之所在可不慎哉此乃孙卿所谓使智者谋之与愚者论之使修洁之士行之与污鄙之人疑之欲其成功可得乎哉夫中智之人岂无小慧然才非经国虑不及逺虽竭力尽诚犹未免于倾败况内懐奸利承顔顺防其为祸患不亦深乎夫立直木而疑影之不直虽竭精神劳思虑其不得亦已眀矣夫君能尽礼臣得竭忠必在于内外无私上下相信上不信则无以使下下不信则无以事上信之为道大矣昔齐桓公问于管仲曰吾欲使酒腐于爵肉腐于俎得无害霸乎管仲曰此极非其善者然亦无害于霸也桓公曰如何而害霸乎管仲曰不能知人害霸也知而不能任害霸也任而不能信害霸也既信而又使小人参之害霸也晋中行穆伯【中行氏穆伯晋卿也】攻鼓【城名】经年而弗能下餽间伦【间去声后同】曰鼓之啬夫间伦知之请无疲士大夫而鼓可得穆伯不应左右曰不折一防【折音舌】不伤一卒而鼓可得君奚为不取穆伯曰间伦之为人也佞而不仁若使间伦下之吾可以不赏之乎若赏之是赏佞人也佞人得志是使晋国之士舍仁而为佞虽得鼔将何用之夫穆伯列国之大夫管仲霸者之良佐犹能慎于信任逺避佞人也如此【逺去声】况乎为四海之大君应千龄之上圣而可使巍巍至徳之盛将有所间乎若欲令【平声】君子小人是非不杂必懐之以徳待之以信厉之以义节之以礼然后善善而恶恶【上乌去声下如字后同】审罚而眀赏则小人絶其私佞君子自强不息无为之治何逺之有善善而不能进恶恶而不能去【上声】罚不及于有罪赏不加于有功则危亡之期或未可保永锡祚将何望哉太宗览疏叹曰若不遇公何由得闻此语【按史传系十一年是嵗大雨谷洛溢毁官寺十九漂居人六百家故征上疏陈事帝手诏嘉答于是废眀徳宫圃院赐遭水者疏文比此章尤多】
　　【唐氏仲友曰征论基于徳礼保于诚信然而道徳未益厚仁义未益愽由待下之情未尽诚信最中太宗之病道徳仁义礼倘皆以诚信行之则终始唯一时乃日新岂至有善始之勤无克终之羙哉愚按天下之理一而已矣徳者得此理者也礼者履此理者也而诚信者实此理者也魏征之谏疏并举徳礼诚信而言之其要主于诚信其间如文子管仲中行穆伯之言皆出于诚信而言之也夫诚信者实心也有徳有礼而以实心行之则固善始而善终矣何忧于危亡哉征之言于是乎知本矣】
　　太宗尝谓长孙无忌等曰朕即位之初有上书者非一或言人主必须威权独任不得委任羣下或欲耀兵振武慑服四夷惟有魏征劝朕偃革兴文布徳施惠【施平声】中国既安逺人自服朕从此语天下大宁絶域君长皆来朝贡【长音掌】九夷重译相望于道【重平声】凡此等事皆魏征之力也朕任用岂不得人征拜谢曰陛下圣徳自天留心政术实以庸短承受不暇岂有益于圣明
　　【愚按先儒论学问以变化气质为先论克己以性偏难克为始夫岂徒学者之事为然哉大臣正君之道亦如是而已矣愚观太宗天资英武明敏不患其不能为而患其过于为不患其不能断但患其过于断当贞观即位之初或劝其独运威权或劝其慑服四夷此皆太宗之所已能所谓以水济水以火济火者也魏征独劝以偃武兴文布徳施惠损其有余益其不及兹非变其气质而克其偏者欤甚矣征之能正君也不然贞观之治太宗何以独归功于征哉】
　　贞观十七年太宗谓侍臣曰传称去食存信【传去声去上声】孔子曰人无信不立【并孔子答子贡之辞】昔项羽既入咸阳已制天下向能力行仁信谁夺耶【项羽引兵屠咸阳杀秦降王子婴烧秦宫室収其货寳妇女而东秦民大失望】房龄对曰仁义礼智信谓之五常废一不可能勤行之甚有禆益殷纣狎侮五常武王夺之【周书武王誓师之言曰今商王受狎侮五常】项氏以无信为汉髙祖所夺诚如圣防
　　【愚按蕫子曰仁义礼智信五常之道王者所宜修饰也先儒谓此因武帝何修何饰之问而言其意虽甚正惜其剖析未明使武帝知若何而为仁若何而为义其修饰之方又孰先孰后也可为仲舒惜今观太宗犹能以去食存信语羣臣而龄之对谓五常废一不可诚是已傥能一一而明辨之使太宗知人之性情心之体用本然全具而各有条理必当反求黙识而扩充之不亦善乎愚于是复为龄惜】
  </div>
  <div class="pagination">
   <a href="贞观政要_page5.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <a href="贞观政要_page4.html">
    4
   </a>
   <a href="贞观政要_page5.html">
    5
   </a>
   <span class="current-page">
    6
   </span>
   <a href="贞观政要_page7.html">
    7
   </a>
   <a href="贞观政要_page8.html">
    8
   </a>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
