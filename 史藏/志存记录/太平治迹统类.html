<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 1 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 1 页/共 11 页
  </h1>
  <div class="content">
   四库全书 太平治迹统类　　（宋）彭百川 撰

　　钦定四库全书

　　史部五

　　太平治迹统类

　　杂史类

　　提要

　　（臣）等谨案太平治迹统类三十卷宋彭百川撰百川字叔融眉山人是书凡八十八门皆宋代典故文献通考载前集四十卷又后集三十三卷载中兴以后事此本乃朱彝尊从焦竑家藏本抄传但有前集不分卷数又中间讹不胜乙彝尊甞谓焦氏本卷帙次第为装订者所乱佣书人不知勘正别用格纸以致接处文理不属是也初绍兴中江少虞作皇朝事实类苑李攸又作皇朝事实与百川此书皆分门隶事少虞书采摭虽富而俳谐琐事一一兼载体例颇近小说攸书于典制特详记事颇略惟此书于朝廷大政及诸臣事迹叙述颇为赅备多可与史传相叅虽传写乆讹而规模终具阙其断烂之处而取其可以考见端委者固与李心传建炎以来朝野杂记均一代记载之林矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　太平治迹统类卷一

　　（宋）彭百川 撰

　　圣宋仙源积庆符瑞

　　赵氏之先自造父为周穆王御封赵城因氏焉其后与韩魏分晋列为诸侯至汉赵广汉居涿郡中遂为郡人皇髙祖讳脁以儒学为业歴永清文安幽都三县令皇曽祖讳珽亦儒学世其业厯藩镇从事累官至兼御史中丞皇祖讳敬慷慨有大志事刘仁恭父子歴营蓟涿三州刺史周显徳中赠左骁卫上将军皇考讳弘殷事唐庄宗掌飞捷禁军踰二十年歴汉周累以功迁至检校司徒赠太尉【此条通畧例云云】先是唐贞元壬午岁有五色云见长安太史张璇曰以日宿推之在宋分后一百六十年有圣人兴其地至后唐天成丁亥岁上生于洛阳夹马营有神光满室异香经宿不散上讳匡胤晋天福中两浙儿童聚戱多以赵字为语助开运末宋州有异人指其地曰不二十年有帝王由此建号上雄伟沉厚而多大畧尝客逰至汉东而刺史范阳董宗本之子遵诲毎见城上有紫云如葢及上去紫云渐散周祖西征得上以置左右世宗嗣位命上掌禁军刘崇冦泽潞世宗亲帅师与崇遇于髙平大将樊爱能等未战而遁世宗躬自督战上即大呼跃马径犯其锋万众披靡周师复振崇众大溃还授殿前都虞侯世宗征淮南命上领亲骑翼从败淮人万余扵涡口伪将皇甫晖及姚凤率众号十五万塞清流闗上击走之晖将保滁州上追至城下擒之获凤遂下滁州时侍卫马军帅武安韩令坤平扬州吴将陆孟俊据蜀冈以逼其城令坤惧欲退师世宗命上领兵趋六合据之败李景之弟达于六合东杀万余众禁兵有不用命者必阳为之趣战奋剑破其皮笠以明日索斩之自是人皆死战皇考崩踰月起复授殿前都指挥使世宗复征淮南命上率殿前诸军以下寿州还领义成军节度世宗征濠泗上率精骑为前锋破吴人于十八里滩乘胜攻泗州范再遇以城降及征楚州上亲冒矢石麾兵登城拔之改忠武军节度世宗北征上先至瓦桥闗降其将卢龙姚内斌又败北骑数万遂平闗南世宗一日于文书囊中得木长三尺余题曰点检作天子世宗异之时曲阳张永徳为殿前都点检命上代之累迁归徳军节度一日上梦从世宗逰池上世宗取印视之回顾梁王弗与而授于上上尝从布衣辛文悦肄业辛文悦亦梦邀驾既拜乃上也又有青衣童子据床而坐曰宋州官家教我来忽不见其幽显符应如此时周帝幼冲故内外密有推戴之意

　　太祖受禅

　　建隆元年春正月辛丑北汉兵自上门东下与契丹入冦命诸将御之太祖自殿前都虞侯辅政凡六年士卒服其恩威数从世宗征伐人望固已归之壬子鎭寜节度慕容延钊先发时都下讙言将以出兵之日策点检为天子万民恐怖争为逃匿之计惟内庭晏然不知癸夘大军出爱景门纪律严甚众心稍安军校河中苗训者号知天文见日黒光久相磨荡指谓太祖亲吏宋城楚昭辅曰此天命也是夕次陈桥驿将士相与聚谋曰主上幼弱未能亲征我辈出死力为国家破贼谁则知之不如先立点检为天子然后北征未晚也都押衙上党李处耘具以其事白皇帝弟及节度掌书记蓟人赵普语未竟诸将突入称说纷纭普及匡义各以事理逆顺晓譬之曰太尉忠赤必不见从诸将相顾亦有稍稍引去者已而复集露刃大言曰军中偶语则族今已定议太尉若不从则我辈亦安肯退而受祸普察其势不可遏与匡义同声叱之曰筞立大事固宜审圗尔等何得便肆狂悖乃各就坐听命普复谓曰外冦压境将莫谁何盍先攘却归始议此诸将不可曰方今政出多门若俟冦退师还则事变不可知也但当急入京城筞立太尉徐引而北破贼不难太尉茍不受筞六军决亦难使向前矣普谓匡义曰事既无可奈何政须早以约束因语诸将曰兴王易姓虽云天命实系人心前军昨已过河节度使各据方面京师若乱不惟外冦愈深四方必转生变若能严勅军士勿令剽刼都城人心不摇则四方自然寜谧诸将亦可长保富贵矣皆许诺乃共部分夜遣衙队军使郭延赟驰告殿前指挥使浚仪石守信殿前都虞侯洛阳王审琦守信审琦皆素归心太祖者也将士环列待旦太祖醉卧初不省甲辰黎明四面呌呼而起声震原野普与匡义入白太祖诸将已擐甲执兵直扣寝门曰诸将无主愿策大尉为天子太祖惊起披衣未及酬应则相与扶出听事或以黄袍加太祖身且罗拜下称万岁太祖固拒之众不可遂相与扶太祖上马拥逼南行匡义立于马前请以剽刼为戒太祖度不得免乃揽辔誓诸将曰汝等自贪富贵立我为天子能从我命则可不然我不能为若主也众皆下马曰唯命太祖曰少帝及太后我皆北面事之公卿比肩之人也汝等无得輙加凌暴入城不得侵掠擅刼府库汝等用命有厚赏不然当族诛诸校皆禀命时上母南阳郡夫人杜氏在城中上忧之遣楚昭辅先入问起居时石守信严兵守左掖门昭辅至纳之昭辅见上母具陈士众拥戴之状琅琊夫人王氏侍侧有惧色上母言笑自若曰吾儿生时神异吾知其必享天命上整军自仁和门入秋毫无所犯先遣客省使大名潘美见执政谕意时宰相早朝未退闻变范质【见开运元年】下殿执王溥手【溥见干佑二年】曰仓卒遣将我辈之罪也爪入溥手则出血溥噤不能对太平节度使同平章事侍卫马步军副都指挥使在京巡检太原韩通【通见显徳二年】自内庭皇遽奔归将率众备御散员都指挥使蜀人王彦升遇扵路跃马逐之至其第第门不及掩遂杀之并其妻子诸将翼太祖登明徳门太祖令军士解甲还营太祖亦归公署释黄袍俄而将士拥质等俱至太祖呜咽曰吾受世宗厚恩为六军所逼一旦至此惭负天地将若之何质不肯拜列校太原罗彦环挺剑而前曰我辈无主今日必得天子太祖叱之不退质等不知所为乃言古有受禅之礼今可行也因具陈之且曰太尉既以礼受禅事太后当如母飬少主当如子勿负先帝旧恩上许诺质等降阶列拜【质言受禅礼通略载长编以为未入城时议已定今并録出】呼万岁奉上诣崇元殿行禅代礼召文武百官就列至晡班定周帝下制禅位宣徽使引太祖就龙墀北面拜受宰相扶太祖升殿易服东序还即位羣臣拜贺奉周帝为郑王太后为周太后迁居西京乙巳诏因所领节度使州名定国号曰宋改元大赦常赦所不原者咸赦除之内外马步军士等第优给命官分告天地社稷遣中使乗传赍诏谕天下节度使又别以诏赐焉辛亥石守信髙懐徳张令铎王审琦张光翰赵彦徽官爵阶勋并从超等酬翼戴之勋也乙未遣使往诸州赈贷丁巳天雄节度使守太尉兼中书令魏王宛丘符彦卿上表乞呼名诏不元彦卿宿将且前朝近亲皇弟匡义汝南郡夫人又彦卿女也上毎优其礼遇云先是镇安节度使侍卫马歩军都虞侯武安韩令坤领兵巡北边慕容延钊复帅前军至真定上既受禅遣使谕延钊与令坤各以便宜从事两人皆聴命己未加延钊殿前点检昭化节度使同平章事壬戌归徳节度判官寜陵刘熈古为左谏议大夫枢密直学士宋亳为观察判官安次吕余庆为给事中端明殿学士摄观察推官太康沈义伦为户部郎中甲子以皇弟殿前都虞侯匡义领睦州防御使赐名光义尊帝母南阳郡夫人杜氏为皇太后同平章事范质加侍中右仆射王溥加司空枢密使太原吴廷祚同中书门下二品三月乙巳改天下郡县之犯御名庙讳者壬戌追尊祖考为帝髙祖脁谥曰文献庙号僖祖陵曰□陵髙祖妣崔氏谥曰文懿曽祖兼御史中丞珽谥曰惠元庙号顺祖陵曰□陵曽祖妣桑氏谥曰惠明皇祖涿州刺史敬谥曰简恭庙号翼祖陵曰定陵祖妣刘氏谥曰简穆皇考右厢都指挥使岳州防御使弘殷谥曰昭武庙号宣祖陵曰安陵陵名号谥皆翰林学士礼部侍郎兼太常寺事渔阳窦俨所撰定俨仪弟也有司言国家受周木徳木生火当以火徳王色尚赤腊用戌从之上既即位欲阴察羣情向背颇为微行或谏曰陛下新得天下人心未安今数轻出万一有不虞之变其可悔乎上笑曰帝王之兴自有天命求之亦不可得拒之亦不能止周世宗见诸将方面大耳者皆杀之然我亦终日侍侧不能害我若应为天下主谁能圗之不应为天下主虽闭门深居何益既而微行愈数曰有天命者任自为之我不汝禁也由是中外慑服

　　太祖平泽潞李筠

　　李筠并州太原人也善骑射后唐秦王从荣判六军诸卫募勇士为爪牙筠操弓矢求见弓力及百斤府中无能挽者从荣令筠射引满有余力再发皆中遂隶麾下周祖朝为昭义军节度加检校太傅世宗即位加侍中恭帝即位加检校太尉建隆元年四月兼中书令筠在镇逾八年恃勇专恣招集亡命阴为跋扈之计周世宗毎优容之及上即位遣使谕以受禅筠即欲拒命左右为陈厯数乃僶俛下拜既延使者升阶置酒张乐遽索周祖画像置厅壁涕泣不已宾佐惶骇告使者曰令公被酒失其常性幸毋怪时北汉主知筠有异志潜以蜡书诱筠筠虽具奏而反谋已决筠长子守节涕泣切谏筠不听上手诏书慰抚因除守节为皇城使筠遣守节入朝且伺朝廷动静上即曰太子却何故来守节矍然以头击地曰陛下何言此必有谗人间臣父子也上曰吾亦闻汝数谏老贼不汝听不复顾借故遣尔来欲吾杀汝可盍归语而父我未为天子时任汝自为之我既为天子汝独不能小让我耶守节驰归且以告筠反谋愈急癸未执监军亳州防御使周光逊闲廐使李廷玉遣其教练使刘继冲判官孙孚送扵北汉纳欵求援光逊徳威子廷玉嗣昭之孙皆有旧北汉主俱释之厚赐遣还第筠又遣众杀泽州刺史张福据其城从事闾丘仲卿说筠曰公以孤军举事其势甚危虽倚河东之援恐亦不得其力大梁兵甲精鋭难与争锋不如西下太行直抵怀孟塞虎牢据洛邑东向而争天下计之上也筠曰吾周朝宿将与世宗义同昆弟禁卫皆吾旧人必将倒戈归我况有儋珪枪拨汗马何忧天下哉儋珪筠爱将有勇力善用枪拨汗马筠骏马也丙戌昭义反书至枢密吴廷祚言扵上曰潞城嵒险且阻太行彼若固守未可以岁月破然李筠素骄易无谋宜速兵击之彼必恃勇出闘但离窠穴即成擒矣上纳其言戊子遣侍卫副都指挥使石守信殿前副都点检髙懐徳帅前军进讨上敕守信等曰勿纵筠下太行急引兵扼其隘破之必矣丙申上召三司使清河张美调兵食美言懐州刺史马令琮度李筠必反日夜储峙以待王师上亟令授令琮团练使宰相范质曰大军北伐方藉令琮供亿不可移他郡戊戌升懐州为团练使以令琮先充使五月庚子命宣徽南院使髙唐昝居润赴澶州巡检殿前都点检镇寜节度使慕容延钊彰徳军留后太原王全斌率兵由东路与石守信髙怀徳会北汉主遣内园使李弼以诏书金帛善马赐李筠筠复遣刘继冲诣晋阳请北汉主举军南下已为前导北汉主将谋扵契丹继冲道筠意请无用契丹兵北汉主从之即日大阅倾国自将出团柏谷羣臣饯之汾水左仆射赵华曰李筠举事轻易事必无成陛下扫境内而赴之臣未见其可也北汉主瞋目谓华曰朕志已决卿安能知其必无成耶卿有长策固当何如华未及对北汉主拂衣上马行至太平驿筠身率官属耆老迎谒北汉主命筠赞拜不名坐于宰相卫融之上封西平王赐马三百疋及服玩珍异甚众筠所献亦畧与所赐等及文武大臣皆有赂筠见北汉主仪卫寡弱不似王者内甚悔之北汉主数召筠筠自言受周氏恩不忍负之而北汉主与周世仇也闻筠言亦不悦筠将还别赐马及甲铠具装遣宣徽使卢赞监其军筠心益不平筠有马三千匹日夕教阅欲直趋大梁赞尝见筠计事不应顾左右曰大梁兵皆我昔时部曲也见我则降耳赞怒拂衣而起北汉主闻赞与筠有隙遣卫融军中和解之筠留其长子守节守上党自率众三万南出癸夘石守信破李筠众扵长平斩首三千余级又以兵攻拔其大会寨甲辰诏削夺李筠官爵丁巳诏亲征以枢密使吴廷祚为东京留守端明殿学士知开封府吕余庆副之皇弟殿前都虞侯光义为大内都点检侍卫马步军都指挥韩令坤率兵屯河阳己未帝发大梁壬戌次荥阳召西京留守河内向拱与语拱劝上济河踰太行乗贼未集而击之稽留浃旬则其锋益炽矣枢密直学士赵普亦言贼意国家新造未能出征若倍道兼行掩其不备可一战而克上纳其言甲子次河阳丙寅次怀州丁夘前军都部署石守信副都部署髙怀徳破贼军三万余众扵泽州南获北汉河阳节度使范守圗杀卢赞筠遁入泽州婴城自固六月己巳朔上至泽州督诸军攻城初吐浑府都留后汾州团练使王全徳帅所部从李筠战泽州南既败走入潞与筠子守节为拒守计及上围泽州全徳大惧与亲信数十人犯闗来奔龙捷指挥王廷鲁亦自潞州相继出降贼势转蹙矣泽州城踰月不下召控鹤左厢都指挥使马全义赐食御坐问以计筞全义请并力急攻且曰缓之恐复生变上即命诸军奋撃全义率敢死士先登飞矢贯臂流血被体全义拔镞进战士气益奋上亲帅卫兵继之辛巳克其城李筠赴火死获北汉宰相卫融命掩尸骼禁剽掠放泽州民今年田租乙酉进攻潞州丁酉筠子守节以城降上赦其罪升单州为团练用守节为使是日车驾入潞州宴从臣于行宫辛夘徳音降死罪囚流以下原之潞州城近三十里内勿取今年田租北汉主闻筠败自太平驿遁还晋阳谓赵华曰李筠无状卒如卿言吾幸全师以归但恨失卫融卢赞尔由是重文学之士久之华请老使食其赋终身丁酉上发潞州秋七月戊申至京师戊子宴韩令坤扵礼仪讲武殿赐袭衣器币勒马有差赏平泽潞之功也

　　太祖亲征淮南【李重进】

　　建隆元年九月上已平泽潞淮南节度使兼中书令沧州人李重进周太祖之甥也始与上俱事世宗分掌内外兵权而重进以上英武出已右尝心惮之恭帝嗣位重进出镇扬州领宿卫如故上即位以韩令坤代重进为马军都指挥使上欲与相见谓翰林学士李□草诏云君为元首臣作股肱君臣之分方契永圗修好诏下愈不自安乃招集亡命会李筠举兵泽潞重进遣其亲吏翟守珣往潞阴结李筠守珣素识上往还京师潜诣枢密承旨李处耘求见上召问曰我欲赐重进铁劵彼信我乎守珣曰重进终无归志矣上厚赐守珣许以爵位且令说重进稍缓其谋无令二凶并作分我兵势守珣归劝重进养威持重重进信之上将经畧淮南戊申徙重进为平卢节度使重进心増疑惧庚戌又遣六宅使陈思诲赍铁券往赐以慰安之思诲至淮南重进即欲治装随思诲入朝左右沮之重进犹豫不决又自以前朝近臣恐不得全乃拘留思诲益治反具遣使求援于唐唐主不敢纳扬州都监左屯卫将军安友规知重进必反踰城来奔重进诸将皆不附已乃囚军校数十人军校曰吾辈为周室屯戍公茍奉周室何不使吾辈效命重进不听悉杀之己未重进反书闻上命马步军副都指挥使归徳节度使石守信为扬州行营都部署兼知扬州行府事殿前都指挥使义成节度使王审琦为副都宣徽北院使李处耘为都监保信节度使宋延渥为都排陈使帅禁兵讨之上谓左右曰朕于周室近臣无所猜间重进不体朕心自怀反侧今六师在野朕当自抚慰之癸夘诏削夺李重进官爵冬十月乙酉上问枢密副使赵普以扬州事宜普曰李重进守薛公之下策昧武侯之逺图凭恃长淮缮修孤垒无诸葛诞之恩信士卒离心有袁本初之强梁计谋不用外絶救援内乏赀粮急攻亦取缓攻亦取兵法尚速不如速取之上纳其言丁亥下诏亲征十一月戊戌次宿州甲辰次泗州上命诸将鼓行而前丁未至大义驿石守信遣使驰奏扬州即破请上亟临视是夕次其城下实时攻拔之李重进尽室赴火死陈思诲亦为其党所害上购得翟守珣补殿直俄迁供奉官而重进性鄙吝未尝有觞酒豆肉及其士卒下多怨者己酉赈给扬州城中民【上与赵普见太祖圣政门】庚戌诏重进家属聴自首

　　太祖征荆南【髙继冲】

　　建隆元年八月荆南节度使贞懿王髙保融寝疾以弟行军司马保朂总判内外融迂缓御军治民皆无法度母弟保朂体瘠而口吃文献王甚爱之虽盛怒见之必释然而笑荆南人谓之万事休郎君二年九月甲子以荆南行军司马寜江节度使保朂为荆南节度使上初闻保融之丧遣兵部尚书李涛往吊及还上问保朂堪其事否对以为可任而保朂贡奉亦数至及受节钺保朂性淫恣日召市娼集府署择士卒之壮健者使相媟狎朂与姬妾帷帘共观笑之又好营造台榭极土木之功军民咸怨记室孙光宪谏曰宋有天下四方诸侯莫不屈服凡下诏书皆合仁义此汤武之君也公宜克勤克俭勿替勿僭上以奉朝廷中以嗣祖宗下以安百姓若纵佚乐非福也保朂不从三年十一月保朂寝疾召内牙都指挥使长安梁延嗣谓曰我疾遂不起兄弟孰可付之后事者延嗣曰公不念贞懿王乎先王舎其子继冲以军府付公今继冲长矣保朂曰子言是也即以继冲权判内外军马事甲戌保朂卒干徳元年正月庚申以山东道节度使兼侍中慕容延钊为都部署枢密李处耘为都监发诸郡兵会襄阳讨张文表先是卢怀忠使荆南上谓曰江陵人情去就山川向背我尽欲知之怀忠使还报曰髙继冲甲兵虽整而控弦不过三万年榖虽登而民困于暴敛南通长沙东距建康西迫巴蜀北奉朝廷观其形势葢日不暇给取之易耳扵是上召宰相范质等谓曰江陵四分五裂之国今假道出师因而下之蔑不济矣壬戌李处耘辞上遂以成筭授之庚辰以荆南节度副使权知军府事髙继冲为荆南节度使二月上闻髙继冲托以供亿王师贷民钱帛下诏止之继冲自以年幼未知民事政刑赋役委节度使判官孙光宪军旅调度委衙内指挥使梁延嗣曰事事得中人无间言吾何忧也李处耘至襄州时慕容延钊被酒诏令肩舆即戎事先遣合门使丁徳裕喻继冲以假道之意请具给薪水继冲与其僚佐谋以民庶恐惧为辞愿供刍饩百里外处耘又遣徳裕往光宪及延嗣请许之兵马副使李景威说继冲曰今王师虽假道以收湖湘然观其事势恐因而袭我景威愿効犬马之力假兵三千扵荆门中道险隘处设伏候其夜行发伏攻其上将王师必自退却回军取张文表以献扵朝廷则公之功业大矣不然且有揺尾求食之祸继冲曰吾家累岁奉朝廷命此事尔无过虑况尔又非慕容延钊□曰旧传江陵诸处有九十九州岛□自武信王之初江心深浪之□昨此州已自不存并可忧汝峡江一民尔安能识成败混一天下之志圣宋受命伐文表如以山压夘尔湖湘何能为惟早以疆土归朝廷去荆楚可免祸而公亦不失富贵继冲不能行出而叹曰大事去矣何用生为继冲遣延嗣与其叔父掌书记保寅奉牛酒来犒师且觇师之所为壬戌师次荆门处耘见延嗣等待之有加礼谕令翌日先还延嗣喜驰使报继冲以无虞荆门距江陵百余里是夕延钊召延嗣等宴饮扵其帐处耘将轻骑数千倍道前进继冲初但俟保寅延嗣之还遽闻大军奄至即皇恐出迎遇处耘扵江陵北十五里处耘揖继冲令延钊率亲兵先入登北门比继冲与延钊俱还则王师已分据冲要布列街巷矣继冲大惧即诣延钊纳牌印遣客将王昭济等奉表以三州十七县十四万二千三百户来归庚子荆南表至上复命继冲为节度使遣枢密承旨王仁赡赴荆南巡检辛亥以梁延嗣为复州防御使孙光宪为黄州刺史王昭济为左领军卫将上闻李景威之谋曰忠臣也命王仁赡厚恤其家十二月甲子赦荆南进羣臣阶勋爵有差己未以荆南节度使髙继冲为武寜节度使先是继冲上表乞陪祀许之因举族归朝乃命易镇继冲镇彭门几十年委政僚佐部内亦治年三十一卒髙氏据有荆南归峡之地传袭三世五帅凡四十年

　　太祖平湖南【周保权】

　　周保权汝南郡王行逢之子尽心为治凡辟官属必取廉洁教民亲贤馆礼名士然性多猜忌左右少有忤意者必置扵法有学士徐仲雅者性滑稽时行逄多补蛮酋为司空太保一日谓仲雅曰吾奄有湖湘兵强俗阜四邻其惧我乎仲雅曰公部内司空满天太保徧地孰敢不惧行逢不悦斥之建隆元年上登极加行逢兼中书令三年病革召其将吏以子保权属之曰吾起陇畆为团兵同时十人皆诛张文表【郎州人】独存常怏怏不得行军司马吾死文表必叛当以杨师璠讨之如不能则婴城勿战自归朝廷可也师璠与行逢郷里姻戚事行逢为亲军指挥使数有功行逢委信之行逢卒保权领留务冬十月张文表闻周保权立怒曰我与行逢俱起微贱立功名今日安能北面事小儿乎会保权遣兵更戍永州路出衡阳文表遂驱以叛伪缟素若将奔丧武陵者过潭州时行军司马廖简知留后素轻文表不为之备方宴饮外白文表兵至简殊不介意谓四坐曰文表至则成擒何足虑也俄而文表率众径入府中简醉不能执弓矢但箕踞大骂与坐客十余人皆遇害文表取其印绶自称权留后事具表以闻保权即命杨师璠悉众御文表告以先人之言感激涕泣师璠亦泣顾谓其众曰汝见郎君乎年未成人而贤若此军士奋然皆思自効保权又遣使求援扵荆南文表以上疏自理二月丁亥以武平节度副使权知郎州周保权为武平节度使甲辰遣中使赵璲等赍诏宣谕潭郎听张文表归阙且命荆南发兵助周保权【会兵讨文表见平荆南门】　干徳元年癸亥命太常卿边光范权知襄州户部判官滕白为南面军前水陆转运使丙寅以张勋为南面行营马军都监卢怀忠为马步军都监丙子诏荆南发水兵三千人赴潭州杨师璠之讨张文表也兵稍失利相持既久文表出战师璠大败之遂取潭州执文表初文表闻王师来伐潜送欵于赵璲且言奔丧朗州为廖简所薄因即私鬬实无反心璲自以奉诏谕文表得其归顺甚喜即遣使慰抚之师璠既入城纵火大掠而璲亦继至明日享将吏扵延昭门指挥髙超语其众曰观中使之意必活文表若文表至阙圗害郎州我辈无遗类矣乃斩文表扵市尽腐其肉及宴罢璲召文表超曰文表复谋为乱已斩之矣璲太息久之二月王师既收荆南即日趋郎州周保权惧召观察判官曰凡所以请援扵朝者诛文表耳王师不还必将尽取湖湘之地李观象谓保权曰我所恃者北有荆渚以为唇齿今髙氏束手若幅巾归朝幸不失富贵从富等不可乃与为拒守先路安抚徳裕至郎州从富等拒而不纳尽撤部内桥梁沉舩舫伐木塞路徳裕不敢与战延钊以闻上遣使谕周保权及将校曰尔请大军以拯尔难今妖孽既殄是有大造扵尔也何为反拒王师自取涂炭重扰生聚保权为左右牵制执迷不复遂进讨之慕容延钊遣战棹都监武怀节分兵趋岳州大破贼军扵三江口获船七百余艘斩首四千余级遂取岳州三月张从富等出军扵澧州南与王师遇未及交锋贼军望风而溃李处耘遂北至敖山寨贼弃寨走俘获甚众处耘择所俘体肥者数十人令左右分食之少健者悉黥其面令先入朗州会宿扵寨中迨次日黎明延钊继至所黥之俘得入城悉言被擒者为王师所啖食贼众大惧纵火焚州城驱掠居民奔窜山谷壬戌王师入朗州擒张从富扵西山下枭其首贼将汪端刼保权并家属亡匿江南岸僧舎李处耘遣麾下将田守竒往捕之端弃保权走守竒获保权以归扵是尽复湖南旧地凡得州十四监一县六十六户九万七千三百八十八戊寅湖南捷书至羣臣称贺夏四月甲申徳音减荆南潭朗州地死罪囚流以下释之蠲三年以前逋税及场院课利管内文武官吏并依旧仍加恩立功者优其秩壬辰遣中使赐湖南行营将士茶药及立功将士钱帛有差七月甲戌保权诣阙待罪诏释之以为右千牛卫上将军

　　太祖平蜀【孟昶】

　　孟昶初名仁赞及僭位改焉是时石晋之后汉祖起并州中原旱蝗昶益自大君臣奢僭　建隆三年冬蜀主命官磨勘州县逋税别行追督龙逰令成都田淳上疏谏其畧曰今甲子欲交阴阳变动天运人事合有变更如采厚敛之末议必乱经国之大伦此犯天意者一也四海财货尽属至尊散在民间积为赀产或有科索谁敢抵非陛下何不舍小蓄以成大有乎蜀主不能用闻者皆为之恐淳议论自若或谓淳曰如君之才固堪重寄宜稍低回便至金銮玉堂淳曰吾安能附狗鼠哉盖指枢密使王昭逺也　干徳元年四月庚子以华州团练使张晖为凤州团练使兼西面行营巡检壕寨使晖前在华州治有善状上既诛李筠将有事河东召晖入觐问以计策晖曰泽潞疮痍未瘳军旅洊兴恐不堪命不若戢兵育民俟富庶而后圗之上慰劳遣还扵是始谋伐蜀徙晖凤州晖尽得其山川险易因密疏进取之策上览之大悦五月丁丑明徳门□蜀相李昊言扵蜀主曰臣观宋氏启运不类汉周一统海内其在此乎若通职贡亦保安三蜀乏长筞也主将发使枢密使□塘等率兵屯峡江马军都指挥使张廷翰等引兵与守谦战猪头铺守谦败走廷翰等乗胜登其城廷让率大军继至彦俦以所部将出拒战而廷翰等已入其城中矣彦俦仓皇失次左右皆散去彦俦奔归府第判官罗济劝令单骑归成都彦俦曰我昔已失秦川今复不能守夔州纵不忍杀我亦何面目可见蜀人乎济又劝其降彦俦曰老幼百口俱在成都以一身偷生举族何负今日止有死耳即解符印授济曰君自为计乃反拒其户整衣冠望西北再拜登楼纵火自焚后数日光义等得骨扵煨烬中以礼塟之王全斌以蜀人断栈大军不得进议取罗川路入蜀康延泽潜谓崔彦进曰罗川路险众难并济不如分兵修栈约会大军于深渡可也彦进遣白全斌全斌许之不数日阁道成遂进撃金山寨又破小漫天寨而全斌亦以大军由罗川至深渡与彦进会蜀人依江而阵彦进遣步军都指挥使张万友等撃之夺其桥会暮夜蜀人退保大漫天寨明日彦进延泽万友分兵三道击之蜀人悉其精锐来拒又大破之乗胜拔其寨擒寨主义州刺史王审超监军赵崇渥及三泉监军刘延祚都统王昭逺都监赵崇韬引兵来战三败退奔至利州北昭逺等遁去渡桔柏津焚桥梁退保剑门壬申晦全斌等入利州获军粮八十万斛诏西军行营所克复州县伪署将士有窜匿皆限一月扵所在陈首释其罪是月京师大雪上设毡帷扵讲武殿衣紫貂裘帽以视事忽谓左右曰我被服若此体尚觉寒念西征将士冲犯霜雪何以堪处即解裘帽遣中黄门驰赐全斌仍谕诸将以不徧及也全斌拜赐感徳初上诏令孙遇等指画江山曲折之状及兵寨戍守之处道里逺近俾画工圗之以授全斌等因谓曰西川可取否全斌等对曰臣等仗天威遵庙算克日可定也龙捷右厢都指挥使史延徳前进奏曰西川若在天上固不可到在地上到即平矣上嘉其果敢慰勉之又谓全斌等曰凡克城寨止籍其器甲刍粮悉以钱帛分给将士吾所欲得者其土地耳蜀主闻有北师以王昭逺为北面行营都统左右卫圣马步军都指挥使赵崇韬为都监山南节度使韩保正为招讨使洋州节度使李进为副招讨使帅兵拒战蜀主谓昭逺曰今日之师卿所召也勉为朕立功昭逺好读兵书颇以方畧自任始发成都蜀主命宰相李昊等饯之城外昭逺手执铁如意指挥军事自比诸葛亮酒酣攘臂谓昊曰吾此行非止克敌当领此二三万雕面恶少儿取中原如反掌耳冬十二月刘光仪入峡路连破松木三会巫山等寨杀其将南光海等死者五千余人生擒战棹都指挥使袁徳宏等千二百人夺战舰二百余艘又斩获水军千余众初蜀于夔州鏁江为浮梁上设敌棚三重夹江列礟具光仪等将行上出池圗指其处谓曰泝江至此切勿以舟师争胜当先遣步骑潜撃之俟其稍却乃以战棹夹攻必取也光仪等未至鏁江三十里舎舟步进先夺其桥复引舟而上遂破州城悉如上计时大将刘廷让顿兵白帝庙西及师至彦俦谓副使赵崇济监军武守谦曰东军逺涉而来利在速战宜坚壁以待之守谦曰何待也独领麾下以出□□□崇韬败乃免胄弃甲投东川匿仓舎下悲嗟流涕目尽肿惟诵罗隠诗云运去英雄不自由俄亦为追骑所获蜀主大惧出金帛募兵令其子玄喆统之李廷珪张惠安为其副以守剑门玄喆素不习武廷珪惠安皆庸懦无识玄喆离成都但携姬妾乐器及伶人数十辈晨夜嬉逰不恤军政至绵州闻剑门已破即日弃军西还所过尽焚其庐舎仓廪而去太子玄喆亦奔还昶益惶骇不知计将安出有老将石奉頵者对曰东兵逺来势不能久请聚兵坚守以疲之蜀主叹曰吾父子以丰衣美食养士四十年一旦遇敌不能为吾东向放一箭今虽欲闭壁谁肯效死者司空兼武信节度平章事李昊劝蜀主封府库以请降蜀主闻之命昊草表己夘遣通奏使宣徽北院使太原伊审征奉降表诣军前初前蜀之亡也降表亦昊所为蜀人夜书其门曰世修降表李家当时传以为笑庚辰诏行营所经州府长吏以牛酒犒师乙酉王全斌等次魏城伊审征以蜀主降表至全斌受之遣先锋都监通事舎人田钦祚乗驲入奏又遣康延泽领百骑趋成都见蜀主谕以恩信慰抚军民留三日乃还初刘光仪等发夔万施开忠等州刺史皆迎降及遂州知州事少府少监陈愈亦降光仪入城尽以府库钱帛给军士诸将所过咸屠戮以逞曺彬禁之乃止故峡路兵始终秋毫不犯上闻之喜曰吾任得其人矣赐彬诏褒之辛夘王全斌等至升仙桥蜀主备亡国之礼见扵军门全斌承制释之蜀主复遣其弟保寜节度使雅王仁贽奉表求哀丙申田钦祚至自西川孟昶降表以其先人坟庙及老母为请上优诏答之并谕西川将吏百姓等皆安堵如故丁酉赦蜀管内蠲干徳二年逋租赐今年夏税之半凡无名科役及増益赋调令诸州条析以闻当除之伪文武官将校奉昶来降者并委全斌奏其名亡命羣盗一月内许陈首有怀才挺操耻事伪庭者所在搜访先贤丘陇并禁樵采前代祠庙咸加营葺自全斌等发京师至昶降才六十六日凡得州四十五县一百九十八户五十三万四千三十有九全斌等既入成都后数日刘光仪始至昶馈遗光仪等及犒师之礼并如初已而诏书颁赏诸军亦无差降两路将士争功始相疾矣先是全斌受诏毎制置必与诸将佥议因是各为异同虽小事不能即决全斌及崔彦进王仁赡等日夜宴饮不恤军士下掠子女夺财货蜀人苦之曹彬屡请旋师全斌等不听全斌遣右神武大将军王继涛与供奉官王守讷部送孟昶归京师继守讷以白全斌言继涛问昶求宫伎金帛乃留继涛不遣以吕余庆权知都府枢密直丙午诏以西师所过民有调发遣戍皆襄荆南均房等州今年夏租免光化汉阳军十之二居坊郭者勿输伪蜀官并遣赴阙赐装钱有差治行清白为众推者所在州府以名闻庚申孟仁贽至自成都孟昶亦上表有自量过咎尚窃忧疑等语诏答之其畧曰既自求扵多福当尽涤扵前非朕不食言尔无过虑所答诏仍不名又呼昶母为国母诏自嘉眉忠万至荆南沿江分置驿船以济行李三月孟昶与其官属皆挈族归朝由峡江而下夏四月上遣使以御府供帐迓孟昶扵江陵且命有司为昶官属治第又遣使至江陵分给军马鞍乗乙酉昶至进郊皇弟开封尹光义劳之玉津园丙戌大陈诸军扵阙前昶与弟仁贽子玄喆玄班宰相李昊等三十三人素服待罪明徳门外诏释罪赐昶等袭衣冠带上御崇元殿备礼见之礼毕御明徳门观诸军按部还营遂宴昶等扵大明殿赐物有差六月甲辰以孟昶为开府仪同三司检校太师兼中书令秦国公庚戌孟昶卒上为辍五日朝赠尚书令追封楚王谥恭孝初昶母李氏随昶至京师上数命肩舆入宫谓之曰国母善自爱无戚戚怀乡土异日当送母归李氏曰使妾安往上曰归蜀耳李氏曰妾家太原傥获归老并州妾之愿也时上已有北征意闻其言喜曰俟平刘钧即如母所愿因厚加赐赉及昶卒李氏不哭举酒酹地曰汝不能死社稷贪生至今日吾所以忍死为汝在耳今汝既死吾安用生因不食数日亦卒始周世宗克闗南议讨而未果至太祖平之昶父子据有全蜀三十一年至是国除

　　太祖平广南【刘鋹】

　　刘鋹其先蔡州上蔡人晟之长子也性昏愚委政宦官龚澄枢及才人卢琼仙毎详决可否皆琼仙指之鋹日与宦人波斯女等游戱内宫晟时宠任中官已至千人至鋹时为三师三公者数十人女官已有师傅令仆之号目百官为门外人淫刑暴敛　建隆元年内侍邵廷琄言于鋹曰汉乗唐乱居此五十年幸中国有故干戈不及而汉益骄于无事今兵不识旗鼓人主不知存亡夫天下乱久矣乱久而治自然之势也今闻真主已出其势非一天下不能已劝鋹修兵为备不然遣使通好鋹懵然莫以为虑干德初王师既克郴州获其内侍十余人有余延业者人质么么上问曰尔在岭南为何官对曰为护驾弓箭手官授以弓矢延业极力控弦不开上因笑问汉南政事延业具言累世奢侈残酷之状上惊骇曰吾当救此一方之民扵是道州刺史王继勋言刘鋹为政昏暴民被其毒又数出冦边请王师南伐上犹未欲亟加以兵乃命唐主谕意令南汉主先以湖南旧地来献唐主遣使致书南汉主不从　三年八月唐主复令知制诰潘佑作书数千言谕南汉主以归欵扵中国遣给事中龚慎仪往使南汉主得书大怒遂囚龚慎仪驿书答唐主言甚不逊唐主以其书来上上始决意伐之九月己亥朔以潭州防御使潘美为贺州道行营兵马都部署朗州团练使尹崇珂副之道州刺史王继勋为行营马军都监仍遣使发诸州兵赴贺州城下先是南汉旧将多以谗死宗室剪灭殆尽掌兵者惟宦人数辈城壁壕隍但饰为宫馆池沼楼舰器甲輙腐败不治及王师次扵白霞刘鋹贺州刺史陈守忠遣使告急内外震恐南汉主遣龚澄枢驰驿往贺州宣慰时士卒久在边多贫乏闻澄枢至以为必大加赏赉皆喜而澄枢出空诏抚谕众皆解体王师拔冯乗前锋至芳林澄枢惶惧乗轻舸遁归是月癸丑王师遂围贺州南汉主召大臣议皆请以潘崇彻将兵拒王师崇彻自罢兵柄常怏怏扵是辞以目疾汉主怒曰何须崇彻伍彦柔独无方略耶遂使彦柔将兵来援戊午王师闻彦柔至退二十里潜以竒兵伏南乡岸彦柔夜泊南乡舣舟岸侧迟明挟弹登岸踞胡床指挥伏兵超彦柔众大乱死者十七人擒彦柔斩之枭其首以示城中城中人犹坚守弗下随军转运使王明言扵潘美曰当急撃之恐援兵再至则为所乗我师老矣众颇犹豫明乃躬擐甲胄率所部护送辎重卒百余人丁夫数千畚锸皆作堙其堑直抵城门城中人大惧遂开门以纳王师王师督战舰声言顺流趋广州南汉主忧迫计无所出乃加潘崇彻为内太师马步军都统领众三万屯贺江会王师径趋韶州崇彻但拥众自保而已冬十月辛巳曲赦贺州管内囚王师破南汉开建寨杀数千人擒其将靳晖昭州刺史田行稠弃城遁桂州刺史李承进亦奔还遂取昭州桂州十一月王师克连州南汉招讨使卢收率其众退保清逺南汉主闻之谓左右曰昭桂连贺本属湖南今北师取之足矣其不复南也十二月美等长驱至韶州都统李承渥领兵数万阵莲叶山下南汉人教象为阵毎象载十数人皆执兵仗凡战必置阵前以壮军威至是与美遇美尽索军中劲旅布前以射之象奔踶乗象者皆坠反践承渥军遂大败承渥仅以身免陷韶州擒其刺史辛延渥渥遣使劝南汉主降国中震恐汉主顾诸将无可使者宫倡梁鸾真荐其招讨使与大将植廷晓统众御王师距番禺纔百余里　四年正月王师克英雄二州南汉都统潘崇彻来降是月王师次陇头南汉主遣使请和且求缓师陇头山水险恶潘美等疑有伏兵乃挟其使而速度诸险甲子至栅口乙丑至马径屯双女山直瞰郭崇岳营逰骑数十挑战崇岳不出但坚壁自守昼夜祷祠鬼神而已南汉主取船十余艘载金寳妃嫔欲入海未及发宦官乐范与卫兵千余盗其船以走南汉主惧乃遣右仆射萧漼等中书舎人卓惟休奉表诣军门乞降潘美即令部送赴阙漼等俱入不反汉主益惧复令崇岳戒严二月又遣其弟保兴率兵来拒植廷晓谓崇岳曰北师乗席卷之势锋不可当吾士旅虽众然伤残之余不驱筞而前坐受其弊矣庚子廷晓乃领前锋据水而阵令崇岳殿后御其奔冲既而王师济水廷晓力战不胜遂死之崇岳奔还其栅潘美谓明曰彼编竹为栅若篝火焚之必扰乱因其扰乱夹击之此万全筞也遂分遣丁夫人持二炬间道造其栅会暮夜万炬俱发天大风烟埃坌起南汉军大败崇岳死于乱兵保兴逃归龚澄枢李托与内侍中薛崇誉等谋曰北军之来利吾国中珍寳今尽焚之使得空城必不能久驻当自还也乃纵火焚府库宫殿一夕皆尽辛未王师至白田汉主素服出降潘美承制释之遂入广州俘其宗室官属九十七人与南汉主皆縻扵龙徳宫保兴初匿民间后乃获之有阉工五百余辈请见美曰是■〈扌豖〉人多矣吾奉诏伐罪正为此等命悉斩之美以露布告捷乙丑至京师庚寅羣臣称贺遂赐宴凡得州六十县二百四十户十七万二百六十三辛夘赦广南管内州县常赦所不原者伪置官并仍旧无名科敛咸蠲除之三月诏岭南诸州长吏察伪政有害扵民者以闻当悉除之四月壬申以南面行营都部署潘美副部署尹崇珂同知广州潘美遣使部送刘鋹及其宗党官属献扵京师鋹至公安邸吏龎师进迎谒学士黄徳昭侍鋹因问师进何人徳昭曰本国人也鋹曰何为在此徳昭曰髙皇帝居藩日岁贡大朝辎重皆歴荆州乃令师进置邸扵此造车乘以给馈运耳鋹叹曰我在位十四年未尝闻此言今日始知祖宗山河乃大朝境土也因泣下久之既至舎扵玉津园上遣叅知政事劾问翻覆及焚府库之罪鋹归罪扵龚澄枢李托薛崇誉上复遣使问为谁之谋皆俛首不对谏议王珪谓托曰昔在广州机务并尔辈所専火又自内中起今天子遣使案问尔复欲推过何人遂唾而批其颊澄枢等乃引服翊日有司以帛系鋹及其官属先献太庙太社上御明徳门遣摄刑部尚书卢多逊宣诏责鋹鋹对曰臣年十六僭伪号澄枢等先臣旧人毎事臣不得専在国时臣却是臣下澄枢等却是国主遂伏地待罪上命摄大理卿髙继申引澄枢托崇誉斩扵千秋门外释鋹罪并其官属祯王保兴等各赐鞍马有差寻以保兴为左监门卫率府率以左仆射萧漼为太子中允中书舎人卓惟休为大仆寺丞余并署诸州上佐县令主簿擢授王明为秘书少监领韶州刺史广南诸州转运使王师南征明知转运事数万众仰给无阙毎下郡邑颇亦参预军画上嘉其功故擢用焉辛丑宴鋹扵崇徳殿六月壬午以鋹为右千牛卫大将军贠外封恩赦侯俸外别给钱伍万米麦五十斛鋹体质丰硕眉目俱疎有口辨性絶巧在国时多置酖以毒臣下一日上乗肩舆从十数骑幸讲武池从官未集鋹先至诏赐巵酒鋹欵之奉杯泣曰臣承父祖基业拒违朝廷劳王师致讨罪固当死陛下不杀臣今见太平为大梁布衣足矣愿延旦夕之命以全陛下生成之恩臣未敢饮此酒上笑曰朕推心置人腹安有此事命取鋹酒自饮之别酌以赐鋹鋹大惭顿首谢十月丙戌诏岭南诸州刘鋹日前烦苛赋敛并除之民为兵者释其籍流亡者招诱复业　五年四月上按岭南图籍州县多而户口少命知广州潘美转运王明度其地里并省以便民五月丙寅诏废岭南道媚川都选其少壮者为静江军老幼者听自便仍禁民不得以采珠为业先是鋹扵海门镇募兵能采珠者二千人号媚川都凡采珠者必以石缒索系扵足而没焉深或五百丈溺死者甚众鋹所居栋宇皆饰以玳瑁珠翠穷极奢靡及王师至并府库悉皆焚之扵是潘美等扵煨烬中得所余玳瑁珍珠来献且言采珠危苦之状上降诏罢之　八年十二月己未以鋹为左监门卫上将军封彭城郡公去恩赦侯之号　九年十一月封银为卫国公太宗即位常俸外加以他给会将讨晋阳召近臣宴刘鋹预会自言朝廷威灵及逺四方僭伪之主今日尽在坐中旦夕平太原刘继元又至臣率先来朝愿得执挺为诸国降王长太宗大笑赏赐甚厚其诙谐皆此类也鋹子守节守正皆至崇仪使幼守平守素咸平中为侍禁甚贫乏真宗闻之赐白金千两因语宰相曰诸伪主子孙率多窘迫僭侈之后不知稼穑艰难之所致也鋹卒上闻其家贫其妻陈氏诏日以（阙）

　　太祖平江南【李景】

　　李景父升为杨行密将徐温养子冒姓徐氏及升僭号自云唐室后复姓李国号唐世宗征淮南屡破其众景惧称臣　建隆元年上受命遣使谕之十一月上亲征景遣仆射严续来犒师复遣其子从镒尚书冯延鲁来贡金买宴上厉色谓延鲁曰汝国王何故与叛臣交通延鲁曰陛下知交通不知预其反谋时使者至国主令臣谕曰男儿不得志固有反但有不可尔上曰虽然诸将皆劝吾乘胜济江如何延鲁曰陛下御六师以临小国蕞尔江南安敢抗天威然国主侍卫数万皆先帝亲兵誓同生死陛下若能弃数万之众与之血战则可矣且大江风涛茍进未克城退乏粮道亦大国之忧也上笑曰聊试卿尔岂听卿逰说耶上使诸军习战舰扵迎銮唐主惧甚其小臣杜着颇有辞辩伪作商人由建安渡来归而彭泽令薛良坐事责授池州文学亦挺身来奔且献平南筞唐主闻之益惧上命斩着扵下蜀市良配隶庐州牙校唐主乃少安终以国境蹙弱遂决迁都之计　二年二月丁丑唐主景遣使来贺长春节己夘遣通事舎人王守正使江南劳唐主之迁都也是月唐主始迁扵南都立吴王从嘉为太子监国留左仆射严续知枢密院事汤悦佐之悦即殷崇义池州人也始犯宣祖韩改焉三月唐主至南都城邑迫隘官府公廨十不容一二力役虽繁无所施巧羣臣日夜思归唐主悔怒欲诛始谋者枢密使给事中唐镐发病卒闰三月壬申唐主遣使贡金器二千两银器万两罗绮二千段谢生辰之赐也六月唐主景殂扵南都秋七月以丧归金陵有司议梓宫不宜复大内太子从嘉不可乃殡扵正寝从嘉即位改名煜尊母锺氏为太后立妃周氏为国后封弟邓王从善为韩王莒公从镒为邓王从度为昭平郡公从信为文阳郡公右仆射严续为司空平章亊吏部尚书门下侍郎知枢密院汤悦为右仆射枢密使大赦境内文武进位有差七月复句容尉张泌上书陈十事其一举简要二畧繁小三明赏罚四重名器五择贤良六均赋役七纳谏诤八究毁誉九节用十屈己唐主嘉纳擢为监察御史八月甲辰唐桂阳郡公徐邈奉其主景遗表来上九月壬戌唐主煜遣中书侍郎冯谧来贡谧即延鲁也唐主手表自陈本志冲淡不得已而绍袭事大国不敢有二邻扵吴越恐为所谗上优诏以答焉初周世宗既取江北贻书江南如唐与回鹘可汗之式但呼国主而已上因之扵是始改书称诏戊子遣鞍辔库使梁义吊祭王召见面赐约束因谓左右曰朕今谕以谨饬葢闻鲜克由礼逺人无所观型又曰齐之以刑岂若令其自饬冬十月癸巳唐主以皇太后葬遣户部侍郎韩熙载太府卿田霖来助葬江南以康王新立往申庆赐□善为司徒兼侍中诸道兵马□南都留守令诸司无职事者日二员待制扵内殿仍各上封事三两条时皆喜其言得达多所开陈而迄莫施众始告病唐主煜追谥其父景为明道崇徳文宣孝皇帝庙号元宗陵号顺陵盖因冯谧以请扵上而为之　二年四月乙未诏奉使江南者毋得将其国所用钱过江北唐主虽通职贡然亦増修战备　开寳四年十一月癸巳朔江南国主煜遣其弟郑王从善来朝贡扵是始去唐号改印文为江南国印赐诏乞呼名从之先是国主以银五百两遗宰相赵普普告扵上上曰此不可以不受但以书答谢少赂其使者可也普叩头辞让上曰大国之体不可自为削弱当使之勿测及从善入觐常赐外密赉白金如遗赵普之数江南君臣闻之皆震骇服上伟度　五年二月上既平广南渐欲经理江南因郑王从善入贡遂留之国主大惧是月始损制度下令称教改中书门下为左右府内史尚书省为司会府御史台为司宪府翰林为修文馆枢密院为光政院从善为南楚国公从镒为江国公从谦为鄂国公宫殿悉除去鸱吻闰三月癸未以江南进奉使李从善为泰寜节度使赐第京师国主虽外示畏服修蕃臣之礼而内实缮甲募兵阴为战守计上使从善致书风国主入朝国主不从但増岁贡而已南都留守兼侍中林仁肇有威名朝廷忌之赂其侍者窃取仁肇画像悬之别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇国主不知其间鸩杀仁肇　六年四月辛丑遣翰林学士卢多逊为江南国主生辰信使多逊至江南得其臣主欢心及还舣舟宣化口使人白国主曰朝廷重修天下图经史馆独阙江东诸州愿各求一本以归国主亟令缮冩命中书舎人徐错等通夕雠对送与之多逊乃发扵是江南十九州岛之形势屯戍逺近户口多寡多逊尽得之矣归即言江南衰弱可取状上嘉其谋始有意大用　七年秋七月卢多逊既还江南国主知上有南伐意遣使愿受封策上不许扵是复遣合门使梁逈使焉逈从容问国主曰朝廷今冬有柴燎之礼国主盍来助祭国主唯唯不答逈归上决意伐之初江南人樊若水举进士不中第上书言事不报遂谋北归先钓鱼采石江上小舫载丝绳其中维南岸而疾棹抵北岸以度江之广狭凡数十往返而得其丈尺之数遂诣阙言江南可取上令学士试赐及第授舒州军事推官告上以母及亲属皆在江南恐为所害上即召国主护送国主听命于是遣使诣荆湖如若水之言造千艘将浮江以济师也大元帅钱俶遣府判官黄夷简入贡上谓之曰汝归语元帅常训练兵甲江南倔强不朝我将发师讨之元帅当助我无惑人言云皮之不存毛将安傅也特命有司造大第扵薫风门外连亘数坊楝宇宏丽储偫什物无不悉具因召进奉使钱文贽谓之曰朕数年前令学士承旨陶榖草诏比于城南建离宫今赐名礼贤院以待李煜及汝主先来朝者以赐之且以诏草示文贽遂遣文贽赐俶羊马谕旨扵俶戊寅俶遣其行军司马孙丞佑入贡丁亥辞归上厚赐俶器币且密告以师期九月癸亥命颕州团练使曺翰领兵先赴荆南丙寅复命宣徽南院使曺彬侍卫马军都虞侯李汉琼判四方馆事田钦祚同领兵继之上已部分诸将而未有出师之名欲先遣使召李煜入朝择羣臣可遣者先是左拾遗知制诰开封李穆与叅知政事卢多逊同门生上尝谓多逊曰穆性仁善文辞之外无所据多逊曰穆操行端直临事不以生死易节仁而有勇者也上曰诚如是吾当试之丁夘遂遣穆使江南穆至谕旨国主将从之光政使门下侍郎陈乔曰臣与陛下皆受元宗顾命今往必见留其若社稷何臣虽死无以见元宗扵地下矣清辉殿学士右内史舎人张洎亦谓不宜入朝时乔与洎俱掌机密国主委信之遂称疾固辞且言谨事大国者盖望全济之恩今若此有死而已穆曰朝与否国主自处之然朝廷兵甲精鋭物力雄富恐不易当其锋也宜熟计虑无自贻后悔使还具言其状上以为所谕要切江南亦谓穆言不欺已是日又命山南东道节度使潘美侍卫步军都虞侯刘遇东上合门使梁逈等同领兵赴荆南冬十月江南国主复遣其弟江国公从镒水部郎中龚慎修重币入贡且买宴上皆留之不报曺彬与诸将入辞上谓彬曰南方之事一以委卿切勿暴生民务广威信使自归顺不须急撃也且以匣剑授彬曰副将而下不用命者斩之潘美等皆失色不敢仰视自王全斌平蜀多杀人上毎恨之彬性仁厚故专任焉丁酉以吴越王俶为升州东南面行营招抚制置使仍赐战马二百匹遣客省使丁徳裕以禁兵步骑千人为俶前锋且监其军甲辰以曺彬为州西南面行营马步军战棹都部署潘美为都监曺翰为先锋都指挥使初王师直趋池州缘江屯戍皆谓毎岁朝廷所遣巡兵但闻坚壁自守遣使奉牛酒来犒师寻觉异扵他日池州守将戈彦遂弃城走闰十月己酉曺彬等入池州先是上遣八作使郝守浚率丁匠自荆南以大舰载巨竹絙并下郎州所造黄黑龙船扵采石矶跨江为浮梁或谓江阔水深古未有浮梁而济者乃先试扵石牌口既成命前汝州防御使陆万友往守之遇江南兵战扵铜陵败之获战舰二百余艘丁夘曺彬等败江南二万余众获千余人及马步军副步署杨収等获战马三百余匹初江南无战马朝廷岁赐之至是驱为前锋以拒王师观所获马印文皆岁赐者也十一月诏移浮梁置采石三日而成不差尺寸王师过之若履平地唐主初闻朝廷作浮梁以语张洎洎对曰载籍以来长江无为梁之事唐主曰吾亦谓此儿戱尔于是遣郑彦华督水军万人杜真领步军万人同逆王师将行国主诫之曰两军水陆相济无不捷矣戊子吴越王俶遣修贡谢招抚制置之命也国主遗书扵俶其畧曰今日无我明日岂有君明天子一旦易地酬勋王亦大梁一布衣尔郑彦华杜真与王师遇真以所部先战彦华拥兵不救真众败十二月金陵始戒严下令去开寳之号公私记籍但称甲戌岁益募民为兵民以财及粟献者官爵之　八年正月庚寅曺彬等进攻金陵行营马步军都指挥使李汉琼率所部渡淮南取巨舰实以葭苇顺风纵火攻其水寨拔之斩首数千级初次秦淮江南兵水陆十余万背城而阵时舟楫未具潘美下令曰美提骁果数万人战必胜攻必取岂限此一衣带水而不径渡乎遂率所部先济全师随之江南兵大败江南复出兵将泝流夺采石浮梁美旋撃破之擒其神卫都军头郑宾等七人五月初陈乔张洎为江南国主谋请所在坚壁以老王师师入其境国主弗忧也日于后苑引僧及道士诵经讲易髙谈不恤政事军书告急非徐元瑀等皆莫得通师传城下累月国主犹不知时宿将皆前死神卫统军都指挥使皇甫继勋年少国主委以兵柄继勋素贵而骄初无効死意但欲国主速降而口不敢发毎与众言輙云北军强劲谁能敌之闻兵败则喜见颜色曰吾固知其不胜也继勋从子绍杰以继勋故亦为巡检使亲近继勋尝令绍杰密陈归命之计国主不从偏禆有募敢死士欲夜出营邀击王师者继勋必鞭其背拘囚之由是众情愤怒又托以军中多务罕入朝谒国主召之亦不时至是月国主自出巡城见王师列栅城外旗旌满野知为左右所蔽始惊惧乃收继勋付狱责以流言惑众及不用命之状并绍杰杀之军士争腐割其肉顷刻都尽继勋既诛凡兵机处分皆自澄心堂出实洎等専之也扵是遣使召神卫军都虞侯朱令赟以上江兵入援拥十万众屯湖口诸将请乗涨江速下令赟曰我今进前敌人必反据我后战而捷可也不捷粮道且絶其为害益深矣乃以书召南都留守柴克贞使代镇湖口克贞先是已病迁延不行令赟亦不敢进国主累促之秋七月初江南捷书累至邸吏督李从镒入贺龚慎修以为国且亡当待罪何贺也由是羣臣称庆从镒即奉表请罪上嘉其得礼遣中使慰抚供帐牢饩悉从优给壬午复命李穆送从镒还其国手诏促表降且令诸将缓攻以待之九月□京口要害当得良将侍卫都虞侯尤亲任之乃擢润州留后□孤亦难与卿别但此非卿□家尽辇金玉以往谓人曰□当散此以圗勋业国主□成左右请出兵掩之时澄胜立为虏矣救至而后图战□卢绛自金陵引所部舟师八千□舎舟登岸与吴越兵战吴越兵少却因固守踰月自相猜忌澄以通降欵虑为绛所谋乃曰间者言都城受围日急若都城不守守此亦何为绛亦知城终陷乃曰君为守将不可弃城而去宜赴难去者惟绛可尔澄伪为难色久之曰君言是也绛遂溃围而出初绛怒一禆将议杀之未决澄私谓曰卢公怒尔尔不生矣禆将泣涕请命澄因曰吾有一言告尔非徒免死且得富贵因谕以降事令先出导意禆将曰某家在都城将奈何澄曰事急矣当为谋我家百口亦不暇顾矣于是禆将踰城而出绛犹未知明日澄与绛同食主兵者来告澄作色曰吾谓公已斩之矣何得令逃也绛已去澄徧召诸将卒告曰澄守城数旬志不负国家事势如此须为生计诸君以为何如将卒皆发声大哭澄惧有变亦泣曰澄受恩固深于诸君且有父母在都城寜不知忠孝乎但力不能抗尔诸君不闻楚州耶初周世宗围楚州久不下既克尽屠之故澄以此胁众戊寅澄帅将吏开门请降润州金陵危甚乃趋宣州旦夕酣饮为乐或劝赴难皆不答初李从镒至江南谕上旨国主欲出降陈乔张洎广陈符命以为金汤之固未易取也北军旦夕当自退矣国主乃止李穆既还上复命诸将进兵及润州平外围愈急始谋遣使入贡求缓兵道士周惟简者鄱阳人隠居洪州西山国主召之馆扵紫极宫尝以冠褐侍讲周易累官至虞部郎中致仕扵是张洎荐惟简有逺略可以谈笑弭兵复召为给事中与修文馆学士丞旨徐铉同使京师时国主屡督朱令赟举湖口兵来援谓铉曰汝既行即当止上江援兵勿令东下铉曰臣此行未必能排难解纷城中所恃者援兵尔奈何止之国主曰方求和好而复召兵自相矛盾扵汝岂不危乎铉曰要以社稷为计置臣于度外尔国主泣即日拜左仆射叅知左右内史事铉固辞国主又以惟简雅素髙尚不近荣利亲冩十数纸题冩奏目令惟简乗间求哀欲谢养病冬十月己亥朔曺彬等遣使送铉及惟简赴阙铉居江南以名臣自负其来也欲以口舌驰说存其国其日夜计谋思虑言语应对之际详矣扵是大臣亦先白上言铉博学有才辩宜有以待之上笑曰第去非尔所知也既而铉朝扵廷仰而言曰李煜无罪陛下师出无名上徐召之升殿使毕其说铉曰煜以小事大如子事父未有过失奈何见伐其说累数百言上曰尔谓父子者为两家可乎铉不能对惟简寻以奏目进上览之谓朕不晓也上虽不为缓兵然所以□壬寅铉等辞归江南朱令赟领众十五万缚木为筏长百余丈沿流而下将焚采石浮梁王明率所部舟师屯独树口遣其子驰奏且请増造战船三百艘以袭令赟上曰非应急筞也令赟朝夕至金陵围解矣乃密遣人谕明令扵洲浦间多立长木若帆樯之状令赟望见之果疑大军袭其后逗挠不敢进时江水浅涸不利行舟令赟独乗建大将旗旙至皖口行营步军都指挥使破之令赟威蹙因纵火距鬬会北风甚火反及之军溃己未生擒令赟及战棹都虞侯王晖等获兵仗数万金陵独待此援由是孤城愈危蹙矣徐铉及周惟简还江南未几国主复遣入奉表辛未对扵便殿铉言李煜事大之礼甚恭徒以被病未往朝谒非敢拒诏也乞缓兵以全一邦之命其言甚切至上与反复数四铉声气愈厉上怒因按剑谓铉曰不须多言江东亦有何罪但天下一家卧榻之侧岂容他人鼾睡乎铉皇恐而退上复诘责惟简惟简益惧乃言臣本居山野非有仕进意李煜强遣臣来尔臣素闻终南山有灵药他日愿得栖隠上怜而许之仍各厚赐遣还先是曺彬等列三寨攻城潘美居其北以图来上上视之指北寨谓使者曰此宜深沟自固江南人必夜出兵来冦尔亟去语曺彬等并力速成之不然将为所乗矣赐使者食且召枢密使楚昭辅草诏令徙置战棹以防他变使者食已即行彬等承命自督兵夫掘堑三成丙戌江南人果夜出兵五千袭北寨人持一炬皷噪而进彬等纵其至乃徐撃之皆殱焉获其将帅佩符印者十数人王师围金陵自春徂冬居民樵采路絶兵又数败城中夺气曺彬终欲降之故毎缓攻累遣人告国主曰此月二十七日城必破矣宜早为之所国主不得已约先令其子清源郡公仲寓入朝既而久不出前数日彬日遣人督之且告曰郎君不须逺适若到寨即四面罢攻矣国主终惑左右之言以为城坚如此岂可克日而破但报云仲寓趣装未办宫中宴饯未毕二十七乃可出也彬又遣人告曰若二十六日出已无及矣国主不听先是上数因使者谕彬以勿伤城中人若困兽犹鬬李煜一门切无加害扵是彬忽称疾不视事诸将皆来问疾彬曰余之疾非药石所愈须诸公共为誓破城日不杀一人则彬病愈矣诸将许诺乃相与焚香约言既毕彬即称愈乙未城陷初陈乔张洎同建不降之议事急又相要以同死社稷然洎实无死志扵是携妻子及槖装入止宫中引乔同见国主乔曰臣负陛下愿加显戮若中朝有所诘责以臣为辞国主曰厯数已尽卿死无益也乔曰陛下纵不杀臣臣亦何面目以见国人乎遂缢洎乃告国主曰臣与乔同掌枢密今国亡当俱死又念陛下入朝谁与陛下辨明此事所以不死者将有待也彬整兵入至其宫城国主乃奉表出降与其羣臣迎拜于门彬令有欲入者一切拒之始国主令积□稷失守则尽室赴火死及见彬□俸赐有限费用至广当厚□不可复得矣因复遣煜□棹都监梁逈及田钦祚□但笑而不答逈等忿争不能自引决可亡虑也又愤叹国亡无意蓄财所操持□独右内史学士张佖不受诣彬自□邀名不许但取金翰之官彬既入金陵士大夫頼彬保全各得其所亲属为军士所掠悉遣还之因大搜于军毋得匿人妻子仓廪府库委转运使许仲宣按藉检视彬一不问师旋舟中惟图藉衣衾而已十二月己亥江南捷书至凡得州十九军三县一百有八十户六十五万五千六十有五羣臣皆称贺上泣谓左右曰宇县分割民受其祸思布声教以抚养之攻城之际必有横罹锋刃者此实可哀也即诏出米十万石赈城中饥民辛丑赦江南管内州县常赦所不原者伪署文武官吏并仍其旧令太子洗马吕龟祥诣金陵籍李煜所藏图书送阙下　九年正月戊辰朔御崇元殿受朝辛未曺彬遣翰林副使郭守文奉露布以江南国主李煜及其子弟官属等四十五人来献上御明徳门受献煜等素服待罪诏并释之赐冠带器币鞍马有差时有司议献俘之礼如刘鋹上曰煜尝奉正朔非鋹比也寝露布不宣煜初以拒命颇怀忧恚不欲生见上宇文察知之因谓煜曰国家止务恢复疆土以致太平岂复有后至之责耶煜心始安徐铉从煜至京师上召见责以不早劝煜归朝声色甚厉铉对曰臣为江南大臣而国灭亡罪固当死不当问其它上曰忠臣也事我如事李氏赐坐慰抚之责张洎曰汝教李煜不降使至今日因出帛书示之乃王师围城洎所草召江上救兵蜡弹内书也洎顿首请死曰书实臣所为也犬吠非其主也此其一尔他尚多今得死臣之分也辞色不变上初欲杀洎及是竒之谓曰卿大有胆朕不罪卿今事我无替昔之忠也乙亥以煜为右千牛卫上将军封违命侯其子弟皆授诸卫大将军宗属皆授诸卫将军丙子以徐铉为太子率更令张洎为太子中允铉性质直无矫饰故人子弟及亲族之孤贫者来依铉铉必分俸开馆以纳之十一月封煜为陇西郡公去违命侯之号赏曺彬平江南功见官制门太宗太平兴国一年二月右千牛卫上大将军李煜自言其贫乙未诏赐钱三百万　三年秋七月壬辰李煜卒年四十二赠太师追封吴王

　　太平治迹统类卷一

　　●钦定四库全书

　　太平治迹统类卷二

　　（宋）彭百川 撰

　　太祖经略幽燕

　　契丹本匈奴之种也世居潢水之南距幽州千七百里本鲜卑之地君长姓大贺氏有八部唐光启后其主德钦乘中原多故侵掠诸部达靼奚室等后族帐寖盛德钦政衰别部酋长耶律当唐天成元年卒伪谥大圣皇帝德光嗣位二年始私置年号天□并州籍其兵势遂幽蓟□应寰朔蔚十六州以报□河伪称大辽死伪谥圣号天授皇帝改元天禄立□众不附共推德光子齐王述□年额森舒噜好睡国中目为睡王□气遂衰国初天宝贤遣边冦镇定□惊曰中国今有英武圣主吾岂敢以螳螂而□是遁去先是五代时募民盗戎人马官给其直籍数以补战骑之阙太祖受命务保境息民不欲生事北境尽令还前所盗马仍申明条禁无得出寨为盗未几狄众入邉为棣州刺史何继筠撃败
　　干德二年昭义军节度使李继勋攻辽州州将杜延韬以城来降并又引其众步骑六万复来援继勋与彰德军节度罗彦瓌洛州防御使郭进内客省使武怀节度使曹彬率马步军六万人撃其众于辽州城下败之辽又攻平晋军上遣郭进与内客省使曹彬等领步骑万余赴之未至而遁
　　三年冬来攻易州略居民上令监军李谦升率兵入其境俘生口如所略之数俟契丹放还易州之民然后从之
　　四年正月又冦易州监军任德义击走之上令关南监军及雄霸瀛等四州州刺史勒所部兵校猎于幽州之境以耀威武大德军节度使于延超与其子来降上以延超为左千牛卫大将军六月伪横海军节度使桑兴来降
　　开宝二年太祖亲征河东辽两道率众来援一道攻石岭关为何继筠所破一道攻定州为韩重赟击败之【二事见平太原门】是秋涿州刺史许周琼来降上以周琼为涿州刺史于是丰州刺史王仲晏上言契丹日哩儒哩等共九十六族归欵上以其大头领罗密四人为怀化将军罗伊特八人为怀化郎将余八十五人为归德司戈是歳舒噜为将下所杀国人立乌云之子明记为帝
　　三月十日辽以六万骑攻定州上遣判四方馆事田钦祚领兵三千人赴之上戒钦祚曰彼众我寡但背城列阵以待之辽至即战勿以追逐钦祚于是与辽众战于满城辽骑少却乘胜逐北至遂城杀获甚众值夜入保遂城辽围钦祚数日钦祚度城中粮尽是夜整众突围而出至保寨军中不忘一矢北边传言三千打六万太祖自是益修边备尝谓左右曰若辽敢复犯边我每以三十疋绢购一胡人之首其精兵不过万人止费我三百万疋绢此贼尽矣太祖一日内出取幽州圗以示宰相赵普谓曰卿意此圗孰能为者详观叹曰他人不能为惟曹翰能为之帝问何以知之对曰羣臣材谋无出于翰者陛下若使翰徃必克但不知陛下遣何人代翰帝黙然良乆曰卿可谓熟虑矣十一月羣臣上尊号曰应天广运大圣神武明道至德仁孝皇帝曰令□可乎却而不受帝痛恨□自初即位专务节俭乘□贮供御美余之物谓左右□北狄用赎晋朝陷没百姓然□者其意在我不在彼也
　　七年十一月琮以书遗知雄州孙全兴曰琮受君臣□交于境外言则非宜事有利于国家专之亦可南北两地古今所同曷尝不世载欢盟时通贽币徃者晋氏后主政出多门惑彼强臣忘我大义干戈以之日用生灵于是罹灾今兹两朝本无纎隙若或交驰一介之使显布二君之心用息疲民重修旧好长为兴国不亦休哉琮以甚微敢于斯义逺希通悟洞垂鉴详太祖命全兴以书答焉
　　八年闰三月遣欵附使克实克谨思奉书来聘称契丹国上命合门副使郝崇信至境上迓之及至馆于都亭驿太祖召见赐以袭衣金带销金乌罗帽乌皮靴器币二百银鞍勒马其仆从衣物器币有差宴于内殿仍召至便殿观诸斑骑射令其一使者与卫士驰射毛球截栁枝乃辞归国召见赐器币衣服帝因谓宰相曰自五代以来北戎强盛盖由中原衰弱以至晋帝蒙尘亦否之极也今慕化而至乃气运使然非凉德能致左右皆称万岁自是契丹始于中国交聘八月遣使献御衣玉带名马太祖皆厚赐之因令其使人从猎近郊太祖亲射走兽矢无虚发使者俯伏呼万岁私译者曰皇帝神武无敌射必命中所未尝见也及平江南献弓矢名马九年长春节遣使贡御衣玉带银鞍勒马太祖升遐遣修赙礼

　　太祖圣政

　　建隆元年正月甲申上即位遣使徃诸州赈贷二月遣使分诣城门赐饥民粥八月诏有司作新权衡以颁天下
　　二年正月丁巳分遣常叅官诣诸州度民田二月壬申先是藩镇率遣亲吏视民租入槩量増益公取余羡符彦卿在天雄军取名尤悉上闻之即遣常叅官分主其事民始不困于重敛于是出公粟赐彦卿以愧其心三月上步自明德门幸作坊宴射酒酣顾前鳯翔节度使兼中书令王彦超曰卿曩在复州朕徃依卿卿何不纳我彦超降阶顿首曰当时臣一刺史耳勺水岂可容神龙乎使臣纳陛下陛下安有今日上大笑而罢闰三月丁丑诏金商房三州民饥遣使赈之是春诏申明周显德三年之令课民种植每县定民籍为五等第一等种杂禾百每等减二十为差桑枣半之男女十五以上人种韭一畦阔一步长十步乏之井者□令佐以春秋处视其数秩满赴召有□殿最七月初上既诛李筠及李重进等谓赵普曰天下自唐季以来数十年间帝王凡易八姓僭窃相踵鬬战不息生民涂地其故何也吾欲息天下之兵建国家久长之计其道如何普曰陛下之言及此天地神人之福也此无他故方镇太重君弱臣强而已今欲治之惟稍夺其权治其钱谷収其精兵则天下自安矣语未毕上曰卿勿复言吾已谕矣上故人各典禁卫普数言于上请乘间即言之上曰彼等必不叛普曰臣亦不忧其叛然熟观数人者皆非统御才恐不能制下则军伍间万一有作孽者彼临时亦不得自由耳上悟于是召守信等饮酒酣屛左右谓曰我非尔曹之力不得致此念尔曹之德无有穷尽然天子亦大艰难殊不若为节度使之乐吾终夕未尝敢安枕而卧也守信等皆曰何故上曰是不难知矣居此位者谁不欲为之守信等皆顿首曰陛下何为出此言今天下已定谁敢复有异心上曰不然汝曹虽无异心如麾下之人欲富贵何一旦以黄袍加汝之身汝虽欲不为其可得乎皆顿首泣涕曰臣等愚不及此惟陛下哀矜指示可生之途上曰人生如白驹之过隙所以好富贵者不过欲多积金钱厚自娯乐使子孙无贫乏耳尔曹何不释去兵权出守大藩择便好田宅市之为子孙立永逺不可动之业多置歌儿舞女日夕饮酒相欢以终其天年我且与尔为婚姻君臣之间两无猜疑上下相安不亦善乎皆拜谢曰陛下念臣等至此所谓生死而骨肉也明日皆称疾乞罢上喜所以抚慰赐赉之甚厚庚午以石守信高怀徳王审琦张令铎为诸镇节度皆罢军职独守信兼侍卫都指挥使如故其实兵权不在也殿前副都点检自是亦不除授壬午以皇弟光义行开封尹同平章事
　　建隆二年春正月己巳命淮南道官吏发仓廪以赈饥民初户部郎中沈义伦使吴越归言扬泗饥民多死郡中军储尚百余万可贷至秋乃収新粟有司沮义伦曰若岁荐饥将无所取偿孰当执其咎者上以诘义伦义伦曰国家方行仁政自宜感召和气立致丰稔岂复有水旱耶上悦故有是命甲戌诏诸郡自后或因岁首荒必下此诏二月上谓侍臣曰朕欲武臣尽令读书以知为治之道于是臣庶始贵文学李沆等曰昔光武中兴时数引公卿郎将讲论经史次第今太祖欲令武臣读书不能引以为对识者非之□十人按行河北诸州旱田诏民间利害以闻八月石守信表解
　　干德元年上幸武成王庙厯观两廊所祀指白起曰起杀已降不武之甚胡为受飨于此命去之□月戊午颁量衡于澧朗诸州惩割据厚敛之弊也　四年四月诏禁羡余【见用度门】五月上遣右拾遗孙逄吉至成都収伪蜀圗书法物己亥逄吉还所上法物皆不中度悉命焚毁圗书付史馆孟昶服用奢僭至于溺器亦装以七宝上遂命碎之曰自奉如此欲无亾得乎上躬履俭约尝衣澣濯之衣乘舆服用皆尚质素寝殿设青布缘帷帘宫围帟幕无文采之饰尝出麻履布裳赐左右曰此我旧所服用也开封尹光义因侍宴禁中从容言陛下服用太草草上正色曰尔不记居夹马营中时耶上初命宰相撰前世所无年号以改今号既平蜀蜀宫人有入掖廷者上因阅其奁具得旧鉴鉴背上有干德四年铸上大惊出鉴以示宰相曰安得已有四年所铸乎皆不能答乃召学士陶榖窦仪问之仪曰此必蜀物昔伪蜀王衍有此号当是其岁所铸也上乃寤因叹曰宰相须用读书人由是益重儒臣也赵普初以吏道闻寡学术上每劝以读书普遂手不释卷上性严寡言独喜观书虽在军中手不释卷人间有奇书不吝千金购之显德中从世宗平淮甸或谮上于世宗曰赵某下寿州私所载凡数车皆重货也世宗遣使验之尽发笼箧唯书数千卷无他物世宗亟召上谕曰卿方为朕作将帅辟封疆当务坚甲利兵何用书为上顿首曰臣无奇谋上赞圣德滥膺寄任常恐不迨所以聚书欲广见闻増智虑也世宗曰善八月辛丑召宰相枢宻使开封尹翰林学士窦仪知制诰王佑等宴紫云楼下因论及民事上谓宰相赵普等曰下愚之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心闰八月诏求遗书凡吏民有以书籍来献者令史馆视其篇自馆中所无则収之献书人送学士院试问吏理见任职官者具以名闻是岁三礼涉弼三传彭干学究朱载皆应诏献书总千二百二十八卷命分置书府赐弼等科名十一月上以翰林学士礼部尚书窦仪在滁州时弗与吏绢每嘉其有执守屡对大臣言欲用为相赵普忌仪刚直遽引薛居正及吕余庆参知政事陶榖等又相党附共排仪上意中辍癸丑仪卒上恻然谓左右曰朕薄佑天何夺我窦仪之速也优诏赠右仆射上尝纳凉后苑召仪草制至苑门仪见上岸帻跣足而坐因却立不敢进合门使以奏上遽索冠带而后召入未及宣诏意仪遂言曰陛下创业垂统宜以礼示天下臣虽不才恐豪杰闻而解体也上改容谢之
　　五年正月丁巳以内客省使曹彬为宣徽南院使义成事在周显徳三年三月节度侍卫马军都指挥使初剑南之役王全斌等贪财军政废弛上知之每使蜀来者令陈全斌等所入贿赂子女及发官库分取珠金等事尽得其状及全斌等归上诘王仁赡仁赡厯诋诸将过失兾以自解也独曰清廉畏谨不负陛下者曹彬一人耳上固己知彬善于其职于是特加擢用彬入见辞曰征西将士俱获罪臣独受赏何以自安上曰卿有功无过又不自矜伐茍负纎芥之累仁赡等岂惜言哉惩劝国之常典可无辞也乙丑以西川转运使沈义伦为户部侍郎充枢宻副使初义伦随军入成都独居佛寺蔬食伪蜀羣臣有珍异奇巧之物为献者皆却之东归箧中所有纔圗书数卷而已上尝从容问曹彬以官吏善否彬曰臣止监军旅至采察官吏非所职也固问之惟荐义伦可任上亦闻义伦清节过人因擢用之开
　　宝元年正月己巳大内营缮皆毕赐诸门名上坐寝殿令洞开诸门端直轩豁无有壅蔽因谓左右曰此如我心少有邪曲人皆见之矣三月丙子以戸部员外郎知制诰卢多逊充史馆修撰判馆事多逊喜任术数善为巧发多奇中上好读书每遣使取书史馆多逊预戒吏令遽白已知所取书必通夕阅览上果引问书中事多逊应答无滞同列皆服上益宠异之七月殿前散员都虞侯董遵诲为通逺军使遵诲涿州人父宗本仕汉为随州刺史上微时尝徃依焉遵诲凭籍父势多所陵忽尝谓上曰每见城上有紫云如盖又梦登高台遇黑蛇约长百余丈俄化为龙飞腾东北去雷电随之是何祥也上皆不对他日与论兵战事遵诲理屈即拂衣起上乃辞宗本去自是遵诲亦不复见紫云矣及上即位遵诲累迁至骁武指挥使一日便殿召见遵诲伏地请死令左右扶起因谕之曰卿尚记徃日紫云及龙化之梦乎遵诲再拜呼万岁俄而部下有击豋闻皷诉其不法十余事上释不问遵诲惶恐待罪上谕之曰朕方赦过赏功岂念旧恶耶汝可勿复虑吾将録用汝遵诲再拜感泣又问遵诲母安在遵诲曰母氏在幽州患难暌隔上因令人重赂边民窃迎其母送于遵诲仍加优赐于是上以通逺军西戎近边命遵诲守焉遵诲旣至召诸族酋长谕以朝廷威德刲羊酾酒厚加宴犒众皆悦服后数月复入冦遵诲率兵深入击走之俘斩甚众获羊马数万夷落己定上喜其功就拜罗州刺史如故遵诲遣外弟刘综来贡马及还上解所服真珠盘龙衣命赍赐之综曰遵诲人臣岂敢当此上曰吾方委之方面不以此为嫌也上自即位数微行过功臣家人不可测赵普每退朝不敢便衣冠一日大雪向夜普意上不出矣乆之闻叩门声普亟出上立风雪中普惶惧迎拜上曰已约吾弟矣已而晋王至设重裀地坐炽炭烧肉普妻行酒上以嫂呼之夜久寒甚□陛下何以□上曰吾睡他人家故来见卿普曰陛下小天下□其时也愿闻成筭所向上曰吾欲収太原普良久曰非臣所知也上问其故普曰太原当西北二边使一举而下则边患我独当之何不姑留以俟削平诸国彼弹丸黒子之地将何所逃上曰吾意正尔姑以试卿于是用师荆湖继取西川
　　十月甲戌屯田员外郎雷德骧责授商州司户参军德骧判大理寺其官属与堂吏附会宰相赵普意擅増减刑名德骧愤惋求见欲面白其事未及引对即直诣讲武殿奏之辞气俱厉并言赵普强市人第宅聚敛财贿上怒叱之曰鼎铛尚有耳汝不闻赵普吾之社稷臣乎引柱斧撃折其上腭齿命左右曵出宰相处以极刑既而怒解止用阑入之罪黜焉
　　十一月先是上入太庙见其所陈笾豆簠簋问曰此何等物也左右以礼器对上曰吾祖宗宁识此亟命撤去进常膳如平生既而曰古礼亦不可废也命复设之于是判太常寺和岘言按唐天宝中享太庙礼科外每室加常食一牙盘五代以来遂废其礼今请如唐故事诏自今亲享太庙别设牙盘食禘祫时飨皆同之
　　三年四月己夘诏三司诸路两税折科物非土地所宜者勿得抑配又诏诸州凡丝绵紬绢麻布香药毛翎箭笴皮革筋角等所在约之纳支二年之用勿得广有科市以致烦民上常命有司为洛州防御使郭进治第凡厅堂悉用■〈童瓦〉瓦有司言惟亲王公主可得用此怒曰郭进控扼西山逾十年使我无北顾忧我视进岂减儿女耶亟徃督役无妄言上宠异将帅类此也【进以建隆元年初为西山巡检虽记在此未必正在此年也】十一月上顾谓宰相曰山泽之利虽多顷已诏减旧额三分之一以（阙）
　　五年辛未□使曹翰徃寨之翰□决朕信宿以来焚香上□勿施于民翰顿首拜曰昔宋□星为之退舍陛下忧及兆民恳□心此必不能为灾也癸酉上又谓宰相曰霖雨不止朕日夜焦劳罔知所措得非时政有阙使之然耶对曰陛下临御以来忧勤庶务有弊必去闻善必行至苦雨为灾乃是臣等失职上曰朕又思之恐掖庭幽闭者众徧籍后宫凡三百八十余人因告谕愿归其家者具以情言得百余名悉厚赐遣之矣普等皆称万岁秋七月皇第三女封永庆公主尝衣贴绣铺翠襦入宫上见之谓主曰汝自今勿复为此饰主笑曰此所用翠羽几何上曰不然主家服此宫闱戚里必相效京城翠羽价髙小民逐利展转贩易伤生浸广实汝之由汝生长富贵当念惜福岂可造此恶业之端主惭谢主因侍坐与皇后同言曰官家作天子日乆岂不能用黄金装肩舆乘以出入上笑曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人茍以自奉养为意使天下之人何仰哉当勿复言
　　先是大理正李符知归州转运司制置有不合理者符即上言上嘉之秩满归阙上以京西诸州钱币不登八月癸巳命符知京西南面转运事书李符到处如朕亲行八字赐之令揭竿大旗常以自随符前后条奏便宜凡百余条其四十八事皆施行着为令十二月初上问宰相赵普曰儒臣有武干者何人普以知彭州左补阙辛仲甫对乃徙仲甫为西川兵马都监于是召见面试射且问能擐甲否仲甫曰臣在郭崇幕屡从征讨固尝被介胄矣上曰汝见王明乎朕已用为刺史汝颇忠淳若公勤不懈不日亦当为牧伯也仲甫顿首谢上因谓普曰五代方镇残虐民受其祸朕今选儒臣干事者百余人分治大藩纵皆贪浊亦未及武臣一人也
　　六年春运京师米赈曹州饥民五月以御史冯炳为侍御史判御史台事谓曰张释之于定国治狱天下无寃民此所望于汝也赐金紫宠之赵普之为政也专廷臣多疾之上初听赵玭之诉欲逐普既止卢多逊在翰林因召对数毁短普且言普尝以隙地私易尚食蔬园广第宅营邸店夺民利上访诸李昉昉曰臣职司书诏普所为不得而知也会雷有邻撃登闻皷讼普亲信堂吏胡赞李可度受赇骫法及王洞尝纳赂可度赵孚授西川官称疾不上皆普庇之上怒下御史府按问及赵李等抵罪普恩益替上诏参知政事吕余庆与普更知印押班奏事以分其权未几出为河阳三城节度检校太傅同平章事普独相十年上倚信之故普得成其志普尝荐某人为某官上不用明日普复奏之又不用明日普又以其人奏上怒裂牍掷诸地颜色自若徐拾遗归他日补缀旧纸复奏如初上乃可其奏后果以称职闻又有臣当迁官上素恶其人不与普力请与之上曰朕欲不与卿若之何普曰刑以惩恶赏以酬功古今之通道也且刑赏天下之刑赏非陛下之刑赏也岂得以喜怒专之上弗听起普随之上入宫普立于宫门良乆不去上卒从其请一日大宴雨骤至上不悦雨良乆不止上怒形于辞色左右皆震恐普因进言外间百姓正望雨于大宴何损不过沾湿供帐乐衣耳乞令乐官就雨中奏技上大悦终宴普临机制变能回上意类此尝设大瓦壶于视事阁中中外表疏普意不欲行者必投之壶中束缊焚之其多得谤咎殆由此也
　　十一月丁酉除名人雷德骧为秘书丞分判御史台三院书少府监致仕卢亿有高识恶其子参知政事多逊所为尝曰赵普元勋也而小子毁之祸必及我我得早死不得见其败幸也十二月庚子亿以忧卒丙子多逊起复是岁命参知政事卢多逊知制诰
　　八年二月甲子上谓宰相曰年榖丰登人物滋盛若非上天垂佑何以及此所宜共思济急振举阙政庶几开泰平之基也夏四月教坊使卫德仁以老求领郡上曰用伶人为刺史此庄宗失政岂可效之耶宰相拟上州司马上曰上佐乃士人所处资望亦优亦不可轻授但当于乐部迁转尔乃命为太常寺大乐署令
　　九年正月庚辰诏幸西京将以四月有事于南郊二月己亥羣臣再奉表请加尊号一统太平上曰燕晋未复遽可谓一统太平乎不许羣臣请易以立极居尊上不得已许之三月丙子车驾发京师辛未上至西京见洛阳宫室壮丽甚悦四月庚子合祭天地于南郊初雨弥月不止上遣中使赍三木与兵神约齐宿日雨不止当施桎梏又使祷祀三畏藏塔不如约则毁之及期始晴霁以说如礼都民垂白者相谓曰我辈少经乱离不圗今日复覩太平天子仪卫有泣下者上生于洛阳乐其风土尝有迁都之意李符上书陈八难上不从既毕欲留都洛阳羣臣莫敢谏鐡骑左右厢都指挥使李怀忠乘间进曰东京有汴渠之漕歳致江淮米数百万斛禁卫数十万人咸仰给焉根本安固已久一旦遽欲迁徙实未见其利上亦弗从晋王又从容言其非便上曰迁河南未巳终当迁长安耳晋王叩头切谏上曰吾将西迁者欲据山河之胜而去冗兵循汉周故事以安天下也晋王又谏曰在德不在险上不答王出上顾左右曰晋王之言固善今姑从之不出百年天下民力殚矣遂还东京冬十月上不豫癸丑上崩于万岁殿传位太宗

　　太祖太宗授受之懿
  </div>
  <div class="pagination">
   <span class="current-page">
    1
   </span>
   <a href="太平治迹统类_page2.html">
    2
   </a>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <span>
    ...
   </span>
   <a href="太平治迹统类_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
