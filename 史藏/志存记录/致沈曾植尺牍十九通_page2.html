<!DOCTYPE html>
<html>
<head>
    <meta charset="UTF-8">
    <title>致沈曾植尺牍十九通 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>致沈曾植尺牍十九通 - 第 2 页/共 4 页</h1>
    <div class="content">
　　* 剏，同创。 
　　** 张咏霓即刊《四明丛书》之张寿镛，鄞县人，时任浙江省财政厅长。 

　　十七 
　　乙庵夫子大人圅丈： 
　　局事初开，诸书未集，不易动手。近日辑嘉禾高逸传，约及百人，为高士祠享祀资料。窃意高士无位似乐，逸民遁世似礼，归之大原，所谓一阴一阳之道。盖高士如巢、许，虽逢尧舜，亦不乐仕，未见道之可畸；逸民如夷、齐，笃志守死，必革代始见，有确然之介。昨与马一浮论此义，甚剏而实精。以六艺裁量人物，有此两途云，政事在书教，文学在诗教；易综其全，春秋孝经又孔氏之发挥。孝居其先，春秋贯诗书之毂，论语居其末。徧说六经，又诸经之钤辖，班固、甄明九家，序其得失。今之所论，返之六经而世事乃了然可理，亦儒术之标炬也。师以为当否？局事待定者，有数事另单陈上。兹篯孙来信，其子问源，欲厕缮校之列，意甚难之。顷屈伯刚来说，巡按使颇许可，已电复京师，应否添入，请师酌定。镜亦甚盼其能来助我腕力也。又谢蓉徽意愿任编辑，其文一篇坿陈，是否胜任，请酌阅。肃布。敬叩道安。受业金蓉镜叩。 
　　竹垞图昨问潘雅笙，云已动手。深愿图成后，并大银锭本。阁帖只八卷，阙二卷，云是宋搨，一并带沪，渴欲承教。 
　　通志一部，即日由局寄。前寄书箱，想已送到。交慎大公司带沪。 

　　十八 
　　田赋之为用，若水润物然，多则溺，少则涸。主于取民以还民，故贵平也。非以自养，又将禁民为非，故贵义也。义字，据《易?系》：理财正辞。 宋之和买上供，明之九厘三办，盖已违离道本，润不及民。景定之公田，洪武之加征，嘉靖之均粮，万历之条银，尤以南漕病民为亟，几几敚攘为政，一切取便当涂之嗜欲。与为应和，内迫于计臣，外蔽于墨吏，殆无一言之当于理。自是以来，黠者为阴螫，健者为矫处，而闾里化之，亦各以心竞能。隐漏为豪魁，以鱼肉为弱崽，而国计日匮，驯至四邻交侵，岂非礼义失而王政不行之验欤。此数语针对今日，其实宋以来，再陷于胡，亦切语也。今取宋以来税率粗存于故简者，裒次为沿革表，以补旧志之阙。而民生其间，随世欣戚，亦略可见矣。序田赋沿革表第一。 此一字悬为之，户口第二。统论全书，不知立几表，当俟总纂定之。 

　　农家工本清单 
　　牛一头约八十元（水牛约百余元） 
　　水车一具约十元 
　　车亭一座约十余元 
　　锄犁砻磨风车约十八元 
　　肥料用豆饼，通州四亩用十张，计三元七角，其饼小。嘉兴每亩用一张半，则亩需三元。粪料在外。 
　　榖种每亩：平湖用一斗；嘉兴用五斤或六斤，亩有大小故也。亩约三角。 
　　雇工每日三百文，约须十日或五日，酒食在外，亩五工合一千五百文。酒食六百文。 
　　此项最纷纠，亩有大小，工有众寡，用有久暂，势不能齐。兹约计每亩需六元或七元，嘉兴农贫多不用牛，然雇工当加。又详问种田之家、雇工等，每亩岁需三元，牛、器、水亭多不在内。故农无利于为田，既作农夫，又不能舍田别营事业，其苦独受。先当减租，再言减赋。 

　　十九 
　　（钞摘《东华续录》略去） 
　　兹衢属证访员，第一次报告书云：浙江田赋，同治以前官书尽失，惟同治初年左文襄奏凖之减浮成案。此书括十一府民屯、军米、漕南、驿费各项，书仅一册，詹熙手抄，存沈衡山*处。又有同治讫光绪减浮续订之案，仅存西安**等五县数目。光绪二十三年又经恽藩司再减浮收，至光绪廿七年又有每亩粮捐三百文，洋每元作一千。可见此事，山乡之人皆留心考查。不似浙西之全无人留心，以致暴征迭出，至于此极，读之嘅叹。 乙庵夫子大人鉴 受业镜叩述 
　　孙补山事实，摘录数条备采用。其圆融者，福厚二语甚好，足见其人瑕瑜不掩。若论至理，尝云 "温厚者福重，刻薄者禄轻"乃的当。执拗圆融，不无流蔽，所以不免身后之议。然毕竟盛世，享福人多合少忤。 
　　又记鼎帖一事录上：余以编修秋俸，易鼎帖二十卷，覃溪先生***为书鼎帖考一则，内黄庭经实属仅见。其跋云：南宋时翻摹秘阁本，南宋后又有从此再翻之本，第四行盖两扉，两误作雨；三十八行旰讹作月于，停云本亦沿用月于，三十九行三光讹五光；五十三行玉英讹作王英，诸本皆沿误作王英，惟此本不误，即此数处，已压诸石本矣。 
　　又一旧刻，通皆七字为句，叶捐摇俗乃是弃捐淫欲，修太平乃是心太平，放翁心太平庵取此。或遂执彼为古定本，虽若可据，然笔法远在此本之下。以予所见，新安吴氏本有董文敏手跋，称墨池为放光者，其笔法实逊此本。 
　　鼎帖一条备证，兹所见极不佳，不知何时翻刻本。 

　　* 沈衡山，即沈钧儒。 
　　** 西安，即明清时之衢县。 
　　***覃溪先生，即翁方纲。 

　　●附 诗草 

　　梦 游 
　　昨夜荷神力，梦游高士湾。高士何为者，所性兀如山。介居箭 间，抢攘岸巾纶。承家眄王泽，立地非尘寰。念旧不得死，肉视常自目反 。就中巢与李，端明、蛰园 议表孤竹班。高颉头陀行，为启清净关。匏尊出皴手，卜肆逃穷阛。早裁一饭惠，坐令四体 。当年何所负，不忍龙麟攀。斯今展心敬，排门谒镀镮。瑶华映汗简，玉叶垂霜颜。请问此时世，何方是安闲。神愿本心地，第一去痴悭。无想故不忆，有来必多患。安闲询乐事，倚伏为身 。不如住无住，冥飞纵高鹇。天弢砉一寤，神珠矜双还。月夅肛知委蜕，伶仃抱羁鳏。诸缘皆妄起， 庄叟解连环。鸡鸣天下晓，鹤返云衢殷。终为守祠隶，一饱饭赤禾曼。 
　　前诗带沪而未敢出，般搦事数不离晚唐，渐觉味短。终欲请师一阅，以正其误。萧山陈君谋为编辑，仕履送上。明知人数已多，姑为呈上，以达意而已。说明书 此件撤局须还 领款文、选举考坿上。乙庵夫子大人鉴。门下士金蓉镜叩。 
　　泖湖事，顷又致圅勉齐，令其将嘉兴画出。本师意立说，并言明干老意不欲办，未知何如。 

　　黄小宋图画平生官迹题诗盈卷 
　　要予继和因为此什 
　　二十年前梐楯郎，每陪雕辇赋长杨。春秋断烂皆朝报，世界成亏即道场。对语河流桃梗直 始见于开春 分居畏垒社人穰。知君图画安身处，终逐骅骝七萃翔。 
　　退官好作在官谈，无乃尘缘未了贪。今日转须常道着，过时方觉旧恩覃。有如宫女思天宝，大类诗翁忆剑南。我亦软红曾插脚，春心一箔懒于蚕。 

　　张让三六旬双寿诗 
　　君住熬波东海头，羡门太乙早相俦。今来眼见三朝史，难得身游四部洲。曾使泰西 白发对歌凰凤律，饰赍分贳鹔鹴裘。鸿庄鹤和知家吉，为揲咸恒第一筹。 

　　冒辟疆填词砚为玉雨堂旧物 
　　有沈葇夫妇题词 
　　砚史开妆靥，脂田艳旧闻。蟾蜍工滴泪，鸜鹆想翻云。赞佛方名偈，留仙且认裙。过江曾作客，入洛岂为文。莫误韩擒虎，张明弼《董小宛传》：顺治八年，南中帅献江南女子董氏，后为贞妃。辟疆《影梅庵忆语》可辩其诬。然同光朝名士，多有援梅村"赞佛诗"为证者。堪师王右军。更怜使君妇，能策外家勲。谓韩小亭妻沈葇为西雍先生女，能传家学。琬琰双为集，兰苕两不群。余香分可惜，拾渖唾犹芬。灵宝人休问，君苗我欲焚。请遮石兄道，恶岁几时耘。 
　　乙庵夫子大人斧正 蓉镜 
　　读全唐诗毕，开始阅宋诗。咸亨三年栖岩寺诗碑竟漏载。此外，石刻可补者，计当不乏。唐之险体，始于徐彦伯，盖密丽之极，辄思严冷刻削之穷。复于平实，人情当尔，非有天巧。然秀采易工，镵*奇难好。古今绝迹，殆不数人。有尚阝刳心，此道久而不倦者，非理至、气动、采壮三者备，与奇字、聱牙融成一片，则镶宝胡簏，剥落可笑。故豪仕胆怯而不售，胜士竭思而已老也。 

　　* 镵，或作巉。 

　　吾弟籛孙今年五十初度三子皆有文雅之誉近复抱孙咳而名之曰咸莱溯自总宪迁禾已见八世喜庆交抃寄诗道之 

　　吾家令弟初有髯，膝上文度颇复贤。子又生子母且健，商瞿伯玉相后先。箕子衍畴孔衍图，五是四勿今得兼。乃祖乃父名节在，食蔗到老方能甜。勤俭固是室家宝，忠信可涉波涛渐。迩来百物苦蕉萃，扰扰有似鱼喁噞。群工已无着手处，顾独不忍沮溺潜。郡国奏计收片策，兰台私书下几签。回忆小时读书处，尔方掉舌我口箝。岂意白发对沧海，枯槁不上竿头鲇。至今六十老且吃，策略未有王通淹。匏瓜牵牛各星峙，常羊蹏通两戒严。别来面目讯肥瘦，虽有捷足无由觇。今寄一语致私喜，八叶已见文字传。式饮式食庶几吉，拜前拜后礼数添。史祝姆教卜士负，王母下抚紟鬌前。旧闻新事我能说，荀龙薛凤句可拈。临觞忽念五世泽，桑弧篷矢相接衔。艰难以来始有此，愿颔女史书于篇。 

　　香严庵落成和友诗 
　　大士居无迹，一庵今已多。人皆夸夏屋，我独恋春波。净业初名佛，团蕉但蔽窝。权将土木假，幻作几重阿。 

　　吾友郭季纯与其妻蕰珊女史并工绘事兼长篆刻筑桐月楼于郡西隅每当风日清嘉则子弟妇姑分笺吟写亦今日鸥波仲姬也既为之图并系诗于其侧 

　　作画欲到张僧繇，小李已落第二流。停云父子分半席，寒山伉俪难兼优。郭家师子气特遒，蹙踏雌蜺联骅骝。韩牛薛鹤妙唾手，芬陀优钵开并头。欲借风胡问道韫，中郎大令皆天游。槁梧画出与君看，月圆方照凤凰楼。 

　　题戏婴图诗 
　　周昉画仕女，好作倒大 音佗，禾谚也 脸。知是有福人，宁馨意常慊。出浴凤凰毻，坐笑猊虎睒。已见食牛气，笔纵势求敛。湖山莫撞坏，留与老夫忝。平生蝯狙公，坐大重甗隒。 
　　自注：此题是否作婴戏。封信后，卧未宁，重作此诗，请乙师鉴。如可用，即题文通画幅。周臣一幅，尚未检，画识容后寄。 

　　天凤三年鄣郡都尉钱君砖歌 
　　为杨笛庵作 
　　始建国镜出庸部，十布捆扌致太豪举。皆阔石图中重宝，予得纵观之。眼处功德幸未亡，都尉之砖奈何许。此砖得自旧鄣郡，砖出安吉 莽盗国土好师古。手持威斗易汉名，仅得小数曾何补。天神下告巨无霸，文母老作新室主。延阁多夸制作才，文字未了已黄土。钱君此砖谁所造，都尉南来职何武。 绣镼阑干幸未逢，不然亦当羞杀汝。尔时家林 得初，风采想亦接崔父。崔篆亦仕莽，为建新大尹，见后汉崔骃传。造符造谶喧不妨，一尉何为困羁旅。生无六印緀腰组，死有一砖窆败墅。刻画不减莱子侯，流传乃入金石聚。杨生得此曾几年，三凿陆离一时贮。同时，地皇始建国砖，皆归杨箧。 
　　编者按：此通为编者旧藏，乃与海上郑逸梅老人交换所得，因附焉。



金蓉镜致沈曾植尺牍十九通（附诗草）　　（清）金蓉镜 撰 


　　●序 

　　香严老人金蓉镜乃吾禾先哲，文章班彪，有名于时。其经济理学，牧政精覃，宜其远绍平湖*；勘农问桑，休戚乡邦，咸谓直接桐乡**。本贤者识大，不贤识小之旨，余独钦其书画禅说。山水法明季诸贤，虽徘徊香光、檀园之间，而笔纵意敛，似嫩金璞玉，渊雅醇茂，迥出时辈，为槜李近百年一大手笔。书法出入安吴、寐叟，但无偏锋，宽纯精严，雍穆大度。昔王蘧常先生名为东轩弟子，而实出老人法乳。里中故老言，其曾投寐叟门下，叟惊惶，正色曰：“若论写字，吾当师尔，何下拜为？”弟谦师逊，喈喈噰噰，一时传为美谈。余因吴藕翁太师丈早年亦曾问道于老人，并谓三十后方可画山水云云，故尤倾倒备至，凡遇老人墨迹，竭力搜罗，以餍古欢。此宗尺牍皆致沈寐叟者，藏于嘉兴图书馆，为寐翁哲嗣慈护先生捐赠，已尘封几四十载矣。因笑我范兄怂恿，钞释成编，以公同好。辛巳二月初三，蓉坡吴香洲识于禾城西郊横波舫镫下。 

　　* 平湖，指陆稼书。 
　　** 桐乡，指张杨园。 

　　一 
　　公似识宝波斯。记得梁卓如饮冰文中亦取诸日本，同一源也。此人现在长沙学堂充教员，书是其贻，却未识面，不得其详。公归当与畅言。此复。请 乙庵世丈行安。侄镜顿首。 

　　二 
　　乙庵世叔大人阁下： 
　　佛学会去过一次，见陈先生，乃言性学堂者。人甚笃实，于性学实未大了，窃以汤诰言恒性，实漆室一镫。后来言相近，言善，言法性、真如，只圆一恒字。汉人诂训，已兼情言之，学问到头，只说性情。大乘微言不外此。其起手皆在礼仪，所谓物也，端也。小乘必始于四威仪。千古一源，政教所以合也。言性则自然不待教，言情千差万殊必须教。而复性反己之功，非教不行；准情推行之妙，非性不备。故大学八条，内外兼尽；而审端致力，必在格物。西洋之所以分者，专言魂灵 即情识，宜其滞而不圆。其效多主造作，未知性分。一欲以人事争之，一时似觉惊奇，歴久归于必敝。开地殖民，地有穷时，民有穷时，岂非浪费。种族之见亦是未知性分之故。近时中国人并不知情，全任欲界，识阴用事，所以对之而惧，见之而惭。情欲之分，初念为情，转念为欲，情简而欲繁。譬如乍见孺子而恻隐，初念也；要誉见好，则转念矣；转念之久，忘其初念，可以弒父与君，天地灭矣，所以谓人心惟危也。明者，辨此两字可救世；愚者，万言祇益其愚。公博览，盍为一论，以示同会。救世亦不在多，先从四勿六根起，而大地包举矣。沙门耆域所谓人皆敬得道者，不知行即是得。此语与阳明即知即行正相反，《五灯》不能有此语。盖我之一分子无不和，而天地亦致和矣。近见市面日衰，以为大势，不知即从此诿大势之一人败之，吾辈谨慎不作此一人，庶有豸乎？祭扫后即拟游沪，而家有病妻，谒医视药，势难他诿，当俟稍愈再行。闷极惟看书。干城*回禾，与地方有爰力，两军夹持当无虞，可以还定安集矣。夏初似能定局，公可择而行之。专布。敬请道安。侄金蓉镜顿首。廿六日。 
　　五、六叔均候。 

　　*干城，比喻捍卫或捍卫者，此处指寐叟。 

</div>
    <div class="pagination">
<a href="致沈曾植尺牍十九通.html">上一页</a><a href="致沈曾植尺牍十九通.html">1</a><span class="current-page">2</span><a href="致沈曾植尺牍十九通_page3.html">3</a><a href="致沈曾植尺牍十九通_page4.html">4</a><a href="致沈曾植尺牍十九通_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
