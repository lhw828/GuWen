<!DOCTYPE html>
<html>
<head>
    <meta charset="UTF-8">
    <title>明熹宗七年都察院实录 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明熹宗七年都察院实录 - 第 1 页/共 19 页</h1>
    <div class="content">明熹宗七年都察院实录　　（明）李长春 纂修 

　　●目录 

　　卷一　天启元年正月至四月 
　　卷二　天启元年伍月至十二月 
　　卷三　天启二年正月至六月 
　　卷四　天启二年七月至十二月 
　　卷五　天启三年正月至七月 
　　卷六　天启三年八月至十二月 
　　卷七　天启四年正月至四月 
　　卷八　天启四年五月至十二月 
　　卷九　天启五年正月至七月 
　　卷十　天启五年八月至十二月 
　　卷十一　天启六年正月至六月 
　　卷十二　天启六年闰六月至十二月 
　　卷十三　天启七年正月至八月 

　　●大明熹宗达天阐道敦孝笃友章天襄武靖穆庄勤哲皇帝寔录卷之一　天启元年正月至四月 

　　纂修官浙江道监察御史李长春 
　　编辑较正廪监生方　至 

　　正月 
　　二月 
　　闰二月 
　　三月 
　　四月 

　　○正月 

　　天启元年正月初二日 
　　河南道御史袁化中疏请直破数年倾锢之穽以昭一时好恶之公内称从古治乱之关不外贤不肖两途欲使国家常治而不乱必先使人晓然知贤不肖之人而后人心之议论始恊朝端之举错自当皇祖末年倦勤厌听凡臣下发奸之疏一槩不下而被斥之奸反得以摇唇鼓舌于是君子指小人为邪小人亦指君子为邪墨白不分是非莫辨朝廷之上大为讼场究之君子小人各拂衣一去而亦不分在君子之去不过栖止邱园足不离夫蓬径在小人则招摇朋类到处骄人逞雌黄之口以愚后人后人或中其说而不之觉坐使世道成其汶暗人心即于浇漓言之可叹内举黄汝良先帝讲臣夙多启沃总宪孙玮正直素心主勘最当旧抚高举建言国本望擢节钺陷之者竟以尹应元之单强捏点缀使人至今有李代桃僵之笑礼郎鲍应鳌清贞孤介人疑其矫首发场事者刘策也汤韩铁案至今不移整理漕务者孙居相也百万环列至今多赖曹于汴肮脏天成澹泊自高至今谈者目为山斗张延登不满礼卿之推所揭者皆礼卿寔事他如徐兆魁之险邪异常人皆惧为虎尾之蹈李征仪反复卖友人皆嗤其行已之鄙奉圣旨这本说人材关国运良是奏内各官该部从公复议 
　　初十日 
　　陕西道御史高弘图疏请慎中旨以尊主权内称李若珪之以科参被罚不旬日而去国识者忧之谓皇上广置言官用其官而不用其言即非有顿废科参之意而都谏之气不扬亦安能尽箝言官之口而元岁之色不光目前冠婚诸大礼肇举凡事关该衙门职掌有不淂不用严用酌且未于出抄而犹烦于入告者将痛哭流涕为贾生之策乎亦彷徨瞻顾取容悦之诮乎容悦之不可则将尽为李若珪之续必罚俸必去国而后已乎古之士有负铁锧趋鼎镬以直言指佞革弊救时者非不知爱身命保富贵自为安逸之计而奚取摧折之苦盖不敢以所损之小以忘所补之大也又云张延登李仪征邵辅忠曹于汴孙居相王绍徽等当自定评劾刘光复官应震许宏纲徐兆魁等当让贤者路奉圣旨这所奏知道了本内各官及起废在籍诸臣该部一并议覄 
　　云南道御史张新诏疏称六曹原无轩轻除授自有成规据陆卿荣之言岂不凿凿可听但其不补前一名之朱童蒙为何迁就不补后一名之刘弘化为何通融岂其怜震旸之久候非此莫酬而首垣之重任非震旸莫胜欤躲闪那移垣体扫地此心苟无高下何故妄作区别卿荣有物以凭其中乎抑天夺其鉴乎更可恨者去岁七月之初皇祖违和正尔弥留冡臣视事纔仅三月外云惊魂尚尔摇摇铨臣喘息犹然未定卿荣乃乘主者心思不及到目力不及瞬之时而补垣之牍杂封于启事之章矣卿荣亦曾读圣贤书识忠孝字此等举动是何心肠肺腑之见恐无以对天日也震旸遇此果知乎果不知乎抑在知不知之间乎知则与者诚为祸首受者亦属罪魁即不知或可宽受者之罚当更严与者之罪奉旨该部院知道 
　　广西道御史马逄皋疏为臣下去留宜决朝廷功罪当明内云移宫始末杨涟一疏已蒙忠直之褒又君恩太重一疏有不淂轻率自遂之旨科臣竟不自安郁郁就道矣去国之臣虽不洁其名旁观之辈终不觧其故不觧则疑疑则争公论何以明国是何以定一人之去就关系犹微千载之是非关系甚大而功罪未分不淂不显质于君父之前客岁八月三十先帝疾革言选侍之封当缓者科臣李若珪也初一日先帝宾天入干清宫呼万岁执皇上左右手者辅臣刘一燝英国公张惟贤也初三日上移宫公疏九卿科道周嘉谟黄克缵李汝华张问达等也上移宫端疏者台臣左光斗也初五日上疏争急移宫以待皇上登极者科臣杨涟也疏下礼科而抄参者科臣暴谦贞也其后相継有疏科臣惠世扬台臣张泼郑宗周等也罪珰疏下科而抄参者又科臣魏应嘉也如以为功则与众共之不独一杨涟也如以为罪则与众弃之亦不独一杨涟也今罪珰未诛而发罪珰者先作楚囚之泣圣躬初安而护圣躬者已叹江上之容难进易退礼有明言涟当此日固止有决去一着以明臣节耳且琏近来一疏再疏言当时光景及三不安之故其说甚详搃为前移宫一事耳夫移宫何罪哉无罪即功居功即罪此一说也罪在攻大珰功在安社稷功大罪小宜留不宜去此亦一说也当危疑之际处骨肉之间奋不顾身止知皇上为重不知其它止知安皇上为急不计其它皇上亲见之重褒之弗能终庇之恐忠者去邪者进矣直者去佞者进矣皇上忽焉记忆问目中不见寇凖又问风度得如九龄不知近臣何以对功难终掩罪宜平分此又一说也人材消长关国运盛衰言路通塞系天下安危涟去辙莫挽科臣李若珪又已见告矣闻皇上十二日开讲则不信仁贤一章臣愚似宜首发明也奉圣旨这所奏事情俱朕亲历诸臣共见有何功罪未明杨涟忠直朕所素鉴准病告退心迹自明不必会议该部知道 
　　十三日 
　　河南道御史易应昌请慎中旨以光主德以徽新政内云祖宗端以票拟属之阁臣岂无意哉阁臣上佐一人下总百揆其于宫中府中之故人才政事之系吏治民生之隐古今成败是非之迹平时非不明习临时倍加酙酌用求至当以代王言故票拟而淂宰相不与也人皆曰天子之休天下相与歌且舞之万世而下犹有耿光焉票拟而失天子不与也人皆曰宰相之过天下得以弹而射之万世而下犹余非剌焉其责端其权一故阁臣居其地不但翌翌有以自效抑且凛凛有以自畏无敢误一拟以误皇上且误天下而还自误也若何而从中出也九重天上耳目崇高左右之人即怀忠寔之心未必尽深详之识则无心之误可虑也况今浮薄之辈安必无假借之端则有心之误又可虑也政使中旨所传一一尽恊人心然以天子而操宰相之笔于礼已太亵于神已太劳况未必尽恊人心此其间圣裁耶果为圣裁则偶自误也已可惜也若不为圣裁则且代左右误也尤可惜也皇上之魁柄未尝旁属也天下窃窃焉疑其为旁属之渐阁臣之行径未尝中通也天下窃窃焉疑其有中通之息无中通之息而疑之则政本可危也犹可言也有旁落之渐而疑之则国事可危也不可言也于是阁臣不淂不矫还一事矫还事事矫还以至时复矫还则皇上不能无烦于是言官不淂不执争一事执争事事执争以至时复执争则皇上又不能无烦视阁臣烦则疑阁臣言官烦则疑言官逄其所疑则将人人重足而不自安也舍其所疑又将大人孤立而转不即安也奉圣旨这所奏知道了 
　　浙江道御史左光斗疏紏阁臣孙如游内云昨岁礼臣孙如游恭遇孝端皇太后之变不用请敕径用札付讣告中外为臣所紏然则如游者固典礼之罪人也乃因缘忝窃忽进尚书夤夜暗奔再跻东阁夫臣方以大礼紏而皇上乃以大礼赏世之所鄙主之所贵情寔乖舛不应至此已闻台省之弹发无剩矢濡迟至今皆相咤为怪事又闻来春氷泮决意求归或犹有谅之者乃阳和虽布阴气方凝河氷虽泮心火未除突尔上疏求入讲筵又再奉旨入阁矣似此举动成何行径去妇之首频回飞鸟之依有意如昼行之鼠视人之动静以为起伏又如入室之贼听主人之寤寐以为行止全无去志别有深机持挺而击岂淂已哉奉圣旨累朝简用阁臣俱凭宸断前谕已明如何又来渎扰孙如游谕留已有旨了 
　　都御史李长庚疏议地方之利害贼势之缓急身在辽中任辽事者度必详察而审处一焉随会同督臣文球经臣袁应泰抚臣薛国用按臣万崇德陈王庭等为照镇江一城环朝鲜四卫宽叆而为之枢故资弹压则驻防非轻而重事权则监临尤要镇江距辽阳四百里宽叆距辽阳三百里声援隔绝虽鞭之长不及马腹倘贼轻骑南驱谁当一面故以金复道臣改莅宽叆镇江此固众谋之佥同而亦庙堂之远虑旡容更议者也臣等聀守次第两疏中俱以金复道臣胡嘉栋分派宽叆矣但行师之际非与以统辖则人心玩忽号令不严呼吸机空关系不小相应改为监军道料理舟师则驻镇江余日设防则驻宽奠有保障一方之端责而又有临莅三军之重权进战退守俱淂其宜内外护防兼有所恃盖住镇江改监军离之则两妨而以监军驻镇江合之则双羙故臣等参合前后之议而唯酌其一当也至道臣分隶之下凡钱粮甲兵刑名工作悉属综覆使其悉属躬亲日不暇给矣故各处道臣驻札处所必设府佐一员以分理之而本道尤水陆要枢淂人尤急宜以广宁理刑同知陈荩臣调用宽奠清军管粮以理本道之务者也奉圣旨该部知道 
　　湖广道御史方震孺疏为天下本无一事人心有三不平 
　　一曰国家之事大张差一案已成既往言之似令人厌而近议纷纭不可遏塞也则不容不平心一言以扫国家之葛藤也善处人骨肉之间者原不可无调停之法然不可因已之调停而遂可疑挺击之奸化为乌有也不当因已之调停而遂谓发奸者尽小人也又不当恶其发奸而遂扫荡不留遗种也王之寀诚非高品臣亦言垢者垢矣然察典自有处法而中旨夺其敕命可乎陆大受之之任抚州几于吸风饮露彼中乡绅备能述之而必处于隔岁之后可乎至于李俸之禁锢张庭之郁死又为甚奇即云不剪元良之羽翼乃不幸而有其迹矣抑郁既深纔一开口而又以一语箝之曰此人无事寻事要发大难不知诸臣一片之血诚几于不见天日气且为虹血且为碧而仍不许人开口说一句人心如何淂服诚使各还以本等之官则不平之人心已千了万了又何难可发而顾为此不必然之虑哉 
　　一曰门户之说夫门户二字原不当闻之君父臣言之已自心惊然而不能不棼棼也则又不容不平心一言以扫门户之葛藤也东林之中类多附草依木之流奸险贪横寔有其徒尔时不肯依附者自是刚肠男子然不当因不肖以及贤而遂为竭泽之渔也又不当因亲以及亲因友以及友而更为瓜蔓之摘也除诸臣已经曾奉旨会议及在仕籍者无容再赘如清冽之叶茂才朱世守经济之董应举赵南星挺劲之魏云中马孟桢凈洁之高攀龙刘策练达之李邦华苦节之鲍应鳌刘宗等有何罪过而锢之终身耶即云不驱朝士之清流业不幸而露其形矣屈伸无定纔开一口而以一语箝之曰此人无事寻事要翻局面不知朝廷有用之人才业已摧折无余珠沉于泽王老于山而仍不许人开口说一句人心如何淂服诚使山林诸贤各有出山之色则不平之人心已千快万快又何局可翻而为此不必然之虑哉 
　　一曰移宫之事夫移宫之始末事关圣躬同为皇上之臣子决不敢先选侍而后皇上则科臣杨涟似可幸无罪而不知何以有居功之说也将谓其居之以为贵而未尝遘会乘机取中旨之阁老将谓其居之以为富而未尝驱神使鬼私罪珰之金钱其无功可居也三尺童子亦能辨之矣意者其借以为语柄者乎而不知何以又有交通之疑也先帝宾天原出仓卒假令琏于呼吸之间交结宦侍声色不动而置皇上于袵席之安此固狄梁公所费踌躇者恐涟无此机智无此手叚耳而或者谓涟参新辅种祸有根即微移宫亦且不免此其说亦未必然如其然也人心何由淂服今涟且脱然去矣七年之候命六月之掖垣报主有心去国何罪使琏早知如此只合唯唯诺诺于国事底定之后做一篇太平文章岂不稳当而何必报先帝特达之知至于奋不顾身而并不顾是非毁誉乎虽然涟小臣也可以留可以去可以功可以罪有何关系惟是公道不彰羣疑愈炽后来播之史册传之天下且谓皇上尧舜在上真有変通之臣且肘掖之间有敢于矫旨之阉宦而皇上不及知所关圣德圣政岂其渺细此臣同官马逄皋所以慨然而请会议也如仅为科臣一身也亦何足会议哉近虽奉有忠直之褒恐忝一番中旨之疑添科臣一番交通之案耳臣谓此事非皇上召对不可皇上不召对则从前诏谕一一皆出于中官皇上一召对则从前之诏谕一一皆出于圣意所以释天下之疑而光圣神之德伸忠良之正气而平愤激之人情端在于此奉圣旨这本说的是欲省议论先平人心疏内受累多官着部院从公会议具覄其移宫事屡旨甚明前谕乃朕面发与阁部大臣后谕是朕腹心未竟之言左右不及知者有何矫旨交通所请召对知道了 
　　廵抚薛国用疏为起用边材以救危辽议将原任吏部稽勋司郎中赵邦清起用辽东监军道奉圣旨吏部知道　搃督宣大山西都御史崔景荣疏为循例荐举管粮部臣荐吴伯与葛如麟许明升　又疏为荐举地方人材荐刘敏宽李楠李植曹于汴王立贤李光辉史学迁荆飬乔韩范韩象孙居相张国儒张应征李飬质魏云中印宅宋际时等　疏为循例荐举边方兵备官员荐张维枢龙膺余自强王之臣王于陛焦源清张晓等　又疏为循例荐举腹里方面官员荐南居益唐嗣羙魏说陈儒丁浚等俱奉圣旨吏部知道　廵按直隶御史孙之益疏为荐举方面官员荐翟师雍饶景伟马从龙高维冈汪起凤岳骏声蘓进张纶音孙毓英等奉圣旨吏部知道 
　　二十三日 
　　山西道御史周昌晋疏为人才进退易淆持议平衡宜审内云试即诸臣所及者平心相折亓诗教初托名流后恣雄焰则请告犹是飬奸孙居相坚护私人力排正论则外转已为厚幸官应震柔荏而积污蒙垢王之寀秽浊而借事藏身王绍徽负俗招尤立朝风节自在刘宗周建白偶误律己贞操自坚再就诸臣未及者平心相折杨寉之正直敢言而浮议朱剖失世守之恬淡不染而家食犹滞许惟新之高标粹品袁崇友之孤韵纯修熊化之贞心劲骨其人有起有不起或用或不用皆有益世道者敢以质公论焉奉圣旨近来品骘人才一彼一此部院不为评核朝廷将何适从这本内各官有与先后诸疏异同的该部院从公从实分别定拟来奏  
　　二十八日 
　　河南道御史安伸疏请阳明之会振干徤之体内云刘尚忠一守陵寝刑余再敢嗾众军之鼓噪明挟犒赏而绣斧不敢问王添爵等一凈身内竖耳吮固类之血膏公攫金钱而礼卿不敢问尚复知皇上之威灵朝廷之法纪哉然皆自中官参科臣一事有以恣其无忌之心而极其无厌之欲耳我太祖高皇帝深虑阉人生祸尝谓侍臣曰每观史传所书汉唐宋季世皆为宦官蠹怀未尝不为慨叹煌煌祖训岂非圣子神孙亿万年杜渐之吁谟保生世之深虑哉以我皇上莅位之初即锄窃宝之臣珰再撤银鱼之内使其视尚忠添爵辈何异孤雏腐鼠则从天下公论以新初政去刀锯之余孽以彰大法而中外且熙然颂清平之理矣是所望于加冠大礼后第一徽猷也奉圣旨知道了该部知道 
　　三十日 
　　提督操江陈道亨疏为循例荐举方面官员荐兵备饶景伟马从龙苏进岳骏声等奉圣旨吏部知道　御史王心一疏奏参客氏魏进忠近者臣连接邸报惟见明旨一则曰奉圣旨夫人客氏保护効有劳绩着户部速行择给地二十顷以为护坟香火之用再则谓魏进忠侍卫有功着工部于陵工告成叙录在内一似圣心独以私恩为惓惓者微臣苟可将顺何敢冐阻挠之嫌然处不讳之朝令臣畏罪不敢言忍视圣明之过举是又不忠之大臣不敢也夫当此经抚协剿贼之谋将士鼓渡河之勇声灵绝振挞伐有机人心瞻仰专在朝廷臣恐不谨者为皇上先左右而后疆埸重怀宫中之私劳而轻念边臣之积若圣德无瑕忽有此累则不便之甚臣又恐东征文武将士闻之以为吾属捐躯冐锋镝为天子任艰危曾不淂如左右之人徼圣衷之眷注重天语之叮咛毋乃觧其体而灰其心乎则又不便之甚臣愚以为即客氏之保护应酬进忠之侍卫可赏何妨优以金帛如一彰圣谕加给田上明示优录流播听闻殊伤圣德又况梓宫未殡而先规客氏之香火陵工告成而强入进忠之勤劳于礼为不顺于事为失宜奉圣旨 

　　○二月 

　　二月初一日 
　　都察院右佥都御史张问达等疏覆鲁府仪正翟元勋诈传今旨矫诬杀命相应提问盖御史马孟桢参也又疏覆兖州府加祥县知县边檑剥下罔上累累赃私问拟徒赎盖廵抚李长庚廵按毕懋康参也俱奉圣旨是 
　　初四日 
　　南京河南道试御史曾熙丙疏为太平政治可期朝野精神宜振一曰肃纪纲一曰飬廉耻一曰清铨政一曰慎起废一曰定人品一曰储边才一曰修内政一曰重表率一曰端教化奉圣旨这所奏知道了该衙门知道 
　　江西道御史徐扬先疏请伸公道可息旁嚣内云近日连章累牍共剖力争止为此用人一事惟人情当郁极而通之时国家当晦极而明之候圣主方兴侧席常殷诸臣亦默转于气数中而不自知也乃移宫之始夏嘉遇一人寔不容冺而臣所覩记何代无贤先后忠义之伦如刘元珍何士晋邵辅忠钱策陆大受秦聚奎郭尚贤翟凤翀等先后清议之品如余懋衡饶位孙暐于仕廉鲍应鳌叶茂才濮中玉谢应祥周汝登程国祥魏云中程策刘洪谟等先后敏异之才卓练之识如胡应台邬雷鸣熊明遇陈于庭涂宗浚朱万春李邦华孙居相黄建中张廷拱广鸣銮熊化徐如翰等或诖误或非诖误或废弃或非废弃或人所已言或人所未言搃之在位者亟乘时以大任在籍者亟赐环以登庸此外如张寉鸣任事有胆允应速其枢府之来龚三益例转非辜曷不还之禁近之地张鼐宜从差上召居帷幄徐光启宜罢练兵别责屯田王之寀久彰忠爱何必追行外察而不起之闲曹王绍徽素负刚操原自共协乡评而可升之仕路至税珰之初横也一时肮脏之臣有冯应何栋如等逮系狱中数年皇祖旋怜其忠而释之今冯应已故苦节可悯读其书想见其人犹当援恩引例奏请恤录予之谥而荫其嗣岂何栋如竟信众毁不量起之部署也起而不效持衡者自有考功之法锢而不起秉铨者宁忘桑梓之危况在满朝荐则起在何栋如则不起当事之于桑梓又何如耶若夫前人有已甚之行合受已甚之报以结夙昔之因后人有矫枉之思勿偏矫枉之意以开方来之衅忠告既详想有同戒奉圣旨这奏内各官该部院一并从公确议覄 
　　初五日 
　　廵按浙江御史彭鲲化疏举浙省遗贤荐原任工部郎中岳元声清白传家忠贞秉性生平自砥肝胆可质鬼神历仕不阿议论迥超世味东封千言谔谔悉安攘之图册立一疏誾誾杜危疑之隙惟骨鲠而道难合故身退而名益高幸今圣主当阳推恩遗直折槛抑且事久论定宜早宣召赐环查与事关国本抗言淂罪之条果合请乞裁酌召用奉圣旨该吏部知道 
　　十二日 
　　福建道御史周宗建疏为直穷数案小人之変借为今日持议之衡内云时本无事毋为意外之张皇用既获伸毋添过去之孤愤德业以虚而弥广声名以淡而弥长臣姑不暇远引即以今日自况有夹日孤忠闻其家居绝口不言廷杖一事者亦有一生道学早岁投荒直声动天下而习其貌一如书生好儒者观此诸贤足为师法诸臣竿头更进岂止护此家珍朋友绝顶相期岂肯限人于故步此臣于已用未用诸臣愿进之以药石者也又云自皇祖戊申以后方故相沈一贯未败之时其时在朝者岂曰尽无君子而唯一杂以小人则沈鲤可逐郭正域可芟察典可坏大狱可兴时则有钱梦皋康丕扬等而为之首虽有善谀者不能不谓之小人也庚戌辛亥之交其时在朝者亦岂尽无君子而惟一杂以小人则大贪之淮抚可佐极险之铨佐可阿直节可摧清流可放时则有史记事徐缙芳等而为之首虽有善誉者亦不能不谓之小人也壬子癸丑之交其时在朝者亦岂尽无君子而惟一杂以小人则学差可挤考选可排吏兵之说事可日试以为常察事之把持可一网以为穽时则有亓诗教赵邦兴等而为之首虽有善谀者亦不能不谓之小人也以用人一案言之如前后诸臣所引董应举高攀龙史孟麟李邦华熊明遇魏云中等不下二十余人类皆磊落奇才风霜老骨在举者光明洞达各谅无他在用者直捷了当无嫌旁摘如必借此为题争相滥引若积横之贪邪亦思梯荣于月旦穷凶之丑类尚留春梦于寒灰将朝廷大公之盛举翻作臣子市德之私缘欲广汇升反开破绽此臣之所为不淂不虑也又以移宫一案言之凡前后诸臣所申论者如方震孺毛士龙等不下十有余人阐发既明人言且息在科臣杨涟洁志远嫌不难听召用于他日在台臣贾継春质心爱主何妨付定论于国人若复据此为名再生讥讽将侈谈羽翼者益添臣子之不安追忆几筵者复来事外之亿逆各欲高其声价翻似大其初怀欲扫疑端愈增技蔓此又臣之所为不淂不虑也奉圣旨该部院一并议覆 
　　十六日 
　　兵部都察院接出圣谕皇城守卫朝仪禁仗及京城内外廵警事宜各有聀掌怠玩相习屡致疏虞兵部都察院并缉事衙门督率廵缉廵视等官严行申饬盗贼巨细左道奸言即便拿究游手无籍潜住异色诸人不时驱逐地方邻佑容隐不举一并究治其锦衣卫侍卫旗校及各门守卫军役清查隐占雇觅顶冒诸弊一体举行 
　　二十日 
　　河南道御史张捷疏请破限年循格之见戒名寔用弃之非内云皇上初服励精拊髀遗彦当事诸臣虚公谘访虑旡不阐奥渫之先而增弹冠之色然其间抱璞不言藏辉自媚了于心吶于口闳其具閟其声者世间有此一种绝孤之韵绝冷之品谁其知之而又谁其用之也如董应举吴撝谦于仕廉胡琳萧近高安希范斯倪蕙李之藻吴之甲刘伸其人皆所谓绝孤之韵绝冷之品朴诚负衷投时不足精心密干报国有余他如龙国禄周应中修素节于蓬门不使久孤踪久摈高为表沈应魁擅高风于乙榜岂宜以寡引漏征明舜允侯应琛之廉能焉而酬以薄阶扬厉乖方孰作循良之则刘万春之振刷焉因之流谤纪纲扫地徒失任事之心凡臣所列诸贤大率以孤韵负奇节以冷品抱热肠有一介不取之操而后有九死不易之概有片尘无染之胷而后有千変不穷之畧皆淂之于世法周旋之外者也如近日经臣所进赵邦清刚愎乖张未便适用而其一种孤冷之致断难抹杀守正不阿科臣亦自许之奉圣旨甄叙人才乃吏部职掌这本内胪列各官且多见任不无侵官以后还着申明旧制非奉旨公荐不多率意私举该部院知道 
　　二十四日 
　　江西道御史徐扬先疏为再指通国共弃之人参原任礼科给事中亓诗教内云今之急欲剿灭者必曰○○○○乃中国亦有○○○○焉则亓诗教是已彼忌天朝之豢飬此负明廷之登进彼屠边境之生灵此戕寰区之善类彼窥强场之土宇此市国家之官爵彼豕突一隅三四年而远迩不淂安枕此鸱张禁挞七八年而上下不淂安位究此辽事之败坏俱诗教护法私人酿成之祸长缨可系有足不僵犹曰去辽左贼易而去中国贼难也臣又观今日谘访兴废人才既思彰善宁忌殚恶况此废锢之贤半出诗教辈之手废者宜起则驱之废者不宜废耶臣不识诗教面孔有何嫌怨惟据人心之积愤质通国之公评比之穷奇梼杌洵为元凶大憝虽有善谀之人不能违心许可一语奉圣旨吏部知道 
　　山东道御史汪泗论疏为人才起废有期忠臣召还无日内云国家收人才之用无如作其慷慨昌言担当任事之气其为气也收之于摧折废弃之余其典宜速收之于方新初锐之际其典宜先故有借其暮气之归而急用之者知松栢于岁寒回阳春于幽谷存什一于千百之中如今起废之诸臣赵南星等是也有乘其朝气之锐而急用之者若葵藿倾初日花木向早春定国是于纷纭之顷如今日之宜召还科臣杨涟李若珪是也不收其旧则数十年若郁若给之气何以发挥于一朝不收其新则举通国若吞若吐之情何以底定于一旦奉旨起废已屡旨议覄科臣请告补官具有定制不必渎扰该部知道 
　　二十五日 
　　巡视南城湖广道御史方震孺疏为南城事竣谨陈要领之谈一曰城规当肃一曰城禁当严一曰城员当慎内云廵城者即臣心知水亦当如住宿公署此三月中不容一客不通一书整此全副精神为用然后无巨无细淂悉心料理而言无先入事不碍手所谓城规之当肃者此也又臣摉假印时无意中淂山人庄士元文书一卷皆系罪珰戚畹之辨揭其它一二尺牍深有可疑讶者闻又有一种造假单布蜚语止消把缙绅一看单欵遂已见成如丁巳大察时有演成六十四封者今其姓名固在人耳目彼不过献谄媚于贵人慱墦间之餍足孰知遗大毒于善类生无影之风波所谓城禁当严者此也往时司官题用正途最有深意而不知坊官之亲民与有司无差别也窃以为各城坊官尔当以考选遗珠充之其体貌升转与司官等也赀???举不淂与夫殊方绝徼在越千万里外纷纷欲借制科以布德意而所称最繁剧最盘错孰京师若柰何薄视此畿辅之民哉外任推知声华着闻皆淂与清华之选何淂靳于汤???柰何轻视此畿辅之官哉所谓城员之当慎者此也奉圣旨这巡城事宜着该部院议覄本内罪珰戚畹着指名奏来 
　　云南道御史董羽宸疏陈补偏捄弊十说一曰丝纶之出当平一曰牵制之文当决一曰宫府之法当一一曰刑政之明当速一曰保举之法当严一曰廵抚之迁太速一曰遗佚之才当收一曰起废之法当核一曰补官之期当○一曰文卷之刷当严奉圣旨这所奏知道了该部知道 
　　二十八日 
　　会勘杨镐李如桢罪名看淂建贼自陷抚城歼张承胤全军以来辽左岌岌矣朝廷起镐田间征天下兵十余万聚天下财三百万恣其所用固谓镐能远虑出万全必胜之策也乃镐任事之心虽锐料敌之计全疏不度强弱不计能否不顾安危师期预示使彼淂以周防四路先传俾贼蚤为布置渡浑河而灭顶过半至二道关而匹马无还中路之败亦云惜矣马林潘宗颜当其偏师而先后骈首就戮刘挺与朝鲜捣其巢穴而数万沦胥以亡流血成川哭声振地辽左经此三败遂不复振至今处处征兵年年加派中国未有息肩之期谁之罪也拟以失悞军机虽云器械粮料之无缺责以丧师辱国岂曰同罪分谤之有人苟非建贼荡平难望汤网宽贷李如桢才本臃肿性复骄傲见伊兄左次避敌固当虑及自殒家声知辽左兵败气衰何为急欲代佩将印两月视事不闻分兵以守黄龙百里是家罔思疾驰以救铁岭次中固而坐视贼之酣淫不敢往击何将之为上首功而割取虏之残级不顾罔欺为计诚拙狡懦无骨按律当诛奉圣旨杨镐轻率寡谋李如桢退缩欺罔覆军丧地贻祸至今罪状甚明刑章宜正既会审明确俱依拟 

　　○闰二月 

　　闰二月初四日 
　　广西道御史马逄皋疏为夷气正炽卸担非宜摧兵部侍郎张鹤鸣赴任奉圣旨张鹤鸣已有屡旨催他到任不淂以人言愤沮该部知道 
　　云南道御史魏光绪疏为直臣横被奇冤新政未蒙??剪雪内云先皇帝以长君当立何嫌何疑而无端燕喙王孙?抱空蔓奸人构煽每思为所欲为海内正人君子一有指斥辄以东林淮上为阱驱除既令酿祸遂烈并封妖书之事恨不从心而张差挺击之谋庶几凑手九庙有灵旋就扑灭而据招黄花山团聚之逆谋三十六都头内外多人之布列枣木棍栢木棍等之凶器打死小爷穿有吃有之逆词洞心駴目无日无天此时稍有人心请剑杀贼谓宜何如激烈乃谓臣精神不用之以护青宫而偏用之以庇奸党不用之以伸法令而偏用之以难问官首捏风癫以为后来脱卸张本司官承风望旨曲意偏护于紧关口词一叚则脱漏不载也投入党内改为教内都头改为香头许地三十五亩已载入招又复割笔迹割迹见在也张差以手拍地称你们同谋做事今事败不认难道独死还有三十六头儿怎么不报等语竟付之不问也千遮万盖惟求与风癫二字相肖主事王之寀惧有赤族之祸据审原招明白入告而诸奸恨不附已唆处察典既又夤缘中旨追夺诰命主事李俸曾奉堂批驳正参语于其转官之日声言分处勒令致仕郎中陆大受张庭上疏告変其后张庭忧死而陆大受又以大计调处此之寀诸臣所繇淂罪权奸之本末嗟嗟逆君者有罪发奸者何罪捏风癫漏招词者有罪而抒公愤□身家者何罪即云之宷居官有议何不处于作令之时而李俸陆大受又岂俱以贪酷败者耶且是非不两立功罪不相凖之宷非则张差是矣之寀而当罚则张差而当赏矣虽有狂病丧心之人必不敢谓张差为是为当赏而何独于之宷督过之深耶况此一事也拏贼奏闻者先帝请下法司者先帝皇祖曾不以先帝之请为非而为之决张差奸竖几十年不御之朝堂一旦召见羣臣而行抚慰然则皇祖之于此事亦既晓然明白特诸臣以风癫二字无所归着故宁宽贼徒而罪之宷等耳圣明在御恩及林薮凡建言受杖之臣先后耀于光明而三臣去国孤踪尚尔不蒙昭雪此敷天忠臣义士所以唏嘘感愤而不平也奉圣旨前事已明这存殁各官着该部照恩例召用恤录 
　　初五日 
　　陕西道御史张慎言疏为是非既明简书可畏内云移宫一节首尾在三月之中亦极明易见之事而纷纷不已遂使科臣杨涟去矣今台臣贾継春又辞差求代矣谁生厉阶至今为梗臣深为为二臣惜又深虑以目前不了之局间日后争攘之端也臣平心一折之可乎当鼎湖再泣中外仓皇时大小臣工痛念先皇青宫毓德之时盖不胜处心积虑之若及甫登极而妖冶为殃刀圭未効又已攀号莫及矣幸国有长君社稷之福诸臣惩前毖后倍用周防诚危疑恐惧当八月之杪九月之初矣偶值选侍干清天子避席此一时也宗庙之鼎鬯为重则先皇之簪履为轻所以不淂已而有冡卿周嘉谟之疏也又不淂已而有科臣杨涟左光斗之疏也于时抗言宫府即神庙之郑贵妃且居然先徙以为望矣既而阊阖聿开冕旒怏观此一时也嵩呼而庆圣旨之龙飞遂亦不觉抢焉而顾几筵之羊枣光景风闻凄然动念所以台臣贾継春不淂已齐戒具揭谆谆于阁臣周旋内外之间也此当日之定案也有何暧昧不可见之迹而烦揣摩于事理之外乎又云张差之狱原非夙恨于王之寀有不共国之仇而不淂不借之寀为逄迎献媚之资至今犹聚讼争执之窦功罪未结之案今日杨涟贾継春皆皇上有用之才具清真骨鲠之槩皆不明其心迹以去而使后之小人又借两臣以发大难之端乘墉伏莽之借毒流于国家而祸流善类如前此者可鉴也盖小人善用亦且善借两臣者又何苦以君子之身为小人之借皇上又何不亟剿两臣无允其去以成新政平明之理乎奉圣旨这奏内以贾継春为忠是视举朝皆为不忠又与贾継春本同日封进张慎言指奸为忠结党乱政高弘图巧为饰辨摇惑视听俱着大小九卿科道公同会议具奏 
　　陕西道御史高弘图疏请尽化嚣端共偕大道内云李若珪耻暗参于中官去或不为无名而杨涟之去国则又以移宫之一事継春之辞差则以安选侍之一揭同属耳目之臣各洒忠直之血此不求同于彼彼亦不求同于此迄今宗照社定选侍亦无不安缅惟宫禁危疑之际而决策呼吸此不可谓非涟之功即継春亦未尝不以涟为功而涟第不敢自以为功也安选侍之说起于移宫之后因宗社既定而用意周到欲使中外晓然知移宫之举原非导皇上有薄于骨肉之心但谓干清为至尊所覆仁寿亦处优之地不妨于有是移移而左右未免炎凉则选侍不安传闻复有舛谬则选侍安而犹以为弗安此継春所以有安选侍之说也即涟亦未尝以継春为非是也又云涟遭逄之盛颇不类小臣知涟者韪其心忘涟者疑其迩而涟滋若矣若可以去矣涟去而継春曰涟荷忠直之褒拂袖不俟终日同事而异情或去或不去多口可畏甚于简书臣可以辞矣有涟之去因以有継春之辞贾継春与涟又似乎不能为异而有意求同也当其异知有君不知有友知有国不知有身所谓其知可及其愚不可及也及其同又重在身名轻负国恩伸志于友反忘情于君所谓小丈夫悻悻然见于其面者也奉圣旨已有旨着廷臣会议具奏 
　　奉差廵按江西宽限回籍湖广道御史贾継春疏为直陈具揭之实以明臣义内云曩者移宫一事宸断明决禁御肃清屏阴邪而驱背逆常理常法允叶臣民之愿惟是移宫之后名分既定而传闻光景凄楚纷纭通国有若吞若吐之酸举朝有且欣且怆之状于是微臣硁硁之见恐损圣德又以皇上方在居庐未敢疏激祇齐沐具揭面阁臣三人于朝房而谆谆言之以恳达天听以望其母女之保全而止岂不知犯忌者不祥触珰者无幸哉盖念冲圣御极之始慈祥元脉当从折柳先防威福大权莫向中涓送却而至于皇考之瞑目九天圣母之不仇匹妇又交淂而双媺耳此微臣当日具揭之实忠愤所郁义无返顾一官七尺都所不惜老亲幼子亦不暇为计也 
　　奉圣旨贾継春暗揭流毒造言诬朕若黑夜行剌使人莫防朕未尝责究自継春揭出之后引类称奸争端大起大臣求去小臣纷嚣咸畏継春有倒翻天地手叚廷臣莫敢言其非朕皆隐忍今継春全不改省仍大胆欺天昂然肆辨目无君父况选侍移宫以来未见継春有疏明明可否抑且借逆揭为撄鳞逆耳之说箝制朕躬要名灭罪今奏内只言具揭之实不明揭中之语更见欺昧姑着照原揭回将话来 
　　十三日 
　　山东道御史傅宗龙疏为定两抚功罪之案抚臣李橒臣不识其人而能道其事旧抚臣张鹤鸣臣能道其事而且深知其人黔中兵饷仰给川湖李橒不深详轻出一示凡已前所欠年分俱不准支以致营兵不平露刃鼓噪辕门之内几为战场其召侮损威有如此者自此破胆丧气束手而不展一筹苗贼大肆披猖全似不闻推官张良被刼最苦向橒且呈橒应之曰此乃川湖流民为盗非苗仲也知州简而可文立纶等知县熊节送家眷回籍受祸之惨更不忍言橒漠然不一动念也而本方百姓茹痛含冤不知几千百众又不待言矣其飬乱玩寇有如此者道府各官被围被伤已无天日而按臣沈珣诏使于纬之被刼尤古今未有之奇変也橒有地方之责乃左右支吾熌烁覆匿于沈珣则曰流贼偶犯若适然相遭不足深诧者又曰擒斩共二十四人法纪少伸人心共快且隐然有叙绩之意矣又曰内地之枭獍渐怀好音则围道府而举力以相加者果尽两江之贼乎于于暐则曰受惊夫纬之彼刼仅存一中衣而仅曰受惊可乎又曰知为诏使随即觧散既觧散矣则纬之赤身散发岂官兵剥夺之乎且录纬书词以为卸罪之地也而不知纬之口终不可掩乎若旧抚张鹤鸣莅任方新即遇贵阳府囚薄暮越狱鹤鸣闻报戎服佩刀率标兵驰至府堂授指擒捕又令人于钟鼓楼上视囚所奔与旗招呼囚皆就縳即于该府门首跪斩一十六人黔之文武各官莫不股栗愤苗仲之肆虐誓不与之俱生请饷练兵毅然以削平为已任子?柔坪之役身越戎行督兵上屯?土轾草薙擒狝百年老巢荡为平地广顺毛口洪边匀哈等处或封洞而尽焚或摉山而尽戮或鼠伏于幽谷或鸟散于茂林黔人积怨深怒为之一纾而臣等一再经过安稳无恙鹤鸣之功不可诬也然而埧阳之役监军者谢存仁也人言撤兵放贼颇受盖头之钱又闻龙里界边洗寨级中有销司之首各寨中如铺司者不少矣鹤鸣岂能尽知乎不禀命于鹤鸣而擅移匀哈之师以征高寨等处之贼首监军道陈禹谟也将官索银漏信壮贼皆逃师入而俘其牛羊杀其老弱火其聚落师出而贼随之俱出矣无以自存据路行刼鹤鸣亦深恨之总之黔中司道稀若晨星如黄文炳张守让之清勤能以鹤鸣之心为心者不可多淂事事俱鹤鸣拮据处处俱鹤鸣制置耳目所不及便有意外之虞如中军许敬所最为贪肆亦不淂而用之则鹤鸣苦矣既四顾以行师又与楚蜀抚按诸臣更番而旧其笔战心血已枯头发为白则鹤鸣苦矣礼部主事熊文灿列名公揭彼时正在闱中实出不知尽可原谅而倩疑转甚督责不休则鹤鸣过矣臣尝评鹤鸣之为人才大而紏纷立觧骨劲而挺持不挠七尺之驱可损一腔之血尽洒此其所长也气刚而不肯下人量隘而不能空物主独是之见恶异已之言此其所短也奉圣旨张鹤鸣已有屡旨了该部知道 
　　十九日 
　　福建道御史周宗建疏请圣明更赐平怀以昭新政以全盛羙事内云当日移宫之事臣子久已分明即継春风闻致误语涉疏畧疏畧率小臣之愚亦何足计至于慎言弘图二臣之去亦何足计惟慎言弘图二臣之心正恐后来议论借此生端故特出一言而为分剖初本为息纷岂以佐鬪此其仰体圣孝默护科臣尤为洞了在臣等外庭方幸此疏一出藤蔓俱除犹妄意圣上俯鉴二臣之忱怜其用意之苦岂期□旨反为惑听是使二臣之一片杜嚣去扰之赤心反为旁观冷视者所窃笑设使后来国有大疑朝有纷辨皆将指二臣以为戒箝口不言其于人臣持禄飬安自为身计则甚便矣其如皇上之国事何哉同日御史王大年张捷俱具疏申救俱奉圣旨已有旨了 
　　二十日 
　　四川道御史焦源溥疏为废臣宜竟其用用臣宜急其先内云如争册立而废者今已三十年所仅有史孟鳞等数人在独不可超之原官之上乎而黄正宾者正不可以赀???摈也如抗税珰而废者今已二十年所仅有何栋如等数人在独不可为不次之擢乎而邸宅等者正不可以乙榜拘也至争张差一案已故者将被恤录之恩削籍者蒙有召用之旨矣其中有不忧隐祸密定刑书如傅梅等者一腔赤胆难以白人尤可不不表而出之也至折槛飘去国之叶者当谅其心分门锢清流之品者当核其品方且系其胆于四海何取迟疑而不以早联台座之班负人望于三朝何取犹豫而不以速参启沃之帷黄文炳等素裕经济即授以节钺非滥也何必界限于藩伯张春等深谙方畧即寄之锁钥非骤也何必循次于部曹张舜典等玄通性学即置之石渠非幸也何必终阨于郡佐盖诸臣藿食之困顿已长草露之时光能几迟之旦夕便落英华有如王志各于仁诸君子者或谥祭或赠表朝廷之上自有优恤之特典以慰九泉然而已无及矣使诸君子而及见今日之光景当必何如以收英雄之泪图未竟之业者惜哉赍志而没乎奉圣旨该部酌议题覄 
　　二十一日 
　　云南道御史童羽宸疏请锐意振刷力追喜起之风内云皇祖朝惜官爵人犹曰上不乐与下共功故下不能与上分忧也今卿士满籍矣谁非扼要之官谁无急公之谊而六部九侍郎两尚书犹不知入署何时许弘纲徐兆魁已明知其不可出代之者岂曰无人况戎政尚书添设侍郎何等官也于此不用用于何时南北雍两祭酒一司业尤当宾兴造士之年于此不补补于何时大同久需廵抚董可威或来或改于此不泱泱于何时总之可以速不速臣不能为诸臣觧当推补不推补当处分不处分臣尤不能为用诸臣者觧也又云皇祖朝飬聪飬明犹曰竭蹷无可见其长袖手可以藏其拙也今良楉立见矣何人不可分廊庙之忧何处不可佐县官之急而积弛以来刑狱未结正者至千七百起钱谷出入欠者自欠糜者自糜闻工部都水一司积欠至七十余万不审何法料理盔甲王恭两厂仅存匠头等二百余名岁支米万七千余石银八百余两犹至透米十六万石赵甲食粮钱乙修造工作物料总付东流见于主事沈启之条议者甚晰况随事讲求如此之类亦不复少至可讶者锦衣卫兑飬冏马羙事内原额一千三百匹岁支草粮银七千六百余两今闻马之存者仅八十余匹岁没官银七千余两营是差者非七八百金不可相因为例不知已若干年新天子一旦有大礼大阅该卫其谁能数马以对岁七千余两抑问之何人也况于经营之债营御马监象房牛马房等处仓场之贪珰其欺隐干没不知几经摘发柰何槩置不理哉然总之各衙门各有统挕有分理该清理者不清理该争执者不争执臣不能为诸臣觧至清理之不淂争执之不淂臣犹不能为用诸臣者觧也奉圣旨这所奏有关时政利害着该部议覄 
　　二十四日 
　　廵按贵州御史沈珣疏为劳臣挞伐有功黔盗复滋有故谨据实申辨以祈圣鉴事内云臣每按行四境频从父老子弟爰诹爰谘皆言鹤鸣调兵征粮悉有成筭知人善任务尽无事始信当事实难人才可惜夫垂绅缓带高议于庙堂不知无听刁斗望烽燧枕戈卧甲之劳瘁也染翰舒毫任意而浑洒不知夫瘴雾薄天矢石着面出万死不顾一生之艰危也听一人之谈据一时之口不知夫深谋隐计妻子不可告梦言不可泄之心也先臣史道言外臣之难廵抚最廵抚之难唯诸边最边抚承之重寄犹操万斛之舟于洪涛巨浪中所伏者天子威灵耳使坐向安间者不悯其持危济险之难与努力支撑之苦又从而下石以挫败其气即四体何以展布每读斯言令人酸鼻若夫鹤鸣五年行役万里还乡使淂因科臣之言遂卸枢筦之担优游绿野弹琴读书为鹤鸣计岂不甚便但四方多事之日使国家失一有用之才隳天下劳臣之心销诸边壮士之锐其为社稷计则左矣奉圣旨该部即与题覆 
　　河南道掌道事董元儒等合词再揭恳宽恩以光新政以全盛羙事救贾継春张慎言高弘图奉圣旨知道了贾継春尚未回话不淂渎扰钦差廵按江西宽限回籍御史贾継春疏为奉圣旨回话以乞恩认罪奉圣旨这贾継春回话揭中无李选侍雉经皇八妹入井此二语出于何项还着回将话来 

　　○三月 
</div>
    <div class="pagination">
<span class="current-page">1</span><a href="明熹宗七年都察院实录_page2.html">2</a><a href="明熹宗七年都察院实录_page3.html">3</a><a href="明熹宗七年都察院实录_page4.html">4</a><a href="明熹宗七年都察院实录_page5.html">5</a><a href="明熹宗七年都察院实录_page6.html">6</a><span>...</span><a href="明熹宗七年都察院实录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
