<!DOCTYPE html>
<html>
<head>
    <meta charset="UTF-8">
    <title>巡台退思录 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>巡台退思录 - 第 8 页/共 14 页</h1>
    <div class="content">　　督宪何批：据送册票式及前项呈文存。查各勇扣存月饷为离营回籍之费，立法本善。惟近闻各勇开除，到郡请领，候至一、二月不能点验；或者谓箕斗不符，饷票不对，望给无期，流落甚众；或遇病故，无人到点，扣存口粮不给。如果属实，是法立而弊即生矣。现当汰旧挑补，办理不可不慎。仰福建善后局司道查核移遵缴（光绪八年十一月二十二日到）。

　　六六、上何制府函论营勇存饷法立弊生各情由（光绪九年六月二十四日）

　　敬禀者：窃璈上年呈送台地各营勇丁按照楚军营制刊定名饷册式一案，仰奉宪批，以『各营开除，到郡请领，候至一、二月不能点验；或谓箕斗不符，饷票不对，望给无期，流落甚众；或遇病故，无人到点，扣存口粮不给。如果属实，是法立而弊即生』等因。窃思编造籍贯、箕斗，进出点验各层，系旁罗各省通行有效章程，会集而损益之，并非私心妄拟。提纲挈领，至简至易，皆为杜弊之法，有利无害。行之果笃，百弊潜除；不意法行未久，而是非之口即已混淆宪聪。璈迟迟未覆者，始因寻绎钧意，尚在疑信之间，似？言犹未深中；近读批檄台地营务，益系荩怀，诘问愈切。筹思至再，有不得不略属僚奉上之文，将实在情形，不用公牍，据事直陈者，伏祈渊涵，俯受尽言，不以愚戆见罪

　　查勇营之弊，首重虚冒。如果勇饷在在籍实，册开籍贯、箕斗，断无不对不符。即偶有笔误，而册注多端，随在皆可验实；否则。虚冒无疑，不特饷应扣局存公，且应治以虚冒之罪。如上年八月，会同镇标中军游击沈国先点验飞虎前营，箕斗不符勇丁曾孟胜等九十三名，类皆老弱洋烟、不成勇形者。念系后山旧营，虚冒已成惯习，又系素无纪律之广勇，不服查办。忌碍既多，不敢深究，祇得将存饷权照难民发给，以顾局面。此不应给而仍给者，实弊出法外，非弊由法生也。原报具在，检核自明。

　　又查原报各营假汰弁勇，定以到郡之日截止口粮。嗣因各勇沿途宕延，复定远近程限。倘迟点一日，即多糜一日之饷，所以该勇投文到郡，无不随到随点。间有文到而勇未齐到者，至迟不过两、三日，从无候至一、二月不能点验者。过点后，就令暂寓安平转运局，候轮遣送。每日仍点给该勇伙食钱七十文，至登轮日止；其不安守在局者，不给。较从前之离营止饷，不顾流落者，苦乐悬殊。是定章体恤勇丁，备极周妥，照章办去，流落自无。而卒不免有流落者，亦由事多牵掣之故。他勇易理，广勇难清。如先后点革飞虎前营箕斗不符及相符各勇，其存饷本应照章俟遣送内渡登岸时发给，以免流落。比因吴镇碍于同乡请托，一再传使就台给饷；复有托故代请，留台免遣，听其自去；以故裁革虽多，而逗遛在台者约居其半，致他勇亦有借口。虽未必皆成匪类，昨据台湾、彰化两县先后详报，拏获抢窃、拒捕杀毙人命之王金楼（即黄金诺）、侯六等，均系飞虎营前革广勇，未免难堪。此皆离法之弊，所当悬为殷鉴，未可再误者。

　　至故勇存饷，均经各营按月备文领清，省局皆有月报可查，并无无人到点及扣饷不给之事。近闻此项存饷多归各营官弁中饱，其领饷文内，混称该故勇亲属具领归给葬费及寄家等语，殊多不实不尽。顷又通饬各营：凡故勇存饷，应查明有无可靠亲属在营，先令开报该故勇籍贯、住址、亲属名字，果否与底册相符。诚能交托寄家，亦先取具的保，详送核给。仍由道按照册开籍贯、住址、亲属，移知各原籍地方官，转谕该家属知照，以示矜恤而杜混冒。或无可靠亲属，亦应覆候另查汇寄，免致存饷落空，生死抱恨。断不准以归垫葬费，空言寄家套语了事。并通行各营出示照办在案。其慎重故勇存饷又如此。

　　璈出身戎幄，利弊粗知，凡属害少利多，尚应举行。现在拟办各条，尤皆有利无害；惟所立法，宽严交致，止便于公，不便于私；止利于谨守营规之官弁勇丁，断不利于贪墨疲玩之统领营哨；在谨守者求之不得，而贪墨者忌妒必深。妒则谗，谗则变乱阻挠，无所不至，必欲去其籍而始快。省垣流言，或系出自若辈之口。否则，此法推行尽利，上下兼赅，法立弊除，皆彰明较着之事，顾乃平空造此谣言，非与法不两立之人，断不出此。幸荷明鉴，不加严谴，未令遽更其法。璈之不能已于言者，亦非敢自明足信；特以宪疑未释，动辄成愆，此后营务愈难措手。

　　所云『存饷望给无期，流落甚众』，自系确知其人，确有其事。倘蒙洞烛其奸，专饬该言者，据实指出某营、某勇，某时到郡候领至一、二月不能点验。又某营故勇无人到点，扣饷不给。并将璈现禀情节，有无讳饰，逐一明白禀复。事果属实，则言者为公，璈之私孽何逭？否则，军中谣言惑众，法已难容，况上惑宪聪，罪又甚焉。读沈文肃公奏议，『台员不得志而造蜚语中伤，镇、道或为所挟』之语，不禁感慨系之。所期是非分明，不致莠言乱政，台防其有趾豸乎！

　　再裁勇改兵一案，除已备正详外，尚有未尽之意，不揣冒昧，谨再陈之。营兵有关定制，亟须及时讲求，应请饬将现存已练未练之兵，切实挑汰。或略仿璈节次禀拟整理营勇粗规，先去老弱、洋烟、贴班、贴差虚冒等弊。再仿另拟补勇之法，认真选补，由壮及精，以立其基，不贪多，不躐等，更不必打似是而非之官话，上烦钧览，自有饷不虚糜、兵归实用之明征。此时再请复兵或改勇为兵，皆顺而易；否则，有名无实，仍同掩耳盗铃，糜饷事小，贻误滋大！虽同寅畏忌不言，台属重在中外交涉，一经窥破，难免启侮于外人。如驻防鹅銮鼻守备带兵百名，离防日久，致令税务司借口呈报总理衙门，咨烦宪廑，是其明证。即营员强为开脱，而防兵难靠，中外固已共知。璈职膺兵备，利害切己，不敢隐默不言。仰祈预筹救正，并祈略其迹而鉴其愚，不胜感悚屏营之至！

　　六七、函致福建藩司沈论存饷点验由（光绪九年七月十八日）

　　仁兄方伯大人阁下：万年清来，奉到六月十二日、二十七日两次惠书。回环再诵，益见情挚语真，感激下忱，何可言喻！弟素来从公，祇务脚踏实地，不敢蹈空。兵事、饷事，皆利害切己，苟有所见，尤不敢稍涉依违，致贻后悔。踏实在此，招尤亦在此，亦生性笨拙使然。今日事体不言，于心不安；言则薄愬逢怒。日昨「复设炮队」一案，明知事在必行，行则枉费；而复为是琐琐者，亦聊以尽不欺之心。听与不听，权操自上，何敢稍违？所苦者，母天不谅，不论公私，不别是非，批在文外，欲加之罪，何患无词，要非属吏所敢置辩。兹炮队既已划开，不关弟事，弟亦乐得卸责，已移支应局照办矣。来示婉转推移，有神无迹，实具无缝天衣之妙谛。如弟粗人，一遇公事，神迹毕露；敛迹于神，又能全公，何能做到！与其动辄得咎，似不如不理为高。

　　昨奉宪函，以越事未定，饬将台防布置情形，缕晰覆陈，以凭覆奏核办，勿作纸上空谈等因，是上宪有实事求是之意。虽战事断不至有，亦应镇、道会商，筹布会详，方为正办。弟即往商吴镇军，将因地制宜、筹兵筹饷、储人材、备军实、杜内奸等大纲，与之斟酌，请渠主稿。意似谓然。继接镇军函示，以院文并未声及议覆，未便擅发议论。即函内止有就现有兵勇筹布覆达之句，核与弟处所奉宪缄不符，或另有函致镇军，亦未可知。弟复会商，以现有兵勇防务，弟前「改勇为兵」案内，分别详叙，「内防尚敷，海防另议」等语。今日正议海防，似不当虚词搪塞，恐难复奏。不如实筹布置，会详为是，仍请主稿。镇军推让如故。议以各具一稿，会核再上。恐弟看题太实，所议又不中式，奈何？奈何？

　　宪批：「营务可委，亦可撤」。赵孟之能贵贱，弟岂不知？撤营务，即撤台道，弟正求之不得。祇以年逢大计，海防又紧，臣子之义，无可致辞。不然，前此所商之信，弟已早有去志，何待逐客之令咄咄逼人耶？今日之事，欲去不可，欲就不能！设一旦海疆有警，上下牵制，同此一糟，诚不值耳！老兄何以教之？

　　第二书论弟致怨之由，具征明察。承云『存饷点验两层，有所未便，抚军亦会谕及』等因，尤见爱深虑切，感更难名！查存饷本楚军旧章，弟由浙而甘，未尝稍改。及到台湾，本欲改发现饷，以省烦劳；因岳营弁勇深知有益，再三恳请仍旧，乃允照行。并见台营疲困太甚，遂议行一律照办。此事本不便营官之私，又增局员之烦，而于兵勇实有大益。向来台营不讲营规，各勇一得现银，俱以嫖、赌、洋烟为事，任意花销，莫能禁止；其弊一。当勇数年，一经假革出营，即成空手，无资回籍，因而流落，为乞、为匪，无所不至；其弊二。各营月领全饷，不全给勇，营官私挪亏空，一经撤营，勇饷不能清给，动辄鼓噪，上年撤李定勋之营，是其明征；其弊三。营官领得现款，贩卖洋烟百货，押勒销售，盘剥勇丁，克扣殆尽；其弊四。虚冒勇缺，无从稽查，饷是勇非，有名无实；其弊五。勇无存饷，无所顾恋，任意为非，甘犯纪律，设应惩办，即便潜逃；其弊六。各勇能积现银寄家者，百无一二；若有余积，非勾引为奸，即被窃借骗，终归乌有；其弊七。当勇滥花滥借，积欠无还，给以一逃了之，甘当游勇；或随别营，私开赌场、烟馆；或此逃彼招，冒名应点，无害不有；其弊八。有此八弊，无论何人，无从整顿，惟有存饷验给一道，尚能挽救前弊，十除七八。弊除则利生，彰彰明甚。来示止言回籍川资，不过利勇一端耳。初行之时，台湾营官自知不便于私，因而四布流言，■〈畾冖心，上中下〉惑勇丁。发出存饷票，并不照填给勇。于是勇心疑惑，以为存饷无领，或有减成等事。又谓人死则饷空，疑议颇多。既而旧营官之贪而坏者，渐渐自去，屡次假汰勇丁，来郡点验，领取存饷，丝厘不少，又无留难。出营之日，忽得巨款，为向来所未有，莫不喜形于色，此发饷委员历经面禀者也。他如在营患病有存饷者，并准营官随时支给。此时留营之勇，亦尽知其益，并无违言。如不见信，此后除押解游勇外，遇有台湾假革勇丁、票遣内渡者，随可传问，必不言存饷之害，且多般感激，盖以昭明信也。

　　至送郡点验，此乃杜虚冒、克扣等弊之良法。盖勇丁出营点验箕斗，前此因无勇可验、而冒饷不能领者已有陈安邦等营，存银具在，报明有案，则不能随便雇倩冒领饷银；而逃亡假革，亦不能匿不报闻；且随点随送，更免流落，其益甚大。惟广东人多经请托，不肯过海，甘当游勇，已据通报命盗两案，尚有数案在逃。承嘱免报者，具违章之害，确有明征。甘军旧定章程，路隔一、二千里，尚且送验点给其饷数，即于出营之日截止；在途行走，皆自备资斧。台湾除花莲港外，俱不过数百里，其截饷以到郡点验日止。验后待船，如肯在局守规，每日每名另给火食钱七十文。其体恤勇情，可谓优渥。虽截银较甘营为宽，而较前此台营之冒滥为严谨矣。至道里之远近，各有程限，随到随点，并无守候羁滞之苦。昨又通饬各路，明定程限，又另展阻水、患病等期。事求其通，情准乎当，似亦无所不便于勇者。想我公于善后局，历见文报矣。至于箕斗不符，即扣存饷，章程中不能不如此严定；其实除陶茂森粤营确有顶冒不符之九十三名，业已从宽给饷外，其余绝无敢以不符之勇，来冒领饷者。自开办至今，并未扣除一名。凡此谣言，皆不便于私者之所造，此外造何谣言，弟更不知。惟「做日和尚撞日钟，毋贻法坛羞」而已。

　　弟今孤立海隅，进退不能自主；所赖成全教诫、稍减愆尤者，惟公忠在抱之抚军与我公耳！来函种切，不能不缕晰陈明。究应如何免其迹、全其公而不受其害，弟实力竭计穷，伏祈明晰赐示，不胜感祷瞻依之至！

　　再各营存饷，按月由支应局提出另存，各有委员经管，并不由弟经手。各营缺额均报支应局扣存截旷，均有实数可稽。各营操练，除做工外，每日早晚仍蹲装打把，并分操刀矛各技，具有实功，却无闲旷。惟分防路远，未能调齐，合操大队，为饰观之具文，亦限于势之有所不能。现已通饬各营逐月报查，将来或派队替防调操，或随时委员分路查看揭报，似亦慎重营务之一道，已于另详缕陈矣。惟夫差等费，恐不免稍有多用耳。凡此之类，上宪皆有疑虑存其中，故并及之。

　　六八、禀复张中丞省中物议确指何事并台事利弊情形由（光绪九年五月十五日）

　　敬密禀者：前此连奉慈谕：『省中物议甚多，须稳立脚步。应行清理案件，须督饬地方官赶紧清理』各等因。奉此，仰见宪恩优渥，略分言情，感沦肌髓，何可言罄！职道自惭谫劣，本无能为。闻命以来，再三省惕。窃维任事年余，于地方应办事宜，靡不竭尽愚忱，仰体宪意。虽各案情形不同，有先禀后办者，有边办边报者，有汇案申报者，究无不权其轻重缓急，一以有济于公为主，似无立脚不稳之处。省中谣传，奇奇怪怪，无所不有。从前所闻，或已蒙宪察，或当一面回明。要不知省中所见，实有何失，致招物议，尚求详赐训示，俾知改勉，尤此心倍切感铭者。此外尚有亟应登覆各件，早经具稿；因三月一病，至今尚是勉强撑持，稿中事理，仍多罣漏，未敢冒昧缮呈。一俟试事告竣，谨当逐一上陈。肃此先申谢悃，敬求恩诲。

　　敬再禀者：窃职道履任以来，见台湾应兴之利，应除之弊，不一而足，颇思有所振作，仰副列宪知遇之隆。乃到台既久，臂助乏人，一切应办事宜，尚多踌躇。正抱愧歉，不谓天高听远，始曰「百务并举」，继曰「文武不和」，又曰「官民不和」及「法立弊生」。如果实有其事，咎无可辞。但事中委曲，全赖在上之明察，而后在下有所措手。如职道与吴镇，素无嫌怨。虽于营务公事各有所见，谓为不同则可；若谓不和，即还质吴镇及各将备，恐亦无词以对也。如兵营积弊，姑不具论；即勇营前此虚冒额数，自一、二成至五、六成不等，确有案卷可稽。老弱、洋烟、盘扣、盘剥，犹其余事，岑前宪深为虑及。职道谨仿楚军成法，设立箕斗、年籍清册，酌存饷银，出入点验，分别赀遣，皆为除弊消患起见。行之年余，祇见其利，未见其弊，惜未能一律通行耳。如谓官民不和，其它无论已，即如各宪巡台，各县控案自千余起至数百起不等。七年秋，岑前宪在台时，抢劫频仍，控案如故，即台湾一邑，亦尚有三、四百起之多，固因地方多事，而吏治亦可想而知。职道抵任后，本此惩恶劝善、实究虚坐之常例，先就近邑试行，似觉不无小效。至我宪东巡，闻首县控案仅有三数十起，各属亦少抢劫，是其明征。他如筹饷一层，道库入款增多，出款减少，皆确有报案可稽，想均在列宪洞鉴之中，更非谣言所得而乱。然此皆分内事，原不敢上邀恩睐；而力尽筋疲，省中又滋疑议，临事回首，未免寒心！明知知遇难酬，终恐为病所阨。他日瞻依得遂，或可图报涓埃。余已详载前后另禀，兹不赘渎。

　　六九、禀奉饬查覆营弊原委大致情形并呈各营截旷银数清折由（光绪九年八月十四日）

　　窃职道于光绪九年六月十六日奉宪台牌开：『照得本部堂访闻台湾各营勇丁，除庆祥三营、飞虎左营而外，每营短少百数十名或八、九十名不等；李副将胜才所带一营，缺额尤多。其中是何缘故，果否与截旷数目相符，应由台湾道查明禀复。所有新募楚勇，原为充补裁汰缺额之用，并非添设营头，现已到台日久，应照各原营旧额分别归补足数。究竟何营存留旧勇若干，挑补新勇若干，其新到之勇是否一律归补清楚，务须迅速厘定，详晰通报。至管带各官，除副将李胜才、从九刘荫南已另行批令撤换外，查都司李官林，尚少历练，不能得力；守备周如松职小无能，吃食洋烟，未便稍事姑容，应一并撤去管带。所遗各差务，即由该道遴委接带。如无人可委，即禀请由省派委，以肃戎行。其余各营管带官及此次改委各员，能否得力，仍由该镇、道随时察看办理。现在兵部奏奉谕旨，饬令截勇节饷。本部堂以「台湾海防紧要，现存弁勇实难裁减」复奏矣。该镇、道务念时难，力求实济。并饬令各弁勇认真操练，以期缓急足恃，饷不虚糜，是为至要。合亟牌饬遵照办理，并将奉到日期报查』等因。

　　奉此，遵查台湾前后山营勇驻防日久，疲弱固多，而吸食洋烟尤复不少，是以遵奉宪饬，认真简剔，分别汰留。除庆祥、飞虎等营不计外，其余各营陆续假汰并亡故勇缺，或数十名至百余、二百余名不等。缺多，如飞虎前营前报汰存仅四十四员名，镇海右营先尽老弱洋烟汰去一百六十七名；复准吴镇另开名条，将挑存壮勇假去五十六名，仅存七十四名。内有旋汰旋补，或已汰未补，及升调降补者，营中进出日期，后先互异，因之报缴截旷，多寡不同；而按名核饷，数目相符，逐月文册，均经声登呈送宪鉴在案。至岳营原系职道随带坐营，自西北来，不特并无缺额，且随来旧部甚伙，当令李副将胜才收养营中。并随后续来者，亦令择尤收养，由道筹给伙食，饬同差操预备。各营更调拨补之需，多寡无定，其进出缺额，随时开报，由职道亲加点验，且常传署当堂点名发饷，籍申训戒，从无虚缺不报之弊。李胜才从征已久，似不致顿越前规；职道近事躬亲，亦不致竟受欺罔。今李胜才虽已回籍，皆有案册可稽，常见勇浮于额，并无「缺额尤多」之事。缘岳营驻防附郭，差事最繁，除操练与养病外，常有数哨、数队或数名不等在外分路巡缉及查办公事，或派各处修路、筑堤、浚渠、架桥、转运、力役、修造、土木各工作，一为保助地方，一免逸则生淫。诚以选勇首重气力，气力强斯能工作，令工作即所以操练气力；断无有当勇不能工作而能打仗者，是工作与操练并行不悖，而功实倍之，亦楚军成法。职道向来遵行有效，岳营至今照行。抵台年余，从无全勇安闲在营一月者，故岳营弁勇较各营为最劳，亦较各营为最强。该额缺因较各营为最少，缺少则报自少，而宪闻「额缺尤多」。合之各营缺多则报亦多，而宪闻犹为短少，自系报不符缺，疑有虚冒，则职道局报不足凭可知。乃蒙宪台优涵，不加严谴，仍令由道查覆，是格外假以体面。职道岂不知恩？惟营务章程，系职道详定，营勇一进一出，系由职道点验。额缺由局汇报，又系职道该管。定章所在，词简意赅，虚冒各弊，不禁自绝，核与往年查报营勇仅有八、九成至四、五成者，固有天渊之别。计自七年秋任事至本年四月底止，已报缴截旷银十万五千一百九十余两之多，而防务倍觉严肃。自以为守约施博，赖有是道；虽劳怨兼任，可告无辜于上下。不意除弊愈真，宪疑愈甚；验报既确，而访查偏多！但请调查月报，宪鉴自明。或疑局报之虚，不如人言之实；即再奉查，亦不能于躬亲核实之外别有所查；即再据实照覆，窃恐疑为回护前非。若竟以亲验之实事，反加各营以短少之疑罪，各营亦必不受，尤恐使奉公唯谨之将士，转为寒心，非所以整励戎行也。况不归点验之飞虎左营，于未改小营以前尚照旧规月报，截旷三、四十名不等。及奉改小营以后，则与不归道统之庆祥等大营，从未报旷缺一名。较之道统大小各营随缺随验随报，已有虚实之判。而宪檄偏除庆祥各营不计外，专于额缺尽报之道统各营，还诘以短少之故，职道固愚，亦甚不解其何故也。

　　营务一道，职道固不敢强不知以为知，亦何敢矫真知为不知。凡舞弊与不能舞弊之故，皆包括于定章之内；违章则无弊不有，照章则百弊潜消，迭经禀呈，已极明晰。其扼要在存饷点验，其责成在点验之人；若专责非人，则定章仍同虚设。今各营官既遵定章办理，自不能于定章之外再加苛求。每绎宪饬，明知定章无弊，亦无可复加。所疑者，固不在定章，而在职道；尤不仅在营务，而在地方。所以谆谆于营务，可委亦可撤。自以营务与地方息息相关，撤营务即撤巡道，使职道知所贵贱，毋得规规于官守言责以自误耳！职道于荣辱关头，何竟不知回避？亦知监司忝列，非同不甚爱惜之官；顾屡冒疑似罪名，亦复何颜立于军民之上？特以谬荷知遇，义无可辞；直道事人，敢忘三黜？猥承明训，倍切悚惭！祇以在官一日，即有一日之责成。台道事本繁难，断不能以无事为事；现值海防吃紧，尤当内外兼筹。职所应为，自谓必尽所为而始安，却与宪斥必恣所得为而后快，两相似而实相反。夫以可疑之人，远居繁剧之任，宪台既不便亲观其行，同僚又不便尽遂其私，非议之加，有何底止？宪台固疑不胜疑，职道亦覆不胜覆。覆而不详，则疑终难释；详晰缕覆，又情似顶撞，不亦动辄得咎，手足无措乎？当此力竭计穷，终恐难尽职守。宪台心多过虑，并非垂念地方。然与其寄耳目于旁人，转致是非变乱；何如设监临于就地，可期上下相安。况宪台所屡加疑诘者，祇在营务之点勇发饷与职道用人、治事三大端耳。应请宪台特委亲信兼明白事理之员三人来台：一为总理，点验各营兵勇事；一驻道局，总理各营发饷事；一驻道署，总查职道出入言行事。所委点验发饷之员，饬令逐营验清，按月具报。委查道署之员，饬令逐日查记，按旬具报。并请颁给各该员关防一颗以专责成。职道于应办公事，仍照常随办随报；不得以委员在地，稍有诿卸。如查有道局所报与该委员所报不符，然后指名确查虚实，照例分别究坐；庶罪出有名，彼此皆无所逃遁。在宪台信任有赖，不致复惑于浮言；俾职道得以专力办公，亦免长挂于荆棘。斯上下省却许多无益之虚文，可专收整治地方之实效。且职道之果否争权、办事任性、不洽舆情、任用私■〈目匿〉、损威扰民及独行其是、违道干誉各虚实，皆可不辨自明，尤于上下体制，地方安危，顾全不小。

　　至选将本难于选兵，选兵祇须强壮，选将必求谙练。愚如职道，本无知人之明，何敢轻言选将。抵任之初，接见台属各营将弁，详加察访，自爱者固不乏人，不力者亦所常有。遇有管带缺员，不论异乡、同乡，先择其不吃洋烟、曾经战阵者，或稽前案，或考近事，大都以朴实为体，勇干为用，酌量委任，以策后效，而品职大小不与焉。诚以职大才大而心愈小者，此等将才求之难得。彼职大心浮，如岳营现有之同乡提督总兵龚祖辉等，尚不乏人，仍充马勇亲兵，拟派哨长，犹难称职，何论营官。前详由岳营哨长委带飞虎中营之总兵刘金峤，亦因办事欠妥，就病撤回，不稍姑息。他如职大心大，习气反深，徒以老手自居，置分内事而不理，既不安于小就，尤不愿就范围，设冒用以博虚名，必贻误以受实害。且现在台营既循定章，再难弊混。营官净领办公薪资，除公用外，每月所余不过数十两，此外涓滴归公，毫无可冒，较未定章以前，月赚得盈千者，苦乐悬殊。一经核实，水清无鱼，故职大者多不乐于从事，陆续请假告辞。职道不敢强留，随准退代委代之人。职小如从九刘荫南，年已三十，似非年轻，委代飞虎中营，系照光绪四年从九柏家贵管带潮普营勇驻防南路成案。守备周如松，当哨官时，禁烟甚严，并无吃食洋烟之事，委代绥靖中营，系照四年七月间守备吴奇猷管带健勇营并现在管带澎湖炮营守备梁璟夫成案办理，并非私倡新格。合之镇海前营都司李官林，原系同乡旧部，虽无异才奇能，而不吸洋烟，能战能守，实为职道素所相信。委带各营，皆能恪遵定章，未敢稍踵前此虚冒等弊，并未见有不可姑容之事。李胜才、周如松元于未奉饬撤之先，早请病假，详委更替，现已回籍。刘荫南所带营勇，亦早交卸，职道因该员在花莲港查理垦抚事宜，颇为着实，亦觉得法，尚拟另委襄办山后公事。李官林屡请病假，职道亦因其朴实可靠，是以再三慰留。今既奉宪特饬并撤，自应凛遵。况刘荫南本系同族，虽军营无回避之例，而时事有必避之嫌，已遵将刘荫南、李官林并撤回籍，委员接带，另肃详报矣。又有管带绥靖左营留浙尽先补用李游击立纲，亦系旧部，兼有瓜葛，早经请假。职道因其临阵勇敢，办事勤能，且驻防彰属水社一带，番民均觉慑服。又令查勘埔里社至南北投、东势角一路垦抚事宜，稍有眉目，暂未便易以生手，转滞事机，是以勉留在防，会商文武筹办，一俟该营帮办游击周嗣香熟悉情形，如能接管，即予交卸；否则，亦当另详委代。又有管带绥靖中营总兵杨开友，在台多年，人尚猛勇，惟办事不免粗疏，且常在病中，已委守备周迎春前往帮办，能否整理，再行察看。此外道统各营官，均尚循分供职，将来有无违碍事故，非可逆料。缘台属本有乏才之叹，遇有更调，颇费搜求。去冬曾请由省拣派熟谙营务之员来台差委，未蒙允派，不能不就地取材。职道以为人材者，天下之公物也，求材宜广不宜滥，用材宜真不宜刻，祇求范围不过，自得各尽所长。应请宪台遴派曾经战阵武职二、三员来台差遣，不拘官阶大小，但期朴实勇干，俾便节制而资得力。其前在台带勇托故回省及籍隶湖南者，并请免派，以远积习而杜疑谤。

　　以上所陈各节，头绪纷烦，皆为宪虑所关，不敢隐漏。虽言皆为公，又不便遽登公牍。如蒙采纳，再当分案，叙具简详，听候批行。除募补新勇业已专复外，所有奉饬查覆营弊原委大致情形，并附陈各营截旷银数清折一扣，合肃芜禀。

　　督宪何批：察阅来禀，知该道之坚于自信，不受人言矣！本部堂祇期集思广益，有疑必问；该道辄以问诘为多事，查覆为虚文，词气失平，不值与辩。惟查营务处之设，始于光绪元年，经沈大臣委令该道办理。其时该道非台湾巡道也，可见营务不定归巡道。且统领亦无兼营务处者。该道乃谓「撤营务即撤巡道」，是何言欤？台湾公事，向归镇道会办。该道与吴镇尚不能和协，若再派员总理各事，乌能相安？请设监临三人，从来无此体制，亦岂该道所当擅请耶？前檄撤换各营官，仍令该道派员接带，可见无所爱憎，毋庸曲为饰辩。惟守备周如松如果并无吃食洋烟，本部堂不难引咎；惜其遽先回籍，不能水落石出。至勇丁兼工作，原可习劳；然不得专事工作，竟不操练。务须定期操练为要！所称截旷一项，已报缴十万五千余金，现在已用若干，尚存若干，即查明列折通报。此后不得随便开销。据请『遴派武职数员赴台差遣，前曾在台及籍隶湖南者，均请免派』。查留闽武职湖南人最多，到过台湾者亦复不少，舍此两项，更无可派。试问该道现用武职中岂无湖南人乎？岂无先在台湾者乎？所请如此，本部堂所不解也！夫为政不在多言，能言不在负气，其它琐屑，无庸深较。本部堂所切望于该道者，辑和人心，慎固疆圉而已。愿平心静气思之！来禀谓『言皆为公，不便遽登公牍』。殊不知公事公言，何不可登之有？此禀应即作为公牍，连同印封备案，仰即遵照

　　七○、移商各军营病故勇丁葬费由（光绪九年九月初十日）

　　为移商事。为照饷糈至艰，经理者贵实不贵刻；死生至重，抚恤者宜溥不宜偏，此理财之大端，亦驭众之要术也。台湾地方，远居海外，水土恶劣，疾病较多。从前山后暨南路恒春、北路苏澳各军营，病故勇丁，每名给埋葬银五两，恩至渥也。既而日久弊生，军营之冒滥，无所不至：或本无此勇，既冒生粮；忽然报故，又冒死恤。种种情弊，皆在意料之中。所以张前升道，急思补救改章，以弁勇在营病故，尚有应领饷银堪资棺葬，不必动支正款，以昭核实。且查各营报故日期，皆在二十日以后，难保非以早作迟。其有存饷者，由营垫发，可于存饷归款；无存饷者，本月饷银未必生前领清，似应有此葬费；倘实无存饷，即在该营截旷项下提给等由在案。

　　现查冒滥之弊，自点验存饷章程既行，营官肯顾身家性命者，断不敢再蹈前辙。故勇存饷，近又通饬道统各营，由其可靠戚属具结请领；无戚属者，仍行知原籍地方官，传知家属，自行请领，或汇兑具给。营官饷不入己，即亦不肯以早作迟、空干虚冒之咎，其冒报死亡，更无其事。此后弁勇在营病故，倘再按照改章，由其存饷项下扣出葬费，在官中所省无多；试为亡勇设想，远投重洋，身死异域，所存之银，祇有此数，其家人父子，领得此饷，则为死生长别之钱，而其中又因葬费扣去数金！倘国家概无恤历之恩，固不必说；今在营病故之文武职官，均得请恤，独在营病故之勇，以数金为葬费，仍从存饷扣出，未免偏而未溥。至于截旷提银，原似未动正款，其实截旷亦在库中，皆系公款，名异实同。倘海防稍有吃紧之时，旷缺必须招足，亡勇葬费，更从何出？此等名正言顺之款，必于截旷提给，似亦名实未符。

　　职道拟嗣后山后亡勇，仍给银五两；山前亡勇，给银三两，以资安埋。惟必遵照道统各营章程者，始得照银请领；其不遵道章、不归点验存饷者，仍照张前升道章程办理，不在此例。此事有关支发，未便由道擅办，拟详请宪批遵行；又不知宪意如何，未敢率尔请示，特先移商。为此合移贵总局，请烦查照核明。如有可采，即请酌议，详候宪示饬遵，并祈见覆施行（移闽省善后局司道）。

　　七一、禀复内渡委员所陈折略各情形由（光绪十年三月二十二日）

　　敬再禀者：奉宪谕有『内渡委员开陈折略，其事未必尽实，摘录数条，俾资留意省察』等因，仰见我宪台明鉴高悬，燃犀毕照，公诚开布，谴责弗加。自顾何人，感悚交集！惟折内所开，有似是而非，并有全非者，敢为我宪台约略复陈之。

　　查「安平添设士炮台」一节：该处土炮台三座，曾经履勘，不过修葺，并非建造。已商由安平周协，领银八百两承办，将次竣工。新招炮勇，业经到齐，系属新旧参驻。

　　查「添募土勇，改旗为营」一节；上年十一月间防务吃紧，除山后飞虎中、飞虎前两旗照旧外，均饬募足。原于改旗之初，预备有警，仍使复营地步。且成军前后不一，并无旧年十二月二十二日齐报成军之事。确有先后，详案可核。各营募补土勇，原拟参用练习，以开台地风气，免长借材异地，屡经陈明。无如该土勇野性难驯，每于各营开差时，仍多逃逸，实不可靠，因仍补外来客勇。至缺额，不论何营断无累月不缺之数。惟道统各营，随缺随报，确有支应局月报截旷名册可稽，非同别营进出不归、点验私没截旷者可比，亦屡经陈明。

　　查「水勇恐难成军，渔团尚无影响」一节：招募水勇，原期水面得用，必能泅水一、二刻之久，方准收入。如有滥招混报，验出着营官赔缴口粮。仍照详定陆营募勇章程，系属正办。缘募一勇，务得一勇之用。与其滥募不能战守，何如不募，免致虚糜。今仅澎湖已报招成，尚未定饷。台南虽已拟招，并未成军。因水勇用法多端，招亦不同，非可轻视。拟以水勇为渔团之纲，即为各海口之目。逐口选勇，就勇联团，就团防口，已非仓猝能办。有水勇而无船筏，勇亦无用。若造船筏，费又不赀。既须寓船筏于募勇之中，又不便加饷于陆营之外。此系创格，其饷章船价，有关报销奏案，何敢轻率举办，有如该委员所云「执见苛求」者。是以通盘筹划，煞费推求，恤耽迟、少耽错耳。章程具在，呈核自明。

　　查「起盖机器火药局」一节：上年奉准之后，委游县丞学诗赴沪采购机器，早经详报。游学诗尚在沪局仿造机模，迄未回台。现已分派委员平基购料，先造围墙匠屋。惟机器各房，必俟机器购到，方可如法起造；否则不能合用。职道犹不致放手径办者，以城内设局，机器各项能否摆布，拟俟游学诗差回再酌。缘此举重大，何敢急遽从事？诚如宪谕『七年之病求三年之艾』，亦既迟矣，可再错乎？况此项工程并非郑把总超英承办。该把总系在南门外制造火药，已有数万斤，试与省运土洋药相埒。

　　查「东南门移营」一节：东、南、北三门外离城一、二里，现俱改筑土垒：南驻杨提督金龙所带恪靖仁营，东驻章提督所统淮军两营，北驻杨署镇所带巡缉营。均系官建茅房，营自筑垒，均就完工，系备各路游击之师，并无移拨一营之议。

　　查「镇海左营匠勇在军工厂修造物件」一节：光绪七年九月间详报：『招募浙江台州泥木匠勇一百名到台后，编作岳营副前哨。嗣拨归镇海左营，分扎狮头社军工厂等处。常饬起造鹅銮鼻、旗后、东港、扑仔脚、郡城内外演武厅各公所』。详报有案，省费不小。暇则一律操练，不论何营何匠出身，有无余力，在营小作，应听自勤自便，皆不在犯规查禁之列。

　　查「岳营、镇海前营并未操练」一节：该两营均系道统，岳营本胜前营，除因公工作外，定章逐日雨操，间操大阵，各勇刀、矛、鎗、炮技艺，无不娴熟，共见共闻，何谓并未操练？各营皆令常操，何又偏指岳营、前营？更不可解。

　　查「开补勇丁，须由道酌准」一节：台营积弊，原在强去弱留，进出太滥。前此屡奉宪饬「汰弱留强」，何以疲滥如故？端由各营此革彼招，徇私枉纵耳。非得严正统领，主持其问，安望有整顿之日？道统各营，凡有汰出补入，皆亲委点验，强不准汰，弱不准补，不准一名含糊。本正源清，台营始有起色，然犹不敢信前弊尽除；而较前此积弊，固已十除其八矣。此外不归点验者，其弊亦何待言。现拟各外营一体存饷，有补勇者，由各路统领就近照章点验补入，仍归道局核饷验出，庶防营一律整齐，而月饷藉可舒展，是在各统将共体时艰耳。至各营假勇送验出营，行路均仍给饷，曾经禀定远近程限，已极其宽，于勇最利，何谓勇不悦服？

　　查「炮勇存饷过多，营官掣肘」一节：道统各营，除病假、汰革请给存饷回籍外，并无求给存饷者。祇有安平、旗后炮勇常请通融给发，谅亦惯习使然。安平炮台，除九年年底准给存饷六百余两，截至本年二月止，仅存一千三百余两。旗后炮台截至十年正月底止，计存饷银一千八百一十两。本年二月分并无扣存。原折三千、二千两之数，亦甚不符。且人在饷积，人去饷清，道统各营皆然，何独该管带反为掣肘耶？

　　查「东港、枋寮无勇防守」一节：东港地方，原议将镇海右营移扎，以联恒春、凤山之气。因三条仑屯兵，添换未齐，暂难抽出。现饬先在东港筑垒造房，俟屯兵替防，即行移扎。至全台应防之处，何止东港、枋寮？若逐处扎营，不特无此兵力，且有碍要防。前申复「台防大致禀」中，已将择尤扼驻、虚实互参情形，并调镇海左营移扎恒春、镇海前营移扎凤山林仔边居中策应，禀复在案。固非该委员所及知。

　　查「存饷营勇，均不悦服」一节：当初令存饷时，营官自知不便于私，因四布流言，以「存饷终不给领」蛊惑勇丁，容或有之。既而旧管官之贪而坏者渐去，屡次假汰勇丁来郡点验，领取存饷，丝毫不少，又无留难。出营之日，忽得巨款，为向来所未有，莫不喜形于色而去。他如在营患病有存饷者，并准营官随时支给。营勇尽知其益，并无间言。有何不悦不服？其故勇存饷自九年六月以前，均由营官领讫。嗣闻前此各营哨官干没此项甚多，致该勇生死抱恨，本应将前领干没各营哨官一律查追参办，一雪隐恨；奈各营名册向不注明住址、亲属，预留混冒地步，无凭清查。因即刊定册式，颁饬各营填驻。凡遇故勇存饷，应查明该勇籍贯、住址，有无可靠亲属；如能文托寄家者，有无的保，详开送核，听候移知原籍地方官转谕该家属知照。或无家属，亦候另查汇寄，以杜捏冒。务使故勇饷不落空，生顺死安。前于「申复法立弊生」禀中，业已陈明。

　　查「岳营、镇海前营并不存饷，各营哨勇不服，办理歧视，似非公道」一节：营务之弊，以疲、滥、虚、冒四项为最。自存饷点验之法行，各弊不禁自绝。此本楚军旧章，职道由浙而甘，未尝稍改；及到台湾，本欲改发现饷，以省烦劳。因岳营弁勇深知有益，再三恳请仍旧，乃允照行，并见台营疲困太甚，遂议行一律照办，此事本不便营官之私，又增局员之烦；而于兵勇实有大益。向来台营不讲营规，各勇一得现银，俱以嫖、赌、洋烟为事，任意花销，莫能禁止。其弊一。当勇数年，一经假革出营，即成空手，无资回籍，因而流落为丐、为匪，无所不至。其弊二。各营月领全饷，不全给勇，营官私挪亏空，一经撤营，勇饷不能清给，动辄鼓噪。前年撤李定勋之营，是其明征。其弊三。营官领得现饷，贩卖洋烟百货，押勒销售，盘剥勇丁，克扣殆尽。其弊四。营官哨长，虚冒勇缺，无从稽查。饷足勇虚，有名无实。其弊五。勇无存饷，无所顾恋，任意为非，甘犯纪律。设应惩办，即便潜逃。其弊六。各勇能积现银寄家者，百无一、二。若安分之勇稍有余积，非勾引为奸，即被窃借骟，终归乌有。其弊七。当勇滥花滥借、积欠无还，终以一逃了之，甘当游勇。或随别营私开赌场烟馆，或此逃彼招、冒名应点无害不有。其弊八。军饷优绌无常，平时稍有扣存，设遇军饷不继，尚有存饷可以支展。一年之饷，可展年半之用，实为上下两便。若月了一月，毫无存蓄，一旦缺乏，哗溃可虞，临警尤甚。其弊九。有此九弊，不特有害营务；抑有害本勇，并害地方。惟有存饷点验一法，足以挽救前弊。弊除则利生，彰彰明甚。道辖各营，一体照行，而于岳营稽核尤严。现查各营存饷，自六、七千两至一、二千两不等。镇海前营存饷四千余两。惟岳营存饷有九千五百余两之多。合共存饷五万一千四百余两，另行提存别库，以清款目，确有支应局饷册可查。何反独称岳营、前营并不扣存饷？

　　以上各节，该委员捕风捉影，原皆非是，尚可以不谙事体，信口雌黄置之；独此节反是为非，更指名歧视，似觉有心播弄，蒙蔽宪聪！在职道原不足惜，窃恐于台防大有关碍，用敢逐节陈明，上求垂鉴！此后仍当恪遵钧谕，随时省察，期无负宪台维持策励之深心。

　　七二、详遵议变通暂停存饷由（光绪十年四月二十三日）

　　为详复事。本年四月十二日，奉宪台会牌：『案据台湾刘道议详台地发饷章程，仿照楚军变通办理，扣存月饷，作为离营回籍之资。在该道立意系为体恤营勇起见。惟现值防务吃紧之际，湘、淮、浙、粤，营勇既繁，办理未能画一，彼此相形，已多借口。且募勇责令战守，全在人心固结，方能用命。按月扣存，不发全饷，徒启营勇之疑，未必皆能见谅该道苦心。应如何妥议变通，仰该道立即遵照查明全台发饷章程，酌量妥议复办。毋再稍存成见，致各营借口偾事』等因。同日，准省会善后局移同前由到道。

　　奉准此，查存饷本楚军旧章，实为杜弊良法，有利无害，历经陈明宪鉴。惟台营办理本难画一，故奉行者仅止道统各营。虽前请故勇葬费案内，准省会善后局以各营同在台湾，自应一律点验存饷，详奉宪批，准行移遵；转移去后，尚未一律照办。即道统存饷各营，除五、八、腊三个月本发全饷；其在营患病有存饷者，仍准营官随时支给，间有五、八、腊三月全饷外，遇有事故，欲于闲月再领全饷，亦准给一、两、三月不等。总计每年存饷名为全存四月，实存不满三月，较陕、甘各省办法，每年扣除三月全饷无给，仅按九个月额饷摊放内仍扣存三个月，候各弁勇假汰时点验找给，计每年不过发给六个月现饷；而台章实发九个月现饷，其存饷合计亦仅三个月，较外省尚觉宽裕，并无偏苦。特以存饷祇便营官之公，不便营官之私；亦祇便素娴纪律之营，而不便惯肆游荡之勇。前此营务太滥，或不免藉端造谣；现在驻台各营，颇知湔除旧习，而各勇身受其益，更无间言。是存饷有益于勇，彰彰明甚。

　　乃蒙宪台荩虑周挚，饬议变通，具征杜渐防微，慎固海疆至意。职道亦知救弊莫如点验存饷，而存饷必至招怨。原恐饷无扣存，勇无稽核，必仍致虚冒疲滥，百弊丛生。饷听花销，勇无顾恋，平时既难约束，临警尤虞溃逃。即库储支展较难，饷项亦未免棘手。然值敌忾同仇之会，重以上烦钧廑，亦何敢过涉鳃鳃，自干咎戾！惟有恪遵宪饬，将道统各营及安平、旗后、澎湖各炮勇，除将前存饷数截至本年三月底止、另案汇报、仍由支应局另存道库验给外，暂自本年四月起，停止存饷。仍随时察看情形，如果防务稍松，应否照章扣存，抑全台各营俱照宪台前批局详一律办理之处，届时再请示遵。

</div>
    <div class="pagination">
<a href="巡台退思录_page7.html">上一页</a><span>...</span><a href="巡台退思录_page3.html">3</a><a href="巡台退思录_page4.html">4</a><a href="巡台退思录_page5.html">5</a><a href="巡台退思录_page6.html">6</a><a href="巡台退思录_page7.html">7</a><span class="current-page">8</span><a href="巡台退思录_page9.html">9</a><a href="巡台退思录_page10.html">10</a><a href="巡台退思录_page11.html">11</a><a href="巡台退思录_page12.html">12</a><a href="巡台退思录_page13.html">13</a><span>...</span><a href="巡台退思录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
