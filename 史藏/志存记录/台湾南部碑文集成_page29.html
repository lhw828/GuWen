<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 29 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 29 页/共 85 页</h1>
    <div class="content">　　龙王为海渎之神，其与社稷、山川、雷火、风雨、城隍、厉坛诸祀，并载在祀典，为天下郡县之所崇奉也，由来久矣；而况乎海滨之邦，其所以卫民生于沧波浩淼之中，俾商艘洋舲各安清晏。至于甘霖滂沛，应时以兴，妇子不致怨咨，禾麻得以遂长，其为功德之隆，尤宜尊荣报享，家尸户祝也。

　　壬寅春，莅任斯土。下车以来，凡谒秩祀祠庙，见有漫漶破渗者，无不振新修葺之。偶因雨泽愆期，禾苗待槁，及齐祷于观音、城隍之神；而问所谓龙王庙者，缺如焉。呜呼！莫为之倡，虽灵弗彰也。春秋传曰：『凡祀，启蛰而郊，龙见而雩』，「龙在天」，而有「星在地」。宜为神则专主夫行雨之司者，惟龙王是凭依也。未有宁宇，灵何以妥？爰相其地于城隍庙西偏，有遗址数弓，购而辟之：中为正殿三楹，深若干丈尺，广若干丈尺，塑龙王之像居其中，并将向所缺祀之风火二神像附于左右两祠。殿之外为露亭，深一丈余，广与殿之中一间等。亭之前为甬道、为大门。亭之下东偏两室，为朔望炷香退息所。庙西界沟，地苦粉沙，缭以砖墙，墙基深五尺，长若干丈。沿墙之外护以堤，堤宽若干尺，所以固基址也。工始于道光癸卯年三月吉日，告成于五月吉日。共享金若干，除捐项稍资外，余皆本县自捐廉俸。

　　是役也，自动工后，天气晴朗，几及月余，民间望雨若渴。适上梁时，大雨如注，浃旬，沟渠沾足，人心欢忭，佥谓龙王有神，其灵爽明验，已肇其端。从此海不扬波，雨旸时若。凤邑人其宜思所以食其德而报其功，永无其极耳。董其事者，职员朱蔚、余葭莩也，晨夕指画，董率就工，功固不可没也，例得附书之于石。是为记。

　　道光二十三年岁次癸卯阳月，知凤山县事即补同知直隶州毗陵魏彦仪拜撰。

　　按：碑存高雄县凤山镇考棚内，高一二八公分，宽五八公分，花冈岩。卢尔德嘉「凤山县采访册」录之。文中壬寅，道光二十二年（公元一八四二）。

　　.元宵香灯石碑记（道光二十四年）

　　盖闻莫为之前，虽美而弗彰；既为之后，虽盛而弗传。缘我梅坑玄天上帝，由来久矣。稽昔自乾隆年间，先辈之人于元宵夜设立「柑灯」，生放微利，粒积香灯银项不少。始则李绍办理，次则邱勤接之，再则庄尚继之，后则庄源仍之，俱侵渔噬嗑。迨至嘉庆晚年，有本街职员刘深池出首，鼎力鸠集。于道光五年十二月买过吴天生等水田一甲五分，址在尾庄洋横山仔前，配圳水灌溉，东至刘家田横圳，西至刘家田并大路，南至刘家田路，北至吴家田；契价银二百九十员，亲立杜卖契一纸，带上手契二纸，共三纸；为中人吴芽，知见母亲黄氏文。于道光二十一年正月买过吴帝传等水田一甲五分并园一所，址在尾洋庄横山仔脚，配圳水灌溉，与前段毗连，东至詹、刘二家田，西至埔仔水沟，南至上帝公田，北至山脚；契价银二百八十员，立卖杜契一纸，带上手契四纸、圳路字一纸，共六纸；为中人吴兴宗，代书人王步云，公见人叶主何。此两宗田业，各有立契为凭，其递年所收租税，除元宵祭费外，所存之项，留为公银；倘有应用之际，当邀众议妥，方得取用，毋许滥开。第恐年久契没，理应勒石，以垂久远；俾后贤存阅，颇知来历之可据也。爰为立记。

　　大清道光二十四年阳月（缺）日立。

　　按：碑存嘉义县梅山乡梅东村玉虚宫，高一四九公分，宽七五公分。额镌如题。

　　.李文旺公碑记（道光二十四年）

　　同立石牌人李文旺公派下裔孙等。窃谓同气连枝，共承先祖创置祀业，已历多年。子孙众多，贤愚不一：有一二不肖，侵吞累欠，盗契私变，以致公庭。兹邀公亲、族众和息，公同议将祀业契券立在石牌，开列于左：

　　一、买李全、李鼎田一段，在竹仔门洋，年配大租四石八斗正。又一段田在崎头，年配大租六石一斗正。

　　一、买李清慎田一段，在无水坑圳头；又田一段，在过圳洋大路，年共配大租榖八石正。

　　一、买张允泉田一段，在南势沟，年配业主林李合大租榖三石五斗七升五合。

　　一、买李房田一段，在二埤仔底，年配大租榖五石七斗正。

　　一、买许万田一段，在埤仔底，年配大租七斗正。

　　一、买李崇田一段，在无水坑，二年配大租三石三斗三升正。

　　一、买李接生田一段，在过圳洋大路脚，年配大租三石八斗五升正。

　　一、买李锺田一段，在竹仔门庄后洋，年配大租榖二石五斗六升正。

　　一、买陈祯祥田一段，在过圳洋，年配大租二石零七升正。

　　一、买陈祯祥园一段，在竹仑坑口，年配大租二石正。

　　一、买李畅田一段，在过圳洋，年配大租五石正。

　　一、买郭福生田一段，在长寮仔洋，年配大租六石正。

　　道光二十四年仲春之月（缺）日仝立。

　　按：碑存台南县白河镇崎内里外崎内李氏家庙，高八四公分，宽五三．五公分，花冈岩。额镌如题。

　　.重修天后宫碑记（道光二十四年）

　　□□□□□□□□天后宫□□□□□□□□□□□□□□□□□□□□□□□而告之曰：□□也，□□□□□□□□□□□□外门□□□□□□□□□□□□□祀典因□□为里人□□□□□□□□□冬十月告成□□□□□□因风雨□□道光甲辰岁，里人倡议捐赀□□□土木之□金碧辉煌，视前为壮□□□□□□□□□□□□神光□□感通而保护之。□□□□□崇德报功，宜与斯役□□□也。今将捐□芳名，勒之于石，以垂永久。

　　石福升、施振荧同助石柱坏三对。林昆源号捐银六十六元。监生柳振春捐银六十元。张大□□□银五十元。陈恊吉号捐银五十元。李涌源号捐银五十元。郭□□号捐银四十元。蔡□□号捐银□□元。□□吕□受观捐银□□元。张振□号捐银二十□元。□□□□捐银二十元。刘仁□□捐银十五元。林□□□捐银十五元。吴□□□捐银十五元。□□□□捐银十五元。□□□□捐银十五元。□□□□捐银十五元。

　　□□□捐银十□□元。□□□捐银十□□元。□□□捐银□□□□元。□□堂捐银十□□元。陈荣丰号捐银十元。生员蔡志禧捐银十元。丰源号捐银十元。监生林振德捐银十元。复发号捐银十元。张胜记捐银十元。杨葵观捐银十元。黄包观捐十元。许妈文观捐银十元。□□观捐银十元。□□记捐银十元。

　　刘万益号捐银八元。庆兴号捐银七元。□□泰、□□□、□□□、□□□、隆兴号、文美号、金陵号、陈□□，以上各捐银六元。林其英、罗朝任、罗朝瑞、陈连招、吴虎班、恊记号，振升号，以上各捐银五元。

　　监生李兴龙、柳振春，林昆源号、施振南号、郭振泰号、张振顺号、利仁堂、林□□。

　　道光岁次甲辰年腊月（缺）日，同立石。

　　按：碑存高雄县旗山镇湄洲里天后宫，高一五七公分，宽七五公分，花冈岩。额镌如题，有瑞彩之雕饰。年款甲辰，道光二十四年（公元一八四四）。

　　.台郡银同祖庙碑（道光二十五年）

　　岁道光乙巳，皎亭李君游台归，以台郡城银同祖庙告成，请予为文以记之，乃告予曰：『郡城故有「同营会馆」，岁久而圮，仅存隙地。辛丑，戍弁陈青山倡议劝捐重建，职员陈邦英、高兴邦等协董其事。易其朝向，扩其地基，辟为前后两楹，翼以护室。中堂塑天妃暨吴真人、陈圣王神像。凡同人之来郡者，寓焉；及试期，士子寓者尤伙。颜其额曰：「银同祖庙」，实则「银同会馆」也。延僧供香火，若馆主人然。礼有之，「有功德于民祀之」。此三神者，本崇祀吾同，屡显灵异。凡同人赴台者，咸携香火，重洋晏堵，皆称神佑。分祀兹庙，礼亦宜之。斯役也成，民与致力于神，两得之，故不可不记』。又曰：『试期，南北士子赴试者，交毂联衽，鳞次麇集，兹庙苦不足容之，往往别投宿，不得相与乐群而敬业。予窃未满意。幸庙后尚有隙地可购，庶更有义举者为之倡捐而董其役；建后盖并护室以附益之乎？使予获再游台，则兹役也，予必肩其任，不使陈君等擅美于前也』。又曰：『台郡至我都始入版图，立学宫，崇祀朱夫子，士人始蒸蒸向化。及鹿洲蓝先贤以幕从征，凡所以立制度而式多士者，悉本所学，而见之于实用。以故年来文风日盛，登进士第者踵相接。苟兹庙后盖成，则予拟中塑五文昌，旁塑朱夫子、蓝先贤神像。不但「有功德祀之」，并以吉士人道学希朱、经济希蓝之思焉。先生以为何如』？

　　予叹曰：『善哉』！台湾孤悬海外，兹庙之如何崇敞，予何从瞻仰而记之？而李君所言，悉合于道，记李君之言，而陈青山等之义举、李君计虑之周至，与夫士子之所宜矜式，皆连类而可见焉。李君，名澄清，皎亭其号，予东也。生平有大志，好经济。岁癸巳，曾以幕从征张逆。丁酉，又随平沈基，以军功议叙而归。越四年再游台，两年而归。尚有志再游，故云然。

　　乡进士、例授文林郎、候选知县、举人陈贻兰撰文。

　　道光乙巳年三月（缺）日吉旦，董事陈青山、陈邦英、高兴邦、颜捷春，堪舆择地曾廷玉等同立石。

　　按：碑现存台南市中区银同祖庙内，高四八公分，宽四八公分，玄武岩。碑中干支：道光乙巳，二十五年（公元一八四五）；癸巳，十三年（一八三三）；丁酉，十七年（一八三七）。有副碑一，见「其它」类。

　　.新建萃文书院碑记（道光二十五年）

　　盖闻尊居北斗，□垣叶奎壁之辉；瑞映南天，桂籍司科名之事。我罗汉内门诸同人，崇祀文昌帝君，肇自嘉庆壬申年：捐金合朋，逐年轮祝，久已蒙庥有素。而未有宫阙以壮帝居，殊非所为灵爽之凭者矣。兹公议将所□积公项鸠齐，新建庙宇，特祀圣帝，足见尊崇；而东西两翼室，可令延西席，教子弟读书其中。将闾里藉以增光，而文运因而丕振者也。事关大典，禀请邑侯阎批准。爰是佥举董贡生黄玉华、监生萧作又督建，卜吉在紫竹寺西买田地，横直十丈，年带课榖二石四斗，诹日兴工；未几帐殿崔嵬，觚棱金爵，卓乎可观。成斯举者，□□□□□□□□圣神眷顾之意有在耳。至其庙貌巍峨，左环虎头山，右接龙潭井，异日文明焕发，士人虎榜龙门，不即此操券也哉？落成之日，榜曰「萃文书院」。□合勒石，以垂不朽。是为记。

　　钦加分府沙县学训导游化、子监生思贤、思深，贡生游大□、监生刘□辉、生员吕呈章、吕光华、乡宾黄同治、子监生黄玉□、生员尤瑞清、生员尤国祥、武生萧为旌、张廷璋、登仕郎陈式琛、乡宾李进□、生员吕维□、林美琴、萧永泮、游大绅、郭仕玉、刘廷贤、戴斐章、陈凤侣、郑云程、陈仕焕、林伯秀、黄光敬、游宗□、林青芝、萧一□、林德厚、张光义、李金尼、沈道坤、刘信燕、陈大宗，道光乙巳年桐月（缺）日立。

　　按：碑存高雄县内门乡观亭村紫竹寺观音亭，高一三八公分，宽七七公分，砂岩。文中乙巳，道光二十五年（公元一八四五）。

　　.咸乐碑记（道光二十六年）

　　盖自天地储精，锺神灵于湄岛；闾阎托庇，咸食德于海隅。于是立庙祈报，各处皆然。我茅港尾保开基以来，建祠奉祀，为合保禳灾植福；驯致民康物阜，盖已久矣。乾隆年间，圣旨敕封「护国庇民」。妙灵昭应，宏仁普济，福佑群生，是威灵之显著，视他处立祠尤不侔焉。迄今年湮岁久，栋楹梁桷不无腐坏，盖瓦级砖不无破残，倾圮日甚，无以妥神灵而庄观瞻，则重修不容已矣。爰邀集公议，捐资修理，随人勉力，厚薄有分，集腋成裘，虔诚则一。地虽仍乎旧基，模惟增其式廓，择吉兴工，观成不日。庶几庙貌巍然，绵馨香于勿替；神庥广佑，垂福佑以无疆。

　　谨将喜捐姓名铭左，以为后之好义者劝焉。

　　许荣隆捐佛二百元。林成美捐佛百四元。林合春捐佛百二十元。施光兴捐佛百二十元。徐妈鉴捐佛百二十元。冯巽阴捐佛一百元。陈和发捐佛一百元。郭德车捐银八十元。沈合珍捐银六十元。黄振旺捐银六十元。金胜成捐银六十元。廖国兴捐银六十元。刘卫观捐银六十元。邱克明捐银六十元。黄源成捐银六十元。蔡□等喜舍店地一所。许合顺捐银五十元。黄双盛捐银五十元。冯振元捐银五十元。冯和元捐银五十元。黄存观捐银五十元。

　　周顺成捐银四十元。林日茂捐银四十元。刘锦丰捐银四十元。洪正伦捐银四十元。刘长福捐银四十元。李从观捐银四十元。冯合盛捐银四十元。林唐观捐银四十元。黄元观捐银四十元。吴金源、冯兴元、许聚源、陈承吉、李乌狮、黄铜观、（下疑脱漏捐题之目）。谢德和捐银二十六元。陈明香捐银二十六元。谢开兴捐银二十四元。刘家合捐银二十二元。林逢源、金源兴、冯北元、金盛发、欧英观、林源发、陈和兴、黄振兴、杜罗观、杜□观、吴源胜、黄乌番、吴泉兴、胡映观、（下疑脱漏捐题之目）。戴允基、黄振淡、顺兴号、蔡恊振、陈新发、胡歪观、（下疑脱漏捐题之目）。周斧头、邱墙观、刘此利、谢家合、吕腾蛟、蔡涂合、黄家合、冯奇泽、郭□□、杨才观（下疑脱落捐题之目）。

　　道光二十六年桐月。

　　按：碑存台南县下营乡茅港村五六号妈祖宫，高一七四公分，宽七○．五公分，花冈岩。额镌如题。

</div>
    <div class="pagination">
<a href="台湾南部碑文集成_page28.html">上一页</a><span>...</span><a href="台湾南部碑文集成_page24.html">24</a><a href="台湾南部碑文集成_page25.html">25</a><a href="台湾南部碑文集成_page26.html">26</a><a href="台湾南部碑文集成_page27.html">27</a><a href="台湾南部碑文集成_page28.html">28</a><span class="current-page">29</span><a href="台湾南部碑文集成_page30.html">30</a><a href="台湾南部碑文集成_page31.html">31</a><a href="台湾南部碑文集成_page32.html">32</a><a href="台湾南部碑文集成_page33.html">33</a><a href="台湾南部碑文集成_page34.html">34</a><span>...</span><a href="台湾南部碑文集成_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
