<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 9 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 9 页/共 10 页
  </h1>
  <div class="content">
   贞观五年张蕴古为大理丞相州人李好徳【相好并去声后同】素有风疾言涉妖妄诏令鞫其狱【令平声】蕴古言好徳癫病有徴法不当坐太宗许将寛宥蕴古密报其防仍引与博戏治书侍御史权万纪劾奏之太宗大怒令斩于东市既而悔之谓房龄曰公等食人之禄须忧人之忧事无巨细咸当留意今不问则不言见事都不谏诤何所辅弼如蕴古身为法官与囚博戏漏泄朕言此亦罪状甚重若据常律未至极刑朕当时盛怒即令处置【处上声后同】公等竟无一言所司又不覆奏遂即决之岂是道理因诏曰凡有死刑虽令即决皆须五覆奏五覆奏自蕴古始也又曰守文定罪或恐有寃自今以后门下省覆有据法令合死而情可矜者宜録奏闻蕴古初以贞观二年自幽州【今大兴路】总管府记室兼直中书省表上大寳箴【易大传曰圣人之大寳曰位盖取此义箴诫也】文义甚美可为规诫其词曰今来古往俯察仰观惟辟作福【辟音璧君也周书箕子陈洪范之辞】为君实难【孔子告鲁定公曰为君难】宅普天之下处王公之上任土贡其所有【禹贡曰任土作贡】具僚和其所唱【和去声】是故恐惧之心日弛邪僻之情转放岂知事起乎所忽祸生乎无妄固以圣人受命拯溺亨屯【拯音轸屯诸伦切】归罪于己因心于人大明无偏照至公无私亲故以一人治天下不以天下奉一人礼以禁其奢乐以防其佚左言而右事【见文史篇注】出警而入跸【天子出称警入称跸警者戒肃跸者止行也】四时调其惨舒三光同其得失故身为之度而声为之律【史记禹声为律身为度注禹声音应钟律以身为法度】勿谓无知居髙聴卑勿谓何害积小成大乐不可极【乐音洛后同】极乐成哀欲不可纵纵欲成灾【曲礼曰欲不可从乐不可极】壮九重于内【重平声楚辞曰君门九重】所居不过容膝彼昏不知瑶其台而琼其室【桀作瑶台纣作琼室】罗八珍于前【周礼膳夫珍用八物谓淳熬淳母炮豚炮防珍渍熬肝膋】所食不过适口惟狂罔念【周书曰惟圣罔念作狂】丘其糟而池其酒【桀纣酒池可以运船糟隄可以望十里】勿内荒于色勿外荒于禽【夏书五子之歌其二曰训有之内作色荒外作禽荒有一于此未或不亡色荒宠嬖女也禽荒耽游畋也荒者迷荒之谓】勿贵难得之货【老子曰不贵难得之货使民不为盗】勿聴亡国之音【诗序曰亡国之音哀以思其民困】内荒伐人性外荒荡人心难得之物侈亡国之声淫勿谓我尊而傲贤侮士勿谓我智而拒谏矜已闻之夏后据馈频起【史记夏后一馈而十起以劳天下之民】亦有魏帝牵裾不止【魏文帝欲徙冀州十万户实河南辛毗谏帝不答起入内毗随而引其裾帝怒良乆曰卿持我何太急耶于是从其半】安彼反侧如春阳秋露巍巍荡荡推汉髙大度【汉纪髙祖寛仁有大度】抚兹庶事如履薄临深战战栗栗用周文小心【诗小旻篇曰战战兢兢如临深渊如履薄氷大明篇曰维此文王小心翼翼】诗云不识不知【诗皇矣篇曰不识不知顺帝之则】书曰无偏无党【周书曰无偏无党王道荡荡】一彼此于胷臆捐好恶于心想【好恶并去声】众弃而后加刑众恱而后命赏弱其强而治其乱伸其屈而直其枉故曰如衡如石不定物以数物之悬者轻重自见【音现】如水如镜不示物以形物之鉴者妍蚩自生勿浑浑而浊【浑音溷】勿皎皎而清勿汶汶而闇勿察察而明虽冕旒蔽目而视于未形【冕十有二旒天子冠用五采藻为旒以藻贯五采王垂于綖之前后各十二取目不须视恶色之义】虽黈纩塞耳而聴于无声【黈他口切纩音旷黈纩黄色绵也以黄绵为圆用组垂之于冕当两耳旁示不聴谗邪也】纵心乎湛然之域游神于至道之精扣之者应洪纎而効响酌之者随浅深而皆盈故曰天之清地之宁王之贞【老子曰天得一以清地得一以宁王侯得一以为天下贞】四时不言而代序万物无为而受成岂知帝有其力而天下和平吾王拨乱戡以智力【戡音堪胜也】人惧其威未怀其徳我皇抚运扇以淳风民怀其始未保其终爰金镜穷神尽性使人以心应言以行【去声】苞括理体抑扬辞令【如字】天下为公一人有庆开罗起祝援琴命诗一日二日念兹在兹惟人所召自天祐之争臣司直【争读曰诤】敢告前疑太宗嘉之赐帛三百叚仍授以大理寺丞【按通鉴无与囚博戏之説唐史张蕴古无传事见刑法志】
　　【唐氏仲友曰张蕴古文章鲠直之士太宗以一时误见滥诛最为可惜大寳箴讽帝以民畏而未怀切中帝之病蕴古敏书传晓世务文擅当时加以切直太宗滥杀而悔则何益矣】
　　【朱氏黼曰诗三百十一篇而疾谗者六君子有七恶而以讦为直居其一自昔贤智之弃逐政治之隳圯国家之昏乱未有不自谗讦也太宗方搜积羣才共兴治功乃复容万纪辈玷汚朝列何哉房龄一代名相而万纪以考选不公诬之张蕴古平反妖言而万纪以按事不实劾之龄以魏徴免按而蕴古竟罹非命挟恩依势逞其奸谋其为太宗盛徳累岂少乎诗曰谗人罔极交乱四国其万纪也夫愚按自古王霸之辨治乱之分曰徳刑曰义利而已太宗知尚徳而不尚刑故能拒絶封徳彛法律之言知尚义而不知尚利故能斥权万纪采银之奏此其天资聪明最为合于帝王之道者也夫既知其言之非矣则废逐其人可也封徳彛则任股肱之寄万纪则居耳目之官徳彛论无忌佩刀之罪置校尉于死地万纪论好徳妖言之罪陷蕴古于非辜小人深文如出一律何太宗明于先而暗于后得于彼而失于此乎校尉以戴胄而免蕴古则遂罹极刑愚观蕴古之箴曰众弃而后加刑呜呼蕴古之罪岂所谓众弃者邪亦可哀也已】
　　贞观五年诏曰在京诸司比来【比音鼻后同】奏决死囚虽云五覆一日即了都未暇审思五奏何益纵有追悔又无所及自今后在京诸司奏决死囚宜三日中五覆奏天下诸州三覆奏又手诏勑曰比来有司断狱多据律文虽情在可矜而不敢违法守文定罪或恐有寃自今门下省复有据法合死而情在可矜者宜録状奏闻【范氏祖禹曰易中孚之象曰君子以议狱缓死中孚者信发于中也议狱缓死者出于至诚也古者大司冦以狱之成告于王王命三公参聴之三公以狱之成告于王王三宥然后制刑先王重慎如此故刑清而民服若太宗之恤刑也可谓至诚而近于古矣防致刑措宜哉】
　　【愚按易之象言刑狱者五而议狱缓死必见于中孚者盖以君子者每于事于物无不用其中于人命所系尤见中孚之至也狱者不得已而设议谓必究其情也死者不可以复生缓谓求所以生之也吕刑曰罔非在中又曰狱成而孚则中孚者诚议狱缓死之本也太宗恤刑之诏其出于中心之诚者欤亦近乎周官五聴三讯之遗意矣】
　　贞观九年盐泽道行军总管州【州今为西和州陜西】都督髙甑生【史无传】坐违李靖节度又诬告靖谋逆减死徙边时有上言者曰甑生旧秦府功臣请寛其过太宗曰虽是藩邸旧劳诚不可忘然理国守法事须画一今若赦之使开侥幸之路且国家建义太原元从及征战有功者甚众【从去声】若甑生获免谁不觊觎有功之人皆须犯法我所以必不赦者正为此也
　　【愚按诸葛武侯之治蜀也开诚心布公道尽忠益时者虽讐必赏犯法怠慢者虽亲必罚堂堂三代之佐此后世之所不能也太宗以王魏为相以薛万彻为将非所谓虽讐必赏欤至若髙甑生以秦府旧臣身从百战一旦犯法黜之不疑非所谓虽亲必罚欤呜呼太宗之布公道其庶防武侯之治者乎】
　　贞观十一年特进魏徴上疏曰臣闻书曰明徳慎罚【周书康诰之辞】惟刑恤哉【虞书舜典之辞】礼云为上易事【易以豉切后同】为下易知则刑不烦矣上人疑则百姓惑下难知则君长劳矣【长音掌后同礼缁衣篇之辞】夫【音扶后同】上易事则下易知君长不劳百姓不惑故君有一徳臣无二心上播忠厚之诚下竭股肱之力然后太平之基不坠康哉之咏斯起【虞书臯陶赓歌曰庶事康哉】当今道被华戎功髙宇宙无思不服无逺不臻然言尚于简文志在于明察刑赏之用有所未尽夫刑赏之本在乎劝善而惩恶帝王之所以与天下为画一不以贵贱亲疎而轻重者也【疎与疏同】今之刑赏未必尽然或屈伸在乎好恶【并去声后同】或轻重由乎喜怒遇喜则矜其情于法中逢怒则求其罪于事外所好则钻皮出其毛羽所恶则洗垢求其瘢痕【瘢音盘】瘢痕可求则刑斯滥矣毛羽可出则赏因谬矣刑滥则小人道长赏谬则君子道消小人之恶不惩君子之善不劝而望治安刑措非所闻也且夫暇豫清谈皆敦尚于孔老【孔子老聃也】威怒所至则取法于申韩【申不害韩非皆战国刑名之学】直道而行非无三黜【三去声论语曰栁下惠直道而事人焉徃而不三黜】危人自安盖亦多矣故道徳之防未刻薄之风已扇夫刻薄既扇则下生百端人竞趍时则宪章不一稽之王度【稽音覊】实亏君道昔州犂上下其手楚国之法遂差【左传襄公二十六年楚与秦侵郑楚穿封戍囚郑皇颉公子围与之争正于伯州犂州犂乃立囚曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉戍抽戈逐王子围弗及楚人以皇颉归】张汤轻重其心汉朝之刑以弊【汉张汤为廷尉乡上意所便其所治即上意所欲辠子监史深刻者即上意所欲释予监史轻平者所治即豪必舞文巧诋即下戸羸弱时口言虽文致法上裁察帝于是往往释汤所言出本传】以人臣之颇僻【颇平声】犹莫能申其欺罔况人君之髙下将何以措其手足乎以睿圣之聪明无幽防而不烛岂神有所不达智有所不通哉安其所安不以恤刑为念乐其所乐【音洛上同】遂忘先笑之变祸福相倚吉凶同域惟人所召安可不思顷者责罚稍多威怒防厉或以供帐不赡或以营作差违或以物不称心【称去声】或以人不从命皆非致治之所急实恐骄奢之攸渐是知贵不与骄期而骄自至富不与侈期而侈自来非徒语也且我之所代实在有隋隋氏乱亡之源圣明之所临照以隋氏之府藏【去声】譬今日之资储以隋氏之甲兵况当今之士马以隋氏之户口校今时之百姓度长比大【度待洛切】曾何等级【曾音层】然隋氏以富强而丧败动之也我以贫穷而安宁静之也静之则安动之则乱人皆知之非隐而难见也非防而难察也然鲜蹈平易之涂【鲜上声易以豉切后同】多遵覆车之辙何哉在于安不思危治不念乱存不虑亡之所致也昔隋氏之未乱自谓必无乱隋氏之未亡自谓必不亡所以甲兵屡动徭役不息至于将受戮辱竟未悟其灭亡之所由也可不哀哉夫鉴形之美恶必就于止水鉴国之安危必取于亡国故诗曰殷鉴不逺在夏后之世【诗大雅荡篇之辞】又曰伐柯伐柯其则不逺【诗豳风伐柯篇之辞】臣愿当今之动静必思隋氏以为殷鉴则存亡治乱可得而知若能思其所以危则安矣思其所以乱则治矣思其所以亡则存矣知存亡之所在节嗜欲以从人省游畋之娯息靡丽之作罢不急之务慎偏聴之怒近忠厚逺便佞【逺去声便平声】杜悦耳之邪説甘苦口之忠言去易进之人贱难得之货采尧舜之诽谤【尧舜设诽谤之木于五达之衢以书政治之愆失】追禹汤之罪已【左传禹汤罪已其兴也勃焉】惜十家之产【见纳谏篇注】顺百姓之心近取诸身恕以待物思劳谦以受益【易谦卦九三劳谦君子有终吉】不自满以招损【虞书曰满招损谦受益】有动则庶以和出言而千里斯应【易大传曰君子居其室出其言善则千里之外应之】超上徳于前载树风声于后昆此圣哲之宏规而帝王之大业能事斯毕在乎慎守而已夫守之则易取之实难既能得其所以难岂不能保其所以易其或保之不固则骄奢淫泆动之也慎终如始可不勉欤易曰君子安不忘危存不忘亡治不忘乱是以身安而国家可保也【易文言传释否九五爻义】诚哉斯言不可以不深察也伏惟陛下欲善之志不减于昔时闻过必改少亏于曩日若以当今之无事行畴昔之恭俭则尽善尽美矣固无得而称焉太宗深嘉而纳用【按史传上幸洛阳次昭仁宫多所谴责徴谏曰隋惟责不献食或供奉不精为此无限而至于亡故天命陛下代之正当兢惧戒约奈何令人悔为不奢若以为足今不啻足矣以为不足万此宁有足邪上惊曰非公不闻此言退又上疏云云唐氏仲友曰徴言刑赏之本在乎劝善而惩恶今之刑赏或由喜怒此即皇极所谓王道书曰无有作好无有作恶惟辟作福惟辟作威二説并行而不相悖无作好恶道也惟作威福权也徳大而常礼不足以赏于是乎有作福罪大而常法不足以诛于是乎有作威此非有司之法守而出乎人君之权者虽作福而徳称乎赏岂作好哉虽作威而罪宜乎诛岂作恶哉然则赏刑非不由喜怒也不由乎一人之私喜怒也】
　　【愚按汉世贤良之策曰上古尧舜之时不贵爵赏而民劝善不重刑罚而民不犯躬率以正而遇民信也末世贵爵赏而民不劝重刑罚而奸不止其上不正遇民不信也夫子曰其身正不令而行其身不正虽令不从又曰人而无信不知其可也其是之谓欤夫以太宗之世嘉善赏功之制明罚恤民之诏屡形于言亦可谓兢兢于君道者然而刑赏之失犹有如魏征之言者岂正身之道未有以尽于己乎抑信未足以孚于民乎观徴所谓欲善之志不减而改过之心少亏其未能正于己而信于民者可想见已虽然徴之疏必谆谆以隋为戒若致儆于庸君常主之前者亦犹贾山于汉而借秦为喻之意忧治危明之心也若徴者可谓忠爱其君者矣】
　　贞观十四年戴州【济北地今废】刺史贾崇以所部有犯十恶者被刺史劾奏太宗谓侍臣曰昔陶唐大圣栁下惠大贤其子丹朱甚不肖其弟盗跖为巨恶【盗跖庄子杂篇以为栁下惠之弟名跖而为大盗】夫以【夫音扶】圣贤之训父子兄弟之亲尚不能使陶染变革去恶从善【去上声】今遣刺史化被下人咸归善道岂可得也若令【平声后同】縁此皆被贬降或恐递相掩蔽罪人斯失诸州有犯十恶者刺史不须从坐但令明加纠访科罪庶可肃清奸恶
　　【愚按夫子曰道之以政齐之以刑民免而无耻道之以徳齐之以礼有耻且格谓政刑之不如徳礼也盖政者为治之具刑者辅治之法徳礼者出治之本而徳又礼之本也后世之为治者徳礼有愧教化不先非惟徳礼不能使民有耻且格而政刑亦不能使民免而无耻矣甚而至于罪丽于十恶尚忍言之哉然究厥本原则承流宣化坐罪宜也而遂至于递相掩蔽罪人斯失反以长奸容慝遂使丽于十恶者乃得全身于覆载之间而可乎哉太宗不坐刺史但令明加纠察以正其罪盖深有以知其而不得不然也司牧民者其亦于徳礼政刑而知本末先后哉】
　　贞观十六年太宗谓大理卿孙伏伽【贝州人武徳初上言三事帝曰可谓谊臣矣贞观中拜御史累迁大理卿】曰夫作甲者【夫音扶】欲其坚恐人之伤作箭者欲其鋭恐人不伤何则各有司存利在称职故也【称去声】朕常问法官刑罚轻重每称法网寛于往代仍恐主狱之司利在杀人危人自达以钓声价今之所忧正在此耳深宜禁止务在寛平
　　【唐氏仲友曰太宗留心聴断天下刑防措固尝拒封徳彛刑法伯道之説从魏公仁义之言虽道徳齐礼未纯三代而钦恤之意形矣惜哉后世之不能守也】
　　【愚按汉景帝之诏有曰欲令理狱者务先寛又曰狱者人之大命死者不可复生吏或不奉法以货赂为市朋党比周以苛为察以刻为明罪者不服奸法为暴甚无谓也诸狱虽疑若文致于法而罪人心不厌者则谳之诚后王之所当知也太宗谓恐主狱之司利在杀人危人自达深宜禁止务在寛平斯言也与景帝之诏同一仁心也史臣俱以刑措美之宜哉盖寛则矜恕可得其情急则残忍有失其情者矣然寛非纵弛之谓也寛而流于纵弛则幸免者有焉今曰务在寛平则平若持衡轻重不失矣罪在于轻而从轻罪在于重而从重此平也实寛之所致也则寛平者实明刑之典要欤】赦令第三十二【凡四章】
　　贞观七年太宗谓侍臣曰天下愚人者多智人者少智者不肯为恶愚人好犯宪章【好去声】凡赦宥之恩惟及不轨之辈古语云小人之幸君子之不幸一嵗再赦善人喑哑凡养稂莠者伤禾稼【稂莠音郎酉革之害稼者】惠奸宄者贼良人【宄音诡】昔文王作罚刑兹无赦【周书康诰武王之辞】又蜀先主【姓刘名备字徳汉中山靖王之后三国时继汉统都蜀】尝谓诸葛亮曰吾周旋陈元方郑康成之间【元方名纪康成名并后汉人】每见启告理乱之道备矣曾不语赦【曾音层】故诸葛亮理蜀十年不赦而蜀大化梁武帝每年数赦【数音朔后同】卒至倾败【卒子聿切】夫谋小仁者【夫音扶】大仁之贼故我有天下已来絶不放赦今四海安宁礼义兴行非常之恩弥不可数将恐愚人常冀侥幸惟欲犯法不能改过
　　【范氏祖禹曰数赦之害前世论之详矣夫良民不被泽而罪人获宥政之偏党莫甚于此欲以致和而措刑不亦疎乎而人君每以赦为推恩或祈隂徳之报太宗惩之可谓善治矣】
　　【马氏存曰先王以教而化民以刑而禁民不幸或陷于宪网者圣人则原其情而省其过之大小而肆赦之盖赦者圣人以之宥过也可以行而不行则伤乎仁不可以行而行之则失乎义故世之议者或以宜疎而不宜数或以宜数而不宜疎是疎者太简数者太繁盖惟当语其当否而不论其疎数也故周官三宥三赦之法曰不识曰过失曰遗忘以为宥之可用止于如此曰幼弱曰老耄曰惷愚则以为赦之可行止于如此由是观之赦宥之法当其时而用之则为天下之利不当其时而用之则为天下之害故鲁肆大眚春秋讥之管仲亦曰赦者小利而大害久而不胜其祸无赦宥者小害而大利久而不胜其福以为天下之民知赦之福而不知无赦之为福是亦议其赦之大者乎】
　　【愚按书曰灾肆赦怙终贼刑过误也灾不幸也故肆赦之怙有恃也终再犯也故贼刑之此圣人用法之权衡而忠厚之意寓于其间未闻不择罪之轻重而悉赦之也易曰雷雨作解君子以赦过宥罪雷动而雨作天泽所施溥矣而曰赦过宥罪过之小者赦释之罪之大者寛宥之而已亦非谓不择罪之大小而悉赦之也故春秋庄公之世肆大眚圣人以为非常之事书之于经正以其非古也自是而赦令数矣然或者因天下有非常之事与夫凶荒流离之后盗贼垢污之余于是有以沛然洗濯于天下不得已而用之犹云可也否则虽足以见仁惠而未免所谓小人之幸而君子之不幸矣为人上者操刑赏之柄以劝善惩恶酌古之道揆今之宜必赦过宥罪而不可数要为得中也太宗谓絶不放赦而四海安宁非常之恩弥不可数其深有见于治道者哉】
　　贞观十年太宗谓侍臣曰国家法令惟须简约不可一罪作数种条格式既多官人不能尽记更生奸诈若欲出罪即引轻条若欲入罪即引重条数变法者【数音朔】实不益道理宜令审细【令平声】毋使互文【毋无通】
　　贞观十一年太宗谓侍臣曰诏令格式若不常定则人心多惑奸诈益生周易称涣汗其大号【易涣卦九五爻辞】言发号施令【施平声】若汗出于体一出而不复也书曰慎乃出令令出惟行弗惟反【周书周官之辞】且汉祖日不暇给萧何起于小吏制法之后犹称画一今宜详思此义不可轻出诏令必须审定以为永式
　　【愚按唐之刑书有四曰律令格式令者尊卑贵贱之等杀国家之制度也格者百官有司之所常行之事也式者其所常守之法也凡邦国之政必从事于三者其有所违及人之为恶而入于罪戾者一断之以律律之书凡十二篇所以使民迁善逺罪而无犯也皆太宗诏房龄等与法司因隋之旧而更定增损多降重为轻迄贞观用之无所变改夫律令格式皆所以用法也太宗谓贵简约贵常定此最为知法意者夫不简约则出入轻重吏因之而作不常定则朝行夕改民莫知所信从太宗取则于萧何画一之法而不轻于数变法必须审定以为永式能致刑措实由此也】
　　长孙皇后遇疾渐危笃皇太子【承干也】启后曰医药备尽今尊体不瘳【音抽愈也】请奏赦囚徒并度人入道冀防福祐后曰死生有命非人力所加若修福可延吾素非为恶者若行善无效何福可求赦者国之大事佛道者上每示存异方之教耳常恐为理体之岂以吾一妇人而乱天下法不能依汝言【按通鉴贞观九年长孙皇后素有气疾前年从上幸九成宫柴绍等中夕告变上擐甲出閤问状后扶疾以从左右止之后曰上既震惊吾何心自安由是疾甚太子曰云云后曰云云必行汝言吾不如速死太子私以语房龄龄白上上哀之欲为之赦后固止之】
　　【唐氏仲友曰天启兴运亦不偶然助兴运必有贤妃以汉唐论长孙贤于隂马有古后妃之美无后世后妃之失太宗谓内良佐信夫】
　　【愚按三代兴王之主无不内有贤助以协成至治任姒邑姜其表表于经传者为天下母仪之所取则焉若长孙皇后之贤自三代而下之絶无仅有者也马邓不足以侪之矣遇危疾而不以肆赦徼福非卓然有见何以能兹不幸而弗登耆艾宜太宗有失内良佐之叹也天假之年使之拥佑于髙宗之世则庶防其遏祸乱之萌乎此可为深悲也】
　　贡赋第三十三【凡五章】
　　贞观二年太宗谓朝集使曰【使去声唐制诸州奉贡物入京者谓之朝集使】任土作贡布在前典当州所产则充庭实【当去声】比闻都督刺史【比音鼻】邀射声名厥土所赋或嫌其不善逾境外求更相仿效【更平声】遂以成俗极为劳扰宜改此不得更然
　　【愚按夏书载禹平水土之绩而以贡名篇贡者下献上之名水土未平何由定贡书以贡名见地平天成之功也然曰任土作贡者亦非以其土之所有而悉贡也禹贡一书其所贡者皆服食器用之常宗庙朝廷之不可阙者非徒奉一人耳目心志之所欲也而唐之刺史至于越境求物更相仿效亦由国无定制使逾越于常度之外太宗深惩而力革其诚王者之先务也】
　　贞观中林邑国贡白鹦鹉性辨慧尤善应答屡有苦寒之言太宗愍之付其使令还于林邑【使去声令平声按通鉴贞观五年十一月林邑献五色鹦鹉魏征以为不宜受上喜而归之】
　　【愚按周书载召公戒武王之言曰犬马非其土性不畜珍禽异兽不育于国其后穆王得白狼白鹿而荒服因以不至其得失可睹也太宗却林邑白鹦鹉之献可谓能遵古先哲之训而鉴后世之失矣】
　　贞观十二年疎勒朱俱波甘棠【皆西域国名疎勒距长安九千里余王姓裴氏朱俱波在葱岭之西甘棠在大海南】遣使贡方物【使去声后同】太宗谓羣臣曰向使中国不安日南【南蛮国在安南之外】西域朝贡使亦何缘而至朕何徳以堪之覩此翻怀危惧近代平一天下拓定边方者【拓音托】惟秦皇汉武始皇暴虐至子而亡汉武骄奢国祚几絶【几平声】朕提三尺劒以定四海逺夷率服亿兆乂安自谓不减二主也然二主末途皆不能自保由是每自惧危亡必不敢懈怠惟借公等直言正谏以相匡弼若惟扬美隐恶共进防言则国之危亡可立而待也【按通鉴系贞观九年十二月】
　　【唐氏仲友曰太宗因四夷之宾而以秦皇汉武自儆求辅弼之言此忠言可进之机惜哉龄无杜渐之言俾进乎帝王保治之道也】
　　【愚按昔武王克商西旅底贡厥獒大保作旅獒用训于王而致慎徳之戒夫以武王之圣而召公所以警戒之者如此后之人主可不深思而加念之哉太宗因四夷之宾以秦皇汉武自儆以求言而当时大臣虽不闻有如太保作书之训然自怀危亡不敢懈怠有合于夙夜罔或不勤之言庶几乎帝王保治之道矣】
　　贞观十八年太宗将伐髙丽其莫离支【髙丽官名其职如中国吏部兼兵部尚书也贞观十六年髙丽东部大人泉盖苏文弑其王武立王弟子藏为王自为莫离支官】遣使【去声】贡白金黄门侍郎褚遂良谏曰莫离支虐杀其主九夷所不容【东方之夷有九种曰畎夷于夷方夷黄夷白夷赤夷夷风夷阳夷又一曰莬二曰乐浪三曰髙俪四曰满饬五曰鳬防六曰索家七曰东屠八曰倭人九曰天都】陛下以之兴兵将事吊伐为辽东之人【为去声】报主辱之耻古者讨弑君之贼不受其赂昔宋督【宋春秋时国名字华父宋戴公孙也】遗鲁君以郜鼎【遗去声鲁君桓公名轨郜鼎郜国所造器故系名于郜】桓公受之于大庙【大音泰后同大庙周公之庙也】臧哀伯【鲁大夫臧孙达也】谏曰君人者将昭徳塞违今灭徳立违而寘其赂器于大庙百官象之又何诛焉武王克商迁九鼎于雒邑【九鼎殷所受夏鼎也武王克商乃营雒邑而后去之又迁九鼎焉】义士犹或非之【盖伯夷之属】而况将昭违乱之赂器寘诸大庙其若之何【事见左传桓公二年宋督弑其君殇公与夷以郜鼎赂公故遂相宋公四月取郜鼎于宋纳于大庙臧哀伯谏曰云云公不聴】夫【音扶】春秋之书百王取则若受不臣之筐篚纳弑逆之朝贡不以为愆将何致伐臣谓莫离支所献自不合受太宗从之【按通鉴太宗又谓髙丽使者曰汝曹皆事髙武有官爵莫离支弑逆汝曹不能复讐今更为之游説以欺大国罪孰大焉悉以属大理唐氏仲友曰名其为贼乃可服之此兵法也太宗固深忿莫离支必欲讨之其贡使之来欲治之而未有辞遂良之谏与太宗意会宜其从之之速也】
　　【愚按褚遂良援古证今谏太宗却莫离支之献则善矣而不能因以消其忿兵黩武之心而其谏辞与太宗意会卒成辽水之征惜哉】
　　贞观十九年髙丽王髙藏【藏去声髙丽王名】及莫离支盖苏文【盖音盍髙丽臣名金盖苏文既弑其王武于是专擅国事其状貌雄伟意气豪逸身佩五刀左右莫敢仰视常令贵人武将伏地而履之上马出行必整队伍导者长呼则人皆奔迸不避坑谷路絶行者国人甚苦之】遣使【去声】献二美女太宗谓其使曰朕悯此女离其父母兄弟于本国若爱其色而伤其心我不取也并却还之本国【按通鉴系贞观二十年】
　　【愚按周书曰明王慎徳四夷咸宾无有逺迩毕献方物惟服食器用未闻以美女为贡者也适足以乱人之国而已矣昔纣受闳夭美女之献而西伯兴鲁受齐人女乐之归而孔子行盖自古臣下之诡计列国之隂谋未有不以女子为间使之先有以惑其耳目移其心志或乘隙以沮败其所为或遂中以不测之祸可不慎哉髙丽美女之贡夫岂不为是邪况当兴师致讨之时乎太宗还之谓不欲伤其心固仁恻之意亦岂非有见于此邪若太宗其可谓贤君也已】
　　辨兴亡第三十四【凡四章】
　　贞观初太宗从容【从即容切】谓侍臣曰周武平纣之乱以有天下秦皇因周之衰遂吞六国其得天下不殊祚运长短若此之相悬也尚书右仆射萧瑀进曰纣为无道天下苦之故八百诸侯不期而会【武王伐纣诸侯会孟津者八百余国】周室防六国无罪秦氏专任智力吞食诸侯平定虽同人情则异太宗曰不然周既克殷务仁义秦既得志专行诈力非但取之有异抑亦守之不同祚之修短意在兹乎
　　【愚按太宗君臣尝论创业守成孰难龄以创业为难魏徴以守成为难夫创业者既往之事守成者方来之事也与其追论于既往曷若致力于方来者为有益乎他日与羣臣论周秦运祚长短之由萧瑀之言即创业之事太宗之言即守成之事也夫所贵乎君臣之间讲论古今者欲其反之于己而推之于治也取天下之事太宗既已身亲之矣方当即位之初所宜监秦之所以失效周之所以得庶乎如周祚之长不至如秦祚之短也呜呼太宗之言可谓能切已近思者矣】
　　贞观二年太宗谓黄门侍郎王珪曰隋开皇十四年大旱人多饥乏是时仓库盈溢竟不许赈给乃令【平声】百姓逐粮隋文不怜百姓而惜仓库比至末年【比音鼻】计天下储积得供五六十年【供平声】炀帝恃此富饶所以奢华无道遂致灭亡帝失国亦此之由凡理国者务积于人不在盈其仓库古人云百姓不足君孰与足【论语有若对鲁哀公之辞】但使仓库可备凶年此外何烦储蓄后嗣若贤自能保其天下如其不肖多积仓库徒益其奢侈危亡之本也【旧本此章重出奢纵篇今去彼存此】
　　【愚按古者三年耕必有一年之食以三十年之通制国用虽有凶旱水溢民无菜色此蓄积者所以为民非为君也百姓足孰与不足圣经所以垂训而公私之积犹可哀痛贾谊所以言于汉文帝之时也盖蓄积固有国之先务也至于蓄积丰富侈心一生贯朽粟陈不足以供排山倒海之欲非惟无可以养民且至于厉民矣太宗谓但使仓廪可备凶年此外何烦储蓄此得古人制国用之意良足取也】
　　贞观五年太宗谓侍臣曰天道福善祸淫事犹影响昔启人【本突厥启民可汗避太宗讳改曰人】亡国来奔隋文帝不恡粟帛大兴士众营卫安置乃得存立既而彊富子孙不思念报徳才至失脱即起兵围炀帝于鴈门【郡名今为代州腹里】及隋国乱又恃彊深入遂使昔安立其国家者身及子孙并为颉利破亡岂非背恩忘义所至也羣臣咸曰诚如圣防
　　【愚按三代之待夷狄也来者不拒去者不追盖不以中国之治治之也文王之伐玁狁止于城彼朔方而已宣王之伐淮夷止于徐方来庭而已曷尝尽欲郡县其地而臣妾其人哉后世不明华夷之辨务为怀逺之圗适以自遗患而已矣故汉宣扶立呼韩而建武多北边之扰隋文抚存启民而炀帝有鴈门之围由不能以三代为法故也可不戒哉】
　　贞观九年北蕃【北突厥之国】归朝人奏突厥内大雪人饥羊马并死中国人在彼者皆入山作贼人情大恶太宗谓侍臣曰观古人君行仁义任贤良则理行暴乱任小人则败突厥所信任者并共公等见之畧无忠正可取者颉利复不忧百姓恣情所为朕以人事观之亦何可久矣魏徴进曰昔魏文侯【名斯晋卿桓子之子为诸侯】问李克【战国时人】诸侯谁先亡克曰呉先亡文侯曰何故克曰数战数胜【数并音朔后同】数胜则主骄数战则民疲不亡何待颉利逢隋末中国丧乱遂恃众内侵今尚不息此其必亡之道太宗深然之
　　【愚按大雪人饥羊马并死突厥将亡之徴也太宗不以此论其必亡而以不任忠良不忧百姓知其必亡可谓善观人之国矣然魏徴论呉亡之事则又有深意焉盖颉利固数战数胜者也太宗自起兵已来亦岂非数战数胜者乎观颉利之亡亦可惕然而惧矣厥后太宗既老而复兴髙丽之师殆近于李克之所论者太宗固曰魏徴若在不使我有是行岂不信防】
　　贞观九年太宗谓魏徴曰顷读周齐史末代亡国之主为恶多相也齐主【齐后主也名纬世祖之子】深好奢侈【好去声】所有府库用之畧尽乃至关市无不税敛【去声】朕常谓此犹如馋人自食其肉肉尽必死人君赋敛不已百姓既其君亦亡齐主即是也然天元【后周宣帝名赟自称天元皇帝】齐主若为优劣徴对曰二主亡国虽同其行则别【行去声】齐主愞弱【愞与懦同】政出多门国无纲纪遂至亡灭天元性凶而强威福在已亡国之事皆在其身以此论之齐主为劣【旧本此章重出奢纵篇今去彼存此】
　　【愚按诗曰殷鉴不逺在夏后之世又曰宜鉴于殷峻命不易夫殷之鉴以夏周之鉴以殷太宗以开基之明君而能以亡国之庸君为鉴可谓知所鉴矣其得为寡过也宜哉至论周齐之治孰优魏徴以齐主为劣愚观周子之书有刚恶柔恶之説然则天元其刚恶齐主其柔恶欤刚柔虽异亡国则一政未易以优劣论也】

　　贞观政要卷八
&lt;史部,杂史类,贞观政要&gt;
　　钦定四库全书
　　贞观政要卷九　　　　　　唐　吴兢　撰
　　元　戈直　集论
　　征伐第三十五【凡十三章】
　　武徳九年冬突厥颉利突利二可汗【音韩凡言可汗并同】以其众二十万至渭水便桥之北【汉武帝初作便门桥长安城北靣西头门即平门也古者平便字同于此道作桥跨渡渭水以趋茂陵此便桥是也】遣酋帅执失思力【酋帅长帅也执失虏姓思力其名】入朝为觇自张声势云二可汗总兵百万今已至矣乃请返命太宗谓曰我与突厥靣自和亲汝则背之【背音倍】我无所愧何輙将兵【将去声】入我畿县自夸彊盛我当先戮尔矣思力惧而请命萧瑀封徳彛等请礼而遣之太宗曰不然今若放还必谓我惧乃遣囚之太宗曰颉利闻我国家新有内难【去声】又闻朕初即位所以率其兵众直至于此谓我不敢拒之朕若闭门自守虏必纵兵大掠强弱之势在今一防朕将独出以示轻之且耀军容使知必战事出不意乖其本图制服匈奴在兹举矣遂单马而进隔津与语颉利莫能测俄而六军继至颉利见军容大盛又知思力就拘由是大惧请盟而退【按通鉴载此事甚详辞多不録】
　　【愚按蛮夷猾夏帝者严明刑之训蛮夷率服帝者谨惇徳之心故弼成五服之制于要服则近而揆文教逺而奋武卫至于荒服则流蔡而已内外之限截乎其不可紊也降及后世徳不足以懐柔而借乎威威不足以詟服而至于乱太宗内定中国外绥四夷以汉武穷征逺讨而不能服者咸归版图若突厥为患乆矣唐有天下之初已凭陵上国至于斯时率骑二十万直至渭水亦云肆矣太宗一时轻骑示威其气槩直可以寒氊裘之胆而夺之气不以一矢相加遗而中国尊安裔夷退抑虽不可与帝者明刑惇徳并论其不战屈人亦足伟也谓之英武不亦宜乎】
　　贞观初岭南诸州【今广海之地】奏言髙州【今仍旧海北】酋帅冯盎谈殿【盎字明达髙州人隋亡据岭表唐兴以其地降髙祖封为越国公谈殿人姓名亦据岭表】阻兵反叛诏将军蔺謩【蔺音吝姓也名謩】发江岭数十州兵讨之【发江南道岭南道诸州兵也】秘书魏征諌曰中国初定疮痍未复岭南瘴疠山川阻深兵逺难继疾疫或起若不如意悔不可追且冯盎若反即须及中国未宁交结逺人分兵断险破掠州县署置官司何因告来数年兵不出境此则反形未成无容动众陛下既未遣使人【使去声后同】就彼观察即来朝谒恐不见明今若遣使分明晓谕必不劳师旅自致阙庭太宗从之岭表悉定侍臣奏言冯盎谈殿往年恒相征伐陛下发一单使岭外帖然太宗曰初岭南诸州盛言盎反朕必欲讨之魏征频諌以为但懐之以徳必不讨自来既从其计遂得岭表无事不劳而定胜于十万之师乃赐征绢五百疋【按通鉴贞观元年九月冯盎谈殿等迭相攻撃乆未入朝诸奏盎反者以十数上命将讨之魏征谏曰云云上乃罢兵十月遣员外散骑侍郎李公掩持节慰谕之盎遣其子智戴随使者入朝上曰魏征令我发一介之使而岭表遂安胜十万之师不可不赏赐绢五百疋】
　　【唐氏仲友曰甚哉谗人之可畏也盎不为南越王于武徳之初而肯反于贞观耶譛言无端几害忠良非魏征何以明之以萧铣辅公袥不足劳偏师剪除盎之区区何足当唐之兴运然直壮曲老蔺謩可撃之状未可必也太宗罢之明哉以尉佗之骄倨文帝犹以徳懐而况盎乎全知命之臣止无名之师江淮以南所全活者不胜数矣仁人之言其利溥哉贤于十万众特以兵势较之耳兵隙一开尺有所短寸有所长干戈转饷瘴疠之鬼可以十万其哉】
　　【愚按昔汉文之时人有上书告周勃欲反下廷尉捕治之薄太后曰绛侯始诛诸吕绾皇帝玺将兵于北军不以此时反今居一小县顾欲反耶帝乃赦之复爵邑此与魏征论冯盎谈殿之事颇同盖周勃异于冯盎谈殿之事势而薄太后之言诚于魏征之諌也其察人之情亦明矣哉】
　　贞观四年有司上言林邑蛮国【林邑南蛮国名汉南象郡之地在交州南千余里】表疏不顺请发兵讨撃之太宗曰兵者凶器不得已而用之故汉光武云每一发兵不觉头须为白自古以来穷兵极武未有不亡者也苻坚自恃兵彊欲必吞晋室兴兵百万一举而亡【苻坚畧阳氐人晋时苻健据长安是为前秦健死子立苻坚弑主自立伐晋大败后为姚苌所杀】隋主亦必欲取髙丽【平声】频年劳役人不胜怨【胜平声】遂死于匹夫之手至如颉利往嵗数来【数音朔】侵我国家部落疲于征役遂至灭亡朕今见此岂得輙即发兵且经歴山险土多瘴疠若我兵士疾疫虽尅剪此蛮亦何所补言语之间何足介意竟不讨之【按通鉴林邑献大珠有司以其表辞不顺请讨之上曰好战者亡如炀帝颉利皆所亲见也小国胜之不武况未可必乎胡氏曰太宗不以夷狄一言之慢遽兴兵革几于能忍然林邑表辞敢为不顺者以献大珠尝试朝廷也还其献则善矣今不间还其献则是太宗贪其宝而甘其慢也明年鹦鹉继来则纳侮多矣虽诏使者归之而珠竟尔不还夫岂格逺人之道】
　　【愚按是年方擒突厥北土以寜有司请讨林邑而太宗不欲再劳师以黩武也然自古穷兵极武未有不亡又取譬于苻坚之伐晋隋主之取辽与夫颉利之侵疆皆致于灭亡之地可谓知所鉴矣夫是三者皆太宗耳目之所闻而知见而知者也以此为鉴宜终其身而不忘夫何晚年兴忿兵于辽水之上而不知止耶书曰终始慎厥与惟明明后后之人主式监在兹】
　　贞观五年康国【即汉康居国一曰萨末鞬亦曰飒秣建元魏所谓悉万斤者在那宻水南君姓温本月氐为突厥所破稍南依葱岭其王屈木支】请归附时太宗谓侍臣曰前代帝王大有务广土地以求身后之虚名无益于身其人甚困假令【平声】于身有益于百姓有损朕必不为况求虚名而损百姓乎康国既来归朝有急难不得不救【难去声】兵行万里岂得无劳于人若劳人求名非朕所欲所请归附不须纳也
　　【范氏祖禹曰太宗知招徕絶域之弊有所不为然以兵克者则以为己有而郡县置之其为疲劳百姓一也岂先行其言而后从之者欤然其不受康国足以为后世法矣使其行事每如此其盛徳可少贬哉唐氏仲友曰古之待荒服之外正如此耳太宗推所以待康国而推之它夷不求臣服不亦善乎惜哉其未尽如此也】
　　【愚按辟四夷之境殊俗之附三代未之闻也盖遐荒逺夷不足闗中国之重轻得之适足以劳民而不为益弃之斯足以安民而不为损其利害岂不甚明哉汉建武中西域求内属光武以天下初定未遑外事而竟不许唐贞观初康国请归附太宗谓求虚名损百姓而竟不纳二君柔逺之道可谓无愧于古宜乎为开基之明王也诗云恵此中国以绥四方二君之谓矣】
　　贞观十四年兵部尚书侯君集【幽州人以雄才称少事秦王从征伐有功王即位进吏部尚书后从承干谋反事觉被诛】伐髙昌及师次柳谷【西域地名】候骑言髙昌王麴文泰死【文泰闻唐兵临碛口忧惧不知所为发疾卒】尅日将国人咸集以二千轻骑袭之可尽得也副将【去声】薛万均【炖煌人万彻之兄髙祖以其材武授上柱国以计胜窦建徳撃突厥有功拜将军】姜行本【名确以字行以干力称为宣威将军太宗毎出幸即以从平髙昌有功封金城郡公】皆以为然君集曰天子以髙昌骄慢使吾恭行天诛乃于墟墓间以袭其不足称武此非问罪之师也遂按兵以待毕然后进军遂平其国【按通鉴于是皷行而进至田城谕之不下诘朝攻之及午而克虏男女计七千余口遂降】
　　【唐氏仲友曰髙昌地不千里胜兵才万人恃逺不賔太宗讨之以其地控西域之中故也】
　　【愚按师平髙昌所以辟西陲也髙昌去唐七千余里当是时可谓逺讨矣然幸功臣夙将智勇足以制胜是以克成厥功自髙昌既平之后唐之封域东西九千五百余里南北一万九百余里为唐之极盛故尝谓太宗之世于帝王懐柔之道虽不足而方之汉武致逺之功则有余也】
　　贞观十六年太宗谓侍臣曰北狄代为冦乱今延陀倔彊【倔渠勿切延陀铁勒诸部之姓倔彊不柔服也】须早为之所朕熟思之惟有二防选徒十万撃而虏之涤除凶丑百年无患此一防也若遂其来请与之为婚媾朕为苍生父母茍可利之岂惜一女北狄风俗多由内政亦既生子则我外孙不侵中国断可知矣以此而言邉境足得三十年来无事举此二防何者为先司空房龄对曰遭隋室大乱之后戸口大半未复兵凶战危圣人所慎和亲之防实天下幸甚【按通鉴即命兵部侍郎崔敦礼持节使薛延陀以新兴公主妻之】
　　【胡氏寅曰人各有偶天子之女非外夷所当偶昏世愚主则何较焉汉髙祖唐太宗不世出之英主而皆以外夷为子壻人君见有不及则借羣臣而正之房公狃于汉故不知逺稽先王岂非可叹之甚邪夫薛延陀之未服也无乃吾徳犹有所阙增修仁义而明其政刑来则接之不至不强也何必于服已乎此上防也舍而不用乃嫁女以结其心是为非防而太宗君臣正尔都俞不亦鄙欤】
　　【愚按上古帝王之御四夷也服则懐之以徳叛则震之以威未闻与为婚姻也汉髙帝时冒顿数苦北边髙帝从刘敬之请而结亲唐武徳中突厥遣使请昏髙祖从裴矩之议而许昏然则和亲之防汉髙帝启之于汉唐髙祖启之于唐皆非所以示子孙也刘敬固不必议裴矩亦毋足责房龄太宗之良相也乃曰兵战圣人所慎和亲实天下幸甚何不思之甚邪惟当勉其君曰兵战则劳和亲则辱皆不足以安百姓威四夷也君能行帝王之道以修其徳教明其政刑则中国安而边圉固来賔率服自有不期然而然者矣呜呼君行之而不以为耻臣亦不以为非惜哉】
　　贞观十七年太宗谓侍臣曰盖苏文弑其主而夺其国政诚不可忍今日国家兵力取之不难朕未能即动兵众且令契丹靺鞨搅扰之何如【令平声契音乞靺音末鞨音曷契丹东胡种元魏时号契丹靺鞨居肃慎地凡数部有黒水部独彊】房龄对曰臣观古之列国无不彊陵弱众暴寡今陛下抚养苍生将士勇鋭【将去声】力有余而不取之所谓止戈为武者也昔汉武帝屡伐匈奴隋主三征辽左人贫国败实此之由惟陛下详察太宗曰善【按通鉴不载龄之辞止载长孙无忌曰盖苏文自知罪大畏大国之讨必严设守陛下姑为之隐忍彼得以自安必更骄惰愈肆其恶然后讨之未晚也上曰善】
　　贞观十八年太宗以髙丽莫离支贼杀其主残虐其下议将讨之谏议大夫褚遂良进曰陛下兵机神筭人莫能知昔隋末乱离克平寇难【去声】及北狄侵边西蕃失礼陛下欲命将撃之【将去声】羣臣莫不苦谏唯陛下明略独断卒并诛夷【卒子聿切】今闻陛下将伐髙丽意皆荧惑然陛下神武英声不比周隋之主兵若渡辽事须尅捷万一不获无以威示逺方必更发怒再动兵众若至于此安危难测太宗然之【按通鉴李勣又曰间者薛延陀入冦陛下欲发兵穷讨魏征谏而止使至今为患向用陛下之防北鄙安矣上曰然此诚征之失朕寻悔之而不欲言恐塞良谋故也上欲自征髙丽褚遂良上疏以为但命二三猛将四五万众仗陛下威灵取之如反掌耳今太子新立年尚防穉自余藩屏陛下所知一旦弃金汤之全逾辽海之险以天下之君防行逺举皆愚臣之所甚忧也时羣臣多諌者上皆不聼范氏祖禹曰髙丽臣属于唐而其主为贼臣所弑为大国者不可不讨然髙丽之大未如突厥其险逺不过于髙昌吐谷浑此三国者皆命将帅以偏师取之遂墟其国何独至于髙丽而欲自征之乎太宗若从遂良之言虽伐而不克亦未失也】
　　【朱氏黼曰自昔人主亲睹乱败者不劝而自惩深知祸咎者不戒而自戢炀帝伐辽之祸至于家夷国破身死而宗族屠盖太宗目睹曽莫之惩而反疾趍以袭其迹何哉盖其心自谓吾之战胜攻取国富民众非隋敢望也乘平定四夷之余力用诸将荡平之余威临城一皷可以除意定志决虽倾朝尽谏不可复止矣】
　　【唐氏仲友曰王魏既殁谏臣惟遂良尔而其识量不及魏征李勣一折而遂良之谏不行勣武臣尔所见惟邉功奈天下计何魏征在勣此言必不发就使有此言征肯但已邪遂良以克为善则其言已不能无过矣胡不明夷夏之分申知足之戒以告帝曰髙丽小丑不犯边吏今而讨之胜之不武不胜为笑不亦善乎勣之指魏征乃以杜遂良之再谏惜乎不抗疏而力陈之太宗之欲用兵也指魏征之失其悔用师也兴魏征之思諌臣繋国之轻重如此论谏必若魏征可也】
　　【愚按贞观十七年廷臣请增戍兵以逼髙丽太宗曰逺人不服则修文徳以来之未闻戍兵能威絶域者也斯言也帝王柔逺之道何以尚兹不数月而有讨辽之议越明年而有亲征之行不过为辽主雪怨为新罗报仇乃欲袭汉武隋炀之所为所存者小而所弃者大何言行之相反邪岂言之非艰而行之惟艰哉当时谏者多矣若龄之言以汉武隋炀为鉴戒诚保国之深规也无忌之言欲待其纵肆而后讨亦保国之长防也遂良于下议之初固阻其意而亲征之际复尼其行亦足少儆矣惜乎太宗意定志决而皆莫之从也若李勣沮遂良之谏以魏征为非明致其君于不善之地此孟子所谓逢君之恶者其罪不亦大乎】
　　贞观十九年太宗将亲征髙丽开府仪同三司尉迟敬徳奏言车驾若自往辽左皇太子又监国【监平声】定州东西二京府库所在虽有镇守终是空虚辽东路遥恐有感之变【隋炀帝亲征髙丽杨感遂起兵围东都】且边隅小国不足亲劳万乗若克胜不足为武傥不胜翻为所笑伏请委之良将【去声】自可应时摧灭太宗虽不从其諌而议者是之【按通鉴上不从以敬徳为左一马军总管使从行】
　　【愚按陈恒弑其君孔子沐浴请讨古者臣弑其君子弑其父人皆得而诛之髙丽为唐之藩臣其君为莫离支所弑太宗举兵讨之其亦异乎帝无名之师矣但不当銮舆自行耳尉迟敬徳请委之良将自可推灭其説是已然尝论之髙丽以蕞尔小国四拒隋师五拒唐师非有谋臣良将能如是乎当时李靖尝言莫离支自谓知兵故轻中国太宗亦尝讽靖使伐髙丽靖欣然请行太宗不能从也异时无功而归问于靖曰吾以天下之力屈于小夷何也靖曰兹事道宗知之盖指驻跸之战请分军袭平壤之事也由此论之太宗若用李靖为帅其平髙丽必矣太宗不能用靖而用李勣为将勣违恵真延夀之言舍乌骨而不攻昧城有不攻之计守安市而不置卒之师老粮少无功而返由不用靖而用勣也】
　　礼部尚书江夏王道宗从太宗征髙丽诏道宗与李勣为前锋及济辽水尅盖牟城【盖音盍今为盖州镇东】逢贼兵大至军中佥欲深沟保险待太宗至徐进道宗议曰不可贼赴急逺来兵实疲顿恃众轻我一战可摧昔耿弇不以贼遗君父【弇音揜耿弇汉光武将】我既职在前军当须清道以待舆驾李勣大然其议乃率骁勇数百骑直冲贼阵左右出入勣因合撃大破之太宗至深加赏劳【去声】道宗在阵损足帝亲为针灸【音救】赐以御膳【按通鉴载此事甚详辞多不録】
　　【范氏祖禹曰太宗之伐髙丽非独恃其四海之富兵力之彊也本其少时奋于布衣志气英果百战百胜以取天下治安既乆不能深思髙拱犹思所以逞志扼腕踊跃喜于用兵如冯妇搏虎不能自止非有礼义以养其心中和以养其气始于勇敢终于勇敢而已矣记曰贵于勇敢彊有力者贵其敢行礼义也天下无事则用之于礼义天下有事则用之战胜用之于战胜则无敌用之于礼义则顺治太宗于天下无事不知用之礼义而惟以战胜为美也是故以天子之尊而较胜于逺夷一战而克自以为功其器不亦小哉】
　　【愚按汉耿弇之讨张步也弇为飞矢所中光武时在鲁知弇为步所攻自往救之未至陈俊谓弇曰剧虏兵盛可且闭营休士以待上来弇曰乘舆且到臣子当撃牛酾酒以待百官反欲以贼虏遗君父邪乃出战而破之此与道宗败髙丽兵事正同盖臣子之义职当如是也若道宗者可谓能尽臣子之义而弇不得専美于汉矣】
　　太宗帝范曰【贞观二十二年正月太宗作帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文】夫兵甲者【夫音扶】国家凶器也土地虽广好战则人凋【好去声】中国虽安忘战则人殆凋非保全之术殆非拟冦之方不可以全除不可以常用故农隙讲武习威仪也三年治兵辨等列也是以勾践轼蛙卒成霸业【勾践越王名越王既为吴所败修徳治兵谋雪吴耻见蛙下车拜之左右怪问越王曰彼亦有气者】徐偃弃武终以防邦【徐夷国子爵僣称偃王周穆王闻之令楚伐徐徐子曰吾赖于文徳而不明武备故至于此】何也越习其威徐忘其也孔子曰以不教人战是谓弃之【论语之辞】故知弧矢之利以威天下【易大传曰弧矢之利以威天下】此用兵之机也
　　【愚按书称放牛归马诗言戢戈櫜弓甚矣兵非圣人之所尚也然尝观周公作周礼极言师帅旅帅卒长伍长之制详陈振旅苃舍治兵大阅之仪至于斩牲徇陈凛乎如大敌之临焉是兵亦非圣人之所废也善乎太宗之言曰凋非保全之术殆非拟冦之方兵不可以全除亦不可以常用圣人复起不易斯言矣】
　　贞观二十二年太宗将重讨髙丽【重平声】是时房龄寝疾増剧顾谓诸子曰当今天下清谧咸得其宜唯欲东讨髙丽方为国害吾知而不言可谓衘恨入地遂上表谏曰臣闻兵恶不戢【恶乌去声后同】武贵止戈当今圣化所覃无逺不暨上古所不臣者陛下皆能臣之所不制者皆能制之详观古今为中国患害无过突厥遂能坐运神防不下殿堂大小可汗相次束手分典禁卫执防行间【行音杭后同】其后延陀鸱张【防恶鸟也】寻就夷灭铁勒慕义请置州县沙漠已北万里无尘至如髙昌叛涣于流沙吐浑首防于积石偏师薄伐俱从平荡髙丽厯代逋诛莫能讨撃陛下责其逆乱杀主虐人亲总六军问罪辽碣未经旬日即防辽东前后虏获数十万计分配诸州无处不满雪徃代之宿耻【隋文帝十八年髙丽冦辽西遣杨谅讨之无功炀帝六年征其王元入朝不至八年征天下兵撃之帝亲征攻诸城不下来防儿宇文述等大败九年复亲征不防十年复讨之征其王入朝竟不至】掩崤陵之枯骨【左传僖公三十三年晋人及姜戎败秦师于殽文公二年秦伯伐晋济河焚舟取王官及郊晋人不出遂自茅津济封殽尸而还】比功校徳万倍前王此圣主所自知微臣安敢备説且陛下仁风被于率土孝徳彰于配天覩夷狄之将亡则指期数嵗授将帅之节度【将帅之将去声后同】则决机万里屈指而候驿视景而望书符应若神算无遗防擢将于行伍之中取士于凡庸之末逺夷单使【去声】一见不忘小臣之名未尝再问箭穿七札【札甲也养由基射穿七札】弓贯六钧【左传定公八年鲁伐齐士皆列顔髙之弓六钧】加以留情坟典属意篇什【属音嘱】笔迈钟张【见师傅篇注】词穷贾马【汉贾谊司马相如皆文人】文锋既振则宫征自谐【征音止】轻翰暂飞则花葩竞发抚万姓以慈遇羣臣以礼褒秋毫之善觧吞舟之网逆耳之諌必听肤受之愬斯絶【论语曰肤受之愬不行焉可谓明也已矣】好生之徳【好去声】禁障塞于江湖恶杀之仁息皷刀于屠肆鳬鹤荷稻粱之恵【荷去声】犬马防帷盖之恩降尊吮思摩之疮【贞观十九年太宗征辽攻白岩城右卫大将军李思摩为流矢所中太宗亲为之吮血】登堂临魏征之柩【临去声十七年正月魏征卒太宗临哭之恸】哭战亡之卒则哀动六军【十九年太宗征髙丽至营州诏辽东战亡士卒骸骨并集栁城东南命有司设太牢上自作文祭之临哭尽哀】负填道之薪则情感天地【十九年太宗渡辽辽泽泥潦车马不通命长孙无忌将万人剪草填道水深处以车为梁上自繋薪于马鞘以助役】重黔黎之大命特尽心于庶狱臣心识昏愦岂足论圣功之深逺谈天徳之髙大哉陛下兼众美而有之靡不备具微臣深为陛下惜之重之爱之宝之周易曰知进而不知退知存而不知亡知得而不知防又曰知进退存亡而不失其正者其惟圣人乎【易文言传释乾卦之辞】由此言之进有退之义存有亡之机得有防之理老臣所以为陛下惜之者盖谓此也老子曰知足不辱知止不殆臣谓陛下威名功徳亦可足矣拓地开疆亦可止矣彼髙丽者边夷贱不足待以仁义不可责以常理古来以鱼鳖畜之宜从濶畧必欲絶其种深恐兽穷则搏且陛下每决死囚必令【平声】三覆五奏进素食停音乐者盖以人命所重感动圣慈也况今兵士之徒无一罪戾无故驱之于战阵之间委之于锋刃之下使肝脑涂地魂魄无归令其老父孤儿寡妻慈母望轊车而掩泣抱枯骨而摧心足变动隂阳感伤和气实天下之寃痛也且兵凶器战危事不得已而用之向使髙丽违失臣节而陛下诛之可也侵扰百姓而陛下灭之可也乆长能为中国患而陛下除之可也有一于此虽日杀万夫不足为媿今无此三条坐烦中国内为旧主雪怨【为去声后外为同十七年髙丽臣莫离支弑其君建武而独専国政太宗于是有征辽之议】外为新罗报讐【十七年新罗遣使言百济攻取其国四十余城复与髙丽连兵谋絶新罗入朝之路乞兵救援上命司农丞相里奨赍玺书赐髙丽使勿攻新罗莫离支竟不从奬还具言其状上于是欲征之】岂非所存者小所损者大愿陛下遵皇祖老子止足之诫以保万代巍巍之名发霈然之恩降寛大之诏顺阳春以布泽许髙丽以自新焚凌波之船罢应募之众【十八年太宗欲征辽东长安洛阳募士三千战舰五百艘】自然蕐夷庆赖逺肃迩安臣老病三公朝夕入地所恨竟无尘露微増海岳谨罄残魂余息豫代结草之诚【左传宣公十五年秦伐晋次于辅氏魏颗败秦师获杜回初魏武子有嬖妾无子武子疾命颗曰必嫁是疾甚则曰必殉及卒颗见老人结草以亢杜回杜回踬而颠故获之夜梦之曰余而所嫁之妇人父也尔用尔先人之治命余是以报】傥防録此哀鸣即臣死骨不朽太宗见表叹曰此人危笃如此尚能忧我国家虽諌不从终为善策
　　【唐氏仲友曰易既济六二与未济九三均是伐鬼方均是三年之伐在既济则戒之在未济则勉之武功之未成圣人必勉之于始武功之既成圣人必戒之于终龄之书得既济之象太宗莫之听者无畏相之心耳】
　　【朱氏黼曰龄于太宗左右未尝有所可否毎逢帝怒惟震惧逊谢非不能谏也史称王魏善谏诤房杜让其直是以太宗初举伐辽遂良再言之不听至是再举外庭无敢一言虽龄任用之乆相信之深亦不敢靣陈于在廷之日独表谏于属纩仅存之际理切词尽太宗嘉纳不之从也至身没而后罢之以此观太宗晚节大畧可攷矣】
　　【愚按龄此疏乃太宗征辽无功之后思谋再举之时而龄行将属纩之日也此疏辞意恳切何乃不见于初亲征之际耶岂太宗忿心难惩纵忠言苦口不足以尼其行耶毋乃俟其大举无成夫然后谏耶然龄此疏切矣太宗止曰此人危笃尚能忧我国家亦未有乐从之意越明年则以疾而命皇储听政矣否则忿兵再举事未可知也书曰无怠无荒四夷来王又曰明王慎徳四夷咸賔帝王保治厥有防哉以太宗之贤犹尔况其防者乎】
　　贞观二十二年军旅亟动宫室互兴百姓颇有劳充容【唐制女官号九嫔之一也】徐氏【名恵长城人生五月能言四嵗通经八嵗属文父孝徳尝试使拟离骚为小山篇曰仰幽岩而流眄抚桂枝以凝想将千龄兮此遇荃何为兮独徃太宗闻之召为才人手不释卷文辞敏赡帝益礼顾永徽初卒赠贤妃】上疏諌曰贞观已来二十有余载风调雨顺年登嵗稔人无水旱之国无饥馑之灾昔汉武帝守文之常主犹登刻玉之符【汉武帝封泰山下东方如郊祠太一之礼封广丈二尺髙九尺其下则有玉牒书书秘礼毕禅肃然山】齐桓公小国之庸君尚涂【涂图古通用】泥金之望【齐桓公既霸会诸侯于葵丘欲行封禅后汉制封禅用玉牒玉检以水银和之为泥望者望而祭也】陛下推功损已让徳不居亿兆倾心犹阙告成之礼【通典古者帝王之兴每易姓而起以致太平必封乎泰山所以告成功也】云亭伫谒未展升中之仪【黄帝禅亭亭五帝禅云云皆山名礼云升中于天】此之功徳足以咀嚼百王网罗千代者矣然古人有云虽休勿休良有以也守初保末圣哲罕兼是知业大者易骄【易以豉切后同】愿陛下难之善始者难终愿陛下易之窃见顷年以来力役兼总东有辽海之军西有昆丘之役士马疲于甲胄舟车倦于转输【转去声】且召募投戎去留懐死生之痛因风阻浪往来有漂溺之危一夫力耕年无数十之获一船致损则倾覆数百之粮是犹运有尽之农功填无穷之巨浪图未获之他众防已成之我军虽除凶伐暴有国常规然黩武穷兵先哲所戒昔秦皇并吞六国反速危祸之基晋武奄有三方翻成覆败之业岂非矜功恃大弃徳轻邦图利忘害肆情纵欲遂使悠悠六合虽广不救其亡嗷嗷黎庶因以成其祸是知地广非常安之术人劳乃易乱之源愿陛下布泽流仁【此下疑阙四字】减行役之烦増雨露之恵妾又闻为政之本贵在无为窃见土木之功不可兼遂北阙初建南营翠微曽未逾时玉蕐创制【曽音层翠微玉蕐并宫名】非惟构架之劳颇有工力之贵虽复茅示约犹兴木石之疲假使和雇取人不无烦扰之是以卑宫菲室圣王之所安金屋瑶台骄主之为丽故有道之君以逸逸人无道之君以乐乐身【乐音洛】愿陛下使之以时则力不竭矣用而息之则心斯悦矣夫珍玩技巧为防国之斧斤【夫音扶后同】珠玉锦绣实迷心之酖毒窃见服玩鲜靡如变化于自然职贡竒珍若神仙之所制虽驰蕐于季俗实败素于淳风是知漆器非延叛之方桀造之而人叛玉杯岂招亡之术纣用之而国亡【纣始为象箸箕子曰彼为象箸必将为犀玉之杯】方騐侈丽之源不可不遏夫作法于俭犹恐其奢作法于奢何以制后伏惟陛下明照未形智周无际穷奥秘于麟阁【汉宣帝图功臣于麒麟阁】尽探赜于儒林【探平声赜土革切】千王理乱之踪百代安危之迹兴亡衰乱之数得失成败之机固亦包吞心府之中循环目围之内乃宸衷乆察无假一二言焉惟知之非难行之不易志骄于业着体逸于时安伏愿抑志摧心慎终成始削轻过以添重徳择今是以替前非则鸿名与日月无穷盛业与乾坤永防太宗甚善其言特加优赐甚厚
　　【愚按人臣进谏于君古人拟之批鳞虽士夫犹以为难况妇人女子乎其见之史传则邓防论莫敖之败成风请须句之封班姬辞共辇之载刘氏救元达之刑寥寥千载不多见也太宗纳谏之徳冠絶古今外之房杜王魏内之文徳皇后亦足以交修而夹辅之矣宫妾之中复有如徐氏者焉观其谏疏有老师宿儒不能逺过者呜呼贤哉】
　　安边第三十六【凡二章】
　　贞观四年李靖撃突厥颉利败之其部落多来归降者【降下江切后同】诏议安边之防中书令温彦博议请于河南处之【处上声后同】准汉建武时置降匈奴于五原塞下【塞音赛后同五原塞今为丰州河东】全其部落得为捍蔽又不离其土俗因而抚之一则实空虚之地二则示无猜之心是含育之道也太宗从之秘书监魏征曰匈奴自古至今未有如斯之破败此是上天勦絶宗庙神武且其世冦中国万姓寃讐陛下以其为降不能诛灭即宜遣发河北【今山东道】居其旧土匈奴人靣兽心非我族强必冦盗弱则卑伏不顾恩义其天性也秦汉患之者若是故时发猛将以撃之【将去声】收其河南以为郡县陛下奈何以内地居之且今降者几至十万数年之后滋息过倍居我肘腋甫迩王畿心腹之疾将为后患尤不可处以河南也温彦博曰天子之于万物也天覆地载有归我者则必养之今突厥破除余落归附陛下不加怜愍弃而不纳非天地之道阻四夷之意臣愚甚为不可宜处之河南所谓死而生之亡而存之懐我厚恩终无叛逆魏征曰晋代有魏时胡部落分居近郡江统劝逐出塞外武帝不用其言数年之后遂倾瀍洛【江统字应元陈留人晋武帝时为山隂令时闗陇为氐所扰统深推四夷乱蕐宜杜其萌乃作徙戎论帝不能用未及十年而夷狄乱蕐时人服其深识】前代覆车殷鉴不逺陛下必用彦博言遣居河南所谓养兽自遗患也彦博又曰臣闻圣人之道无所不通突厥余魂以命归我收居内地教以礼法选其酋首【酋慈由切后同】遣居宿卫畏威懐徳何患之有且光武居河南单于于内郡【单音蝉】以为汉藩翰终于一代不有叛逆又曰隋文帝劳兵马费仓库树立可汗令复其国【令平声后同】后孤恩失信围炀帝于鴈门【隋开皇二十年文帝以突厥突利为启民可汗妻以义成公主大业十一年炀帝廵北边始毕可汗帅骑数十万谋袭帝义成公主遣使告变帝驰入鴈门突厥围鴈门急攻之帝泣目尽肿后公主以计觧围】今陛下仁厚从其所欲河南河北任情居住各有酋长【音掌】不相统属力散势分安能为害给事中杜楚客【如晦弟也少尚竒节初建成难作遁舍嵩山贞观四年召为给事中太宗曰人不恤无官患才不副而兄与我共支一心者尔当如兄事我进蒲州刺史有能名迁工部尚书摄府事以威肃闻】进曰北狄人靣兽心难以徳懐易以威服【易以豉切】今令其部落散处河南逼近中蕐久必为患至如鴈门之役虽是突厥背恩【背音倍】自由隋主无道中国以之丧乱岂得云兴复亡国以致此祸夷不乱蕐前哲明训存亡继絶列圣通规臣恐事不师古难以长乆太宗嘉其言方务懐柔未之从也卒用彦博防【卒子聿切】自幽州至灵州【东至幽州西至灵州也】置顺祐化长四州都督府以处之其人居长安者近且万家自突厥颉利破后诸部落首领来降者皆拜将军中郎将布列朝廷【郎将之将去声】五品已上百余人殆与朝士相半唯拓防不至【拓他各切拔蒲末切夷复姓】又遣招慰之使者相望于道【使去声】凉州都督李大亮以为于事无益徒费中国上疏曰臣闻欲绥逺者必先安近中国百姓天下根本四夷之人犹于枝叶扰其根本以厚枝叶而求乂安未之有也自古明王化中国以信驭夷狄以权故春秋云戎狄豺狼不可厌也诸夏亲眤不可弃也【左传闵公元年管仲告齐侯之辞】自陛下君临区宇深根固本人逸兵强九州殷富四夷自服今者招致突厥虽入提封臣愚稍觉劳费未悟其有益也然河西民庶镇御藩夷州县萧条户口鲜少【鲜上声】加因隋乱减耗尤多突厥未平之前尚不安业匈奴微弱以来始就农亩若即劳役恐致妨损以臣愚惑请停招慰且谓之荒服者故臣而不纳是以周室爱民攘狄竟延八百之龄秦王轻战事胡故四十载而絶灭汉文养兵静守天下安丰孝武扬威逺畧海内虚耗虽悔轮台追已不及【汉武帝既悔逺征伐而捜粟都尉桑羊与丞相御史奏言故轮台以东有溉田五千顷以上请置校尉分防嵗收其利以威西国上不从乃下诏深陈既往之悔】至于隋室早得伊吾兼统鄯善【伊吾鄯善并西域国名伊吾在大碛外南至玉门闗八百里汉宜禾都尉所治】且既得之后劳费日甚虚内致外竟损无益逺寻秦汉近观隋室动静安危昭然矣伊吾虽已臣附逺在藩碛民非夏人地多沙卤其自竪立称藩附庸者请覊縻受之使居塞外必畏威懐徳永为藩臣盖行虚恵而收实福矣近日突厥倾国入朝既不能俘之江淮以变其俗乃置于内地去京不逺虽则寛仁之义亦非乆安之计也毎见一人初降赐物五疋袍一领酋长悉授大官禄厚位尊理多糜费以中国之租赋供积恶之防虏其众益多非中国之利也太宗不纳十三年太宗幸九成宫突厥可汗弟中郎将阿史那结社率隂结所部【将去声阿史那突厥姓名结社率突利可汗之弟时为中郎将】并拥突利子贺罗鹘夜犯御营事败皆捕斩之太宗自是不直突厥悔处其部众于中国还其旧部于河北建牙于故定襄城立李思摩为乙弥泥熟俟利苾可汗以主之因谓侍臣曰中国百姓实天下之根本四夷之人乃同枝叶扰其根本以厚枝叶而求久安未之有也初不纳魏征言遂觉劳费日甚几失久安之道【几平声旧本李大亮疏以下至太宗不纳另为一章十三年以下接前叚为一章今按其是一事因次第其辞合为一章又按通鉴载此事众议甚详辞多不録胡氏寅曰献言之道惟理是凭则言必忠听言之道勿以同于己言为是则听必审太宗处降突厥徧询在廷未若魏征之言尽善也而太宗不从顾用温彦博之防何也彦博之策太宗之所欲为者其偶同欤未可知也其先意承志欤未可知也如所见偶同则不应言之再三如先意承志则不得为忠矣太宗用其言未几有矢及帐殿之变如此而欲功加外荒冠带百蛮者非圣主之盛节也】
　　【又曰魏公尝劝用侯君集为宰相君集反太宗疑征党之絶昏仆碑温彦博劝居突厥塞内突厥反太宗不怒彦博而追思魏征之言事同而处之异何也以见留突厥塞内使充宿卫如一家者本太宗雄夸之心彦博探其微赞之故不以归咎欤虽然行宫入幕之变亦巳危矣太宗慕带百蛮之名推心不疑几至危殆岂非后世之永戒哉】
　　【唐氏仲友曰荀卿言以徳兼人者王以富兼人者贫突厥既破颉利既擒若用魏公之言使处河北于边无扰于国无费不亦善乎乃卒用彦博之防若不因结社之乱悉徙故地假之数世蕃孳为唐之费不亦重乎大抵处置降人最难内之中国乱蕐俗置诸塞内生后患惟反之故地为立君长从其故俗服则为藩国去不为叛臣此长防也】
　　【愚按昔成周盛时四夷来朝坐之国门之外葢亦如九服之制蛮夷镇藩在所外也春秋之世秦晋迁陆浑之戎于伊川其后扬拒泉臯伊雒之戎入王城伐京师虽子带之所召亦始迁之失也晋江统之论可以为鉴矣唐兴太宗以武定天下天下既平穷荒悉服突厥之委命阙庭尤汉以下之所无者固宜置之中夏夸示逺近也当是时魏徴以忠直得上心屡有回天之力而竟莫之回温彦博以儒臣遇合处置部落之议胡为乎独异众正之见邪遂使蕃酋列在禁卫有因而入居长安者近万家此与陆浑之居伊雒何以异哉彼为成周之衰时此为有唐之盛际太宗乐于从魏征之言者胡独于此而不从之乎他日禄山之乱宫闱岂非太宗诒谋有以启之】
　　贞观十四年侯君集平髙昌之后太宗欲以其地为州县魏征曰陛下初临天下髙昌王先来朝谒自后数有商胡【数音朔】称其遏絶贡献加之不礼大国诏使【去声】遂使王诛载加若罪止文泰【髙昌王姓麴名文泰】斯亦可矣未若因抚其民而立其子所谓伐罪吊民威徳被于遐外为国之善者也今若利其土壤以为州县常须千余人镇守数年一易每来往交替死者十有三四遣办衣资离别亲戚十年之后陇右空虚陛下终不得髙昌撮谷尺布以助中国所谓散有用而事无用臣未见其可太宗不从竟以其地置西州仍以西州为安西都防府每嵗调发千余人【调去声】防遏其地黄门侍郎褚遂良亦以为不可上疏曰臣闻古者哲后临朝明王创业必先蕐夏而后夷狄广诸徳化不事遐荒是以周宣薄伐至境而反【周宣王名靖诗曰薄伐猃狁至于太原言逐出之而不穷追也】始皇逺塞中国分离【秦始皇使防恬发兵三十万人收河南地为四十四县筑长城因地形用制险塞起临洮至辽东延袤万余里】陛下诛灭髙昌威加西域收其鲸鲵以为州县然则王师初发之嵗河西供役之年【供平声】飞刍挽粟十室九空数郡萧然五年不复陛下每嵗遣千余人而逺事屯戍终年离别万里思归去者资装自须营办既卖菽粟倾其机杼经途死亡复在方外兼遣罪人增其防遏所遣之内复有逃亡官司捕捉为国生事【为去声】髙昌涂路沙碛千里冬风氷冽夏风如焚行人遇之多死易云安不忘危理不忘乱设令【平声】张掖尘飞酒泉烽举【张掖今为甘州路酒泉今为肃州路肃】陛下岂能得髙昌一人菽粟而及事乎终须发陇右诸州星驰电击由斯而言此河西者方于心腹彼髙昌者他人手足岂得糜费中华以事无用陛下平颉利于沙塞灭吐浑于西海突厥余落为立可汗吐浑遗萌更树君长【音掌】复立髙昌非无前例此所谓有罪而诛之既服而存之宜择髙昌可立者征给首领遣还本国负戴洪恩长为藩翰中国不扰既富且宁传之子孙以贻后代疏奏不纳至十六年西突厥遣兵寇西州太宗谓侍臣曰朕闻西州有警急虽不足为害然岂能无忧乎往者初平髙昌魏征褚遂良劝朕立麴文泰子弟依旧为国朕竟不用其计今日方自悔责昔汉髙祖遭平城之围而赏娄敬【汉髙帝欲击匈奴使娄敬使匈奴还报曰匈奴伏竒兵以争利不可击也上怒曰齐虏以口舌得官乃今妄言沮吾军械系敬至广武遂至平城匈奴果出竒兵围帝白登七日然后得解还至广武赦敬曰吾不用公言以困平城乃封敬千户为闗内侯】袁绍败于官渡而诛田丰【汉献帝时曹操兵大破袁绍于官渡绍与八百骑渡河走至黎阳众稍复归或谓田丰曰君必见重丰曰公今战败而归内恚将发吾不望生绍谓逢纪曰田别驾前谏止吾吾慙之纪曰丰闻将军之退拊手大笑喜其言之中也袁绍遂杀丰】朕恒以此二事为诫宁得忘所言者乎【范氏祖禹曰魏徴之言其利害非不明也以太宗之智岂不足知之惟其好大而喜逺矜功而徇名不能以义制心故忠言有所不从而欲前世帝王皆莫我若也】
　　【又曰有国者丧师之祸小而或以覇秦穆公勾践是也得地之祸大而或以亡楚灵王齐湣王是也是故广地不若广徳彊兵不若彊民先王患徳之不足而不患地之不广患民之不安不患兵之不彊封域之外声教所不及者不以烦中国也太宗不从忠谏卒自咎悔况不若太宗之彊而可为乎】
　　【胡氏寅曰中国礼义之地四夷所为视效而賔服者也髙昌有罪王师讨之既闻其丧是罪人已死则宜按兵遣使立其嗣子怀以恩信乃不攻而自服之道也今乃伐其忧荒无礼无义夫岂天子之兵乎是故以利言之乗人之隙廹以强暴坐收数百里之地斥广舆图信足以夸耀一时以义言之则穷兵逺讨以髙昌王一人桀骜之故而系累其孤郡县其土仁者不为也】
　　【真氏徳秀曰是时褚遂良亦谏不从十七年西突厥入寇帝悔之曰魏徴褚遂良劝我复立髙昌吾不用其言今方自咎耳初议处突厥于河南徴争之而帝不从后以结社率之变而悔后议以髙昌为郡县征争之而帝复不从又以西突厥入寇而悔使早从忠言安有是哉然知过而能悔此其所以兴也愚按自夏禹西戎即叙之后成周西旅底贡之余通西域而开玉闗极城郭诸国悉服实始于汉武然中国劳弊亦已甚矣闭玊闗谢西域此光武所以为盛徳也太宗灭髙昌置都防由是为开通西域之计而燕支疎勒丘兹于阗四镇遂为遐陬重地至于开元自玊门以西烟火万里为唐极盛曾几何时天宝以后事势日非前日之舆图举为戎马之郊矣周公有言曰徳不加焉则君子不飨其质政不施焉则君子不臣其人况夺其土地而置以郡县乎务广地不如务广徳古训岂虚语哉】
  </div>
  <div class="pagination">
   <a href="贞观政要_page8.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <a href="贞观政要_page4.html">
    4
   </a>
   <a href="贞观政要_page5.html">
    5
   </a>
   <a href="贞观政要_page6.html">
    6
   </a>
   <a href="贞观政要_page7.html">
    7
   </a>
   <a href="贞观政要_page8.html">
    8
   </a>
   <span class="current-page">
    9
   </span>
   <a href="贞观政要_page10.html">
    10
   </a>
   <a href="贞观政要_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
