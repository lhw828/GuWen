<!DOCTYPE html>
<html>
 <head>
  <meta charset="utf-8"/>
  <title>
   建炎以來朝野杂记 - 第 25 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以來朝野杂记 - 第 25 页/共 34 页
  </h1>
  <div class="content">
   金亮之殒也朝廷既复两淮地遂乘胜取海泗唐邓陈蔡许汝嵩寿等十郡未几有诏班师诸将乃弃颍蔡诸郡而归淮宁土豪陈亨祖者先挈地来降及是死于难始京东义士耿京率众据东平府遣掌书记辛弃疾赴行在壬午春敕授京天平军节度使节制京东河北忠义军焉既而张忠建来告登位朝廷遂不复通后京亦为金所诛独唐邓海泗犹在是夏虏以数万众围海州四月丁丑诏以张子 为镇江都统制往援之子 之侄俊以节制使时奉京祠张魏公时判建康兼措置两淮事务乃命子 受魏公节度子 亟渡江五月辛亥遇敌于石湫堰大败之丁巳海州围解六月丙子孝宗受禅七月庚子魏公被旨入对见于内殿癸卯拜江淮宣抚使甲子洪景卢贺金主登位回赴行在先是金主遣都元帅仆散忠义左副元帅纥石烈志宁来经略四州地既为我师所败乃欲大言以胁取之于是命其知泗州蒲察徒穆以檄至盱眙军虏之泗州守蒲察徒穆寓治宿州九月庚子诏略曰敌人来索旧礼从之则不忍屈不从边患未已中原归正人源源不绝纳之则东南力不能给否则绝向化之心宰执侍从台谏各宜以己见指陈定论以闻于是翰林学士承旨洪遵给事中金安节中书舍人唐文若起居郎兼权中书舍人周必大共为一议大略谓宜径情直行亦无前日之患或许稍归侵地勿遽为之屈谓宜岁遗金缯如来议不可弃海泗地则彼亦无可藉口也殿中侍御史张震自为一议大略谓海州控扼海道陕西绝北多险地必不可弃至于受册礼绝归附之类其不可有十权工部侍郎张阐自为一议大略谓选将练兵名分可正江淮授田遗民可招监察御史张良翰自为一议大略谓不用旧礼然后遗民可招其余侍从台谏囊封继上而宰执独无奏章史鲁公时为参知政事上问之史公但以谨边备为对略曰先为守备是乃良规此乃一时之权宜 度今年之事力傥听浅谋之士时兴不教之师寇去则论赏以徼功寇至则敛兵而遁W谓之恢复岂不痛伤于是虏之右副元帅合喜与四川宣抚使吴璘争德顺方急蜀人杨民望为吏部郎官建言宜弃三路而虞 甫为宣谕使力请勿弃章十余上丁酉 甫罢知夔州辛丑诏璘审度事势从长措置务要保护川蜀 示以 地之意也又诏侍从台谏各举可备使蜀者台谏共举汪圣锡见知福州沈德和见知平江许觉民见知宣州皆可用而周子充与侍从共举王瞻叔见大府卿四川总领辛亥以瞻叔权户部侍郎充宣谕使上寻悔乙卯复令 甫往璘军前计事事毕赴行在戊午报登位使刘共甫辞行十月己巳叶审言罢知枢密院以台谏张真甫周元持论劾也是时敌人聚兵积粮于宿州之灵璧及虹县而淮西招抚使李显忠建康都统制邵宏渊议欲袭其二邑魏公言于朝史公以七事报之大略言二将恐未可恃魏公欲先取山东地十一月乙巳诏以张子 为淮东招抚使史公力论其不可大略谓山东距虏巢万里彼虽不能守未必减其强两淮地陷没则朝廷之忧复何如矣弗听后十六日乞免枢密院职事许之史公寻复论招纳三弊一弃实而附名二舍近而谋远三见利而忘害 左相陈鲁公专主招纳故也十二月丙寅手诏罢德顺军屯戍并令于秦州以里安泊此弃三路指挥也二月十四日辛未刘共甫还行在隆兴元年正月庚子史公拜右仆射魏公亦拜枢密使都督江淮军马子 闻朝廷不允感愤悒死正月七日戊戌魏公乃定捣二邑之议会布衣李信甫者献书言招纳之利二月壬戌上命信甫以兵部员外郎为宣谕使持蜡书闲往抚定中原己酉擢显忠主管殿前司公事先是虏帅答魏公书谓境士当以正隆以前为界魏公闻于朝且上出师之计参赞军事陈应求唐立夫谓其难二将以言劫之陈唐语塞四月戊辰魏公入奏事上定议出师渡淮而陈史二公不可由是三省枢密不复预闻径自督府行下魏公至扬州合殿前江淮兵八万可用者六万分隶二将号二十万戊子宏渊大军次盱眙己丑显忠大军次定远五月甲午二帅济淮丁酉显忠复灵璧县宏渊至虹虏拒之戊戌显忠东趋虹县庚子虹县开门蒲察徒穆大周仁亦降军声大振右翼军都统萧琦穷蹙癸卯以亲从百余人降于显忠壬寅魏公渡江甲辰捷奏至行在右相先以不与出师力丐免御史王 龄亦有言乙巳右相罢丙午二将复宿州会宏渊与显忠不相能而显忠又私其帛不以犒士士愤怨辛亥纥石烈志宁自睢阳引兵至城下遇官军官军渐溃癸丑拜显忠使相宏渊节度使甲寅夜两军大溃而归虏亦不追士卒死亡甚众资粮器械委弃皆尽乙卯下诏亲征丙辰诏魏公兼都督荆襄军马代汪明远 未知苻离之溃也是日二将至濠州显忠待罪魏公以刘宝为镇江都统制先是传者言宏渊已死敌乘胜南来魏公乃乞遣使议和又乞致仕六月癸亥奏至行在丁卯召汤进之为醴泉观察使兼侍读时以大观文领洞霄戊辰召虞 甫赴行在时以敷学守太平庚午魏公自盱眙还扬州壬申杨存中为御营使节制殿前司军马太傅和义郡王癸酉下诏责己左相待罪魏公降特进元系少傅充江淮宣抚使己卯责显忠于筠州甲申虞 甫为湖北京西宣谕使后六日改充制置使七月癸巳进之复相丙申罢宣抚司便宜行事八月丙寅复魏公都督江淮军马先一日八月六日甲子纥石烈志宁遣书遗三省枢院己卯进呈上付督府魏公未肯答而汤陈二相欲亟与之和丙戌以淮西安抚司干办公事卢仲贤为枢密院计议官持报书以往大略谓泗海唐邓等州乃正隆渝盟之后本朝未遣使之前得之至于岁币固非所较第以两淮凋残之后恐未能充其数九月仲贤辞行上戒勿许四郡而执政命许之无伤仲贤至宿州仆散忠义惧之以威乃言归当禀命许四郡遂以忠义遗三省枢密院书来凡画定四事一叔侄通书之式二唐邓海泗之地三岁币银绢之数四叛亡俘掠之人且约令十一月二十日以前持誓书来史丞相之在位也尝与魏公议欲以弟侄之礼事之书见郧峰漫录至是颇合其说己丑进呈执政皆贺上犹欲止割泗海徐议唐邓侍御史周操右正言陈良翰闻之相继入见论其不可十一月十一日戊上命执政出虏书示之执政不出汤相遽奏以户部侍郎王之望为通问使知合门事龙大渊副之十二日庚子大渊上所厚也是日操良翰始见虏书翌日共奏乞勿与四州待得陵寝而后与岁币于是左仆射陈康伯右仆射汤思退参知政事周葵同知枢密院事洪遵同奏张浚宿望实当捆寄凡所持论人无不从侍从台谏之臣亦当与闻国论望召浚归阙特垂谘访仍令侍从台谏集议当与不当议和合与不合遣使礼数之后先士贵于取予仍令各荐所知以备小使凡五事于后省限一日集议十一月十四日辛丑翌日吏部尚书凌景夏户部尚书韩仲通权吏部侍郎余时言刑部侍郎路彬同一议大略谓既正名分则和当遣使当与岁币而四州疆土当讲与祖宗之陵寝及钦庙梓官两易之礼部侍郎黄中兵部侍郎金安节同一议大略谓如称叔侄二字未得允当国号不加大字不用再拜岁如增币当还钦宗梓宫四州为淮襄屏蔽不可与宁少岂肯不归我田每遣使首当迎奉陵寝地彼必使人入国为陵寝一决侍御史周操左正言陈良翰同一议大略谓名分既正则侄国之类不须深较惟土疆不可与归正人不可遣边备不可撤及每岁展敬陵寝皆须预约又乞令张浚条具给事中钱周材起居舍人马骐同一议大略谓我当称大宋谨白如与大辽之事先有定议四州决不可割又乞令张浚参决工部尚书张阐自为一议大略谓和不可不议使不可不遣岁币不必校四州不可割今不如击之既胜而后与和则恩威兼着起居郎胡铨自为一议大略谓金因苻离之役震熠求和今欲与不共戴天之雠讲信修睦三纲五常埽地尽矣况万万无可信之理何 黄潜善秦桧前车之覆不可不戒监察御史尹穑自为一议大略谓国家事力未备当与金和惟增加岁币勿弃四州勿请陵寝则和议可集监察御史阎安中自为一议大略谓四州我之门户决不可弃当以和好为权宜用兵为实政又翌日上朝寿德宫十五日壬寅因奏知遣使通问事上皇甚喜谕上以欲自备一番礼物魏公在扬州闻之遣敬夫入奏仲贤辱国无状上始怒操又论仲贤不应擅许四郡下大理削其官召魏公赴行在十一月十九日丙午兵部尚书虞允文时为京湖制置使亦以四州不可弃数上疏争之侍从台谏议上之十日宰执复奏言此皆以利害不切于己大言误国以邀美名宗社之重岂同戏剧今日议和政欲使军民少就休息因得为自治之计以待中原之变上意遂定侍从台谏以十一月十五日壬寅集议宰执以二十五日壬子上此奏十二月陈公罢左仆射初三日己未先是周操陈良翰尝言大使未可遣当遣小使上意不以为然遂遣审议官右宣义郎胡昉修武郎杨由义先行初八甲子后十余日通问副使王之望龙大渊发行在十四日庚午朝辞十九日乙亥出门又二日进之□左仆射而魏公亦拜右仆射二十一日丁丑明年正月复以书来大略言四州系本朝内地不当言于意外其余事理非帅府所当可否三月丙戌朔上手批王之望等 一行礼物并回丁亥诏荆襄川陕严为边备仍不得先事妄举汤相计穷请上以社稷大计奏禀上皇而后从事上批付三省曰虏无礼如此卿犹欲和今日敌势非秦桧时比卿之议论秦桧不若汤相恐乃阳乞奉祠而阴谋去张公益甚遂令瞻叔大渊驿递疏上言兵少粮乏楼木虏器械未备斥堠全无又言委四万众以守泗州非计上颇惑之乃命魏公行边三月五日庚寅而还戍兵罢招纳二十一日丙午诏司建康镇江大将令三%戍兵更番归寨右正言尹穑又劾魏公跋扈乃议先罢都督府以瞻叔及钱处和为两淮宣谕使代之三月二十五日庚戌夜批出处和时为吏部侍郎 庄文太子 之父也瞻叔未行又拜左谏议大夫四月二日辛酉 欲使议论归一也四月魏公还至镇江乞罢都督府四月十四日戊辰罢既又至平江之虎丘乞罢政上皆许之二十三日丁丑得旨七月戊子 甫罢乙巳命海泗撤戍八月壬午诏魏丞相南夫以宗正少卿为通问国信使瞻叔上疏陈和战三策又言今日无横身任事之臣时胡邦衡为兵部侍郎因转对为上言与虏和可吊者十臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快傥干纲独断追回使者绝讲和之议以鼓战士下哀痛之诏以收民心天下庶乎可为矣孙造谕虏以重兵胁和上闻有虏师乃命建康都统制王彦渡江屯昭关彦以九月二十壬寅渡江三衙大军江池戎帅相继皆出又命汤相都督江淮军马九月二十一日癸卯汤不行十一月忠义自清河口渡淮守将魏胜战死初四日乙酉刘宝自楚州王彦自开关南遁上犹未之知下诏略曰朕以太上圣意不敢重违而宰辅 臣前后屡请已尽依初式再易国书岁币成数亦如其议若彼坚欲商秦之地俘降之人则朕有以国毙不能从也初五丙戌诏始汤不行乃命杨存中同都督军马九月二十三日乙巳及事急复以王瞻叔为都视十一月七日丁亥夜御札又以为同都督七日戊子瞻叔闻命力辞后二日乃升存中为都督九日庚寅翌日思退罢十日辛卯又翌日谪永州十一日壬辰大学生张观宋鼎葛用中等七十二人伏阙上书乞斩汤思退王之望尹穑三奸臣窜其党洪适晁公武适时为中书舍人直学士院而用陈康伯胡铨为心腹召全安节虞允文王大宝陈浚卿王十陈良翰黄中龚茂良刘夙张栻查钥协谋同心以济大计时虏已自濠州系桥渡淮又分兵陷滁州后三日遂命国信所管办公事王抃往见虏帅翌日下诏视师十六日丁酉又翌日十七日戊戌复拜陈鲁公为左仆射于是钱处和虞 甫皆除执政处和十一月二十日辛丑除佥宪枢密院兼权参政 甫二十一日壬寅除签枢同瞻叔先已请至江上劳师二十二日癸卯朝辞金兵至六合县步军司中军统制崔皋击却之十一月二十三日甲辰王抃出疆凡九日乃至颍河口见仆散忠义闰十一月日五丙辰后十一日见纥石烈志宁十六日丁卯虏皆听许先是朝廷命尹穑胡邦衡分往浙东西措置海道十一月十九日庚子二人皆挈家以行于是诏穑与邦衡俱罢闰十一月十一日瞻叔首下令诸将不得妄进军上闻虏师退命督府择利击之十七日戊辰夜且下堂帖诘责瞻叔瞻叔言王抃既还不可冒于小利以害大计上不怿言者乃击瞻叔罪罢之二十四日二亥除端明知太平十二月南夫渡淮八日戊子三省枢密院复贻志宁书略曰修此齐盟出于初议中因曲见或为矛盾之言致此数年未讲衣裳之会兹聆嘉报不替旧欢仰%社之大忠感睦邻之高谊已遵要束无复异同兼学士院洪景伯所草也南夫至抃京二酉先遣抃归而令南夫与其介康谞诣燕山虏师亦罢遂以景伯为贺生辰使龙大渊副之后二十日都督府结罢二月六日乙酉存中除两镇节度使二十一日庚子其夏金主所遣报问使副殿前左副都点检完颜仲翰林直学士杨伯雄至行在持书入见四月二十二日庚子始谓上为宋皇帝云

　　榷场
自绍兴通和后始置榷场升盱眙县为军以军器监主簿沈该直秘阁知军事使之措置凡榷场之法商人赀百千以下者十人为保留其货之半在场以其半赴泗州榷场博易竣得北物还复易其半以往大商悉拘之以俟北贾之来其后又置场于光州枣阳安丰军花黡镇而金人亦于蔡泗唐邓秦巩洮州凤翔府置场凡本朝诸场皆以盱眙军为准二十九年海陵将入寇乃悉罢淮北陕西诸榷场独泗州如故边吏以闻于是自盱眙外余悉罢干道初乃复

建炎以来朝野杂记序乙集
朝野杂记既成之三年复为书号续记既扺乙丑之冬矣顾视前集所书往往缺略未备而所忆中兴以来旧闻遗事尚或有之欲补缀成编未暇也客有谓心传曰自昔权臣用事必禁野史故孙盛作晋春秋而桓温谓其诸子言此史若行自是关卿门户事近世李庄 作小史秦丞相闻之为兴大狱李公一家尽就流窜此往事之明戒也子其虑哉心传矍然而止未几权臣殛死始欲次比其书会有旨给札上心传所着高庙系年铅椠纷然事遂中辍既而自念曰此非为己之学也乃取旧编束之高阁而熟复乎圣经贤传之书又念前所未录者尚数百条不忍弃也萃而次之谓之乙集昔安陆郑尚书尝献言于寿皇指近岁史官纪载疏缪谓当质诸衣冠故老之传闻与夫山林处士之纪录庶几善恶是非不至差误寿皇嘉纳报下如章实录所书可覆视也闲者滕宗卿又举以为言圣上亦既从其请矣然则是编也或可以备汗青之采摭乎若夫择焉而不精语焉而不详则单见浅闻无所逃罪后之览者亦尚恕之哉嘉定九年岁次丙子七月哉生明秀岩野人李心传序

建炎以来朝野杂记卷一乙集
　　　　　　　　　　　　　　　宋李心传撰

　上德一
　　壬午内禅志
孝宗皇帝以圣德受天命实由高宗皇帝睿志素定然始则昭慈圣献皇后感动上意终则宪圣慈烈皇后密赞大策至于将相士大夫输忠协谋共成圣志者盖亦多助而范宗尹赵鼎陈康伯三丞相建明将顺皆赖其力尤不可使之无传也孝宗皇帝太祖七世孙也初太祖少子秦康惠王德芳生英国公惟宪惟宪生新兴侯从郁从郁生华阴侯世将世将生东头供奉官追封庆国公令令生秀安僖王子偁仙源类谱秀王举进士中第靖康末为秀州嘉兴县丞王夫人祥符张氏尝梦一人拥一羊谓之曰以此为识已而有娠熊克中兴小历建炎元年冬十月戊寅夜生上于杉青闸之官舍王明清挥麈录红光满室如日正中玉牒少长训名伯琮以制词增入先是高宗皇帝以五月朔即位南京其六月贤 潘氏生皇子九月赐名 封魏国公十月高宗幸维扬三年二月渡江幸杭州三月苗傅刘正彦为变四月朔高宗复辟立魏国公为皇太子五月幸江宁七月丁亥太子薨谥元懿日历殡冶城之铁塔寺周必大二老堂杂记后三日仙井监乡贡进士李时雨上书乞择宗室之贤者使视皇太子事俟皇嗣之生退居藩服时雨党人亲子也以父入籍当补官吏部拟将仕郎钞未下书奏诏前降给还恩泽指挥更不施行日下押出国门时雨事W开禧元年被旨宣付史馆四年夏高宗自海道还会稽其秋昭慈圣献皇后亦自江西还行在后尝感异梦密为高宗言之高宗大寤此事臣闻之先臣及士大夫所言皆同盖汪应辰早年尝所闻于赵鼎者会宰相范宗尹有造膝之请高宗乃命惠襄靖王令 选艺祖之后宗子数人育之宫中令 时以秘阁修撰提举临安府洞霄宫也明年改元绍兴其夏四月昭慈升遐而令 所选宗子皆未当上意五月遂命令 知南外宗正事俾至泉南选之日历会上虞丞永嘉娄寅亮上书言今昌陵之后寂寥无闻仅同民庶艺祖在上莫肯顾歆此金人所以未肯悔祸也望陛下于伯字行内遴选太祖诸孙有贤德者视秩亲王以待皇子之生退处藩服高宗读之大为感叹签书枢密院事富直柔又从而荐之有旨召对其年六月也王明清挥麈录后七日戊子高宗谕大臣曰昨令 选艺祖之后宗子三二岁者得四五人资相皆非岐嶷且令归家俟至泉南选之右仆射范宗尹曰此陛下万世之虑高宗曰艺祖以圣武定天下而子孙不得享之遭时多艰零落可悯朕若不取法于仁宗为天下计将何以慰在天之灵同知枢密院事李回曰艺祖不以大位私其子发于至诚陛下为天下远虑合于艺祖实可昭格天命参知政事张守曰尧舜授受皆以其子不肖艺祖诸子不闻失德而传位太宗过尧舜远甚高宗曰此事亦不难行正是道理所在朕止令于伯字行中选择庶几昭穆顺序富直柔曰陛下圣断度越千古第恐令 不足以承顺上旨高宗曰但令 求当自选择参知政事秦桧曰须择闺门有礼法者桧为参知政事而奏对在诸人之后所言止此其包藏顾望之心巳可见矣高宗曰当如此直柔曰宫中有可付托者否高宗曰朕巳得之矣若不先择宫嫔则可虑之事更多日历是时张贤 为婕妤宪圣慈烈皇后为才人高宗所择宫嫔盖才人与婕妤也八月知枢密院事宣抚处置使张浚念上继嗣未立密奏乞明诏大臣讲明故事多择宗室之贤优礼厚养以为藩屏朱熹撰浚行状浚时驻军阆中盖未知朝廷之议也寅亮既对十一月遂除监察御史日历二年正月高宗还临安二月寅亮为秦桧所挤而罢夏令 始奉诏选上及宗子伯浩入禁中伯浩丰而泽上清而 高宗初爱伯浩忽曰更仔细观之乃令二人并立有猫过伯浩以足蹴之上拱立如故高宗曰此儿轻易乃尔安能任重耶乃赐伯浩白银三百两罢之王明清后挥麈录云伯浩终温州兵马都监而育上于张婕妤所绍兴圣语时年六岁矣五月辛未诏秀王赴都堂审察遂特改京官三年二月庚子诏宗室伯琮除和州防御使赐单名从玉令学士院拟二十字各注意义进入高宗自择瑗字名之会要时学士綦宗礼也后二日壬寅改贵州防御使三月诏贵州防御使育在宫中不可与诸宗室比特给真俸从内东门司供纳会要时朱胜非为相也四年五月令 复得秉义郎子彦之子伯玖入宫中年五岁高宗以其聪慧可爱命吴才人母之日历附传丁丑子彦特迁武翼郎而令 自左中大夫集英殿修撰特转行在大中大夫知泉州后省以转官非法封还录黄遂寝其命九月朱胜非罢赵鼎相五年二月鼎转左仆射而张浚为右仆射浚面谢又以储贰为言高宗首肯曰宫中见养艺祖之后二人长者年九岁不久当令就学浚行状闰月浚出使江上五月高宗谕鼎令择日降制除旧名为节度使封国公鼎退与参知政事孟庾同知枢密院事沈与求议之辛巳鼎奏陛下为宗庙社稷大虑臣谨令有司卜以今月二十六日吉惟陛下裁之幸甚高宗曰可与求曰此盛德事也而陛下断自圣心行之不疑臣知天佑陛下子孙千亿受历无疆矣高宗曰朕年二十九未有子然国朝自有仁宗皇帝故事今未封王止令建节封国公似乎合宜以朕所见此事甚易而前代帝王多以为难鼎曰自古帝王都以为难而陛下行之甚易此所以未可攀及也然陛下春秋鼎盛而为宗庙社稷大虑如此臣等以是知神灵扶持子孙千亿也此事甚大陛下既已见透臣等更无复措词不胜幸甚高宗曰艺祖创业肇造王室其勤至矣朕取予字行下子鞠于宫中复加除拜庶几仰慰艺祖在天之灵庾曰陛下念艺祖创业之难而圣虑及此帝王所难能之事也日历高宗又谓鼎曰此子天资特异俨若神人朕自教之读书性极强记玉牒鼎先得旨于行宫门内造书院一区欲令就学至是成高宗曰只以书院便为资善堂俟除授讫命儒臣为直讲翊善悉如资善故事己亥遂降制授保庆军节度使封建国公以宗正少卿范冲为徽猷阁待制提举建隆观兼资善堂翊善起居郎朱震兼赞读时学士孙近草建国公制第云眷求属籍蚤毓宸闱而舍人胡寅草制云朕为宗庙社稷大计不敢私于一身选于属籍得艺祖七世孙鞠之宫中兹择刚辰出就外傅棐然集由是人皆晓然知上意也六月己酉建国公出资善堂高宗命见冲震皆设拜宰执得旨依故事谒见又诏建国公禄赐比皇子日历冲震皆一时名德老成冲祖禹子尤有家法每因笺疏导以经术仁义之言辄标轴藏之时一展玩实录七月秀王召对自左宣教郎直秘阁添差通判湖州特选左朝奉郎秘阁修撰知处州未行改在外宫观奉赐如郡守日历十一月浚自江上使还六年正月壬午诏伯玖赐名璩除和州防御使后四日浚复往荆襄视师既而鼎浚以战守论议不同十二月鼎为左司谏陈公辅所攻而罢浚独相自是攻鼎者始以资善藉口矣鼎事实七年正月陈与义参知政事二月以太阳有异诏内外侍从各举直言极谏之士一人徽猷阁直学士知漳州廖刚应诏言陛下有建国公之封将以承天意而示大公于天下后世者也然而不遂正名为子者岂有所待耶有所待则是应天之诚未至也愿陛下昭告艺祖在天之灵正建国储君之位布告中外不匿厥指异时虽有则百斯男不复更易则足以达天意而转祸为福矣七月以旱诏中外臣民实封言事左宣教郎 州州学教授临邛黄源应诏言陛下尝选宗亲之贤纳之宫中典册所加已上公矣此诚社稷之至计然而其名未正无以副天下之望臣恐左右前后或怀奸心者朝暮浸润以行其谮非社稷之福也今天下多故事在他日必得长君非赤子可得而卧治母后可得而专制也陛下必不得已姑少须之何不使摄居储贰之位皇嗣之生退居藩服社稷岂不益固九月浚以淮西失师而罢鼎复相八年正月奏名进士李焘献反正议乞择宗室贤者使摄储贰或留守形胜或别出征伐使民无异望三月秦桧复为右仆射陈与义罢参知政事八月御笔璩除节度使封吴国公执政聚议桧谓鼎曰陈去非在政府时己有此意但未及行不知公意如何鼎叩其可否桧不答枢密副使王庶曰并后匹嫡古以为戒今岂可行也鼎谓桧曰公尝言鼎丙辰罢相后议者专以资善堂藉口今当避嫌公专面纳此御笔如何桧曰公为首相桧岂敢专公欲纳之当同敷奏也翌日进呈桧无语鼎奏曰今建国公在上名虽未正天下之人知陛下有子矣以前恩数并同皇子又昨幸平江及谒太庙两令建国扈跸国人见者咨嗟太息此社稷大计苍生之福也至于外闲称呼之语陛下岂有不闻之耶臣身为上相义当竭忠以报陛下在今日礼数不得不异但以善系人心而不使之二三其说也高宗曰俱是童稚姑与放行鼎执奏不已高宗乃留御笔曰俟三数月议之明日桧留身奏事后数日参知政事刘大中亦以为言他日鼎留身奏曰昨所纳御笔桧与大中有何奏耶高宗曰大中之说与卿一耳十月鼎为桧所挤复丐免高宗问前日所议璩建节事如何鼎又如前所陈并鼎遗事丁巳大中免甲戌鼎罢九年三月制授璩保大军节度使封崇国公是月金人归河南地十年五月金人畔盟京西湖北宣抚使岳飞密奏今日欲图恢复必先正国本以安人心然后陛下不常厥居以示不忘复之意先是飞入对得诣资善堂见建国公英明俊伟退语家人遂上此奏张戒默记以飞请建储为绍兴七年事而飞孙监镇江府大军库珂作飞行实系之此年且辨默记之误甚悉今移附此更须详考也十一年飞为桧所诬以十二月晦赐死大理寺狱日历十二年正月庚戌诏建国公出就外第加检校官封郡王令吏礼两部及太常寺讨论祖宗故事申尚书省取旨庚午张婉仪卒赠贤 建国公初育于 所至是吴婉仪收而并视之与璩同处虽一食必均焉绍兴圣语丁丑制建国公加检校少保封普安郡王时年十六制下日者尤若纳私谓秘书省正字张阐曰普乃并日二字合乎易所谓明两作离之象殆天授也张阐记圣德事迹初吏礼部之讨论也吏部尚书吴表臣礼部尚书苏符并兼翊善与礼部侍郎陈桶员外郎方云翼太常丞丁仲京博士王普主簿苏籍同奏与秦桧意异己丑诏表臣等讨论典礼并不详具祖宗故事专任己意怀奸附丽并放罢日历始桧尝为高宗言赵鼎欲立皇子是谓陛下终无子也宜待亲子乃立林泉野记所谓附丽盖指鼎也顷尝以符所议问于其孙知新繁县事植亦不能知当从吴 年家问之三月诏普安郡王朝朔望己亥秘书少监秦梓兼资善堂赞读以璩未出合故梓桧兄也普安郡王府别以馆职赵%钱周材二人兼教授壬寅上出合就外第八月和议成显仁皇太后自五国城来归上从高宗奉迎于临平镇十三年九月乙丑秀王以左朝奉大夫秘阁修撰主管台州崇道观致仕日历遂卒于秀州十四年正月普安郡王纳夫人郭氏郭祥符人也会秀王丧闻戊寅诏侍从台谏集议普安郡王当持何服议者张澄李文会秦 周三畏王 刘才劭詹大方张叔献段拂等奏检照国朝会要嘉佑四年九月诏使臣内殿崇班率府以上遭父母丧并听解官行服宗室解官给俸乞依故事庚戌秦桧进呈高宗曰始议养宗室子今子偁死若不使之持服则非本朝典故宜从其议日历六月诏秀王许用普安郡王初除节度使赠太子少师令秀州量行应副葬事遂葬湖州城外之箐山会要始普安既解官而苏符以左朝散郎除知遂宁府未上谏官詹大方劾符居论思之地识虑浅暗降其二官会要盖指前事也大方迁御史中丞遂论责授清远军节度副使潮州安置赵鼎辅政累年不恤国事邪谋密计深不可测与范冲辈咸怀异意以徼无望之福用心如此不忠孰甚焉九月移鼎吉阳军安置日历三年死贬所十五年二月制加璩检校少保封恩平郡王出合就外第号东西府附传八月初命馆职二员并兼普安恩平二王府教授时福州州学教授黄石代还献书于桧曰上即位十九年储贰未建安危所系孰大于此公独不开陈乎不报后七年石调官入都复伸前论桧曰君谓桧不省耶时未可耳周必大撰石墓志有此桧面谕石乃二十二年也十六年四月乙巳普安郡王免丧还旧官实录十七年六月戊午改常德军节度使二十二年八月子彦以右武大夫忠州团练使卒恩平解官如前议二十四年夏衢州盗起秦桧遣殿前司将官辛立将千人捕之不以闻上因入侍言高宗大惊明日以问桧桧曰不足烦圣虑故不敢闻俟朝夕盗平则奏矣退而求其故知上言之乃谓上在秀王丧二年不当给俸月除二百缗上白高宗高宗乃自出内帑月如所除给焉晁公Y箕山日记有此但无年月及所遣将姓名今以日历参考修入上之英武为桧所惮此其一也不可不载俾后有考二十五年十月桧疾笃其家秘不以闻谋请 代上又密启之往岁在行在闻士大夫所言如此高宗即日幸其家视疾遂降制勒 致仕是夕桧薨二十六年闰十月秘阁修撰辛次膺入对论国本未立上改容曰谁可次膺曰知子莫若父上称善胡铨撰次膺墓志未几国子司业兼崇正殿说书王大宝因侍经筵密陈宗社大计上谕以措置巳定时相恶之十一月辛卯奏以大宝直敷文阁知温州胡铨撰大宝墓志二十七年春高宗策进士晋原阎安中对曰太子天下之本陛下尝修祖宗故事累年于兹矣日就月将缉熙光明之学其历试周知不为不久也而储位未正嫡长未辨臣愚深恐左右前后之臣寖生窥伺渐起党与闲隙一开有误宗社大计此进退安危之机也愿断自宸衷蚤正储位以系天下之望自秦桧得政士大夫无敢以储副为言者高宗览其对而异之遂擢为第二二十八年冬新除利州路提点刑狱范如圭引疾乞奉祠因奏汉胎养令遂纂至和嘉佑名臣乞选建宗室章疏三十六篇囊封以进且言曰愿陛下深考 言仰师成宪断以公道无贰无疑则天下幸甚时宗藩并建道路窃窃有异言人或以越职言事为如圭言之如圭不顾也疏入高宗感其言朱熹撰如圭墓志二十九年六月丁酉国子博士史浩转对内殿将退复奏曰小臣冒万死以毕愚忠普安恩平王皆聪明宜择其贤者浸别异之以系天下之望高宗颔之浩退高宗目送焉翌日命除秘书郎四日兼二王府教授史弥大世家九月甲午陈康伯除右仆射面谢因及范如圭所进嘉佑至和章疏高宗问如圭之意如何康伯曰如圭可谓爱君之至言之不尽故类聚以进呈高宗曰朕久有此意康伯曰宸断坚决乃可高宗首肯之康伯附传时高宗已深知上之贤孝恐显仁后意所未欲故迟迟焉绍兴圣语会后巳服药后六日皇太后崩十二月乙丑端明殿学士提举万寿观兼侍读张焘告满还朝奏疏曰储贰天下之本自古人主必致重于此其或嗣子未生必取之兄弟之子汉成帝立定陶王是也其或兄弟之子无其人必取之宗室之子以待嗣子之生真宗皇帝是也至于仁宗皇帝其事尤详矣陛下圣见高明选建二王而子育之亦有年矣然臣闻之传曰两贵不能以相事又曰物不能两大此天下之常理也愿陛下权时之宜断自渊衷稍优其礼加以国封而别异之则天下之心皆有所属矣高宗愀然曰朕怀此久矣此事人所难言卿言适契朕心俟开春当议典礼翌日遂以张焘为吏部尚书张焘年谱时郁民望为谏官左宣教郎知大冶县萧之敏贻书民望以司马光范镇事语之民望不能用也周必大撰之敏墓志有此三十年二月壬子百官以显仁丧礼毕始纯吉服是日宰相汤思退陈康伯枢密院奏事毕将退高宗留知院事王纶同知院事叶义问谕之曰朕有一事所当施行似不可缓普安郡王甚贤欲与差别卿等可议除少保师相仍封真王众皆前贺高宗曰朕久有此意深惟载籍之传并后匹嫡两政耦国乱之本也朕岂不知此第恐显仁皇后意所未欲故迟迟至今思退曰陛下春秋鼎盛上天鉴临必生圣子为此以系人心不可无也高宗曰此事出于朕意非因臣下建明且顾康伯曰去年卿留身奏事朕亦尝及此事甚无难者卿等宜检典故进呈宰执退思退留身言适奉圣训非古帝王所及高宗曰朕览唐宣宗事 臣有议及储嗣者辄怒斥去可谓不达理矣于是上育宫中已三十年天资英明豁达大度左右未尝见喜愠之色趋朝就列进止皆有常度骑乘未尝妄视平居服御俭约每以经史自适尝语府寮曰声色之事未尝略以经意至于珠宝瑰异之物心所不好亦未畜之骑射翰墨皆绝人高宗尝谓近臣曰卿亦见普安乎近来骨相一变非常人比也玉牒于是张焘力求去高宗留之不可丁卯以焘为资政殿学士致仕年谱戊辰三省枢密院进呈普安郡王加官移镇进国名及宣制吉日思退曰少保开府自元丰以来不并入衔更取圣裁高宗曰封真王须带开府仪同三司且可除使相思退曰臣等按典礼非至亲不封真王今进封则当冠以属籍如环%官称皇侄之类高宗曰可便以为皇子若此则瑗诸子亦合加恩数卿等可议定进呈又曰更有一事璩亦与少恩数令判大宗正事置司绍兴如此则皆定矣思退言立皇子当降诏及遣官告宗庙高宗从之癸酉高宗始服淡黄袍犀带御垂拱殿思退等奏立皇子恐合依故事改赐名 具名乞留中奏事退御笔付三省瑗可立为皇子改名玮令学士院降诏日历遂召学士周麟之至都堂谕旨草诏进入熊克小历以为杨椿草诏误也海陵集有此诏本甲戌内出手诏曰朕荷天佑序承列圣之丕基思所以垂裕于后夙夜不敢康永惟本支之重强固王室亲亲尚贤厥有古谊普安郡王瑗艺祖皇帝七世孙也自幼鞠于宫闱嶷然不 聪哲端重阅义有立亢于宗藩历年滋多厥德用茂望实之懿中外所闻朕将考礼正名昭示天下夫立爱之道始于家邦自古帝王以此明人伦而厚风俗者也稽若前宪非朕敢私其以瑗为皇子仍赐名玮玉牒乙亥召学士杨椿谕旨锁院陈良佑撰椿墓志丙子制授皇子宁国军节度使开府仪同三司进封建王制既出朝士动色相庆中外大悦丁丑宰执入贺高宗曰昨日宣诏想见人心喜悦三月丙午制授恩平郡王璩开府仪同三司判大宗正事置司绍兴府始称皇侄丁未枢密院奏事高宗曰璩昨日之除如何王纶对曰陛下春秋鼎盛己为宗社无穷之计今日谈笑裁决略无难色高宗曰朕决此计巳九年建王所佩玉鱼乃置榷场之初令买此玉以备今日之用举此即可知矣二王朕育之宫中三十年玮始育之张婕妤璩乃育之皇后自张之没后收而并视之今日之除后意与朕合实录四月诏建王赐字元环玉牒有此周麟之御书玉堂跋尾云麟之被旨撰皇子赐字三十一年九月金人入侵十月朔下诏亲征壬子建王以明堂恩改镇南军节度使时两淮失守廷臣争陈退避之计上不胜其愤请率师为前驱直讲史浩以疾告数日矣闻之亟以晋申生汉惠帝事入告上力言太子不可将兵且曰危难之时父子安可跬步相违事变之来有不由己者唐肃宗灵武之事是已肃宗第得早为天子数年而使终身不得为忠臣孝子诚可惜也上大感悟曰将若之何浩乃为草奏痛自悔过请%从警跸以共子职因中宫以奏高宗方疑怒览之意顿释问知其奏出于浩诘朝语大臣曰史浩真王府官也史弥大世家既而殿中侍御史吴芾求对乞以上为元帅先往抚师朱熹撰芾墓志浩复遗大臣书言建王生深宫中平居未尝与诸将接安能办此议者又谓主上亲征可使王居守浩复以为不可史弥大世家高宗亦欲令上 识诸将查签撰杜萃老墓志有此十二月遂扈跸如建康时方雨雪高宗御毡衣毡笠乘马上亦骑从雨湿朝服略不少顾而宰相以下多肩舆者赵甡之中兴遗史三十三年二月高宗还临安传授之意已决惩宣和吴敏辈自以为功不以语 臣中书舍人唐文若独请对言不宜急遽周必大跋文若帖有此会左仆射陈康伯乞去位高宗曰更待三数月康伯喻意不复言既而高宗益倦勤康伯密赞大议且曰今不正名恐臣下有疑似之心且诸将分屯江上必使之晓然咸知圣意遂草立皇太子手诏以进康伯附传五月甲子内降诏曰朕以不德躬履艰难荷天地祖宗垂佑之休获安大位三十有六年忧劳万几宵旰靡惮属时多故未能雍容释负退养寿康今边鄙麤宁可遂初志而皇子玮毓德允成神器有托朕心庶几焉可立为皇太子实录仍改名烨是时吕广问权礼部侍郎康伯外姻也广问适以土王祠黄帝而监察御史周必大监察康伯折 斋宫密议典礼广问见必大因及之必大曰烨字与唐昭宗名同音可乎广问告康伯亟取旨改赐名御札今藏周必大家后十日赐字元永玉牒先是以望仙桥东秦桧旧第为新宫六月戊辰名曰德寿命内侍张无为领之日历后数日御笔追崇皇太子所生父中书舍人唐文若既书黄矣因过周必大共叹圣德不可及而疑名称未安归白宰相请更黄而堂吏不可文若执不己宰相以闻改称皇太子本生亲周必大省斋文寻又诏宗室子偁并妻合行加封令侍从台谏礼官讨论典礼闻奏遂就御史台议于是翰林学士洪遵等奏欲依国朝封赠宗室近属体例高官大国极其尊荣庶于人情义理皆为宜称子偁欲称皇兄赠太师追封王赐谥妻封王夫人甲戌诏皇兄故左朝奉大夫秘阁修撰赠太子少师子偁加赠太师中书令追封秀王谥安僖妻宜人张氏封王夫人殿中侍御史张震右正言袁孚共论右仆射朱倬乙亥倬除职奉祠洪遵草制略曰千秋无阀阅功早缘寤意又曰元良天下之本乃觊畴庸日历张震乞报行言章不许无隐集是日高宗内出御札曰朕宅帝位三十有六载荷天之灵宗庙之福边事寝宁国威益振惟祖宗传序之重兢兢焉惧不克任忧勤万几弗遑暇逸思欲释去重负以介寿臧蔽自朕心亟决大计皇太子贤圣仁孝闻于天下周知世故久系民心其从东宫付以社稷惟天所相非朕敢私皇太子可即皇帝位朕称太上皇帝退处德寿宫皇后称太上皇后一应军国事并听嗣君处分朕以澹泊为心颐神养志岂不乐哉尚赖文武忠良同德合谋永底于治诏洪遵所草也中兴玉堂制草丙子高宗行禅之礼百官班列紫宸殿下有司设黄麾仗五百人太常宫架乐工百人设而不作晁公Y箕山日记先是高宗尝谕上以传禅意上流涕固辞至是遣中使召上入禁中复加面谕上推逊不受即趋侧殿门欲还东宫高宗勉谕再三乃止于是高宗出御紫宸殿百官起居毕左仆射陈康伯知枢密院事叶义问参知政事汪澈同知枢密院事黄祖舜升殿奏陛下超然高蹈有尧舜之举臣等不胜钦赞第自此不获日望清光犬马之情无任依恋因再拜泣下高宗亦为之挥涕曰朕在位三十六年今老且病久欲闲退此事断在朕意亦非由臣下开陈也卿等宜勉力以辅嗣君康伯等奏皇太子贤圣仁孝天下所知昨闻谦逊太过未肯即御正殿高宗曰朕已再三邀留今在殿后矣上皇入宫百官移班殿门外宣诏毕入班殿庭顷之皇太子服袍履内侍扶掖至御榻前拱手侧立不坐应奉官以次称贺内侍扶掖至于七八乃略就坐宰相率百寮称贺上遽兴康伯等升殿奏愿陛下即御座正南面以副太上皇帝付托之意上愀然曰君父之命出于独断然此大位惧不克当尚容辞避班退太上皇帝即日驾之德寿宫上服赭袍玉带步出祥曦殿门冒雨掖辇以行及宫门弗肯止上皇麾谢再三且令左右扶掖以还顾曰吾付托得人斯无憾矣左右再呼万岁玉牒百官扈从上皇至德寿宫而归顷之太上皇后赴德寿宫晁公Y箕山日记诏太上皇帝太上皇后合上尊号令有司集议以闻在内诸司日轮官吏赴德寿宫应奉少有怠慢以大不恭论德寿宫宿%依皇城门及宫门法实录自是二十六年之闲国势尊安海内康乐孝爱两尽今古鲜伦唐人所谓一月三朝大明天子之孝问安视膳不改家人之礼者盖实录也庙号孝宗不亦宜哉



建炎以来朝野杂记卷二乙集
　　　　　　　　　　　　　　　宋李心传撰

　上德二
　　己酉传位录
光宗皇帝以藩王越继大统盖阜陵为天下虑不私其子而虞允文为相赞成上意密决大议世或未之知也先是隆兴初张浚为江淮宣抚使首上疏援汉故事乞立太子孝宗方有兵革之事且谦逊未遑也始孝宗在藩邸成穆郭后生四男长邓王 次庆王恺次恭王即上次未命而夭追赐名恪赠使相封邵王干道元年六月邓王夫人钱氏生子太上甚喜先两月恭王亦生子于是秘书少监兼恭王府直讲王淮携白札子见大臣言恭王夫人李氏四月十五日生皇长嫡孙时孝宗未置相参知政事钱端礼行丞相事端礼邓王夫人之父也见之不悦明日进呈乞令礼部太常寺检会合行典礼孝宗曰不合称嫡孙只合称皇孙端礼曰此月三日早邓王府先申诞皇嫡孙是晚恭王府方申到文字孝宗曰朕知之见邓王府申后恭王府方申令就十二日奏告更不须差官端礼曰嫡庶具载礼经所以别嫌疑明是非定犹豫孝宗曰家重嫡正谓此端礼曰初二日诣德寿宫太上皇帝宣谕皇嫡孙生与其他事体不同主上圣孝所招卿须当行贺礼臣遂具奏上表于初五日称贺昨日王淮来见臣出白札子及称年钧以长义钧择贤孝宗曰此是何语皆非所宜言虞允文时为参知政事亦奏曰祭不入支庶之家可见圣人制礼之意端礼曰讲读官当以正论辅导不应为此邪僻之说孝宗曰岂不启邪心当行黜责端礼奏具与外任放谢辞孝宗令批旨具载本末乃诏王淮倾邪不正有违礼经可与外任仍放谢辞三省时政记八月遂立邓王为皇太子明年七月诏皇太子男皇嫡孙赐名挻除福州观察使封荣国公恭王男皇孙赐名挺除左千牛%大将军又明年七月太子薨谥庄文四年太子小祥五年大祥皆命辅臣就东宫行礼六年五月允文独相六月遂以知枢密院府为庄文太子外第命荣国公与钱 自东宫徙居焉先是正月戊辰大雨震电庚戌大雨雪陈良翰时为左谏议大夫以东宫久未建手疏言之孝宗嘉纳良翰行状左相陈俊卿之未去也有议皇孙出外者俊卿为秘书监李焘言之焘出梁昭明事示俊卿俊卿愕然而止及是复申前议着作佐郎刘焞见允文语及之允文曰允文若见上及此但道家事勿问外人焞曰徐绩此言岂可郊邪晁公Y日记其实允文将与孝宗谋建储也七月台州进士郑伟上书亦及春坊事允文荐于孝宗召见补右迪功郎晁公Y日记云往年伟巳有旨命官梁叔子在琐闼缴之而止至是介于王抃抃见右相使伟俟于客位俄延之入今日引命以官公Y所记如此而实录会要及龚颐正持命录皆无之疑不作录黄故也是月二十七日乙巳太史奏是夜四更后东北方火星顺行在木星西南入宿各不及一度占云木火合宿主册太子当有赦八月三日庚戌孝宗御垂拱殿允文乞留班奏事三省枢密院进呈文字讫执政下殿允文方欲有所奏孝宗宣谕云祈请陵寝使赴北中已遣官来取接近又报遣纥石烈志宁来汴京此意如何允文奏云甲申江上之盟志宁主之彼以泛使来未知为何事不免疑我渝盟尔若知我以陵寝为问志宁必先回燕盖待我使至决大议当在北庭也孝宗又云彼中签发两河人及生女真必以为战用在今日宜每事蚤定先为不可胜以待之卿且留意允文奏云臣累日斋心今日涓吉有一大事方欲干犯雷霆之威冒万死以请孝宗云何事允文奏云自古人君即位一二年后必建立储贰以隆万世之统以系四海之心国家治乱安危之机无大于此故曰太子国之本也国本正而万事理况今日圣志已定将大有为于天下若一旦北人败盟连兵两淮六飞必须顺动监国抚军谁任其责临事之变仓卒议之当有不如人意处又陛下在位将十年而元良虚位中朝士大夫共怀忧疑但往往畏死不敢启口开陈尔臣蒙陛下大恩付以心腹之托使定大计今日之事无大于此无急于此曰者木火合宿太史奏以为当册太子天心仁爱为陛下昭示休祥愿陛下上顺天心下从人望蚤出睿断孝宗欣然云朕久有此意事亦素定但恐储位既正人性易骄便自纵逸不勤于学浸有失德不可不虑朕更欲令练历世务通知古今庶几无后悔尔允文奏云臣平日窃观陛下圣孝至笃岂不以宗社为念圣虑最远岂不以储副为急所以迟迟至今亦必有说今蒙宣谕益有以见陛下重惜神器封植国本为万万年之永图天下幸甚然臣之愚以谓此事不过审择宫官使日闻正言日行正道真积力久自然无不趣于正安得有后悔又储闱一开深居中禁常得在陛下左右日亲帝学何患不光明日与朝政何患不练历以臣之愚谓早建储宫其所成就必远过于外处潜邸孝宗曰丞相言极是但此事却有些迁次非久于选德独与丞相议之允文即奏云臣以愚忠所迫昧死有请敢意陛下遽赐察纳臣无任感天荷圣之至容臣再拜谢恩拜讫复奏云此事愿陛下早留圣念孝宗云甚好甚好不过旬日闲二十五日壬申朝殿奏事至下马处中使传旨令右相留班孝宗以边事一二宣谕已奏对讫允文奏云臣比者敢以早建东宫事有请陛下欣然即赐开纳今已踰旬日未准处分臣实忧惧孝宗曰此事已决偶数日来多事未及与卿商量允文奏云昔唐太宗从容谓侍臣曰当今国家何事最急各为我言之高士廉曰养百姓最急刘洎曰抚四夷最急岑文本曰行礼义最急独褚遂良云今四方仰德谁敢为非但太子诸王须有定分陛下宜为万代法以遗子孙太宗答曰此言是也朕年将五十心常忧虑颇在此尔臣仰惟陛下日月之明于唐君臣之言是非去取必有所择臣窃详唐太宗与侍臣言在贞观十六年太子承干已立遂良但以嫡庶名分未正其言至如此今日之事臣之所忧有甚于遂良但不敢尽言尔孝宗云朕志巳素定正欲与丞相议之朕见唐太宗用兵取天下心甚敬之至议立太子乃引佩刀自决亦未尝不笑之盖处置家事何用如此今秋事向晚冬初又北使来有一番礼数若于郊礼时或前或后降指挥如何允文奏云圣志果定以郊天庆成日降指挥甚好盖日南至天正也孝宗云当用此日十一月五日辛巳大驾至郊坛斋于青城是日午有旨宰执奏事既至青城门下马处又有旨令右相留班孝宗宣谕云立太子事朕但欲与丞相议尔如何允文奏云此陛下家事臣不当与臣不敢远引汉唐以喻今日臣记得本朝太宗皇帝即位之后以议立太子事大臣有窜黜过岭者自后无敢复言至淳化末年足疮召寇准于青州既入对太宗曰卿来何迟对曰臣守藩在远非赐召臣无缘望清光太宗曰东宫未立如何准对曰此事问内人亦不可问中贵人亦不可问大臣亦不可惟陛下独断乃可尔太宗曰恭王可乎准对曰知子莫若父陛下若以为可愿早降处分乃立真宗臣尝读国史太宗八子真宗为第三观准所对曲折之闲但欲自太宗发之尔太宗英断一发千百世无有议之者此臣卷卷之忠独有望于陛下也孝宗云此事无可疑今郊天后先欲与卿商量如上两宫尊号立太子可用春初亦未晚否允文奏云陛下即大位九年三见上帝前两郊有意外相妨事昨日宿太庙大雨不止 心忧疑夜半行事时中天星气炳然百执事骏奔中庭皆如礼咸谓陛下圣德有以感召今日霁色如此熙事必成陛下欲归美两宫益降徽称此千载希有之庆臣敢再拜已而奏云陛下欲以春初立太子臣谨奉诏是时愿陛下更无改易孝宗云只俟两宫礼毕便降指挥又微笑云朕家好事数件皆是丞相做了允文顿首谢又奏云二事渊衷素定睿断必行臣但赞叹奉行而已辛卯正月一日丙子太上皇帝寿圣皇后受册宝礼毕五日庚辰允文奏事紫宸殿后幄乞留班奏云去年郊天前一日臣赐对郊宫寝殿蒙陛下宣谕少俟两宫尊号礼毕便降立太子指挥今两宫册宝庆成乞早赐处分孝宗曰丞相留意此事如此朕欲以中春上旬择日行礼非久于内殿更与卿议之又有说朕欲立太子后余一亲王便欲令出镇外藩不知本朝有何典故允文奏曰陛下止有两大王立若一王为太子一王自留王邸侍陛下左右本朝亦无似此典故孝宗云朕之虑甚远卿可于唐以前子细密加讨论别一日进呈允文奉旨而退自七月二十七日太史奏云云以后并允文手记十四日戊子进呈此一日所奏最紧要允文手记乃阙之甚可惜也二十四日戊戌允文拟进立太子御札晁公Y箕山日记云高子长正月末离临安李道之子宣赞范者托语其父云三大王言丞相遣腹心来报储议已定大人差遣可无虑后旬日建储诏下考寻诸书子长名祚此时以右朝请郎充四川宣抚司主管机宜文字自荆南前去之任道恭王夫人之父此时为湖北副总管二月七日壬子晚朝孝宗御选德殿始以立皇太子御札宣示大臣允文等奏元良天下大本陛下独出睿断为天下得人各再拜贺孝宗曰前世人主多以为讳朕甚不取国有储副自古己然何讳之有允文曰唐太宗号英主至此乃不能决犹引佩刀以自向孝宗曰朕常笑之雉奴仁懦太宗既知之矣卒不能夺以基祸乱皇太子朕观之熟矣他日亲驭戎辂以抚六师监国之任不及今早定何以系天下心允文奏臣等受诏未敢即行恭候来日集百官宣布孝宗曰善是夕锁学士院命直院郑闻草皇太子及庆王加封两制八日癸丑百官班文德殿诏曰朕绍承大统于今十年深惟太上皇帝付托之重而元良虚位惕然于怀传曰储副天下公器朕其敢有所私哉今第三子仁孝严重积有常德学必以正誉日以休蔽自朕心俾膺主鬯以永宗社之庆可立为皇太子其官属仪物制度令有司讨论典礼以闻咨尔中外体予至怀虞允文拟诏手 同此但拟本云皇子某御札改云第三子某拟本云深体至怀御札改云体予至怀拟本云如改赐名即书云改赐名某御札不改宣诏毕内出麻制皇第三子恭王可立为皇太子皇子雄武军节度使开府仪同三司庆王恺特授雄武保宁军节度使判宁国府进封魏王三月四日戊寅命宰执燕饯魏王于玉津园用文彦博故事也王登车顾允文曰更望相公保全晁公Y箕山日记云尔公Y时自尚书郎除潼川运副二十三日丁酉太子受册四月二十日甲子御札皇太子判临安府二十二日丁卯将锁院或疑宣麻给告非侍储贰之体二十四日己巳后省官礼官会议于史院二十五日庚午御笔皇太子某宜领临安尹命直院周必大草制必大具奏二十六日辛未告廷毕别录本赐太子九年二月荣国公薨四月皇太子解尹事淳熙元年十月魏王改判明州七年二月王薨遗表上孝宗泫然流涕谓左丞相赵雄曰朕向来所以越次建储者正为此子福气稍薄耳然亦不料其如此之夭也即葬会稽谥惠宪他日又谓雄曰太子资质极美但尚少学问耳每遣人来问安朕必戒之云且语太子切须留意问学四年十月太上皇帝崩于是孝宗已有禅意十一月二日己亥百官大祥是日手诏皇太子可令参决庶务先旬日孝宗独召学士洪迈入对谓曰朕将行内禅且欲如唐贞观故事令皇太子参决如何迈言天禧资善之诏可举行也越七日又对以典故具呈因曰宣麻降制既于体不顺只颁中旨又违于礼臣谓宜为诏至是诏下周必大为右丞相手诏令讨论资善堂典礼必大奏天禧时仁庙尚幼始见辅臣恐不可用西晋有宣猷堂今作议事堂可也十五年正月二日戊戌必大请孝宗特御延和殿令宰执奏事毕然后过堂议事李壁作必大行状云尔先是有诏东内门司改充议事堂皇太子隔日与宰执公裳系鞋相见议事如有差擢在内官职在外部刺史以上乃以闻除诸郡守臣系侍从及文臣监司武臣钤辖外并于议事堂参辞纳札子其可行者皇太子同宰执将上取旨九月乙巳又诏每遇朝殿令皇太子侍立于是太常少卿兼左谕德尤袤献书于太子曰大权所在天下之所争趣甚可惧也愿殿下事无大小一取上旨而后行情无厚薄一付众议而后定又曰利害之端常伏于思虑之所不到疑闲之萌每开于堤防之所不及储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下之令德太子览书褒叹曰谕德可谓见爱之深矣三月永思陵既掩歹赞五月左丞相王淮罢周必大独相十一月四日必大乞去位孝宗谕以比年病倦欲传位太子卿须少留必大奏圣体康宁止因孝思稍过岂应遽尔 勤孝宗曰礼莫大于事宗庙而孟享多以病而分诣孝莫大于执丧而不得日至德寿欲不退休得乎朕方以此委卿会陈康伯家以绍兴传位亲札来上十二月十一日壬申孝宗遣中使密持赐必大因令留身讨论典礼初议贺正旦北使出门即择日传授偶太史局言二月旦太阳蚀九分辛卯除夕必大留身密奏云太子听政浃旬不应便讲避殿之礼可少展否孝宗大以为然曰朕亦可以当灾遂定仲春壬戌吉又命必大草诏专以奉几筵侍东朝为意十六年正月三日甲午皇孙 为耀州观察使封嘉国公 魏惠宪王子也时皇太子之子已先拜节度使封平阳郡王矣八日己亥遂进必大左丞相而留正越次拜右丞相王蔺葛邲并自尚书权为执政官黄洽萧燧皆继罢十五日丙午皇太后迁慈福宫春坊姜特立见必大问曰宫中人人知上元后举行典礼今悄然何也必大谢曰此非外庭所敢与闻特立不悦而退必大自记此事且云意闲言或自此入但以为月末则误也当在上宣谕二府之前会学士李巘以草制失指得罪乃命礼部侍郎尤袤直学士院时内禅有定议孝宗未以谕近臣而外已喧传袤因论及北中事孝宗感慨良久谕袤曰旦夕制册甚多非卿孰能为者故处卿以文字之职二十日辛亥二府奏事孝宗始谕曰朕年来稍觉倦勤旬日闲禅位于皇太子退就休养以毕高宗三年之制有合施行事卿等可一面理会进呈因令必大留身进呈草诏李壁作必大行状以为壬子日事实录乃在辛亥今从之二十八日己未诏德寿宫改为重华宫二月二日壬戌孝宗吉服御紫宸殿有司仗百官起居舞蹈宰执奏事毕驾兴百官移班殿门外内降诏曰朕以菲质循尧之道兢业万几历岁弥长赖两仪九庙之德边鄙不耸年谷顺成底于小康爰自宅忧以来勉亲听断不得日奉先帝之几筵躬行圣母之定省固已慊然于怀况乎春秋寖高思释重负皇太子以仁孝聪哲久司七鬯军国之务历试参决宜付大宝抚绥万邦俾予一人获遂事亲之心永膺天下之养不其美欤皇太子可即皇帝位朕移御重华宫周必大殿前应制同此但移御上有当字御札无之宣诏讫百官入班殿庭皇太子即皇帝位侧立不坐如绍兴三十二年之礼百官称贺毕三省枢密院奏事退放仗孝宗御便殿新皇帝侍立继登辇同诣重华宫新皇帝还内即下诏书上尊号曰至尊寿皇圣帝

　　加上光宗尊谥
嘉泰三年七月癸未诏加上光宗宪仁圣哲慈孝皇帝尊谥为十六字自商周以来人主始有谥大抵节以一惠而巳闲亦有用二字者如商之成汤周之真定是也嗣后历汉魏初唐迄皆然至高宗改谥太宗为文武圣皇帝始用三字天宝末又例加至七字逮元宗肃宗之殁遂皆以九字易名而益非古矣代宗德宗初谥皆四字顺宗增为六字宪宗又损为五字自是终唐之世皆因之惟宣宗以复河湟功增顺宗宪宗为九字其余则否五代朱梁初谥亦五字唐明宗六字晋汉周皆七字周世宗四字本朝初谥亦六字大中祥符元年始增祖宗谥为十四字五年又增二字十六字之谥自此始矣真宗初加为八字再加乃十六字仁宗以后初加即十六字惟神宗累加至二十字而钦宗之谥无加焉此其所以异也诏下之九日壬辰宰执侍从两省台谏礼官集议于尚书省请加谥曰循道宪仁明功茂德温文顺武圣哲慈孝皇帝诏恭依其年十一月日至上祀南郊前一日亲帅 臣奉上玉册于太庙本室如故事

　　成肃谢皇后
永思陵既复土寿皇欲迎宪圣还居大内而宪圣以为上皇享天下之养优游二十余载升遐此宫何忍遽然迁去今几筵又复安奉于此傥欲迁内当俟终制乃命有司改筑本殿为慈福宫就居之故内禅诏书首言躬行圣母之定省 以此也及寿皇升遐宪圣寿成二太后当迁内而寿康宫已在南内矣乃改重华宫为慈福宫以旧慈福宫为重寿殿二太后皆徙居焉比宪圣终丧又改慈福宫为寿慈以奉太母光宗撤几筵上复请太母还内而太母以为久居此宫凡百安便况以年尊不欲迁移上乃以慈训谕中外时嘉泰二年九月也其年十月上尊号曰寿成惠圣慈佑太皇太后以十二月甲戌奉上册宝开禧二年春二月二日癸丑夜寿慈宫前殿火逮晓始熄于是太皇太后复归大内三日甲寅诏慈寿宫遗火由朕凉德以至回禄为灾上惊慈闱可自初四日撤乐避正殿又诏已迎请太皇太后过内中朕连日奏请乞必须还宫庶便晨昏之奉已蒙俞允是日太皇太后有旨一行物色并搬挈前来赐救火官兵钱七万贯五日丙辰正侍大夫安庆军承宣使寿慈宫提举吴回等三人各降二官以遗火自劾也七日戊午太皇太后圣旨见勘本宫遗火一行人并免根究日下疏放令提举所具名姓取旨行遣殿中侍御史徐柚奏内史王溶等三人各降一官罢寿慈宫职事寻又诏本宫官吏并特转一官资八日己未权殿前司公事郭杲步军都虞侯王处久及二司统制官五员各特转一官以救火之劳也三年五月太皇太后有疾辛卯赦天下是日崩谥成肃后母仪三世正位凡三十有二年弟渊官至少傅保顺军节度使赐玉带后崩遗命赐渊钱十万缗金二十两田十顷僦缗日十千焉

　　今上杨皇后
今上杨皇后遂安人也少入慈福宫性淑婉宪圣慈烈皇后甚爱之初封郡夫人庆元三年进婕妤归姓杨氏又进贵 嘉泰二年十二月甲申立为皇后学士傅伯寿草制有曰洪惟父母念我神孙美其冠于后庭俾之见于丙殿 纪其实也后知书史通古今兄次山本右学生庆元闲为带御器械累迁太尉岳阳军节度使韩冑死拜开府仪同三司赐玉带嘉定三年夏拜少保封永阳郡王制书有敻掩前闻之语盖殊命也次山能避远权势不与人事论者以为得外戚体子谷石皆为承宣使

　　皇太子
皇太子艺祖皇帝十世孙燕懿王后也初名与愿庆元四年育于宫中时年六岁六年冬用故事赐名曮除福州观察使嘉泰二年闰十二月拜威武军节度使封%国公听读资善堂以右内率府副率与诜充伴读开府仪同三司封荣王三年十一月戊子立为皇太子更名帱嘉定元年四月甲寅诏宰执日赴资善堂会议遇朝殿令皇太子侍立闰月丁亥太子出居东宫年十六矣议者以帱字难避二年八月甲申又更名询自太子侍立而宰辅大臣并兼师傅宾客盖用天禧闲故事

　　华冲穆王
华冲穆王坦上第五子也母后杨皇后嘉泰二年冬生未踰月薨嘉定二年冬追赐名赠太师尚书令命有司改葬故事后宫正一品生皇子得奏补班行二名至是增为四名重其礼也后辞诏葬许之

　　申冲懿王
申冲懿王 上第六子也开禧三年正月生寻不育三月追赐名赠太师尚书令仍加封谥云

　　顺冲怀王
顺冲怀王圻上第七子也母曰锺夫人开禧三年正月丁亥夜生于宫中始夫人生子二其一丑时不育而圻丑末也二月己未诏礼寺讨论合行典礼礼官请用熙宁九年故事奏告天地宗庙社稷高禖诸陵歹赞宫太师宰臣率百寮拜表称贺从之后旬日皇子薨辍视朝三日追赐名赠太师甲戌出殡

　　肃冲昭王
肃冲昭王 上第八子也嘉定元年生闰四月薨追赐名赠太师尚书令加封谥给事中倪思言皇子以师傅名官于义未安乃止赠尚书令

　　沂靖惠王
吴兴郡王 以开禧二年五月薨上临奠辍视朝二日赠太保追封沂王谥靖惠王性早慧然体羸多疾上友睦甚至及病侍医每制药必先以方书取旨而后进王其亲爱如此王子垓早夭均嘉定初赐名补右监门%将军再迁福州观察使出就外傅择卿监馆职二员兼教授七年更名贵和上待近属甚恩前代所不及安德军承宣使思正庄文太子继嗣也光宗赐名搢补右千牛%将军开禧初除永州防御使奉朝请迁福州观察使上立太子加恩迁承宣使七年更今名

　　祁国公主
祁国公主上女也嘉定元年生六月薨追封


建炎以来朝野杂记卷三乙集
　　　　　　　　　　　　　　　宋李心传撰

　上德三
　　高宗属意李忠定
靖康末高宗皇帝在山东与李忠定公书御名顿首清暑伏惟钧候万福久违瞻渴王室多故金人连岁侵逼中国诏书巳再讲和所以严戢兵锋岂谓天未悔祸乘舆蒙尘闻之心焉如割巳令会兵追击冀遂奉迎而归方今生民之命急于倒垂谅非不世之才何以协济事功阁下学究天人忠贯金石是用尽复公旧官职泽被斯人功垂竹帛乃公素志想投袂而起以振天下之弱以副苍生之望所祝道中倍加保%谨启御名顿首伯纪枢密观文之后知此书则高宗属意于忠定者可见矣乃为汪黄所挤纔七十五日而去位此天意未欲恢复也惜夫

　　高宗与宗忠 书
高宗皇帝与宗忠 公等诸帅书御名去岁使敌营中道辍行所携不过千人闰月被命帅师始集东北兵民进未及战已承再和之诏继得矾书又戒生事且方忌器未敢轻举但分屯近畿为逼逐之计阅日既久刺知敌情不免督兵前进继闻领兵戡难感涕交颐即具公文当巳呈达今闻大臣之在敌中者日久分深承其付托而二圣二后青宫诸王北渡大河五内殒裂不如无生便欲身先士卒手刃敌仇身膏草野以救君父而僚属不容谓祖宗德泽主上神圣臣民归戴天未改故老近臣将帅军民忠义有素当资众力共成忠孝本意除已具公文外伏望贾作士气开晓士心奉迎君父永安社稷以成不世之勋御名不任痛愤泣血恳切之情所有伪受付托之人义当正诛然闻二圣之在郊巳膺僭伪虑百官之谋国或出权宜未当轻动徒使京城重扰军民被害故欲按甲近城容御名移书问故得其情实即时关报施行未晚今日之事非左右戮力造次在念恐不能济伏望孚察永瞻会问尚冀厚为宗社所赖倍保台重不宣书后复书云近有尚书省札子于济郓闲访求行府语意无他尤宜谨重作严备也此书宗公遗事中第摘其略钦录亦不全载故具录之

　　宰执恭谢德寿重华宫圣语
故事宰辅大臣除拜皆恭谢景灵宫自绍兴壬午以来又恭谢于北内盖德寿重华虽不以事物婴心而为子孙得人之意则未尝替也故凡登进大臣亦必奏禀上皇而后出命隆兴初汤进之为右仆射上欲相张魏公而难于左右因过宫禀之上皇上皇云各还其旧盖魏公在绍兴初纔为右相而进之绍兴末年已为左相故也后五日锁院进之转左仆射魏公拜右仆射隆兴二年春魏公行边张安国以中书舍人从辟为都督府参赞军事魏公入辞上皇与论事甚久因问曰张孝祥想甚知兵盖以安国儒生晚出未谙军旅故也于是安国旋亦罢干道元年夏洪景伯除签书枢密院入谢上皇曰上议用卿吾谓从官中无踰卿者况卿父精忠古今所无顷欲登用阻于秦桧今卿兄弟相继入辅此天报也三年夏虞雍公谢知枢密院事上皇曰卿与陈俊卿同在枢府俊卿极方正非如他人面从而退有后言者淳熙四年冬赵温叔谢同知枢密院事上皇曰闻儿子极称道卿温叔奏陛下可谓为天下得人上皇曰余在位三十年无他过人自谓晚年此节差得绍兴四年春枢府有阙寿皇欲用赵忠定既出命矣而察官有言高宗圣训不用宗室为宰执者上谋之寿皇遂命宰职召当笔学士申谕圣意谓高宗圣训本以折秦桧之奸谋故荅诏有云若乃绍兴之故实盖有为而言况我寿皇之畴咨欲播告于众盖为是也是时大臣恭谢者多不得对寿皇欲见忠定乃因葛楚辅胡子远陈晋叔入谢相继宣引后二十余日忠定始入谢寿皇曰卿以宗室之贤为执政乃国家盛事卿在蜀时所进奏议甚善朕常观此书可与资治通鉴并行似指续通鉴自壬午迄癸丑三十余年大臣得闻两宫圣训者多矣今姑记所闻者如此以示后世

　　孝宗与近臣论德仁功利
干道辛卯八月六日戊申上召吏部侍郎王之奇能甫太子詹事陈良翰邦彦权礼部侍郎直学士院周必大子充同对选德殿赐坐从容访以治道久之袖出御笔一通首以魏征答唐太宗德仁功利之问继书其后曰朕即位以来于今十年功则未能有成至于安养黎元俾遂生业政今日之急务朕未尝不以为自治之良策然所行优劣亦苦不自知卿各极陈其当否凡有未至悉情毋隐若夫仁德帝王之高致朕不敢自居方以魏征之言为 鉴耳能甫等退诣政事堂以所被御笔示宰执后八日丙辰后殿奏事上以问大臣右相虞公 甫奏此四者当兼修而并用然德仁之责在己功利之责在人亦不可不察于是邦彦退而奏疏曰仁德者治之本也功利者治之效也大有为之君务其本而效自至未有无其本而有其效者也陛下览观故事亲御神笔深诏愚臣以求今日所未至此尧舜之心也臣敢无辞以对臣窃观陛下欲承天意而比年以来水旱闲作数千里闲流殍万计是所以承天意者未至也陛下欲结民心而营造塞屋民不聊生死亡冻馁者不知其几是所以结民心者未至也陛下欲任贤能而张栻一言遽从外补正直之气郁而不伸是所以任贤能者未至也陛下欲退小人而王志方逐张松继之张松适罢韩至又进是所以退小人者未至也至于欲择将帅而内外诸军朘剥士卒专事交结不修军政欲恤军情而移戍江淮措置失当使老幼狼狈失所欲择监司而以祥刑之寄付之武臣欲吏久任而或到官旬日即行改易凡此八者一有未至则于陛下深仁厚德不为无累臣恐功利之效未可易致也愿陛下无以仁德为难而忘为治之本无以功利为易而速为治之效钦崇奉若以承天意哀矜恻怛以结民心任君子必尽其才去小人必绝其本广搜智略以司阃外之权作成武勇以振三军之气罢监司之非人申久任之良法自然仁德昭着功利烜赫将与唐虞比隆而视太宗之事有不足为矣子充奏今练兵以图恢复而用将之道未尽择人以守郡国而责实之方未至又指陈江池大将二浙郡守数易之弊后四日庚申上复遣中使持三从官奏牍以示宰执能甫所奏未见虞雍公复奏今日之务莫急于论相必择之于未用之前信之于既用之后不使议论负荷者岐而为二则是非自定利害自明重轻相扼之势不分毁誉乱真之祸不作德仁功利之用次第而施行之万事将无不理矣盖邦彦所对皆指陈时政之失故虞公有是言刘文孺时为礼部尚书上亦尝以是为问而未闻有所规谏也邦彦寻以足疾求去其冬十二月除杂学士在外宫观明年春二月能甫除签书枢密院事云

　　孝宗论不宜有清议之说龚实之沈持要周子充论奏附
淳熙己未岁夏五月之十日庚寅有旨来日曲宴宰执于观政堂辛卯以雨改就澄碧轩中燕上谓大臣曰朝廷用人止可论其贤否何如不当有党如唐之牛李其党相攻垂四十年不解皆缘主听不明所以至此文宗乃言去河北敌易去朝中朋党难朕常笑之为人主者但公是公非何缘为党少憩再坐 臣起奉觞为寿上曰朝廷所行事或是或非自有公议近来士大夫又好倡为清议之说不宜有此此语一出恐相煽成风便以趋事赴功者为猥俗以矫激沽誉者为清高浸浸不巳如东汉杜乔之徒激成党锢之风殆皆由此可不痛为之戒况今公道大开朝政每有缺失虽民闲亦得论之何必更言清议龚实之曰天下有道则庶人不议惟公道不行于上然后清议在下此衰世气象不是好事李秀叔曰惟有是非故人得而议之若朝廷所行皆是自无可议上曰若有不是处上之人与公卿却当反求诸己惟不可更为清议之说卿等可书诸绅实之曰唐末白马之祸害及缙绅至有清流浊流之说惟大中至正之道可以常行上曰朕常日所行乃执其两端用其中于民叶梦锡丞相以下皆拜谢上曰更饮一杯卿等可以清议之说宣谕从班而下使之皆知沈持要枢时为权吏部侍郎兼太子詹事即上章称颂圣语乞发为明诏布之海内上从之其月二十八日戊申也实之奏风俗自朝廷出今所得圣语已宣示外廷恐不须更诏郡国六月十三日壬戌侍讲周子充对后殿奏论执政听闻不审误以杜密为杜乔又所引唐末清流浊流之说不相类乞从中删改行出寻命删改报行而清浊流之说犹如故也持要用此真除太子詹事兼吏部侍郎六月二日辛亥其九月梦锡罢政持要亦坐分析欺隐降三官送筠州居住

　　孝宗论士大夫微有西晋风
孝宗初立励精庶政至于财用大计尤所经心或时呼版曹吏入禁中驱磨财赋诸库皆有簿要多自按视干道元年冬洪景伯为相因进呈户部文字上曰朕见令人监户部人吏供具岁入名件较之岁出第欠三百万缗若行那移亦可足用景伯曰臣方欲令如此开具上曰文字将毕不须复尔明年春金部郎官吕搢罢景伯奏以何资深为之上曰恐逢原儒者不肯留意金谷事如吕搢问簿籍皆不知卿等宜谕逢原留意职事二年秋司农少卿阙魏南夫蒋子礼奏以莫子济为之因言有一事须合奏知莫子济尝中词科今掌南宫笺奏恐议者以谓蹊径未是上曰中都官初不分清浊如司农责任亦甚重于士人中除授亦无害也淳熙四年夏密院王季海赵温叔因进呈奏淮北近苦蝗此却仍岁丰稔上曰今夏蚕麦甚熟丝及米价极贱此甚可喜奏曰孟子论王道必始于黎民不饥不寒上曰近世士大夫多耻言农事农事乃国之根本士大夫好为高论而不务实却耻言之奏曰士大夫好高论岂能过孟子孟子之言必曰五亩之宅植之以桑百亩之田勿夺其时所见诸侯未尝离此数语上曰今士大夫微有西晋风作王衍阿堵等语岂知周礼言理财易言理财周公孔子未尝不以理财为务奏曰舍周公孔子孟子不学而学王衍士大夫之有见识者必不至此曩时虚名之俗诚是太胜自陛下行总核名实之政身化臣下顷年以来士风为之一变三馆两学之士出为郡守监司无不留意民事留意财计往往皆有能声此圣主责实之效上曰然近年亦稍变然犹未尽且不独此耳士大夫讳言恢复不知其家有田百亩内五十亩为人所强占亦投牒理索否士大夫于家事则人人甚理会得至于国事则讳言之奏曰陛下志在大有为故深思远虑如此臣等敢不罄竭忠力上曰卿等见士大夫可与道朕此语奏曰敢不广布尧言温叔退而书之时政记自今夏蚕麦以后并温叔所进淳熙四年五月二十五日甲子时政记本文其答词甚类温叔语但王季海为同知位在上故以臣淮等为文耳

　　原道辨易名三教论
淳熙中寿皇尝作原道辨大略谓三教本不相远特所施不同至其末流昧者执之而自为异耳以佛修心以道养生以儒治世可也又何惑焉文成遣直殿甘昺持示史文惠史公时再免相侍经席也史公奏曰臣惟韩愈作是一篇唐人无不敬服本朝言道者亦莫之贬盖其所主在帝王传道之宗乃万世不易之论原其意在于扶世立教所以人不敢议陛下圣学高明融会释老使之归于儒宗末章乃欲以佛修心以道养生以儒治世是本欲融会而自生分别也大学之道自物格知至而至于天下平可以修心可以养生可以治世无所处而不当矣又何假释老之说邪陛下此文一出须占十分道理不可使后世之士议陛下如陛下之议韩愈也望陛下稍窜定末章则善无以加矣程泰之时以刑部侍郎侍讲席亦为上言之于是易名三教论

　　孝宗论用人择相史文惠论忠厚岂有过
己亥之冬赵%公为相荐刘后溪召试馆职刘公答策论科场取士之道及进入上亲批其后数百言略曰用人之弊人君患在乏知人之哲寡于学而昧于道况有择相不审至于怀奸私坏纪纲乱法度及败而逐之不治之事已不可胜言矣宰相不能择人每差一官则曰此人中高第真好士人也终不考其才行何如国朝以来过于忠厚宰相而误国者大将而败军师者皆未尝诛戮之要在人君必审择相相必为官择人懋赏立乎前严诛设乎后人才不出吾不信也御笔既出中外大耸议者皆谓曾觌实与视草盖刘公甲科及第故觌有宰相不能择人之说也一日上遣觌持示史魏公史公奏曰唐虞之朝四凶极恶止于流窜而三考之法不过黜陟幽明而己未尝有诛戮之科也若甘誓嗣征所云乃为行师用众设耳盖诛戮大臣乃秦汉法也汉之七制可称治主然见谓杂霸不得进于三代此其大疵也我太祖皇帝深以行一不义杀一不辜为戒而得天下制治以仁待臣下以礼列圣传心至仁宗而德化隆洽至于朝廷之上耻言人过故本朝之治独与三代同风此则祖宗之家法也而圣训则曰过于忠厚夫为国而底于忠厚岂易得哉而岂有过者哉臣恐议者以陛下自欲行刻薄之政而归过祖宗此不可不审思也若必欲宣示于外乞改曰一于忠厚尚庶几焉史公为人重厚进说上前务存大体多所裨益此其尤粹也会丞相亦为上言宰相如司马光政恐非懋赏严诛所能勉胁上悔乃改削其辞召从官宣示都堂仍付史馆元本今藏赵氏

　　孝宗善驭将
孝宗天资英武尤善驭将符离之溃大将李显忠谪潭州既又籍其掊 军资为缗钱四十万遣大理寺丞一员往督之汤丞相请命版曹拘入上不许尽以分数给还诸军一毫无私焉显忠晚年再典骑军以病废诏常俸外岁以上供米三千斛给之诸将中赵撙号为最廉干道中撙罢军政上谕虞丞相曰撙平生廉甚朕已加锡赉以助其归矣其抑扬多如此至官爵亦然李显忠邵宏渊取宿州显忠超拜使相宏渊超拜节度使检校少保及显忠得罪宏渊又骤降为武功大夫时上嗣服之初而赏罚必行号令明肃繇是诸将咸服英断矣

　　孝宗恭俭至贯朽
孝宗恭俭寡欲在位近三十年内帑与南库之入专以奉两宫备水旱其费不资然所积尚伙也淳熙己亥夏中提领封椿库所言抵四月中旬共管见钱五百三十万贯年深有断烂之数乞给工索之费穿排之用是时江上之积亦多而内府之金至于贯朽而不可校然未闻四方有横赋也绍熙以后用度浸广权奸秉国横启兵端南北骚然耗矣

　　孝宗力行三年服
寿皇事高宗纯孝备至丁未之秋高宗稍不豫至九月疾渐棘十月四日辛未大赦天下六日癸酉祷于天地宗庙社稷七日甲戌诏太上皇帝未御常膳可依唐贞观四年典礼自来日权不视朝宰执依时赴内殿奏事候康复依旧又诏草泽能疗治者白身除节度使赐钱十万贯田百顷八日乙亥早上皇大渐上诣德寿宫侍奉汤药更不还内遣内侍邓从训至漏舍谕大臣凡百赖卿等子细理会恐朕忧恼中或有差错是日未后太上皇帝崩上号恸擗踊初命早晚御膳减半进素既而不复取索九日丙子上犹未御素膳十一日戊寅大殓成服宰臣王淮等始得见上于素幄上号哭不自胜翰林学士洪迈乞庙号称祖诏从之恩平郡王璩自会稽乞入临百官拜表乞还内不许时北人贺生辰之使将至上欲不见而大臣恐北使为疑乃引明道二年三月章献明肃皇后易日小祥既毕后二日仁宗衰服对契丹贺生辰使故事令侍从台谏礼官议十三日庚辰吏部尚书萧燧等乞如明道故事以二十三日就德寿宫素幄引见许之十四日辛巳上令中使谕王淮等欲不用易日之制如晋武帝魏孝文实行三年服自不妨听政未刻淮等素幄奏事上呜咽流涕谕曰司马光通鉴所载甚详淮等曰通鉴载晋武帝虽有此意后来止是宫中深衣练冠上曰当时 臣不能将顺其美光所以讥之后来武帝竟欲行之淮曰记得亦不能行上曰自我作古何害淮曰御殿之时人主衰绖 臣吉服可乎上曰自有等降淮等乞令有司讨论奏事退上批大行太上皇帝奄弃至养朕当衰绖三年 臣自行易月之令其合行仪制令有司讨论又诏山陵百费并从内库支降右谏议大夫谢谔殿中丞冷光世监察御史吴博古言三日听政虽有国朝典礼可稽至于还内典故前所未有陛下一日躬行将为万世法所系至重望明诏大臣少缓进表与礼官更加详议从之十五日壬午敕令所删定官沈清臣上书乞俟梓宫发引方还大内又言今日丧礼与明肃皇后事体不侔望断自渊衷勿见北使凡六事是日大臣五上表乞还内听政内批勉从所请俟小祥毕还内设素幄奏事而北使卒不见也十六日癸未殿歹赞十七日甲申礼官颜师鲁尤'郑侨论庙号不当称祖诏送集议所十八日乙酉诏百司于以日易月之内衰服治事二十日丁亥小祥上未改服王淮等乞附从礼制上流涕曰大恩难报情所未忍俟别商量二十一日戊子车驾还内上衰绖御辇设素仗军民见者往往感泣诏自今五日一诣梓宫前焚香二十七日甲午上过宫以上皇升遐二七日自是七七皆如之是日上遣内侍张安仁谕宰执曰将来禫除行礼合用易服及 臣上表请御殿朕以太上皇帝升遐纔踰月易服御殿情所未安今欲衰服素幄引辅臣及班次既而礼官奏谓苴麻三年难行于外庭奏入不出二十八日乙未王淮等言祥禫甚迩乞付外施行知枢密院事施师点曰百日之制实不可行正碍正月北使朝见上曰朕自有所见少闲批出正欲稍救千余年之弊宰执退上批出曰览卿等奏朕以太上皇帝升遐今方踰月将来卿等表请易服御殿情未遑处朕欲衰绖素幄俟祔庙毕然后行祥禫之礼以日易月乃近代权制朕所不忍卿等可与礼官折衷以闻十一月戊戌朔礼官颜师鲁尤'等乞大祥礼毕改服小祥之服去杖绖禫祭礼毕改服素纱Q 折上巾淡黄袍墨银带神主祔庙毕改服皁 头黑鞋犀带遇过宫烧香则于宫中衰绖行礼二十五月而除上批淡黄袍改服白袍二日己亥大祥四日辛丑禫祭礼毕五日壬寅百官拜表请听政六日癸卯批答不允八日乙巳百官三上表引康诰被冕服出应门等语为证九日丙午诏可自十八日内殿引辅臣及上殿班侯过祔庙勉从所请十一日戊申敕令所删定官沈清臣再上书愿坚听大事于内殿之旨将来祔庙毕日预降御笔截然示以终丧之志杜绝辅臣方来之章勿令再有奏请力全圣孝以示百官以型四海上纳用焉二十三日庚申授行使言得神穴地段于徽宗歹赞殿之西北十二月二十六日癸巳北庭贺正旦使入见上御垂拱殿东楹之素幄十五年正月十八日甲寅百日上过宫行焚香礼二十一日丁巳上谕辅臣曰昨内引洪迈见朕已过百日犹服衰 因奏事应以渐今宜服黪服如古人墨衰之义而巾则用缯或罗朕以罗绢非是若用细布则可王淮等言寻常士大夫丁忧过百日巾衫皆用细布出而见客则以黪布今陛下举千古不能行之礼足为万世法上又曰晚闲引宿直官之类如何王淮等曰布巾布背子便是常服上以为然自是每御延和殿止服白布折上巾白布袍墨银带禁中则布巾布衫过宫则衰绖而杖二月二十一日丁亥北使入吊上衰绖御德寿殿东廊之素幄宰执侍从如大祥之服衰绖去杖三月十六日壬子启歹赞上服初丧之服十八日甲寅发引三十日丙寅掩歹赞四月八日甲戌上亲行第七虞祭大臣言虞祭乃吉礼合用靴袍上曰只用布折上巾黑带布袍可也十八日甲申卒哭二十日丙戌神主祔庙是日诏曰朕昨降指挥欲衰绖三年缘 臣屡请御殿易服故以布素视事内殿虽有俟过祔庙勉从所请诏稽诸典礼心实未安行之终制乃为近古宜体至意勿复有请于是大臣乃不敢言盖三年之制断自上心是时执政近臣皆主易月之议谏官谢谔礼官尤袤心知其不可而弗敢尽言其赞上之决者敕局官一人而巳举千载废坠之典破一朝浅薄之义庙号孝宗不亦宜哉

　　淳熙谅闇罢诞节正旦庆礼
寿皇居高庙之丧未改月而值会庆节时百官以故事祝延于明庆寺遂命缁徒经行满散百官皆勉赴十四年十月十二日己卯指挥三省枢密院引明道二年明肃升遐故事欲上引见金国使人又以上在丧次归而引见恐使人以为疑乞付侍从台谏礼官商议萧正肃燧时以吏部尚书为议首言今既遂百官上寿恐难以见使人如使人必欲朝见乞用小祥后二日就德寿宫素幄引见庶合明道典故大臣进呈既从之矣十月十三日庚辰后二日敕局删定官沈清臣正卿上疏言仁祖朝尝遣使契丹遭彼有丧至柳河而还其主卒不见贺使也外国尚知有礼中原可不然邪况陛下居丧与明肃皇后事体不同望断自渊衷勿牵 议上大以为然遂命却其书币就馆津发北使感叹而去继而北庭贺正朔使者继至密院进呈次上问今在丧服中礼物当受与否施圣与留仲至同奏乞下礼官议既而礼寺官言正旦礼物乃通好之仪不可不受郑惠叔为起居舍人建言国有典故礼有经权况引见于初到之时至于正旦之日陛下自行礼于大行几筵之前朝会俱罢亦何名为庆哉上曰当谕与馆伴意度且令坚辞如是不从止令陈于殿门之外庶几于礼稍顺乃诏曰今来正旦通问专为和好故设素幄许其入见若受礼物则有庆贺之嫌己令馆伴却而不受又虑使人援故事以为请未审于典礼如何可令礼官详议以闻既而礼官宇文字英价兵部尚书兼权尚书颜鲁字师鲁礼部侍郎尤延之袤太常少卿倪正父思着作郎兼权郎官黄元章太常卿张元善体仁太常博士言祖宗以来虽居丧制未有不允见使人亦无不受礼物之文前朝诸臣岂不知不当受而所以不免从权者以为既己通好不当无事而使之疑也况元日朝会俱罢初无贺仪币物所以将书亦非庆礼万一使客必欲如礼而去则徒为纷纷在礼有反经而从权者正为是也臣等以为当受乃诏就殿之东楹设素幄引见使人百官并免裹其礼物毋令入殿付之有司明年仲春上谕东宫曰今年会庆节若取诸州军进奉则有庆贺之嫌可与免二年宰相王季海曰此项钱几六十万缗系属户部岁计上曰可用封桩库钱偿户部十五年正月九日乙巳其年北庭贺使当至季海巳去位右相周子充疑之召礼官尤延之至都堂议延之请退而讨论子充以奏上曰敌国事亦不可专靠礼官运筹帷幄卿等是也去岁生辰使到朕方在哀疚之中不欲使人朝见卿等无人主张朕坚执不与引见北使退听子充媿谢而巳七月九日癸卯既而延之与奉常罗春伯合奏依正旦例于垂拱殿东楹设淡黄幄引见仍用绍兴三十年故事移宴于馆不用乐从之九月十四日丁未节前一日自内降旨文武百僚及使人并免贺止就东上阁门拜表起居十六年会庆节上已移御重华宫百官诣宫拜表凡进香故事皆不讲后二日皇帝乃过宫焉

　　南北内
今南北内本杭州治也绍兴初创为之休兵后始作崇政垂拱二殿久之又作天章等六阁龙图以下诸阁承平时并建于大内之西今此但为一阁耳而寝殿仍旧谓之福宁殿淳熙初寿皇始作射殿谓之选德八年秋又改后殿拥舍为别殿取旧名谓之延和经历两朝如是而已至若苑中亭殿则皆太上为之寿皇亦稍增焉其名称可见者仅有复古殿损斋观堂芙蓉阁翠寒堂清华阁罗木堂隐岫澄碧倚桂隐秀碧琳堂之类盖得先王卑宫室之意矣德寿宫乃秦丞相旧第也在大内之北气象华胜宫内凿大池引西湖水注之其上迭石为山象飞来峰有楼曰聚远凡禁御周回分四地分东则香远梅堂清深竹堂月台梅坡松菊三径菊芙蓉竹清妍酴酉縻清新木犀芙蓉冈南则载忻大堂乃御宴处忻欣古柏湖石射厅临赋荷花山子灿锦金林檎至乐池上半丈红郁李清旷木犀泻碧养金鱼处西则冷泉古梅文杏馆静乐牡丹浣溪大楼子海棠北则绛华罗木亭旱船俯翠茅亭春桃盘松松在西湖上得之以归

　　垂拱崇政殿
临安府治旧钱王宫也规制宏大金人焚荡之余无复存者绍兴南巡因以为行宫其制甚朴休兵后始作垂拱崇政二殿其修广仅如大郡之设厅淳熙再修亦循其旧每殿为屋五闲十二架修五丈广八丈四尺殿南檐屋三闲修一丈五尺广亦如之两架殿各二闲东西廊各二十闲南廊九闲其中为殿门三闲六架修三丈广四丈六尺殿后拥舍七闲寿皇因以为延和殿至今因之盖圣人卑宫室而尽力乎沟洫之意
  </div>
  <div class="pagination">
   <a href="建炎以來朝野杂记_page24.html">
    上一页
   </a>
   <span>
    ...
   </span>
   <a href="建炎以來朝野杂记_page20.html">
    20
   </a>
   <a href="建炎以來朝野杂记_page21.html">
    21
   </a>
   <a href="建炎以來朝野杂记_page22.html">
    22
   </a>
   <a href="建炎以來朝野杂记_page23.html">
    23
   </a>
   <a href="建炎以來朝野杂记_page24.html">
    24
   </a>
   <span class="current-page">
    25
   </span>
   <a href="建炎以來朝野杂记_page26.html">
    26
   </a>
   <a href="建炎以來朝野杂记_page27.html">
    27
   </a>
   <a href="建炎以來朝野杂记_page28.html">
    28
   </a>
   <a href="建炎以來朝野杂记_page29.html">
    29
   </a>
   <a href="建炎以來朝野杂记_page30.html">
    30
   </a>
   <span>
    ...
   </span>
   <a href="建炎以來朝野杂记_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
