<!DOCTYPE html>
<html>
<head>
    <meta charset="UTF-8">
    <title>立斋闲录 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>立斋闲录 - 第 5 页/共 10 页</h1>
    <div class="content">

　　太宗皇帝既即位，革建文元年、二年、三年、四年年号，仍称洪武三十二年、三十三年、三十四年、三十五年。其故皇太子及妃，称皇兄懿文皇太子、皇嫂懿敬皇太子妃，建文君废为建庶人。诏曰：“昔我父皇太祖高皇帝，龙飞淮甸，汛扫区宇，东抵虞渊，西踰昆仑，南跨南交，北际瀚海。仁风义声，震荡六合，曶爽暗昧，咸际光明。三十年间，九有宁谧，晏驾之日，万方嗟悼。煌煌功业，恢于汤武，德泽广布，至仁弥流。侄允炆以幼冲之资，嗣守大业，秉心不孝，更改宪章，戕害诸王，放黜师保，崇信奸回，大兴土木。天变于上而不畏，地震于下而不惧，灾延承天而文其过，飞蝗蔽天而不修德。益乃委政宦官，淫泆无度，祸机四发，将及于朕。朕为高皇帝嫡子，祖有明训：“朝无正臣，内有奸恶，王得兴师讨之。”朕遵奉条章，举兵以清君侧之恶，盖出于不得已也。使朕兵不举，天下亦将有声罪而攻之者。允炆曾不反躬自责，肆行旅拒。朕荷天地祖宗之灵，战胜攻克。捣之于坝上，歼之于白沟，破之于沧州，溃之于藁城，鏖之于夹河，轥之于灵璧，六战而已不国矣。朕于是驻师畿甸，索其奸回，庶布周公辅成王之义。而乃不究朕怀，阖宫自焚，以自绝于宗社，天地所不庇，鬼神所不容。事不可以中止，朕乃整师入京，秋毫无犯。诸王大臣谓朕太祖之嫡，应天顺人，天位不可以久虚，神器不可以无主，上章劝进。朕拒之再三，爰乃俯徇舆情，已于六月十七日即皇帝位。大礼既成，所有合行庶政并宜兼举。

　　一、今年仍以洪武三十五年为纪， （“今年仍以洪武三十五年为纪”，“洪武”原无，据旧钞立斋录补。） 其改明年为永乐元年。

　　一、建文以来祖宗成法有更改者，仍复旧制。刑名一依大明律科断。

　　一、奉天征讨将士，数年以来从朕征讨，披坚执锐，栉风沐雨，忠义奋发，屡战屡胜，翊辅成功，勤劳甚矣。简在朕心，宜速论功升赏，用酬前劳。

　　一、自洪武三十五年七月初一日昧爽以前，官吏军民人等，有犯除谋反大逆，谋杀祖父母、父母，妻妾杀夫，奴婢杀主，谋杀、故杀人，蛊毒魇魅，毒药杀人及见提奸恶不赦外，其余已发觉未发觉，已结正未结正，罪无大小咸赦除之。敢有以赦前事相告言者，以其罪罪之。

　　一、洪武三十一年闰五月以后，周、齐、湘、代、岷五府被诬陷。时文武官员军民人等连累致罪者官复原职，已故者，文官优免其家差役，武官子孙承袭，民充军者复还原籍为民，军发边远者仍还原卫，为奴者即放宁家，入官田产照数给还。

　　一、递年为事煎盐、买马、当站，及充递运、 （“递运”，原作“递运所”，据旧钞立斋录去“所”字。） 水夫、皂隶、膳夫人数，一体赦免，各放宁家。

　　一、建文年间，上书陈言有干犯之词者，悉皆勿论所出，一应榜文条例，尽行除毁。

　　一、山林隐逸怀材抱德之士，有司询访以礼，敦请赴京，量才擢用。其有志尚闲逸不愿出仕者，具实来闻。

　　一、鳏寡孤独，有司依例存恤，毋令失所。民年七十以上及笃废残疾者，许令一丁侍养，若饥寒不能自存者，官为赈济。

　　一、山东、河南、北平府州县人民，有被兵不能种田者，并兔三年差税。不曾被兵者，与直隶、凤阳、淮安、徐州、滁州、杨州，今年秋、夏税粮尽行蠲免。其余直隶府州、山西、陕西、浙江、福建、江西、湖广、两广、四川、云南，蠲免一半。其有洪武三十五年七月初一日以前拖欠，一应钱粮、盐课、段疋、木植、芦柴等项，及军民所养马疋牛羊等项，倒死并欠孳牲者并免追赔，其弓兵砍办芦柴者，仍优免二年。

　　一、河南、山东、北平、淮南、北流移人户，各还原籍复业，合用子种牛具，官为给付。

　　一、北方学校，仍依旧制开设，毋致废弛。

　　一、建文除授并升调文武官员，仍依见职不动。军官有升职事者，止终本身，子孙仍袭原职。

　　一、各处新收勇士、壮士，尽数放回为民，各安生业。所设卫分并军民指挥司，尽皆除去指挥，千百户。卫所镇抚有系民间并舍人选用者，亦各罢官放还。

　　一、诸色人匠，除轮当正班外，其余一应杂工人匠俱各放还，依次轮班。

　　一、各处见造军器、军装、船只，一切不急之务，尽皆停止，今后有司非奉上司明文，勿得一毫擅自科扰于民。

　　一、自洪武三十五年七月初一日以前，军官为事充军及罢闲者，赦免军役，复其原职。亡故者，子孙承袭总、小旗，革役充军者，各还原役。

　　一、北平卫分管旗军人等，有因公差或被拘执不得已赴京者，皆免其罪。

　　一、各处守城官军，有系别卫调到并征进漫散军士，见在他处，各还原卫所，本处官司不许留难阻当。其奉差守城文武官员及内官人等，诏书到日，俱各回京。

　　一、凡军民人等，男女人口，有被官军拘掳者，官为赎还。

　　一、递年逃军并征进漫散军士藏躲山林者，诏书到日为始，限一个月之内赴官，首告免罪，所在官司发回原卫所着役。

　　一、抛荒田土，除有人耕种纳粮外，其无人佃种荒田，所司取勘明白，开除税粮，免致抛荒损民。

　　一、所在城市乡村，凡有骸骨，有司即为收敛埋瘗，毋致暴露。

　　一、天下各都司卫所官军，皆太祖皇帝恩养者，奸臣迫胁调遣拒战，冲冒矢石，情有可悯。见存者俱还原卫所，其有阵亡伤故、失陷病故者，官则袭其子孙。旗军每名赏钞五锭，户无壮丁补役遗下寡妇母女者，所司善为存恤，愿从亲还乡者听从其便。有幼男者，给粮纪录，出幼补役。

　　一、沿海军民人等，近年以来往往私自下番交通外国，今后不许。所司一遵洪武事例禁治。

　　於戏！文帝入汉，尚资恭俭之风；武王绍周，愿广至仁之化。布告天下，其体朕怀。

　　洪武三十五年七月初一日。”

　　皇帝敕谕天下文武群臣军民人等知道：“昔者元末昏君坏其祖宗成法，荒淫无度，奸臣擅权，涂炭生民，群雄并起，旷世无君，糜烂鼎沸。天命我父皇高皇帝龙飞淮甸，扫除祸乱，救民水火之中，措之袵席之上。立纲陈纪，政令惟新，官守其职，民乐其生，天下太平三十余年。不幸太祖宾天，建文嗣位，荒迷酒色，不近忠良。作奇技淫巧以悦妇人，为禽兽之行，信任奸臣黄子澄、王叔英、齐泰等，改更祖宗法度。太祖不豫，不报各王，一日而殓，七日即葬。初崩之时，将鬼见愁、硫黄、雄黄调水遍洒满殿，使秽气触忤梓宫。及至发引，仗剑在后，谓人曰：“我仗此剑，不畏强鬼。”矫称不许诸王会葬。如此诡秘，事皆可疑。居丧未及一月，便差内官往福建、两浙选取女子，将后宫拆毁，掘地二丈，大兴土木之工，军民不得聊生。溺于佛教，印经饬像，礼忏饭僧，糜费钜万。甚至改去公主名号，舍与道姑为徒，尼媪出入官闱，秽德丑露，渎乱人伦，灭绝天理。又将父皇母后御容尽行烧毁。上天怒其无道，灾于承天门，灾于乙字库，灾于锦衣卫，飞蝗蔽天，饿殍盈路。犹不改过，愈加为恶，起夫运粮，点民为兵，造作科征，天下被害。将欲成造炮架，雷火烧其木植；将欲练习水战，雷震其大将之船；将欲守城，雷雨震陷其城，屡修屡陷，数十余次。钦天监奏天象大变，占云国失山河。以其奏本掷于地，用脚蹉踏，怒骂上天，言：“我如此念佛好善，天不护我到去护他？”如此逆天。又将吕太后之父吕本灵位与太祖皇帝同祀于西宫，判解亵渎，如此悖祖。残害一家骨肉，首谪周王于烟瘴，穴墙通食，体无完衣，妻子冻饿。及生一子，不与乳母，至以宝钞买一乳羊乳之，困苦何可胜言？不旋踵，又罪代王，出其宫人，悉配于军。湘王无罪，逼令阖官焚死。齐王、岷王，皆其无辜降为庶人。绝亲亲之义，紊纲常之理，我被他谋害到至极处，无故调兵围我宫城，杀我父子。到此之时，哀号痛哭，叩天呼地，无所控诉。图全性命，遂不得已，钦承祖训，兴兵诛讨在朝奸恶，为父报仇，保全骨肉，扶持宗杜。四年之间，往来中原，进回再四，不肯长驱。观兵济南，振旅河北，朕之本心，惟欲使之悔悟。于是焚香告天，尽诚具奏，屡遣使者，恳求息兵。反以诏书辱骂，断绝不许。密敕其总兵者，获我父子必尽诛戮，勿令赴京。必欲逞兵，不顾军士暴露寒暑，百姓转输劳困，无辜之人死者无算。朕深痛切于心，严约三军，不许妄杀一人。赖天地祖宗鉴佑，屡战屡胜，踰淮渡江，若履平地。入京之时，秋毫无犯。建文为阉竖逼胁，阖宫自焚。其奸臣黄子澄、齐泰等已凌迟处死，军民人等皆无侵扰。我今主宰天下，谨遵父皇太祖高皇帝成法，纤毫不敢改违。今天下文武官员军民人等，共守太祖高皇帝成法，为官者保守禄位，军民士庶，百工技艺，安分乐生。若不守太祖高皇帝成法，是尔等自取其祸，但有违犯，必难轻饶。省谕之后，依我言语，永为遵守，共享太平之福。故敕。洪武三十五年八月□□日。”

　　诏曰：“仁义之推，施由亲始，帝王之治，睦族为先。历观往古，克致太平，未有不由兹道也。朕皇考太祖高皇帝，受天明命，奄有万方。隆厚亲亲，及于异姓，寰宇同风，咸敦孝友。仍遵古制，封建诸王，藩屏帝室，与国咸休。允炆无道，不孝不君，不耻不仁，不畏不义，灭绝天理，败坏人伦，恣其狂狠，悖祖灭亲，即位三年，骨肉几尽。周王奉藩，守法循理，匡辅朝廷，初无罪愆。忠不见信，以贤见疑，偏听谗言，忽兴师旅。藉其资财，空其宫室，害其官属，周王莫知其由。自来京师，欲伸枉屈，略不加察，即窜之蛮夷万里瘴疠之乡。流离道路，父子殊方，幽囚困苦，穴墙通食，体无完衣，穷窘挫辱，沦于死亡。诬构湘王，令其阖宫自焚，加以恶谥。执齐王于京邸，囚代王于大同，囚岷王于云南。日夜所思，惟戕贼骨肉之计，不尽不餍。乃以懿文太子薨逝之时，皇考欲立朕为嗣，尤所猜忌。无衅可图，听信奸臣，纵兵害朕。朕不得已，举兵自救。荷天地神明，祖宗孚祐，皇考之灵，兵至畿甸，索其奸回。允炆自知惭负天地，无颜相见，自焚而死。诸王臣民，尊朕为皇帝。重念骨肉之亲良深，存没之感是用，复封周王于河南，齐王于青州。湘王赐谥曰“献”，治其坟庙。代王、岷王皆脱拘监，还其封爵。秦愍王之子尚烐封为兴平王，尚灴为永寿王，尚炌为安定王。晋恭王之子济熿为平阳王，济熇为广昌王。周王长子有炖复为周世子，次子有恸封汝南王，有烜为顺阳王，有爝为祥符王，有熺为新安王，有■〈火光〉为永宁王，有煽为汝阳王，有爌为镇平王，有炥为宜阳王。齐王次子贤烶为乐安王，贤焌为长山王，贤■〈完上炅下〉为平原王。於戏！天有显道，厥类惟彰，善恶之应，捷于影响。皇考重分封之意，允炆绝骨肉之恩，不孝违天，天命殛之。今朕奉天，复遵旧制，藩屏宗亲，期百世本支之盛，山河带砺，资万年磐石之安。布告天下，咸使闻知。永乐元年正月十三日。”

　　敕谕天下文武官员军民人等：“朕以高皇帝嫡子奉藩于燕，高皇帝以燕地与胡虏连境，屡属以边事。后懿文太子薨，高皇帝以朕堪属大事，欲正位东宫，永固基本。不幸高皇帝宾天，允炆矫遗诏嗣位，戕害诸王骨肉，怀衅之意已具，疑朕之心实深。即位未几，首遣奸臣围逼，如金鱼罝兔，决无生理。朕实不得已，起兵相救，初岂有心于天下哉？竟以一隅之众，敌天下之兵，三四年间，大战数十，小战无算，制胜克捷，卒平祸难，此岂人力所能为也？赖天地宗社之灵，父皇母后之佑，天意所集，人心所归，是以至此。永乐元年四月□□日。”

　　诏曰：“朕闻帝王之道，立爱惟亲，为子不祗，不及于父。朕皇考圣神文武钦明启运俊德成功统天大孝高皇帝，皇妣孝慈昭宪至仁文德承天顺圣高皇后，咸有一德，克享天心，创业垂统，传之万世。朕长兄懿文皇太子降生弗永，胤子允炆幼冲嗣立，昏愚自暴，颠覆旧章，崇信奸邪，戕害骨肉。举兵攻朕，必欲咸刘，俾无噍类，天下荡然，社稷几坠。朕惟祖宗积德之功，父皇母后创业艰难，不得已而应兵。赖天地之佑，内难廓清，允炆罪恶贯盈，阖宫赴火。诸臣民同辞劝进，朕以宗社为重，勉循舆情，君临大宝。长兄诸子允熥、允熞，仍锡王封。不意允熥、允熞弗知省躬，自生疑怼。朕以长兄至情，不忍谴责，免为庶人，以保全之。朕痛切于心，常存念虑长兄未有承嗣。其第四子允熙生十有四年矣，器资端重，改封瓯宁王，世守懿文皇太子之祀。於戏！协和之道，睦族为先，惇叙之仁，继祖为重，大展同气之情，庶续亲亲之义。布告天下，咸使闻知。永乐二年三月二十七日。 （“永乐二年三月二十七日”，“二年”原作“三年”，据旧钞立斋录、太宗实录卷二九改。）



　　●立斋闲录三



　　永乐二十二年十一月，御札付礼部尚书吕震，曰：“建文中奸臣，其正犯已悉受显戮，家属初发教坊司、锦衣卫、浣衣局并习匠及功臣家为奴，今有存者，既经大赦，可宥为民，给还田土。”

　　太宗靖难兵起，南师曹国公李景隆为征虏大将军，帅师百万往伐。前锋将杨松等既败于雄县，耿炳文等又败于真定。十一月，景隆引兵数十万围北平城，再战郑村坝，大败。明年四月，引兵号百万，遇战白沟河。三进三却，兵将漫散南走，而德州等处俱失守。时山东参政铁铉募兵固守济南，阅三月，北兵解围，退袭沧州。上既渡江，驻跸金川门，潭王及景隆开门迎纳。是年九月初四日，论功行赏，封奉天辅运推诚宣力武臣、特进光禄大夫、柱国、太子太师、曹国公，增禄一千石，通前四千石，子孙世世承袭。赏银四百两，彩段四十表里，钞四千贯。寻命充太祖皇帝实录都总裁官，其后阖门被监禁。 （景隆，泗州盱眙人，曹国公主之孙，曹国公李文忠之子。洪武十九年四月袭爵。）

　　郑赐，字彦嘉，建宁府瓯宁人。乙丑进士，除监察御史，升湖广布政司右参议。丁艰，起复，改北平布政司。坐事，谪安东屯。召为工部尚书。太宗登极，转刑部尚书，后为侍郎。赵羾谗间，忧郁成疾，卒。仁宗初，赠太子少师，谥文安。

　　黄福，字如锡，平度州昌邑人。由监生授项城主簿，迁金吾前卫知事，升龙江卫经历。上书论国家大计，洪武中超升工部右侍郎。永乐初迁左侍郎，寻升尚书。北京初建，改北京刑部尚书。交阯既平，置三司，命掌布、按二司印。在交二十年，仁宗初召还。会交人叛，镇守尚书陈洽奏乞还福于交。朝命福同将臣帅师以往。及战，失利，交人不忍加害，礼送北归。拜户部尚书，居数日，转南京户部。正统初，加少保，仍兼尚书，守备南京。五年正月卒。成化三年五月内，赠太保，谥忠宣。太宗皇帝初临御，治齐、黄离间之罪。李景隆于上前并指公为奸臣。公厉声言：“臣罪应死，但目为奸则非。”上知其正直，不问。 （杨士奇撰神道碑。）

　　尹昌隆，字彦谦，泰和人。洪武三十年进士， （“洪武三十年进士”，“三十年”原作“二十年”，据明钞本、旧钞立斋录改。） 礼闱第二人，除监察御史。壬午，出为福州府福宁县知县。清白公勤，士民敬服。永乐中迁礼部主事。时吕震为尚书，属官谄附者率得迁。昌隆以罪去之，卒挤之死。 （“主事”以下，出杨士奇所撰山东参政陈士启墓志。）

　　茹瑺，衡州衡山人。洪武中由监生超迁通政，甚称上意，累迁兵部尚书、太子少保。建文中，以尚书掌河南布政司事。太宗登极，以奉天征讨功封奉天翊运守正文臣、特进荣禄大夫、柱国、太子少保兼兵部尚书、忠诚伯，食禄一千石。

　　王钝，字士鲁，河南太康人。洪武间由吏部郎中为福建布政司参议，升参政。宽慎廉介，民怀其惠。建文时迁户部尚书。靖难兵至，钝走出城，已而归附。史本云：“走出城外，不死，降，布政着致仕。”子噩，户部侍郎。孙二。



　　○过江南诗 （有阙文）



　　临江号各郡，丽泽传自昔。岂不产异人？为兹壮颜色。云胡百年间，不见有遗迹。馆人闻我言，掩袂长叹息。扣之至再三，欲语还踧踖。为说有奸臣，名字不记忆。道是练状头，□□□□□。内台司风纪，适遭阳九厄。□□□□□，□□□□□。飞简论槐曹，戮力事□□。□□□□□，讨贼泊沾臆。胶固不知几，祗顾顺与逆。　□□□□□，奇祸婴六戚。兹事有始末，贱子请挂□。神考早谢世，太孙推正适。母妃开平家，元勋载帝室。姻娅尽雄豪，健斗万人敌。隐然九鼎重，□□□□□。嫌隙一以闻，谗言肆罔极。□□□□□，□□□　见斥。居然尾不掉，大都势偶国。时有黄太常，轻佻故无匹。伴读□东宫，□□□□□。踪迹类叔文，论事时造膝。一旦削侯王，匆惶何太急？细大暗大体，国衅此焉隙。渔阳鼙鼓来，六军尽股栗。齐公为司马，折冲乃其职。堂堂正正旗，誓师严纪律。内相方夫子，蚤学富经术。倚马草檄文，枢机资密勿。又有黄门陈，自少称英特。五亩给缁黄，异端恨至骨。余者亦党人，我今半遗失。当其横行时，俱立万仞壁。之死矢靡他，鼎镬甘如蜜。仰视三光高，万古常昭晰。俯视五岳尊，坤维赖以立。父母俱不顾，天常不可易。妻子岂不爱？吾分当自适。寄语谢诸亲，业缘皆宿积。慎勿我怨尤，怨尤竟何益？所贵贤士模，万段何足恤？后来奸佞儒，巧言自粉饰。叩头乞余生，无乃非直笔。簿书日埋头，面面叹昏塞。乍闻毛发竖，空拳几欲击。孤我守夜长，四壁虫声唧。耿耿不成寐，此意谁能识？圣人顺天命，四海瞻尧日。尔胡守赣愚，甘心取族灭？不见解与胡，乘时附凤翼。恩宠日日加，声名垂简册。



　　太宗兴靖难之师，仁宗以燕世子居守。曹国公李景隆引兵数十万围北平城。时城中兵不及万人，昼夜拒敌，数夜使人开门斫敌营，惊乱自杀，或至明乃定。遂退营数十里。 （今编入历代君鉴录。）

　　太宗皇帝初奉藩北京。建文中，廷臣有因齐藩不法，遂建议凡藩国所在更置守臣。于是擢张昺为北平布政使。昺至，日求王府细事，将为不利。其吏李友直密闻于太宗。义旅既举，遂擢用友直。 （杨士奇撰李尚书友直墓志。） 洪武三十二年七月初六日，北平布政司吏李友直， （清苑县人，） 首告布政使张昺谋反。奉太宗圣旨：“昨日送张昺反词的吏，除他本司官。钦此。”授右参议，前去杨柳青等处拘收粮米，及提调宛平、大兴两县人夫，挑齐化等门城壕。十月，南军围城，同参政郭资守各门。既而闻白沟河声息，又同内使赛因帖木等守平则、西直等门。又差长芦截南军运来米。及平都司来攻，又守御各门。往来通州、永平、保定等处守御及探听声息。后辽东军攻通州，又同承奉李谦守门。 （见吏部验封司藁簿内，又杨士奇有友直墓志。）

</div>
    <div class="pagination">
<a href="立斋闲录_page4.html">上一页</a><a href="立斋闲录.html">1</a><a href="立斋闲录_page2.html">2</a><a href="立斋闲录_page3.html">3</a><a href="立斋闲录_page4.html">4</a><span class="current-page">5</span><a href="立斋闲录_page6.html">6</a><a href="立斋闲录_page7.html">7</a><a href="立斋闲录_page8.html">8</a><a href="立斋闲录_page9.html">9</a><a href="立斋闲录_page10.html">10</a><a href="立斋闲录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
