<!DOCTYPE html>
<html>
<head>
    <meta charset="UTF-8">
    <title>藤阴杂记 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>藤阴杂记 - 第 11 页/共 12 页</h1>
    <div class="content">　　小春风携最好，又骑骢马到城南。“又《剌梅园饯陆进》诗：”刺梅园里青松树，笑我重来竟白头。“孙松坪致弥诗：”好觅南邻朱检讨，典衣还醉剌梅园。“

　　陈其年《祖园》诗：“谁割龙潭景，添成物外游？”徐忄詹园《饮禊祖园》诗：“旧游农坛西，紫阁郁连畛。入门问邱壑，凭栏纡胜引。”似又一祖园，非右安门外祖氏园亭也。

　　黑龙潭，康熙中为宴游之地。徐忄詹园、王横云集俱有诗。胡南苕九日集潭诗：“夕眺清秋望眼宽，客中令节思漫漫。空潭木落龙眠静，断碛霜黄雁阵寒。

　　北望云霞双阙迥，西来紫翠万峰攒。朱门多少题糕兴，谁向荒郊载酒看。“张匠门大受游黑龙潭，地为新城尚书游宴处，赋诗云：”可惜尚书去，城南日影斜。

　　高亭一怅望，林外总归鸦。“

　　黑窑厂登高诗充栋，不过写景。惟渔洋四律，苍凉沈郁。《精华灵》不选，全录于左。诗云：“寒云萧瑟古今哀，携客同登万里台。宫阙苍茫生返照，山川突兀入衔杯。风高九塞悲笳起，木落三关朔雁来。惆怅东篱兄弟在，故园黄菊背人开。”“对酒当歌劝浊醪，纷飞木叶下亭皋。谈经江左中朝贵，戏马彭城六代豪。铜鼓雄师开瘴疠，朱方新戍乱波涛。苍然平楚商风里，咫尺云天首重搔。”

　　“大漠东来走令支，山河明灭影参差。滹沱浊浪凌秋急，碣石寒云出塞悲。九日登台思郭隗，十年长事少袁丝。重来击筑商歌苦，菊蕊枫雕又一时。”“兰蕙初{艹}拂素波，佳期渺渺奈愁何！凭高且尽燕姬酒，异地长为楚客歌。废苑人稀衰草合，诸陵秋老夕阳多。远游寂寞湘潭侣，欲尽云旗问九河。”国初亦是宴游之地。芝麓尚书花朝宴集，又招汪苕文、王阮亭、李湘北、陈其年饯董玉虬，以秦州杂诗分韵。徐忄詹园集有《陈说岩太宰招同竹、西溟黑窑厂最高处燕集》诗：“张幄以御风，重毡覆青油。芳茵藉促坐，曲几罗庶羞。”似支搭帐幄，未有亭阁。今日窑台仅一土阜，间有茶肆，游人陶然亭归，在此小憩。

　　城南有龙爪槐，僧言三百年矣。徐虹亭钅九《菊庄词话》：“白门纪伯紫云：‘壬子季夏，仆与合肥龚宗伯、山阳陈黄门台孙同饮龙爪槐树下填词。’”则其地在当时亦名流屐齿所必经也。饮槐下，竟日清风谡谡，可以忘暑。陈黄门寓保安寺，傍亦有双槐轩。孙司空在丰《饮龙爪槐下》诗：“槐绿阴阴花事稀，到来庭翠欲侵衣。龙蟠车盖横空态，鸟啄林芳自乐饥。钱落沈郎榆满，风随谢女柳绵飞。蓟门长啸还携酒，拚得如泥醉不归。”

　　龙泉寺二巨鼓，王文靖所置。宋牧仲太宰尝偕诸名辈风氏园看松，回至寺中倡和，诗皆长篇，王楼村、宫友鹿尤擅场。至雍正时，鲍西冈有《悼松》，时已无存矣。

　　沈心斋阁学忄函集：戊子春杪，佥宪劳介岩之辨、汪涵斋少司农晋征、孙树峰少宗伯岳颁、张劬斋少司寇睿、朱近庵少京兆□□，年皆七十，举五老齿会于陶然亭。用“人生七十古来稀”为起句，诗：“人生七十古来稀，五老同时逸兴飞。名并香山非去国，数逾商皓更忘机。花开金谷扶残醉，曲奏霓裳驻落晖。自是升平多胜事，年年高会傍岩扉。”乾隆戊子，沈东田方伯世枫在京，邀陈太仆兆仑、周学士景桂、朱鸿胪续经、傅副宪为讠宁作五老会，亦奇。

　　查他山《游陶然亭》诗：“望远村东缓辔游，忽从饮马得清流。黄尘乌帽抽身晚，白露苍葭洗眼秋。风偃万梢铺井底，日斜双鹭起城头。谁怜一派萧萧意，我是江南不系舟。”自注：“余寓城南道院，在望远村，去亭二里。”陶然亭建于江藻为工部郎监督窑厂，有记勒石。百余年来，遂为城南觞咏之地。名家集中，多有登览之作。如鲍西冈《清明》诗云：“花枝娅姹柳ェェ，傍郭人家上冢多。

　　远树日晴山露影，回塘风水生波。草芳野径裙腰合，木荫空亭屐齿过。选胜知谁闲载酒，妒他画与香螺。“近人诗以曹习庵仁虎”穿荻小车疑坐艇，出林高阁当登山“为绝唱。吴鉴南璜诗亦佳，载《随园诗话》。

　　己卯重阳前一日，董文恪公邀蔡殿撰以台、陈光禄孝泳、先大夫游陶然亭，即事有作。先大夫敬和云：“清秋又见菊花黄，佳日登临忆侍郎。独耸吟肩参末席，齐开笑口说重阳。觥筹交错倾三雅，风雨争飘忽满堂。最似奎章虞阁老，白头骑马兴飞扬。”

　　癸未九月十三日，吴白华、曹习庵、程鱼门、阮吾山、赵璞函文哲、陆耳山、吴稷堂省兰，集陶然作展重阳会，送董东亭潮假归海盐，联句五十韵，缠绵悱恻，不减竹剌梅园送谭舟石诗。佳句如：“延缘穿苇雪，陵缅俯松涛。叠磴依林峭，回阑架石牢。塔痕红{山律}，峰影翠聊曹。笏室苔铺绣，弓畦菜摘笔。余甘分彩柿，残绣上花糕。”写景工致。东亭归即下世。今惟白华、稷堂二侍郎存。

　　陶然亭又名江亭。春秋佳日，宴会无虚。亭前廊以轩楹，可容小部。汪讠刃庵启淑夏日招水部同人会饮，是日大雨如渑，雨声与笙歌相间，亦春明所罕遇也。

　　翌日记之以诗。

　　各省公车至京，场后同乡宴集。吾乡向在陶然亭设宴，饮酒论文。孙宫允人龙、严都谏源焘、吴比部岩在座，龙轰饮尽致，不醉无归。此举四十余年不废。

　　自庚寅以后，余倡议，应京兆试亦循此例。章湖庄铨会必有诗。庚子秋宴诗云：“高秋爽气入高楼，放眼云山藉此游。桑梓谊均座上客，荻芦环似水中舟。德星聚共文星炯，吴下人为日下留。预识榜花开四照，声名争夺凤池头。”甲辰会诗：“暂借江亭作下菰，芳郊胜集共提壶。席间高会榆社，槛外平悬清远图。万里归来联旧雨，三年老去认今吾。回思七度随裙屐，惹起乡情到五湖。”

　　风氏园古松，见于诸家题咏。高文良其倬赋长歌：“浓阴数亩自周遮，横列十人容坐语。”不知何年翦伐。缪湘芷沅集：“风氏园旁数武有武家窑，与黑龙潭相对。水木清华，渚涂攵环互；风日澄霁，宛似江南。李总宪楠将于此移筑广陵馆，仙去，不果。丙戍重过，悲从中来，赋五古一章。”今黑龙潭左右一望黄沙，夏秋茭芦丛薄，谁复知有风氏园者。

　　严海珊刺史，暮年赴滇，邀姚砺圃陶然亭话别，有无花无水水遇不以时之感。

　　刺史未几即卒。姚哭以诗云：“无花无水黯消魂，空对春风倒酒樽。今日陶然亭上坐，寂寥诗境与谁论。”

　　沈东田方伯就养京邸，秋日步至陶然亭，以楹帖“慧眼光中，开半亩红莲碧沼；烟花象外，坐一堂白月清风”为韵，成十四绝句，手书壁间。

　　陈无轩焯，肄业成均，馆虎坊桥韩城王公邸。宋芝山葆淳作《湘管斋图》，题屋字韵七古，一时和者甚众。朱笠亭炎诸君又合作一图，无轩答诗云：“名斋窃取湘东竹，落纸烟云辑瑞玉。云巢捉笔先树石，浓阴渍破莓苔绿。酌翁接手起坡陀，上作峰峦下川谷。阁外清森桐百尺，莘园远寄孤高目。芝山补竹小松松，各擅所长非节录。”嗣是，历游南北，和者数百人。无轩自叠韵至三十首，录为《湘管联吟》。斋虽构于苕西，图则始于都下。余于乙卯至斋，壁有沈芥舟《潇湘八景》，足与《湘管》并寿矣。

　　辛亥八月秋，法时帆式善会己亥同年于陶然亭，即席赋诗。伊墨卿秉绶二律，超妙擅场。诗云：“年光如水判流东，苹鹿闻歌似梦中。今雨都来联旧谱，秋山相对坐春风。芦花停渚摇空碧，枫叶穿去露晚红。共是五更听鼓客，萧斋难得一尊同。”“山外秋云抱郭飞，僧仍老圃筑场归。看花最忆玄都观。走马犹疑惨绿衣。我辈酒怀殊卓荦，雨余天气渐霏微。若寻簪帽当年桂，闻道苍苍已十围。”

　　●卷十一○郊上出东便门，循河五里为双林寺，林木蔚秀。查他山《秋饮双林寺河亭上》诗：“共喜联鞍去，精蓝石堠边。断桥花底鹭，高岸柳阴蝉。野意迎凉爽，秋容得雨鲜。昔游吾自讪尘土梦三年。”

　　朱竹有《严侍郎沆招集吴氏园亭》诗：“八驺晓出郭门东，避暑间园河朔同。山简宾寮携沼上，谢家裙屐满亭中。微凉高柳虚檐日，过雨新苗隔岸风。四坐传杯浑不醉，主人先已百分空。”

　　毛西河请假，同年饯于沙河门外。朱竹赋长律二十韵，中有云：“晓雨千门散，新泉五闸闻。花光晴淡沱，峰翠远氤氲。祖席移帆影，回塘蹙水纹。”则是东便门外，而非沙河明矣。

　　田山姜雯以工部郎分司大通桥，九日泛通惠河，绘图，歌云：“贱子行役钝无用，老牛服箱鞭不动。轧轧泥涂垂辔衔，白汗翻浆四蹄重。五闸濑激长河通，一桥云耸白塔共。中流破版鸭觜船，摇橹唱筹日倥偬。官帖倒耗水衡钱，短车苦捉天庾贡。一百七十万石米，常抱东南民力痛。自春徂夏风日佳，吏人趋走蛮触哄。夹岸柳花半篙水，何暇延赏作清供。重阳料峭西风急，老菊丛开燕麦种。客来快马著轻衫，大呼上船气豪纵。崖崩秃树黄叶翻，瓦罂浊酒白衣送。捩柁开头百丈牵，款乃无声双蹇。长年三老不曾识，赤脚奴子为此弄。岂是操舟张水嬉，但同打鼓骑屋栋。可笑兹游亦草草，萧骚野态集驺从。日暮入城寒雁来，软尘扑面同一梦。郁生为写秋泛图，我欲作歌招屈宋。”曹贞吉题云：“官河浩荡城东隅，舳舻衔尾舟人呼。五闸屹屹蓄水利，奔流直下跳圆珠。九日已过气萧瑟，田郎治具招我徒。方舟次第罗几案，琉璃色映红氍毹。微风舒舒旗脚转，波浪淡折靴纹粗。凫乱流唼荇藻，柘杨夹岸森千株。款乃声中鱼网急，恍惚身入江南图。

　　溪桥小市足虾菜，人声往往杂燕吴。巫峡滩平水清浅，牵以百尺驱两驴。诸君觞行乃无算，发狂大叫惊僮奴。潞河浮图倏在眼，峭帆恨不凌江湖。返棹扳萝登古堞，苍然秋色来平芜。夕阳欲下寒山紫，回光激荡纷有无。结束短后上马去，城头暮笳吹呜呜。“朱竹题九言诗云：”田郎与我相识今十年，新诗日下万口争流传。黄尘扑面三伏火云热，每诵子作令我心爽然。开轩示我《秋泛图》五丈，鸭头图画宛似吴中船。大通桥北官舍最湫隘，箕升斛囊橐群喧阗。他人对此束缚不得去，田郎掉头一笑浮轻涟。疏花蒙茏两岸渡头发，蹇驴蹩{薛足}百丈风中牵。五里十里长亭短亭出，千丝万丝柳枝杨枝眠。当其快意何啻天上坐，酒杯入手兴至吟犹颠。庆丰闸口只有此渠水，未知经过谁子曾洄沿？仓曹题注名姓不可数，似子飞扬跌宕真无前！长安酒人一时赋长句，我亦对客点笔银光笺。篷窗寂寞不妨添画我，从子日日高咏《秋水》篇。“近年图鬻于市，为冯编修集梧所得，更征时人题咏。

　　城东卷地黄埃，一过大通桥，见水，顿觉心旷神怡。故二闸泛舟，都人目为胜游之一。昔汪讠刃庵郎中启淑《招水曹同人春日泛舟即事》诗云：“夹岸修杨绿带烟，蹇驴解挽橛头船。乡情暂释尘襟爽，灰洞原来别有天。”“葛衣疏爽水风凉，弭楫时闻杏子香。芦叶萧萧蛙阁阁，恍疑睡起魏家塘。”余和诗云：“十里回塘爱倚桡，柳丝菰雪扇轻飚。尘中暂领江乡趣，恍泛烟波十四桥。”“寺指双林鼓迟，一湾清浅路逶迤。笔床茶灶安排好，艇子呼来似总宜。”戊申视东城，因公再泛，绘图记事。同年韦约轩谦恒诗云：“凤城东去草如茵，春水初生涨麴尘。吟遍垂杨千万缕，浑忘身是画中人。”“乡思频年入梦牵，烟波长忆橛头船。一篙忽见桃花水，苕居然到睫边。”伊云林朝栋集唐云：“绕城波色动楼台，谁唤分司御史来？看弄渔舟移白日，须成一醉习池回。”“百壶那送酒如泉，隐隐飞桥隔野烟。春水船如天上坐，多应吟尽夕阳川。”“水烟松色远相依，白鸟衔鱼上钓矶。几度木兰舟上望，近来诗客似君稀。”法时帆式善诗云：“石桥东去水云，千点桃花雨一篷。”多少诗情传画里，春愁不系柳丝风。“生平爱上钓鱼船，不著蓑衣不扣舷。今向先生乞双桨，江天佳处便流连。”“昨岁曾题《秋泛图》，寒塘衰柳半模糊。而今新绿依稀在，谁是当年旧酒徒？”余自题云：“仓曹秋泛忆山姜，漫比芳踪题柱郎。春水方生时更好，花须柳眼扑轻サ。”

　　汤西崖《大雨出广渠门》诗：“滑滑深泥没膝初，长安街市欲生鱼。艰难去马来牛迹，萧瑟盲风冻雨余。但觉人间尽虞坎，不知何处是高车？隔林灯火冥起，恐有幽人内读书。”又《新寺》诗：“一径阴浓旧荔墙，偶随清梵赞公房。

　　松梢细滴长廊雨，佛院微明小炷香。空自布金施长者，至今纨扇剩昭阳。百年兴废须臾事，意蕊心花入道场。“

　　黄金台，相传齐化门外土阜。名作如林，曹实庵贞吉《满江红》词云：“落照苍然，空掩映、荒台数尺。忆当日，君臣之际，悲哉昌国。七十二城如解箨，功成翻削英雄色。读先生一纸报燕书，为沾臆。碣石畔，风萧瑟；即墨下，牛腾掷。笑安平奇计，儿童能识。骑劫庸才何足道，可怜战血凝深碧！问千金马骨倩谁埋，邯郸陌？”

　　左安门外韦公寺，宋牧仲《游安亲王园不得入，过寺有作》：“竟阻寻幽兴，空携作赋才。开樽思兔苑，杖策过香台。画栋秋云隔，松关暮雨催。南征闻奏捷，飞盖会追陪。”高念东侍郎《韦公寺看海棠》诗：“燕子初来杏子酸，早朝几度又春残。莫嫌逆旅莺偏涩，但出城地自宽。纵使海棠嗔醉客，岂无芳草待吟鞍。

　　风光好处皆游遍，不信如今是作官。“”占断华别有情，妖姿带睡亦倾城。三章约法棋书酒，一夜关心风雨晴。藜杖自当酬语燕，金樽何忍负啼莺。出门无限寻春路，笑煞沾襟阮步兵。“

　　陈泽州有《容园呈大司马宛平公》长律，似在郊外，而非怡园。朱竹《王尚书招同人宴集丰台药圃》诗：“上苑寻幽少，东山载酒行。发函初病起，出郭始心清。元老风流独，群贤少长并。甘从布衣饮，真得古人情。”“山田围辋水，左右出丰台。是日孤亭坐，繁花四面开。蚁浮倾更满，蝶舞去翻来。即事多高咏，天涯不易哉！”

　　王横云《宛平太傅别业看芍药》诗：“凤城南陌敞云庄，红药翻阶绕径芳。

　　独殿三春矜绝丽，竞分五色炫新妆。霞光长护中书省，金叶争妍昼锦堂。底事满园罗万本，盐梅调鼎费平章。“”重枝累叶荫云根，雨露偏滋独乐园。自是黄腰登宰辅，那随青草号王孙。春来士女千群出，香入衣裾数日存。更喜名贤多丽句，一时传写管城髡“唐东江孙华《宛平公招同丰台园中观芍药》诗：”芳园十里笋舆便，醉露欹红正斗妍。百和香吹花似海，千巡杯送酒如泉。青帘罨暖翻阶影，紫雾氤氲覆树烟。剧喜丹颜浑未老，后堂长得侍彭宣。“

　　丰台卖花翁张姓，女名阿钱，毛检讨奇龄纳为小姬，目有曼光，陈迦陵名曼殊。明慧能诗，以奇疾殁。检讨作别志，书砖，并录同馆哀挽之作。记其最婉丽者：汪蛟门懋麟云：“荒村小婢卖花回，补屋牵萝小镜开。怪底红颜如芍药，妾家生小住丰台。”汪舟次楫云：“春到长安芍药开，寻花曾一到丰台。自从解语归金谷，不是花时客也来。”乔石林莱云：“村庄无复住东墙，但对名花引兴长。

　　莫道小家刘碧玉，一生不嫁汝南王。“邱曙戒象升云：”昨夜优昙带露开，簪花迤逦到丰台。湘帘一控春如海，万朵花光入座来。“赵秋谷执信云：”淡红香白好容颜，宝髻堆云作百鬟。唤作佛花元自误，如今争肯住人间。“吴宝崖陈炎云：”阿钱生小态婵娟，多病皈依绣佛前。不信曼陀花一朵，忍教憔悴夕阳天。“曼殊病剧，作《留视图》。梁蕉林相国题云：”百朵云光绾髻斜，焚香小坐澹铅华。

　　画图展向春风里，好护丰台第一花。“时陈迦陵维崧作四六序，周赞善青原作《续长恨歌》，语多凄惋，详《西河集》及《虞初新志》，不具录。曼殊养病坟园，比邻剌梅园老尼过之，读壁上诗，感叹涕零。后述之识者曰，此梁蕉林《春郊即事》十首之二也。老尼明季宫婢，故渎之伤心。诗云：”河外人家郭外村，金鞭玉勒走王孙。墅桥东畔迢迢路，芳草斜阳昼掩门。“”画楼高处故侯家，谁种青门五色瓜。春满园林人不见，东风吹落海棠花。“

　　丰台在宛平县西草桥南，为近郊养花之所。元人园亭皆在此。今每逢春时，为都人游观之地。自柳村、俞家村、乐吉桥一带有水田。桥东有园，其南有荷花池。墙外俱水田，种稻。至蒋家街，为宛平大学士王文靖别业，向时亭台极盛，今亦荒芜矣。其季家庙、张家路口、樊家村之西北地亩，半种花草，半种瓜蔬。

　　刘村西南为礼部官地，种植禾黍豆麦。京师花贾比比于此培养花木，四时不绝，而春时芍药尤甲天下。泉源从水头庄来，向西北流，约八九里，转东南入南苑北红门，归张湾，水清土肥，故种植滋茂，春芳秋实，鲜秀如画。

　　王横云《夏日同人祖园宴集》诗：“曾随胜侣到云庄，绿柳参天夹道长。坐树黄鹂迎客语，窥鱼白鹤爱溪凉。幽岩樽酒宜晴日，小阁蒲荷恍故乡。一别名园惊隔岁，羡君丝竹漫徜徉。”王渔洋司寇《过祖氏园亭》诗：“依然春草樊川路，并马来过覆盎门。记得城南天尺五，绿芜红药水边村。”“陂塘点点乌犍出，夏木阴阴白鸟飞。也似江南好风景，水田一带学僧衣。”陈泽州《重游祖氏园》诗：“十五年前白鼻，青丝金络酒重赊。长思别后凄凉地，再见秋来烂漫花。世事五侯新第宅，桑田几度旧人家。将军坐啸风烟外。帐底歌钟阅岁华。”宋牧仲《游祖园》诗：“春光偏向客中催，选胜城南并马来。多少闲愁消欲尽，路旁茅屋绛桃开。”“插天高柳碧丝丝，一片东风淡荡吹。彷佛隋家堤上过。露条烟叶叫黄鹂。”“园林晴日散芳菲，曲径藤梢欲■衣。爱杀水亭风景好，蒲芽才吐燕双飞。”“亭北名葩取次看，一枝将放倚雕阑。梁园记得春深日，斗大花开绿牡丹。”“高台突兀俯红亭，树杪西山一抹青。谁系斑骓花坞外，故吹长笛使人听。”

　　折得风前赤玉枝，帽檐斜插醉归时。重游好待将离放，还唱旗亭绝妙词。“又《过万泉寺》诗：”我生好游老愈猛，马上看山日引领。忽闻胜友说万泉，此心便已落幽境。乘暇晓出右安门，儿子门生辔并整。闲坊曲径远市声，堤柳溪花弄秋影。访旧折入祖氏园，小憩藤轮敲松瘿。一亭欹斜波上留，香送残荷四望迥。

　　佳处渐涉湿余水，传道清流八百顷。禅扉寂寞枕弯环，沙觜双凫睡交颈。正逢野叟刈罢亚，只少吴歌摇舴艋。老僧踏藕作清供，冰雪堆盘风味永。名花烂温忆丰台，社鼓喧阗厌中顶。长歌此地即沧浪，莫问长洲旧烟景。“

　　严存庵我斯《游祖氏园》诗：“出郭不数里，名园傍水涯。芦花围野岸，杨柳几人家。小阁临池回，疏篱抱径斜。到来幽兴极，竟日许停车。”泯泯濠梁上，萧萧落叶天。柳歌鱼拨刺，荷碎鹭联拳。曲水萦花圃，晴云下渚田。小山遗胜在，临眺几流连。“去园里许有九莲寺，或曰明慈圣太后九莲菩萨后身也。”更寻黄叶寺，几眺白云秋。径曲双桥隐，门开一磬幽。残碑频系马，过客倦登楼。叹息前朝事，西凤芦荻洲。“胡南苕会恩诗：”款段相将碧外停，苔矶草路昔曾经。

　　水亭一角杏花白，春树千重山霭青。漫设鸡豚学村社，仍移壶傍烟汀。纸鸢风里儿童闹，又聒诗翁午梦醒。“又《祖园观荷至万泉寺》七古。今祖园名已莫考。

　　环万泉荷花尚盛。园主屡易。王楼村式丹有《城南褚氏园亭宴集》诗：“祖”、“褚”、“祝”三字，都人音不分明。俟考。

　　查他山《九日宴朱大司空之弼南庄》诗：“云物苍凉感凤城，良辰难遇是晴明。同时那得人偕集，去日浑如客饯行。大漠寒烟凝朔气，空林残叶堕秋声。篱边旧是餐英客，省对黄花倍有情。”“不是蓝田别有庄，三年此地作重阳。先生出郭仍携酒，独客登台又望乡。天阔一雕盘远势，风高群雁起斜行。茱萸诸弟遥相忆，应叙新来鬓点霜。”又《陪大司空松林看杏花》诗：“偶逐肩舆出郭行，蹇驴斜照一鞭横。平分节物归僧舍，背指风沙带帝城。好鸟啼能添野趣，晚花开及向春晴。作诗自取排吟兴，何必留题识姓名。”“暖烟浓霭互交加，树里孤亭四面遮。杏酪已调初改火，松涛忽泻正烹茶。内官老作茅庵主，远客闲看禁苑花。

</div>
    <div class="pagination">
<a href="藤阴杂记_page10.html">上一页</a><span>...</span><a href="藤阴杂记_page6.html">6</a><a href="藤阴杂记_page7.html">7</a><a href="藤阴杂记_page8.html">8</a><a href="藤阴杂记_page9.html">9</a><a href="藤阴杂记_page10.html">10</a><span class="current-page">11</span><a href="藤阴杂记_page12.html">12</a><a href="藤阴杂记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
