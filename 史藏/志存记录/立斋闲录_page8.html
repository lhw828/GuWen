<!DOCTYPE html>
<html>
<head>
    <meta charset="UTF-8">
    <title>立斋闲录 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>立斋闲录 - 第 8 页/共 10 页</h1>
    <div class="content">　　太宗皇帝兴靖难之耐，仁宗皇帝以燕世子奉命居守。李景隆引兵数十万围北平，城中兵不及万人，昼夜拒敌。数夜使人开门斫敌营，敌惊乱自杀，或至明乃定，遂退营数十里。太宗既正大位，升北平为北京，仍命居守。

　　永乐十八年十一月，仁宗为皇太子，过凤阳。谒陵毕，周顾陵茔。见仁祖淳皇帝所遗石农器，顾侍郎张本、学士杨士奇曰：“国家帝业所自也。”徘徊久而后退陵下，赐耆老酒馔。有知太祖龙兴时事者留，从容与语至日夕。知当时事者盖鲜矣。 （历代君鉴。）

　　十九年正月，礼部尚书吕震言于皇太子曰：“殿下前在南京，数遣中使进保进奏牍。每至，辄以殿下过失上闻，而皆其妄言。今宜疏此人。”答曰：“过失吾岂能无？今至尊既不信之，我又可与人计较耶？”卒置之。 （君鉴。）

　　二十二年十月，赐衍圣公孔彦缙宅于京师。先是，彦缙数来朝，皆馆于民间。上闻之，顾近臣曰：“四夷朝贡之使皆有公馆，先圣子孙乃寓宿于民家，何以称崇儒之意？”遂命工部赐宅。

　　十二月，御札付礼部尚书吕震：“建文中奸臣，其正犯已悉受显戮。家属初发教坊司、锦衣卫、浣衣局并习匠及功臣家为奴，今有存者，既经大赦，可放为民，给还田土。凡前为言事失当调充军者，亦宥为民。”

　　祖宗时，于文臣少有赠谥。至仁宗登基，思念旧臣，赠礼部尚书郑赐太子少师，谥文安；赠户部侍郎王钟太子太保，谥僖敏；礼部侍郎仪智太子少傅，谥愍节；春坊赞善兼翰林编修王汝玉太子宾客，谥文靖；春坊赞善邹济、徐善述俱太子少保，济谥文敏，善述谥文肃；北京吏部尚书朱浚谥荣愿；翰林学士、赠礼部尚书文穆公胡广加赠少师；北京礼部右侍郎杨泰赐户部尚书；太医院判蒋用文、袁宝俱赠院使，用文谥恭靖。洪熙元年四月，有旨：“邹济、徐善述、王汝玉皆赠官赐谥，官建祠于墓，四时赐祭。”杨士奇谓：“朝廷惟宗庙以四时享，社稷、孔子皆春秋二祭。济等安可与宗庙等？”遂诏礼部改春秋祭云。

　　洪熙时，初建弘文阁于思善门之右，以储经史，备访问，命杨溥等日直其中。凡五人：翰林学士杨溥，侍读王进， （字汝嘉，苏州人，） 翰林院五经博士陈继， （苏州人，） 吏科给事中王荣。 （五人缺一人，原文如此。） （钱塘人。）

　　洪熙元年四月某日，尚书蹇义、夏原吉、杨荣及杨士奇奏事奉天门。毕，上问夜来星变曾见否，皆对以未见。上曰：“蹇义等三人虽见不能知，士奇当知之。”对曰：“士奇愚，亦不能知。”上曰：“天命定矣。”叹息而起。又明日，早朝罢，召义、士奇至奉天门，谕曰：“朕监国二十年，为谗慝所构，心之艰危，吾三人共之。赖皇考仁明，终遂保全。” 言已泫然。义、士奇亦流涕。臣士奇对曰：“今已脱险即夷，皆先帝之赐，陛下至诚之效，更不烦圣明多虑。”上曰：“吾即去世，后谁复知吾同心一诚？”遂出二敕三印赐两人，皆拜而退。踰月，宫车宴驾矣。

　　宣宗皇帝甫四岁，在北京。适太宗嗣天位，随仁孝皇后以至南京。初，出就学。太宗命设讲席于华盖殿之东，令太子少师姚广孝及翰林内阁之臣侍讲读。永乐七年，驾幸北京，宣宗为太孙随行。道途所经，太宗亲以上过田家，遍览农具及其衣服，且谕以农民勤苦之事。

　　按：太祖教谕太子，必命遍历农家，观其居处、服食、器用，使知农民勤苦之劳。成祖之教太孙，深得太祖心法。昔商高宗为太子时，其父小乙，常使之久居民间，与小民出入同事，即此意也。至于洪武末，命选秀才随春坊官分班入直，近前说民间利害、田里稼穑等事，其次乎圣神继作。教谕太子，宜法二祖。

　　太宗亲征北虏，命上留守北京，以尚书夏原吉赞辅。自是，太宗巡狩北京及征胡虏，皆从行。

　　洪熙元年四月，御制大明神功圣德之碑，云：“洪武三年，太祖封建诸子，曰：“元之旧都，地广民众，且密迩北胡，非有大器量不足以当之。”封皇考为燕王，三十年就国。云云。两奉命征胡虏，踰北漠万里外，朝其名王以下不得数计，所得部众、驼马悉归朝廷。自是功名日盛而谦下逾至。会懿文太子薨，术者言燕地有天子气。高皇上宾，建文君嗣位，左右以王气之言，屡进削夺之计。时诸王多以罪削，于是奸臣造诬饬诈，言皇考之过。玺书数下，王府群臣惴栗。皇考谕之曰：“省己不愆，奚恤外言哉？”凡四上章，奸臣皆匿不奏，而布置其党于北平三司。继调八府兵围王城，护卫群臣言：“事急矣！宁当俯伏作杌上肉乎？”皇考曰：“此非上意，奸臣所为耳。”众曰：“朝有奸臣，亲王请诛之。此祖训也。奈何不率而坐受生执？”既而围城兵增三匝，众念起出斗，皇考不能止也。遄闻赴斗者咸奋死力，一以当百，围城兵稍却。皇考泣曰：“汝辈成吾罪矣。”犹上章自白，冀朝廷开悟也。又为奸臣所格不达，而京营数十万兵奄薄城下。于是，皇考誓天曰：“臣不敢负朝廷，然奸臣之志不但在臣也。臣不往请诛之，将坏及朝廷。遂以护卫将士赴京师，冀陛下谢罪，且面陈奸臣之罪，请诛之既归本藩。”时朝廷召四方兵皆至，道途所遇，倒戈迎降。皇考抚而散遣之，而多愿留侍卫不去。既临大江，护江之帅具舟迎济，守城亲王开门豫待。皇考虑惊乘舆，驻金川门，遣人奉章且陈所以不得已来朝之故。奸臣苍黄，知罪不宥，闭皇城门不纳，而胁建文君自焚。皇考闻之大惊，发众驰救，至已不及。皇考仰天恸哭曰：“臣之来也，固将清君侧之恶，用宁邦家。何意蔽于奸回不悟？”遂备天子礼殓葬。释亲王。因执奸臣，数其罪，斩于市。告谢祖宗，将北归。京师诸王及文武群臣合辞上请：“今国家无主，愿留以主宗社臣民。”皇考固让亲贤。众曰：“今嫡长与德咸属殿下，愿早正位。”恳辞弗获，乃告天地、宗庙、社稷，即皇帝位。凡建文奸臣所削诸王封爵、所变乱洪武制度、所废黜洪武臣僚，非其罪，咸复之。中外文武之臣无改。”

　　洪熙元年春，南京屡奏地震。群臣或请命亲王及重臣往守者。 （“群臣或请命亲王及重臣往守者”，“或”原无，据旧钞立斋录改。） 仁宗曰：“非皇太子不可至南京谒孝陵。”仁宗不豫，召还。夏六月辛丑至北京，是月庚戌即位。

　　太宗初营天寿山，命皇太子偕赵王、汉王暨皇太孙往视之。过沙河，河冻，王请却步辇就行。仁宗素苦足疾，中官翼之，犹或时失足。汉顾赵曰：“前人失脚，后人把滑。”宣庙即应声曰：“更有后人把滑哩！”汉王回顾，怒目者久之。此虽出一时，而后来武定州事已兆于此矣。 （水东日记。）

　　永乐十四年，上在北京颇闻高煦有异志，驿召隆平侯张信询之。上未信，车驾遂还南京以问皇太子。对曰：“人言未可辄信，且父皇在上，当未敢有此心。”一日，翰林诸臣奏事退，召士奇还。问曰：“汝与蹇义在此，汉府事皆当悉知。昨日询义，固辞不知，不肯言，汝当为朕言之。”又曰：“如朕未有知，汝辈虑有离间之罪，朕既知矣，汝何虑？”对曰：“臣与义同事东宫，外人固无敢与臣等言。虽间有言者，亦百之一二，又多出臆度，非见实迹，此固不敢对陛下言。然汉王始授册，封国云南，不肯行。复改过青州，又坚不行。今知朝廷将徙都北京，惟欲留守南京，此天下之人疑其心，亦岂待事有实哉？惟陛下早善处置，使有定所，用全父子之恩，以贻永世之利。”上默然起，还后宫。数日，上得高煦私造兵器及皮舡，教习水战，及僭乘舆服饰、挟私击死官民、纵护卫官军京城内外劫掠，悉有实迹。大怒，褫其冠带，絷之西华门外。东宫叩头，恳为救解，乃免。虽命翰林院条示其罪，且曰：“若此所为，将来必不静。朕今削两护卫，处之山东乐安州。”

　　宣德元年八月，汉王高煦反。初，高煦永乐中削两护卫，徙置乐安州。至是，招聚无赖，授以兵器，驱掠善良，纵容军士抢夺军民马疋，擅放有司囚系，纵其为恶，给与赏赐。暗结都司军卫、有司官吏人等，赏与金银等物，除指挥王斌、知州朱恒等太师、都督、尚书等官，其余各授以职。散刀与真定等卫军官为号，潜结北京官员军民，俾为内应。于是，北京官员军民，山东三司、府、卫、州、县等衙门官员人等，及其护卫亲信军校并被害军民约五百余人奏发其事。上亲率六师问罪。兵至临境，高煦仍拥众抗拒，翌日，罪人斯得。

　　宣德元年，高煦反，车驾亲征。罪人既得，师还，六部遣尚书陈山迎驾。见上言：“宜乘胜移师彰德，袭执赵王，则朝廷永安。”上召杨荣，以山言谕之。对曰：“此国之大计。”遂召蹇义、夏原吉谕之，两人不敢异议。荣言：“请先遣敕赵王，诘其与高煦连谋之罪，而六师奄至，可擒也。”从之。荣遂传上旨，令士奇草敕。士奇曰：“事须有实，天地鬼神岂可欺哉！且敕旨以何辞？”荣厉色曰：“汝可沮国之大事乎？”令锦衣卫责所系汉府人状，云：“与赵连谋，即事之因，何患无辞？”士奇曰：“锦衣卫责状何以服人心？”荣曰：“汝不然吾言，可往与蹇、夏言之。”往见二人。蹇曰：“上意已定，众意亦定，可中沮耶？”夏曰：“万一上从公言，今不行赵，后或有变，如永乐中孟指挥之举，谁任其咎？”士奇曰：“今事势与永乐中异。永乐中赵拥三护卫，今已去其二，且昔孟指挥所为，王实不预闻，不然，赵王岂至今日乎？”蹇曰：“即如公言，今若何处？”士奇曰：“为今之计，朝廷重尊属，厚待之，有疑，则严防之，亦必无虞，而于国体亦正矣。”二人曰：“公言固当，然上信荣言，不系吾二人可否也。”士奇退，与荣曰：“太宗皇帝惟三子，今上亲叔二人。一人有罪者不可恕，其无罪者当加厚之，庶几仰慰皇祖在天之灵。”荣曰：“汝既不草敕，则我当以闻。”时惟杨溥与士奇意合。溥曰：“吾二人请入见，上明其大义，兵必不可移。”荣闻溥言，即趋入见。溥、士奇即踵其后，而门者止吾二人，不得入。已而，有旨召蹇、夏入。蹇、夏以士奇言白，上意不怿，然亦不复言移兵，遂还京。自是，道中有顾问，惟召荣及蹇、夏，不复召士奇及溥。至良乡，臣二人始得见。上意犹若未平，忽厉声曰：“好机会不得乘，到家皇太后必尼矣。”上至京，大悔，不复及彰德事。然言者犹喋喋，请尽削赵护卫，且请召赵王，拘之京师。上皆不听。一日，特召士奇，谕曰：“言者论赵王日益多，如何对？”曰：“今日宗室惟赵王与陛下最亲，当思保全之，毋惑群言。”上曰：“吾亦思之，皇考于王最友爱，且吾今惟一叔，奈何不爱？然当思所以保之之道。吾今将封群言，俾都御史刘观及公侯中选一人赍以示之，使自处。”对曰：“必不得已，则于皇亲中择一人与赵心相孚者偕观行，庶几有所开导。”上曰：“然则谁可？”对曰：“广平侯袁容，至亲，且善开谕，更得玺书亲谕之尤好。”上从之，遂遣容、观行。赵王得玺书及言者所上章，大喜曰：“吾生矣！”即献护卫，且上表谢恩，而言者顿息。上待赵王日益亲厚，而薄陈山，竟疏斥之，盖上为山所惑，而后灼知其非。踰数月，召士奇至南斋官，谕之曰：“吾待赵叔不失亲亲之礼，尔有力焉。自今毋以见忤为嫌。”遂赐白金、宝楮、文绮。 （圣谕录。）

　　按：赵王连谋之事尚无的据，而移兵袭击，谓亲亲何？非杨士奇反覆力阻之，赵无噍类矣。寻上亦悔悟，遣所善袁容赍玺书开谕，并封群言以览。又上之豁达处，而王即献上护卫，上表谢恩保全，亲亲之道得矣。士奇此一事，非人所易及也。

　　宣德元年五月，纂修太宗、仁宗两朝实录，以英国公张辅、少师兼吏部尚书蹇义、户部尚书夏原吉监修，以杨士奇、杨荣、金幼孜、陈山、张瑛、杨溥充总裁，曾棨、王英、王直、周述、李时勉、钱习礼、余学夔、陈循、蔺从善、蒋骥、苗衷、曾鹤龄、张洪、刘永清、周叙、孙曰恭、杨敬、周瀚、王雅、杨翥、陈继、陈中、陈叔刚、潘文奎、万节、丘锡、梁萼为纂修官。书成，太宗一百三十卷，仁宗十卷，共一百五十四册。

　　宣德二年春，交阯之复叛也，守帅奏请益兵。朝廷命安远侯柳升等将七万人往益之。命兵部尚书李庆参赞军务，且敕庆：凡六卿之属，才且贤者举以自助。所举十数人，其最才且贤者，礼部仪制郎中史安，祠祭主事陈镛。师行，庆与同卧起。九月，入交阯。贼于官军所经之处悉列栅以守。升既连破之，直抵镇夷关，升有矜色。升虽勇然不好谋，安、镛言于庆曰：“总戎之意骄矣，公宜力言之。且夷贼谲诈，不可以其屡败忽之，安知其不示弱以诱我？况玺书数数戒饬，谓贼专设伏取胜，不宜轻率待之，公宜速入言之。”时庆已病，强起与升力言。升唯唯而已，中实无戒慎意。明日前进，以数百骑独先，其副及庆等皆在后。升前度桥，既度，桥遽坏，后军阻不得前。贼伏兵四起，升被创死。明日，庆病不起。又明日，副将崔聚整兵以进。聚固宿将，然仓卒，贼驱象赴斗，众乱，聚被执。寇大呼：“官军降即不杀！”安、镛皆曰：“吾辈见危授命耳。”皆死之，十月十八日也。先是，贼陷昌江等城，城中如都指挥李任、指挥顾福、知府刘子辅、知州何忠等皆死节。交阯守帅知任等死事，以闻，皆得褒赠。从升等以死者，守帅隔远不明知，不及闻。时与安、镛同行亲见其事后得脱归者，虽言之详而又以无官府上状，不可质。故安等之节不得暴白于朝，世之所共惜而痛悼者也。一时同死者，如吏部主事李宗昉等盖多，而安与镛之事有闻者，在庆左右也。两人皆进士发身，最相得。安字志静，元宰相史天泽之后，今为丰城人，年四十二；镛字叔振，钱塘人，年三十四。 （杨士奇撰史郎中墓表。）

　　御史罗公肃，字汝敬，吉水人。方宣庙嗣位，交阯黎利弗靖，成山侯王通等用兵无功。升公工部右侍郎，与李琦等赍玺书谕利。未至，而通与利和，自率众出境矣。众止公勿往，公曰：“通师败辱国，我受命谕贼，可退缩不进乎？贼虽凶暴，亦不敢拒诏。”与琦亟驰至其国，宣上恩义。利惶愧，率其属拜，自首其过，遣使献金人，奉表诣阙称谢，且请立陈氏孙暠。复命公往立之。既至，利以暠已死，乃张筵列女乐设宴。公叱曰：“暠死，尔国人安可淫乐？”尽击破其尊罍乐器。时天晴，忽阴云起，大雨，雷震焚利居室。利惧，贡方物表谢，公还朝。 （王英撰墓碑载其事，亦未知果然否。）

　　延平陈山、平原戴纶、莆田林长懋诸人，皆文庙简命以授皇太孙经者。相传纶、长懋素强谏，不少诡随，凡宣庙有愆违，多有闻于文庙。以故二人最为宣庙所不乐。山好顺旨，被宠信。后宣庙登极，山由左庶子迁户部尚书兼谨身殿大学士。纶迁兵部侍郎，镇交阯。长懋由中允除守郁林州。长懋颇不平，上言：“宫臣升擢同异，祈得京秩。坐怨望，下锦衣卫狱，并出其弟刑部主事遵节为庆远府通判。又勒令扳指纶，诬以罪，械纶至京师，置狱以死。纶诸父河南守希贤、太仆卿希文，其亲族被逮大小男妇百名口，家产籍没。长懋坐禁系十年。英皇初立，赦出之，仍守郁林州。而希文幼子还州内，见赐名怀恩，成化间为司礼监太监云。

　　宣德三年五月二十四日，本部官于奉天门钦奉圣旨：“这帖子写的官员姓名，都是固守交阯城池尽忠死节的。你同吏部计议，褒赠祭祀。钦此。”钦遵。为照知府刘子辅、知州何忠系文职官员，别无事例，缘系尽忠死节，比照武职品级给赐。所据各官褒赠，未敢擅便定夺，本部等部官于奉天门题奏，节奉圣旨：“知府赠参政，知州赠府同知。钦此。”

　　刘子辅，庐陵人。由监生为御史，九载升广东宪使。丁艰，服阕，坐微累，左迁交阯谅江府知府。叛寇黎利攻城，势猖獗，他郡邑城多已陷，子辅与守将倡兵民效死守数月。寇增众攻城，城中食且尽而人心益固。又踰月，寇攻益力，遂破城。城中兵民尽斗以死，无一人降者。子辅知事不支，曰：“吾奉命守郡，郡亡与亡，义不可污贼手！”即自经死。一子一妾，皆先子辅死。事闻，赠子辅布政司参政，遣官赐祭，复其家。当时总帅王通辈拥劲兵十数万不能御贼，竟弃城以去，而蔡福之徒甘心从贼，返兵来攻，图苟活旦暮，卒之不逃诛于国典。与子辅同死节者，都指挥李任等，谅山知府易先、政平知州何忠辈，亦非一人。忠骂贼不绝口，从容赋诗，乃与其子皆死。

　　宣德元年留守事宜：

　　一、在京应有事务及各衙门具启事件，郑王殿下、襄王殿下同管。凡一应事务，与太监郑和、杨瑛、赵忠、姚云、袁诚，广平侯袁容、武安侯郑亨，都督张升、山云，尚书黄福、黄淮、金幼孜，都御史王彰计议停当施行。若系机密重事，差人星驰奏报。

　　一、祭祀。应合遣官者，该衙门具启照例遣官；应御祭者，该衙门预期具奏，待报行礼。

　　一、刑名。笞、杖、徒、流，照例发落；死罪，监候奏请。

　　一、在京每日启事，只用启本。其各处奏报事务，除机密军情重事启知，具本差人赍缴奏请，若系强盗反狱等事不可缓者，即时启知施行。及遇有修理器械之类急用物件，公同会计明白先行，具启关用，另行具奏。其余事务，合当行者即具启施行，可迟缓者，将奏本送该科寄收，候车驾回日奏请。缘五府、六部等衙门印信扈从官俱带去，遇有施行事务，合用白启，行移北京行都督府行部，转行南京该府并各部等衙门，回报该属施行。但启奉令旨，止于原来奏本内批写并抄呈立案，其出事公文内不必云写。

　　一、留守官员，管北京行后府及行部等衙门事。

　　武职：广平侯袁容，武安侯郑亨，都督张升、山云。

　　文职：尚书黄福、李友直、黄淮、金幼孜，都御史刘观、王彰，侍郎张瑛、王让、陈山、甄仪、许廊，副都御史陈勉， （“副都御史陈勉”，“副”原无，参明史卷一五八顾佐传所附陈勉事迹补。） 通政使李嘉，大理寺右少卿王文贵，光禄寺寺丞李郁，翰林院学士曾棨、王直、王英，鸿胪寺卿王勉。

　　存留在京听用：定国公徐景昌，武定侯郭玹，武安侯郭晟，彭城伯张杲，建平伯高远，广宁伯刘湍，忻城伯赵荣，安乡伯张安，光禄寺卿胡容，都督郭镛、徐景珩。

　　宣德四年十月□□日，上阅武郊外，先期命诸将整搠军马扈从。六部等衙门各令堂上官一员，带属官一员，随侍前去。特命丰城侯李贤、都督蒋黑儿、掌户部事太子少师郭资、兵部尚书张本、都察院右都御史顾佐居守北京。

　　行在礼部为公务事，宣德五年七月初七日，于内府抄出钦定留守事宜到部：

　　一、在京在外各衙门，凡有紧急重事，差人赍本赴行在所奏请。其余常事奏本，该科编收，候车驾回日通类奏请发落。

　　一、各王府进贺表笺，礼部具手本送司礼监交收，差来人发回。

　　一、祭祀。该衙门预期奏闻，待报行礼。

　　一、外国、四夷人员进贡到京，马匹先送御马监收养，方物送北京会同馆顿放，候车驾回日，通类具奏进收。使臣等行在光禄寺支送下程。 （“使臣等行在光禄寺支送下程”，“使”原无，“支”原作“文”，据明钞本、旧钞立斋录补、改。）

　　一、刑名。笞、杖、徒、流，照例发落；死罪，监候奏请。

　　一、扈从文武官员，每人于行在兵部取到孳生马内给与一匹作脚力。

　　永乐中，官署在金陵，而北京设行部。车驾巡幸，又称“行在”，官以从罢则否无常员。至十九年辛丑，北京告成，乃置曹司，一依金陵旧制，后加以“行在”。正统辛酉，始去“行在”，正六部之名，而金陵谓之南京，官联如故。

　　宣德十年九月，纂修宣庙实录。以太师英国公张辅监修；少傅、兵部尚书、大学士杨士奇，少傅、工部尚书、大学士杨荣，礼部尚书兼翰林学士杨溥，少詹事兼侍读学士王直，少詹事兼侍读学士陈循，右庶子兼侍读周述，左谕德黎恬，洗马蔺从善，侍读苗衷，侍讲刘永清、高谷、胡种、祁宽，修撰周叙、陈询、尹凤岐、孙曰恭、习嘉言、陈叔刚、马愉、曹鼐、王一宁、仪铭，编修杨翥、杨寿夫、林文、彭琉、钟复、杜宁，给事中储懋，监察御史邵宏誉，吏部主事刘铉，工部主事洪玙，礼部主事刘球，大理寺评事张益为纂修官。



　　●立斋闲录四



　　景泰丙子秋，顺天府乡试。以春坊大学士刘俨、侍讲学士吕原为主考官，御史林鹗等监试。是时，少保、户部尚书兼文渊阁大学士陈循，少保、吏部尚书兼大学士王文俱在内阁。循子瑛、文子伦入试，俱不与选。循等论奏俨、原等不公。有旨，令翰林并科道官复考。瑛、伦又无。当时遂以瑛、伦文章合格，特赐举人。礼科给事中张宁劾奏循等罪状，乞加黜罢。不报。俨等问罪还职。未几，景帝晏驾，循等得罪英皇，循发铁岭卫充军，文伏诛。宪庙登基，二家遇恩宥，子姓放还。伦有子宗彝，第丙戌进士，今为侍郎。

　　太监阮安，一名阿留，交阯人。为人清苦尚介洁，善谋画，尤长于工作之事。其修营北京城池，九门、两宫、三殿，五府、六部诸司公宇，及治塞杨村驿诸河，皆大著劳绩。工曹诸属，一受成说而已。详见东里文集。晚岁，张秋河决，久不治，复承命，行道卒。平生赐予，悉出私帑上之官，不遗一毫，盖中官中之甚不易得者。尝刻营建纪成诗，一时名人显官，无不有作。将传布间，以王振一言而止。振于他役皆有碑，独靳此者，要不可以不矜一善归之，亦媢嫉云尔。 （水东日记。）

　　陈芜，交阯人，永乐丁亥入内府侍皇太孙。宣庙既御极，即升御用监太监，赐姓名曰王瑾，字润德。又赐“肃慎”图书。武定州还，赐玉带、金鞍、厩马及金帛、宝楮。陈庐陵循志云：“东夷、北虏、西戎、南蛮窃发，芜皆与征行，皆被重赐。又尝被赐诗章及范金为图书四，曰“忠肝义胆”，曰“金貂贵客”，曰“忠诚自励”，曰“心迹双清”以赐之。且与两夫人及养子陈林一官，令亦从其姓曰王春也。其景泰中疾，命太医院官八人络绎赍御药往视，中官遗金帛饮馔问安否不绝于道。既卒，官其家与其从者十二人，赐祭，赐帛，赐钞五十万缗，谓内臣恩宠鲜有出其右者。”盖芜又有抱保皇子之功，志秘不言也。中官之宠任，肇于永乐中，如孟继诸人可知，自后益盛矣。尝记童稚时芜过太仓，封西洋宝舡，势张甚，此志所不具闻。芜性慈仁，而其下人则不可犯，盖中官通病云。 （水东日记。）

　　景泰初，始开经筵。知经筵事：太保、宁阳侯陈懋。同知经筵事：户部尚书兼翰林学士陈循，工部尚书兼翰林学士高谷。兼经筵官：户部右侍郎兼学士江渊，侍讲学士刘铉，吏部右侍郎俞山，礼部左侍郎仪铭，兵部右侍郎俞纲，祭酒萧镃，左春坊左谕德赵琬。

</div>
    <div class="pagination">
<a href="立斋闲录_page7.html">上一页</a><a href="立斋闲录.html">1</a><a href="立斋闲录_page2.html">2</a><a href="立斋闲录_page3.html">3</a><a href="立斋闲录_page4.html">4</a><a href="立斋闲录_page5.html">5</a><a href="立斋闲录_page6.html">6</a><a href="立斋闲录_page7.html">7</a><span class="current-page">8</span><a href="立斋闲录_page9.html">9</a><a href="立斋闲录_page10.html">10</a><a href="立斋闲录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
