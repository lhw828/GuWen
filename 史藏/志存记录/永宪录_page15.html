<!DOCTYPE html>
<html>
 <head>
  <meta charset="utf-8"/>
  <title>
   永宪录 - 第 15 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永宪录 - 第 15 页/共 24 页
  </h1>
  <div class="content">
   谕缓决金启勋。
上谕。金启勋侵蚀贪婪事件甚多。俟清楚之日再行请旨。　
凡年、隆案内获罪之人。上多从缓处分。仁慈不杀。旷百王所未有也。
逮罚修河南堤工刘世奇。审理侵冒四川铺司工食及党年各案。
四川按察使兼理驿盐事务。康熙六十年。年羹尧题请四川设立铺司兵八千五十八名。迄今未设立。雍正二年。巡抚王景灏犹以工食银三万六千余两具本开销。景灏削籍。复逮世奇审理。
令捐纳教职改除佐贰者合前俸论升。仍引见甄别录用。
后引见。于才具可用之员多擢州县正官。且有留为部属者。以见上之知人不次类如此。
起年希尧为内务包衣昂邦。
前希尧赴工部任。诸司不行参谒。廉亲王奏诸臣耻为逆臣兄属吏。上严饬廉亲王所使。故旋罢而旋起。　
包衣昂邦即总管。治宫禁内事。尚有总包衣昂邦。皆近密显秩也。
遐龄后五年卒。诏给赏还原品级。
给养济院米百石。
五城御史查恤露处冻馁流民。
诏湖广买米数十万石。积贮各属。
汪景祺伏诛。
景祺。康熙癸巳举人。雍正二年。至胡期恒任所打抽丰。因得交年羹尧。曾于羹尧幕中作西征随笔。内诗句有皇帝挥毫不值钱。讥讪圣祖。又讥诽圣祖谥法、雍正年号。作功臣不可为论。以檀道济、萧懿比年羹尧。以鄙亵无稽之语谤张鹏翮。律以大逆不道立决枭示。妻子发黑龙江披甲人为奴。期亲兄弟叔侄革职。发宁古塔披甲人为奴。编修汪德荣。汪受祺与焉。汪受祺先随年羹尧在陕西。既命同往杭州。奏伊父霦年八十有疾在京。愿侍养。上饬其何不陈请于赴陕时。又隐匿羹尧劣迹。不遵旨回奏。故并逮治。汪霦字东川。浙江钱塘人。以丙辰进士授行人。举博学鸿词。改检讨。仕至户部右侍郎。景祺之妻。巨室女也。
【 一云。大学士徐本妹。】
 遣发时。家人设危跳。欲其清波自尽。乃盘膝匍匐而渡。见者伤之。
是狱发于钱塘令杨梦琰。琰字玉行。江南江都人。康熙辛丑进士。上登极。遴选庶吉士有吏治才者。首以梦琰为钱塘令。王士俊为祥符令。梦琰累迁至河东运使。乾隆初。大学士福敏荐其才。以取怨当轴。托告病归。遂昏迷失智而殁。

永宪录卷四

雍正四年岁在丙午。
春正月甲午朔。
上御殿受朝贺。
朝鲜岁贡。
丙午。上幸圆明园。
诸王大臣进灯三千对。张于御园。九门提督阿齐图奏。居民恐妨火烛。未敢张灯。上命于十七至十九日补行。五城御史于大市搭彩演剧。以庆丰年。
允禟密寄郡王允禵西洋字书。为守陵军士所获。命宗人府会刑部严勘之。
允禟令笔帖式佟保之子写寄允禵。人皆不识。继令刑部左侍郎黄炳往江南讯问教导允禟之监禁秦道然。
诏加恩从征苦苦脑儿桌子山等处汉土官兵。
加巡视河工镶黄旗汉军参领靳治豫为工部侍郎。协同齐苏勒督理河务。
治豫。奉天镶白旗人。父辅字紫垣。故总督河道有功。上以治豫熟练河工。特遣之。　
齐苏勒。满洲正白旗人。治河专以节省为能。较往岁资用三百余万将减十之六七。而工多不固。六年冬卒。奉建祠清江。旌其劳。治豫亦于是时以老回京。
令降革留任官员于别案褫革降调者。将从前之案缮写声明。副都统李林森请给八旗传事关防。以防诈伪。命篆书铸给。
定年党罪案。胡期恒、桑成鼎应绞。魏之耀、严大、赵士河应斩。皆监候。
期恒锢狱十年。乙卯今上登极赦免。凡有罪诸人多予宽宥。镌秩之员且有准起用者。期恒归扬州无家。当事怜之。俾登梅花书院讲席。以诗学为训迪。沾廪谷以终其身。梅花岭在城北。古迹也。时因构盐义仓取土。消为平地。低处转成池。而仍以岭名作书院。
设扬州盐义仓。以裕积贮。
#两淮巡盐御史噶尔泰题。
商公捐甲辰纲银二十四万两。又尔泰应得公费银八万两。愿捐部拨解。上命于中赐尔泰银二万两。其三十万两即在扬州买贮米谷。盖造仓厂。每年存七粜三。米贵之时开仓平粜。于地方甚有裨益。尔泰与商人黄光德等分别议叙。
怡亲王允祥劾吏部尚书隆科多婪脏诸罪。饬由边外回京。九卿会提督阿齐图廷讯之。
故罪臣揆叙家人安图夤缘隆科多。自康熙五十二年至雍正二年。计银三十余万两。又娶红带之女为妾。逼勒自缢。事觉拿交刑部。籍没其家。因逮隆科多家人牛伦等质审。安图之父安三。当明珠为相时甚用事。圣祖洞鉴。珠令潜处扬州。挟巨赀行江西吉安等四府三十万引盐。及珠病革。圣祖欲问。又以安三祈恩。故复还京师。及揆叙卒。无子。以所有家财八百万献于宫府。令九贝子掌之。予安三银百万两资生。以赡养叙母妻。揆叙字凯功。为翰林掌院学士兼工部尚书者十余年。圣祖最亲信。其卒也。相传欲以皇孙为之嗣。或即指允禟子。　
图之弟崶。隶允禟门下。仍居扬州行盐矣。上登极。命崶回京。属照亲王府供采买。得无过。　
红带系皇族之疏远所称觉罗者。若亲近则称宗室。世乃以觉罗为国姓。误矣。
定各衙门逐日轮奏之制。
吏部、都察院、翰林院为一日。户部、通政司、詹事府为一日。礼部、宗人府、钦天监为一日。兵部、太仆寺、太常寺为一日。刑部、大理寺为一日。工部、鸿胪寺为一日。内务府、光禄寺、国子监为一日。至御门齐集。及紧要事件不拘此制。　按轮奏。前明已行之。本朝按日轮班。此又加更定也。
以翰林院侍读学士陈万策为詹事府正詹事。充日讲起居注官。
万策字谦季。福建晋江人。癸酉顺天举人。戊戌汪应铨榜进士。学问淹贯。文笔古茂。奉敕撰景陵圣德神功碑。凡数千言。圣祖六十年事殚悉不遗。允称巨制。以督理西边屯田内阁侍读学士通智、太仆寺少卿单畴书为大理寺卿。
免山东历城等四十三州县、德州五卫本年地丁银两。
抚臣详查被水轻重。分别缓免漕粮。
追赠前礼部尚书顾巴代太傅阶。予优谥。
上谕。顾巴代品行端方。学术醇正。当征吴逆时。以学士协赞军务。从将军莽吉图、赖塔等克复淇。劳绩茂着。擢授秩宗。圣祖仁皇帝特命为朕兄弟师。朕自幼与共朝夕。获益良多。嗣以公事罣误罢职。仍留内庭课读数载。戊子之冬病故。朕为经理丧葬。未得奏请恤典。回忆当年情景。宛然如昨。老成旧学。时眷于怀。应加赠恤。以展朕笃念师资酬奖前劳之至意。顾巴代满洲人。巴一作八。
各省汇题节孝。并予旌表建坊。
前两次恩诏旌表节孝。凡从前未及举报及格于成例与已病故者皆准追旌。江西巡抚裴倬度题节妇一百三氏。福建巡抚毛文铨题节烈妇女吴氏、徐懿娘等二十一氏。浙江巡抚李馥题节烈妇女一百七氏。署两江总督范时绎题孝女邱存礼、郎思诚、萧日璜及节烈妇女二百七十二氏。署山东巡抚塞楞额题孝子魏嘉祚、李肃及节烈妇女七十人氏。别省未详。此后定制。凡节孝不时举报。每年秋。抚臣汇题。从前各衙门费用不赀。一概革除。贫寒皆得沾圣泽。而浮冒种种不堪究诘。欺君诬亲。虽读书明理者忍为之。故乾隆十五年准湖北巡抚唐绥祖疏。凡平常守节者钦颁画一字样。举报核实依允。学政如式给以匾额。不必建坊。　按顺治九年制。凡割股等事以致伤生者。恐民仿效。不准旌表。康熙七年六月。江都民人萧日璜年二十六岁。剖胸割肝。以愈母疾。妻守节以寿终。有司遵例请补旌恤。及其夫死孝事。因并蒙旨旌表。祠墓在梅花岭下。当割肝时。人无知者。犹令妻烹调以进母。一灯荧荧。危坐不言。不得肝。三割乃露。其创如梦时。三更举家熟睡。恍惚中人声嘈嘈。奔救视之。非诬也。又雍正中。江都生员高成琦。父克赛流徙逃伍。再遣戍所。已年老。扶掖背负数千里。至则父已病故。又荷其骸骨归。比归。而母妻皆卒。且无子。葬亲事毕。抱两神主投河而死。虽捐生非孝。然志亦可悯矣。附志之。
癸亥。钦定增复从祀文庙贤儒二十六人神牌入太学。厘正位次。以蘧瑗、林放为两庑首。统前计一百二十三人。
增复周蘧瑗、林放、县成、牧皮、秦冉、颜何、乐正克、公都子、万章、公孙丑称先贤。汉郑玄、诸葛亮、晋范晔、宋尹焞、陈淳、黄干、何基、王柏、魏了翁、元赵复、金履祥、陈澔。许谦、明蔡清、罗钦顺、国朝陆陇其称先儒。厘定位次。东庑先贤蘧瑗、澹台灭明、原宪、南宫适、商瞿、漆雕开、司马耕、有若、巫马施、颜幸、曹恤、公孙龙、秦商、颜高、壤驷赤、石作蜀、公夏首、后处、奚容藏、颜祖、句井疆、秦祖、县成、公祖句兹、燕伋、乐欬、狄黑、孔忠、公西藏。颜之仆、施之常、申枨、左邱明、秦冉、牧皮、公都子、公孙丑、张载、程颐。先儒公羊高、孔安国、毛苌、高堂生、郑玄、诸葛亮、王通、司马光、欧阳修、胡安国、尹焞、吕祖谦、蔡沈、陆九渊、王柏、魏了翁、陈淳、许衡、许谦、王守仁、薛瑄、罗钦顺、陆陇其。西庑先贤林放、宓不齐、公冶长、公皙哀、高柴、樊须、公西赤、县成、梁鳣、冉孺、伯虔、冉季、漆雕徒父、漆雕哆、商泽、任不齐、公良孺、公肩定、邬单、罕父黑、荣旗、左人郢、郑国、原亢、廉洁、叔仲会、公西舆如、邽巽、陈亢、琴张、步叔乘、秦非、颜哙、颜何、乐正克、万章、周敦颐、程颢、邵雍。先儒谷梁赤、伏胜、后苍、董仲舒、杜子春、范宁、韩愈、范仲淹、胡瑗、杨时、罗从彦、李侗、张栻、黄干、真德秀、何基、赵复、金履祥、陈澔、陈宪章、胡居仁、蔡清、至乾隆二年。复元儒吴澄从祀。三年。升有若于十哲之次。位朱子上。则诸贤儒自梁鳣下以次递迁东西。又一易矣。　
祔庙之制。昔人据史记及文翁成都学图。以定七十二子。因县成见家语而无邬单。与史记稍异。疑为一人。秦冉、颜何以名不见家语而罢。乐正克在孟庙居左配。公孙丑、万章居东西两庑之首。而未列于圣庙。康熙丁卯。江西巡抚安世鼎以绎经有功万世事蔡。都昌陈澔着礼记集说、经书大全取之。请以澔祔享文庙。部议与蔡沈、胡安国不同。至吴澄在宋举进士。着诸经纂言。又仕于元。明嘉靖时。以是罢其从祀。蔡清字介夫。福建晋江人。明成化甲辰进士。累官江西提学致仕。正德三年。起国子监祭酒卒。所著易学蒙引、四书蒙引。学者称虚齐先生。罗钦顺字允升。江西泰和人。弘治癸丑探花。嘉靖初。召为南京吏部尚书。旋改礼部。未至。以忧去。六年。起原官。不就。诏以吏部尚书致仕。卒年八十二。赠太子太保。谥文庄。所著有困勉集。陆陇其号稼书。浙江平湖人。康熙庚戌进士。官嘉定令。事繁赋重。以德行感民。咸乐输纳。着松阳讲义、困勉录、一隅集诸书行世。以事罢官。刑部尚书魏象枢称为天下清官第一。复补灵寿令。行取擢御史。未几告归。著书自娱。乙亥年卒。乾隆二年诏赠礼部侍郎。谥清献。　
凡从祀者理学为多。而圣门志载撰从祀者则有唐孔颖达、宋辅广、苏轼、孙复、游祚、吕大临、谢良佐、元胡宏、刘因、陈其晟、罗伦、章懋、黄仲怡、吴与弼、邹守益、王良、罗宏先、吕柟、曹端诸人。皆于经传有发明者。令礼臣议从祀者亦曾及曹端、邵宝、何乔新诸儒。而近人私论。宜遵四科。以论次古人。如汉之杨震、贾谊、唐之房玄龄、杜如晦、姚崇、宋璟、张说、陆贽、宋之韩琦、富弼、岳飞、文天祥、明之方孝孺、邱浚等。皆可从祀。今欲并列于二十六人中。申请或亦持此议。而上谕中陆贽、韩琦其名未见。则或又格于部议也。是年七月。河南巡抚田文镜请以韩愈三十世孙法祖为五经博士。而先儒行
【 宋五子皆称先贤。】
 无世袭例。部议未准。乾隆初特设。法祖。孟县人。史言愈怀庆修武人。盖新邑也。其先世本昌黎。宋元丰七年从邹兖封。则故封昌黎伯。　按唐之从祀者止韩愈一人。孟庙则居右配。
春二月甲子朔。
以吏部右侍郎傅敏为左都御史。
革隆科多吏部尚书及所赐世职。罚祖阿尔奉等路边界屯田赎罪。家人牛伦伏诛。
刑部议奏。隆科多罪情重大。万难姑贷。应将尚书一等公世职革去。照大不敬律斩立决。上谕。隆科多贪赃犯法。深负朕恩。本应即行治罪。但其才尚有可用。倘能尽心办理。尚可赎其前愆。至牛伦招摇受贿。断难宽宥。即行处斩。其隆科多名下应近□仍行限追赏□之。奉天丞程光、陈准、徐道、张其仁等皆削职议罪有差。
河南巡抚田文镜题旌祥符县民苏惟纯孝行。
设驻防开封八旗官兵满副都统一人总领之。
太子少傅调江南提督魏经国陛见。至自湖广。谕加尚书职。世袭拜拖拉布勒哈番。
经国。奉天正白旗人。相传少为监者。供役大内。每夜辄食米八升。所得不足给一餐。因请于管工大人。日领工食加倍。以夜继之。圣祖常漏下数点出游禁中。闻力作声。问知其情。即命以米如数作餐。经国跪食尽之。大为称异。擢后载门守备。又擢通州副将。代白小民众。屡迁至湖广提督。今调江南松江提督。加兵部尚书衔。世袭骑都尉。
督理苏州织造兼监浒墅关税胡凤翚革职。与妻年氏、妾卢氏雉经死。
凤翚前为宜兴令。巡抚张伯行大计罢之。上即位。特起内务府郎中。妻与温肃皇贵妃为姊妹。至是饬回京。惧罪死。后以保母子员外郎海保继其职。由是宠任。十三年。今上登极。亦惧罪吞金死。
以兵部尚书逊柱为吏部尚书。署尚书法海为兵部尚书。
以贵州布政使刘师恕为通政使。
诛护军参领拖克拖和。
拖克拖和为原允禵长史阿兰图之子。引见所属人员。不分次第混行。及拿问时。全无畏惧状。上以其怨望。诛之。子阿尔吉善发黑龙江　按贝子无长史。疑系允禵
和硕廉亲王允禵有罪削去宗室。止称亲王。
上以允禵所行狂悖之事令诸王大臣廷讯。允禵口衔小刀。指天发誓。一家不获善终。迹近诅咒。从沿革去宗室。与凡公侯一例朝集。
赐部院衙门匾额。
吏部曰公正持衡。户部曰九左经邦。礼部曰寅清赞化。兵部曰整肃中枢。刑部曰明刑弼教。工部曰敬饬百工。通政司曰慎司喉舌。大理寺曰执法持平。光禄寺曰敬慎有节。鸿胪寺曰肃赞朝仪。顺天府曰肃清畿辅。钦天监曰奉时敬授。余未详。　
题兵部匾后曰。司马之职为枢衡重任。国家武备修明。道在整肃。是所望于司其职。赐兵部。三十字。刑部曰。司寇掌邦禁。
明刑所以弼教也。必轻重咸宜。始成协中之化。慎修尔典。钦哉毋忽。赐刑部。三十四字。钦天监曰。圣人敬天勤民。奉天时所以重民事也。羲和之职。在观象授时。作讹成易。循序不愆。用以厘百工而熙庶绩。尚其敬之毋忽。赐钦天监。四十七字。　按上三条恐有错落。余亦未详。
和硕康亲王冲安等疏廉亲王允禩不孝不忠诸罪。命宽免其死。告祭太庙。废允禩、允禟为庶人。
冲安率诸王、贝勒、贝子、公、满汉文武大臣等合疏题参允禩不孝不忠。悖乱奸忌。与允禩、允禵等结为朋党。欺诈人心。勾通大监。希图大位。从前圣祖仁皇帝曾降谕诸臣。允禩奸险叵测。结谋弒皇太子。而允禟、允禵力保无他。圣祖震怒。欲诛允禵。再圣祖御门曾降谕。皇太子既废。允禩邀取美名。愚弄众人。希图册立。朕则坚持大义。欲正国家之名分。端君臣之大义。并曾降谕。朕驻跸幺亭。允禩以将死之鹿二只来进。又先至汤泉候驾。并不请旨。朕震怒。心中寒战。几乎危殆。允禩惑于相面人张明德妄称伊有人君之福。故谋弒皇太子与□使子。招集贼众。谋弒太子。其将连刃朕躬之处。伊并不念及。可以知其不孝。钦此。允禩如此不孝。原应正法。皇上缵承大统。赦其罪恶。封为亲王。屡加恩典。乃并不实心报效。伊妻之母家未贺封王。反谓有何喜处。不知何日陨
【 骨】 【[首]】
 。他如克减山陵之夫役。几失大礼。抬陵上红土之价值。以省脚费。阻回科尔沁台吉。不许谒陵。以省口粮。裁减御厩之马匹。以不美之名归之皇上。搅乱国政不枚举。屡经诸臣参奏。皇上俱从宽免。以望悛改。乃允禩悖乱愈甚。将包衣批中之事妄议裁减。护军九十六不遂伊指示。立毙杖下。又因长史胡什屯供出殴死九十六实情。揪其发辫。将从前在幺亭获罪圣祖朱批谕旨及一切书札俱行烧毁。皇上召允禩于诸王大臣前讯问。伊公然指天发誓。并无欺诳。及询问伊太监长春。则烧毁书札俱为确实。允禩种种犯法。显有背国之心。断不可容于盛世。查太祖、太宗、圣祖时。宗室之王、贝勒有大干法纪者。即奏请处死。乞将允禩正法。以为不忠不孝背国奸纪之戒。又圣祖临御干清门曾传谕。允禩之妻甚属不妇。允禩亦惧伊妻。今允禩之妻暴戾不仁。仍然欺侮其夫。又因将母家治罪。不曾颁示。唆使其夫。以致恶乱已极。近将伊逐回母家。伊毫无畏惧。忿然而去。甚属可恶。亦不可容于盛世。
诏避孔子圣讳。改读为期。
上谕。前礼臣议奏。圣讳虽用古体。仍是本音。嗣后除诗书五经外。凡有此字及地名姓氏。俱加旁。依古韵书读作期音。庶为允协。以副朕尊崇先师之至意。
令庶人允禩妻自尽。仍散骨以伏其辜。
散骨谓扬灰也。一云以庶人殡殓。非邸抄之讹。则宗人府议罪如是耳。
太子太傅文华殿大学士兼吏部尚书朱轼母丧乞终制。命给假三月赴京。以备委任。
轼母冷氏卒。家人讣至京。先叩见怡亲王。王为奏闻。上召轼于水利所。轼哀号请终制。上谕。直隶兴修水利。尔何能回。朕已令江西巡抚周□动支库银二千两。代尔料理丧事。今再赐银二千两。给假三月。令吏部开缺。以全尔志。又降谕。朱轼奏请解任。以终服制。情词恳切。此乃伊名节所关。朕知其出于至诚。勉从所请。但三年为时甚久。节年闲居。伊心未必自安。况畿辅水利正资料理。可于八月赴京。以备委任顾问。不居现任之职则与家居无异。于礼既尽。于心亦安矣。朱轼素性诚笃。年高体弱。不宜过于悲戚。况六十不毁。载在礼经。若能仰体朕心。护惜此身。伊母有知。亦必深慰。斯为忠孝两全。传谕膳房侍卫永寿携茶饭往赐之。
甲申。上御经筵。
丁亥。上躬耕耤田。
从耕三王庄亲王允禄、怡亲王允祥、裕亲王广宁。九卿吏部尚书逊柱、户部尚书张廷玉、礼部左侍郎阿克敦、兵部尚书法海、刑部尚书励廷仪、工部左侍郎史贻直、都察院左副都御史杭奕禄、通政司使兼内阁学士图兰、大理寺少卿于广。
督学顺天翰林院侍读学士吴襄题旌静海烈妇周氏、昌平贞女何百顺。
百顺因兄早殁。矢志养亲不嫁。年踰六十而卒。例无旌贞女之条。奉旨一体旌表。
拜经筵讲官太子太保户部尚书张廷玉为文渊阁大学士兼户部尚书。仍摄翰林院掌院学士。授户部左侍郎蒋廷锡为户部尚书。
廷玉字衡臣。号砚斋。庚辰进士。父故大学士英。父子大拜。本朝汉官未之有也。兄廷瓒字贞臣。己未归允渐榜进士。官至少詹事卒。弟廷璐字实臣。康熙戊戌榜眼。廷珩字相臣。廷瑛字桓臣。雍正初皆践清华。居显秩。而子弟占科甲者十有余人。本朝江南兄弟显达称极盛者。昆山刑部尚书徐干学。弟正詹事兼礼部侍郎秉义、大学士元文。华亭大学士王顼龄。弟左都御史九龄、户部尚书鸿绪。桐城之张。堪鼎足焉。因类及之。徐干学字原一。号健庵。秉义字彦和。号果亭。元文字公肃。号立斋。干学在朝。以宏揽后进为先。天下皆仰东海先生。壬子主试顺天。得翁、韩以丕振文风。戊辰主会闱。最称得人。当□□□□罢三相。实阴主之。遂致怨于明珠。与元文皆罢归。论者谓其状貌。依相术言当罹刑网。而寿考终。子孙昌炽。则以人事君之报也。翁叔元字宝林。号铁庵。丙辰探花。官至刑部尚书。韩菼字符少。号慕庐。癸丑会状。为本朝名元。官至礼部尚书。皆长洲人。其后翁、韩氏子皆负文名。春秋科第。世其家声。
总督浙闽兵部尚书高其倬陛见至京。命吏部尚书逊柱、内大臣嗣一等公马尔赛郊迎。以劳有功。
其倬字章之。奉天镶白旗人。康熙甲辰进士。改庶常。时年方十九。前为云贵总督。军兴有功。例得郊迎。素善堪舆。上拟作寿陵。命其倬审定。因目短视。赐以千里宝镜。后调两江。再署云贵。改抚江苏。乾隆初移湖北。升刑部尚书卒。
春三月癸巳朔。
  </div>
  <div class="pagination">
   <a href="永宪录_page14.html">
    上一页
   </a>
   <span>
    ...
   </span>
   <a href="永宪录_page10.html">
    10
   </a>
   <a href="永宪录_page11.html">
    11
   </a>
   <a href="永宪录_page12.html">
    12
   </a>
   <a href="永宪录_page13.html">
    13
   </a>
   <a href="永宪录_page14.html">
    14
   </a>
   <span class="current-page">
    15
   </span>
   <a href="永宪录_page16.html">
    16
   </a>
   <a href="永宪录_page17.html">
    17
   </a>
   <a href="永宪录_page18.html">
    18
   </a>
   <a href="永宪录_page19.html">
    19
   </a>
   <a href="永宪录_page20.html">
    20
   </a>
   <span>
    ...
   </span>
   <a href="永宪录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
