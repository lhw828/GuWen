<!DOCTYPE html>
<html>
<head>
    <meta charset="UTF-8">
    <title>永宪录 - 第 8 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永宪录 - 第 8 页/共 24 页</h1>
    <div class="content">督学浙江翰林院侍读马豫以贪污削籍。追赃助军。
免甘肃所属增额备荒银米。蠲除旧欠。
地丁每两增三分。粮米每石增三斗。自军兴以来。有此加派。上以有加派之名。无赈济之实。自元年为始悉停止。康熙六十一年春。河南道监察御史贺有章曾有蠲免加增银米之请。未允。随命效力军前。并察访边廷利弊。上登极。有章再奏。上以忠君爱国嘉之。擢山东粮储道。
效力军前詹事府正詹事王奕清削籍。
奕清赴军二年。仍令做官。朝廷宽大如此。自是掞子侄之在朝者。惟侄原任吏部尚书原祁子编修一人。浸加显秩。原祁亦庚辰进士。由知县行取擢给事。至九卿。素善画。继祖烟客之长。
定圣祖四后并祔太庙之制。
礼臣议奏。古帝王升祔太庙。必以帝后为配。其或不同入庙。此周人閟宫之礼。汉室别寝之享。唐、宋坤仪奉慈之设。所自来也。古配祀者。皇后上加称庙号。奉祀别殿者则但有谥号。历代相因。或一帝一后。或一帝二后。宋太宗、真宗则四后先后升祔。本朝太祖高皇帝三后惟孝慈称高皇后祔庙。太宗文皇帝二后孝端、孝庄俱称文皇后祔庙。世祖章皇帝三后孝康、孝惠称章皇后先后祔庙。孝献皇后则但于享殿奉祀。此我朝之典则也。今圣祖仁皇帝已择九月初四日升祔。则皇后配享之礼理应详定。谨按仁孝皇后宜加庙号仁字。仁寿皇太后亦加庙号与仁孝皇后同祔太庙。　
至孝懿、孝昭两后其应否升祔。祈众诸王大臣确定。诸王大臣同奏请从宋制四后并祔。仁孝皇后仁孝二字。一同高皇帝。一重复庙号。请改为孝诚皇后。上命祔庙位次。首孝诚。次孝昭。次孝懿。次孝恭。以符典礼元后继立本生之次。
诏河南、山西开捐谷例。以裕积储。
逮原山西巡抚苏克济。籍没家产。以偿亏空。
潞安守加璋讦告克济索取各府州县赃银四百五十余万两。命将伊奚子达尔布等四人解往山西质审。亏空革职。限追家人赵七家赀二十余万并入官。
召休致庶吉士蔡世远、安庆教授王懋竑、捐纳教谕乔崇修赴京引见。
世远、懋竑授编修。崇修以学问不优破例给原职发还。上因保举征辟自三人始。崇修引见。当问以诗文诸学。皆漫对不能。殊负延揽至意。故不复留京。蔡世远字闻之。号七材。福建漳浦人。康熙己酉赵熊诏榜进士。懋竑字禹中。康熙戊戌进士。汪应铨榜。崇修字介夫。故侍读莱子。与懋竑皆江南宝应人。后惟世远显。且教习内廷。与鄂尔泰、福敏、张廷玉、朱轼、邵基、顾成天诸人前后侍今上读书。御集中皆有先生之号。
通政司使陆经远致仕。以右通政杨汝谷为通政司使。

永宪录卷二（下）

雍正元年秋七月戊寅朔。
令嗣后大计军政不在八法者。知县、守备以上。督、抚、提、镇注明考语。报部察议。
诏留漕二十万石。贮山东备赈。
令在外降革文武官弁案件完结。许赴都察院汇题亲试录用。
谕修建天津仓廒。遣官差买盛京、江南、江西、湖广米谷四十万石。积贮备荒。
以内务府郎中庆元为监察御史。督理淮河关税三年。
总督漕运张大有疏称。河漕两院事烦任重。不能兼摄淮河关税务。巡抚又相距七百里。难于稽查。请仍差遣。　元。隆科多之弟。以侍卫放郎中。
中元节。命康亲王崇安代祭圣祖仁皇帝于安奉享殿。
监察御史于国璧请严武生考校统辖。从之。
考试专重骑射。岁科及乡会试会同武臣考校。不能骑射即给衣顶属州县官统辖。继又令武生于本处营汛随营以习武事。　按国初仍明制。武生属清军同知管束。犯事革责仍归州县。
康熙初。改隶儒学。前此倚恃青矜武断健讼。十居八九。从此稍敛迹矣。
诏褒录进藏复台已故官弁。
设台湾彰化县。
巡台御史王叔儆请于诸罗县北半线地方设县治。以备稽查弹压。钦定名曰彰化。其凤山县东淡水近木岗傀□二山多生番。另设捕盗同知驻之。
免江西积欠运粮款耗等银五十万两有奇。米六十余万石。嗣后例支给在官。
上谕。江西漕粮各州县先运至省。自省仓上运船。有款耗扒夫修仓铺垫等费。康熙二十三年。部驳不准支给。行令追还。三十四年。圣祖特谕免追。三十八年。部议又以款耗扒夫等项分晰未清。仍令追还。至今三十余年。积累增多。究无完解。其悉蠲免。以后仍准支给。
命清理耤田。以虔祀事。
上谕礼部。祭典必贵洁诚。旧有先农耕展祀。且为亲耕耤田之所。围墙内有地一千七百亩。为　户种植五谷蔬菜。以供祭祀。其余每年交租银三百两。以备修理。俱系太常寺专管。自四十年由内务府供给蔬菜。惟向市井采买。殊非洁净精诚之意。今仍令太常寺　户科种。委太常寺少卿满汉各一员稽察。其余租银以备修理围墙。毋致损坏。庶坛庙洁清。执事恪诚。神祇昭格矣。　
先农坛在永定门内神祇坛后。太岁坛之面南侧。每年二月择吉以子时祀。
以旱灾诏停征山东、河南、山西新旧钱粮。
复开纂修明史馆。以吏部尚书兼九门提督隆科多、武英殿大学士王顼龄为监修官。署武英殿大学士工部尚书徐元梦、左都御史兼吏部尚书朱轼、礼部尚书张廷玉、署翰林院掌院学士日讲起居注翰林院侍读学士觉罗逢泰为总裁官。
上谕内阁。史书务纪其要。苟非存心忠厚。学问渊通者。未能定得失于一言。垂鉴戒于久远。有明一代之史。屡经修纂。尚未成书。我圣祖大公至正之心。旌别淑慝。务期允当。惟恐几微未协。遂失其真。朕思岁月愈久。考据愈难。目今相去明季。将及百年。幸简编犹在。故老未湮。应令大学士大臣董率其事。慎选儒臣。以任分修。至山林积学。忠厚渊通者。一同召至编辑。庶成信史。昭示无穷。　按明史久而成。康熙四年御史顾如华疏言。顺治五年诏修明史。缺少天启四年七年及崇祯元年以后事。令内外衙门及官民之家。如有开载两朝事迹者。送入史馆。虽有忌讳之语。亦不治其罪。其已入馆者。三朝要典同时尚论录□史、两朝从信录、颂天胪笔诸书。纪万历以来七十年尚有未备。抑或有关昭代人物事实繁冗者。不无瞻顾。延至乾隆元年始告成。计三百六十卷。大学士张廷玉奉敕刊行。　
史书自宋以后皆不成于一二人之手。明史向考取博学鸿词四十九人分任纂修。各具稿本。后来讨论修饰而已。论者为尚书王鸿绪。在众各着有成劳。详□条。
令出征官弁应升之员照例迁转。
上谕。泽旺阿喇蒲坦用兵已经八年。其出兵之京城八旗、盛京、乌喇、宁古塔、西安右卫等处满州绿旗官兵应升之人。若朝中员缺。只将朝内之人挑选。实在勤力官兵升路反壅滞矣。嗣后与委放之人一体升转。
改编修检讨庶吉士以部属道府州县官用者百人。
禁六部经承专用绍兴人。勒天下衙门吏胥之限。
以各省吏员考取六部经承。天下衙门吏胥多者汰之。
山阴、会稽、萧山之人专习钱谷刑名之学。盘踞天下大小衙门。相传已久。积弊渐多。故加以廓清。
秋八月戊申朔。
浙江巡抚李卫题前广西抚标守备李瑞生百岁。诏加游击职。食守备全俸。
暹罗岁贡。
朝鲜贺登极。
令湖广乡试分南北两闱。
上谕礼部。湖南士子赴湖北乡试必经洞庭湖。湖面浩瀚。波涛不测。六七月间风浪尤急。间有覆溺之患。朕心深为恻然。今欲于湖南地方建立试院。每科另简考官。俾士子就近入场。永无阻隔之虞。于明春即分南北两闱考试。其取中之数。督抚公议具奏。　
议覆。湖广额中九十九名。湖北中五十名。湖南中四十九名。副榜湖北十名。湖南九名。武举湖南北各二十五名。
赐刑部尚书励廷仪御制诗扇。
诗曰。喉舌宣王命。纲维辖众僚。星辰罗紫极。剑履上青霄。独坐心常凛。中台法自昭。书思频献纳。退食肯逍遥。
赐直隶巡抚加兵部侍郎利瓦伊钧御书清明抚御额。
逮正红旗满洲副都统满丕。籍没其家。
上以皇太后崩。丕不举哀。未请圣安。命廉亲王严刑审问。查讯其家赀。
禁直省建庆祝圣寿道场。
上谕。圣祖仁皇帝御极六十余年。至治神功。参与天地。深仁厚泽。超迈古今。四海内外无不食德饮和。沦肌洽髓。臣工黎庶无以致其感激爱戴之诚。故每于万寿圣节。京师暨直省各建道场。将来必为成例。从事奢靡。稽迟公事。更恐科派属员。贻累地方。以有用之财。供无益之费。非朕以勤俭励有位之心也。其宣布中外。尽行停止。　
此后庆祝道场演剧等事。十三年皆未举行。至期天下官员惟望阙行礼而已。
加广西巡抚孔毓珣总督职任。
上以两广相隔窵远。督臣难以统制。军务殷烦。授以部衔行总督事。孔毓珣字东美。号环岩。至圣裔。甲子圣祖幸阙里。赐恩贡生。由徐州牧洊升至今职。九年总督江南河道。卒。弟毓璞字辉山。亦由贡生为扬州守。洊升至左都御史。雍正十三年中。圣裔之显者此二人。
禾黍瑞应。群臣表贺。宣付史臣。
五月江南凤阳等县献麦茎两歧。八月初二日。山东进瑞谷数百株。一本双穗。禾长丈余。初六日。内池莲房并蒂。初八日。进蜀黍二干。四穗。抽拔丈余。穗大如帚。粒大如椒。皆为元年嘉祥。
议山西捐赈人员。授秩有差。
候补道员王廷扬捐银八万两。长芦盐商王太来捐银十万两。俱以一等议叙。廷扬子镅授一品荫生。王廷扬泽州人。富甲山右。康熙六十年曾助饷二十万。自运军前。太来其懋迁之字号各处有之。乾隆十三年大金川用兵。粮运艰难。日费帑金七万。米升三两六钱。今上令其家助饷。只献银十万。查其家产现银一千七百万有奇。他物称是。因令京师山、陕富户十六家各捐输军需。大金川在川南雅州边外。与杂各番蛮接壤。其地千里。城五百里。碉楼高六十丈。一江万山环绕。复路最险恶。十四年春大兵临其境。及降而助饷之家亦获免。余详后卷。　
碉楼石垒也。口之缺处。累石为楼。以捍御。大者可容千人。叩边地。天全六番招讨司后改为州。州牧所驻亦在碉门。　按乌思藏王居人挤座。累石巢居。高十余丈。亦曰碉房也。
刑部右侍郎卢询请定案件审结限期。
盗案一年。命案六月。钦部件四月。例以到案之日为始。不得咨展限。止许一月。卢询字舜徒。奉天镶红旗人。
巡盐两浙监察御史鄂尔泰请除绍兴堕民籍。
疏言。堕民为宋罪臣之遗。宋将焦光赞部落以叛宋故。斥曰堕民。勇帽以拘形状。女不长衫裙。以横布区其门曰乞户。虽有产不得充粮里正长。男子则许捕龟卖饼逐利。妇人则伴良家娶。为人髻冠发穿珠花走市巷。兼就所私。丑秽不堪。与乐户无二。请照山陕乐籍。一例削除。　
部议。捕龟卖饼穿珠作媒。俱系贫民餬口常业。较之乐户另编籍贯逼勒为娼不同。若行削除。终致失业。应令该抚转饬属官。如有豪强倚势。勒逼凌贱。有伤风化者。严行禁止。奉旨参与削除堕民籍。此后多改业。无复往来市巷矣。
己未。上率诸王大臣恭奉册宝。上孝恭宣惠温肃定裕赞天承圣仁皇后尊谥于梓宫前。诏告天下推恩有差。
诏曰。朕惟国之盛典。报本莫重于尊亲。礼之大经。易名实垂于永世。念恩深顾复。必当着以徽称。惟事极尊崇。爰有资乎显号。彝章攸在。简编具存。钦惟皇妣大行仁寿皇太后。端庄恭俭。和惠柔明。仁孝本乎天资。静专同乎坤载。夙事皇考。懋着壶仪。诞育藐躬。备隆母道。劬劳鞠育。恩殚弱龄。谆复命提。诲因成立。宽仁逮下。厚泽洽于宫庭。谦约持身。盛德孚于禁掖。及朕祇承丕业。继缵鸿基。每因定省之时。敷切忧勤之儆。慈施中外。化及家邦。方期合万国之欢心。以永奉慈闱之孝养。夫何遽升仙驭。莫逮瞻依。感怆方深。衔哀何极。惟借鸿名之典。少伸孺慕之诚。是用稽考谥文。恪遵旧典。祇告天地、宗庙、社稷。于雍正元年八月十二日。率诸王、贝勒、文武臣恭奉册宝。上尊谥曰孝恭宣惠温肃定裕赞天承圣仁皇后。既展追崇之大义。当推教孝之宏仁。所有应行事宜。开列于后。于戏。圣德洪恩。岂揄扬之可尽。隆名涣号。若昭显于无穷。布告万方。咸使闻知。
恩诏。军民妇女年七十以上给布一疋。米五斗。八十以上绢一疋。米一石。九十以上倍之。百岁给与建坊银两。
成例。孀妇百岁旌表建坊曰贞寿之门。及乾隆元年。上皇太后崇庆尊号。推恩加九十以上民妇授职荣身。给八品官服。
泾县民章天安妻吴氏一产三男。
召直隶巡抚利瓦伊钧、督学顺天翰林院侍讲吴襄于西暖阁。赐御制诗扇。
赐李诗。大家风化起郊圻。锁钥贤臣物望归。简任夙蒙先帝泽。抚绥应念小民依。柏台旧绩人争羡。藩翰廉明亘所稀。勉励清操澄晚节。长怀匪懈佐宵衣。赐吴诗。亭阁虚前席。蓬莱领群仙。文章归大雅。学术在纯全。清凉冰壶月。光分御烛莲。鸿猷资润色。雨露玉堂偏。吴襄字七云。江南青阳人。康熙癸巳进士。十年。拜礼部尚书。卒。
壬戌。省方盛典总裁前经筵讲官户部尚书王鸿绪卒于京师。诏赐祭葬如例。
鸿绪字孝友。号俨斋。江南华亭人。父广心号农山。顺治己丑刘子壮榜进士。官御史。仿宋宰相三环故事。以鸿绪出嗣叔被廊为子。故名度心。举康熙癸丑一甲二名进士。奏改今名。由翰詹卿贰膺总宪工户二部尚书致仕。五十二年祝万寿六旬来京。留纂诗经及省方盛典。卒年七十有九。初为词臣。即疏参楚中左道朱方旦。其党悉诛。一时传其风采。当明索连党时。亦颇罹物议。而圣祖倚任。得不与索氏之祸。屡总裁明史。将次成书。及上开史册。进全史纪志表传三百一十卷。诏留备考定。以成信史。及明史成。其家亦将稿本付之。　
方旦号二眉山人。以中道在两眉之间山根之上。创为邪说。侮世惑民。妻本妖狐。言人休咎如响。湖广、江、浙官民奉若神仙。郎[即]嗣真人亦拜为师。一日以要寿衣。索真人用天师印。法官用其伪者。即以此谯让真人。法官某乃书五雷符以印加其上。狐喜得护身。振衣将披。霆击毙之。从此方旦言事不验。以致败。
刑部浙江司主事李五福四世二百余人同居无异。诏表其门。
五福字恩亭。福建海澄人。康熙己丑进士。奏谢言皆皇上德化所感。天颜有喜。
安藏功。封西安将军贝子延信为多罗贝勒。余赐爵进秩有差。
两路率兵之将军等给与世袭三等阿达哈哈番。议政大臣给与拜拖拉布勒哈番。副都统奢兰太给与拖色拉哈番。护军校骁骑校给与头等功牌二面。仍加一级。其年羹尧、延信咨送绿旗有功官员。头等者照攻取打箭炉加一倍。二等者功加一等。三等者功加二等。其满洲汉军绿旗之外委官亦加议叙。上谕。此次建功。因无例可援。以后亦不得引以为例。　按奢兰太或统领总尉等官之名。俟考。打箭炉。川之口。在雅州荣经治内。近小金川。前为番蛮所踞。攻复之。未详其时事。
罗卜藏丹金纵兵渡河。外藩亲王察罕丹津出奔归我师。理藩院右侍郎常寿赴贼营晓谕被拘。因分兵犯我镇海堡、南川、北川及西宁。
罗卜藏丹金令舍吹拉克诺木齐等八人抢掠。未入伊当之郡王鄂尔特尼厄尔拖克拖奈等部皆奔赴我西陲。遂移师渡黄河。欲抢察罕丹金。因遣常寿往谕。反被拘。旋分兵犯西宁、镇海堡及南北川。常寿寻放还。
乙丑。上舁送孝恭仁皇后梓宫至景陵奉安享殿。
丙寅。上回銮。
令发外国寄居浙、闽二百余人回籍安插。
谕盐商崇节俭以输国课。
上谕。各省盐院。国家欲安黎庶。莫先于厚风俗。欲厚风俗。莫大于崇节俭。朕临御以来。躬行节俭。欲使海内皆敦本尚实。庶康阜登而风俗醇。然奢靡之习莫甚于商人。内实空虚而外事奢侈。衣服屋宇。穷极华丽。饮食器皿。备求工巧。俳优伎乐。醉舞酣歌。宴会嬉游。殆无虚日。甚至悍仆豪奴。服食起居。同于仕宦。越礼犯分。罔知自检。各处昏然。淮扬尤甚。使愚民尤而效之。其弊不可胜言。尔等既司盐政。宜约束商人。省一日之廉费。即可以裕数日之国课。且使小民皆知儆惕。敦尚俭约。于民生亦有裨益。庶不负朕维风振俗之意。若不知悛改。或经访闻。或督抚参劾。必从重治罪。
赐吏部左侍郎黄叔琳御制诗扇。
诗曰。位正崇班专责重。宏猷着绩是随肩。月卿协志清同水。星署承风直似弦。寮属共钦寅亮志。朝端仰素丝贤。庙堂考绩无偏仕。喉舌何妨位屡迁。
禁私选乡会闱墨刻窗稿。
凡乡会墨卷。命礼部翰林院官选择佳文呈御览裁定。发顺天府、江苏巡抚。给与历来情愿刊刻发行之人。颁布天下。其举人进士窗稿。亦送礼部选行。　按此令一再行而弛。
禁提督总兵副将在任置产、解官入籍。
国制。八旗外任文武官员解任。必勒限归旗。而汉提督总兵等官每有请入籍于所官之地者。故并禁之。
</div>
    <div class="pagination">
<a href="永宪录_page7.html">上一页</a><span>...</span><a href="永宪录_page3.html">3</a><a href="永宪录_page4.html">4</a><a href="永宪录_page5.html">5</a><a href="永宪录_page6.html">6</a><a href="永宪录_page7.html">7</a><span class="current-page">8</span><a href="永宪录_page9.html">9</a><a href="永宪录_page10.html">10</a><a href="永宪录_page11.html">11</a><a href="永宪录_page12.html">12</a><a href="永宪录_page13.html">13</a><span>...</span><a href="永宪录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
