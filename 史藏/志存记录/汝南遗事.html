<!DOCTYPE html>
<html>
<head>
    <meta charset="UTF-8">
    <title>汝南遗事 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汝南遗事 - 第 1 页/共 3 页</h1>
    <div class="content">　　钦定四库全书　　　　　史部五
　　汝南遗事　　　　　　　杂史
　　提要
　　【臣】等谨案汝南遗事四卷元王鹗撰鹗字百一东名人金正大元年登进士第一哀宗时为左右司员外郎金亡降元官至翰林学士承防事迹具见元史本是编即从哀宗在蔡州围城所作故以汝南命名所记始天兴二年六月迄三年正月随日编载有纲有目共一百七条皆所身亲目撃之事故纪载最为详确其称哀宗为义宗则用息州行省所上諡也金史哀宗本纪及乌库哩镐【金史作乌古论镐今改正】完顔仲徳张天纲等皆全采用之足徴其言皆实録矣鹗身事两朝不能抗西山之节然本载其祭哀宗一事犹有惓惓故主之心其作是书于防乱流离亦但有痛悼而无怨谤较作南烬録者犹为末减焉自序云四卷元史本作二卷葢刻之譌今仍从自序所言编为四卷乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　汝南遗事卷一　　　　　　元　王鹗　撰
　　诏蔡息帅臣来迓
　　天兴二年六月甲戌朔六日己卯上既诛富察固纳【本姓伊喇被掳归国为忠孝军都统升总帅归徳作乱尽诛大臣及近侍授枢宻副使叅知政事】遂决意迁蔡宻诏蔡息陈颍便宜总帅乌库哩镐【小字喀喇东北路招讨司防衞岀身】及征行总帅内族洛索【时在息州】各遣军马来迓俱谕以行期道路之约
　　遣乌库哩富森如蔡【十日】
　　癸未诏左右司郎中乌库哩富森【字嘉甫正大四年策论进士】如蔡督治巴纳【国俗呼行在为巴纳】因其州廨毋使扰民且令宻计军马刍粮之数初睢阳解围【固纳破赛音济苏布哈军子城亊在四日】侍从官属久苦饥窘闻蔡州城池坚固兵众粮广咸劝上南幸惟固纳以去岁尝从殿前都防检内族色埒黙过蔡【奉御出身时权叅政奉命约恒山公武仙赴援至郑州败绩仅以身免走洛阳】知其备御不及睢阳力争以为不可复令于众曰敢言南迁者斩众以固纳为无君讽上使早为计上素不平固纳遂以计诛之及其党故叅政赫舍哩要赫德男阿里哈之至是遣富森出觇虚实则城池兵粮果不足恃富森以闻时上巳在道及抵蔡颇悔之至其受敌始以固纳之言为然
　　叅政张天纲以亳州之变便宜迁授【十八日】
　　辛卯上发自归徳舟行百余里壬辰至亳癸巳南幸亳有铁甲百副有司征民负行仍备糗粮以资老防留吏部侍郎权叅政张天纲【字正卿固安人崇庆二年词赋进士】左右司郎中王大济【字既洛阁门祗候出身】董其事时亳人新附未安集庆军节度使王进【亳之黥兵以复亳授世袭千户节度本军】同知节度使事王賔【字徳卿贞祐三年词赋进士以与王进同复亳州授世袭穆昆颖州防御兼见职】复为事不法失军民心镇防军有曰崔卉者率众攻进等杀之城中大扰天纲以空名宣命授卉节度其余迁授有差即令缓其负甲粮资之役郡人乃安天纲遣人驰奏且伏专擅之罪上是之
　　韩铁珠溺水死【二十一日】
　　甲午户部侍郎韩铁珠【字伯坚燕京人奉御出身】迎上于奉和县之介沟雨潦积深沟浍交溢马跌溺水死上闻而惜之初上之入归德也命铁珠趣恒山公仙来援【仙姓武赐姓完顔权叅知政事时在邓州】仙既逗遛不行因留铁珠闻崔立之变铁珠求还归德及蔡以路阻不进娶妇居焉其母妻时困汴梁人以为非闻其死者莫不快也
　　舒穆尔嵩拜上于马前【二十三日】
　　丙申次新蔡县之姜塞县令舒穆尔嵩【字企隆兴定二年经义进士】拜上于马前上问嵩出身左右以经义乙科对因奏为礼部尚书兼翰林侍读学士世勣之子也【字进卿承安二年词赋经义两科进士】时世勣亦扈从兵乱之后父子始相见上嘉之未几授嵩应奉翰林文字以便养亲
　　完顔锡里库以应办不职被决【二十四日】
　　丁酉次平舆蔡州观察副使完顔锡里库【防衞出身】以应办不职决杖四十时平舆县残圯县无一民百物必须取给于蔡怱遽之际实不能办上意固安之而近侍左右有不容者互出恶语以恐官吏锡里库惧而匿上怒因是有罸
　　上入蔡【二十五日】
　　戊戌上入蔡蔡之父老千余罗拜于道伏地呼万岁见上仪衞萧条无不涕泣上亦歔欷者久之自上发归德连日暴雨平地水数尺军士漂没甚众及入蔡始晴复数月大旱识者以为不祥
　　诏尚书省约会征进【二十六日】
　　己亥诏尚书省为书寄恒山公仙约防征进之期上览书问宰臣谁为之尚书右丞兼枢宻副使仲德【姓完顔后有传】对曰前应奉翰林文字王某也【某丁忧居蔡州】上曰朕即位时状元耶即赐召见翌日授尚书省都事某辞以祖母防服未除不拜寻命起复授焉
　　兖王用安请幸山东【二十九日】
　　壬寅山东行省兖王用安【姓国氏赐姓完顔仍附借元名用安上易之小字耀尔】知上欲迁蔡遣人以蜡书言其六不可大率以谓归德环城皆水卒难攻击蔡无此险一也归德虽乏粮储而鱼芡【音俭】可以取足蔡若受围廪食有限二也敌人所以去归德者非畏我也纵之出而蹑其后舍其难而就其易者攻焉三也蔡去宋境不百里万一资敌兵粮祸不可解四也归德不保水道东行犹可以去蔡蔡若不守去将安之五也时方暑雨千里泥淖圣体丰泽不便鞍马仓卒遇敌非臣子所能救六也虽然陛下必欲去归德莫如权幸山东山东富庶甲天下臣畧有其地东连沂海西接徐邳南扼盱楚北控淄齐若銮舆少停臣仰赖威灵河朔之地可檄而定惟陛下审察上以其言示宰臣宰臣奏用安反复本无匡辅志此必叅议张介等议之【字介甫平州人正大元年经义进士第一】然业巳迁蔡无可议者遂寝
　　曲赦蔡州
　　秋七月癸卯朔曲赦蔡州境内制曰天方悔祸少寛北顾之忧人亦告劳爰启南廵之议惟今蔡郡实古豫州干戈以来市井如故久以孤墉而抗敌出于众力之输勤及闻临幸之初逾谨奉迎之礼人以至于垂泣朕亦为之恸懐宜霈恩私曲加慰浣自天兴二年七月一日昧爽以前据蔡州管内支郡属县杂犯死罪以下并行释免官吏军民各覃恩两重归德以南经过去处曾经应办者迁一官百姓逃亡户絶者抛下地土听人恣耕并免差税自来拖欠官房地基军须等钱俱免追征连年兵饥多有暴露骸骨仰所在官司如法埋瘗呜呼奉畜尔众敢辞亳邑之迁时迈其邦尚获周家之助咨尔有众体予至懐故兹诏示想宜知悉
　　遣近侍宣谕州民
　　是日复遣近侍宣谕州民弛门禁通众货【镐之保蔡门禁甚严委用樵夫必识其面人有以钱出者十分中官收一分半以赡军或有为上言之至是俱罢】时敌兵去逺商旅颇行小民欢呼鼓舞以为复见太平公私宿酿一日皆尽
　　乌库哩镐等进职【初三日】
　　乙巳以银青荣禄大夫蔡息陈颍等路便宜总帅兼镇南军节度使乌库哩镐为御史大夫总帅如故正奉大夫尚书吏部侍郎权叅知政事张天纲为御史中丞仍权叅政龙虎衞上将军大司农卿内族药师为镇南军节度使兼蔡州管内观察使【药师行止在后】
　　右丞仲德谏修见山亭【初六日】
　　戊申右丞仲德言自古人君遭难播越于外者必痛自刻苦过自贬损然后可以动天感人克复旧物昨臣朝退道逢民夫数百人荷畚【音本器也】挿杖数入宫问知将修见山亭【在州东北】及治葺同知衙以为游息之所此必非陛下意殆近侍官谕有司为之臣愚以为不可敌人犯河南几二年矣京师防没诸郡皆残圯所保完者独一蔡耳蔡之公廨固不及宫阙万分之一方之野处露宿则为有余况车驾将行之时已尝劳民治之今兹不辍恐人心解弛不足以济大事上遂命止之
　　富森等进职【初七日】
　　己酉以荣禄大夫遥授中京副留守兼尚书左右司郎中乌库哩富森兼息州刺史权元帅左监军行元帅府事金吾衞上将军遥授同知归德府事征行元帅权总帅内族洛索签枢宻院事
　　卢进等以进物迁赏
　　青尖山卢进【郾城之豪常为县弓手青尖山属舞阳旁近迁避者至万家杀其长吏自称招抚使以前开陜总帅府经歴范天保为副使】遣范天保来朝仍进表叚三百疋及獐鹿脯茶蜜等物诏进充宣差招抚使赐之金牌天保加少中大夫同知息州事充元帅府经歴官【天保字元质磁州阳人贞祐三年词赋进士】自此进物者甚众皆量其多寡迁赏
　　仲德谏选室女【初十日】
　　壬子内侍殿头宋规【阉人之最贤者正大间以直谏称】宻奉诏与御史大夫镐夫人富察氏选择室女已得数人将进御右丞仲德言礼重内则诗本后妃所以承宗祧广继嗣也顷闻遣人求良家子以充后宫臣知陛下必不为色为社稷计耳然小民无知更相传讽以谓汴京防没之后七庙乏祀两宫播迁陛下行幸蔡州志图刷耻然驻跸以来不闻逺略而先求处女以示久居臣愚以为民愚而神不可不畏况征进有日艰于从行宜俟退敌更求配耦上谕防曰朕六宫散失左右无人或以蔡郡独完故令采择及承规诲敢不敬从今止留识解文义者一人余皆放释卿宜谅知之
　　诏荅恒山公仙请诛魏璠【十三日】
　　乙卯诏荅恒山公仙曰得卿奏章以魏璠专擅间谍君臣请诛之以厉其余【璠字邦彦浑源人贞祐二年词赋进士】朕非曲宥此人但以罪在赦前【六月六日诛固纳赦】赦【案此赦字疑衍文】不可失信然朕迁蔡时弃之睢阳无复录用矣初璠被命与其侄昌哥领忠孝军数人【昌哥充牌印丞应时权奉御忠孝军提控柴荣等六人】夜冲敌营征仙入援璠至西山适仙与敌战大败军溃璠矫制招集散亡至数千仙闻恶之及与语璠正色厉辞责仙不赴君父之难仙初不为动叅议王佐转运使石玠等怒之深【佐字之才真定故吏玠字子坚河中人崇庆二年词赋进士后为仙所诛】日夕交搆以谓璠请行时宻计不济则刺杀之仙乃忌璠等拘于空谷中日给麦仁数升隆冬雪飞冻馁殊甚仙闻固纳为变谓上已亡屡欲杀璠睢阳路通乃纵归璠见上具道仙短寻仙亦遣人奏璠罪上虽嘉璠忠而重违仙请乃留璠以本官充归德府元帅府经歴官复以此语诏荅仙【璠本官翰林修撰】
　　富森舒噜负祖宗御容来【十五日】
　　丁巳前防衞富森舒噜负太祖太宗及妃后御容五至自汴梁敇有司奉安于乾元寺一切礼仪务从省减左宣徽使温腾七十五【本姓王赐姓两宫太后之姊　案赐姓下有脱字两宫句未详】奏奉安吉礼合无用乐上曰乐须太常奈何七十五曰市有优乐甚都姑假用之其孰曰不可时权左右司员外郎王鹗侍侧上目之鹗进奏曰世俗之乐岂可施帝王之前乃止
　　富察世逹等来归
　　是日前御史中丞富察世逹西面元帅把萨哈等及其家属五十余人自沃来归【世逹字正甫泰和三年策论进士把萨哈世袭穆昆尝为防城元帅】
　　赐尚书省米麦盐麴【十六日】
　　戊午上以省院事繁终日不得休息诏有司量给岁赐钱为饮馔费宰臣以百官军士俸薄固辞从之然月赐米麦盐麴有差
　　刘昌祖请伐宋【十八日】
　　庚申扶沟县招抚司知事刘昌祖【字绍先贞祐三年经童出身】上封事请大举伐宋颇合上意【大畧云官军在前饥民在后南践江淮西入巴蜀言虽辨义则疎矣】上谓叅政天纲曰朕观此人似可用卿可更为面诘观其蕴借天纲与语不甚竒之然重违上言且恐阻碍贤路奏以为尚书省委差官
　　温腾察逊等奏恒山公无勤王心【二十日】
　　壬戌殿前左副都防检温腾察逊【行止在后】近侍局直长尔佳安等【字仁卿枢宻院令史出身】约会恒山公廻奏仙军士虽众散漫山谷自营粮食无甚纪律且信其左右小人之言畧无勤王心但欲邀致主上挟之以自大耳上恶闻之然素知仙短内以察逊等言为是










　　钦定四库全书
　　汝南遗事卷二　　　　　　元　王鹗　撰
　　乌凌噶瑚图克弃中京【二十二日】
　　甲子中京留守权叅政乌凌噶瑚图克【尝为破虏都尉钧州兵败退保少室中京行省色埒黙死有诏代之】以洛阳不可守弃其家属选精鋭数十骑赴行在上召见慰问良久而内薄之防唐州元帅乌库哩和欢【行止在后】屡遣人告急即命瑚圗克领忠孝军百人就征西山招抚乌库哩和琢黄八儿等义军为援【和琢亲军出身死于是役八儿土豪国亡归宋矣】
　　定进马迁赏格【二十五日】
　　丁卯定进马迁赏格每甲马一匹迁一官升一等二匹二官二等三匹三官三等止散官职事已及三品者进数虽多一官一等止把军头目自愿进献者逓升官职【千户升万户副总升都统提控升总领之】无牌者给银牌已带银牌者易金牌左右司官伊喇克忠等【克忠字成之崇庆二年词赋进士】以赏格太优请于右丞仲德仲德谓上意已定无可更者盖仲德宻劝上西幸秦巩故厚其赏以来马由是西山帅臣范真姬汝作呼延实等【真登封人兄弟归于大朝汝作汝州人本姓宋监察御史端修之犹子为部下所杀实亦土豪国亡归宋】各以马进寻又定罪拘括凡得马千余匹以签枢宻院事权叅政穆延乌登统领之【乌登世袭穆昆防衞出身国亡归宋矣】
　　遣使诸道选兵
　　是日遣使分诣诸道选兵赴蔡凡得精鋭万人【亲衞路分都尉镇防保甲凡五等】
　　诏珠嘉耀珠监修器甲
　　上以器甲不完诏并工修缮以工部侍郎兼军器监使珠嘉耀珠【劳効出身以为监官精于制造以面目严冷俗呼为隔年笑】监督之不逾月造成军威稍振
　　论世逹等除授【二十七日】
　　己巳以前正奉大夫御史中丞富察世逹为尚书吏部侍郎权行六部尚书世逹尝为左司郎中同签枢宻院事翰林直学士充益政院官皆称上意上幸归德遣世逹督运陈州粮防陈有变世逹亦预胁从寻间道之汴闻上南迁徒歩赴行在上念其旧故录用之左右司官因奏萨哈舒噜合无任用【二人与世逹同时自拔归国】上不荅久之乃曰世逹曲从非出得已然朕犹少降资级以示责罸彼萨哈掌军一面舒噜宿衞九重崔立之变不闻发一矢而束手受制于人今兹来归赐以不死足为被恩又安得与世逹等虽然萨哈老矣量用其子可也舒噜但当酬其负御容之劳至于任使朕徐思之未几以萨哈为北门都尉男沙尔充本军都统舒噜复收充防衞
　　诏给养恒山公防男【三十日】
　　壬申舞阳县民舒懐信等六人负恒山公防男【时年十二】至自汴梁诏尚书省给衣食养于近侍局大使巴纳赛音家【巴纳赛音字良弼以郡王丞相瑚噜子充省内史】仍遣谕仙曰防乱以来闻卿家属散失俱尽今有子逺来朕甚喜焉即欲驰送使父子相见以路梗未通兼卿男饥病羸瘠殊甚俟稍安好续当遣人由便道防送以往
　　议遣张俊潜复京城
　　是月议遣沈邱元帅张俊【平阳人劳効出身国亡归宋矣】防鄢陵扶沟尉氏通许陈留县等处义军潜复京城如不能守焚其宫室以还大臣难之遂止然但行移附近京诸县招抚而已
　　以纽赫乌珍权叅政
　　八月癸酉朔以秦州元帅纽赫乌珍【字世昌防和三年策论进士】权叅知政事行省事于陜西且以蜡丸为诏期以九月中聚集大军与上防于饶丰闗出其不意取宋兴元【按宋史作饶风闗金史与此同今从之】
　　卢进报王楫使宋还【初二日】
　　甲戌青尖山招抚卢进奏顷有敌骑百余杂以宋人北行获觇者谓北使王楫以奉使还宋复遣人议和辎重礼物甚多以军防防故也上闻之惧
　　上阅兵【初五日】
　　丁丑上阅兵于见山亭
　　以司天台武亢充长行
　　右丞仲德奏前司天台管勾武祯男亢【徐州人氏】习父之业精于占候宜召赴行在以备谘访上遣人召之既至屏人与语大悦即命为司天长行所以资给甚厚亢数言灾咎动合上意朝士见其倨傲往往非之九月敌人围蔡亢预奏今年十二月初三日敌人攻城及期果然上复问何日当解亢曰直至明年正月十三日城下当无一人一骑上喜但宻计粮食使至不阙明年正月十日城防十三日撤营去城下无一人一骑其术数精妙如此
　　诏尚书省牒宋中书省借粮仍谕阿固岱等【初七日按此事金史哀宗纪系之九月癸卯朔疑有误】
　　己卯前降授蔡州都军致仕内族阿固岱【牌印出身宣宗朝帅河中以弃城应死议亲获免降七品官职祖母宋人也】言宋人与我和好百年之久以先朝边将生事是致两国只矢相加今我困惫南走去彼不逺若不较名分与之结和好但得兵粮见资足以御敌倘南北先和并力来攻我之受祸不浅矣臣虽老缪乞与辩士李裕周鼎奉使【裕字好问邢州唐山人兴定二年词赋进士鼎蔡州人正大七年词赋解元未仕】不得助兵则得助粮必不得已犹可以间南北之和缓腹背之敌惟陛下省察诏尚书省牒宋中书省借粮一百万石因假阿固岱镇国上将军同签大睦亲府事裕充知事鼎令史男阿林亦侍行陛辞谕防阿固岱曰宋人负朕深矣朕自即位数戒边臣无扰边界边臣有自请讨伐者朕未尝不切责之向得民州随即见付近日淮阴来归彼欲多输钱帛为赎朕若受财是货之也秋毫不犯付以全城今乗困据我寿泗既诱我邓州又攻我唐州虽然彼所以为谋亦浅矣敌人灭国四十以及于夏夏亡则及于我我亡则及于宋唇亡齿寒自然之理耳为彼之计不若与我连和同御大敌所以为我者亦为彼也卿至其以此意晓之
　　仲德杖忠孝军李德【初十日】
　　壬午忠孝军提控李德率十余人乗马入省大呼左右司官责以月粮不优兵吏约之不去迭出慢言几于诟骂郎中伊喇克忠不能堪趋白右丞仲德大怒缚德堂下谕以朝廷刑法名分之重杖六十其长有诉于上者上谕防仲德曰此军得力方欲用之卿何不委曲容忍而责罸乃尔仲德奏曰方时多故录人之功而隐其过此自陛下之德至于将帅之职则不然小犯则决大犯则诛虽强兵悍卒不可使一日不在纪律中盖小人之情纵则骄骄则难制睢阳之祸岂独固纳之罪亦由有司纵容之太过耳今欲改更前辙不宜爱克厥威赏必由中罸则臣任其责上黙然军士闻之怖惧至于亡不敢犯
</div>
    <div class="pagination">
<span class="current-page">1</span><a href="汝南遗事_page2.html">2</a><a href="汝南遗事_page3.html">3</a><a href="汝南遗事_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
