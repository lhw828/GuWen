<!DOCTYPE html>
<html>
<head>
    <meta charset="UTF-8">
    <title>通鉴总类 - 第 62 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 62 页/共 74 页</h1>
    <div class="content">　　呉李德诚劝呉主行册命
　　后晋天福元年呉徐知诰以镇南节度使李德诚德胜节度使周本位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子祚强之不得已与德诚帅诸将诣江都表呉主陈知诰功德请行册命又诣金陵劝进宋齐丘谓德诚之子建勲曰尊公太祖元勲今日扫地矣于是呉宫多妖呉主曰呉祚其终乎左右曰此乃天意非人事也
　　呉王令谋力劝徐诰受禅
　　二年呉司徒王令谋老病无齿或劝之致仕令谋曰齐王大事末毕吾何敢自安疾亟力劝徐诰受禅是月呉主下诏禅位于齐李德诚等复诣金陵帅百官劝进
　　冯道自述累朝荣遇之状
　　后周显德元年太师冯道卒道少以孝谨知名唐庄宗世始贵显自是累朝不离将相三公三师之位为人清俭寛人莫测其喜愠滑稽多智浮沈取容甞着长乐老叙自述累朝荣遇之状时人往往以德量推之欧阳修论曰礼义亷耻国之四维四维不张国乃灭亡礼义治人之大法亷耻立人之大节况为大臣而无亷耻天下其有不乱国家其有不亡者乎予读冯道长乐老叙见其自述以为荣其可谓无亷耻者矣则天下国家可从而知也予于五代得全节之士三死事之臣十有五皆武夫战卒岂于儒者果无其人哉得非髙节之士恶时之乱薄其世而不肯出欤抑君天下者不足顾而莫能致之欤予甞闻五代时有王凝者家青齐之间为虢州司户参军以疾卒于官凝家素贫一子尚幼妻李氏其子负其遗骸以归东过开封止于旅舎主人不纳李氏顾天已暮不肯去主人牵其臂而出之李氏仰天恸曰我为妇人不能守节而此手为人所执邪即引斧自断其臂见者为之嗟泣开封尹闻之白其事于朝厚防李氏而笞其主人呜呼士不自爱其身而忍耻以偷生者闻李氏之风宜少知愧哉臣光曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚德稽古宏才伟量虽朝代迁贸人无间言屹若巨山不可转也臣愚以为正女不从二夫忠臣不事二君为女不正虽复华色之美织絍之巧不足贤矣为臣不忠虽复材智之多治行之优不足贵矣何则大节已亏故也道之为相歴五朝八姓若逆旅之视过客朝为仇敌暮为君臣易面变辞曽无愧怍大节如此虽有小善庸足称乎或以为自唐室之亡羣雄力争帝王兴废逺者十余年近者三四年虽有忠智将若之何当是之时失臣节者非道一人岂得独罪道哉臣愚以为忠臣忧公如家见危致命君有过则强谏力争国败亡则竭节致死智士邦有道则见邦无道则隠或灭迹山林或优游下僚今道尊宠则冠三师权任则首诸相国存则依违拱嘿窃位素餐国亡则图全茍免迎谒劝进君则兴亡接踵道则富贵自如兹乃奸臣之尤安得与它人为比哉或谓道能全身逺害于乱世斯亦贤己臣谓君子有杀身成仁无求生害仁岂专以全身逺害为贤哉然则盗跖病终而子路醢果谁贤乎抑此非特道之愆也时君亦有责焉何则不正之女中士羞以为家不忠之人中君羞以为臣彼相前朝语其忠则反君事雠语其智则社稷为墟后来之君不诛不弃乃复用以为相彼又安肯忠于我而能获其用乎故曰非特道之愆亦时君之责也
　　世宗不以公忠待张美
　　二年以枢密院承旨张美权防检三司事初世宗在澶州美掌州之金谷三司者世宗或私有所求美曲为供副太祖闻之怒恐伤帝意但徙美为濮州马步都虞候美治财精敏当时鲜及故世宗以利权授之世宗征伐四方用度不乏美之力也然思其在澶州所为终不以公忠待之
　　附丽门
　　魏何晏等朋附曹爽
　　正始八年二月日有食之时尚书何晏等朋附曹爽好变改法度太尉蒋济上疏曰昔大舜佐治戒在比周周公辅政慎于其朋夫为国法度惟命世大才乃能张其纲维以垂于后岂中下之吏所宜改易哉终无益于治适足伤民宜使文武之臣各守其职率以清平则和气祥瑞可感而致也
　　宋义康用事人争求亲昵
　　元嘉十七年吏部尚书王球履之叔父也以简淡有美名为文帝所重履性进利深结彭城王义康及刘湛球屡戒之不从诛湛之夕履徒跣告球球命左右为取履先温酒与之谓曰常日语汝云何履怖惧不得答球徐曰阿父在汝亦何忧文帝以球故履得免死废于家义康方用事人争求亲昵唯司徒主簿江湛早能自疎求出为武陵内史檀道济甞为其子求婚于湛湛固辞道济因义康以请之湛拒之愈坚故不染于二公之难文帝闻而嘉之
　　唐萧至忠自托于太平公主
　　先天元年蒲州刺史萧至忠自托于太平公主公主引为刑部尚书华州长史蒋钦绪其妹夫也谓之曰如子之才何忧不达勿为非分妄求至忠不应钦绪退叹曰九代卿族一举灭之可哀也哉至忠素有雅望甞自公主第门出遇宋璟璟曰非所望于萧君也至忠笑曰善乎宋生之言遽策马而去
　　张説欲取立后功以图入相
　　开元十四年明皇欲以武惠妃为皇后或上言武氏乃不戴天之雠岂可以为国母人间盛言张説欲取立后之功更图入相之计且太子非惠妃所生惠妃复自有子若登宸极太子必危明皇乃止
　　李辅国引元载为相
　　宝应元年李辅国以求宰相不得怨萧华以戸部侍郎元载为京兆尹载诣辅国固辞辅国识其意以司农卿陶鋭为京兆尹辅国言萧华专权请罢其相肃宗不许辅国固请不已乃从之仍引元载代华华罢为礼部尚书以载同平章事领度支转运使如故
　　王叔文与王伾相依附
　　贞元十九年初翰林待诏王伾善书山阴王叔文善碁俱出入东宫娯侍太子叔文谲诡多计自言读书知治道乗间常为太子言民间疾苦太子甞与诸侍读及叔文等论及宫市事叔文曰太子职当视膳问安不宜言外事太子大惊曰非先生寡人无以知此遂大爱幸与王伾相依附叔文因为太子言某可为相某可为将幸异日用之密结翰林学士韦执谊及当时朝士有名而求速进者陆淳吕温李景俭韩韩泰陈谏栁宗元刘禹锡等定为死友而凌凖程异等又因其党以进日与游处踪迹诡袐莫有知其端者藩镇或因进资币与之相结
　　王叔文等转相交结
　　永贞元年以王伾为左散骑常侍王叔文为起居舎人伾寝陋呉语顺宗所防狎而叔文颇任事自许微知文义好言事顺宗以故稍敬之不得如伾出入无阻叔文入至翰林而伾入至柿林院见李忠言牛昭容计事大抵叔文依伾伾依忠言忠言依牛昭容转相交结毎事先下翰林使叔文可否然后宣于中书韦执谊承而行之外党则韩泰栁宗元刘禹锡等主采聴外事谋议唱和日夜汲汲如狂互相推奬曰伊曰周曰管曰葛僩然自得谓天下无人荣辱进退生于造次惟其所欲不拘程式士大夫畏之道路以目素与往还者相次拔擢至一日除数人其党或言曰某可为某官不过一二日辄已得之于是叔文及其党十余家之门昼夜车马如市客见叔文伾者至宿其坊中饼肆酒垆下一人得千钱乃容之伾尤阘茸专以纳贿为事作大匮贮金帛夫妇寝其上
　　裴均素附宦官得贵显
　　元和三年以荆南节度使裴均为右仆射均素附宦官得贵显为仆射自矜大甞入朝逾位而立中丞卢坦揖而退之均不从坦曰昔姚南仲为仆射位在此均曰南仲何人坦曰是守正不交权幸者坦寻改右庶子
　　李涉疏称吐突承璀有功
　　六年试太子通事舍人李涉知宪宗于吐突承璀恩顾未衰乃投匦上疏称承璀有功久委心腹不宜遽弃知匦使孔戣见其副章诘责不受涉乃行赂诣光顺门通之戣闻之上疏极言涉奸险欺天请加显戮贬涉峡州司仓
　　元稹与监军善得知制诰
　　十五年初元稹为江陵士曹与监军崔潭峻善穆宗在东宫闻宫人诵稹謌诗而善之及即位潭峻归朝献稹謌诗百余篇穆宗问稹安在对曰今为散郎以稹为祠部郎中知制诰朝论鄙之会同僚食于阁下有青蝇集其上中书舎人武儒衡以扇挥之曰适从何来遽集于此同僚皆失色儒衡意气自若
　　李仲言附李逢吉得擢用
　　太和八年初李仲言流象州遇赦还东都会留守李逢吉思复入相仲言自言与郑注善李逢吉使仲言厚赂之注引仲言见王守澄守澄荐于文宗文宗召见之仲言仪状秀伟倜傥尚气颇工文辞有口辨多权数文宗见之大悦以为奇士待遇日隆欲以仲言为谏官寘之翰林李德裕曰仲言向所为计陛下必尽知之岂宜寘之近侍文宗曰李逢吉荐之朕不欲食言对曰逢吉身为宰相乃荐奸邪以误国亦罪人也文宗曰然则别除一官对曰亦不可文宗顾王涯涯对曰可寻以仲言为四门助教
　　舒元舆为李训弹击得入相
　　九年以御史中丞舒元舆为刑部侍郎翰林侍讲学士李训为礼部侍郎并同平章事仍命训三二日一入翰林讲易元舆为中丞凡李训郑注所恶者则为之弹击由是得为相训起流人期年致位宰相天子倾意任之训或在中书或在翰林天下事皆决于训王涯辈承顺其风指惟恐不逮自中尉枢密禁衞诸将见训皆震慴迎拜叩首
　　马植与马元防交通
　　大中四年以同平章事马植为天平节度使宣宗之立也左军中尉马元防有力焉由是恩遇冠诸宦者植与之叙宗姓宣宗赐元防宝带元防以遗植植服之以朝宣宗见而识之植变色不敢隠明日罢相收植亲吏董侔下御史台鞫之尽得植与元防交通之状再贬常州刺史
　　乐朋张濬拜田令孜
　　中和元年裴澈自贼中奔诣行在时百官未集乏人草制右拾遗乐朋谒田令孜而拜之由是擢为翰林学士张濬先亦拜令孜令孜甞召宰相及朝贵饮酒濬耻于众中拜令孜乃先谒令孜谢酒及賔客毕集令孜言曰令孜与张郎中清浊异流甞防中外既虑玷辱何惮改更今日于隠处谢酒则又不可濬慙惧无所容
　　南唐冯延巳与宋齐丘相交结
　　后晋天福八年唐驾部郎中冯延巳为齐王元帅府掌书记性倾巧与宋齐丘及宣徽副使陈觉相结同府在己上者延巳稍以计逐之延巳甞戏谓中书侍郎孙晟曰公有何能为中书郎晟曰晟山东鄙儒文章不如公诙谐不如公謟诈不如公然主上使公与齐王游处葢欲以仁义辅导之也岂但为声色狗马之友邪晟诚无能如公之能适足为国家之祸耳
　　冯延巳等皆依附陈觉
　　初唐王为齐王知政事毎有过失常梦锡常直言规正始虽忿怼终以谅直多之及即位许以为翰林学士齐丘之党疾之坐封駮制书贬池州判官宋齐丘待陈觉素厚唐主亦以觉为有才遂委任之冯延巳延鲁魏岑虽齐邸旧僚皆依附觉与休宁查文徽更相汲引侵蠧政事唐人谓觉等为五延鲁自礼部员外郎迁中书舎人江州观察使杜昌业闻之叹曰国家所以驱驾羣臣在官爵而已若一言称防遽跻通显后有立功者何以赏之未几唐主以岑及文徽皆为枢密副使岑既得志会觉遭母丧岑即暴扬觉过恶摈斥之
　　后汉郭威焚李守贞与朝臣交通书
　　干祐二年郭威克河中阅李守贞文书得朝廷权臣及藩镇与守贞交通书词意悖逆欲奏之秘书郎王溥谏曰魑魅乗夜争出见日自消愿一切焚之以安反仄威从之
　　协谋门
　　东晋孔严劝殷浩穆然无间
　　永和八年尚书左丞孔严言于殷浩曰比来众情良可寒心不知使君当何以镇之愚谓宜明受任之方韩彭专征伐萧曹守管籥内外之任各有攸司深思亷蔺屈身之义平勃交欢之谋令穆然无间然后可以保大定功也观顷日降附之徒皆人面兽心贪而无亲恐难以义感也浩不从
　　谢安王彪之共掌朝政
　　宁康元年以王彪之为尚书令谢安为仆射领吏部共掌朝政安毎叹曰朝廷大亊众所不能决者以谘王公无不立决
　　刘裕托刘穆之以腹心
　　元兴三年刘裕始至建康诸大处分皆委于刘穆之仓猝立定无不允惬裕遂托以腹心动止谘焉穆之亦竭节尽诚无所遗隠时晋政寛弛纲纪不立豪族陵纵小民穷蹙重以司马元显政令违舛桓虽欲厘整而科条繁密众莫之从穆之斟酌时宜随方矫正裕以身范物先以威禁内外百官皆肃然奉职不盈旬日风俗顿改
　　朋党门
　　汉窦武上疏申理党人
　　永康元年陈蕃既免朝臣震栗莫敢复为党人言者贾彪曰吾不西行大祸不解乃入雒阳説城门校尉窦武尚书魏郡霍谞等使讼之武上疏曰陛下即位以来未闻善政近者奸臣牢脩造设党议遂收前司校尉李膺等逮考连及数百人旷年拘録亊无効验臣惟膺等建忠抗节志经王室此诚陛下稷卨伊吕之佐而虚为奸臣贼子之所诬枉惟陛下留神澄省时见理出以厌人喁喁之心今台阁近臣尚书朱防荀绲刘祐魏朗刘矩尹勲等皆国之贞士朝之良佐尚书郎张陵妫皓苑康杨乔边韶戴恢等文质彬彬明达国典内外之职羣才并列而陛下委任近习专树饕餮外典州郡内干心膂宜以次贬黜案罪纠罚信任忠良平决臧否使邪正毁誉各得其所书奏霍谞亦为表请桓帝意稍解使中常侍王甫就狱讯党人范滂等皆三木囊头暴于阶下甫以次辨诘曰卿等更相拔举迭为唇齿其意如何滂曰仲尼之言见善如不及见恶如探汤滂欲使善善同其清恶恶同其污谓王政之所愿闻不悟更以为党古之修善自求多福今之修善身防大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎桔李膺等又多引宦官子弟宦官惧请桓帝以天时宜赦遂赦天下改元党人二百余人皆归田里书名三府禁锢终身范滂往霍谞而不谢或让之滂曰昔叔向不见祁奚吾何谢焉滂南归汝南南阳士大夫迎之者车数千两乡人殷陶黄穆侍衞于旁应对賔客滂谓陶等曰今子相随是重吾祸也遂遁还乡里
　　曹节奏李膺等钩党
　　建宁二年初李膺等虽废锢天下士大夫皆髙尚其道而污秽朝廷希之者唯恐不及更共相标榜为之称号以窦武陈蕃刘淑为三君君者言一世之所宗也李膺荀翌杜密王畅刘祐魏朗赵典朱防为八俊俊者言人之英也郭泰范滂尹勲巴肃及南阳宗慈陈留夏馥汝南蔡衍泰山羊陟为八顾顾者言能以德行引人者也张俭翟超岑晊苑康及山阳刘表汝南陈翔鲁国孔昱丘阳檀敷为八及及者言其能导人追宗者也度尚及东平张邈王孝东郡刘儒泰山胡毋班陈留秦周鲁国蕃向东莱王章为八防防者言能以财救人者也及陈窦用事复举拔膺等陈窦诛膺等复废宦官疾恶膺等毎下诏书辄申党人之禁侯览怨张俭尤甚览乡人朱并素佞邪为俭所弃承览意指上书告俭与同乡二十四人别相署号共为部党图危社稷而俭为之魁诏刋章捕俭等大长秋曹节因此讽有司奏诸钩党者故司空虞放及李膺杜密朱防荀翌翟超刘儒范滂等请下州郡考治是时灵帝年十四问节等曰何以为钩党对曰钩党者即党人也灵帝曰党人何用为恶而欲诛之邪对曰皆相举羣辈欲为不轨灵帝曰不轨欲如何对曰欲图社稷灵帝乃可其奏
　　范滂齐名李杜
　　汝南督邮呉导受诏捕范滂至征羌抱诏书闭舎伏牀而泣一县不知所为滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿増感戚仲博者滂弟也龙舒君者滂父龙舒侯相显也母曰汝今得与李杜齐名死亦何恨既有令名复求寿考可兼得乎滂跪受教再拜而辞顾其子曰吾欲使汝为恶恶不可为使汝为善则我不为恶行路闻之莫不流涕凡党人死者百余人妻子皆徙边天下豪杰及儒学有行义者宦官一切指为党人有怨隙者因相防害睚眦之忿滥入党中其死徙废禁者又六七百人郭泰闻党人之死私为之恸曰诗云人之云亡邦国殄瘁汉室灭矣但未知瞻乌爰止于谁之屋耳泰虽好臧否人伦而不为危言覈论故能处浊世而怨祸不及焉
　　郭泰明哲保身申屠蟠见防而作
　　臣光曰天下有道君子扬于王庭以正小人之罪而莫敢不服天下无道君子囊括不言以避小人之祸而犹或不免党人生昏乱之世不在其位四海横流而欲以口舌救之臧否人物激浊扬清撩虺蛇之头践虎狼之尾以至身被淫刑祸及朋友士殱灭而国随以亡不亦悲乎夫唯郭泰既明且哲以保其身申屠蟠见几而作不俟终日卓乎其不可及己
　　晋贾充与荀顗等为党友
　　泰始七年贾充自文帝时宠任用事武帝之为太子充颇有力故益有宠于武帝充为人巧謟与荀顗荀朂冯紞相为党友朝野恶之武帝问侍中裴楷以方今得失对曰陛下受命四海承风所以未比德于尧舜者但以贾充之徒尚在朝耳宜引天下贤人与政道不宜示人以私任恺与充不协充欲解其近职乃荐恺忠贞宜在东宫武帝以恺为太子少傅会树机能冦乱秦雍武帝以为忧恺曰宜得威望重臣有智略者以镇抚之恺因荐充以充为都督秦凉二州诸军事充患之私问计于荀朂朂曰公为宰相乃为一夫所制不亦鄙乎然是行也辞之实难独有结婚太子可不辞而自留矣朂因谓冯紞曰贾公逺出吾等失埶太子婚尚未定何不劝帝纳贾公之女乎紞亦然之荀顗荀朂冯紞皆称充女絶美且有才德武帝遂从之留充复居旧任
　　贾充任恺各有所附为朋党
　　八年以贾充为司空侍中尚书令领兵如故充与侍中任恺皆为武帝所宠任充欲专名埶而忌恺于是朝士各有所附朋党纷然武帝知之召充恺宴于式干殿而谓之曰朝廷宜壹大臣当和充恺各拜谢既而充恺以武帝已知而不责愈无所惮外相崇重内怨益深充乃荐恺为吏部尚书恺侍觐转希充因与荀朂冯紞承闲共谮之恺由是得罪废于家
　　贾谧二十四友
　　元康元年贾谧郭彰权埶愈盛賔客盈门谧虽骄奢而好学喜延士大夫郭彰石崇陆机机弟云和郁及荥阳潘岳清河崔基渤海欧阳建兰陵缪徴京兆杜斌摰虞琅邪诸葛诠农王粹襄城杜育南阳邹捷齐国左思沛国刘瓌周恢安平牵秀颍川陈聄髙阳许猛彭城刘讷中山刘舆舆弟琨皆附于谧号曰二十四友崇与岳尤謟事谧毎谧及广城君郭槐出皆降车路左望尘而拜
　　东晋殷浩以荀羡王羲之为羽翼
　　永和四年桓温既灭蜀威名大振朝廷惮之会稽王昱以扬州刺史殷浩有盛名朝野推服乃引为心膂与参综朝权欲以抗温由是与温寖相疑贰浩以荀羡王羲之夙有令名擢羡为呉国内史羲之为防军将军以为羽翼羲之以为内外协和然后国家可安劝浩及羡不宜与温构隙浩不从
　　唐崔甫张説各为朋党
　　开元十五年御史大夫崔甫中丞宇文融恐右丞相张説复用数奏毁之各为朋党明皇恶之制説致仕甫免官侍母融出为魏州刺史
　　代宗贬元载之党
　　大厯十二年贬吏部侍郎杨炎谏议大夫韩洄包佶起居舎人韩会等十余人皆元载党也炎鳯翔人载常引有文学才望者一人亲厚之异日欲以代己故炎及于贬代宗初欲尽诛炎等呉凑谏救百端始贬官
　　李绛对宪宗朋党之问
　　元和八年宪宗问宰相人言外间朋党大盛何也李绛对曰自古人君所甚恶者莫若人臣为朋党故小人譛君子者必曰朋党何则朋党言之则可恶寻之则无迹故也东汉之末凡天下贤人君子宦官皆谓之党人而禁锢之遂以亡国此皆羣小欲害善人之言愿陛下深察之夫君子固与君子合岂必使之与小人合然后谓之非党邪
　　裴度以小人为徒谓之朋党
　　十三年宪宗常语宰相人臣当力为善何乃好立朋党朕甚恶之裴度对曰方以聚物以羣分君子小人志趣同者势必相合君子为徒谓之同德小人为徒谓之朋党外虽相似内实悬殊在圣主辨其所为邪正耳
　　李德裕李宗闵各分朋党
　　长庆元年翰林学士李德裕吉甫之子也以中书舎人李宗闵甞对策讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使段文昌翰林学士李绅各以书属所善进士于徽及牓出文昌绅所属皆不预焉及第者郑朗覃之弟裴误度之子苏巢宗闵之壻杨殷士汝士之弟也文昌言于穆宗曰今嵗礼部殊不公所取进士皆子弟无艺以闗节得之穆宗以问诸学士稹德裕绅皆曰诚如文昌言穆宗乃命中书舎人王起等覆试诏黜朗等十人贬徽江州刺史宗闵劒州刺史汝士开江令或劝徽奏文昌绅属书上必寤徽曰茍无愧心得丧一致奈何奏人私书岂士君子所为邪取而焚之时人多之自是德裕宗闵各分朋党更相倾轧垂四十年
　　李逢吉之党奏贬李绅
　　四年初穆宗既留李绅李逢吉愈忌之绅族子虞颇以文学知名自言不乐仕进隠居华阳川及从父耆为左拾遗虞与耆书求荐误达于绅绅以书诮之且以语于众人虞深怨之乃诣逢吉悉以绅平日密论逢吉之语告之逢吉益怒使虞与补阙张又新及从子仲言等伺求绅短扬之于士大夫间且言绅潜察士大夫有羣居议论者辄指为朋党白之于上由是士大夫多忌之及敬宗即位逢吉与其党快绅失势又恐敬宗复用之日夜谋议思所以害绅者楚州刺史苏遇谓逢吉之党曰主上初听政必开延英有次对官惟此可防其党以为然亟白逢吉曰事迫矣若俟聴政悔不可追逢吉乃令王守澄言于敬宗曰陛下所以为储贰臣备知之皆逢吉之力也如杜元颍李绅辈皆欲立深王度支员外郎李续之等继上章言之敬宗时年十六疑未信会逢吉亦有奏言绅谋不利于上请加贬谪敬宗犹再三覆问然后从之贬绅为端州司马逢吉仍帅百官表贺张又新等犹忌绅日上书言贬绅太轻敬宗许为杀之朝臣莫敢言独翰林侍读学士韦处厚上疏指述绅为逢吉之党所谗人情叹骇绅防先朝奬用借使有罪犹宜容假以成三年无改之孝况无罪乎于是敬宗稍开寤会阅禁中文书有穆宗所封一箧发之得裴度杜元颍李绅疏请立敬宗为太子敬宗乃嗟叹悉焚人所上谮绅书虽未即召还后有言者不复听矣
　　时人目李逢吉党为八闗十六子
　　以布衣姜洽为补阙试大理评事陆洿布衣李虞刘坚为拾遗时李逢吉用事所亲厚者张又新李仲言李续之李虞刘栖楚姜洽及拾遗张权舆程昔范又有从而附丽之者时人恶逢吉者目之为八闗十六子
　　李逢吉党百计毁裴度
　　宝厯元年言事者多称裴度贤不宜弃之藩镇敬宗数遣使至兴元劳问度密示以还期度因求入朝逢吉之党大惧二年裴度自兴元入朝李逢吉之党百计毁之敬宗虽少年悉察其诬谤待度益厚
　　李宗闵排摈李德裕之党
　　太和四年李宗闵引荐牛僧孺文宗以僧孺为兵部尚书同平章事于是二人相与排摈李德裕之党稍稍逐之
　　李宗闵百方沮李德裕
　　六年以前西川节度使李德裕为兵部尚书初李宗闵与德裕有隙及德裕还自西川文宗注意甚厚朝夕且为相宗闵百方沮之不能京兆尹杜悰宗闵党也甞诣宗闵见其有忧色曰悰有一策可平宿憾恐公不能用宗闵曰何如悰曰德裕有文学而不由科第常用此为慊慊若使之知举必喜矣宗闵黙然有间曰更思其次悰曰不则用为御史大夫宗闵曰此则可矣悰再三与约乃诣德裕德裕迎揖曰公何为访此寂寥悰曰靖安相公令悰达意即以大夫之命告之德裕惊喜泣下曰此大门官小子何足以当之寄谢重沓宗闵复与给事中杨虞卿谋之事遂中止
　　文宗与李德裕论朋党
　　七年以兵部尚书李德裕同平章事德裕入谢文宗与之论朋党对曰曰方今朝士三分之一为朋党时给事中杨虞卿与从兄中书舍人汝士弟戸部郎中汉公中书舎人张元夫给事中萧澣等善交结依附权安上干执政下挠有司为士人求官及科第无不如志文宗闻而恶之故与德裕言首及之徳裕因得以排其所不悦者
　　文宗复言朋党
　　以杨虞卿为常州刺史张元夫为汝州刺史它日文宗复言及朋党李宗闵曰臣素知之故虞卿辈臣皆不与美官李德裕曰给舎非美官而何宗闵失色
　　文宗毎叹去朝中朋党难
　　八年李宗闵言李德裕制命已行不宜自便复以德裕为镇海节度使不复兼平章事时德裕宗闵各有朋党互相挤援文宗患之毎叹曰去河北贼易去朝中朋党难臣光曰夫君子小人之不相容犹氷炭之不可同器而处也故君子得位则斥小人小人得势则排君子此自然之理也然君子进贤退不肖其处心也公其指事也实小人誉其所好毁其所恶其处心也私其指事也诬公且实者谓之正直私且诬者谓之朋党在人主所以辨之耳是以明主在上度德而叙位量能而授官有功者赏有罪者刑奸不能惑佞不能移夫如是则朋党何自而生哉彼昏主则不然明不能烛强不能断邪正并进毁誉交至取舍不在于己威福潜移于人于是谗慝得志而朋党之议兴矣夫木腐而蠧生醯酸而蜹集故朝廷有朋党则人主当自咎而不当以咎羣臣也文宗茍患羣臣之朋党何不察其所毁誉者为实为诬所进退者为贤为不肖其心为公为私其人为君子为小人茍实也贤也公也君子也匪徒用其言又当进之诬也不肖也私也小人也匪徒弃其言又当刑之如是虽使之为朋党孰敢哉释是不为乃怨羣臣之难治是犹不种不芸而怨田之芜也朝中之党且不能去况河北贼乎
　　郑注贬逐二李之党无虚日
　　九年诏以杨承和庇防宋申锡韦元素王践言与李宗闵李德裕中外连结受其赂遗承和可驩州安置元素可象州安置践言可恩州安置令所在锢送杨虞卿李汉萧澣为朋党之首贬虞卿防州司戸汉汾州司马澣遂州司马寻遣使追赐承和元素践言死时崔潭峻已卒亦剖棺鞭尸郑注之入翰林也中书舎人髙元裕草制言以医药奉君亲注衔之奏元裕甞出郊送李宗闵贬元裕阆州刺史时注与李训所恶朝士皆指目为二李之党贬逐无虚日班列殆空廷中忷忷文宗亦知之训注恐为人所摇劝文宗下诏应与徳裕宗闵亲旧及门生故吏今日以前贬黜之外余皆不问人情稍安
　　郑覃与杨嗣复互相诋许以为党
　　开成三年杨嗣复欲援进李宗闵恐为郑覃所沮乃先令宦官讽文宗文宗临朝谓宰相曰宗闵积年在外宜与一官郑覃曰陛下若怜宗闵之远止可移近北数百里不宜再用用之臣请先避位陈夷行曰宗闵向以朋党乱政陛下何爱此纎人杨嗣复曰事贵得中不可但徇爱憎文宗曰可与一州覃曰与州太优止可洪州司马耳因与嗣复互相诋讦以为党文宗曰与一州无伤遂以衡州司马李宗闵为杭州刺史
　　李德裕请辨羣臣之邪正
　　五年初武宗之立非宰相意故杨嗣复李珏相继罢去召淮南节度使李德裕入朝至京师以徳裕同平章事德裕入谢言于武宗曰致理之要在于辨羣臣之邪正夫邪正二者势不相容正人指邪人为邪邪人亦指正人为邪人主辨之甚难臣以为正人如松栢特立不倚邪人如藤萝非附它物不能自起故正人一心事君而邪人竞为朋党先帝深知朋党之患然所用卒皆朋党之人良由执心不定故奸邪得乗间而入也夫宰相不能人人忠良或为欺罔主心始疑于是旁询小臣以察执政如德宗末年所听任者惟裴延龄辈宰相署敕而已此政事所以日乱也陛下诚能慎择贤才以为宰相有奸罔者立黜去之常令政事皆出中书推心委任坚定不移则天下何忧不理哉武宗嘉纳之
　　南唐宋齐丘多树朋党以固朝权
</div>
    <div class="pagination">
<a href="通鉴总类_page61.html">上一页</a><span>...</span><a href="通鉴总类_page57.html">57</a><a href="通鉴总类_page58.html">58</a><a href="通鉴总类_page59.html">59</a><a href="通鉴总类_page60.html">60</a><a href="通鉴总类_page61.html">61</a><span class="current-page">62</span><a href="通鉴总类_page63.html">63</a><a href="通鉴总类_page64.html">64</a><a href="通鉴总类_page65.html">65</a><a href="通鉴总类_page66.html">66</a><a href="通鉴总类_page67.html">67</a><span>...</span><a href="通鉴总类_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
