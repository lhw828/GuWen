<!DOCTYPE html>
<html>
<head>
    <meta charset="UTF-8">
    <title>见闻琐录 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>见闻琐录 - 第 11 页/共 12 页</h1>
    <div class="content">
*飞蛇 
　　琼州有飞蛇，云能催产，但不识如何用法。或煎水服食，或佩之身，均未得其详。 

*公主 
　　本朝公主不得生子，生则父母兄弟皆恶之，姑姊妹皆羞之，至不可以为人。盖恐生子，他姓夺天家秀气也。公主死，即籍驸马家，一草一木俱不留，又不得纳妾及继配。 

*初彭龄 
　　山东祁韵士侍讲，以大考改员外。初彭龄为云南巡抚，办铜解京。祁查有浮冒，奏之。纯庙怒，着初开缺，来京另候简用。初惊甚，后知为祁奏，思报之。 
　　旋为刑部侍郎，遂嗾御史奏祁赃款司官。闽陈若霖承审，初必欲文致正法，陈力争不可，遂辞官归。他官亦不肯办斩，止办斩监候。 
　　至仁庙发遣新疆，其子祁隽藻，年方十五六。新城陈用光为山东学政，祁应童子试，一见知为大器，以女妻之。 
　　先是江督某办某案，被京控。纯庙以初为钦差，往审。其父初之璞寄书于彭龄云：“予素闻某案不冤，儿慎勿有意翻之。”彭即上其书于纯庙，谓有人托父云云。纯庙大赞其直，于此益委用之。其矫情险怪、以父博直如此。 

*海安轮船 
　　合肥李文安，傅相之父。江督李宗羲造一轮船曰“海安”，解往天津。上海道冯某欲避安字讳，请尽易之。李制军不肯，斥之曰：“俟李中堂做皇帝，再避其三代不迟。”后冯卒私改曰“海晏”。 

*童福承 
　　浙江翰林童福承，极谄媚。有人撰一联云：“昔岁入陈，寝苫枕块；昭兹来许，抱衾与裯。” 
　　盖童拜陈尚书孚恩为契父。尚书夫人死，来吊者，孝子必在幕内匍伏不起。童恐其过劳，遂入幕代之。童妻又拜许尚书乃普为契父，尚书病，童妻自带被盖，夜往侍病。故人云云。 
　　后穆彰阿荐为上书房教授，某御史极力弹之。 

*观剧 
　　德晓峰中丞抚吾省，最喜观剧。章门无名优，由上海招二人至，曰“双林”、“双凤”，年轻而俊美。又有曰“八斤旦”者，中丞尤昵之。每日给钱九串为常，赏资在外。计一人一年所费何止三千串。而林、凤二人，闻每日所给亦不下十四五串。馀稍次脚色甚多，每日又需数十串。大约中丞此款，每年不出二三万串之间。 
　　南昌县汪以诚亦以演剧为命。章门优伶中，略可人者曰“四九”，扮旦脚，汪极爱之。嗣是一抚一县，尝令四优递演，不问民事。 
　　某日，为中丞生辰，汪以茉莉花扎一戏台，费白金一千二百两。四优宠极而横，尝在城外争渡，打死二人。抚、县置若罔闻，后经控发，汪以钱贿和寝事。人因撰诗三十章，讥刺其事。流入都中，经御史奏参，中丞委过于汪，汪遂褫职去矣。中丞贪极，卖缺多平分，缺可二万金，每年分万金；缺可万金，每年分五千金；缺可五千金，每年分二千五百金。故囊橐甚富。 

*河员侵吞 
　　本朝国帑之虚，耗于河工者居多。咸、同以前，每年额银五百万两，为平时修河工费。或小决口，则须加数百万。若大决口，则用银一千数百万两，均不在此数中。 
　　大约小兴工可保十数年，大兴工可保二三十年。或久不溃决，则河员与书办及丁役，必从水急处私穿一小洞，不出一月，必决矣。决则彼辈私欢，谓从此侵吞有路矣。 
　　近数十年，以国用支绌，河工费大加裁减。每年额修理银七十万两。 
　　自来国家发河工银，河督去十之二；河道、河厅、师爷、书办、胥役，以次亦各去十之二。银百两，经层层侵剥，仅有二十馀两，为买料给工费。加之，罚轻赏重。决口时，河员俱革职，令效力赎罪，极之充发而止。及合龙后，又皆开复赦归。善夤缘者，甚反得保举进职。故选官得河员者，莫不贺曰：“此发财升官之要途也！” 

*卖猪仔 
　　英夷扰广东时，以洋蚨买人往金山开地。本地以人卖之者，谓之“卖猪仔”。一“猪仔”价，或三十元、四十元，多不过五十元。卖时立券，不许反悔。于是拐骗人口之案日出。尝有乡人进城，忽被诳往洋行卖之。甚至有妻卖其夫，子卖其父，甥卖其外父，婿卖其外舅者。或经控发，官给钱取赎，英夷曰：“我不知汝中国人如此反复，有言在先，既卖，岂可赎回？”不允。呜呼!卖者固属丧尽天良，而买者不准取赎，亦凶狠已极。闻至道光末，已买有二十馀万人矣。 

*许乃钊 
　　浙江许氏，科名最盛，而“乃”字一派尤甚。时有“固始三其，钱唐七乃”之称。 
　　名乃钊者，颇负文名，喜谈经济。著有丛书七种，兵书其一也。官至苏州巡抚，惜空言无补，兼贪生畏死。其抚苏时，贼至围城，一筹莫展，弃城而逃。臬司吉尔杭阿欲杀之，惧而远匿以免。吉公后殉难。许公失守，例应正法，以朝中官多，兼有门生故吏营救，革职而止。此犹翁同爵抚皖失守，卒以宰相子而免罪戾也。 

*烧圆明园 
　　英夷犯阙时，文宗出狩热河。揆英夷初志，不过要索金钱，讲和通商而已，非欲焚烧以示虐也。 
　　有浙江龚某者，为汉奸，教其烧圆明园。谓非是不足以恐吓中国，金帛必不多，和事必不成。英夷遂从其言，焚之，而累朝精华遂尽于一炬中。龚某祖为尚书，父为侍郎，伯叔兄弟多为显官。因己未登乡榜，怨国家屈抑其才，遂借此以泄恨。 
　　后彭刚直公知其事，屡欲杀之。每至浙江，使人访拿，则皆曰已死矣。刚直笑曰：“我来浙江，则彼死；我若去，则彼仍生。然终难潜遁，不知何日遭我手？”龚某向在家武断乡曲，把持官府。自是深匿其迹，不敢出露，恐刚直访得而杀之也。 

*孙佩兰 
　　中兴功臣强横不法者，无过合肥李相国家。占人田宅、奸人妻女、戕人性命，诸恶孽几不可以数计。向官斯土者，慑其声势，不敢一语牴牾。独孙公佩兰不侮鳏寡，不畏强御。其宰合肥时，某日，有一妇控其夫与李府某公子偶然口角，即为打死。孙公即往相验。时瀚章制军在家，自知理亏，欲孙公周旋其事，亲至路旁迎接。孙公若为勿见也者，驰而过。相毕，即锁拿某某公子至县，志在办抵偿。安徽巡抚陈彝亦不悦李府行为，意与孙公合。讵料案未办出，而相国已弹陈公撤任，孙公褫职归矣。而制军因孙公不礼，遂谓大丈夫不可一日无官，复出山为两广总督。自来功臣纵容护庇其子弟者，未有若斯之甚也。 

*癸酉顺天磨勘 
　　近时士人空疏，经史多束之高阁。此辈侥幸入词馆，辗转而试他人，于是所取士愈趋而愈下矣。凡乡、会试衡文，莫不专重首艺。首艺不入格，则二场经文虽极典赡古奥，三场策虽极淹博贯通，亦摈而不阅。首艺如入彀，则次三诗虽拙，二、三场虽支离荒谬，亦无碍于中式。 
　　各试官试毕后，恐磨勘出弊病，于己有处分，多遣送磨勘官数百金，以钳其口，遂无不模糊了事。且恐他日为试官，被人磨勘，不得不预为己地者。故近数十年来，从无因磨勘降罚试官，革去举人进士者。 
　　独顺天癸酉乡试，主考为全庆、胡家玉、童华、潘祖萌，而磨勘官则为梁僧宝、黄倬，二人素不识情面，亦不计后患，秉公磨勘，革去举人甚多，主考官亦降调有差。好事者遂作八韵诗一首，止记五联云：“文章全不识，胡乱取人才。祖德夸门第，年华仗酒杯。锵鸟频翻弄，公羊活劈开。头昏真痛矣，眼瞎亦哀哉。一醒黄粱梦，功名尽化灰。”首二联嵌主考官名姓，末一联嵌磨勘官姓。童华善饮，闱中日沉醉，不以阅文为事者。《书经》题为《鸟兽锵锵》，有人文云：“鸟与鸟锵，而不与兽锵，不得谓之锵锵；兽与兽锵，而不与鸟锵，不得谓之锵锵。必鸟与兽锵，兽与鸟锵，而后谓之锵锵。”策题中有《七十曰老，《公羊》曰》云云，而某人习闻都中称太监曰老公，遂画“七十曰老公”为一句，下加一“而”字，云“而羊若曰”。策题中又有“民”、“日”二字，某人谩合“民”、“日”为一“昬”字。又有“豁”、“目”二字，其人误读“豁”为“瞎”字，遂俱遭斥革矣。如此笑话，主试官俱看不出，悲夫！ 

*曾惠敏 
　　曾惠敏纪泽喆刚，为文正公适子，嗣侯爵，洋呼曰“曾小侯”，富才学，工酬对。奉命出使外人，遍历俄、英、法、美诸国，尽通其语言文字，熟悉其风土人情。九载还，朝授兵部右侍郎，国家颇倚重之。惟尊礼洋夷过甚，宅中设三客厅，一会同朝士大夫，陈设如常；一会洋男人，陈设无中国玩物；一会洋女人，陈设遵彼国房中款式。来拜时，自夫人以下至侍婢、女使，尽更洋妆。窄袖短衣，束细其腰，裙加衣外，行洋礼，说洋话，具洋馔，闻者颇以为非。今年三月，偶患微恙，不信中国医，请俄医至，服其一丸，旋即告终。惜哉！ 

*范鸣和 
　　湖北范鸣和，尝为吾省副主考，后又捐吾省候补道。初入翰林时，名鸣琼，散馆列一等第八，在鄂省则第一，向未有不留馆者。而显庙改为主事，人莫测其故。 
　　或曰“范”音近“万”，“鸣”音近“民”，“琼”音近“贫”，合之为“万民贫”，殆以为不吉祥而改之乎？ 
　　时又有崇仁刘颜瑞，以同知引见，唱名后，天颜不悦，除去其官。盖“刘”音同“流”，“颜”音近“眼”，官音读“瑞”为“泪”，乍听之为“流眼泪”耳。是时寇炽东南，生灵涂炭，上廑圣虑，日夜焦劳。偶然触动，遂有此降黜。非若字恶{马呙}祸，白尔家门，专以忌讳为事也。 
　　范公文章富赡，尤精衡鉴，自改名后，常司文柄。某届分会试房，得直隶一卷，曰：“此必张之洞也。”盖以二场经文藻丽，三场对策淹博，直隶无此才人故耳。总裁亦阅而大喜，拟中五魁。及写榜时，卷忽失去，遍寻不见。榜发后，忽从帐顶落下，不解何故。 
　　下届范复分会试房，张公卷仍落其房中，阅至二、三场，藻丽淹博如前。又惊曰：“此必张卷无疑。”荐之总裁，即批中。迨填榜坼弥封，果张之洞也。然则科分前后，亦有定数，人可不必妄生希冀之心矣。 

*端慧太子 
　　端慧太子不谙儿谏之道。某日，泣诉宣宗前，言甚隐约。宣宗怒，偶以足踢之，不料伤其肾囊而死。追悔已极，几欲效汉武作思子之宫。旋命择某贝勒子继嗣。后生一孙，穆宗崩驾时，年仅五岁。太后前二日接入宫，拟立之。因其痴呆已极，恐不足以承宗杜，仍送之归，定意立今上也。 

*因某知府止捐 
　　道光时，有四川某人捐知府，引见宣宗，问：“识字乎？”对曰：“臣不识字。”宣宗曰：“不识字乌能治百姓？”对曰：“臣本不愿捐，而臣兄曰：『惟其不识字，所以宜捐。皇上但要钱财使用，不要识字人治百姓。』逼臣上捐。今皇上责臣不识字不能治百姓，诚有如圣虑者。但皇上何不早颁谕旨，凡读书识字人方许捐，否则不准捐。如是，臣亦不至为兄所逼，自不捐也。” 
　　此人对答甚奇，殆痴呆之辈欤？抑憨直之流欤？不然，心果不愿捐，故托滑稽之说，以寓讽谏之意欤？均未可知。 
　　及宣宗闻之而色变，恨极捐事。立命还某人捐银，令归。谕军机拟旨：永远停捐。而穆彰阿力争删去“永远”二字，但传旨停止捐纳而已。故未及数年，咸丰初，仍大开捐例。向非穆相在政府，则必永远停止，岂非天下士人之福哉？ 

*金安清 
　　河南开封府知府邹鸣鹤，无锡人。当琦善至广东查办林文忠事，意在甚其辞以罪之。邹公宣言予人曰：“有人能救文忠者，酬万金。”某县某贡生，曾为琦善童时师三年，贵后常通信，琦识其手迹。入见邹公曰：“愿修书一封。婉转开导。”函已发，邹公沉思曰：“此信恐无益。”再请某修书，末代加数语云：“天威莫测，公亦不可不反复思之，为日后计也。”琦阅至此，悚然汗出，遂辍毒害之心。故文忠得免死发遣者，非邹公从中挽救，不至此。二书均出重金，募善走者送去。闻迟数日则无及矣。 
　　文忠发遣后，浙江金安清倡义捐金赎罪，通信至粤中茶商及扬州盐商，其中有感受文忠恩惠者，有敬重文忠德望者，无不踊跃从事。或出一万，或出数万，仅十馀人，已有数十万。议捐十万以赎罪，私贿穆相若干万，某某权贵若干万，求助力，无阻挠。计定，遣急足二人至新疆，报知文忠。文忠回书曰：“此事断断不可，以贿免罪，其如天下后世何？虽终老边徼，不愿出此。但蒙公盛意与诸商厚情，事虽不行，心实感之。乞详开姓氏里居一纸，纵不能图报，令予知某某皆义士也。”于是金不费一饯，而仗义之名闻于天下。 
　　后文忠赦回，任陕甘总督。欲用金，招之至，熟察其为人，轻浮狡诈，不可用。以重礼遣之归。报前日厚意而已。 
　　金为人善揣摩时势，知文忠获罪，天下冤之，遂谓奇货可居，而倡此议以沽名。及见文忠不用，不得志。后入胜保军，进美人以媚之，又夤缘某公，官至运使，为吴制军棠奏参革职。 
　　金甚富文藻，下笔千言。自是干求大吏，稍不如意，即摘其短，拟稿寄都中御史奏参，无人不畏之。屡干浙抚杨昌濬，杨公惧其生事，不得已荐盐务中一馆，每年俸六百两以安之。尝至江南见曾文正，文正极其尊礼。人问故，曰：“此等人如鬼神，敬而远之可也。”独彭刚直则不然。偶至浙江，寓西湖上，金欲往见，托万墀轩方伯为先容，谓公乃一代伟人，愿一亲光仪为幸。刚直曰：“所谓伟人，非英伟之伟，乃蒲苇之苇。予草包也，但知杀人。如来见，即杀之。”金悚然不敢往。故生平所畏者，惟刚直一人而已。 

*禁中宝物 
　　咸丰十一年，英夷犯顺，焚圆明园。其中宝物，有落在人间者。 
　　潘中丞蔚，时为通州巡检，得翠玉白菜一颗及大皮箱一口，封固，不识内藏何物，俱献之。太后大喜，下诏褒美，调升知县。盖箱中皆御用物也。中丞素精岐黄术，太后每疾，服其药必愈。于是，不次擢用，至掌封圻。某年移节长沙，值乡试，例作监临。湖南士人撰一偶语云：“监生作监临，斯文扫地；巡检作巡抚，医道通天。”中丞闻之，与人言不讳，反沾沾自喜曰：“到底『医道通天』四字，足表扬予之生平也。”中兴以来，不由军功，以九品微员升至封疆大吏者，中丞一人而已。 
　　又江苏知县余斌，为官贪鄙，私以贱价购得琥珀灵芝草一枚，其草在琥珀内，通明透亮，叶叶可数，月大则现三十叶，月小则二十九叶，如尧阶蓂荚，历验不差，乃稀世奇珍，无价之物。又购《九成宫帖》一通，有圣祖御笔题跋，此乃初拓本，人间所未见者。梅公为御史时，奏参余劣迹，并及私蓄御物事，藉其家得之，革职治罪。盖天球、河图，非小臣所宜藏。甚矣！其不敬也。 

*奴婢视军机 
　　文宗第六弟恭亲王，同治初执政，其时主少国虞，赞助太后致中兴，厥功甚伟。但爱金钱，爱古玩、法帖，外官入都非此则难望升调。勒公少仲，由福建巡抚陛见，不得已购唐人真迹一通，值数千金，遗六王。而仆隶但听得一王字，遂误送大军机王文韶，勒公不知也。王得而甚喜，明日见六王曰：“勒抚治闽，政声甚著，今东河总督无人，论黜陟之公，非与勒抚不可。”六王颔之。勒公旋知误送，复费五千金，急购一名帖，补贻六王，大骂其仆，斥遂之。 
　　其仆乃投王处，虚辞谗搆，王闻而怀恨，入见六王曰：“昨访问闽人，均言勒抚劣迹甚多。前实误听，此人非独不可升迁，且宜降凋。”六王默然。时左文襄在军机，闻而大怒曰：“王某可杀。前誉勒抚者，想欲得其贿赂；今毁勒抚者，想未满其所欲。心肠反复，惟利是视。此人在政府，安得不坏天下事？”即拟奏杀之，王急甚。六王极力劝解，怒犹未已。旋请太后逐出王文韶，不得在军机，以平左心。数日得旨，则命左侯为两江总督矣。 
　　时政府诸公，谨慎缄默，无措置大才。左侯视之蔑如，遇事断以己见，他人不能参末议，颇有颐指气使之意。翁叔平尚书心不平，私语同列曰：“左三先生功诚高，然我辈岂绝无赞助之力？使当日奏请天下军饷，政府不时调发，事未有不掣肘者。不闻『权臣在内，大将不能成功于外』乎？何其呼使我辈，如彼之营官、哨官、百长也？”潘伯寅尚书曰：“所比太高，直以奴婢视我辈也。”及其出也，莫不喜形于色云。 

*丁日昌 
　　通商以来，最屈心于外洋者，惟丁中丞日昌。平日议论，谓秦桧为宋朝第一忠臣，若无桧主和议，安得有南渡百五十年？郭嵩焘言与之同。 
　　丁又谓开辟以来，能窥天地之秘奥者，惟耶稣一人，学问实在孔子之上，愿世人但学耶稣，不必学孔子。李合肥相国亦云：极数学之精微，穷天下之根窟，虽古圣人，未之能及也。予素不谙历算，但就目前所易见易晓者论之，则西法之谬，万不如中法也。何也？以闰月一事知之也。自尧定闰以来，三年一闰，五年再闰，十九年七闰。无闰之年，则月圆十二次，有闰之年，则月圆十三次，此天象之示，一定不易。古圣算出后，数千年少有差错者。而西法无闰，月大三十一日，月小三十日，天道三年三十七月，月圆三十七次，今西法只三十六月，则三年中必有一月逢两次月圆者，必有初十前二十后月反圆、十五十六月反晦反缺者。是显然之天象，尚算不出，而至与之背，何论其馀？ 
　　乃自明万历时，西法入中国以来，人人惊为绝学，即我朝精天文算学诸公，亦多推重之，不解何故。吁！予知之矣，大抵历算之家，每欺人不能识，往往隐约其义，颠倒其法，艰深其辞，虽甚粗浅之端，亦必令人茫然而莫辨。而又尊崇西人，以高吾学。谓吾不独通中法，兼能通西法，遂藉此以显著作，以博声誉，以愚天下后世。不然，岂真不知西法之不及中法哉？昔之算天文者，以闰易失，每争岁差之法，谓算不精。七十年后，或差一时，或差一日。予谓七十年后，如差一时，八百四十年，方差一日。七十年后，如差一日，二千一百年方差一月，尚不至如西法三年中便差一月也。此自汉以来，未闻无闰之年，月圆十三次，有闰之年，月圆十二次。算差至如是者，则又何取不识算闰之西法哉？抑又思之，土圭测量之法，原为算闰而设，恐算闰不确，则不能定时成岁。若如西法无闰，但依大月三十一日，小月三十日算去，则死呆之法，何人不知？何人不能？又何必设日官？非独西法无取，即中法亦可谓矣。甚矣!举世为西人所愚也。 
　　左侯最恶丁尊信夷人，在政府与人言，每称之为“鬼奴”。李文正闻而止之，恐传入丁耳，恨及于己，但低声向左语曰：“小人之尤也。” 

*魂兮归来 
　　穆宗宾天，皇后以死殉，事为千古所未有。都中有才者，争撰祭文以祭之。万公青藜，为礼部尚书，凡祭文必由礼部阅过而后进。张公之洞，陈公宝琛在翰林，同拟一篇献焉。尚书读而叹其典赡古拗，但谓内有“魂兮归来”四字，语近轻佻，不庄重。张公博学奇才，推为天下第一。而陈公文藻亦负一时之望。经尚书摘出此瑕疵，皆失色无辞，然胸中不无蒂芥。论者谓张尝参尚书，而陈弹之尤力者，皆因此四字之故，借公以泄其私，未可知也。 




*焚毁教堂洋行诸案 
</div>
    <div class="pagination">
<a href="见闻琐录_page10.html">上一页</a><span>...</span><a href="见闻琐录_page6.html">6</a><a href="见闻琐录_page7.html">7</a><a href="见闻琐录_page8.html">8</a><a href="见闻琐录_page9.html">9</a><a href="见闻琐录_page10.html">10</a><span class="current-page">11</span><a href="见闻琐录_page12.html">12</a><a href="见闻琐录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
