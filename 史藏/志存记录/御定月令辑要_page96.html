<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 96 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 96 页/共 96 页</h1>
    <div class="content">　　蚕子变色【増农桑辑要蚕子变色要在迟速由已勿致损伤自变桑叶已生自辰巳闲将瓮内取出舒卷提掇亦无度数但要第一日变三分第二日变七分却要纸宻糊封了还瓮内收蔵至第三日午时又出连舒卷须要变至十分】
　　十二时竹【増羣芳谱十二时竹产蕲州其竹绕莭凸生子丑寅卯等十二字】
　　稻花【増羣芳谱稲花午开暮合开合皆于日中香甚有至七开七合者】
　　午时兰【増福建志福安县白云山上有庵庵前两池产兰玉色向午开浮水面过时即沈人呼为午时兰】
　　漏汋泉【原黔记贵阳城外有漏汋泉一名圣泉一日百盈百涸应漏刻焉】
　　曹溪寺泉【増滇行纪略曹溪寺有泉甚清一日三潮以辰午酉三时水必涨满其余半涸】
　　占验
　　太白占兵【増史记天官书太白出西方昏而出隂隂兵强暮食出小弱夜半出中弱鸡鸣出大弱是谓隂陷于阳其在东方乗眀而出阳阳兵强鸡鸣出小弱夜半出中弱昏出大弱是谓阳陷于隂】用辰不用日【増汉书翼奉上以奉为中郎召问奉来者以善日邪时孰与邪日善时奉对曰师法用辰不用日辰为客时为主人见于明主侍者为主人辰正时邪见者正侍者邪辰邪时正见者邪侍者正忠正之见侍者虽邪辰时俱正大邪之见侍者虽正辰时俱邪即以自知侍者之邪而时邪辰正见者反邪即以自知侍者之正而时正辰邪见者反正辰为常事时为一行辰疏而时精其效同功必参五观之然后可知注孟康曰凡辰时属南与西为正北与东为邪晋灼曰以上占推之南方巳午西方酉戌东北寅丑为正西南申未北方亥子东方辰卯为邪】
　　申时雨【増魏书王早时久不雨世祖谓早曰何时当雨早曰今日申时必大雨比至未时犹无片云世祖诘之早曰愿更少时至申时云气四合大雨滂沱世祖善之】
　　未时大捷【増北史王春春少精易占齐神武引为馆客韩陵之战四面受敌寅至午三合三离神武将退军春谏曰比至未时必当大防遽缚其子为质若不胜请斩之贼果大败】
　　绿衣客【増清尊録富韩公居洛一日邵康莭来谒公适病足卧小室延康莭至卧牀前康莭曰日正中当有一绿衣少年骑白马公后此人当秉史笔记公事公素神其言因戒阍人曰今日客至立为通既午果范祖禹来遂延入问劳稠疉后十余年脩裕陵实録梦得脩撰韩公传】
　　晴雨占【増古今谚早霞红丢丢向午雨浏浏晚来红丢丢早晨大日头】
　　蚕熟【増农政全书清明午前晴早蚕熟午后晴晚蚕熟】
　　日出早晏【増农政全书日出早雨日出晏晴老农云此言久隂之余夜雨连旦正当天眀之际云忽一扫而卷即日光出所以言早少刻必雨言晏者日出之后云晏开也必晴盖日之出入自有定刻实无早晏也】
　　耳鸣【増百怪断经耳鸣占子时左主女思右主失财丑时左主他喜右主口舌寅时左主失物右主心急卯时左主坎坷右主客至辰时左主得意右主行人至巳时左主凶右主大吉午时左主信右主亲人至未时左主他役右主逺人来申时左主行人右主吉酉时左主失财右主吉戌时左主逺行右主康亥时左主吉右主凶】
　　耳热【増百怪断经耳热占子时主有僧道来议事丑时主有喜事大吉寅时主有酒食卯时主有逺人来辰时主有喜事大吉巳时主失财物不利午时主有喜亊来未时主有竒获申时主有客来酒食酉时主女子至婚事戌时主有争讼口舌亥时主有词讼口舌】
　　眼跳【増百怪断经眼跳占子时左主贵右主酒食丑时左主忧右主人思寅时左主行人右主吉卯时左主贵人右主平安辰时左主客来右主害巳时左主酒食右主凶午时左主得意右主凶未时左主吉右主喜申时左主财右主文思酉时左主音信右主客至戌时左主他喜右主酒食亥时左主贵人右主官事】嚏喷【増百怪断经嚏喷占子时主酒食丑时主女思寅时主女相和卯时主财喜辰时主酒食巳时主人来财午时主有客来未时主酒食申时主惊不利酉时主文人来求戌时主和合亥时主吉利】
　　心惊【増百怪断经心惊占子时有女人思丑时恶事不利寅时有客来卯时有酒食辰时有喜事巳时有大获午时主有酒食未时有女人思申时主喜事酉时主喜信戌时有官客至亥时主恶服梦怪大凶】鸦鸣【増百怪断经鸦鸣占寅卯时正东送物东南争正南吉西南吉正西外人思西北酒食正北口舌东北病辰巳时正东风雨东南女客正南相命西南争正西官讼西北贵人至正北相命东北亲至午时正东争东南亲客正南争西南不宁正西送物西北酒食正北六畜至东北送物未申时正东凶东南凶信正南逺信西南大雨正西吉西北亲客正北失物在东北客至酉时正东公事东南外服正南故人西南相召正西客至西北失物正北病东北客至】
　　云气占【増陶朱公书早看东方有云气随太阳上下不逺者此云在日初出应巳午时巳午时随太阳则应未申时未申时随太阳则应酉戌时有雷雨】
　　黑云占【増陶朱公书太阳未出将晨之先看东方黒云如鸡头如旗帜如山峰如阵鸟如星□如龙头如鱼如蛇如灵芝如牡丹应当日未申时有雨或紫黒云贯穿或在日上下者并应当日雨】
　　雷信【増陶朱公书拂晓看南方黒云最髙谓之雷信应明日巳午时至中天而止应未申时】晴雨风占【増陶朱公书青龙风急大雨将来朱雀风回烈日晴燥白虎风生必有雨雾元武风急雨水相随寅卯时为青龙巳午时为朱雀申酉时为白虎亥子时为元武随方起风应乎雨晴】
　　杂纪
　　三刻逾沟【増左齐伐我师及齐师战于郊师不逾沟樊迟曰非不能也不信子也请三刻而逾之如之众従之】
　　下漏决漏【増史记司马穰苴穰苴与荘贾约曰旦日日中防于军门穰苴先驰至军立表下漏待贾日中不至穰苴则仆表决漏入行军勒兵申眀约东约束既定夕时荘贾乃至】
　　间不容息【増史记张耳陈余传张耳陈余説武臣曰将军毋失时时闲不容息】
　　分寸隂【増淮南子圣人不贵尺之璧而贵寸之隂时难得而易失也晋书陶侃侃性聪敏勤于吏职终日敛膝危坐逺近书疏莫不手荅笔翰如流未尝壅滞尝语人曰大禹圣者乃惜寸隂至于众人当惜分隂孟简惜分隂诗业广因功苦拳拳志士心九流难酌挹四海易消沉对景嗟移晷窥园讵改隂三冬劳聚学驷景重兼金刺股情方励偷光思益深再中如可冀终嗣絶编音】
　　神光烛燿【増汉书宣帝纪五凤三年诏曰朕饬躬齐戒郊上帝祠后土神光并见或兴于谷烛燿齐宫十有余刻】
　　鸾凤集宫阙【増汉书宣帝纪五凤三年诏曰鸾凤又集长乐宫东阙中树上飞下止地文章五色留十余刻】
　　赐闲竭思【増汉书鲍宣传愿赐数刻之闲极竭毣毣之思注刻漏刻也闲空隙毣音沐谨愿貌】抱箭指刻【増张衡浑天仪制盖上铸金铜仙人居左壶为胥徒居右壶皆左手抱箭右手指刻以别天时早晚】
　　十二时神【増遁甲开山图注五龙治在五方为行神天皇兄弟十二人分五方为十二部法五龙之迹为十二时神也】
　　天廏【増晋书天文志东壁北十星曰天廏主马之官若今驿亭也主传令置驿逐漏驰骛谓其行急疾与晷漏竞驰也】
　　日虫【増洞冥记元封五年勒毕国贡细鸟以方尺之玉笼盛数百头形如大蝇状似鹦鹉声闻数里之闲如黄鹄之音也国人常以此鸟时亦名曰日虫】
　　子午台【増拾遗记始皇起云眀台穷四方之珍木有宛渠之民二人腾虚縁木挥斤斧于空中子时起工午时巳毕秦人谓之子午台】
　　上殿不下【増梁书贺琛每见髙祖与语常移晷刻故省中语曰上殿不下有贺雅琛容止都雅故时人呼之】
　　限刻成诗【増南史谢裕裕孙微位中书舍人魏中山王元略北还梁武饯于武徳殿赋诗三十韵限三刻成微二刻便就又到沆武帝宴华光殿命羣臣赋诗独诏沆为二百字三刻便成】
　　下无奸隠【増北史魏太武纪帝雅长听察瞬息之间下无以措其奸隠】
　　喜气抱日【増北史蒋升大统三年东魏窦泰顿军潼关周文出师马牧泽时西南有黄紫气抱日未至酉周文谓升曰此何祥也升曰西南未地主土土王四季秦分今大军既出喜气下临必有大庆于是与泰战禽之】
　　给漏刻【増北史奚斤传自魏初大将行兵唯长孙嵩拒宋武斤征河南独给漏刻及十二牙旗】増减刻法【増隋书天文志光武之初亦以百刻九日加减法编于甲令为常符漏品至和帝永元十四年霍融上言官歴率九日増减一刻不与天相应或时差至二刻半不如夏歴漏刻随日南北为长短乃诏用夏歴漏刻依日行黄道去极毎差二度四分为増减一刻】
　　袁充漏刻【増隋书天文志开皇十四年鄜州司马袁充上晷影漏刻充以短影平仪均布十二辰立表随日影所指辰刻以验漏水之莭十二辰刻互有多少时正前后刻亦不同其二至二分用箭辰刻之法今列之云冬至日出辰正入申正昼四十刻夜六十刻子丑亥各二刻寅戌各六刻卯酉各十三刻辰申各十四刻巳未各十刻午八刻右十四日改箭春秋二分日出卯正入酉正昼五十刻夜五十刻子四刻丑亥七刻寅戌九刻卯酉十四刻辰申九刻巳未七刻午四刻右五日改箭夏至日出寅正入戌正昼六十刻夜四十刻子八刻丑亥十刻寅戌十四刻卯酉十三刻辰申六刻巳未二刻午二刻右一十九日加减一刻改箭】马上刻漏【原隋书耿洵作马上刻漏世称其妙】
　　金丸时【原旧唐书拂菻国一名大秦王室凡有大门三重列异寳雕饰第二门门楼中悬一大金秤以金丸十二枚属于衡端以日之十二时焉为一金人其大如人立于侧每至一时其金丸辄落铿然有声引唱以纪日时毫厘无失】
　　还第休沐【増唐书李徳裕徳裕在位虽遽书警奏皆容裁决率午漏下还第休沐辄如令沛然若无事时】
　　受命出师【増唐书髙崇文始崇文选兵五千常若冦至至是卯漏受命辰已出师器良械完无一不具】
　　日观望日【増唐书天文志十三年南至岱宗礼毕自上传呼万嵗声闻于下时山下夜漏未尽自日观东望日已渐髙据歴法晨初迨日出差二刻半然则山上所差凡三刻余】
　　瓮贮北斗【増酉阳杂俎僧一行博览无不知尤善于数幼时家贫邻有王姥前后济之数十万及一行开元中承上敬遇常思报之寻王姥儿犯罪姥访一行求救一行心计浑天寺中工役数百乃命空其室内徙大瓮于中又宻选常住奴二人授以布囊谓曰某坊某角有废园汝向中潜伺従午至昏当有物入来其数七可尽掩之奴如言而往至酉后果有羣豕至奴悉获而归一行令寘瓮中诘朝中使叩门急召至便殿明皇迎问曰太史奏昨夜北斗不见是何祥也师有以禳之乎一行曰盛徳所感乃能退舍感之切者其在枯出系乎如臣曲见莫若大赦天下眀皇之其夕太史奏北斗一星见凡七日而复】
　　驴运粮【増酉阳杂俎西域厌达国有寺户以数头驴运粮上山无人驱逐自能往返寅发午至不差晷刻】
　　望气占【増望气经凡望气占皆在子午夘酉之时太乙初移宫皆有气见可以测之夕则日入时朝则日出时夜则夜半时中则午时】
　　报时铁【原唐诗纪事段成式博学强记尝于私第凿池得片铁命尺周量之笑而不言寘之宻室时窥之则有金书十二字报十二时也】
　　云雨气图【増歴代名画记古之秘画有章贤十二时云雨气图】
　　伐鼓举烽【増宋史薛季宣传季宣令乡置楼盗发伐鼓举烽瞬息徧百里县治白鹿矶安乐口皆置戌】
　　遇事沛然【増宋史杨绘为开封推官遇事迎刃而解诸吏惟日不足绘未午率沛然仁宗爱其才欲超置侍】
　　蚤作视事【増宋史沈遘召知开封蚤作视事逮午而毕出与亲旧还往従容燕笑沛然有余暇】良马致逺【増宋史岳飞传飞入见帝容问曰卿得良马否飞曰臣有二马介而驰初不甚疾比行百里始奋迅自午至酉犹可二百里褫鞍甲而不息不汗若无事然此致逺之材也】
　　庆云【増册府元龟乾元元年四月甲寅帝亲行享庙礼并祭昊天上帝礼毕有庆云见于日之南自卯及辰久而方散有顷朔方吿破贼】
　　颍漏【増夏竦颍州莲华漏铭序景祐中更为颍漏再考晷度以梓潼在南比古法昼増一刻夜损一刻青社稍北昼増三刻夜损三刻颍处梓青之间昼増二刻夜损亦如之】
　　更防【増事物纪原更防起于易系九事重门击柝之説自黄帝时也演繁露夜分五更者以五夜更易为名也顔之推曰五夜谓以甲乙丙丁戊记其次也防者则亦下漏滴水为名每一更又分为五防也杜甫诗五更三防入鹓行四季须知夜有五更更有五防更防二十五声今府县去五更后二防又去初更前二防首尾止二十一防故禁人曰一更三防放人曰五更三防】
　　三时山【増图画见闻志张询南海人避地居蜀善画吴山楚岫枯松怪石中和间尝于照觉寺大悲堂后画三壁山川一壁早景一壁午景一壁晚景谓之三时山人所称异也】
　　龙虎交【増闻见録道枢之説博而寡要王清叔云莫要于龙虎交其説以巳午两时絶思虑假寐则龙虎自交不假修为】
　　法当闭钥【増竹坡诗话李京兆诸父中有一人尝为博守者不得其名其人极亷介一日迓监司于城门吏报酉时守亟命闭关已而使者至不得入相与语于门隙使者请入见曰法当闭钥不敢启关请以诘朝奉迎】
　　过午不食【原老学庵笔记佛经戒比邱非时食盖其法过午则不食也而蜀僧招客暮食谓之非时法苑珠林食有四种旦天食时午法食时暮畜生食时夜鬼神食时佛断六趣因令同三世佛故日午时是法食时也过此已后同于下趣非上食时故曰非时也】
　　禁鼓六更【増演繁露王禹玉词云焚香熏熨赭黄衣恐怕朝阳进御迟禁鼓六更交早直归来还直立班时谓六更者明宫鼓五更之外更有一更也其实宫鼓以外间四更促为五更故五鼓终时竟早于外间耳鼔莭未尝溢六也】
　　何蓑衣【増桯史姑苏何蓑衣淮阳朐山人本书生也寓于郡一旦焚书裂衣遁去既而归被草结庐于天庆观之龙王堂佯狂妄谈久而皆有验卧草中不垢不秽晨必一至吴江溲焉郡至吴江五十里往反不数刻】
　　桂林岩洞【増鹤林玉露桂林石山怪伟东南所无至于暗洞之瑰怪尤不可具道余尝随桂林伯赵季仁逰其间列炬数百随以鼓吹市人従之者以千计已而入申而出入自曽公岩出于栖霞洞入若深夜出乃白昼恍如隔宿异世】
　　试秀才【増玉海杜正元开皇十五年举秀才试策髙第左仆射杨素志在试退正元乃手题使拟司马相如上林赋王褒圣主得贤臣颂班固燕然山铭张载剑阁铭白鹦鹉赋曰可至未时令就正元及时并了素曰诚好秀才弟正蔵十六年举秀才时苏威监选试拟贾谊过秦论及尚书汤誓匠人箴连理木赋几赋弓铭应时并就】
　　祀鬼【増睽车志人以子时祀鬼言子者鬼也】
　　灯漏【増元史天文志灯漏之制髙丈有七尺架以金为之其曲梁之上中设云珠左日右月云珠之下复悬一珠梁之两端饰以龙首张吻转目可以审平水之缓急中梁之上有戯珠龙二随珠俯仰又可察准水之均调灯毬杂以金寳为之内分四层上环布四神旋当日月参辰之所在左转日一周次为龙虎鸟龟之象各居其方依刻跳跃铙鸣以应于内又次周分百刻上列十二辰各执时牌至其时四门通报又一人当门内常以手指其刻数下四隅钟鼓钲铙各一人一刻鸣钟二刻鼓三钲四铙初正皆如是其机发隠于柜中以水激之】
　　更报【増岩栖幽事山鸟每至五更喧起五次谓之更报盖山居率真漏声也】
　　人神所在【増子午经子时踝丑时头寅时目夘时面耳辰时项口巳时午时胷脇未时腹申时心酉时背脾戌时腰隂亥时股又建日申时头除日酉时膝满日戌时腹平日亥时腰背定日子时心执日丑时手破日寅时口危日夘时鼻成日辰时唇收日巳时足开日午时耳闭日未时目】
　　玉洞双开【原辅谈欲知时辰隂阳常别以鼻鼻气阳时在左隂时在右亥子之交两鼻俱通丹家所谓玉洞双开也】
　　元气升降【増霞外杂俎人生元气亦有升降子时生于肾中此即天地一阳初动感而遂通乃复卦也自此后渐渐升至泥丸午时自泥丸下降于心戌亥归于腹中此即天地六隂穷极百虫闭关草木归根寂然不动乃坤卦也静极复动循环无端其至妙又在坤复之交一动一静间即亥末子初之时】
　　夜刻【増梁元帝诗鸡人怜夜刻凤女念吹箫鲍溶诗金飚爽晨华玉壶増夜刻】
　　新刻【増王褒漏刻铭器遵昔典景移新刻】
　　旧刻【増薛道衡诗金徒列旧刻玉律动新灰】
　　昼刻【増杜甫晚出左掖诗昼刻传呼浅春旗簇仗齐羊士谔诗云披防仗春风度日暖香阶昼刻移】顷刻【増戴叔伦白苎词大家为欢莫犹豫顷刻铜龙报天曙曹松夏云诗势能成岳仞顷刻长崔嵬】短刻【増蒋防惜分隂赋惜分隂于短刻期硕学于缣缃】
　　三刻【増张籍诗宫中玉漏下三刻朱衣导骑丞相来】
　　五刻【増王建诗五刻閤前卿相出下帘声在半天中】
　　七刻【増姚合寄令狐相公诗拜表出时传七刻排班衙日有三公】
　　犯卯过申【増马异诗不须愁犯卯且乞醉过申】
　　四刻【増杜牧诗雪后新正半春来四刻长】
　　四百刻【増杜牧诗饮酒论文四百刻水分云隔二三年】
　　三十刻【増方干诗日晷未移三十刻风骚已及四千言】
　　添刻【増司马光诗暖日初添刻东风乍袭衣】
　　一刻千金【増苏轼诗春宵一刻直千金花有清香月有隂】
　　朝衙夕坐【増苏轼枸菊赋朝衙违午夕坐过酉】













　　御定月令辑要卷二十四
</div>
    <div class="pagination">
<a href="御定月令辑要_page95.html">上一页</a><span>...</span><a href="御定月令辑要_page91.html">91</a><a href="御定月令辑要_page92.html">92</a><a href="御定月令辑要_page93.html">93</a><a href="御定月令辑要_page94.html">94</a><a href="御定月令辑要_page95.html">95</a><span class="current-page">96</span>
    </div>
    <div class="pagination"><a href="index.html">返回目录</a></div>
</body>
</html>
