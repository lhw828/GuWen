<!DOCTYPE html>
<html>
<head>
    <meta charset="UTF-8">
    <title>永宪录 - 第 6 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永宪录 - 第 6 页/共 24 页</h1>
    <div class="content">绂字巨来。江西临川人。因辛丑总裁会闱。为人揭榜革职。发永定河工效力。上念其居官清勤。且召见时痛责己过。复起用。赐银千两。当绂主试时。尚书张鹏翮、田从典、侍郎张伯行同被命。皆以衡文之任委绂。绂遂搜罗名下士。如会元宜兴储大文与弟雄文、郁文。亚元金溪冯咏与弟谦。皆一榜同登。圣祖震怒。特赐落第举人留保王兰生进士。御制诗有黄雾露沙四塞天。今朝出榜实堪怜。及得志□□□□□。只恐读书叹九泉之句。而绂得罪。绂遭遇奇特。戊子编修吴廷桢主江右试。排望及绂。预拈闱题付之。遂以五经抡元联捷成进士。选馆未久。特旨升侍读学士。相传辛未编修戴绂在馆阁有荐之者。命下乃李绂。及绂庚子主浙江试。亦托笔客授关节于鄞县董正国。以匆遽不暇通一言。遂为同寓邵基所得。是科抡元会试又出其门。后官至侍郎。正国潦倒牖下而终。盖永定河本名桑干。又曰浑河。在石景山东南。通口外。芦沟则其下梢也。康熙二十七年。直隶巡抚于成龙请开浚筑堤。赐今名。敕封河神。建庙芦沟桥。芦一作泸。见圣祖御制集。
浙闽总督满保奏。朱一贵乱。台湾义民李直三等曾带领乡勇协助官兵杀贼。诏赏其功。
御制思亲诗。
诗曰。慕思君父泪千行。四十余年顾复长。高厚恩深悲罔极。瞻依情切托靡方。天颜咫尺忽成隔。廷训趋承难再望。提命谆谆犹在耳。□□肃肃总□扬。衔哀频向梓宫奠。举首惟悬白日凉。展转心增风木恨。劬劳思痛蓼莪章。仙桥已过层霄上。夜梦何亲御座旁。海水可枯石可化。终天仰恋谁能忘。
命大学士会同翰林掌院詹事正詹甄别属员。黜陟有差。
左赞善汪应铨以科场多事。编修王时鸿、傅玉露以不安静。编修张应造、检讨潘经以无行止。编修叶长杨以不安分。各斥罢。汪应铨字杜林。江南常熟人。康熙戊戌状元。玉露字开林。浙江会稽人。康熙乙未探花。
改捐纳教谕、训导以县丞、主簿用。
上以捐纳之人。大率年少不通文理。不可以作士子师。照依品级以县佐贰用。现任满五年者离任。从旧制。进士为教授。举人为学正、教谕。恩拔副贡为复设教谕。岁贡为训导。国初府州大县裁训导。小县裁教谕。康熙四年。复设故教谕、训导。铨选官分正复。又康熙中有俊秀监生捐纳教职之例。三十年。准江南学政赞善许汝霖请。凡捐学正、教谕改县丞。训导改主簿。自后惟生员始得加捐。而教授必由科目。　按明初制。每学四斋。斋各训导一人。后省为州三人。县二人。再省为一人。府学亦如之。
设会考府。以总理事务廉亲王、怡亲王、大学士马齐、吏部尚书隆科多主之。
专司各省事件。及一切奏销钱粮。设左右二司郎中、员外、主事等官。时以谅阴故创立。
传皇太后懿旨。封侧福晋年氏为贵妃。李氏为妃。格格钮氏为妃。宋氏、耿氏为嫔。
先朝总管太监梁九公自缢于景山。
九公幼侍圣祖。与魏珠俱加信用。朝臣多相交结。后以犯法。年老宽恩。拘系景山。畏罪自尽。上念其勤劳。特加轸恤。给银发丧。
己巳。上率诸王大臣恭奉册宝。上圣祖仁皇帝尊谥于梓宫前。诏告天下。推恩有差。
礼部议奏。前三日致斋。前一日遣官各一员告祭天地、太庙、社稷、奉先殿。礼部、太常寺官于梓宫前设册案于香案左。设宝案于香案右。再设一案于东。鸿胪寺官于太和门外正中并设二案于阶上。册案在左。宝案在右。銮仪卫官设彩亭二座次太和门阶下。册亭在前。宝亭在后。礼部堂官二员预捧绢册宝连匣奉安于各彩亭内。行一跪三叩头礼退。执事大臣二员自内院捧香册香宝连匣奉安于各案上。行一跪三叩头礼退。礼部堂官奏请皇帝更服御太和门。于册宝案前立。赞引官奏就位。皇帝行一跪三叩头礼。王以下大臣官员俱随行礼毕。赞引官奏跪。皇帝跪。众随跪。典仪官奏进册。诣册案前。将香册匣恭捧跪献。皇帝阅册。典仪奏进宝。诣宝案前。将香宝匣恭捧跪献。皇帝阅宝。供献毕。皇帝兴。东立西向。大学士二员诣册宝案前。各行一跪三叩头礼兴。恭捧册宝由正中升。下奉安于各彩亭内。行一跪三叩头礼退。校尉兴。彩亭前列御仗二对引行。皇帝升舆还宫。自亲王以下入八分公以上先于协和门外两旁照翼排立。俟册宝彩亭至。俱跪。候过随行。民公侯伯以下满汉文武大臣及四品以上官员。预于景山东门外照翼排立。俟册宝彩亭至。俱跪。候过。在后随行。册宝彩亭由景山东门入。至寿皇殿大门外。御仗彩亭至。礼部堂官二员诣彩亭前。行一跪三叩头礼。将绢册绢宝连匣自彩亭内捧出。先入寿皇殿。奉安于各案上。行一跪三叩头礼退。大学士二员诣彩亭前。行一跪三叩头礼。恭捧香册香宝连匣礼部堂官二员前引。捧册在前。捧宝在后。由中门中路入寿皇殿。奉安各案上。行一跪三叩头礼退。梓宫前点香烛。供果品十二色。诸王大臣官员俱穿素服行礼。　
#是日。将大行皇帝卤簿仪仗全设。礼部堂官二员于殿中左扇内奉安册宝于东边案上。行一跪三叩头礼。出立于檐下之东。恭请皇帝拜褥铺于行礼处。已交午时。礼部堂官奏请皇帝升舆。至寿皇殿大门外东墙角边降舆。赞引官、对引官迎导皇帝从大门东门入。进殿东扇内。至中向上立。鸿胪寺官引和硕亲王以下入八分公以上由大门东西门按翼进至阶下立。民公侯伯以下满汉文武四品官员以上在大门外按翼排立。赞引官奏就位。皇帝就拜位立。奏上香。皇帝举香上炉内。奏跪叩兴。皇帝行三跪九叩头礼兴。
#随行礼毕。赞引官奏跪。皇帝跪。众随跪。典仪奏进宝。大学士诣宝案前。将香宝盘恭捧由左边跪献。皇帝受宝献毕。将宝授于右边礼部堂官跪接。兴。恭捧宝陈于宝案上。行一跪三叩头礼退。典仪奏宣册。宣册官诣册案前跪。将绢册连匣捧出宣毕。恭捧册陈于册案上。行一跪三叩头礼退。各兴。典仪官奏跪。皇帝跪。读祝官先跪。众皆跪。读祝官读祝文毕。捧祝文进跪奉安于盛帛匣内。行一跪三叩头礼退。赞引官奏叩兴。皇帝行三叩头礼兴。
#随随行礼毕兴。典仪官奏行初献礼。献爵侍卫献酒于供案之中。典仪官奏行亚献礼。侍卫照初献礼献酒于供案之左。典仪官奏行终献礼。侍卫照亚献礼献酒于供案之右退。赞引官奏跪叩兴。皇帝行三跪九叩头礼兴。
按翼从东西两门出各散。次日颁诏布告天下。　按仪注内多有错落遗漏。俟考。　#随行礼毕。兴。典仪官赞恭送祝帛册宝诣燎位。捧绢册绢宝官、捧祝帛官各诣供案前。行一跪三叩头礼。将绢册绢宝捧起盛正中左扇进送燎位。时赞引官导皇帝避于东边。鸿胪寺官引诸王大臣官员避于西边。俟祝帛册宝过。仍复位立。焚册宝祝帛半。典仪官奏礼毕。赞引官、对引官同导皇帝从原进门出至阶下舆处。皇帝升舆还宫。
是月丙辰有圣祖仁皇帝神牌入庙之诏。未详所入何庙。查礼部祀主于庙之文。成礼于干清宫。俟山陵安奉后。此主入奉先殿欤。考世祖崩时。曾有寿皇殿迎主入干清宫。因诏遗不敢妄登。
庚午。上率诸王大臣恭奉册宝。上仁寿皇太后尊号于太后宫前。诏告天下。恩赦有差。
谕五城御史资送山东、河南饥民回籍。
资送之制。每遇春时。日给口粮。载以舟航。达之原籍。后各省每遇灾黎就食及春。必敕大吏治其事。
署直隶巡抚赵之垣罢。以守道利瓦伊钧为巡抚。西安守桑成鼎为守道。
之垣官户部郎中。圣祖令代理直抚。以清伊叔宏燮未完事件。至是奏助旱饷三十万两。图实授。上以勒索属官所致。令补宏燮亏空。回籍仍敕总督年羹尧严束之。而羹尧所荐之利瓦伊钧、桑成鼎、川东道胡期恒、临洮守王景灏、成都守刘世奇同日推抚布官。
改古北口总兵为提督。马兰峪副将为总兵。
上以陵寝重地。资其弹压。马兰峪在遵化。
加川陕、江南总督兵部尚书衔。着为令。
上以川督统理三处巡抚。控制番羌。江督统理三处巡抚。地连江海。地阔兵多。加以重衔。便于经理。
春三月庚戌朔。
传皇太后懿旨。封皇弟允祹母为贵妃。允（礻我）母嫔晋为妃。余封嫔、贵人有差。
令督抚幕宾果效力尽心。奏明授职。
上谕。今之幕宾即古之参谋记室。凡节度、观察皆征辟幕僚。功绩果着即拜表荐引。其仿古行之。乾隆元年。兵部右侍郎吴应宗请督抚设七品幕职二员。两司设八品记室二员。府州县设九品掾司一员。以仰体此意行之。
广东道监察御史向日贞请复刊乡会录呈进。
康熙乙未科改为红本进呈。只殿试文武登科录内载御制策题仍刊刻。日贞请自今科为始。乡会录照旧刊刻。以昭圣治。从之。　
试录明制也。主司作前后序文。内载场中执事官职、考官、举子姓名、乡贯、三场全题。每题主司拣取士子文作为程文载入。自万历代不禁主司刻程。只录举子文各一首进呈。会试同。
戊戌。仁寿皇太后万寿圣节。百官表贺。
礼部奏。是日太后御宫座。皇上率和硕亲王以下入八分公以上内大臣、侍卫、大学士行礼。所有宫门外齐集未入八分公及民公侯伯以下有顶带官员以上随班行礼。皇后率贵妃、妃、嫔、公主、王妃、格格、大臣妻行礼毕。将诸王所进桌张羊只大设筵宴。奉懿旨停止一次。国制。皇太后圣诞。请太庙后殿四位皇帝神主于奉先殿祫祭。前期一日遣官告祭。后殿神主追王四祖也。奉先殿在禁内。所祀太祖以下帝后咸在。大臣妻皆满洲命妇。汉人不与。凡朝贺同。　按奉先殿建于明洪武三年。在干清宫左。以奉神御。每日焚香。朔望荐新。节序及生辰祀用常馔。行家人礼。今每月荐新。会典载正月鸭蛋。二月雲口菜、茼蒿菜。水萝卜。三月黄瓜。四月鸡、茄子、葴菜。五月鹅。六月西瓜。七月雉。八月野鸡。九月鸿雁。十一月银鱼。十二月活兔。十月未详。　又按后殿神主疑即奉先殿之后殿。未便自太庙迎主入宫也。俟敬考。
敕前安藏功。封太保川陕总督兵部尚书年羹尧为三等公。
是月。进隆科多、马齐、年羹尧太保阶。登极恩也。
部议。康熙十三年。以抚远大将军图海剿平察哈尔布尔尼。又克定平凉。诏封为三等公。宜将年羹尧照此例封爵。按康熙十二年。辽东元裔部落希尔根叛。以多罗信郡王为抚远大将军。大学士图海为副将军。讨平察哈儿。献俘阙下。十五年以图海为大将军。平定庆阳、固原等地。部议封海为二等侯。有旨封三等公。将军张勇进爵靖逆侯。提督王进宝进奋威将军。总兵孙思克进凉州提督。察哈儿其部落名。希尔根忒其酋长。平凉、固原等地乃所窃踞。且蔓延至四川保宁诸处。
附遣将郊劳之仪。康熙十三年正月。上命信郡王为大将军。是日。卤簿大驾全设。出征王及各官俱征服齐集午门外。王以下文武各官俱蟒服于常朝处齐集。内阁大臣设颁给符印于太和殿外末旁黄案上。鸿胪寺官引王、贝勒、贝子、公等至太和殿丹陛上排立。文武各官在丹墀内分翼排立。次引出征王至丹陛上。出征各官至丹墀内仪仗末排立。礼部堂官奏请上御太和殿。作乐。升座乐止。銮仪卫官赞鸣鞭。阶下三鸣鞭。鸿胪寺官赞跪。出征王及各官皆跪。大学士捧所设黄案上符印授王。王跪受。转授出征内阁官。鸣赞官赞行三跪九叩头礼毕。鸿胪寺官以次引王、贝勒、贝子、公等进太和殿内。都统以下夸兰大以上在丹陛上。参领等官在八旗班首分翼序立。赐茶毕。上御中和殿。卤簿大驾向堂子排设。出征王及诸王、贝勒等在金水桥。文武各官在午门外常朝齐集处。贝子、公、镇国将军、都统、尚书等官及辅国将军、前锋统领、护军统领、副都统在东长安门外。俱分翼排立。礼部堂官奏请上诣堂子行礼。王以下各官候驾至跪送。出征王及诸王、贝勒、都统、尚书等官、出征副都统以上各官俱随驾诣堂子上香毕。礼部堂官导上至拜位立。王、贝勒等及大臣、侍卫俱依次排立。鸣赞官奏跪叩兴。上行三跪九叩头礼。王等皆随行礼毕。次吹螺于兵部。排设纛前行三跪九叩头礼
【 不赞。】
 毕。驾出作乐。进东长安门。至天安门外桥前。卤簿大驾向官排立。乐暂止。上出西长安门送行。出征王以下副都统以上俱佩弓矢上马随行。候上驻马时。出征王趋马前过。上驻马视出征王起行毕。还宫。作乐。午门外齐集各官候驾至跪迎。驾过皆还。其出征王及各官行至列兵处。礼部设帐幄。光禄寺备茶。内大臣、礼兵二部堂官送茶。饮毕。鸿胪寺官前导望阙行礼毕起行。　
其后遣将如前仪制。多不诣堂子行礼。不亲送。大将军出午门。遣内大臣出西长安门往送。其送茶礼仪同。　
二十一年贝子大将军等平吴世璠凯旋。上幸芦沟桥往迎。是日卤簿大驾全设。王等常服于常朝处齐集。都统、满大学士、尚书、精奇尼哈番。副都统、侍郎、阿思哈尼哈番等官以上常服于西长安门齐集。文武各官于午门外齐集。礼部堂官奏请上出宫。作乐。王以下文武各官俱于各处齐集。跪候驾过。王以下侍郎、阿思哈尼哈番以上俱随驾行。上由西长安门出宣武门。汉大学士、尚书、侍郎等官预赴行宫具蟒服候驾至跪迎。上至芦沟桥行宫驻跸。司礼监设黄幄御座。礼部设青幄。工部立下马红旗。兵部设八旗护军纛及号螺。次日黎明。礼部堂官奏请上升舆。王等及大臣、侍卫俱齐集行宫前。蟒服随行。驾至红旗处吹螺。鸿胪寺官引凯旋大将军各官于红旗内跪。汉大学士、尚书、侍郎等官于红旗外跪。候驾过。上降舆。礼部堂官导上诣纛前立。鸿胪寺官赞排班。班齐。礼部堂官跪奏排班毕。上率王以下各官、凯旋大将军以下各官拜天。行三跪九叩头礼
【 不赞。】
 毕。上御黄幄升座。停吹螺。鸿胪寺官引王等各官于各翼青幄下排立。引凯旋大将军及各官排班。鸣赞官赞行三跪九叩头礼毕。赐茶。各行一跪一叩头礼。大将军及各官于各翼班首坐。其有功兵丁在各官班后坐。赐茶毕。谢恩。礼部堂官奏礼毕。上出黄幄升舆。吹螺。驾过螺止。上还宫乐作。午门外齐集各官跪候驾过。乐止。众皆退。此大礼不常行。因特志之。
复宗室普照辅国公爵。
追封先师孔子五世祖木金父为肇圣王。高祖祈父为裕圣王。曾祖防叔为诒圣王。祖伯夏为昌圣王。考叔梁纥为启圣王。启圣祠改为崇圣祠。
上谕。五伦为百行之本。惟天地君亲师。人人所至重者。而天地君亲之义。又赖教以发明。自古师道无过孔子。皇考崇儒重道。迈绝千古。凡所以推崇孔子者。典仪靡有不备。朕蒙皇考教育之恩。自幼读书。以心景仰。更加推崇。固无可增加。是以礼部追封孔子之上五代。今部议追封公爵。宋真宗加封启圣公为齐国公。元寻加封为启圣王。至明嘉靖时。以王位犹属臣职。改崇至圣先师孔子。父为启圣公。朕以王公皆尊爵。而王号攸隆。以上五代可封王爵。　
初。微子封于宋。子卒。传弟思行号微仲。仲生宋公穆。穆生丁公申。申生德公井及襄公照。照生弗父何。逊国于弟厉公何。世为宋卿。何生宋父周。周生世父胜。胜生正考父。考父生孔父嘉。五世亲尽。别为公族。始以孔为氏。一曰。孔父者生时所赐姓也。嘉生木。木生睪夷。
金父、祈父皆字也。睪一作皋。至防叔则避华氏之乱而奔鲁。先师孔子周敬王四十二年鲁哀公诔为尼父。汉平帝元始元年谥褒成宣尼公。和帝永元四年封褒尊侯。后魏孝文帝太和十六年改谥文圣尼父。后周静帝大象二年封邹国公。隋文帝赠先师尼父。唐太宗贞观二年升为先圣。十一年尊为宣父。高宗显庆二年复尊为先圣。干封元年赠太师。武后天授元年封隆道公。玄宗开元二十七年谥文宣王。南向坐。前用古礼坐向东也。宋真宗大中祥符元年谥元圣文宣王。五年改至圣文宣王。元成宗大德十一年加大成至圣文宣王。明世宗嘉靖九年改称至圣先师。易以木主。立启圣公祠。本朝世祖顺治二年定圣号为大成至圣文宣先师。十四年改从嘉靖时旧称。　
明嘉靖时大学士张璁之议谥号也。引邱浚之言曰。宣之为谥。不过圣善周闻。不足为圣人轻重。自古谥号未闻有喻言者。大成之言出于孟子。于圣德无谓。敢请并去大成文宣字。圣像设于唐开元八年。宋崇宁四年用冕十二旒服九章。大观四年执镇圭。明洪武十四年建太学祀以神主。而天下未及改正。自嘉靖以木主代像。天下皆改易。惟扬州府县两庠藏像于复壁中。康熙初重修。因出而更新之。及乾隆二年复修佑圣庙。圣像及四配十二哲遗容塑绘。为附志其原起。按曲阜圣庙。其塑像本未毁。及后大成殿灾。其另塑与否俟考。
丙午。上舁送圣祖仁皇帝梓宫赴景陵奉安享殿。
梓宫启行时。谕沿途官员止迎接梓宫。俟回銮时再接驾请安。又谕礼臣。明季帝王皆不亲送梓宫。故令亲王捧神主回京。朕既亲往。若不躬捧神主而归。于心何安。俟山陵事竣。礼成。亲捧主回京。途中下站奉迎之处一众详议具奏。景陵、孝陵、昭西陵、孝东陵皆在遵化昌瑞山。孝陵为世祖陵。昭西陵为孝庄文皇后陵。孝东陵为孝惠章皇后陵。至福陵为太祖陵。在奉天城东二十里天柱山。昭陵为太宗陵。在奉天城西北十里隆业山。二山顺治八年封附享北郊。永陵追王四祖陵。在兴京开运山。亦附享北郊。享殿名启运。□皆曰隆恩。
夏四月庚戌朔。
壬子。上祭圣祖于享殿。奉太后车驾回銮。命贝子允禵留驻汤山。
梓宫奉安后。上欲留数日。群臣奏。现奉太后车驾在此。必日增悲痛。遂次日祭毕回銮。乾隆二年三月今上亦欲留泰陵数日。庄亲王等引前事。且言。礼曰既莫反而卒哭。又曰既反哭。主人与有司视虞牲。有司以几筵设奠于墓左。反日中而虞。安奉既毕。原无复居住之文。前代帝王亲送梓宫者少。亦无成宪可稽。从之。
癸丑。上净发。
国制。八旗服丧以不薙发为尽礼。即莫外薙。凡官于外而殁。或留滞不能还。还京则家人有留发致挽髻者。　
外省八旗驻防之兵丁身故。每用火化骨殖。及其妻子携解回京。归其故旗。妻或另配。俗谓之寡妇兵。家人亦不薙发以待葬。盖八旗皆隶京师。外省特遣驻于一时。无子孙永留之例。并禁在驻防处置坟茔田产也。汉军同。
乙卯。上进大内。
群臣请御门听政。以梓宫未奉安地宫。不允。
免各省钱粮解部随平羡银。
总理户部三库事务怡亲王允祥奏。各省解到地丁盐课关税钱粮。自康熙五十七年至雍正元年三月。共收随平银三十七万六千七百余两。未解银二万四千七百余两。乞将前解随平银并饭食银俱作正项开销。嗣后停止解进。上嘉纳之。
逮贝子允禵家人雅图、护卫孙泰、苏伯、常明永远枷示。
上送梓宫时。传问贝子家人。向日贝子在军。闻有吃酒行凶之事。回奏并无。上怒。拿送刑部。永远枷号。伊等之子年十六岁以上者皆枷。　
又天津监生徐兰在贝子府教阿哥书。亦以其人不端。逐还原籍。交地方官收管。
除山、陕乐籍。
浙江道监察御史年熙条奏。山陕乐户沉沦丑秽。无由自新。王大臣议。压良为贱。前朝弊政、我国家化民成俗。以礼义廉耻为先。似此有伤风化之事。亟宜革除。使数百年相沿陋习一旦廓清。并通行各省一体遵依。从之。年熙字用晦。羹尧之长子。以辛卯举人捐授副使。上登极。擢御史。后不详所终。一云改名德柱。先卒。
免江南江苏等府积欠康熙十八年至五十年
【 一作五十四年】
 地丁银七百二十九万六千两有奇。米豆四十三万七千二百余石。芦课十九万二千七百余两。大学士王顼龄等表谢。
上以户部所奏江南积欠三疏虽非恩诏应免之项。但恐累穷民。尽行蠲除。　按米豆芦课皆不在免例。此旷典也。
追封皇太后曾祖额尔根、祖一等阿思哈尼哈番兼佐领额参、父护军参领魏武俱为一等公。妻一品公夫人。以武子白启袭。
礼臣奏额尔根为本朝旧族。太祖时抚育禁庭。视同子姓。额参历事三朝。军功茂着。魏武天挺秀杰。笃生圣母。宜加峻秩。以协美章。　
白启后为散秩大臣。称舅舅。驻景陵。
赐王公怡亲王允祥、隆科多、马齐、年羹尧御书额。
怡亲王额曰藩式宗英。隆曰世笃忠贞。马曰朝之隽老。年曰青天白日。
上朱批安置贝子允禟谕旨。封付年羹尧回任。
和硕庄亲王博果铎薨。以子宏裕袭。
诏给牛犊羊酒二次。致祭二次。给造坟田衙门银五千两。按皇弟允禄亦为庄亲王。未详封号从同之故。俟考。
礼臣进躬迎神主礼仪。
议得圣祖仁皇帝梓宫奉安地宫礼毕。设黄幔于享殿前丹陛之上。享殿内设宅奉神主。宝座前设供案。又前设香案。俱南向。设皇帝神位于香案之内。北向。设点主案于香案之东。西向。上安主椟。至吉时。皇上素服。太常寺堂官导引由隆恩门东门入。□正面东阶入东扇。至中间北向正面立。内务府官一员启椟捧主出安奉案上。满汉大学士各一员诣点主案前。行一跪三叩头礼兴。西向点主退。内务府官恭捧神主跪安宝座。行一跪三叩头礼退。太常寺官引皇上就拜位。行读文致祭礼如时享仪。诸王以下文官五品以上、武官四品以上俱素服随班行礼焚祝帛毕。太常寺官一员向上跪。奏请圣祖仁皇帝神主升舆。请太庙升祔。太常寺官引皇上诣宝座前。行一跪三叩头礼。恭捧神主升舆。太常寺堂官、大学士导引由中扇以至丹陛上。奉神主安置黄舆内。行一跪三叩头礼兴。退避东次。校尉舁舆行。前张黄盖。列御仗二对。侍卫前导。由隆恩门中门出。皇上随行。至隆恩门外奉舆随行。途次按程置黄幄。供奉神主。仍朝夕奠。照钦天监选择九月初四日升祔吉期。按日分为三站。九站。第四日还京。前三日致斋。遣官以升祔日期致告天地、太庙、社稷。前期一日。皇上先还京恭候。奉迎神主。是日黎明。随从诸王、贝勒、大臣官员俱朝服。随神主入朝阳门。在京满汉文武大臣官员俱朝服于大清门外齐集。跪候神主过随行。皇上率诸王、贝勒、贝子、公等于端门外朝服恭迎神主入太庙行升祔礼。其点主及升祔仪。届期详察会典具奏。　按题主于神字下空点处用石青填题。而地宫石床上亦有神位。所题者太庙之主、奉先之主。世祖之丧。升化之时即题主。恭奉干清宫择日升祔太庙奉先殿。今似止以太庙之主言。侯者王□□故字填以青。
奉天府丞唐执玉请增满洲、蒙古、汉军入学额数。
奉天学政改属府丞兼理之。满洲、蒙古原额六名。增四名。汉军原额三名。增二名。　
二年八月再广奉天府学民籍原额七名。增五名。满洲、蒙古增一名。汉军增二名。锦州府学原额四名。增二名。　
执玉之请。以准上三旗包衣佐领子弟皆得考试进取。则额少人多也。未详包衣子弟从前皆不与制科。抑在奉天有不同欤。顺天入学额。满洲六十名。汉军二十名。
令监关差笔帖式停其差遣。应得分银交内务府广储司库。
往例。旗员外任督抚、织造、关盐等差。皆有笔帖式从行。以通晓汉文。而实则幕客专之。诚冗员也。
谪湖广粮储参议程镰效力军前。
镰与乐谦前为御史。亦列名保废东宫复立。故谦亦甫命督学顺天。与镰俱谪。未详圣祖时二人得留之故。
诏直省督抚确举孝廉方正以应诏。
上谕。恩诏内有每府州县各举孝廉方正之士暂赐六品顶带荣身以备召用一条。数月未有所闻。岂通都大邑之中。海澨山陬之远。遂无潜修砥操克称俊乂可应诏者。诚恐有司怠于采访。殊负殷殷延揽之至意。诏直省督抚速遵前诏确访举奏。
命内阁侍读学士田文镜赈济山西平定、寿阳等地。
追封都统善寿为辅国公。
封怡亲王世子弘昌为固山贝子。
丁卯。上允诸臣再请。始御门听政。百官朝服行礼。
凡御门听政。设御榻于干清门之正中。章奏案于御榻之前。部院大小官员每日赴午门齐集。候辰刻由中左门进至便右门。该值侍卫转奏。候传进奏。值两侍卫随诸臣俱至干清门丹墀东旁西向排立。起居注满汉官于丹墀西旁东向立。上御门升座。侍卫从丹墀下石栏旁东西排立。起居注官由西阶升至帘下侍立。部院大小官员挨日轮班。依次由东阶升上。堂官捧举奏章先诣案前跪置毕。转至东阶西向跪奏。如应用绿头牌启奏事宜。亦由堂官捧至御前西向跪奏。各官俱照品级跪于堂官之次。每一衙门奏毕。各官仍由东阶照品序退。次一衙门进奏如前仪。其进奏次序。吏户礼兵工五部、理藩院、都察院、通政司、大理寺轮班先后进奏。若宗人府奏事在各衙门之先。太常寺、光禄寺、鸿胪寺、国子监、钦天监奏事在礼部之后。督捕、太仆寺奏事在兵部之后。五城奏事在都察院之后。内阁、翰林院、詹事府奏事在各衙门之后。九卿有会奏公本。科道有条奏事宜。亦在各衙门之后。刑部奏事则在第三班。各衙门奏事毕。各依次随侍卫由后左门出。内阁学士所奏本章。如有折本事宜。大学士、学士面奏请旨毕退。上还宫。
</div>
    <div class="pagination">
<a href="永宪录_page5.html">上一页</a><a href="永宪录.html">1</a><a href="永宪录_page2.html">2</a><a href="永宪录_page3.html">3</a><a href="永宪录_page4.html">4</a><a href="永宪录_page5.html">5</a><span class="current-page">6</span><a href="永宪录_page7.html">7</a><a href="永宪录_page8.html">8</a><a href="永宪录_page9.html">9</a><a href="永宪录_page10.html">10</a><a href="永宪录_page11.html">11</a><span>...</span><a href="永宪录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
