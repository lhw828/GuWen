<!DOCTYPE html>
<html>
<head>
    <meta charset="UTF-8">
    <title>建炎以來朝野杂记 - 第 27 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以來朝野杂记 - 第 27 页/共 34 页</h1>
    <div class="content">　　寿皇命从官议择监司郡守
淳熙初孝宗尝赐侍从官手诏曰凡监司郡守欲尽加精选但恐才能应选者少而资格合入者多如此则又有淹滞之叹二者当如何卿等可议定来上赵温叔为礼部尚书兼给事中与同列上议请择第二任知县以上有课绩者许其作郡其初任通判以上许其作监司第二任通判以上许其作职司庶几资格稍 人法并用其或资任虽高才能无取者自依近制或畀禄或处以参议通判自无淹滞之叹侍从台谏两省皆天子之识擢以自助者若令于知县资序以上岁荐堪充郡守者若干人于通判资序以上岁荐堪充监司者若干人仍用汉朝杂举之制明言有何政绩有何才术或共为一奏或各为之三省许加察焉有阙则以次除授否则置之纵未尽善 亦十得六七矣或有请托容私仍望检照前后荐举条令严为之法诏令侍从台谏两省官参照资序差格不以内外杂举监司郡守各五人保举官及五员以上列衔共奏明言所举人有何政绩才术堪任何等监司帅府大小州郡差听上下半年奏举中书省置籍三省更加考察取旨初进呈上曰荐举本欲得人又恐千求请托即长奔竞之风龚实之等奏天下事未有无弊虽三代良法久亦不免于弊今陛下既欲精选监司郡守非荐举何由知之上曰若令杂举则须众论佥允庶几近公况又经中书考察而后除授亦足以见朕于人材博采遴选如此非苟然也遂降是命三年四月戊寅降旨然自温叔为侍从以至秉政前后六年亦卒不能行其言云

　　史文惠以直谏去位
隆兴初龙大渊除枢密都承旨刘汝一为谏长累疏论其漏禁中语上不乐汝一以此罢谏议大夫又罢工部侍郎又罢建宁府又罢祠而史丞相适以与张魏公和战之议不同力请免相然当时之论以为避大渊权势而去也故王元鉴为谏长为上言史浩以龙大渊避权引去大渊之势遂昂 史公为相纔百余日耳汝一之罢建宁也实自内批出给舍黄通老马德骏封还录黄上大怒再批刘度党附欺罔可依已降放罢指挥施行时二年春矣后二十余日通老亦坐缴骏修吉等赐田指挥放罢自是史公不召者凡十三年及淳熙再相适枢密都承旨王抃建议以殿步二司军多虚籍请各募三千人充之已而殿前司辄捕市人城中骚动号呼满道被掠者多斩指以示不可用军人怙众因夺民财史公闻知即飞奏释所捕而执军民之讙呶者送诏狱上闻有旨目下诏降奉国军节度使殿前都指挥使王友直为武宁军承宣使而命抃暂权殿前司公事五年十二月十五日乙卯也狱既上有旨皆从军法施行时十一月七日丙寅矣史公见上曰此未得其平当原其情而别其轻重上曰如之何则可史公曰诸军掠人夺货以至于哄则始衅者军人也固当以军法从事若市人陆庆童特与之抗 耳可同罚乎且民有常刑恶可一律行军法哉必不得已流之可也上大怒不可史公曰陛下惟惧军人怨咨故欲一其罪以安之夫民不得其平其言亦可畏等死死国可乎是岂军人语上愈怒曰然则比朕于秦二世也执政皆失色流汗史公复进曰自古民怨其上者多矣时日曷丧予及汝皆亡岂惟奏时为然上拂袖而入赵温叔时为参知政事退奏疏曰招军一事区处独断轻重缓急无不得宜推此以往恢复不足办也臣不胜心诚悦服之至然适闻圣谕推军人之最重者明正典刑固当如此然不知以何者为重乎若以拖拽为重则彼曰本为国家招军也必将有词臣闻昨有军人入保正家伤人掠财纵火焚薪又逼乱其妇女宜推其尤者肆诸市朝则以劫掠得罪谁敢不服至于百姓之陵践军人者亦不可不兼行为政不可偏适闻圣谕详矣奏入上甚悦乃诏陆庆童本非被拖拽人辄用柴棒助谢六三殴打军人扇鼓百姓陆庆童与军人秦忠杨忠并令大理寺依军法施行其余作闹军人令殿前司斟酌轻重从军制施行见禁百姓并日下疏放谢六三令临安府从杖罪断遣王友直再降宜州观察使信州居住先是史公以衰病丐免且面荐温叔自代上慰留之时六月二十四日也九月史公复请候过会庆节去位是月十九日上留温叔面谕之已呼温叔为丞相矣比陆庆童断旨下乃上章称疾求罢八月丁卯以后洋街赵密故第赐史公是日神勇军统制官孙安祖策选锋权统制官牛遇马军统制官常丙以下至正副准备将三十一人追停降罢有差而工部侍郎兼知临安府赵磻老以失于弹压又不能收捕首先聚众作闹之人亦放罢后三日送饶州居住史公既押入不肯视印温叔偕执政王季海钱师魏就其阁见之史公逡巡不肯居主位温叔乃入奏乞遣中使到堂宣谕史公视事史公坚求去十五日甲戌拜少傅节度使复以京祠兼侍读后三日温叔乃越次拜右丞相云

　　叶正则论林黄中袭伪道学之目以废正人
淳熙十五年六月丙子三省进呈兵部侍郎林栗奏臣伏见已降指挥朱熹除兵部郎官日下供职而熹乃敢自陈私计非便只欲回就江西提刑已受省札不复赴部供职四司郎官厅印记不肯收受推出门外令送长贰厅缘长贰厅不合管郎官厅印记且再令送还仍加镌谕既能出入宫门上殿奏事并 诣宰执台谏即乘轿入部供职良不为难兼官司印记难以弃掷在外虑有去失朱熹坚执不从臣为贰卿不能率属致其偃蹇拒违君命实负惭惧所有印记无所归着不免令四司人吏抱守终夕至于达旦熹本无学术徒窃张载程颐之绪余以为浮诞宗主谓之道学妄自推尊所至辄携门生十余人习为春秋战国之态妄希孔孟历聘之风绳以治世之法则乱臣之首所宜禁绝也 熹邀索高价妄意要津傲睨累日不肯供职其作伪有不可掩者陛下爱惜名器久次当迁郎官者只令兼权其视郎选亦不轻矣而熹乃轻之兵部郎官本系与宗正计衡兼权以熹之故移计衡于都官而以兵部处熹所以待熹亦不薄矣而熹乃薄之臣窃惟职司者朝廷之纪纲熹既除兵部在臣合有统摄乞将熹新旧任指挥并且停罢先是朱文公既除兵部郎官以脚疾发动申尚书省乞假候痊安日供职故林有是劾及进呈上谓其过当而大臣畏林之强莫敢深论太常博士叶适独上封事辩之大略以为考栗之辞始末参验无一实者至于其中谓之道学一语则无实最甚 自昔小人残害善良率有指名或以为好名或以为立异或以为植党近忽创为道学之目郑丙唱之陈贾和之居要路者密相付授见士大夫有稍务洁修麤能操守辄以道学之名归之殆如吃菜事魔景迹犯败之类往日王淮表里台谏阴废正人 用此术栗为侍从就其寡浅无以达陛下之德意志虑孚信于下而更袭陈贾郑丙密相付授之说以道学为罪文致语言逐去一熹固未甚害第恐自此游辞无实谗口横生善良受祸无所不有伏愿陛下正纪纲之所在绝欺罔于既形摧抑暴横以扶善类奋发刚断以慰公言国家之本孰大于此于是胡侍御晋臣乃劾林罢之林为人清介而性褊忿干道中为太常少卿六年正月五日以北使来贺正旦当宴紫宸殿会左相陈正献公之从兄为浮屠者死前一日讣至陈公以状申尚书省乞依条式假又入札子乞免赴大宴御笔批依继而右相虞雍公为陈公言先太师之丧僧兄既以浮屠氏之教绝服矣今反为之服又欲废朝廷大朝会之礼其可乎若情所不免只可于私家易服致祭不作歌乐少闲不免奏取圣裁及进呈毕虞公具奏上乃谕陈公令赴宴而林与陈公有连不以为是宴罢之夕遂以书责陈公失礼陈公即引疾在告上奏待罪虞公亦上奏劾林诡正沽名乞明寘典刑以为不靖者之戒乃除直宝文阁知湖州然其后伪学之禁实权舆于此云

　　开禧去凶和敌日记
开禧三年十一月二日甲戌御笔韩冑久任国柄麤罄勤劳但轻信妄为辄启兵端使南北生灵枉罹凶害今敌势叵测专以首谋为言不令退避无以继好息民可罢平章军国事与在外宫观陈自强阿附充位不恤国事可罢右丞相日下出国门先是金人既有缚送首议用兵贼臣之请冑怒复欲用兵中外大惧礼部史侍郎弥远时兼资善堂翊善乃建去凶之议甚秘人无知者久之得密旨乃以告钱参政象祖李参政壁至是皇太子荣王入奏遂有此旨仍命殿前司中军统制权主管本司公事夏震选兵三百防护冑别选兵二百守其府门钱参政欲奏审史侍郎夜往其府趣之李参政亦言恐事留或泄乃已三日乙亥冑入朝至太庙前震呵止之其从者皆散护圣步军准备将夏挺以帐下亲随三十四人拥冑车以出中军正将郑发王斌引所部三百执弓鎗刀斧护送至玉津园侧殛杀之宰执至漏舍震报冑已押出钱参政探怀中堂帖授自强曰有旨丞相罢政自强即上马二参政赴延和奏事遂以窜殛冑事牒报对境又令殿前司遣长队五百人赴省前弹压上欲擢史侍郎枢筦固辞乃命钱参政兼知枢密院事李参政兼同知枢密院事是日礼部%尚书泾除御史中丞吏部雷侍郎孝友除给事中王着作居安除左司谏晚召章直院良能直学士院四日丙子冑自强并罢为醴泉观使李参政进呈改自强提举洞霄宫特进在外无充观使者五日丁丑三省以资目 遗二宣抚二制置十都统告以上意殿司三将各进五官赐银百两士卒官赏有差亲随三十四人各两资钱四十千官兵三百人各一资钱二十千而震再迁福州观察使主管殿前司公事是日始责冑为和州团练副使郴州安置自强追三官永州居住苏师旦杖脊刺配吉阳军行%中丞章疏也雷给事封还录黄六日戊寅诏冑改送英德府安置自强责授武泰军节度副使依旧永州居住是日又诏冑除名勒送吉阳军自强送韶州并安置行王司谏章疏也七日己卯史侍郎除礼部尚书中丞给事又论师旦当正典刑诏处斩令广东宪臣 其刑是日临安府申冑已行身故诏本府收殓瘗于其家先茔之显亲报慈寺九日辛巳北同知自通奉大夫提举临安府洞霄宫除资政殿学士知建康府十五日丁亥李参政罢初命除职与郡后二日复降两官送抚州居住行殿中侍御史章疏也是日%中丞除签书枢密院事十六日戊子立荣王为皇太子十二月二日乙巳丘资政为江淮制置大使十日癸丑金人陷随州二十日辛酉钱参政为右丞相兼枢密使二十一日壬戌%签枢雷给事并参知政事新除吏部林尚书大中签书枢密院事二十三日甲子杨太尉次山除使相赐玉带二十四日乙丑史尚书除同知枢密院嘉定元年正月十二日壬午监登闻检院王 自河南通书回持北行省牒赴三省枢密院求函首十五日乙酉诏侍从两省台谏集议先七日台谏已有请诏答从重施行后四日再请御笔以未欲轻从答之十六日丙戌台谏三请御笔付三省枢密院详议将上二十二日壬辰史同知迁知枢密院事三月四日癸酉承事郎毛自知降充殿试第五甲仍夺第一人恩例以首论用兵也十九日戊子复秦桧官爵赠谥二十日己丑王 自军前再还行在二十一日庚寅诏侍从两省台谏赴都堂详议限一日闻奏  与金人议以函首易淮陕侵地故也于是议者皆言和议重事待此而决则奸凶已毙之首又何足惜二十二日辛卯有旨依奏二十三日壬辰降黄榜下临安府两淮荆襄四川晓谕二十四日癸巳宰执咨目谕诸路安抚制置等以函首事二十六日乙未临安府遣东南第三副将尹明斲冑棺取其首送江淮制置大使司二十八日丁酉通谢使许在燮辞朝四月十八日丁巳自强责词过门下倪给事思不书黄十九日戊午自强再责复州团练副使雷州安置籍没家财六月二日庚午金人归大散关三日辛未归隔芽关又归濠州五日癸酉陈自强卒于广州诏许归葬七日乙亥%参政罢行御史中丞章疏也十六日甲申林签枢薨于位二十四日辛卯史知院兼参知政事七月十六日癸丑江淮大使丘资政除同知枢密院事十七日甲寅通谢使回入国门八月四日辛未北同知薨于江阴之里第十四日辛巳礼部娄尚书机除同知枢密院事吏部楼尚书钥除签书枢密院事九月二日已亥金国谕成使完颜侃等入见二十二日己未诏以和议成谕天下十月十日丙子钱右相迁五官为特进左丞相史知院拜右丞相雷参政迁知枢密院事兼参知政事娄同知迁参知政事楼签枢迁同知枢密院事十一月二十二日戊午史右相以内艰免二十七日己亥用皇太子请赐第行在十二月丙寅朔钱左相为观文殿大学士判福州行监察院史章疏也凡诛冑和敌二事所关甚大而庙谟雄断四方有不得知今姑识其日月冑首将入伪境彼中台谏交章言冑之忠于本国乃诏谥为忠缪侯以礼祔葬其祖魏公茔侧



建炎以来朝野杂记卷八乙集
　　　　　　　　　　　　　　　宋李心传撰

　时事一
　　史文惠以论储副受知
史文惠初为学官以论储副事受知高皇遂谕大臣令除馆职且曰此乃是一人才也后四日又兼二王府教授及阜陵封建王文惠为王上乞扈从视师奏疏语在阜陵继统事中高皇闻知其奏出于公语大臣曰此真王府官矣未几阜陵受禅文惠自宗正少卿不半年而拜相 本朝所未有也

　　孝宗初政命相多不以次
孝宗初政命相多不以次吕文惠自宗正少卿再阅月而执政又五阅月而为相相四阅月而罢洪文惠自太常少卿九阅月而执政又五阅月而相相三阅月而罢魏文节自宗正少卿期年而执政又九阅月而相相未一年而罢惟史公以师傅之旧去十四年而再相相八阅月而罢洪魏二公皆一补郡而退景伯闲居鄱阳凡十六年南夫闲居四明凡十二年不复再召矣

　　张虞二丞相赐谥本末
阜陵初受禅首任张魏公以经略中原礼貌之隆 公莫及尝书圣主得贤臣颂以赐又亲书其生辰而祀之禁中每有所疑必先诣钦夫示不敢面诘其尊礼如此及符离师溃上眷顿衰免相西归薨于余干恤典无加赐谥不讲后四年公之门人陈应求入相明年春二月乃白赠公太师赐谥初议忠正既而以不可为称乃谥忠献焉其年虞雍公入相始以恢复自任上厚眷之独相且二年乃乞抚西师为入关之计上亲作诗送之恩礼尤盛虞公抵汉中未踰年而没上以屡趣师期而不应甚衔之凡宣抚使饰终之典一切不用后四年门人赵温叔入相数为上言虞某有志恢复不幸死不及事尝为臣言吾老矣功名当以相付子勉之会上幸白石阅军温叔因奏昨日大阅十万之军一一少壮上曰前此虞相行拣汰之法今方见成效只如采石一事亦自奇绝明年夏四月温叔因奏事从容言允文薨日久未有以易其名者惟陛下哀矜上沈思良久曰丞相虽允文所荐后来皆朕自擢用温叔曰臣东蜀一布衣未十年而待罪宰相非陛下亲擢安得至此然不遇允文臣何由见陛下上曰卿可谓不背本矣今欲何如可具以进温叔退而拟入曰虞允文采石之功未经显赏久在相位实着勋劳可特赠太师谥忠肃上以笔抹去久在相位实着勋劳八字又改云虞允文旧于采石有劳未曾显录并易太师为太傅行下上尝谓大臣朝廷降指挥如士人作文须字字锻炼乃可故前后批降多经笔削云

　　赵温叔探赜敌情
干道庚寅岁冬十月金国主遣金吾%上将军兵部尚书耶律子敬来贺会庆节起居舍人赵雄假翰林学士充馆伴使丁卯引见戊辰上寿庚午花宴癸酉入辞乙亥发行在温叔与子敬并马自驿中同行子敬望吴山曰好一带山温叔云闻燕京万岁山极佳不减南京否谓东京子敬云与南京一般温叔云万岁山乃天生基址或但人力所致耶子敬云皆人作也温叔云闻燕京宫苑壮丽子敬云极壮丽温叔云周回有几里子敬云只宫室自有二十余里见在岁时亦常修造温叔云盛哉子敬云内翰异时来奉使可以恣看温叔云甚愿再相见又云北边此时想极寒子敬云寒甚不可忍温叔云此时正宜畋猎子敬云北边此时正是畋猎时节温叔云大金皇帝亦尝出猎否子敬云一年须两三度出猎温叔云一度出猎用得几日子敬云往往亦须旬日二十日一月不定温叔云颇闻北边多名鹰猎犬子敬云此闲有否温叔云此有然亦难得极好者子敬云北边亦是难得好者好者只是禁中有之温叔云大金皇帝有几个皇子子敬云煞多有七个温叔云闻说越王甚英武子敬云煞勇猛可畏温叔云越王是长否子敬云是也子敬又云昨日押筵郑枢密是签书枢密院事否温叔云是也子敬云此闲枢密使至签书枢密院是文官是武官温叔云旧制文武通除子敬云本朝则专用武臣温叔云大金宰相今何姓子敬云两人皆姓赫舍哩温叔云又有尚书令者行宰相事否子敬云在宰相之上温叔云大金今尚书令何姓子敬云姓李温叔云闻是贵戚子敬云是外戚温叔云今年几何子敬云六十余温叔云赫舍哩宰相年几何子敬云年甚少一员五十余一员四十余子敬又云内翰贵乡只在此闲温叔云在州中子敬云煞远温叔云亦不过数千里子敬云从襄阳路来否温叔云是也子敬云川中闻说民闲煞富温叔云有富者有贫者温叔云尚书仙乡子敬云在北京旧日大辽所谓中京者温叔云去燕京远近子敬云二千余里直向北边温叔云去黄龙府远近子敬云甚近纔五七百里温叔云见说大金皇帝每岁避暑常巡幸云中云中是何处子敬云是西京温叔云西京北京宫苑亦皆壮丽否子敬云皆不减南京见今诸处亦不住修 本朝法严修 灭裂有司得重罪旧例馆客者寒暄之外劳问而巳至温叔始探赜彼中事宜以奏上甚喜之

　　傅安道不见曾觌
傅自得安道忠肃公察之子也以父死事得官尝应宏博科已上复下绍兴末年秦丞相死凡告讦者皆抵罪而安道为仇人所攻坐尝体究赵表之事除名融州安置孝宗立陈文恭正献二公连辩其枉入为尚书郎干道九年春除直秘阁福建路转运副使安道喜吏事工文章而性复高 其仕于闽中也曾觌为副总管内交甚至安道时其亡也而往报之及为郎而觌以节钺奉内祠安道不见也将使闽郡会其郡之武宪召归安道往谒之延诸便室则觌及从官数人在焉时方置酒安道引一卮辞腹疾而退于是学士承旨王日严亦以入直辞诸人皆有赧色觌大不乐淳熙初上记其才召使守临安既而中止伯寿伯成其子也

　　孝宗趣虞丞相出师恢复
虞丞相再为宣威上用李伯纪故事御正衙亲酌卮酒赐之俾即殿门乘马持节而出都人以为宠始期以某日会于河南既而上密诏趣师期虞公言军需未备上寖不乐又明年上遣二介持御札赐之戒以面付介至而虞公薨数日矣其属官汤朝美告虞公之子公亮欲启之其子不敢遂已莫知何所言也公亮字祖予以父荫为奉议郎直秘阁终身不出仕

　　孝宗奖郑自明魏元履
淳熙初上用汤朝美之议诏宰执侍从补外非有功不除职名三年夏朝美既斥郑自明以学官转对论宰执待从不当尚功上曰朕但欲激令趋事功耳自明日近臣以论思献纳为职安得有功可论上曰亦岂无可见者自明曰若尔臣恐自此生事欺罔结托之人却会得陛下职名上默然三月五日癸酉自朝美之说行近臣无敢请外者其后竟不能行但于除职时批旨略叙其劳能如升改举词之类淳熙末卒去之自明名鉴三山人早有声二年秋舍选高第陈应求以其子妻之解褐为国子正明年入对上谓大臣曰鉴议论甚切直观其所言似出肝胆非矫伪为之者因看鉴札子颇思魏掞之卿等知鉴为人如何大臣因将顺上旨上曰且与召试馆职及对策其闲言比有任宫观人辄入国门未尝朝见径得州而去者有犯赃人初复官即得帅幕者上览之以语辅臣遂各镌罢上因问鉴议论甚切直当除何官龚实之曰故事学官召试多除正字上曰鉴策中所言或是或非大抵剀切不易得朕喜其尽言更不复问今可除校书郎赏其尽言其年七月也四年春迁着作佐郎五年春兼国史院编修官其夏迁着作郎秋出知台州自明在班行号敢言然竟以是不能久居中而出乃除天台未上偶散步于所居之门忽巨木仆焉压而死士大夫甚伤悼之

　　晦庵先生非素隐
晦庵先生非素隐者也欲行道而未得其方也绍兴己卯之秋高宗闻其贤已有命召 陈鲁公初执政荐之也时同召者四人韩无咎尚书为建安宰得旨候终更乃入而先生与徐敦立吕仁甫皆当即赴何司谏溥乃言徐吕皆部使者宜令满任意实欲以见沮先生因援三人例乞俟岳祠满日赴行在会刘忠肃新除御史籍溪胡先生赴秘书省正字先生以诗寄之曰先生去上芸香阁阁老新豸角冠忠肃尝兼权中书舍人留取幽人卧空谷一川风月要人看又曰瓮牖前头翠竹屏晚来相对静仪形浮云一任闲书卷万古青山只么青时三十年五月矣五峰胡先生初未识先生闻之和其诗曰幽人偏爱青山好为是青山青不老山中出云洗太虚一洗尘埃山更好五峰又语其学者南轩张先生曰观此章知其能有进特其言有体而无用故为是诗以箴警之然先生则未之见也孝宗复召先生一辞而至先生之欲得君以行其道意可见矣及对垂拱殿前论讲学复雠二事又论谏争之涂尚壅佞幸之势方张民力已殚国用未节是时汤丞相方大倡和议深不乐之除武学博士待次癸未秋也干道乙酉促就次既至而洪丞相力主和议与所论不合复请岳祠而归丁亥之冬陈魏公行丞相事刘忠肃在枢府乃奏除枢密院编修官待次五年魏公独相促就职者三将行矣而闻魏元履以论曾觌事去国先生遂止未几丁内艰六年冬胡忠 在经筵以诗人荐与王民瞻同召先生终不起七年冬虞雍公当国复召先生以素论不同力辞者四九年春梁郑公独相复申前命先生又辞郑公进呈因奏先生屡召不起宜蒙褎录执政俱称之或奏曰熹学问该通但泥于所守差少通耳比时曾钦道参政事张说为枢长沈得之郑仲一签枢未知或者何人也上曰士大夫读书当通世务然熹安贫乐道恬退可嘉可特改宣教郎主管台州崇道观其年五月也先生又四辞迄淳熙元年六月而后受二年夏龚庄敏以首参行丞相事上谕欲奖用廉退以励风俗庄敏以先生名进上曰记得其人屡辞官此人所共知今可与除一官于是除秘书郎其年六月戊申也先生复再辞且遗庄敏手书其言专及一时权幸书未达而 小已先乘闲谗毁矣俄而内批付庄敏以虚名之士恐坏朝廷翌日庄敏论奏再三上默然由是先生迄不拜命五年春史魏公复相首务进贤以先生屡召不赴也必欲起之始议除中都官赵魏公时为参知政事谓史公言不若姑以外郡处之待之出于至诚彼自无词然其出必多言姑安以待之可也乃除知南康军见次史公必欲先生之出又降旨不许辞免便道之官俟终更入奏事仍命南康趣遣迓吏史公既勉先生以君臣之义又俾馆职吕伯恭作书劝之先生再辞不许乃上是时年四十有九矣七年夏先生应诏上封事上未察怒甚曰是以我为妄也赵丞相诡辞救解上从之始上素疾虚名之士恶言清浊流本非为先生也而小人因是为谗上每与大臣言之辄动容变色丞相因从容言于上曰欺世盗名陛下恶之是也虽然上疾之愈甚则下誉之愈众以天子之贵而切切焉反与之角若惟恐不能胜者无乃适所以高之乎不若因其长而用之彼渐当事任则能否自露谬伪自乖虚名败矣何必仰劳圣虑若摈而不用则徒令以不遇藉口耳上以为然八年夏乃除先生提举江西常平茶盐公事待四年阙赵丞相之口辩能回人主多此类也未行以救荒功例加直秘阁浙东大饥移使浙东辞职名不许请奏事许之十月庚午对延和殿复论近习权势日重致陛下德业日坏纪纲日隳言极苦切上不以为忤也会先生劾台守不法王丞相庇之章十上始罢而去除先生江西提刑又易江东又以救荒功例权直徽猷阁江西乃填台守之阙江东则坟墓在焉时九年秋也先生引嫌求免未报吏部郑尚书丙与台守善首以道学诋先生监察陈御史贾因论近日搢绅有所谓道学者大率假其名以济其伪愿考察其人摈斥勿用 附时宰意专指先生也先有旨以先生屡乞奉祠差主管台州崇道观时十年春也十四年复除江西提刑待次先生辞不许十五年夏王丞相罢周益公独相趣先生入奏事先生见上力陈天理人欲之辨因论便嬖侧媚之徒深被腹心之寄柔邪庸谬之辈久窃廊庙之权皆天理未纯人欲未尽之故上忻纳曰久不见卿浙东之事朕自知之今当处卿以清要不复劳卿州县时六月壬申也翌日癸酉除兵部郎官先生方以足疾辞而省吏以印至先生不受适本部林侍郎栗前数日与先生论易不合退惭其徒因劾先生欺慢且言窃程张之绪余为浮诞之宗主谓之道学治世所当禁绝乞赐停罢先生闻之亦丐免丙子进呈上曰林栗似过当益公曰熹上殿之日足疾未瘳勉强登对上曰亦见其跛曳乃令依旧职名江西提刑仍令吏部将改官后不曾磨勘日月一并给还时距大礼纔数十日上欲先生迁朝郎以录其子也博士叶正则闻之首上疏与林辩胡文靖时为侍御史因论林执拗不通喜同好异无事而指学者为党此最人之所恶闻者乃出林知泉州其年七月己未也先生亦再辞新命八月甲子朔诏除直宝文阁主管西京嵩山崇福宫俄再召入再辞十五年十二月壬午除主管太一宫兼崇政殿说书 上禅意已决欲留遗嗣君也先生未闻命时巳上封事言辅翊太子选任大臣振举纲维变化风俗爱养民力修明军政六事而首之以天下之本在人主之心 自上躬以至于储嗣宰辅守令将帅宦官宫妾凡所当言无不倾尽自敌以下受之有不能堪者孝宗曾不愠也十六年春正月甲寅除秘阁修撰复奉祠先生再辞职名光宗褎许除知漳州亦再辞而后受期年以子丧求去复除修撰奉祠未数月除湖南转运副使三年除知静江府皆不赴四年赵忠定在枢府除知潭州再辞不许五年春始之镇上即位之翌日以其官召辞除焕章阁待制侍讲又三辞不许则乞以修撰充说书上亲札不许然其在讲筵亦纔五十日也既罢之二日除宝文阁待制知江陵府辞至再仍旧职提举南京鸿庆宫先生以庙议不合乞追还待制者再诏次对之职除授已久与庙议初不相关又以擅议山陵乞免带旧职者一诏答以无罪可待继又乞致仕者再答以辞职谢事非朕优贤之意皆不许最后言昨者职名止许暂受权带以为入侍之阶申省之词极为详备今已罢讲官不当复带侍从职名朝廷不能夺许免待制仍旧秘阁修撰宫观庆元元年十二月丙子中书傅舍人伯寿行词有大逊如慢小逊如伪等语既而先生又中乞讨论疏封锡服封赠荫补磨勘选官等事并行改正监察沈御史继祖遂劾先生不忠不孝不仁不义不公不廉等十罪二年十二月落职罢祠四年十二月引年告老许之六年三月甲子先生没于考亭年七十一嘉泰二年除华文阁待制嘉定元年赐谥曰文继又赠宝文阁直学士先生没十余年行状未有属笔者若其嘉言善行则海隅出日士人尽已知之今特取史官所书诸家所记先生难进易退之大节会萃于此后有学者因得以求先生之志焉

　　孙岩老樊允南恬退
孙松寿字岩老郫县人力学登绍兴五年进士第历官州县至干道初犹未改秩刚方廉洁不求人知环堵萧然衣食仅给澹如也居官决事多用经术尝守汉嘉甚有惠爱淳熙三年除利州路转运判官岩老时年六十六即引疾乞致仕朝廷不许岩老与江源樊汉广允南善允南尝知青神县宽大长者兼有能名干道九年除知雅州候吏及门即日挂冠不起时年纔五十六范致能入蜀引上皇庆寿赦并荐于朝有旨召赴行在允南仍落致仕二人固辞不起蜀人高之何耕道夫所谓赋贤哉二大夫诗者是也赵温叔时在枢府因为上言岩老之贤四年五月诏特转一官赐三品服依旧宫观岩老复告老许之允南寻卒赵子直入蜀复秦岩老挂冠勇退已二十年内行素饬终始不渝乞赐褎表以励风俗诏除直秘阁绍熙二年二月庚申也岩老素清约晚而弥壮然亦喜从释氏游日拜佛以百数未尝少 年九十余乃卒蜀人号为牧斋先生李垕王仲信其子 也

　　史文惠荐十五士
史文惠自经筵将告归于小官中荐江浙之士十五人有旨并令赴都堂审察与内外升擢差遣皆一时选也所荐乃T象先鄞县人杨敬叔新绍兴司户陆子静新崇安簿石应之新无为军教授陈益之新宁国府教授叶正则新鄂州推官袁和叔新江阴尉赵静之添差常州通判张子智前抚州教授后皆擢用之其不至通显者六人而已

　　赵善誉察州风采
蜀中潼遂二郡例以执政侍从要官为守由是礼节与节度使者钧敌淳熙末徐察院诩以朝议大夫直徽猷阁守遂宁诩浦城人号徐铁面践扬虽久乃乏廉声部使者以其尝为御史惮之会善誉自大理寺丞出为小漕初入境过遂宁徐携具出城迎劳典谒吏白当下马善誉不从抑俾循廊如列郡之礼徐大惭沮郡人闻之争投牒讼其过赵劾诸朝王丞相与徐厚格其章赵闻之复以章径闻且叙前章不达之故上问大臣季海曰善誉年少察州风采方振诩老成前辈不能曲意奉承是以有此臣等方议所以处之未敢遽奏非有他也上曰然则当奈何季海曰监司举按故当少避之欲移诩南方一郡上曰善遂移知泉州温陵大藩与浦城接壤富厚甲于东南实迁之也往岁朱晦庵在浙东时劾台守唐仲友与正章数上王丞相即徙与正江西提举正与此类

　　丁未成都火
淳熙丁未夏五月成都大火所燔七千家府有盘市俗言孔明八阵营也居民栉比一燎无遗时赵子直为帅守尽出公钱贷民而予其贫者未数月自锦江而北绳引布巷陌一新洞达疏明无复向来之旧矣火之始作也子直奏所焚千八百家章德茂为吏部侍郎言于上曰蜀人有以书抵朝士者云火作自某所至某所延烧几万家灾亦甚矣事出不测于政何伤忠实如汝愚不尽数以闻何也上乃命子直将的实被灾人户数目振济钱米开具以闻先是府城之东有千金堰溉民田十七万亩编竹笼石岁事修筑役十一万六千余夫率用民钱二万三千缗有奇米三千斛士人李良仲时知叙州论其劳费欲易以石子直以为然乃议官出钱十万缗米三万石以给其役而俾民分五岁输之或谓作堤捍水水决堤溃则十万缗皆为虚费矣前人之智非不及此也子直锐为之会上以旱故避殿减膳命侍从台谏两省卿监郎官馆职陈阙政十月丙午万元亨为司农少卿应诏上言成都之火于守臣何害自蜀帅乃欲撤百年之堰以从一已之规模民情易摇当以静治好作为者可得而恃哉当以厚化善恶太明则无所措矣辅臣奏事次上出文字一纸示之乃录元亨封事中所云也上又曰章森说成都火灾甚大又云事出偶尔于政何伤凡文字意要相应不当如此乃命子直审度经久利便及具因依费用钱物闻奏于是诏下十日矣后五日陈子荣大谏入对并论二事以为汝愚所奏与臣僚所论延烧数目大段不侔汝愚于先后之闲必不敢自为同异假使巧为之辞以塞诏旨则又重欺罔之罪而况撤堰筑堤之役既出汝愚亦必妄以兴利为言孰肯究思后害以自沮其说也二者使其自行开具士论不敢以为然望诏本路监司从实体究以闻被火之家则必取见的实筑堤之役则必指陈利害尽公体国毋得徇情庶几远方事机无所壅蔽子荣素不乐善类者也故因事攻之上方眷子直然重违子荣翌日有旨令本路监司同赵汝愚从实开具闻奏七月二十一日辛酉是时梁卿总为小漕吴卿宗旦提点刑狱吴赵与余皆世旧他日余偶过吴卿所治密以奏意问之吴卿曰火事未免为之回互第云所燔主户近二千而僦居之家则以万计易堰为堤乃李宗丞谬议刘秘书从而和之决不可耳刘德修时为添差参议官子直闻之殊不怿奏上会子荣以忧去是年九月事遂已子直因力求去上自塘递封还奏牍批其尾云遗火修堰事朕已察其浮言卿宜安职以 顾忧时张德象守汉嘉为政苛急宜之与之连姻会德象除转运判官子直奏其罪坐镌免宜之以不按刺并罢十五年四月十日及子直得政元亨年六十余即告老遂守本官致仕未几子直得罪宜之自龙舒召为右史再迁刑部侍郎直学士院德象自祠宫中起为监察御史累迁吏部尚书元亨以何自然之言起为江东副漕召还为工部侍郎 自有成都以来未尝有此火也子直在蜀中有威风得大体然书事贵直见柴与之作子直行状具言火事颇支吾失实故备着本末俾后有考焉与之行状云两司迫于台臣风旨各躬履衢陌视之迄如公奏 二司回互云尔非其实也行状又曰近漾沙坑火半日仅焚二百余家傥成都焚万余户非数昼夜不可此必王渥所为 汝愚近尝言其受老马事不实以史考之此年六月十三日宝莲山火非漾沙坑又臣寮上言有云延烧虽未得实然无虑五七百家则成都之火亦不止二百家矣所谓延烧万家乃章德茂封事德茂汉州人宜得其实何待王选泽之言也私家文字难据大抵如此


建炎以来朝野杂记卷九乙集
　　　　　　　　　　　　　　　宋李心传撰

　时事二
　　赵子直丘宗卿杨嗣勋不欲吴氏世袭
虞丞相既没朝廷复命吴挺为兴州御前诸军都统制兼知兴州充和西安抚使凡十九年矣绍熙五年夏卒于军于是杨嗣勋总领财赋先事白朝廷乞择重臣镇蜀乃以丘宗卿为制置使宗卿未入蜀而闻挺病甚恐其军五六万人缓急无所属乃见大臣筹之故事帅臣阙以转运使权至是杨虞仲少逸为利漕宗卿欲重其事乞令嗣勋往兴州摄帅上许焉以为朝臣出使非制阃所当令不欲行而宗卿以圣旨移文嗣勋重伤其意即请少逸权州事而已遥领安抚使未几并以印送少逸就权人以为得体先是吴之季岁闻外郡盗贼纵横皆纵而不治少逸至未久遂捕其尤者悉诛之边人詟服挺之死也光宗已属疾不之信赵子直在枢密院用丘杨之议更遣张诏代之人服其远识

　　利帅东西分合
利路自建炎置帅或在益昌或在汉中未尝分东西也绍兴十四年郑亨仲为宣抚副使时吴武顺璘在兴州杨襄毅政在兴元郭恭毅浩在汉阴欲令三帅一体乃奏分利州为东西两路东路治兴元西路治兴州而浩兼金房开达安抚使遥制夔路及京西三郡干道初金州并属东路而守臣但兼管内安抚司干道元年夏武顺改判兴元朝臣以其遥制西路军马为不便乃权合东西为一路以吴为安抚使而东帅王权改知洋州兼管内安抚司公事吴薨不改淳熙元年吴武穆为兴州统帅李叔永守兴州会汤朝美乞分利州东西及金襄荆庐扬为七路各置文武二帅叔永方申明闲而朝美得罪事遂寝五年复分利州为两路以挺帅西路兼知兴州绍熙五年夏挺卒张诏代之复合为一路而诏但兼知兴州过兴元章德茂侍郎为帅议损其礼诏知之即声言已辞免兼郡不复入衔遂抗礼分庭而去盖赵子直丘宗卿共议本以削武兴之势而论者或以为关外四郡既属兴元戎司不能令缓急恐失事机会诏遣闲卒出境而知西和州王季明愬械系之赵资政德老为制帅罢季明庆元二年秋复分东西两路六年秋郭杲代为帅嘉泰四年秋吴曦继之开禧中北伐又以曦兼四川宣抚副专兵比曦之反凡所出伪命皆以宣抚司号令行之由是川蜀一切禀承无敢异者故知子直宗卿削武兴之权其虑甚远犹得祖宗遗意如德老所见特浅耳

　　赵德老说郭杲定策
赵子直初议定策遣中郎将范仲壬告殿帅郭杲仲壬初以国事艰难告之不应又以忠义动之又不应仲壬不得已屏人起立具以西府意达之又不应仲壬乃还子直知不可遂请赵德老尚书往见杲谕指德老谓杲曰彦逾与枢密第能谋之耳太尉为国虎臣此事专在太尉杲未及言德老变色责之曰太尉所虑者百口之家耳彦逾尽诚以相告而太尉了不见答即西府有问何以复之耶子明徐曰致意枢密领钧旨事然后定其后勋策首拜子明节度使德老有怨言乃亦除端明殿学士

　　金字牌雌黄青字牌黑漆红字牌
近岁邮置之最速者莫若金字牌递凡赦书及军机要务则用之仍自内侍省遣拨自行在至成都率十八日而至盖日行四百余里干道末有旨令枢密院置军期急速文字牌雌黄青字日行三百五十里八年十月十三日指挥淳熙二年尚书省又置紧急文字牌亦如之然率与常递混淆故行移稽缓绍兴末赵子直在枢密乃改作黑漆红字牌奏委逐路提举官催督岁终校其迟速最甚以议赏罚四年十月二日指挥明年尚书省亦踵行之仍令逐州通判具出入界日时状申省五年五月二十三日指挥久之稽缓复如故余在成都见制帅杨端明有命召以丁卯岁十一月二十九日降旨而戊辰正月末旬方被受是日行纔百余里耳绍兴末丘宗卿为蜀帅始创摆铺以健步四十人为之岁增给钱八十余缗以初三十八两遣平安报至行在率一月而达蜀去朝廷远始时四川事朝廷多不尽知自创摆递以来蜀中动息靡所不闻凡宗卿劾疏中所言皆摆递之报也自后私书丛委每递至百数由是往来稍踰期自成都而东犹不过月自行在而西或三十五六日云

　　嘉泰开边事始
嘉泰三年冬虏中盗起增戍积粮又焚襄阳榷场盖惧朝廷乘其隙也朝廷闻其事即起张肖翁参政帅淮东程东老枢密帅淮西盖以肖翁扬州人东老池州人欲使护乡井也又起丘宗卿侍郎守四明以防海道起辛幼安大卿帅浙东时武帅郑挺在襄阳边衅开惧不能任力求去乃召还行在既又转一官知婺州于是文臣无肯行者遂以李燮为荆鄂副都统制兼知襄阳燮与其兄弟爽言世将家皆为戎帅时东老父丧未免力辞改命广帅T象先侍郎而象先不行留提举佑圣观遂命宇文挺臣侍郎代之辟置参机皆非常制又徙幼安以次对守京口起赵德老资政守四明出许深甫知院守金陵深甫不欲行乃命宗卿以直学士院代典留钥其开边盖自此始

　　李季章论丘宗卿不当罢督府
丘宗卿之罢江淮督视也命由中出执政不知之李季章在都堂争之冑不纳季章曰凡举大事未论行事之是非先观人心之向背丘宗卿有人望奈何去之冑变色曰方今天下只有一丘宗卿耶因拂袖而起

　　叶正则不肯草出师诏
韩冑将举兵先以叶正则直学士院盖藉其名使草出师诏也正则谕其意坚辞至三四不受于是用李璧草之叶正则云正则既辞又欲命鲁鸿父渐以少蓬权直院鸿父亦辞遂止

　　董镇言杨侍郎未肯通情
武兴之乱时人记录者有新旧安西楼记安观文自撰靖蜀编宣抚司准备差遣胡酉仲编耆定录长沙板行不得姓名海滨渔父记闻沔州板行杨巨源自叙书上刘阁学者杨巨源事迹益昌士人撰杨巨源传武臣季珙传李好义诛曦本末李好古自记复四州本末李好古自记实入伪官人数李好古自记李好义行状白子申撰平蜀实录杨君玉撰新沔见闻录不得姓字切齿录士人任光旦编固陵录李直院季允编毛氏寓录茶马司干办公事毛方平撰公议榜成都府学士人撰佚罚录朝奉郎赵公宅撰而士大夫之在新沔者又或有日录辨污等书最后西陲泰定录乃尽采而辑之取舍是非一从公论其本末亦麤备矣然必见于 牍者然后登载故虽时人所传其事甚播者有未之及焉曦之遗诸贵人书也杨尚书独深止之曦不悦再与费资政书略云成都侍郎独不相察使曦不从权济难就其和议北人深入何以为计相公可为问之盖费公所答曦书其词犹婉而杨公之书其语甚切故也余在田里见四路行移独成都安抚一司不去开禧之号时二月初矣为钱引事十六州十六县各大墨榜一印榜凡六十其后董镇诛得其遗曦书稿有云杨侍郎未肯通情云

　　安观文诛曦势顺
淳熙末安观文为文州漕官有荐于吴挺者檄兼利西安抚司签厅时彭人苏熙之为安抚司干办公事以文墨自许旁人无如己者挺之馆客有李姓者挺子旴之外姻也德寿宫庆典李为之草表以贺表文中有扬命二字既行矣熙之一日挟尚书以进谓挺曰导扬末命此顾命中语奈何用之挺大惊追之不及由是李与旴皆恨之未几赵德老来蜀总计旧例西帅遣属官一员往迓则计使举以京秩熙之既为旴李所恨乃共荐安公代之德老见之甚喜他日从容谓曰太尉统众六万得毋例有虚籍者乎安公不敢尽言则曰某所若干某所若干以实论之可五万三四千人耳居数月德老以书来曰太尉忠诚如此曷若损六千人之虚籍宽四川之重赋不亦可乎挺得书谓人曰赵少卿入蜀尚新安得知吾虚实此必安丙告之耳乃大怒旴李共为解遂己未几安秩满入都因为苏代挺记其前事欲拒之旴李乃言曰使其果有是势当自疑今调此官以来可亮其无他也安公为人警敏凡事尽力挺更喜之为延誉于诸司改秩而去及曦为殿帅安通判隆庆府又迁知大安军比军兴首辟随军转运旋以救荒有绩复迁一官为朝奉大夫逮其称王即除丞相长史都省事俄杨李之议合安公遂决策诛之盖居不疑之地操可致之资其势顺也天之佑宋夫岂偶然哉

　　蜀士立功立节次第
武兴之变立功者安变文为之主杨巨源李好义倡率忠义次之李贵手斩逆贼又次之若李好古安癸仲杨君玉李坤辰张林朱邦宁之徒协谋举事又其次也立节者陈待制咸为之首史次奉熏目避伪次之大安军军学教授李国博兴宗弃郡而去又次之若王釜总领所主管文字李道传蓬州州学教授皆不受曦之招又其次也杨泰之罗江县丞邓性善犍为县尉程遇孙知丹陵县安之源龙游县令文俱眉州司户参军宋子钦金州都统司计议官刘端友总领所措置籴买刘翊之兴道县丞刘靖之监成都府粮料院杨汝明成都府观察推官张方普州州学教授家大酉昭化县主簿杨修年 州州学教授梁梓隆州司理参军詹久中汉州州学教授晁子仪知竹县钱元儒眉州司法参军 坤载名山县尉张权监德阳县商税邓谏从新知怀安军袁柱新知隆州杨鼎年知万州改善制置司参议官李庄知梁山军改差知雅州程公说前 州州学教授避伪去官又其次也以上立节之士共三十人文俱以上五人系乞致仕张权以上十四人系见任去官袁柱以上二人系不赴新任李庄以上二人系不候替人程公说系不到部死节者二人权大安军杨震仲始终不奉行伪命者一人成都帅臣杨端明也其余拒伪归朝如刘侍郎甲李校书煌称疾不视事如李侍郎寅仲等尚多有之曦叛时以李季允持异谕伪帅禄祁令杀之会其已去乃得免



建炎以来朝野杂记卷十乙集
　　　　　　　　　　　　　　　宋李心传撰

　时事三
　　诛曦将士共转三十万官资复四州将士共转四万五千余官资附

诛曦功赏自王喜下凡四百二十人有由副使建节者有由白身授员郎者又三路全军约七万人喝转或三官资或五官资入队人五官资不入队人三官资大抵共约转三十万官资锡赉不计也复四州功赏自王喜李好义张林外凡一万三千六百四十六人共转四万五千八百九十五官资王喜河池四千六百七十人共转二万三千八百官资李好义西和一千一百九十四人共转七千八十三官资惠永凤州三千五百三十四人共转七千一百二十六官资张林成州一千九百九十六人共转三千三百五十二官资刘昌国阶州八百三十四人共转四千五百三十四官资以余所闻河池成州皆番人自去凤州则忠义人取之阶州不取可得一时推恩大率如此余又尝见李御带好古亲录实入伪官人纔一百三十一人而据杨通判君玉所书则君玉与杨用朋李松之徒止在长史厅伺候告捷白子申又他之则实入伪官人盖不满百三十一人矣自诸军喝报功赏之后岁增支总领所钱物约七百八十万缗而喝犒不预焉

　　诛曦犒赐银帛数
</div>
    <div class="pagination">
<a href="建炎以來朝野杂记_page26.html">上一页</a><span>...</span><a href="建炎以來朝野杂记_page22.html">22</a><a href="建炎以來朝野杂记_page23.html">23</a><a href="建炎以來朝野杂记_page24.html">24</a><a href="建炎以來朝野杂记_page25.html">25</a><a href="建炎以來朝野杂记_page26.html">26</a><span class="current-page">27</span><a href="建炎以來朝野杂记_page28.html">28</a><a href="建炎以來朝野杂记_page29.html">29</a><a href="建炎以來朝野杂记_page30.html">30</a><a href="建炎以來朝野杂记_page31.html">31</a><a href="建炎以來朝野杂记_page32.html">32</a><span>...</span><a href="建炎以來朝野杂记_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
