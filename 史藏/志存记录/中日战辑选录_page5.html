<!DOCTYPE html>
<html>
<head>
    <meta charset="UTF-8">
    <title>中日战辑选录 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中日战辑选录 - 第 5 页/共 5 页</h1>
    <div class="content">　　日军攻犯台湾，奸人得贿通敌；刘大将军知大势已去，避入内山（或云已返厦门，潜回珂里）。嗟乎！台湾之事，其终不可收拾乎？台湾之民，其终沦为异类乎？有心人痛哭长号，不能不深恨于诸军之畏葸失机，而当轴者之弃岩疆如敝屣也！
　　有客语于余曰：『往事固不必论，特不知刘大将军固忠臣乎？抑叛臣乎』？
　　余矍然而起曰：『刘大将军固忠义薄云天，有生所共仰者也。子乃以叛臣疑之，其有何说』？
　　客曰：『台湾已由李傅相割畀日人，皇上亦经允准；为之臣下者，自宜奉身而退，不复交兵。乃李伯行公子既以让地之文凭交付日将桦山氏，而刘大将军仍死守台南不去，必欲与已经和好之日本复动干戈；目以叛臣，谁曰非是』？
　　余不待言毕，攘袂裂眦曰：『汝真丧心病狂耶？奈何竟为此言也！夫中国自与日本用兵而后，攻则败、守则退，凡平时之自命为兴朝名将者，一望见日本之旌旗壁垒，无一不战战兢兢，面色若死灰，奔避惟恐不速。甚至如丁汝昌者，平白地将兵舰十余号、子药枪炮无数，拱手而献之日人。复有徙托空言，封章入奏，洋洋洒洒，慷慨请行；及甫一交绥，而士卒星散、只身违遁，依然生入玉门者。而卫汝贵、卫汝成、叶志超、龚照璵、黄仕林之徒，居恒克扣军粮，日挥霍于花天酒地；一至用军之际，生死攸关，仍贪利忘身，多方渔猎，直至上干天谴、身受严惩者，更不足齿于人数矣。独刘大将军忠肝义胆，誓不以尺寸之土轻让敌人；以弹丸、黑子之台南，既乏糗粮、又无军械，而能与部下黑旗兵士戮力固守，累月经年。虽大事无成，终归退让；而其皭然不污之志，则固可昭然大白于世间。子既非丧心病狂者；奈何尚信口訾议若此哉』！
　　客曰：『语云：「疾风知劲草，板荡识忠臣」；故古有以只欠一死为惜者。刘大将军既坚守于前，何以不殉节于后？今乃翩然远去，几如见首、不见尾之神龙，岂非美中不足乎』？则应之曰：『是非贪生而畏死也，将留此身以有待耳。彼盖见中原多故、异域生心，而统将中如丁汝昌、卫汝贵、卫汝成、叶志超、龚照璵、黄仕林之徒既以偾事而受惩，安见继其后者果肯忠勇焕发！故不若暂时隐避，缓死须臾；他时或变起疆场，仍可出身以报国：此刘大将军之大志也，岂屑效匹夫之自经沟渎，以谅节自矜耶！
　　客闻此言，沈吟半晌，嗫嚅而言曰：『子言刘大将军之为忠臣，固已。然彼固我皇上所简之南澳镇总兵也；总兵则宜以总戎目之，今乃称之为「大将军」，岂非纰缪之甚者乎』？
　　曰：『奚而纰缪之有！「大将军」非彼之自称，论世者见彼南澳镇总兵之缺已开去、台湾又不属中国，彼既无官爵之可称，则姑以「大将军」称之，曷为而有所纰缪！若宴然为十日「大伯理玺天德」者，则真纰缪矣！乌得与刘大将军同日而语哉』！
　　客曰：『仆尝闻人言，兰州回匪之乱，妄称将谋占新疆、西藏、蒙古、甘肃，另立亚细亚洲自主之国。此盖由于自主台南之刘大将军作俑，若辈乃起而效尤；然则刘大将军安得谓非我大清之罪人』！
　　余闻之，急直唾其面曰：『狂妄奴，识见颠倒如此，尚足与论天下事哉！夫回匪，叛民也，犹昔年蔓延一十有三省之赭寇也。子今既信叛民语，子苟生于赭寇作乱之日，亦将信赭寇语乎！且刘大将军初未尝欲自主台南也，近见「万国公报」载刘大将军所出选绅设院告示自称「本帮办」，又云「据绅士许南英面称公议不服日，立为自主国」。是台湾之自主，非叛大清，实缘不服日而起。矧事出众民之公议，恶可责之刘大将军！然则刘大将军，固古今来忠义薄云天之伟人。汝既欲阿附忝颜媚敌之庸流，汝自然见忠义薄云天者而反生诽谤矣。从今后，请闭汝口，毋溷乃公』！
　　客惭而退，余乃录其语而存之。
　　简大狮惨死愤言
　　简大狮惨死愤言
　　全台无寸土为中国所有，上天公道、列祖列宗英灵，独留一台湾义民简大狮为中国争气、为全台争气，此中国最有志气之人；恨厦门厅之交与日人而致其惨死，以辱其志气也！简大狮之供于厦口厅曰：『我简大狮，系台湾清国之民。皇上不得已以台地割畀日人，日人无礼，屡次至某家寻衅，且被奸淫妻女；我妻死之、我妹死之、我嫂与母死之，一家十余口仅存子侄数人，又被杀死。因念此仇不共戴天，曾聚众万余以与日人为难。然仇者皆系日人，并未毒及清人；故日人虽目我为土匪，而清人则应目我为义民。况自台湾归日，大小官员内渡一空，无一人敢出首创义；惟我一介小民，犹能聚众万余，血战百次，自谓无负于清。去年大势既败，逃窜至漳，犹是归化清朝，愿为子民。漳州道、府既为清朝官员，理应保护清朝百姓。然今事已至此，空言无补！惟望开恩，将予杖毙，生为大清之民、死作大清之鬼，犹感大德！千万勿交日人，死亦不能瞑目』云云。呜呼！简大狮者，夷、齐之仁而箕子之义，吾闻其言，吾泪并下矣！
　　夫简大狮能自认为台湾大清之民，曰「生为大清之民、死作大清之鬼」，曰「日人虽目我为土匪，清人则应目我为义民」；具此感慨激烈，因之出首创义，可谓公忠。曰「我妻死、我妹死、我嫂我母死，我子侄又死」；具此悲伤哀痛，因之报仇寻复，可谓义愤。凡有血气，莫不尊亲。简大狮外感夫皇上不得已割畀之苦衷、内激以一家惨死之酷烈，不与寻仇，尚复得为人哉？而厦口厅夺其志气，获而送之日人，以致其惨死；惨死不足惜，夺其志气可惜也！夫华官，最无志气者也，彼只保其功名富贵；皇上不得已，复不暇深思。日人杀简大狮之妻、之妹、之嫂、之母、之子侄，简大狮能报复；假使杀无志气华官之妻、之妹、之嫂、之母、之子侄，亦惟听之而已。嗟乎！无耻之尤，吾不屑责。独忧夫吾侪倘遇有简大狮之辱，不为简大狮则可耻、为简大狮则华官缚而献之于敌人，岂非大可痛心事乎？
　　今日者，强邻日逼矣，而割地之事，书不胜书。旅顺、大连湾、台湾、威海、胶州、广州湾皆以割地而土民不服者，而华官则视土民如遗也；檀香山华人被辱、被死之惨，而华官则视华民如无睹也。中国元气已衰，君爱民、民爱君，中间以不爱君、不爱民之官为保其一身之功名富贵而忍丧其良心也，民将何所依赖乎！夫一国存亡，系于民心；民心向背，即以为存亡之据。中国无不爱君之民而实无爱民之官，割一地、划一界、遇一交涉，处处华民受辱，事事华民吃亏。呜呼！吾不知其究竟将何若也！无志气则生，有志气则死；君父之仇不报则生，君父之仇必报则死；学华官之无耻则生，不学华官之无耻则死：不可痛哉！
　　杂文
　　闻尘偶记
　　闻尘偶记文廷式
　　闻事不记，释家之智；闻事辄录，史家之学。余前者略述近闻，聊同「默记」。俄而天衢有棘，海水群飞。身列史官，职居解幄；既与其事，当尽其言。是非在人，毋庸私着。和我经岁，嬉游任时；砚水不干，嘉谈易忘。随而笔之，命曰「闻尘偶记」。后有览者，知其意焉。丙申正月，罗霄山人书于京邸。
　　甲、乙之间，事变至繁。和议成后，一年以来，渐皆复旧。所稍异者，南城赁屋之价，不致太昂；各衙门团拜之戏，或有不举而已。其谋差事、盼京察者，则纷纷扰扰无异时也。
　　近尚东洋烟火，正月间，内苑所用，价值四十余万金。其至大之盒，有径数丈者；火树银花，不得专美于前代矣。又恭邸所晋姻火，值二万金；李鸿章所晋东洋烟火，值六万金。
　　和议既成，举国争言洋务；请开铁路者有之、请练洋操者有之，请设陆军学堂、水师学堂者亦有之。其兴利之治，则或言银行、或言邮政，或请设商局、或请设商务大臣。诸人非必无见，诸说亦多可行；然天时人事，则犹有所待也（邮政行，而民间无不受其害。中国未有行政之人，则一切善法皆成秕政矣）。
　　中国人心至是纷纷，欲旧邦新令矣。乃英使欧格讷濒行，告恭邸曰：『中国若再不改行新政，吾数年复来，不见此国矣』！德前使巴兰德来告枢廷诸大臣曰：『中国败衄，不可危；既和之后、翫时愒日，乃可危：是促各国分裂中国也』。当时闻之者，亦颇有警心；旬日以后、泄沓如故。呜呼！天祸中国，祖伊之告乃出敌人，吾辈于何逃责耶！
　　德使升科语人云：『中国此时又急急置船、购械，此吾德国所愿。然中国有船而无驾驶之人、有炮而无教习之人，不知费息借之金钱，办此无益之废铁，果何谓也』？箴砭切至，足以悚愧！
　　台湾既割，举国遂讳言「台湾」二字。刘铭传卒，特旨予恤，而不正言其官为前台湾巡抚；不知票拟诸臣，果何所用心也！
　　刘永福内渡之后，有土人简大度者尚与倭人数战，其事未详。俟他日访诸台人，当为补录以继刘献廷之记郑氏也。弃台之议定于甲午，不待使者既行而户知之，特昧者尚不信耳。汉弃诸崖，岂容后人之藉口乎！
　　戊子、己丑以来，京师爱着薄底鞋，达官贵人尤尚之，其名曰「跑得快」。至甲午之乱，满城迁避，为之一空，竟符其谶；此服妖也。
　　朝鲜兵事初起时，凡有要电，均由译署、枢廷酌改而后进御。其蒙蔽之术，为古今所罕见。余与伯愚疏发其覆，上震怒，切责之。故亲王于我二人，尤所切齿也。
　　凡督、抚条陈电达总署，或奏、或不奏，或改易字句而后奏，悉由五大臣一、二人主之；余虽同事，不敢过问也。李穆门员外（舜宾）尝告余云：『闽督谭钟麟电请以兵船游弋海面、署台湾抚唐景崧请派战船扰日本海边，此两电五、六月到京；迄今九月，上竟未之见。他类此者甚多』。专擅之弊，前古所未有也。
　　电报既设，而兵事则利人而害己；海军既创，而将士则背国而降敌。设一厂，则贪官蠹吏窟宅其中；行一政，则奸官猾商败坏于后。积数千年之弊，非真见本源者，未易言荡涤也；合数十国之长，非真知大体者，未易言挹注也。补苴苟且尚不足支旦夕，又况从而剥裂毁坏之哉！
　　刘坤一驻山海关，一日，讹言倭兵至，坤一惧而三徙；其怯谬如此。举国望湘军若岁，至是乃知其不足恃。
　　刘坤一治兵既无效，而营求回任之心至亟。内则恭亲王及荣禄主之，然上意殊不谓然也。乃遣江苏候补道丁葆元入都，粮台以报销余款十万继之，遂得要领。余告李高阳，高阳以为事所必无。不数日而回任之旨下，高阳又谓余曰，『汝前所言之事，乃真实语也。丁者何名，信有神通邪』？余曰：『非某知之。有门人籍宁波者，言四恒前月已出票，故敢告也』。
　　甲午之秋，神机营出兵。有遇于芦沟桥者，见其前二名皆已留髯，第三名则十一、二龄之童子也；余多衣褥不周体，蹲踞道旁，不愿前进。遇之者口占一诗，有「相逢多下海（京师呼髯为下海，「海」字疑「颔」字转旨），此去莫登山」之句。盖兵出防山海关，故借点「山」、「海」二字云。
　　日本之役，有奏请缉奸细者，言其人住南城非羊肉胡同，谢姓；廷寄令给事中唐椿森（尚有满给事不记其名）缉之。唐至，饬兵役勿遽，先检其来往书札，则琉球遗臣求援于中朝者，流寓京师十二年矣；每岁皆有表文，而总署不为达。其旅费，则由琉球遗民资助。间有奏致其旧君，则间关由闽、粤渔船转达；流离琐尾，备极可怜！至是，闻中、倭构兵，方作函牍，冀中朝之大捷而中山之复国也。唐据实奏闻，始免捕送刑部。此事如稍卤莽，则含冤者莫可究诘矣。唐君字晖廷，广西宣化人，余会试房师。
　　和议成后，有人题城门上一联云：「万寿无疆，普天同庆；三军败绩，割地求和」。既而又传一联云：「台湾省已归日本，颐和园又搭天棚」。
　　倭人电来，意在李鸿章。比其行也，一议于美国使署、再议于传心殿，举国皆知其赔款、割台，而犹不谓其并弃辽也。倭人电询李鸿章：「有让地之权否」？又电云：「有概行让地之权否」？马关约至，在廷皆知事在必行，不复有言。余独以为公论不可不伸于天下，遂约戴少怀庶子（鸿慈）首先论之。都中多未见其约款，余录之，遍示同人；俄而御史争之，宗室贝勒、公、将军之内廷行走者争之，上书房、南书房之翰林争之。于是内阁、总署及各部司员各具公疏，大臣中单疏者亦十数人。而各省公车会试京师者亦联名具疏，请都察院代奏。都察院初难之，故迟迟不上。余乃劾都察院壅上听、抑公议，上令廷寄问之；裕德、徐郙始惧，不数日悉上，时和议几沮。上连召见公载泽、侍郎汪鸣銮诸人，皆以为和若必行，亡将不远；上亦不能无动。无如中外之势已成、劫持之术愈固，事遂不可浼矣。
　　诗词
　　台湾行
　　沪上感咏（十首录三）
　　乙未夏，拟李义山重有感（十八首录三）
　　感事（二首录一）
　　吊台湾四律
　　闻刘渊亭军门台南内渡
　　集杜拾遗异东赠刘渊亭门军
　　哀台湾
　　书感
　　闻刘渊亭台南内渡
　　感事有作
　　寄怀刘渊亭军门
　　台湾行黄遵宪
　　城头逢逢雷大豉，苍天、苍天泪如雨，倭人竟割台湾去！当初版图入天府，天威远及日出处。我高、我曾、我祖父，艾杀蓬蒿来此土；糖霜茗雪千亿树，岁课金钱无万数。天胡弃我天何怒，取我脂膏供仇虏！眈眈无厌彼硕鼠，民则何辜罹此苦！亡秦者谁三户楚，何况闽、粤百万户！成败利钝非所睹，人人效死誓死拒。万众一心谁敢侮，一声拔剑起击柱。今日之事无他语，有不从者手刃汝！堂堂蓝旗立黄虎，倾城拥观空巷舞。黄金斗大印系组，直将「总统」呼巡抚；今日之政民为主，台南、台北固吾圉，不许雷池越一步！海城五月风怒号，飞来金翅三百艘，追逐巨舰来如潮。前者上岸雄虎彪，后者夺关飞猿猱；材田之铳备前刀，当辄披靡血杵漂。神焦鬼烂城门烧，谁与战守、谁能逃？一轮红日当空高，千家白旗随风飘。搢绅耆老相招邀，夹跪道旁俯折腰。红缨竹冠盘锦条，青丝辫发垂云霄；跪捧银盘茶与糕，绿沈之瓜紫蒲桃。将军远来无乃劳，降民敬为将军导。将军回来呼汝曹，汝我黄种原同胞；延平郡王人中豪，实辟此土来分茅。今日还我天所教，国家仁圣如唐尧；抚汝、育汝殊黎苗，安汝家室毋譊譊！将军徐行尘不嚣，万马入城风萧萧。呜呼将军非天骄，王师威德无不包！我辈生死将军操，敢不归依明圣朝！噫嚱吁！悲乎哉！汝全台，昨何忠勇今何怯？万事反覆随转睫！平时战守无预备，曰「忠」、曰「义」何所恃！
　　沪上感咏（十首录三）杜德舆
　　东北尚多难，悲秋剧苦辛；天涯犹故我，海外有孤臣（刘永福孤守台南）。板荡中原局，安危百战身。辽阳余痛在，首恶竟何人！
　　竟割商于地，遗黎尚爱君（让台湾与倭，义民不服）；辅车依虢叔，弱冠忆终军。北极余兵气，甫溟有寇氛；中流谁砥柱，独立看孤云！
　　一统犹全局，群凶满四方；羯胡终猾夏，张楚亦称王。盗国供私饱，焚台启夜行；可怜后庭妾，七日学宫粧（唐景崧台湾称王，自上「伯理玺天德」之号；甫七日，私取库藏，自焚抚署而逃）！
　　乙未夏，拟李义山重有感（十八首录三）陈惕庵
　　红毛城近赤嵌城，开国经营几战争；往事怕谈施靖海，荒祠羞见郑延平！山围鹿耳门初启，地割鲲身柱不惊；亿兆汹汹神鬼泣，莫从天上告司盟！
　　北府牢之百战兵，南交草木旧知名；盘中牲血书难改，海外虯髯气不平。斫石有刀飞羽檄，补天无策拂心旌。宋民耻作金臣仆，寄语王云好缓行！
　　挑灯夜起拂青萍，肠断南溟与北溟；无复戈船随横海，空余涕泪洒新亭！鸡笼、浪峤图谁献？鸭绿、松花户不扃。漆室更怜忧国本，后官久未曜前星。
　　感事（二首录一）宋育仁
　　茧足返秦庭，台湾未解兵；潜师谋郑管，侵地劫齐盟。星火催和约，楼船息战声。如何闻越甲，不耻向君鸣。
　　吊台湾四律陈季同
　　忆从海上访仙踪，今隔蓬山几万重；蜃市楼台随水逝，桃源天地付云封。怜他鳌戴偏无力，待到狼吞又取容。两字「亢卑」浑不解，边氛后此正汹汹！
　　金钱卅兆买辽回，一岛如何付劫灰！强谓弹丸等瓯脱，却教锁钥委尘埃。伤心地竟和戎割，太息门因揖盗开。聚铁可怜真铸错，天时人事两难猜！
　　鲸鲵吞噬到鲲身，渔父蹒跚许问津；莫保屏藩空守旧，顿忘唇齿藉维新。河山触目囚同泣，桑梓伤心鬼与邻。寄语赤嵌诸故老，桑田沧海亦前因！
　　台阳非复旧衣冠，从此威仪失汉官；壶峤居然成弱水，海天何计挽狂澜！谁云名下无虚士，不信军中有一韩。绝好湖山今已矣，故乡遥望泪阑干！
　　闻刘渊亭军门台南内渡杨文藻
　　誓死睢阳志，将军百战酣；背城能借一，俘帅果囚三（杀倭酋二人、歼倭能久亲王一人）。掘鼠庭罗雀（两月无饷，兵乏食自溃），飞骑木絓骖（安平力御二日，炮台大炮炸裂）。难鸣孤掌忿，风雨吊台南！
　　集杜拾遗异东赠刘渊亭门军张罗澄
　　回首扶桑铜柱标，夷歌是处起渔樵。近闻下诏喧都邑，焉得并州快翦刀（有诏求才）！猛士腰间大羽箭，秋鹰整翮当云霄。走平乱世相催促，上帝高居绦节朝。尽使鸱鴞相怒号，应弦不碍苍山高。凌烟功臣少颜色，万占云霄一羽毛。殊锡曾为大司马（三宣提督系渊亭旧职），将军只数汉嫖姚。即今瓢泊干戈际，祗在忠良翊圣朝。
　　哀台湾张秉铨
　　无端劫海起波澜，绝好金瓯竟不完；阴雨谁为桑土计？忧天徒作祀人看！皮如已失毛焉附？唇若先亡齿必寒。我是贾生真痛哭，三更拊枕泪阑干！
　　记曾巨舰赤嵌开，早识东夷伏祸胎；海外情天难补恨，人间劫火忽成灰！险随虎踞龙蟠失，忧逐山穷水尽来（唐总统前十年台道楹帖云：「山穷水尽，忧来无奈倚阑干；遂成恶忏）。枉说请缨旧儒将，沐猴终竟是庸才！
　　开门揖盗已难支，况复纷纷错着棋；太息群才皆竖子，何曾一个是男儿！河山风景伤无异，锁钥东南付与谁？笑煞谈兵均纸上，浪传都护策无遗！
　　瓯脱中朝本不存，可怜浩劫满乾坤！苍生蹂躏伤盈野，红女伶仃禁闭门（倭人夜不许闭户）。真宰诉天应掩泣，哀魂动地尚呼冤。黄金不共辽东赎，枢部分明近寡恩。
　　书感杨文萃
　　鲸鲵未剪漫兴波，惇怅沧溟唤奈何！误国群奸真是贼，筹边六练竟降倭（丁汝昌率铁甲船降倭，押「倭」字典切）！金牌已抱千秋恨，铁券空输一局和！独喜将军刘越石，海天重返鲁阳戈（台湾已为弃地，刘渊亭踞守不下）！
　　闻刘渊亭台南内渡
　　龙骧莫制虎牙磨（我军皆北），待旦将军独枕戈（威海则丁汝昌率铁甲船降、平壤则叶志超挂白旗遁、旅顺则龚照璵等七统领贼未至而先逃，无一如刘渊亭者）。欲为危时撑大局，肯输壮志屈么魔？贺兰忍陷睢阳郡（闽、粤督抚无人接济刘军），艺祖终思大渡河（国家何日忘之）！毕竟天亡非战罪、几回击檝泪滂沱！
　　感事有作张同
　　莽荡乾坤万事非，世情多与愿相违！金瓯已缺谁能补？铁锁都沈不可归。亘古瀛寰成创局，孤臣海峤怅斜晖！狂澜未倒犹堪挽，拔剑高歌赋「采薇」。
　　割地输金事等常，其如泄沓势方张！兵曹我自惭无地，武库谁能肃若霜！人世白云幻苍狗，海天紫岛尚红羊（谓台湾）。九州聚铁何堪铸，几次挥戈望夕阳！
　　寄怀刘渊亭军门符天佑
　　孤城无援计终穷，拔队归来气亦雄；犹领残兵三百骑，胜他夜半走江东。
</div>
    <div class="pagination">
<a href="中日战辑选录_page4.html">上一页</a><a href="中日战辑选录.html">1</a><a href="中日战辑选录_page2.html">2</a><a href="中日战辑选录_page3.html">3</a><a href="中日战辑选录_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
