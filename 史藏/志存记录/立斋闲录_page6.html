<!DOCTYPE html>
<html>
<head>
    <meta charset="UTF-8">
    <title>立斋闲录 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>立斋闲录 - 第 6 页/共 10 页</h1>
    <div class="content">　　是年七月初六日，燕山右护卫副千户谭渊于端礼门擒拿都指挥谢贵、布政使张昺等官。及攻夺九门，随征真定及郑村坝等处，杀败曹国公等军马，攻破九门营寨。三十四年，至夹河转战，所乘马蹶被杀。

　　七月初五日，为奸臣齐泰等变乱祖宗成法，调兵杀害亲王，车驾奉天征讨，克怀来。八月，克雄县、郑州，攻围真定。九月，接应永平。十月，攻克大同。十一月，郑村坝大战，大捷。十二月，取广昌。三十三年正月，取蔚州攻围大同。四月，白沟河大捷。五月，围济南。十月，克沧州。十二月，东昌大战。三十四年三月，夹河大捷。闰月，藁城大捷。十月，克保定、西水寨。三十五年正月，克东阿、东平、汶上、沛县。四月，小河、齐眉山、灵璧县大捷，攻破营寨。五月，至泗州，降之，过淮河。六月，渡江，十三日，平定京师。

　　朱能，洪武甲戌袭父职为燕山中护卫副千户。靖难之师初兴，帷幄密议，惟河间忠武王张玉与王与焉。时北平三司之交构造祸者，王与忠武建议率麾下首擒之。遂夺城九门，抚绥城内外。三日，人心大定。引兵攻蓟州，擒其将都指挥马宣等，遂取遵化、永平、密云，从上攻滦河。既还，从克雄县，首破其东门，敌众败走。追击于月漾桥，执其总帅都督杨松、潘忠等。复追其余众于鄚州，斩获不可数计。乘胜长驱，入真定，大败长兴侯耿炳文兵。时王独与敢死士三十余骑追奔至滹沱河，炳文众尚数万，复列阵向王。王奋勇大呼，冲入敌阵。众披靡自相蹂躏，死者无算，弃甲来降者三千余人。上大悦，赠书褒谕。永平驰报：江阴侯吴高以辽东兵攻城急。王从上赴援，江阴侯遁走。王追及之，多所杀获，遂从定大宁，戮其拒命者，抚辑其众而还。时曹国公李景隆率兵攻北平城，王从上至郑村坝，与景隆狼兵遇，大战，败之。城中亦出兵夹击，景隆狼狈走。王从攻广昌、蔚州、大同，次第悉下。景隆复收溃散之卒，号百万来攻。上亲御之，王为前锋。至白沟河，败其都指挥平安军，及申，又与敌兵战，大败之。明日，王领左哨当前锋，又大败敌兵，尽克其砦栅。敌走，保济南，王率众追之至铧山。敌严兵列阵以待，王连破之，敌众释兵降者万余人。王以闻，上悉抚而纵之。盖自是敌兵戴德，皆愿来归，无复斗志。然上得之，即遣之不留。王从攻沧州，先破其东门入城，斩首六万余级，敌震惧，遂获其总帅徐凯。进攻东昌，敌列阵决战。上以数千骑出阵后，敌围上数匝，王奋力翼上以出。进战夹河。王为奇兵，前锋大败敌将盛庸兵，又败平安兵于藁城。追奔至真定，战其东门，斩首万余级。遂略彰德、定州，克东阿、东平，破汶上诸寨，设伏淝河，败平安兵十余万。进战小河，为敌所乘，稍却。诸将遽请旋师，独王力劝上行，曰：“ 用兵未必常胜，岂可因小挫辄自沮。项羽百战百胜竟亡，汉高屡败而终兴。自殿下举兵来，克捷多矣，此小挫何足致意？但当以宗社为重，整兵前进耳。”上抚掌笑曰：“尔言深合吾心。”遂行。至灵璧，敌盛兵迎战。王先登陷阵，大败之，生擒其副总兵陈晖、平安，参将马溥、徐真，及都指挥三十余人，获马二万。敌众死者尸蔽原野，降者数十万人，悉纵遣之。进克泗州。渡淮，败盛庸兵，遂克盱眙。下扬州，从上渡江入京师。 （杨士奇撰能神道碑。能封成国公，追封东平武烈王。）

　　张玉，洪武末调燕山左护卫指挥佥事。癸酉，追虏至黑松林。甲戌，征野人等处。升北平都指挥同知。戊寅，朝廷用谗，加兵亲藩。事急，太宗皇帝不得已举靖难之师。帷幄谋画，悉以任王。王推诚至虑，夙夜匪懈。事可否进止，众论纷纭未定者，王正色数语决之，咸中机宜。故凡举措必咨于王。首用王策夺北平九门，抚顺讨逆。三日，城内外悉定。师将南出，王曰：“不先定蓟州，将为后患。蓟平余不足平。”时蓟州守臣马宣谋起兵迎拒，上命王讨之。王至，谕之不下，环城攻之。宣率众出战，遂执宣，杀之。并执指挥毛某。王知其可用，释不杀，送诣北平，遂抚军民。是夜，急趋遵化，预戒将士止杀，曰：“师行，以得人心为本。”遂简敢勇士，四鼓，登陴开其城门。将士皆入，城中始觉。守将率众拒战，执其将斩之，余不伤一人，将吏悉随王上谒。遂移师永平、密云，皆望风输款。从至滦河，王进曰：“都督潘忠、杨松在鄚州，扼吾南路，宜先擒之。”上悦，遂发兵，命王为先锋。用其计取涿州、雄县，生擒潘、杨。时长兴侯耿炳文率兵二十万屯真定，王自请往觇之。还，言：“军无纪律，且其上有败气，无能为也。”上至无极，以敌众我寡，欲试诸将勇怯。召问：“今举无所向，且度可必胜否？”众未有适说。王曰：“今当径趋真定，彼虽众，然新集未齐，我军乘胜，一鼓可破之。”上曰：“汝言合吾意，倚汝一人足办。”明日，抵真定。接战，炳文大败，几被擒。获其左副将军、驸马都尉李坚，右副将军、都督宁忠及都督顾成等，斩首三万余级，获马三万。复败安陆侯吴杰军。上召王谕曰：“汝之功也，非汝与吾意合不及此。”永平驰报：江阴侯吴高等以辽东兵攻围城急。又谍报：曹国公李景隆引兵数十万将攻北平城。上与王谋，先援永平。既至，高等望风弃辎重遁。王从上追之，斩获甚众。王言：“大宁去此不远，请移军袭之，可免后顾。”从之，遂从攻大宁。自辰至午，城破，斩其都指挥朱鉴，执都指挥房宽。下令安抚，城中顷刻而定。北平报：李景隆兵围城。遂旋师。王请先攻其营，然后归援，从之。径捣景隆营，大战三日，城中亦鼓噪出，表里夹攻。景隆军不支，遁去。后攻广昌、蔚州，进攻大同，悉下。谍报：景隆收溃卒，号百万，且后复至。王言：“兵贵神速，先事者胜。请往驻白沟河，以逸待劳，可必胜也。”上命王率众驰往，驻三日，景隆兵至。王以精骑驰击之，斩获无算，景隆复大败，收余卒退保济南。王乘胜追击，围其城。既而解围，还攻沧州，获其大将徐凯。进攻东昌，敌列阵决战。上以数千骑绕出阵后，敌围数匝，上已冲击而出，王不知上所在，突入敌阵大战，连杀百数十人，王亦被创而殁，十二月二十五日云。 （杨士奇撰玉神道碑。玉以都司同知再追封而为河间忠武王。）

　　太宗起义靖难，公以骁勇著称。坝上、白沟、藁城、沧州、夹河、东昌之战，辄贾勇当先。及大军至淮，先遣公衔命渡江，遂为敌所害。时洪武三十五年五月十六日也。 （王英所撰燕河千户赠北平都指挥佥事武胜墓志。）

　　靖难帅师与吴杰、平安兵战于藁城，燕师多被杀伤。忽大风起，发屋折树，燕师乘之，杰等军大溃。追奔直抵真定城下，俘斩六万余人，生擒都指挥邓戬、陈鹏等，吴杰、平安仅得入城。南兵降于燕王悉释之南还，自是南兵愈解体矣。

　　按：前此白沟河与今此藁城三大战，靖难兵皆有风助之异，先败而后胜。天意所在，不见而章。自此而南北成败之形成矣。呜呼！汉高以大风而脱睢水之围，我成祖以大风而成屡胜之功。自古帝王之得天下，何往而非得天以为之本？

　　顾成，洪武二十九年升右军都督府都督佥事，充征南总兵官。既归，靖难之师起北方，公受命往御。至真定，靖难之师絷公以献。文皇识公先朝旧人，解其絷，与之语曰：“岂非皇考之灵以汝授我乎？”因语以不得已兴师之故。言已泣下，公亦泣。遂遣元获人送北京，令辅仁宗皇帝居守。时姚广孝奉命辅居守，有腹心之寄。姚素不习兵事，与公议多不合。会南兵围城，仁皇于军旅调度恒从公言，城中文武之臣竞进曰：“顾成，南将，其中叵测，不可专任。”然公所言计，皆合机用，皆有效。数命公出将兵，固辞曰：“使臣侍左右，日陪论议，得效尺寸足矣。”赐以甲胄、刀剑、弓矢，皆不受。南兵数围城卒以败去者，多用公谋也。 （杨士奇撰镇远侯墓碑。）

　　李彬，为济南卫指挥佥事。洪武辛未，从颍国公征北虏，累有擒获。太宗皇帝居潜邸，闻其骁雄，召见与语，奇之，遂隆眷注。后领兵驻劄广昌。靖难兵起，公为前锋，首率兵攻克蓟州，遂进指挥同知。攻克雄县、鄚州，进都指挥佥事。已而，战真定，援永平，下大宁，刬坝上，取广昌；明年，鏖白沟，攻济南，进都指挥同知。其冬，破沧州；明年，所敌单桥，击众藁城，追夺顺德，略地定州，进都督佥事。冬，战杨村，中伤，俾还北平，辅世子居守。上既正位宸极，命彬护中宫至京。 （倪谦所著丰城侯赠茂国刚毅公李彬传。）

　　孙公岩，既引年致政，而以子亨代。己卯，太宗举义靖难，以公宿将知兵，特起守通州。是岁，南兵大至，城围数周。起土山临城，攻四门，毁楼堞，公率众极力捍御，城赖以完。未几，两军合战，公操戈身先士卒，大呼陷阵，士气争奋，追奔逐北，斩馘不可胜纪。得馈送舡三百余艘，赀粮无算，以功升指挥佥事，保镇通州。辛巳，兵复至，攻城益急。公励将士，登城力战，矢石交下，敌乃退走，升都指挥佥事。壬午春，南帅平安督辽东兵十余万逼城。公语将佐曰：“彼众我寡，若城守不出，自亡道也。不若及其始至而击之，彼必败亡。”乃率敢死士数百犯其锋，而城上亦合势大呼，安众大溃。自是，无复来攻者。 （杨少师荣所撰应城伯孙公神道碑。）

　　陈圭，为燕山中护卫副千户。洪武三十二年七月内，攻夺九门，从征雄县，取鄚州，击真定，援永平，升本卫指挥。已而，克大宁，战坝上，升都指挥佥事。三十三年，攻海洋，克兔耳山；三十四年，破杨村，大战通州，升中府督佥。三十五年，拔蓟州，败东军于别山，遂留守北平。

　　洪武三十二年，大兴县生员刘中孚被选守安定门中心敌台，当年入王府办事。庚辰三月，差往保定招抚人民，趱运粮储。辛巳，差同官石童守通州。八月，东军临城，中孚与陈圭等出东门外截杀，全胜而还。

　　己卯，靖难师兴，徐忠以济阳卫指挥佥事镇开平，首从义旗。克密云，克雄县、真定、永平，克大宁。还，战郑村坝，取广昌、蓟州，战白沟河，进攻济南，克沧州，大战东昌及夹河，攻彰德，破西水寨，克东阿、东平、汶上，大战灵璧，遂从渡淮及江，至京师，以功封侯。

　　薛禄，以戎伍从攻九门，克蓟州、遵化，拔密云，攻雄县，追敌鄚州。战真定，生擒敌将左副将军、驸马都尉李坚，升燕山右护卫指挥佥事。从援永平，下大宁、富峪、会州、宽河。时南兵已围北平城，禄还，先遇其哨骑，薄战，败之。车驾继至，从战郑村坝，敌大败，升指挥同知。从克广昌、蔚州，攻大同，率居前哨，获敌人马。遂从南征，大战白沟河，追奔至济南，升指挥使。从克沧州，大战东昌，禄以五十骑前哨遇敌兵数百，与战，败之，获马三十余匹。敌悉众来追，禄复奋战，大败之。敌于威县及深州伏兵以要旋师，皆击走之。从战夹河，大捷。战滹沱河，右军力屈，禄率众驰赴之，出入敌阵，数十合战，敌败走，追至夹河，斩馘无算。明日，战单家桥，禄马蹶，为敌兵所得。拔剑斩敌兵，复上马督战，遂败敌将平安军，以次攻下顺德、大名、彰德。及攻西水寨，生擒敌都指挥一人，斩获尤多。从攻东阿、东平、汶上，皆下之。继战淝河、大店、小河、汴堤、灵璧，遂渡淮渡江，入京师。 （见杨士奇所撰阳武侯薛禄墓碑。）

　　靖难初，陈贤以护卫指挥佥事攻夺九门，从克雄县、鄚州。其年冬，升北平都司佥事。已而援永平，败敌于海滩，退敌于塔河，解通州之围。三十四年十月，升右府督佥。三十五年，仍居守北平。

　　太宗皇帝初自北藩靖内难，至江上，都督陈公瑄具舟迎济。上正大统，进封平江伯。 （瑄，字彦纯，合肥人。见杨士奇所撰瑄神道碑。）

　　吴中，为大宁都司经历。太宗师至大宁，公以众出迎上，一见拔于群众中。赐衣，命守会州。南兵攻城，率众却之。移守蓟州，遂命署北平布政司理问，升经历，给饷运，督城守。 （杨士奇撰少保吴公墓碑。）

　　金忠，侨居北京二十年。上初举义靖内难，公布衣入见，署纪善，遂从征伐。明年，署长史。 （杨士奇撰金尚书墓志。）

　　中山武宁王四子。长辉祖，袭爵魏国公。次增寿，当太宗皇帝靖难，有翼戴功，而竟死非命。初追封武阳侯，进封定国公，谥忠愍。 （杨士奇撰其子定国公景昌碑。）

　　奉天征讨官员，洪武三十五年九月初四日，奉制封：都督佥事丘福，为中府左都督、淇国公。都督佥事朱能，为左府左都督、成国公。

　　以上，俱奉天靖难推诚宣力武臣、特进荣禄大夫、右柱国，食禄二千五百石，子孙世袭。

　　都督佥事张武，为中府都督同知、成阳侯，食禄一千五百石。

　　郑亨，为中府左都督、武安侯，食禄一千五百石。

　　都督佥事陈圭，为后府都督同知、泰宁侯，食禄一千二百石。

　　孟善，为右府都督同知、保定侯，食禄一千二百石。

　　火真，为中府都督佥事、同安侯，食禄一千五百石。

　　王忠，为右府都督同知、靖安侯，食禄一千石。

　　都指挥王聪，为中府都督佥事、武城侯，食禄一千五百石。

　　都督佥事徐忠，为前府左都督、永康侯，食禄一千五百石。

　　张信，为隆平侯，食禄一千石，子孙世袭隆平伯。

　　李远，为中府都督同知、安平侯，食禄一千二百石，子孙世袭安平伯。

　　郭亮，为左府都督同知、成安侯，食禄一千二百石，子孙世袭成安伯。

　　以上，俱奉天靖难推诚宣力武臣、特进荣禄大夫、柱国，子孙世世承袭。

　　都督佥事房宽，为思恩侯，食禄八百石，子孙世袭指挥使，无阶勋。

　　右都督顾成，为奉天翊运推诚宣力武臣、特进荣禄大夫、柱国、后府右都督、镇远侯，食禄一千五百石，子孙世袭。

　　都指挥使徐祥，为兴安伯，食禄一千石，子孙世袭。

　　都督佥事徐理，为武康伯，食禄一千石，子孙世袭。

　　都指挥佥事李浚，为襄城伯，食禄一千石，子孙世袭。

　　都指挥同知张辅，为信安伯，食禄一千石，子孙世袭。

　　都督佥事唐云，为新昌伯，食禄一千石，子孙世袭指挥使。

　　都指挥使孙岩，为应城伯，食禄一千石，子孙世袭。

　　都指挥使房胜，为富昌伯，食禄一千石，子孙世袭指挥使。

　　都指挥使赵彝，为忻城伯，食禄一千石，子孙世袭。

　　都督佥事陈旭，为云阳伯，食禄一千石，子孙世袭。

　　都督佥事刘才，为广恩伯，食禄九百石，子孙世袭指挥同知。

　　以上，俱奉天翊卫宣力武臣、特进荣禄大夫、柱国。

　　都指挥同知张玉，追封奉天靖难推诚宣力武臣、特进荣禄大夫、柱国、荣国公， （“荣国公”，“荣”，原本及各校本俱缺，据明史卷一四五张玉传补。） 谥忠显。

　　都指挥同知谭渊，追封奉天靖难推诚宣力武臣、特进荣禄大夫、柱国、崇安侯，谥壮节。

　　曹国公李景隆，为奉天辅运推诚宣力武王、特进光禄大夫、左柱国、太子太师、曹国公，增禄一千石，通前四千石，子孙世袭。

　　兵部尚书茹瑺，为奉天翊运守正文臣、特进荣禄大夫。柱国、太子少保兼兵部尚书、忠诚伯，　食禄一千石，以给本身。

</div>
    <div class="pagination">
<a href="立斋闲录_page5.html">上一页</a><a href="立斋闲录.html">1</a><a href="立斋闲录_page2.html">2</a><a href="立斋闲录_page3.html">3</a><a href="立斋闲录_page4.html">4</a><a href="立斋闲录_page5.html">5</a><span class="current-page">6</span><a href="立斋闲录_page7.html">7</a><a href="立斋闲录_page8.html">8</a><a href="立斋闲录_page9.html">9</a><a href="立斋闲录_page10.html">10</a><a href="立斋闲录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
