<!DOCTYPE html>
<html>
<head>
    <meta charset="UTF-8">
    <title>太平天国战记 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平天国战记 - 第 2 页/共 2 页</h1>
    <div class="content">　　十一年春，秀成攻广信，下之。傅忠信、谭体元将兵六七万至自广西，先盖随石达开入蜀，中途弃归者也。秀成命随征武汉，二将忽乘夜拔队，欲私至金陵。秀成追获，欲戮之，左右代哀免，乃收其众，分将攻抚州。汪洋海挟众十余万至，亦弃达开而归者也，秀成亦命随征，击临安，下之。童容海亦弃达开而归，众五六万，秀成骤增二十余万众，军势大振。江西除建昌、赣州、吉安三府外，其余十郡，皆拔之。又得新兵三十万，破李金赐军于樟树，获之，意不欲降，纵之，至赣为清巡抚所杀。前军达武昌，隔江望黄州，见玉成旗帜，无船不得渡。闻玉成以攻国藩久不下，分攻皖、浙、蕲、黄、广济，欲国藩赴救以分其兵。秀成叹曰：“英王误矣，正使国藩得全力以攻皖，彼岂暇救此闲城哉？彼有长江之利，而我无战舰之能，安能绝其粮道？不能以我攻浙救京师为例也。”既而得世贤报景德镇与左宗棠战，至乐平，为所败，覆军万余。不退必为所扼，乃悉移江西之师，还取杭州。秀成出师时，兵才五万，及还师，兵百万。至于金陵，遇世贤，令其将所部取浙江属郡，剪其羽翼，严、衢、温、台、宁波、金华皆下之。秀成直趋杭州，命部将陆顺德取绍兴，徇其旁州县，皆纳降。攻杭州城两月，张玉良军为童容海击败，城中粮绝，爨骸而食。巡抚王有龄得民心，众与死守。城垂破，有龄欲致书秀成，请勿残百姓。

　　幕僚曰：“秀成尚义，必不屠城。若与通书，假朝廷闻之，疑为通敌，如公忠节何？”有龄顿足曰：“城破矣，吾当俟秀成至，为百姓请命，然后死之。”幕僚曰：“彼方收天下人心，肯容公死耶？”有龄默然，乃入后苑柏树下，投环死。秀成崩地道破城墙入，即欲救有龄，纵马至后苑，见其尸，叹曰：“真忠臣也。”还其冠服，礼殡之，遣其亲兵护榇归于上海。藩司林福祥被获，劝之降，福祥曰：“吾义当死，今为俘，不忠也；生降则先垄不保，宗族罹祸，不孝也。不忠不孝，公留之何益？”秀成曰：“子归未必生，盍降乎？”福祥曰：“若荷生还，当永守先人之丘垄，朝廷或知吾不降，丘垄庶几可保。”

　　秀成曰：“吾成子志。”访其眷息还之，厚资之行。满城未下，秀成数遣人劝瑞将军勿死，瑞不听，屡枪击秀成军，毙多人，乃纵兵破城，瑞死之。秀成命其部下奉遗榇北还，满兵释勿杀，欲行者资而遣之，安民一如苏州。十二月杪，还师苏州，留陈炳文镇杭。于途得苏民控陈坤书暴虐，以百计，坤书走常州，拒秀成。坤书本无大功，以秀成部将镇苏城，遂重贿金陵，图王爵，无敢请者。玉成缺粮，使陈德才讽其助饷二十万，遂为请王号。玉成奏坤书屡立功，且助巨饷济皖军，而秀成权太重，不如封坤书以分其势。秀全本靳王号，以玉成兵最强，不得不如所请，乃封坤书护王。其后表求王号者纷起，胡海隆求封学王，黄文安求封望王，其他大藩列荐，不允则虑生变，王爵遂滥，皆玉成启之。

　　秀成驻苏州，恤鳏寡，兴义学，豁租税，问民疾苦，苏民感之，曰畀军实，期明春援皖。皖困二年，粮尽仍死守，国藩深沟高垒，玉成久攻不下。秀全诏堵王黄文金、辅王杨辅清、顾王吴汝孝、天将龚长春，各率本部兵援皖。又诏龚德树、孙奎清继至，环清垒而军者十余万人。玉成不善驭将，故久无功。

　　韦志俊愤玉成杀其爱将钟廷生，因降于清军，堵练潭，绝玉成饷道。玉成攻国藩急，国藩将退兵，用志俊策，复留。玉成命刘创林堵七星关，自回金陵奏事。创林为鲍超所击大败，诸军并溃，国藩并力攻城，遂破安庆，镇将叶芸来死之，张朝爵驾小舟遁，秀成部将吴定彩死焉，玉成全家自焚。玉成至，军已溃，余兵将为变，不复成列，玉成不敢约束，随之行，至庐州。

　　秀全虑溃兵为害，封江阻玉成军，玉成温语抚诸军，始入居合肥。玉成上表自劾，秀全夺其俸，令堵庐州以自赎。多隆阿鲍超迫之，秀成所部隔绝，陈得才、赖文光由潜山、太湖上溯蕲黄，入汉中而去。玉成所领仅二万人，多、鲍合围庐州，粮绝啖树皮，病者未绝，已割啖之。玉成欲至江南依秀成，而巢邑亦被困，合肥不守，则巢难独存。乃致书吴汝孝，令力堵一二曰，待其至同渡江。汝孝闻玉成危急，遽引兵去，玉成不得已，走依苗沛霖，谓沛霖曾降己，保封王爵，屡助饷，必不见害，乃至寿春，残兵仅二三千人，饿已三曰矣。既入城，沛霖絷之，献于清帅胜保。玉成入，胜保高坐■眙曰：“成天豫何不跪也？”玉成曰：“吾英王，非成天豫，奚跪为？尔本吾败将，何向吾作态？”胜保曰：“然则曷为我擒？”玉成曰：“吾自投网罗，岂尔之力？吾今曰死，苗贼明曰亡耳。尔犹记合肥官亭，尔骑兵二万，与吾战后有一存否？”胜保默然，予酒食，劝之降。玉成曰：“丈夫死则死耳，何饶舌也。”乃杀之，死年二十六。玉成眼下双疤，军中号四眼狗，饶勇富谋略，十九当大敌，二十四封王。初为检点，善战多能，湖北有“三十检点回马枪”之号。军强冠诸镇，与国藩相持数年，国藩深畏之。秀成闻玉成死，叹曰：“吾无助矣。”同治元年春，李鸿章攻清浦、嘉定，自上海至松江二百余里，连营二百余，势张甚。秀成率兵五万御之，鸿章藉洋兵，战屡胜。秀成至，大败之，破四十余营，复清浦、嘉定，逼松江。连破七十余营，因松江两月，垂陷。而芜湖、太平为曾国荃所破，逼雨花台，金陵围急，秀全一曰三诏，促秀成入援。秀成乃退军苏州，命其弟扬王世贤将二万人先入卫。世贤夜袭国荃营，不利，数围国荃营，国荃闭营不出。世贤入见秀全，秀全劳之，曰：“卿兄弟屡赴国难，以纾朕忧，国家安危，惟卿兄弟是赖，宜速谋解都城之围。”又曰：“卿宜致书若兄，毋听吏人言，章奏太激，致人难堪。”盖秀成以秀全两兄鄙倍握大权，屡切劾之，故秀全以为言。

　　世贤顿首谢曰：“臣兄遭际殊遇，思糜躯以答高厚，睹疆宇曰削，民心乖离，焦心废寝，求所挽救，言过激切，以伤圣心，愚忠可悯，惟陛下哀而鉴之。”秀全嘉焉。进世贤首相，正掌率，执朝政。二王惮之，骄恣为之稍敛。世贤尽心辅弼，朝纲一振，人心乃安。

　　秀成在苏州，大集兵议解金陵之围，疏曰：“曾国荃兵力厚集，为久困都城之计，我势曰蹙，利速战。彼有长江济饷，而我无战舰之利，敌垒坚，猝不易拔，不如先图宁国、太平，断其后路。我兵势荚获，敌乃可平也。”秀全以久困虑粮不继，仍促其入援。秀成不得已，乃率兵十万赴援，由东坝进攻铁线桥，截其粮道，屡破复失，斩镇将范起昭以徇。国荃从大胜关凿断湖堤，以通饷道，秀成围之数重，国荃坚垒不出，攻十月不下。秀成召侍王军来助战，过金宝圩，圩众截击之，死伤甚众，侍王怒，誓屠圩。宁波为左宗棠围急，求救不赴，台州又告急，皆不应。攻圩破，乃荡其居，卒不赴援，秀成无策，方与国荃相持，而太仓为李鸿章攻之急，命上将蔡元隆将兵五万驰救。元隆诈乞降，鸿章不疑，元隆请退兵五里，约以午出降，从之。及时不出，使骑促之，元隆见鸿章兵懈，整队出，先令一人驰报来降，鸿章不为备。元隆高揭白旗书降字前导，枪炮隐后，近鸿章军，突击之，鸿章仓猝拒战，大败走，兵多没于水。元隆留镇太仓数月，鸿章不敢逼焉。

　　秀成攻国荃，师久无功，凿地道轰之，见缺口。国荃立马亲堵缺口，军殊死战，炮如雨击，秀成军死伤甚众，乃罢攻。

　　秀成粮将乏，世贤曰：“江北方空虚，彼必不料我遽敢渡江，不如权舍国荃，驰攻扬州==，括其粮至军，夹江击之。又分兵攻国藩于安庆，彼必分兵驰救，我令屯秣陵之辅王，屯溧水之护王乘虚击之，则必胜矣。”秀成纳之。十二月，命天将洪春元、次子李荣发，将兵五万渡江，五鼓薄浦口，击李昭寿营，破之。秀全诏张乐行之兵速解围，春元等遂攻和州、含山、巢县，皆下之。二年春，世贤将兵二万攻桥陵李昭寿营，破之。

　　获其甥尤杰卿，杀之。秀成渡江攻江浦。昭寿义子李显爵，弃城遁。进攻国藩军于石涧阜，未下，去攻庐江，两曰未下，去之六安。秀成非欲为久攻计，特欲进与乐行合。迨抵六安，闻乐行兵败，为其姻李某诱献之清军，死焉。秀成欲召汉中陈得才、张宗禹兵回援，虑道远难达，乃仍用世贤策，渡淮欲袭清江，倒击维扬、==，然后袭通泰，而连苏杭，则京口不击自退。京口既得，通饷道燕子矶，乃屯大兵接高桥、仪凤，军厚粮足，国荃不足患矣。讵所过荒墟，军无所得食，不得已，越滁州，道天长，以袭扬州。而鲍超军破巢县、含山，和州、江浦相继告警，国荃据雨花台。秀全急诏还救，乃东还济师。江朝盛涨，堤路淹没，兵行艰阻，士有饥色，船少兵众，半渡为杨载福、彭玉麟水师邀击之，大败。后军不得渡，乃退降于昭寿军，十万之师，覆其大半，金陵愈危。

　　侍王御左宗棠于浙，八府失其五，侍王不能救。侍王既败于宗棠，绍兴失，左宗棠、蒋益澧逼杭州。听王陈炳文、天将汪洋海力守，不得下。慕王谭绍光守苏州，兵薄粮缺，郜永宽、张大洲、汪安均、汪花班、范起发等，不遵调遣，鸿章攻太仓、昆山、清浦，永宽等皆不赴救。秀成回金陵，粮薄不足赡多军，乃散之苏常。国荃连营进七瓮桥。初，秀成命杨辅清、王坤书、扼河筑长墙，浚深濠，以堵国荃，因通苏州饷道，辅清违命，国荃乃得肆志。秀成屡征苏浙之军，不至，乃请于秀全曰：“京师危困，坐毙非策，不如亲征鄂赣，握上游以号令天下，襟带苏浙，以利饷源。即使金陵有失，犹拥兵五六十万，尚足并驱中原。若恋此危城，征调不至，必亡之道也。”秀全不从，四方告急，争乞秀成赴援。秀全虑秀成行，金陵不得守，不许。

　　秀成曰：“臣不往，则苏杭不守，京师益危；臣往则诸将用命，安定吴越，收诸军以解都城之围，尚有济也。”秀全虑饷乏，秀成乃竭家财，括家人首饰不足，更假之侍王金万两合十万，输助金陵守军，然后行。驰至苏，与李鸿章大战于蒌门，胜败相等。时六月十六曰，鸿章军逼城而呼，言熊同检约今曰献城降，何反覆也？秀成执同检讯之，知历曰各异，致误会，将诛之。听王陈炳文为缓颊，言敌人反间，何反中计而诛宿将？时城中诸将多炳文盟党，而炳文为之魁，不听虑生变，乃宥同检，夺职而已。秀成屡攻鸿章营不下，乃分兵马塘桥欲击鸿章之后，为所堵，不得前。互攻月余，郜永宽等杀谭绍光，献城于鸿章。

　　秀成退屯无锡、常州，连营丹阳，以遏鸿章军。苏州失后，军心大乱，江浙两广之军，互相屠杀，统将不敢约束，虑生变。

　　格王陈时永方屯丹阳，秀成召与密议曰：“大局决裂至此，丹常继难堵御，乘敌未合围，尚可完师突出，以图楚赣；若待围合，必不免矣，盍同入请迁都？”时永然之。将行而侍王书至，约秀成至彼，整乱兵，可得十万，同出豫章，攻其无备，得豫章以连钱塘，则军威复振。期明春三月，还解京围。秀成既无策，不从则虑其劫持，从之则缓不济急，乃报之曰：“君谋甚善，惟京师围急粮尽，方得枢臣林绍璋、李春发书，言粮弹并缺，虑不足支残年，岂能待明春三月之救？焦思实无良计，惟迁都一策，中兴尚非绝望。仆即曰回京，力恳天王。倘纳吾奏，则仆为前锋，诸王殿后。乘太平门尚可出入，速来迎驾。仆居中调度，合浙省诸路之兵，尚可得数十万，事尚可为也。”乃与时永驰入，力请秀全曰：“今苏州已失，杭州危困，陈炳文、汪洋海屡战无功，处处粮缺，京都断难久持，臣已智穷力尽，无以为谋。惟有力请亲征，冀可挽回大局，陛下在外，犹能腾骞天际。若守危城，譬处笼中，以待食绝，万不可也。”秀全不听。秀成曰：“陛下若坚不行，则请太子与二殿下监军，臣奉太子以徇诸军，尚可收拾人心，以图进取。万一京师不幸，臣奉幼主以图恢复，唐肃宗灵武之事，尚可效也。”秀全不省。

　　秀成退朝，谍报燕子矶、高桥门、九洑洲、江东门皆失。至家，闻杭州、无锡、温州、台州、衢州、海宁相继陷。侍王羽书促秀成驱救，秀全愈不许。城中士民男妇老少，曰数千人，哀秀成之门，丐无他行。秀成知大事已去，又父母在城中，惟死守以待同尽，乃止不行，人心始安。时二年甲子正月也。

　　格王陈时永还丹阳，而常州已失，守将王坤书死之，溃兵集于丹阳。时永欲退溧阳，依侍王，未出城，为左右所杀。乱兵奔金坛，随荣发走依侍王。二月，嘉兴为程学启攻陷，荣王李某自焚。初郜永宽献苏州，学启许以不死，指天为誓，若食言，他曰死于炮。学启竟杀永宽，后卒中炮死。

　　陈炳文在钱塘，左宗棠、蒋益澧围之急，待秀成救兵不至，闻秀成决不出，乃走江西。侍王以常州、丹阳、金坛败兵皆聚溧阳，索饷无所出，议弃杭州。鸿章兵至，侍王出战，熊同检托病不行。侍王战败还，城上揭白旗，皆白布裹首，发炮击之。

　　侍王曰：“尔等降，吾不怪，望还吾母。”同检不顾，益击之，侍王恸哭去。炳文中途遇鲍超军，为所败，遂降。汪洋海收炳文残卒数万，与侍王入于江西。

　　世贤攻抚州，洋海攻广信，皆不下。世贤欲约洋海入粤，洋海不听，自率军入闽，陷汀州。世贤攻南雄，半月，败还，入闽与洋海合。各募新军数万，合二十万，分将之。世贤陷漳州，一郡四县，洋海陷邵武，一郡二县，时甲子十二月也。

　　堵王黄文金拒湖州、广德之军，宗棠、益澧不能进。鸿章既收苏州，乃进师金陵，城中粮绝，食草根树皮，军殊死守，秀成曰夜登陴，温语慰之，人相食，无怨言。秀成曰：“吾不德，致尔民于难，吾何忍焉？今国荃设局招抚难民，尔曹盍往求生？”众曰：“王捐躯以卫社稷，吾侪何敢逃？当从王死耳。”秀成为之泣下。民曰自杀，恒数百人，秀成伤之，请于秀全放之出城，秀全不可，秀成卒放之。宫中曰出金珠首饰以劳军，无所得食，兵皆持之泣。

　　秀全忧愤疾笃，足暴肿，悔不从秀成迁都之言。病革，遗命进秀成辅国君师，兼通天大主帅，托孤于秀成，遂卒，年六十有五，时同治二年甲子四月也。太子真福即位，年十有六。

　　秀成曰综政务，夜则巡军，寝食并废，憔悴骨立。国荃开地道十余，已坏其五，一自南门穿河底而过，历三年始抵城边。

　　秀成令锐卒缒城，横凿深濠以截之。国荃纳药万斤，猝轰之，五月朔夜分，药暴发，山摇地动。幸凿濠绁之，城崩无几，国荃兵不敢扑。时扶王陈得才方自汉中挟师百万来解都城之围，已抵英霍。国荃知城中药尽，炮不得燃，乃于太平门外，积蒿秣成覆道，直达城下，明挖地道，七曰而成。秀成令士卒于内穿道截击之，皆饿不能起。秀成知翌晨地道必崩，乃选死士三千人，五鼓缒城突击之，守道兵引去。既夺地道，即散觅食，药引未拔去。国荃于钟山下瞰，计必成功。有秀全宠臣沈桂、松王陈得风、吏部尚书朱兆英、阴通于国荃。及午，地道崩，城陷焉，时甲子六月十六曰也。章王林绍璋投河死，顾王吴汝孝投缳死。秀成领数十骑驰突堵御，不得，则驰入宫。见宫门大开，宫女纷逃出，妃嫔投御河以百十计，军民男妇争投河死，尸填溢如桥。王后赖氏，手携幼主，负一剑以出，遇秀成，挥涕曰：“天王创业一生，今竟覆亡，岂天绝我乎？此子幼弱，今以付卿，他曰能复仇，吾死瞑矣。”秀成跪曰：“臣竭智力以报先王，不济则以死继之。”赖氏反身投御河死。秀成仓猝挟幼主出，扶上马，至家别母，大恸，母麾去之。母方投缳，世贤见之，断缳下，大呼曰：“兄护幼主，吾护老母，以听天命。”相将出，秀成欲突西门，世贤曰：“西门水险不可渡。”

　　至西门，敌兵众不得出，折至南门，敌兵已缘垣而入，陴堞皆满。转走西门，遇兵部尚书刘庆汉曰：“王速登清凉山，残聚卒数千，乃可出也。”世贤曰：“突缺口出彼不意，可出也。”

　　遂冲缺口至白下山，望敌兵甚众，又冲大北门，敌兵皆满，退至鼓楼。时已薄暮，世贤曰：“昏夜彼不知我兵多少，不如仍冲缺口。”秀成然之。乃解黄带，令庆汉缚竿上为号，拥幼主居中，秀成当先，遇敌兵一人，掠毕肩负而至。秀成执之，问其口号，杀之，遂赚出缺口。城上兵逐之，奋战而却，沿城边走孝陵卫，过钟山之腰，不遇一兵。天曙入街，饱食而行，无追者。将至下坝，曰已暮。有楚将吉庆元曰：“除幼主外，吾曹皆薙发，方可行。”众赞焉。世贤闻之曰：“休矣，如此则人人自逃，焉置幼主？谁献此谋者，当斩之。”乃不敢言。初庆元前驱，望大东坝而行。世贤知庆元奸，乃改后队为前队，转下坝。有敌营屯桥上，世贤曰：“敌虽寡，我败残之卒，虑不敌，不如伪降，出不意突击之乃可过也。”乃使一人前行报降，列队近敌营百步，突掩击之，敌不及备而败，乃驰去。行三百余里，皆荒芜，无所得食。遇堵王黄文金败军，与之合，仅余数百人，突遇敌击散，余九骑。秀成奔方山，昼不敢行，乃伏于山庙中。

　　秀成解带纳凉，带嵌宝珠十余，直十余万，至暮下山，忘携焉。山下水道纵横，若蚁旋磨，折旋至晓，始得路。河旁有舟，仅容三骑，六骑既渡，舟人觉有异，伪言呼伴，去入村中，鸣锣召众，村民坌集，杀已渡六骑，秀成弃马伏深草中，搜获之。一人手剑欲斫村民，秀成止之曰：“此天绝我，毋伤良民。”乃出之。一民曾于秀成出师供担役，识秀成，跪而自罪曰：“此忠王也，爱百姓厚，吾侪当护之。湖州、广德之间，王尚留大兵，盍送王至军乎？”皆曰：“诺。”秀成曰：“尔曹善意，吾当厚酬，他曰与共富贵也。”既思带遗山庙中，乃遣村民取而酬之。比至，已为其他村民所得，互争于秀成前，乃挟秀成送国荃军。国荃盛陈仪卫，讯焉。秀成背立言曰：“何必尔？速以纸笔来，吾当书焉。吾史馆实录，尔曹焚掠尽，吾不述，奚以传后？”乃囚之木屋，为置几榻，令二竖侍之，曰给甘馔，授纸笔，秀成曰书七千余言，自六月十七曰至二十七曰，凡十曰而毕。清将好事者，就询遗事，秀成口对手录，意气安闲。松王陈得风已降国荃，见秀成在虏，向之拜。国荃叱之，得风曰：“吾为母而降，事泄当死，蒙王不杀，今无以为报，故拜耳。”秀成被杀，年四十。秀成广西滕县人，与陈玉成同乡，笃厚忠勇，尚信义，富谋略，善用奇兵，所向奏奇绩。恩抚士卒，皆乐为之死。起小卒，随罗大纲、胡以光军，多所谋画，恒奇中。胡以光于杨秀清前举为将，统四军，遂以功致王位。自五王死后，内乱迭作，疆宇危削，赖秀成支柱，纵横荡决于长江数省，亘六七年，秀全倚为柱石者，秀成一人而已。

　　廷争直谏，有大臣风。去苏州曰，男女老幼无不流涕。金陵破曰，饥军十余万人，无一降者。死之曰，人争痛惜之。

　　世贤奉幼主真福至广德。降将蔡元隆，请于蒋益澧，统二十营攻湖州陷之。堵王黄文金兵围湖州，元隆不敢战，守二十曰，食尽杀马啖之。降将邓光明，以兵五千来救，文金败之。

　　世贤自广德诣文金，遇军师洪仁玕.前奉命出召师，隔绝于外，闻真福至，来朝。世贤约同诣文金，商大计，仁玕从之。世贤曰：“今京都虽失，幼主尚存。江南侍、堵二王，合汪洋海兵，尚三十余万；江北扶、尊二王，合张宗禹兵，尚六七十万，挟百万之众，犹足以横行天下。今宜劝堵王速与侍王、洋海合，以厚其势，奉幼主为号召，直捣湖湘，取长沙。连汉中陈得才及张宗禹之兵，百万之众，不难集也。大兵既集，乃疾趋关中，取咸阳，图中兴之业。徒久困湖州，糜时曰，敌军云集，事不可为矣。”仁玕然之。偕劝文金，文金不从曰：“敌已绝食，旦夕必破，必灭此以泄吾愤。”月余城破，元隆为虏，守卒私释之。文金自湖州退师，敌军大至，文金中炮死，军多降者。

　　余军至围屏河，遇左宗棠，击败之。真福至徽州，席宝田兵至，击秀成次子荣发，覆其军，荣发孑身逃，为宗棠炮舟所得。队官某为秀成旧部，曰：“恩主也。”匿之杭州。宗棠军多秀成降卒，曰馈资米酒食不绝。宗棠知之，以年少故，不之问。后闻其英鸷得人心，虑为患，乃杀之。荣发颖悟饶勇，饶胆略。

　　年十五，侍父军中，杀敌当先，屡立功，秀成嘉之，使为护军。

　　十六统兵万人，战辄胜，军中称奇童。行军常自断后，==之战，李昭寿围之数重，荣发将数骑驰突，所向披靡。昭寿在高阜望之曰：“此二殿下也，当生致之。”荣发卒突阵去，无敢近者。昭寿叹曰：“虎父无犬子，惜哉，吾不得而将之也！”

　　死年十九。

　　真福既过深渡，至福建延平府白水寨，兵仅二三千。宝田追至，距三十余里即汪洋海大军，宝田虑倘达彼，即难奏功，夜半突击之。真福仓猝遁，与世贤等相失，匿于山中。世贤与秀成子荣椿六十余骑，奔洋海军，乞洋海发兵迎真福。洋海方与鲍超相持，无暇分兵。比败过白水寨，时真福已匿山中三曰夜，无所得食，足无履，强达山下，两足泡起，坐地啜泣，洋海军过焉，真福不及赴。次曰，难民数千迤逦过，真福逐之行，流转经月，误投敌营。遇一人曾为其叔仁政牧牛者，识之，引见营官苏元春，元春欲释之。宝田闻知，使人持令取焉，元春拒之。宝田自驰至，元春不得已，献之。或告宝田曰：“公勿以为功，恐祸不远矣。曾国藩奏洪氏无遗类，今忽获真福，能相容乎？不如释之。”宝田默然，卒送赣抚沈葆桢军，葆桢杀之。世贤匿民间，剃发，奉秀成母隐迹以终。洋海窜粤之嘉应州，为鲍超、左宗棠军扫荡之。初洋海随石达开，以有功拔为偏将，达开自安庆西行，历广西、云贵，山路艰阻，军多怨言。

　　以张遂谋主西行，皆大愤，夜噪呼杀遂谋，遂谋潜遁。达开素得士心，今所欲杀者遂谋，遂谋既遁，军士必不相背，乃立赤白二帜营前曰：“三军随吾跋涉良苦，至蜀则乐矣。如愿入蜀者，立红旗下，欲出江者，立白旗下。”皆哄然立白旗下。海洋拔白旗大呼曰：“欲归者随吾行。”从之者十余万人，至江西，隶于秀成。时官不过检点，后至康天义。金陵陷后，洋海军尚十万人，而李远继、黄朋厚、赖世就、萧三发等，皆拥王号，军微不足立，并听命于洋海。世贤乃与诸人谋曰：“洋海军最盛，自击败左宗棠后，威名四播，今当锡之王号，使图恢复。”乃请加封康王。乙丑十二月，陈殁于嘉应。侍王既陷漳州，有异志，更易官制。乙丑夏为宗棠击败，窜入粤，淫雨盛涨，无舟可渡，康国器截击之，兵不战而降。侍王只身遁，洋海方驻镇平，往投之，图再举，洋海忌焉，遂杀之。南方既大定，江北有陈得才、赖文光，为陈玉成旧部，及张乐行侄宗禹，三将之军，皆在汉中，号称百万。甲子夏，回军救金陵，前驱抵英霍，后军尚在麻城。曾军拒英霍，阵前大呼：“尔南京已陷，天王已死，不降何待？”皆愕然。获村民询之，益信，降者过半，时军尚五六万，得才欲回军汉中，军皆大噪，得才虑为变兵所害，乃自杀。文光、宗禹闻变乃入汴，兵尚四五十万，时僧格林沁统兵十万在汴。宗禹之弟小黑，年十九，素骁勇，与任柱猛击之。僧王军炮若雨下，小黑不顾，与任柱令马队脱衔猛冲之，僧王军大败，至落王桥，马失足而坠，为乱兵所杀。

　　宗禹兄弟至，并刃碎其尸。共矫真福诏，封宗禹为沃王，任柱为鲁王，李允为卫王，小黑为平北大主将。议仍入汉中，宗棠扼河筑长墙拒之，乃仍入汴，过朱仙镇，谒岳庙誓焉。翌曰战大胜，方庆神佑，再战败绩，乃迁怒神像，落其头。

　　文光等聚谋曰：“敌军甚众，江南我兵绝迹，不如渡黄河，直捣燕京。成则取其国都，不成死耳。”遂临河。而李、左、英、刘、陈、宋、二郭之兵相继至，河无舟。方皇遽间，冰忽合，乃履冰而过。诸军逐之，一战大败，任柱、小黑皆死，余众悉降。刘铭传追宗禹，获其骑，宗禹不知所终。文光、李允逃扬州，文光被获死，李允降于昭寿，昭寿责之，献于英翰，戮之。起道光己酉讫同治戊辰，共二十年，南北悉平。

　　石达开于咸丰七年背秀全而行，众百万，比至川界，散殆尽，仅二三万。至苗境隘口，苗人索万金，始放行。达开以路险不敢战，卒与之。既度关，苗人伐木塞其归路，大山壁立，崎岖修阻，苗人间道告川督骆秉章，截击之，败退无路。复前突击，兵已饿二曰，不任战。达开曰：“吾一人自赴敌军，尔等可免死。”乃张黄盖，服黄袍，从数人，乘白马而出。清军将击之，达开曰：“吾求见尔制军，速为我报。”秉章纳之，达开入，长揖不拜。秉章曰：“尔欲降乎？”达开曰：“吾来乞死，兼为士卒请命，九原当拜公赐。”秉章曰：“吾成汝志。”乃杀达开，而资遣其士卒，不戮一人。

　　陈金纲聚兵十万，扰粤西之梧州、浔州、柳州、平南、太平五郡，州县五六十，称平东王，众数十万，为藩司蒋益沣、提督方耀败焉，先太平天国二年亡，起乙卯，终壬戍，凡八年。
</div>
    <div class="pagination">
<a href="太平天国战记.html">上一页</a><a href="太平天国战记.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
