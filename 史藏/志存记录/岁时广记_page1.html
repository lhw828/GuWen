<!DOCTYPE html>
<html>
<head>
    <meta charset="UTF-8">
    <title>岁时广记 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>岁时广记 - 第 1 页/共 6 页</h1>
    <div class="content">　　钦定四库全书　　　　　史部十
　　岁时广记　　　　　　　时令
　　提要
　　【臣】等谨案嵗时广记四卷宋陈元靓撰元靓不知其里贯自署曰广寒仙裔而刘纯作后序称为隠君子其始末亦未详言莫之考也书前又有知无为军巢县亊朱鉴序一篇鉴乃朱子之孙即尝辑诗遗说者后仕至湖广总领元靓与之相识则理宗时人矣其书宋志不着録惟见于钱曽读书敏求记称前列图说分四时为四卷今此本乃曹溶学海编所载卷首并无图说葢抄者佚之书中摭月令孝经纬三统厯诸书为纲而以杂书所记涉于节序者按月分凡春令四十六条夏令五十条秋令三十二条冬令三十八条大抵为启劄应用而设故于稗官说部多所徴引而尔雅淮南诸书所载足资考据者反多遗缺未可以称善本特其于所引故典尚皆备録全文详记所出未失前人遗意与后来书随意删窜者不同故并録存之以备防攷焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　岁时广记序
　　有天之时有人之时寒暑之推迁此时之运于天者也厯书所载盖莫详焉至于因某日而载某事此时之系于人者端千绪万非托之记述则莫能探其源委耳噫庆道长于一阳之生谨履端于一岁之始是盖天时人事之相参尤有可据彼仲夏之重五季秋之重九岂天之气然也而人实为之使微考订孰知竞渡之繇楚灵均登髙之因费长房乎引而伸若此者众虽然荆楚岁时之所记善矣惜乎失之拘也秦唐岁时之所记伙矣惜乎未之备也今南颍陈君搜猎经以至野史异书凡有渉于节序者萃为巨帙殆靡一遗仰以稽诸天时俯以验之人事题其篇端曰岁时广记求予文而序之予惟陈君尝编博闻三録盛行于世况此书该而不冗雅而不俚自当与并于无穷云宣教郎特差知无为军巢县事兼义武民兵军正总辖屯戍兵马借绯新安朱鉴撰
　　钦定四库全书
　　岁时广记卷一
　　宋　陈元靓　撰
　　春
　　孔子家语曰春者四时之首也尚书大传曰春出也万物之所出也礼记乡饮酒曰东方曰春春之为言蠢也淮南子曰春为规规者所以圜万物也规度不失生气乃理前汉律厯志曰少阳者东方东动也阳气动物于时为春春蠢也物蠢生乃动运木曲直仁者生生者圜故为规也月令曰春三月其日甲乙其帝太皥其神勾芒其虫鳞其音角其数八其味酸其臭羶其祀户祭先肝
　　孟春月
　　礼记月令曰孟春之月日在营室昏参中旦尾中律中太蔟东风解冻蛰虫始振鱼上氷獭祭鱼鸿鴈来天气下降地气上腾天地和同草木萌动
　　孝经纬周天玉衡六问曰大寒后十五日斗艮为立春后十五日斗寅为雨水
　　刘歆三统厯曰立春为正月节雨水为正月中气雨水者言雪散为雨水也
　　周书时训曰立春之日东风解冻后五日蛰虫始振后五日鱼上氷雨水之日獭祭鱼后五日鸿雁来后五日草木萌动
　　白虎通德论曰正月律谓之太蔟何太亦大也蔟者凑也言万物始大凑地而出也
　　晋乐志曰正月之辰谓之寅寅者津也谓生物之津途也
　　大戴礼夏小正曰正月啓蛰雉震呴时有俊风涤冻途田防出农及雪泽采芸桺稊梅杏杝桃则华
　　春秋隠公元年王正月注云隠公之始年周王之正月也凡人君即位欲其体元居正故不言一年一月玉烛寳典曰正月为端月
　　梁元帝纂要曰正月曰孟阳孟陬上春开春春献春首春首岁献岁岁初岁肇岁芳岁华嵗
　　月令曰孟春行夏令则雨水不时草木蚤落国时有恐行秋令则其民大疫猋风暴雨总至藜莠蓬蒿并兴行冬令则水潦为败雪霜大挚首种不入
　　仲春月
　　月令曰仲春之月日在奎昬弧中旦建星中律中夹钟始雨水桃始华仓庚鸣鹰化为鸠鸟至日夜分雷乃声始电蛰虫咸动啓户始出
　　孝经纬曰雨水后十五日斗甲为惊蛰后十五日斗卯为春分
　　三统厯曰惊蛰为二月节春分为二月中气惊蛰者蛰虫惊而奔出也
　　周书时训曰惊蛰之日桃始华后五日仓庚鸣后五日鹰化为鸠春分之日鸟至后五日雷乃声后五日始电
　　白虎通德论曰二月律谓之夹钟何夹者孚也言万物孚甲种分也
　　晋乐志曰二月之辰名为卯卯者茂也言阳气生而孳茂也
　　夏小正曰二月祭鲔荣堇采繁来降燕乃睇
　　淮南子曰二月之夕女夷鼔歌以司天和以长百谷禽兽草木注云女夷春夏长养之神也江淹文云太皥驭节女夷司景
　　纂要曰二月曰仲阳又曰令月张衡归田赋云仲春令月时和气清
　　月令曰仲春行夏令则国乃大旱暖气早来虫螟为害行秋令则其国大水寒气总至寇戎来征行冬令则阳气不胜麦乃不熟民多相掠
　　季春月
　　月令曰季春之月日在胃昏七星中旦牵牛中律中姑洗桐始华田防化为鴽【音如】虹始见萍始生鸣鸠拂其羽戴胜降于桑
　　孝经纬曰春分后十五日斗乙为清明后十五日斗辰为谷雨
　　三统厯曰清明为三月节谷雨为三月中气清明者谓物生清浄明洁谷雨者言雨以生百谷
　　周书时训曰清明之日桐始华后五日田防化为鴽后五日虹始见谷雨之日萍始生后五日鸣鸠拂羽后五日戴胜降于桑
　　白虎通德论曰三月律谓之姑洗何姑者故也洗者鲜也言万物皆去故就新莫不鲜明也
　　晋乐志曰三月之辰名为辰辰者震也谓时物尽震动而长也
　　夏小正曰三月参则伏【音斛】则鸣颁氷拂桐葩
　　诗曰蚕月条桑蚕月三月也吴民载诗云条风着野方蚕月【阙】　移隂又麦秋唐百家诗云蚕月桑叶青鸎时桺花白
　　纂要曰三月曰暮春末春晚春
　　月令曰季春行冬令则寒气时草木皆肃国有大恐行夏令则民多疾疫时雨不降山林不收行秋令则天多沈隂淫雨蚤降兵革并起
　　花信风
　　东臯杂録江南自初春至初夏五日一畨风谓之花信风梅花风先楝花风后凡二十四畨以为寒絶也后唐人诗云楝花开后风光好梅子黄时雨意浓徐师川诗云一百五日寒食雨二十四畨花信风又古诗云早禾秧雨初晴后苦楝花风吹日长
　　条达风
　　易通卦騐立春条风至宋均注云条者条达万物之风也唐太宗诗云条风开献节灰律动初阳
　　榆荚雨
　　泛胜书三月榆荚雨髙地强土可以种禾
　　杏花雨
　　提要録杏花开时正值清明前后必有雨也谓之杏花雨古诗云沾衣欲湿杏花雨吹面不寒杨桺风又云杨桺杏花风雨外不知佳句落谁家晏元献公词云红杏开时一霎清明雨赵德麟词云红杏枝头花几许啼痕止恨清明雨
　　凌解水
　　水衡记黄河水正月名凌解水
　　桃花水
　　水衡记黄河水二月三月名桃花水又顔师古汉书音义云月令仲春之月始雨水桃始华盖桃方华时既有雨水川谷涨泮众流盛长故谓之桃花水老杜诗云春岸桃花水又曰三月桃花浪注曰峡以三月桃花时春水生谓之桃花水王摩诘诗云春来到处桃花水欧阳公诗云桃花水下清明路
　　击春曲
　　酉阳杂俎唐明皇好羯鼓云八音之领袖诸乐不可为比尝遇二月初诘旦巾栉方毕时宿雨初晴景色明丽小殿亭前桺杏将吐睹而叹曰对此景物岂可不与他判防乎左右相目将命备酒独髙力士遣取羯鼔旋命之临轩纵撃一曲名春光好神思自得及顾杏桺皆已坼而笑之谓嫔嫱内宦曰此一事不唤我作天公可乎皆呼万岁东坡诗云宫中羯鼔催花桺陈简斋诗云可是天公须羯皷已回寒驭作春酣又六言云未央宫中红杏羯鼔三声打开
　　踏春歌
　　异闻録邢凤之子梦数美人歌踏阳春之曲曰踏阳春人间二月雨和尘阳春踏尽秋风起肠防人间白髪人又酉阳杂俎云元和初有士人醉卧防中及醒见古屏上妇人悉于牀前踏歌歌曰长安少女踏春阳无处春阳不防肠舞袖弓腰浑忘却蛾眉空带九秋霜又歌曰流水涓涓芹长芽野鸟双飞客还家荒村无人作寒食殡宫空对棠梨花其中问曰如何是弓腰歌者曰首髻及地腰势如规也士人惊叱之忽皆上屏东坡诗云城下湖光暖欲波美人唱我踏春歌又詹克爱春睡诗云觉后不知身是幻耳根犹聴踏春声
　　梦春草
　　南史谢惠连年十岁能属文族兄灵运加赏之毎有篇章对惠连辄得佳句尝于永嘉西堂思诗竟日不就忽梦见惠连而得池塘生春草之句大以为工尝云此语有神助非吾语也杜甫诗云诗应有神助东坡词云酒阑清梦觉春草满池塘又诗云春草池塘梦惠连陈后山春夜诗云梦中无好语池草为春生
　　移春槛
　　开元遗事杨国忠子弟春时移名花植木槛中下设轮脚挽以防絙所至自随号移春槛
　　探春宴
　　天寳遗事都人士女每至正月半后各乗车跨马供帐于园圃或郊野中为探春之宴
　　采春游
　　皇朝东京梦华録上元收灯毕都人争先出城采春大抵都城左近皆是园囿百里之内无非闲地并纵游人赏翫
　　作乐车
　　天寳遗事杨氏子弟恃后族之贵极于奢侈每春逰以大车结防为楼载女乐数十人自私第声乐前引出游园苑中长安豪民贵族争效之
　　载油幕
　　天寳遗事长安贵家子弟每至春时游宴供帐于园圃中随行载以油幕或遇隂雨以幕覆之尽欢而归
　　挂裙幄
　　唐辇下岁时记长安士女游春野歩遇名花则设席借草以红裙揷挂以为宴幄其奢侈如此
　　掷金钱
　　开元别记明皇与妃子在花萼楼下以金钱逺近为限赛其无掷于地者以金觥赏之天寳遗事云内庭妃嫔每至春时各于禁中结伴掷金钱为戏
　　驻马饮
　　天寳遗事长安侠少每春时结朋聨党各置矮马饰以锦鞯金络并辔于花树下往来使仆从执杯酒而随之遇好花则驻马而饮
　　随蝶幸
　　开元遗事开元末明皇每春时旦暮宴于宫中使嫔妃辈争揷艳花帝亲捉粉蝶放之随蝶所止幸之后杨妃专宠遂不复用此戏
　　鬬竒花
　　天寳遗事长安中士女春时鬬花戴揷以竒花多者为胜皆用千金市名花植于庭中以备春时之鬬
　　揷御花
　　天寳遗事长安春时盛于游赏园林日无闲地苏颋应制诗云飞埃结红雾游盖翻青云帝览诗嘉焉遂以御花揷颋之巾上时人荣之
　　取红花
　　虞世南史略北齐卢士深妻崔林义之女有才学春日以桃花靧面呪曰取红花取白雪与儿洗面作光悦取白雪取红花与儿洗面作光华取雪白取花红与儿洗面作顔容
　　装狮花
　　曲江春宴録曲江贵家游赏则剪百花装成狮子互相送遗狮子有小连环欲送则以蜀锦流苏牵之唱曰春光且莫去畱与醉人看
　　探花使
</div>
    <div class="pagination">
<span class="current-page">1</span><a href="岁时广记_page2.html">2</a><a href="岁时广记_page3.html">3</a><a href="岁时广记_page4.html">4</a><a href="岁时广记_page5.html">5</a><a href="岁时广记_page6.html">6</a><a href="岁时广记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
