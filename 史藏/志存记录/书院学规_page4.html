<!DOCTYPE html>
<html>
 <head>
  <meta charset="utf-8"/>
  <title>
   书院学规 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书院学规 - 第 4 页/共 10 页
  </h1>
  <div class="content">
   广仁
      　　《孟子》曰：“君子远庖厨。”朱子注解曰：“预养仁心。”旨哉，言矣。噫！庖人宰割，一何忍也？手戕物命，哀声凄状，略不动念，岂其性与人殊？习故耳。本来仁体，人人同具。养之，则日以充长；戕之，则日以牿亡。有等性，气躁急，遇事辄忿，施之等辈，悖入悖出，犹有转念之时，未甚也。施之仆隶下贱，则易发而难制矣，必且有忍而过焉者矣。此无他，由不能预养仁心，而残暴成习，久而不自觉其非也。大抵吾人处事，快意时少，人不得尽如吾意，吾亦岂能尽如人意。恕心待人，常见己过，不见人非，意气自平，忿懥自化。圣贤开口言仁，并不曾离了恕字。夫子言己立立人，己达达人，接说能近取譬为仁之方。孟子言万物皆备，反身而诚，接说强恕而行，求仁莫近，盖惟有恕心乃能养仁心。先儒有言，恕之一字，终身受用不尽。是实体真切语，非如后人但将言语上抹过也。
      　　积德
      　　所谓阴德者，阴行其德，不令人知之谓也。积者，如积金积谷之类，积愈厚则发愈大，惟恶亦然，积愈毒则发愈暴。故曰“善不积不足以成名，恶不积不足以灭身”。炯戒昭然，人奈何不为善而为恶也？且为善亦甚易矣！非必尽捐己之所有，但随力量所能，到处与人行方便，即是利人。利不在多，渴时一杯水，饥时一盂饭，亦是恩惠。举念即是，何难之有？恶者非必攘夺人财物，戕害人性命，白占人田地。只背地好谈人长短，是为口毒；暗帖谤人，是为笔毒；阴险起灭，是为心毒，凡此皆恶也。一念之善，勿谓无益，积小成大，后祚必昌；一念之恶，勿谓无伤，积微成著，贻祸匪细。《书》曰：“作善降祥，作恶降殃，近在其身，远在子孙，历观往古，报应不爽。”得不凛凛惧乎！
      　　慎言
      　　《易》曰：“启口惟羞。”《诗》曰：“无易由言。”言之不可不慎也。尝见世人不乐道人之善，惟喜谈人之过，是诚何心哉？且有无端而背地讥诮人者，我诮人，人亦诮我，是自诮也。又有争忿而骂人父母者，我骂人父母，人亦骂我父母，是自骂父母也。不孝之罪，莫大焉。甚至口舌兴戎，讼连怨结，则言之为祸烈矣。愿鉴金人之缄，守如瓶之训，毋论大同广众，出言当慎，即燕居狎戏，切不可为不经之语，戮辱妻子，至于酒中言语，尤易放荡，所宜深戒。
      　　忍气
      　　良善之家，被人侵侮，固亦有之，然须含忍不与之较。康庄衢路，行道之人易之；危堑峻岭，众望之而惊矣。麟之在囿也，可狎而玩也；虎豹在山，人皆匿行避影而不敢前，何者？惮其威也。士君子处世，宁为康庄，毋为峻岭；宁为麟囿，毋为虎圈。《诗》曰：“他山之石，可以攻玉。”吾人于此等处涵养得定，坚忍得来，则侮我者，正所以益我也。高明贤达者，宜以此相勉。
      　　崇宽
      　　孔子曰：“放于利而行，多怨。”言利之不可专也。朱仁轨云：“终身让路，枉不过百步；终身让衅，失不过一段。”言让之为美德也。世人但知争一分获一分之利，不知让一分受十分之利。即如放债刻取，人不敢借，不借，利何从来？其借者必其贫而无赖者也，借必不还，不还本，反有失。又如市肆平等交易，人望斗争趋，其甚者则有望望然而去耳。故放于利者，不惟敛怨，即自为利亦左矣。让路让衅者，我让人，人必让我，终亦不枉不失矣。此所谓食贾三之，廉贾五之也。无论道义当然，即以世情论，孰得孰失，两者宜何处焉。
      　　劝业
      　　天之于人厚矣，生五谷以养其命，生六畜以适其口，有布枲以蔽身体，有蚕丝以备文绣。数命仅先一饱，万丝方成一缣，岂徒使之安居美食，一无所事事也乎？晋陶侃，贵卿也，而运甓；鲁文伯之母，世族也，而勤绩，凡以习劳也。劳则善心生，故侃为名臣，母为贤母。有如饱食暖衣，无所用心，群居终日，言不及义，无乃虚天所以生人之意乎。乃又有干名犯义，悖伦伤化者，则又草木禽兽之不如矣。而以飧五谷，食禽兽，被文褐，可乎哉？
      　　止讼
      　　泾俗尚义，然多褊心使气，往往以小事起讼。请言争讼之害，一纸投入易，后去归结难。官差拘提，入门索酒饭，出门索银钱，略不称意，横肆诟骂，一言抵触，蜚语诬赖。投到听问，门皂人等，东扯西拽，百般凌辱。庭伏受杖，有同囚奴。只为不忍小忿，反受了多少懊气；只为争些小利，反费了多少钱财。愿我乡族耐烦忍气，富强之家，毋得恃势凌人。人可欺，天不可欺。孤弱之家，亦须量力审势，人亏尔，天不亏尔，省气省力，省事省费，何等安稳自在，受用快乐！切莫听信教唆，轻易告状，便赢得来，也输一着。今约各家，有事先鸣族长，公遒处分，得和便和，毋得责备酒饭，拖累贫家。其有恃强欺弱，平地起波，不通族众，瞒心诳告者，众出作证。谚云：“为人解忿息争，胜造七级浮屠；唆人告状倾家，定入阿鼻地狱。”此言虽小，可发深省。
      　　禁赌
      　　民间大害，无过赌博。赌博之害，罪在开场。本是戏事，大张骗局，一入其网，不尽不止。大抵赌博之人，初皆起于利心，父母不肯若戒，亦皆起于利心。投掷甚易，取利甚捷，冀其赢也，而姑纵之。既而输钱于甲也，取赢于乙以偿之，幸而偿也，又思益之。亡论投子、纸牌，权不由我，胜负难必，纵赢得钱来，不由勤苦，谁肯爱惜，任意花费，缘手立尽，倒囊空归。东荡西走，田地荒芜，不问父母缺养，不顾室无片椽，家无寸土。债主逼取，借贷无门。力耕不能，饥寒难熬，则有聚而为盗耳。小则窃，大则强，身以盗亡，盗由赌至，悔无及矣。可哀也！官府法禁虽严，安能尽人而绳之。是在各家父兄捐去利心，严戒，轻而家法处治，重则送官刑罪。彼亦人耳，肯以其身为戮辱乎？此风衰息，而家道日见殷富矣。
      　　备赈
      　　吾乡人稠田少，务农鲜商，不能捷得四方之货。故民寡蓄而多贫。一遇凶荒，束手无措，至有饿而死者，上官为小民苏旦夕之命，不得不下劝赈之令，损有余，补不足，常道也。为富室计，与其待劝而迫于应令，孰若不待劝而令人见德；与其艰出于凶岁，孰若细出于丰年；与其泛施于疏远，孰若近施于宗邻？各家以百人为率，百人之中，岂无十人可出担石之谷者乎？极贫者亦十人止耳。十人出谷，积三岁可至三十石，十家可得三百石之谷，济百口之贫，煮粥计散，即不得餍足，何至枵腹待毙乎？以十家推之一乡，以一乡推之一邑，处处有仓，仓仓有谷，画地分给，粟不移而具，民不移而食，何地不遍，何人不周，又何饿莩之足患乎？迩年行之，欢声载路，全活无算。民饥思盗，不饥则不为盗，捐担石之费，而贻室家之宁，亦富室自为之完计也。会中宜以此相劝。
      　　防盗
      　　盗贼之兴，未有不因近援而至者。各家果能务本节用，小心畏法，勤生则无所事盗，知畏则不敢为盗。地方宁静，家门之福。上司设计保甲，原为弭盗，宜遵奉德意，着实举行。近便有远出久不归者，查何处营生；远方人至，踪迹可疑者，盘问下落；夜巡惟勤，稽察必严，盗无主家，何地可容？倘遇有警，齐集求援，去则四路邀截，盗不生翼，无计可脱。人自为防，家自为守，可长保安枕无事矣。富者毋曰“有命”，贫者毋曰“无与”。谚云：“贼偷易家，一布一粟皆物也。”岂独富室哉？
      　　举行
      　　忠孝节义，关系万古纲常，炳如日星，岂容泯灭？里中有节孝懿行，实迹可据者，各举所知，所愿与闻。其有不孝不悌、败行无良者，国有典刑，上有耳目，非田间所得与闻也，隐恶扬善，况居乡乎？置之勿谈。
      　　黜邪
      　　楚人信鬼，越人信巫。果有之，岂独楚越？信则有，不信则无。里俗如祈年禳火之类，谁云可废？乃有信邪说而修功果者，何为乎？曰：“吾为禳灾求福耳！”灾岂可幸免，祸未可祷祀而得也。昔人有言曰：“天堂无则已，有则善人登；地狱无则已，有则恶人入。”孽由己造，忏悔何为？馒腐何物，人所厌薄，乃欲以此媚神，神其享乎？受贿鬻狱，少知秉正者不为，而谓聪明正直之神为之乎？世俗悭吝，平居不轻掷一文，延请僧道，敬礼如上宾，虔诚斋醮，用财如尘土，曰：“吾积福来生耳！”与其异望于来世再生之身，侥幸于杳冥不可知之福，何若积目前之阴德，获见在之善报乎？惑之甚矣！又有崇无为教，开经堂，男女混杂，不顾廉耻，为首者本是田夫，不识一丁，升座讲经，有如说梦，听者拱立罗拜，有如聚蚁。至于女巫斋婆，白日见鬼，摇惑妇女，风俗所关，一切宜禁。
      　　戒党
      　　人生世间，谁能无与？然有朋有党，不可无办。论道德、商文艺、连诗社，此谓之朋。朋不可无也，无则孤立而谁为辅。张声势、树与援、弄机诈，此谓之党。党不可以有也，有则借交而易为乱。小人无朋，君子无党。党非盛世之所宜有也。党议成于上，而国随之；党兴于下，而家随之。自古未有党而不败者，然党未有久而不散者。陈、张、孙、庞之属，始未尝不亲如兄弟，坚若胶漆，而卒相倾害也。昔人连鸡之喻，非其明鉴乎。大抵君子之朋愈久而愈亲，小人之党乍合而乍离，离则生怨，怨则侵侮。向所用为自卫者，且弯弓而内向矣。可畏哉！可畏哉！
      　　置产
      　　世人置产，为子孙计耳。亏价则起事，强买则丛怨。为子孙计，未必能长久。目前所自为计者，劳而拙也。古有“三不亏”、“四不买”。不亏弱，不亏暗，不亏人与急难之际，此谓“三不亏”。嫠妇孤子，待此供朝夕，被人侵夺，含泪吞声者，不买；愚蠢嫖荡，听人引诱，隐瞒父母，私自立券者，不买；兄弟相争之产，他姓未杜之业，自来投献者，不买；亲朋邻佑，非十分输心，出于无奈者，不买；此谓“四不买”。又有田地连界，计在必得，来卖故掯其直，转卖又与之争，曰：“与吾邻也。”此客土耳。倏彼倏此，何常之有，计必成段而后已，渐买渐远，直至何处，方始不邻，能尽邑之土地皆为吾有乎？
      　　恤下
      　　民间法不得畜奴。供使令者曰“义男”、“义妇”，衣食胥给，配合以时，律载与子孙同科，恩义重矣。彼既以父母视主，主岂可不以子视仆乎？居则推心置腹，有过则朴责示惩已耳。惟是妇性多迷，遇婢少恩，盛夏当炉，隆冬龟裂；所烹调一不当，辄加箠楚；幼小侍儿，破面刺肤，彼独非人子乎？是在各夫男时当劝戒，积阴德以贻子孙。世世有婢仆，足使令于前可矣。
      　　闲家
      　　《礼》称：女子出，拥其面。男女不同席，叔嫂不通问，其严若此。昔鲁敬姜上卿之家，年且老，而季康子其从侄也，相见与言，皆不逾阈，君子曰：“知礼。”今田野妇女有聚集讲经，不分晓夜者；有行百里之外，望名山祈福者；有进庙烧香，僧人延入侍茶，不行回避者；有托在肺腑之亲，而男妇同席，笑语无忌者，殊不雅观。会中宜以此晓喻之。孔圣治鲁三日，男女别于途，此亦风俗之一端也。
      　　端本
      　　语曰：“家难而国易。”非家之难，正家而不务所以正家之本难也。身者，家之本也。射之鹄而木之绳也，吾一言一动，可以欺国人，而必不可以欺族人；几微隐曲，可以欺族人，而必不可以欺妻孥。愈视愈近，愈近愈真。科条文具，以训国人则耳，乃欲以空质求家之人而一一整齐之，有如反唇相诘，其将何辞以应？鹄不设而欲命中，绳不约而求木直，必无之理也。昔人见子弟有过，曰：“吾过也。”闭阁沉思，痛自刻责，其子弟亦盛而化，遂成美俗。《大学》言“齐”、“治”而先之“修身”，端本善则，是第一义，余故次之篇末焉。
      　　自姚江之学盛于水西，而吾泾各乡慕而兴起，莫不各建书屋，以为延纳友朋，启迪族党之所。其在台泉则有云龙书屋，麻溪则有考溪书屋，赤山则有赤麓书院，蓝岭则有蓝山书院。一时讲学水西诸前辈会讲之暇，地主延之，更互往来，聚族开讲，故合则考德问业，孜孜以性命为事，散则传语而述教，拳拳以善俗为心。此《赤山会约》，副使萧慕渠公之所著。本以为地方风俗计，意不厌浅而语益加详。然率此而行焉，则古昔盛王端本善则之道，不越于是矣。余尝登蓝山，于耸壁□左，寻书院旧址，不可得。而隔溪隐隐有山，蔚然而深秀，或曰：“此赤麓也。”是萧、徐当日之所经营，今惟禅林在焉。为怅然者良久之，慷前哲之既远，思溯洄以何从，俯仰今昔，茫茫兴叹矣。嘉庆五年六月，后学赵绍祖识。
      　　福建省
      　　●鳌峰书院
      　　在福州。系清福州四大书院之一。康熙四十六年，巡抚张伯行改建九仙山（今于山）麓鳌峰坊一所尼庵而成。有书舍间，后院有荷池一口，广约数亩，清可照人，上有亭日鉴亭，横榜“澜清学海”四字，为康熙御笔。有藏书楼一座，藏御赐各种法帖，如《淳化阁帖》、《渊鉴斋法帖》等，以及御撰《古文渊鉴》、御批《资治通鉴》、钦定《佩文韵府》、《十三经注疏》等，还有数量可观的经、史、子、集。又辟正谊堂、广搜先儒遗著，指导院中师生按立德、立功、立言、气节、名儒粹语、名儒文集六部，刊印成《正谊堂全书》，凡种。人称“宋儒理学之著作，此为渊海已。”书院有官帑和洲田数千亩，每年收取租谷或现银，分供鳌峰、凤池、越山三书院，鳌峰所得独多。雍正十一年，建为省城书院，选本省九府一州学行优秀士子入学，供以食宿。每月初或月半讲学，“由山长主持，高坐堂皇，命题宣讲，或讨论经文，或演绎济世之学，诸生环列侍听，肩背相望”。乾隆以降，讲学而兼课士，以八股文和试帖诗为主。先后山长有林枝春、朱仕琇、孟超然、陈寿祺诸人，皆为名师。士子中有梁章钜、廖鸿荃、蔡世远、蓝鼎元、林则徐等。光绪末年，改为校士馆。后又改为福建法政学堂。现为福州师范学校第二附属小学校舍。
      　　陈寿棋：鳌峰崇正讲堂规约八则
      　　清道光五年春二月
      　　一、正心术
      　　圣人教人，只重躬行，罕言性命天道。然读书期于明理，求仁贵其存心。学者修身善道，首在明义利之分，审是非之界，立志不欺，行己有耻，一切秽浊之涂，钻营之术，利己害人之谋，枉道徇人之行，皆足败名辱身，毫发不可生于心，而见于事。充类至义之尽，则哺啜亦不可苟，跬步亦不可轻，矧大于此者乎？君子立身制行，树为坊表。彼同流合污、奄然媚世者，乃乡愿所为，圣人犹恶而斥之，况佥邪非类、胥役细人，岂容与相亲比、有所左右于其间乎？学也者，所以学为圣贤，一生建名立节事功，皆基于为秀才时。倘此时依阿随俗，不以含垢纳污为羞，不以气节名义为重，则他日得志，安望有刚方正直、担荷世宙之概？诸生砥属廉隅，有志自修，尚其谨小防微，慎旃毋忽！
      　　一、慎交游
      　　曩会稽鲁秋塍先生设教鳌峰，原定规条云：“正人君子固藉切劘，溺友燕朋（指酒肉朋友）深所当远。诸生除一二读书同类外，不许别项闲人往来。即读书同类之人，接见毋得亵狎，往来毋得频数，留饭毋得酣饮，迎送毋得太远。”前辈教人，防闲甚正如此。本山长谓：群居终日，言不及义，好行小慧，则非僻之心易入，便佞之友易投。君子尊贤而容众，远佞而亲仁，乐群取友，自有准绳。苟能以力学敦善为功，则邪僻自消，德业自进。近日住院肄业诸生，咸属磊落英多、敦笃谨悫之士，一洗旧习，但儆戒不可不严，防闲不可不密，嗣后倘有酣饮、恶谑、赌博、媒狎以及干预外事、招引匪人者，查出轻则记过，重则黜除。
      　　一、广学问
      　　至圣诱人，首先博文；儒者穷经，将以致用。宋胡安定设教苏湖，立经义治事二斋，故湖学人才最盛。近世学者，研经考史，已难其人，进而正谊之功、济时之学益弃，若士苴莫能讲明。不知国家立法取士，小试兼经解、诗赋，乡、会试兼经义、论策，诚欲收罗硕学鸿才，不徒专恃讲章、时艺、经解、策问，尤使学者平日探索典训，辨覆是非，讨论古今，通知时务，处可立言以传世，出可敷政而佐时也。本山长自忝尘此席，每月加课经解、史论、策问、诗赋等，亦仰体国家取士之方，施之程课，固非苛求备责，强人以所不能。大比之年，四书艺外，经解、策问尤皆诸生所当究心。每月发题加课，有志向上者，各宜讲求条答，毋得视为具文，畏为难事。
      　　一、稽习业
      　　宋郑耕老尝综《论语》、《孟子》、《孝经》、《周易》、《尚书》、《诗经》、《礼记》、《周礼》、《左传》全文，数之共得四十八万字。准以中人之资，日诵三百字，不过四年半可毕。吾乡张惕庵先生云：今除《论语》、《孟子》人人童而习之外，再益以《仪礼》、《尔雅》、《公羊》、《谷梁》二传，亦不过五十余万字。以时文每篇七百字计之，七百余篇已有七十余万字，以彼易此，孰得孰失？孰优孰劣？愚者皆知之。然而卒鲜以彼易此者，何也？病在欲速化而不暇为耳！不知五十年前，墨卷盛行，举子胸累千篇时文而卒困于场屋者，不可胜数；其能研究经史文章，卓然自立而竟为时命所厄者，千百中亦未有一二，则多学之与浅学，胜负较然明矣。况不学面墙，圣人所戒，徒守讲章八比，以弋科名，纵掇巍科登仕版，亦不免于伏猎金银之消，又焉能安身以崇德，精义以入神耶？元程畏斋《读书分年日程》，以看读百遍，倍读百遍为率，以为即收放心之一法。昌黎韩子自云：“非三代两汉之书不敢观。”又云：“口不绝吟于六艺之文，手不停披于百家之篇。”其专且勤如此，安得不垂辉千载？故为学在勤，不分敏钝。骐骥一跃，不能十步，驽马十驾，功在不舍，其验也。为学在专，不分少壮。公孙弘四十始受《春秋》，遂为举首；朱云五十始受《易》，卒成大名，其验也。本山长忝在鳌峰，汲汲以推毂贤能、如恐不及为心，每见诸生虚怀询问，实力切劘者，无不为之好乐。其中饬躬敦行、宿学高才及青年清俊之士，或为大府嘉赏，或为学使拔萃，咸足使人兴劝。次亦多日新月异，率可有所成就。但为学最忌进锐退速、一暴十寒。前设分程簿册，分给诸生，自记所业，而行之尚有作辍，其在老成绩学之士，自可无烦鞭策，若英妙少年，急宜早惜分阴，勿自旷废。今当仍旧遵行，以收实效。按日所读经史古文等，照式填写课程簿，每逢十日汇呈讲堂，酌召面加考验，庶勤惰有别，不至徒托空言，亦不至长成玩愒。
      　　一、择经籍
      　　四部浩如烟海，学者不独不能遍观，亦且不能多购。然材质稍胜者，皆可日积月累，以底充富。当先择取精要，用力研寻，既省泛滥之病，亦收精熟之功。如读经必观传注，朱子《论孟集注》、《学庸章句》外，《御纂四经传说》、《钦定三礼义疏》，固学者所当服习，《十三经注疏》颁在学宫，本以待高才嗜古者从事于斯，其中《毛诗》、《礼记》二经正义当先玩阅，次及《周礼》、《仪礼》、《左氏传注疏》，其余酌择观之可也。《孟子》伪疏，浅陋勿观。此外，则唐李鼎祚《周易集解》、宋严华谷《诗缉》、卫正叔《礼记集说》、王与之《周礼订义》、元敖君善《义礼集说》、国朝盛龙里《仪礼集编》、惠半农《礼说》、惠定宇《九经古义》、陈见桃《毛诗稽古篇》、胡月出明《禹贡锥指》、顾复初《春秋大事表》、阎百诗《古文尚书疏注》、段懋堂《古文尚书撰异》、孙渊如《古文尚书注》、阎百诗《四书释地》、江慎修《乡党图考》、邵二云《尔雅正义》，此皆经说之渊薮也。许叔重《说文解字》、陆元朗《经典释文广韵》、《集韵》、《群经音辨》、《韵会小补》、《顾氏音学》五书，段氏《说文注》、曲阜孔氏《诗声类》、高邮王氏《广雅疏证》，此皆小学之阶梯也。史则《史记》、《两汉书》、《三国志》，必当熟看，庶得唐人三史立科之意。其余历代各史，视材质功力有余及之可也。此外《国语》、《国策》、《资治通鉴》、《通鉴纪事本末》、《御批通鉴辑览》、《通鉴纲目三编》、邵二云《续资治通鉴》、谷应泰《明史纪事本末》，均学者必读之书。《史通》可明体例，《路史》、《绎史》可资博闻，是亦其次。此皆史学之川渠也。子则周、秦、汉、魏、晋诸家，宋五子书及元明儒家著述，均各有所得，在学者明辨而审取之。考订之书则陈氏《礼书》、江氏《礼书纲目》、秦氏《五礼通考》、《通志略》、《山堂考索》、《玉海》、《荆川稗篇图书编》、《太平御览》，所以网罗放失，体大物宏。经济之书，则《通典》、《文献通考》、《续文献通考》、《大学衍义补》、《思辨录》、《读史方舆纪要》、《郡国利病书》、《农政全书》、《行水金鉴》、《武经纂要》、《虎钤经》、《荆川武编》、《筹海图编》、《纪效新书》、《历代名臣奏议》、《明臣奏议》、《大清会典》、《皇朝三通》、《御纂律吕正义后编》、《御制数理精蕴》、《御定仪象考成》，所以通知古今，可施实用，此皆问政之津梁也。集，则《昭明文选》、《汉魏百三名家乐府诗集》、《文苑英华》、《古诗纪》、《全唐文》、《全唐诗》、《唐宋十家古文》、《历代赋汇》，唐李、杜、韩、白、高、岑、王、孟、韦、柳，宋苏、陆，金元遗山，元虞道园，明刘诚意、高青邱、何李王李高苏门陈卧子各家。专集选家，则《全唐诗录》、《古诗选》、《宋诗钞》、《元诗选》、《明诗综》、《十二代诗选》，此皆文林之苑囿也。以上各种，学焉而各因其性之所近，聪颖者事半而功倍，迟钝者亦积小以成高。博学而孱守之，则一狐之腋，胜于千羊之皮。简练以为揣摩，则精骑三千，可敌游兵十万。至如质疑问难，触类引伸，神明领悟，存乎其人。然开卷有益，不至与扪烛扣盘（扪烛扣盘：比喻认识片面。典出苏轼《日喻》。其称瞎子问日，人以形如铜盘相告，他日闻扣盘之声，以为日也。又告以日之光如烛，他日扪形同腊烛之乐器龠，以为日也。）者同讥矣。若一切腐烂讲章（如《四书大全体注》、《阐注》等），下劣选本（如《古文析义》、《古唐诗合解》等），纤诡诗文（如陈眉公、钟伯敬等），鄙陋兔园册（兔园册：亦作兔园册府。指蒙学课本。比喻知识浅陋的读物。）（如《潜确》、《类书》等），并当屏绝，勿污耳目。
      　　一、严课规
      　　鲁秋塍先生原定规条云：“书院提衡，全在会课；课期不肃，多有代倩、怀挟、传递、换卷等弊。今无论官课、馆课，务必扃门锁试，各人上堂领卷，不许潜入私室，限昏黑时交卷，不得给烛，毋得笑语喧哗，妄行走动。”本山长谓今月课，统归考棚扃试，规矩略已整肃，但恐日久玩生，如前所称代倩、怀挟、传递、换卷等弊，不免或萌；又人之才性迟敏不同，枚马（枚马：枚，枚乘。马，司马相如。两人都是西汉的辞赋家，风格比较接近，史有“枚马同其风”之说。）固各用其长，韦弦（韦弦：《韩非子·观行》：“西门豹之性急，故佩韦以自缓；董安于之心缓，故佩弦以自急”。韦柔而韧，弦紧而直。佩带韦弦，以随时警己所不足。后因用以指有益的规劝。）亦能变其质；倘角艺淹迟过久，竟至彻宵，亦殊有乖事体。嗣后每课收卷，用一戳记，以别迟蚤。如有给烛，只以二鼓为度，过此刻交卷者，另用戳记别之，文字虽佳，抑置下等。
      　　一、肃威仪
      　　近日诸生遵循礼法，规矩肃齐，当事及有司颇加嘉奖。但进退拜跪，尚闲有参差不齐、简略不庄者，今宜再为晓示：如初次谒见山长，不可半跪平揖；开馆、散馆，大宪亲临，不可不齐出大门外排班迎送；是日在鉴亭拜谒列宪与山长，不可不大众齐集，举止安详。此皆礼法所存，观瞻所系，毋以为繁文小节而忽视，甘于慢肆偷薄①，陷为不隆礼、不由礼、无方之民，而不自知也。凛之！
      　　一、严出入
      　　书院为讲业重地，岂可行止自由，及任听闲杂人等出入？前奉大宪示谕：每日院门扃钥，早晚启闭两次，非时不得出入。今住院人数众多，往来络绎，尤当严定防闲。限每日辰申二刻开门，进薪水蔬菜，余仍扃闭，诸生告假者，亲写一条交进讲堂，以凭稽查。如有私出游荡、连日不返者，或踪迹无常、非能潜心居业、徒为课日歇宿及为亲友挂名倩代者，查出立即摈斥。亲友探问，除书院生外，一概谢绝。其衣服冠履不全，并非读书之人，毋许混入，以肃体制。
      　　陈寿祺：示鳌峰书院诸生
      　　清道光年间
      　　士学古立身，必先重廉耻而敦礼让。廉耻重而后有气节，礼让敦而后有法度，文艺科名抑其末也。利欲夺则廉耻丧，傲慢长则礼让亡。不知重廉耻，乃所以自贵，敦礼让乃所以自尊。自贵自尊皆为己之学，非为人也。羞恶之心根于天性，扩而充之，即宅仁由义之行。孟子曰：人有所不为，而后可以有为。除其不蠲，保其良贵，则光大高明，凡人世之秽浊，举不得染乎其身，非自贵而何？动作威仪之则，受生于天地而具焉。孔子曰：君子不重则不威，学则不固。正衣冠，尊瞻视，则惰慢之气远于身体，揖逊之道摄于友朋，所谓敬人者人恒敬之也，非自尊而何？然礼法虽人所易忽，谨厚者尚能循而勿失廉耻，则非有坚志强力以持之，鲜不渝矣。愚性薄质钝，德凉学荒，闻道恨晚，年与时驰，欲然愧无以裨益于多士，然区区之忱，犹愿与诸生相切劘，厉廉隅，习名教，以求无弃于君子儒而已，因述《义利辨》、《科举论》、《知耻说》三篇，为诸生警心之助，幸共勉旃。
      　　义利辨
      　　昔者孔子恶乡愿，孟子辟杨墨，韩子辟佛，程张朱子辟禅学，皆所以正人心，拯流弊而挽其狂澜者也。虽然杨墨以下，其人率能严取与，谨出处，与夫陋儒薄夫相去千里，所惜者学术之差耳。今则皆无患此，非其学术之胜于昔也，举世攘攘熙熙，为利往来，耽耽跾跾而无所止，尚何暇伪忠信，貌廉洁，标为我兼爱，与讲明心见性之学哉？然则，今世之药石，在乎明义利之辨而已矣。
      　　古之时义与利未尝分也，故易之为。《书》多言利，曰元亨利贞，曰利见大人，曰利建侯，曰利用刑人，曰利御寇，曰利涉大川，曰利用行师，曰利用宾于王，曰利用狱，曰利有攸往。言利莫若《易》详也。《尚书·盘庚》曰视民利用迁，《周官》曰主以利得民，《春秋》传曰礼序民人，利后嗣。又曰上思利民。六经莫不善言利。盖古者利与义合，故《易》文言曰：利者，义之和也。利物足以和义，惟以利，物为利无利非义矣。春秋之时，利始与义分；《论语》曰君子喻于义，小入喻于利。故孔子罕言利。战国之时，知有利而不知有义，故孟子力屏绝之曰：亦有仁义而已矣，何必曰利。然又曰：未有仁而遗其亲者也，未有义而后其君者也，则仁义曷尝不利哉？后世知有利而不知有害，然利己必至于害人，害人者未有不害己。孔子曰：放于利而行多怨。程子曰：利者众之所同欲也，专欲益己，其害大矣。贪之甚，则昏蔽而忘理义；求之极，则争夺而致怨仇。然则，后世所谓利者，皆祸之阱耳，与六经之言岂不相背而驰哉！今天下之汲汲于求利者众矣，其得与失非一端，有立谈而弋取，亦有穷老尽气而不一获，非得失之有命也耶？然将语人曰，利不可得，则人必漠然不应；为正告之曰，尔所为皆祸之阱也，则人变乎色而怵于心矣。变乎色而怵于心，然后可以去利而返之义矣。夫义之与利，争之也微，则平旦分舜跖；执之也勇，则懦夫为夷齐。古之人修其天爵（天爵：自然的爵位，与下文表示官爵的人爵相对应。“仁、义、忠、信，乐善不倦，此天爵也；公卿大夫，此人爵也。”），而人爵从之，岂有所动于其中哉！仁义忠信积于身，故位禄闻誉轻于世；道德问学崇其实，故膏粱文绣绌其华；廉耻名节爱其荣，故腥臊垢浊畏其浼。虽有以利饴之者，奚由而夺志焉？是故学者之于义利辨之不可不蚤辨也。辨之如何？孔子曰：古之学者为己，今之学者为人。为己者无适而非义，为人者无适而非利，精察于一义一利之间，无欲，其所不欲无为，其所不为于动静之幾，惧薰莸之反，揜于毫厘之介，惧黑白之相淆，义之所存，虽害不恤；义所不存，虽利不谋，则内外均有以用其力，而日救过之不暇矣。及其存养既深，诚洞乎义乐而利之危，则能安贫贱，守进退，异于智穷力索而自己者也。此其人知有义而已焉，知所谓利哉。然而，穷不能滥，富不能淫，威不能屈，祸不能加，则有利而无害焉。孝弟称于乡党，敬信行于蛮貊，言而为天下道，动而为天下则，则无义而不利焉。正谊明道之学，孰加乎是。不然，为士者患得而骛利，患得愈甚，骛利愈炽，吾恐舍义而求利者涉羊肠以凿险巇（险巇：险阻崎岖，形容山险。），履荆榛以伤腓胫（腓胫：腿脚之肉。），所欲不可遂也。纵令遂其所欲，然而非义之利，如饮酖毒，始虽甘之，终必溃肠裂胃，如聚盗赃，骤虽饱之，瞬则被刑陨躯，其害有不可胜道者矣，何利之足云。
      　　科举论
      　　余既为义利辨，冀有以正人心而挽风俗也。然愚以为后世天下之溺于利者，莫烈于庠序科举之士，而农工商贾不与焉。何也？农以收获为利，然非力穑则无以食人，工以既廪为利，然非饬材则无以善事；商贾以奇赢为利，然非阜通则无以均输。彼其人之贤否，非有系于国家之重轻也。终日皇，皇固曰惟利是求，顾其所利者，犹皆以利天下之日用而不自私，是亦未尝不挟义以偕行者也。士则不然，其所业皆日从事圣贤之书，而所趣无异乎市井之行；其人皆国家所待之兴贤兴能以收股肱耳目之用者也，而自束发受经以迄筮仕，谬曰求名，而终日皇皇鲜不为利而忘义，安望成德达材，与夫气节功名有裨于世哉？且挟其聪明材力，竭谋利之术，什倍于农工商贾，而其患中于家国天下，则家国天下大不利。苏秦以祸齐，李斯以祸秦，孔仅、东郭咸阳以祸汉，元载、包信以祸唐，王安石、吕惠卿以祸宋，温体仁、周延儒、杨嗣昌、陈新甲以祸明，踪迹不同，壹皆利之所蛊也。虽然，汉之选举，清议犹存，陈汤匄贷无节，不为乡里推择，其验也。其选举之目，必以敬长上，顺乡里，肃政教，出入不悖，所闻为称首。魏晋九品中正之法，犹稍近古。自隋唐而后，设科专以文辞取士，乃驱天下尽纳于利禄之涂矣。计敏夫言：贞元以来，文学科第为世所荣，及其弊也，士子豪气骂吻，游诸侯门，诸侯望而畏之，如刘鲁风、姚岩杰、柳棠平、曾之徒，其文皆不足取。李益一时文宗，犹曰感恩知有地，不上望京楼。其后如李山甫辈，以一名一第之失，至挟方镇，劫宰辅，则又有甚焉者也。科举盛于唐，而弊极于不可救若此。朱子《贡举私议》言：大学但为声利之场，掌教事者，徒取其善为科举之文，士之奔趋辐凑而来者，徒为解额之滥，舍选之私而已。师生相视漠如，未尝开之以德行道艺之实，而月书季考，又只以促其嗜利苟得冒味无耻之心。又言：举子讲习，专务裁翦经文，巧为斗饾，不惟不成经学，亦复不成文字，好，不震于有司者，俾熟复焉。及其长也，细书为工，累牍为富，持试于乡贡者以是，较艺于科举者以是，取青紫而得车马也以是，父兄之所教诏，师友之所讲明，利而已矣。归震川言科举之弊，士方没首濡迹于其间，无复知有人世当为之事，荣辱得丧缠绵萦系，不可解脱，以至老死而不悟。昔人论科举之弊，与文字之陋，深切著明，千载以来，未之有变。甚者，行险侥幸，作奸犯科，诈愚凌弱，乘衅而动，流失败坏，不可究诘，廉耻道丧，莫此为尤。盖进身之始，已汨于浮浇鄙薄之流，而莫能自拔矣。然其源则由义利不明故也。或问曰：如子言，科举之业将不可为乎？曰：否，不然也。科举者，人生显晦假途于此，安可废也。虽然，为之有道焉。程子云：一月之中，十日为举业，余日即可为学。朱子云：高见远识之士，读圣贤之书，据吾所见而为文以应之，得失利害置之度外，虽曰应举，不累。北溪陈氏云：躬行心得者有素则形之，商订时事，敷陈治体，自有以当人情中物理。潜室陈氏云：应举求合法度，乃道理当然。若不合程度而萌徼幸之心，不守尺寸而起冒为之念，则妄矣。由此观之，科举之道可知也。少学于塾，导之以德行道艺之实，勿徇时好以希速化，如文山所讥是矣。长升于学，考之以躬行心得时事治体之端，勿巧斗饾以费日力，如朱子所讥是矣。壮举于有司，置其得失利害之私，勿乖尺寸而图冒为，勿争名第以恣狂悖，如敏夫潜室所讥是矣。如是则义，不如是则利，义植其基而利绝其萌，义正其轨而利塞其涂。其人能敦善不怠，笃志好学，殚精乎经术之交，而研究乎当世之务，它日委质立朝，执义而绌言利者必是人也，行义而利社稷者亦必是人也，士何负于庠序，而科举何病于义哉？舍此不务，而使以弦诵之躬为世诟病，谓儒以诗礼发冢也，可哀也夫。
      　　知耻说
      　　人之所以为人，恃有耻心而已矣。孟子曰：羞恶之心，义之端也。然四端非是无以立。仁之端非是，则入于内交要誉，礼之端非是，则入于巧令足恭，智之端非是则入于同流合污，故羞恶者，人心之义，以为之质，而仁礼智之所由成也。教人者法令明密，不若激发其耻心之善为转也。孔子论士曰：行已有耻。耻者，人之所固有，而士之所严也。孟子曰：耻之于人大矣。又曰：人不可以无耻。无耻之耻，无耻矣。士始于有耻，而后终于无其耻。丧耻者，有二端，弱之为篨蘧，为■■，强之为饕餮，为梼杌，起秽自臭，靦然安之，所谓为机变之巧者，无所用耻焉。夫至以耻为无所用，则名节不足维，刑罚不足儆，其事尚可问哉？虽然，彼丧耻者，岂陷于不知者哉！今夫阛阓之间，盗窃过焉则众唾而远之，里衖弄之中，倡伎溷焉则群指而驱之，何也？知耻。人也嘑尔蹴尔之食，行道者与乞人虽身死而不受，何也？知自耻也。今昼夜之所求，无异于盗窃、倡伎之所取腥，垢之所嘬，或逾于行道乞人之所遭，而蝇营狗苟，不知所反，岂视其身不若盗窃、倡伎、乞人哉！弗思甚耳。古之圣人有善知耻者，伊尹是也。非其义也，非其道也，一介不以与人，一介不以取诸人，禄之以天下弗顾也，系马千驷弗视也，天下之匹夫妇有不被尧舜之泽者，若已推而内之沟中，其知耻若是大也，故后世莫不诵伊尹之勇。古之圣人又有善知耻者，伯夷是也。目不视恶色，耳不听恶声与恶人言，如以朝衣朝冠，坐于涂炭，思与乡人立，其冠不正，望望然去之若将浼焉，其知耻若是峻也，故后世莫不诵伯夷之清。古之圣人又有善知耻者，柳下惠是也。进不隐贤，必以其道，遗佚而不怨厄，穷而不悯不枉，道而事人，不以三公易其介，其知耻若是谅也，故后世莫不诵柳下惠之直。三圣人之道不同，其趋一也。率乎此之所趋而作圣，反乎此之所趋而作狂，取舍之介，荣辱之主，利善之间，舜跖之分，可不慎乎？孔子欲得不屑不洁之士，而与之以狷者，有所不为也。知耻者也。士不先务知耻，而可与适道者，未之有也。然则，学者如之何，而法圣人也，曰尚志。尚志则知耻。子耻不孝，弟耻不悌，臣耻不忠，友耻不信，族耻不睦，戚耻不姻，乡耻不任不恤，居耻不仁，行耻不义，动耻无礼，择术耻不智耻垄断无罔，利耻穿窬无■，言耻钻穴无急，仕耻乡愿无媚，世耻妾妇无从，君耻小人无行，□徼幸耻鄙夫无患得患失，耻禽兽无旦昼牿亡，耻病于夏畦无协肩诏，笑耻如沟浍立涸，无声闻过，情耻齐人为妻妾羞，无求富贵利达。勿自暴也，勿自弃也，操存其本心，慎思之，明辨之，择善而固执之，是之谓君子。
      　　大中丞觉罗满公保学约
      　　书院之设，始于宋时。所以招徕有志之士，使之群萃于其中，相与讲明义理，以为身心性命之助。顾性命精微之理，即寄于圣贤经传中，必先析疑，辨难，而后至当不易者始出，于是取而淑其身心，以求无戾于古昔圣贤之所授受，甚盛举也。至文艺之事，虽所不废，而其所归重卒不在乎此。学者苟外乎身心性命之切务，而徒为他日博取富贵利达之具，则其所趋向固已苟贱而不足道矣。昔象山陆先生至白鹿洞书院，学徒起请升堂说书，遂为之讲君子喻义一章，其言至深切明痛，有闻之而泣下者，岂非切中学者隐病，而人心固有之良不可泯灭乎？夫义利之辨，古今学者之所以为己而为人，君子小人之所以上达，而下达与一切心术、人品、事功，若阴阳水火之不可复合，而其初只争此二字耳。嗟夫，义利之说，今与古一也，巨与细同也。应举之学原不悖于义，但其一念营营，希图功效，以至捷径窘步，是则喻利之心，不可为也。故义利二字，于学者身心最为关切，今特拈出，用当晨钟。其余规则数条，尚祈学者共守之。
      　　一曰立志
      　　入学之初，即当立定志向，以远大为必可致，以圣贤为必可法，不将第一等人第一等事让他人做，而甘居其次。夫升堂入室，其道虽遐，深造不已，无不至者，志定故也。若初终易辙，可以为他说转移摇惑者，岂得云立。一曰立品人品不同，其正大光明操履纯洁者，君子也；阴邪曲媚举止诡僻者，小人也。为君子为小人，只在立脚根时辨取。知之苟明，守之又固，自然处则为纯儒，出则为名臣，乡党韪之，闾里荣之。若就今日论，必先以断绝苞苴竿牍为急，此武城宰所以甚重乎，非公不至之贤也。
      　　一曰尊经
      　　四子六经，伊古圣贤之微言奥义皆在焉。虽畅其支流者，诸子也，而踳驳（踳驳：杂乱之意。）居多，纪其事迹者，史册也，而臧否各半，岂若四子六经精微易简，囊括无穷乎？即儒先传注，洵足羽翼圣经，但立乎后世，以追溯千圣心传，岂能尽相符合？故学者只宜尊经以考传，不可信传而疑经也。至六经皆吾注脚，此则贤者过高之语，弗愿以此藉口也。
      　　一曰守约
      　　朱子云：圣贤千言万语，无非要人将已放之，心约之反复入身来，自能寻向上去。斯言也，千古之学脉，为己之要道也。学者诵习之书虽多，其切于己之身心，对症己之受病者，守一二语，即可终身体之不穷。《尚书》云：善无常主，协于克一。此即守约之意。
      　　一曰虚心
      　　《易·咸象》云：君子以虚受人。虚心则善言易入，实则便无所容，若自满，更末如之何矣。今院中所聚诸友，其学问高出流辈者，固当谘商请益，即在比肩者，人各有所长，何妨彼此相济，以开集思广益之路。好问则裕，自用则小，斯言不诚然哉。
      　　一曰乐群
      　　标榜之习最不可为，始则以誉望相高，继则以声名相轧，势必隙末绝交，贻羞大雅。今院中同学，皆嘤鸣之侣也，必期善相赏，过相规，雌黄不作，毁誉尽忘，长者无失其为长也，幼者毋失其为幼也。平日讲论经义之外，优游步履尽可怡情，切勿戏谑及虐，使讲学之所为聚讼之堂，是所深戒也。
      　　一曰敬业
      　　昔人分年读书之法最善，自四书五经以至《朱子纲目》、《资治通鉴》、《性理大全》而外，即不滥及，一年而遍积，数年而成熟，以之绍千圣之薪传，印古人之成矩，一生多少得力，悉基于此。故学者自辨色而兴，至人定钟而止，须孳孳矻矻，循次用工，至冬之夜，则以膏火继之，一日中又必得静坐一两时，使义理之味浸灌融洽于胸，则会悟自殊，并驰鹜庸俗之念不攻而自远矣。所谓掩书余味在胸中，好是时习而悦境界，学者当心领之。
      　　一曰课文
      　　制举文字，非徒猎取功名而已，晓畅经义，发明心得，胥于是见之。试观先正名文，至今不朽者，惟其理明而辞确也，故行文切忌雷同剿袭，其或舍正大之途，而钻穴幽险小巧以求工者，亦所不取。一月中，三、八日各携笔砚至中堂拈题会课，至日昃必完两艺，序年次，秉笔第其甲乙，列堂壁。其尚与童子试者，当随先生后，有受教而无秉笔，例也。或以听政余间，亲临书院，相与讲义课文，且以稽其勤惰。其延访入院者，宁严毋滥，薙萧稂正以卫嘉谷，想共喻此意尔。以上八条，虽是老生常谈，然立身为学之大要略具，区区之志愿，学者勉而行之。至于学徒之出入，书籍之收发，日用之度支供给，另有条约责成，不赘及焉。
      　　台湾省
      　　●海东书院
      　　在台南。清康熙五十九年，台厦道梁文煊创建，为当时台湾规模最大的书院。不久改为考棚。乾隆四年，学政单德谟奏请别建考院。五年巡道刘良璧捐俸倡修，贡生施士安慨捐学田近亩，充膏火之资，学政杨二酋奏准，照福建省直辖之例，以府学教授为师，取诸生肄业其中。六年，刘定学规六则。十五年，台湾县知县鲁鼎梅迁建于旧县署，原院改为崇文书院。二十七年，台湾道兼学政觉罗四明以书舍狭小，改建于东安坊校士院，并定学规八则：端士习、重师友、立课程、敦实行、看书理、正文体、崇诗学、习举业。三十年，知府蒋允焄捐俸迁建于宁南坊府学西。山长著名者有薛士中、俞荔、董文驹、施士洁、施琼芳、杨希闵、吴文溥、谢颖苏等。魏宏、丘逢甲、汪春源、许南英、郑鹏云等均肄业其中。其经费除公银拨支外，尚有田租、园租、利息等项，以田租与公银为多。日本占据台湾时期改为武德殿。今为忠义国小。
      　　刘良璧：海东书院学规
      　　清乾隆五年
      　　书院之设，原以兴贤育才。台地僻处海表，数十年来，沐我圣天子涵濡教养之恩，人文蔚起，不殊内地。今提学杨公奏请特立书院，延请师儒，专为生童肄业，俾成人有德，小子有造，所有规矩如左，愿诸生遵守勿违。
      　　——明大义
      　　圣贤立教，不外纲常；而君臣之义为达道之首，所以扶持宇宙为尤重。台地僻处海表，自收入版图以来，秀者习诗书，朴者勤稼穑。而读书之士，知尊君亲上，则能谨守法度，体国奉公；醇儒名臣，由此以出。虽田夫野老有所观感而兴起，海外顽梗之风，何至复萌。
      　　——端学则
      　　程、董二先生云：“凡学于此者，必严朔望之仪，谨晨昏之令。”“居处必恭，步立必正，视听必端，言语必谨，容貌必庄，衣冠必整，饮食必节，出入必省；读书必专一，写字必楷敬；几案必整齐，堂室必洁净；相呼必以齿，接见必有定；修业有余功，游艺有适性；使人庄以恕，而必专所听。”此《白鹿书院教条》与《鳌峰书院学规》并列工夫，最为切近。
      　　——务实学
      　　古之大儒，明礼达用，成己成物，皆由为诸生时明于内重、外轻，养成深重凝重气质，故出可以为国家效力宣猷，入亦不失为端方正直之士。家塾、党庠、术序，胥由此道也。诸生取法乎上，毋徒以帖括为工。
      　　——崇经史
      　　“六经”为学问根源。士不通经，则不明理。而史以记事，历代兴衰治乱之迹柢，亦胥在焉。舍经史而不务，虽诵时文千百篇，不足济事。
      　　——正文体
      　　自明以帖括取士，成、弘为上，隆、万次之，启、祯又次之。我朝文运昌明，名分巨篇，汗牛充栋，或兼收博采，或独宗一家。虽各随风气为转移，而理必程、朱，法则先正，不能易也。夫不仰泰山，误止狙猊之高；不穷典谟，妄夸诸子之陋。诸生取法宜正，立言无陂。
      　　——慎交友
      　　读书之士敬业乐群，原以讲究诗书、切磋有益。故君子以文会友，以友辅仁。若少年聚会，不以道义相规，而以媒亵相从，德何以进，业何以修？稂莠害嘉禾，不可不察。诸生洗心涤虑，毋蹈前习。
  </div>
  <div class="pagination">
   <a href="书院学规_page3.html">
    上一页
   </a>
   <a href="书院学规.html">
    1
   </a>
   <a href="书院学规_page2.html">
    2
   </a>
   <a href="书院学规_page3.html">
    3
   </a>
   <span class="current-page">
    4
   </span>
   <a href="书院学规_page5.html">
    5
   </a>
   <a href="书院学规_page6.html">
    6
   </a>
   <a href="书院学规_page7.html">
    7
   </a>
   <a href="书院学规_page8.html">
    8
   </a>
   <a href="书院学规_page9.html">
    9
   </a>
   <a href="书院学规_page10.html">
    10
   </a>
   <a href="书院学规_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
