<!DOCTYPE html>
<html>
 <head>
  <meta charset="utf-8"/>
  <title>
   清代琉球纪录续辑 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代琉球纪录续辑 - 第 4 页/共 10 页
  </h1>
  <div class="content">
   雍正二年十二月十五日，礼部臣谨奏：为请旨事。该臣等议得国子监祭酒宗室伊尔登等疏称『礼部劄送到琉球国陪臣子弟郑秉哲、郑谦等到监，臣等询其声音，粗通汉语；问其欲习何业，皆欲愿学八股文字。臣等谨遵旧例，选取贡生李着，俾之朝夕讲解，学习文艺。臣监现今博士员缺未补，今派学正一员暂行董率；俟博士到任，仍照例令博士专管，臣等不时稽察。至教习廪粮、咨部考职等项，应仍照官学教习之例』等因具题前来。查康熙二十七年琉球国陪臣子弟梁成楫、阮维新、蔡文溥等入监读书，臣部议覆『选取贡生一名，令其教习；派博士一员专管董率，该监堂官不时稽察。至教习廪粮、咨部考职等项，俱照官学教习之例行』等因具题，奉旨『依议』；钦遵在案。今琉球国遣到陪臣子弟郑秉哲等入监读书，应照二十七年之例，遴选贡生内文行兼优者一名，尽心训迪；派博士一员专管董率，该监堂官不时稽察。其教习廪粮、咨部考职等项，仍照官学教习之例遵行。其陪臣子弟郑秉哲等居住房屋、四季衣服及食用等项，亦令该监堂官不时稽查，务各令得所，不致短少迟误，以仰体皇上加惠远人之至意。为此具奏，伏祈睿监施行。谨奏。
　　本月十七日奉旨：『依议。钦此』。
　　雍正八年十一月二十一日，琉球国中山王臣敬谨奏：为恭谢天恩肄业官生奉旨归国事。窃照雍正七年四月初四日准部咨：『为天恩之高厚靡涯、亲年之衰迈日甚，乞请归养以遂乌私事，主客清吏司案呈本部奏前事内开：「准国子监咨称据琉球国肄业官生郑秉哲、郑谦呈称：秉哲等雍正元年奉旨入监读书，于二年到京；就馆四载以来，荷蒙圣泽优渥，赏给饭食、衣服、器用，虚縻无数。秉哲等向化敬业，沾被日深。当圣天子文教覃敷，愚蒙渐启：从事经书，固欲穷其奥旨；倾心制义，略已学为成篇（臣按：琉球不设科目，故不学「制义」。所欲讲者，「四书」、「五经」、「小学」、「近思录」；所欲学者，诗与四六及论、序、记，而四六尤要。郑秉哲等初入学时不能声明，至令舍其所学而学「制义」。三年归国，一切惘惘，甚拂国王遣学之愿。此次郑孝德等到监，即将此告知，故专令读正书，学古律、骈、散各体。四年归国，颇成章可观）。所愿驱策驽骀，获识昭明法度。近缘贡使毛汝龙等来京，接有家信，知双亲益衰，倚闾迫切。秉哲等葵诚就日，方瞻望学之精微；乡思随云，还仰皇仁之浩荡。伏惟皇上孝治丕显，锡类多方；垂念游子恋亲，定许远人反棹。叩祈太宗师恩准题请归养，俾得奉侍晨昏。乞采将父、将母之意，以宏教忠、教孝之化；训迪彝伦，无非至诲。秉哲等抵家，惟焚香顶祝天子万年，且将天朝威仪广宣雅化焉；伏祈具题。据此，相应呈送贵部应否题请之处，听候贵部照例施行等因呈送到部」。查康熙二十七年琉球官生梁成楫等进京入监读书，至三十年入贡时该国王题请归养，臣部议覆照都通事之例，赏赐筵宴、驰驿归国在案。今郑秉哲等虽未经国王题请，但恳祈归养，乃人子之孝思；且情词恳切，甚属可怜！应如所请，令其归国。其归时亦照都通事之例，赏给大彩缎各二匹、里各二匹、毛青布各四匹；跟班二名，亦照例赏毛青布各四匹。其赏赐之物，于该部移取，在臣部赏给；仍筵宴一次，给驿令随贡使毛汝龙等一同返国。俟命下之日，知会琉球国王可也等因，于雍正六年三月初二日交与奏事员外郎张文斌等转奏，本日奉旨：「官生等每人加赏内库缎二匹、里二匹，从人等每人着加赏官缎各一匹。钦此」。钦遵到部。相应移咨琉球国王可也。为此合咨前去，查照施行』等因，准此。臣敬接读部咨，仰知皇上以仁孝之性，宏锡类之风；令郑秉哲等归养。不独二人阖门预祝，即举国臣庶感天朝曲成不遗之化，靡不欢声载道矣。臣敬夙荷覆载，莫报高深；谨于常贡外，另具嫩熟蕉布一百匹、围屏纸五千张顺附贡使向克济、蔡文河等齎捧表章叩谢天恩外，理合具疏奏明。伏祈皇上睿监，敕部施行；臣敬无任战栗惶恐之至。谨具奏以闻。
　　按同日国王又具表谢恩，仍用康熙二十九年梁成楫等归国国王尚贞表文，不赘录。
　　乾隆二十二年四月二十一日，翰林院侍讲臣全魁、编修臣周煌谨奏：为据词代请事。臣等蒙恩简用，远使琉球；事竣将旋，中山王臣尚穆诣馆宴送，令陪臣通事向臣等致词云：『海隅下国，叠被皇上宸翰荣褒、纶音宠锡。但僻处弹丸，荒陋成俗；向学有心，执经无地。先于康熙二十二年，经恳前使汪楫等代请陪臣子弟四人入学读书，奉部议准；遣官生阮维新等入学在案。嗣于五十九年，恳前使海宝等援例代奏，复蒙许遣。今幸天遣使臣至国，敢祈陈明远人向化之诚，俾得再遣入学读书，下国不胜悚企』等语。
　　臣等理合据词缮摺代奏，伏候圣监，敕部议覆施行。谨奏。
　　即日奉旨：『该部议奏。钦此』。
　　五月初一日，礼部谨奏：为遵旨议奏事。乾隆二十二年四月二十三日，内阁抄出翰林院侍讲全魁、编修周煌奏前事等因，具奏到部。查康熙二十三年册封使臣翰林院检讨汪楫等、五十九年使臣翰林院检讨海宝等事竣回京，具奏称该国王恳求转奏令陪臣子弟入监读书；经臣部覆准具奏，奉旨：『依议。钦此』。随据该国王前后遣令官生到京，臣部并劄国子监读书三年，遣令归国各在案。今翰林院侍讲全魁等既称该国王尚穆向化输诚，恳请许陪臣子弟入监读书；应如所请，准其于应贡之年遣令来京，臣部劄行国子监肄业。俟命下之日，行文福建巡抚转行该国王遵照可也。谨奏。
　　本日奉旨：『依议。钦此』。
　　乾隆二十三年十月十一日，琉球国中山王臣尚穆谨奏：为奉旨遣官生入太学读书事。乾隆二十三年正月初一日，准福建等处承宣布政使司开前事等因，咨院行司，奉此。兹贡船回国，合就移知。为此备咨贵国王，请烦钦遵查照施行等因，准此。臣穆蚁垤藩封，蜗居荒服；恭逢天朝文教广敷，德泽远施。今蒙隆恩俞允，俾陪臣子弟得入学执经，俯聆圣训；不特臣穆感戴无穷，举国人民亦懽跃忭舞矣。谨遣官生梁允治、郑孝德、蔡世昌、金型四人同贡使毛世俊等赴京，入监读书。外肃贡土产围屏纸三千张、细嫩蕉布五十匹，少布涓滴微忱。为此合具奏明，伏祈皇上睿监，敕部施行；臣穆无任战栗惶恐之至。谨具奏以闻。
　　乾隆二十五年正月二十三日，国子监臣观保、全魁、陆宗楷、博卿额、吉泰、卢■〈榖，王代禾〉谨奏：为请旨事。乾隆二十五年正月初十日，礼部劄送到琉球国陪臣子弟梁允治、郑孝德、蔡世昌、金型四人到监读书。臣等谨查雍正二年琉球国陪臣子弟郑秉哲、郑谦、蔡宏训等入监读书，经礼部议准照康熙二十七年之例，选取贡生一名，令其教习；派博士等员管理，臣监堂官不时稽察。至教习贡生一切等项，俱照官学教习之例等因，遵行在案。今该国王送到官生梁允治等四人入监读书，相应仍照旧例。臣等公同选得拔贡生潘相，湖南安乡县人；为人老成、学业优长，俾之朝夕讲解教习文艺。又派得博士张凤书、助教林人櫆，俾之管理；臣等不时加谨稽察。至教习贡生一切等项，俱照官学教习之例。俟命下后，臣等移咨吏、礼二部存案。为此缮摺具奏，伏候皇上睿监施行。臣等谨奏。
　　本日奉旨：『知道了。钦此』。
　　乾隆二十六年十一月初一日，国子监臣观保、全魁、陆宗楷、博卿额、张裕荦谨奏：为请旨事。据琉球国肄业官生陪臣郑孝德等呈称：『窃孝德等籍隶球藩，观光帝里；蒙皇上教育生成，俾令肄业太学。孝德等亲师取友，获随两序衣冠，给馆授餐；日听大昕，钟鼓百生：荣幸感勒五中。兹恭遇圣母皇太后七十万寿，普天同庆；伏查旧例，太学肄业诸生，俱得恭迎慈驾。今孝德等身依辇下，情切呼嵩；敬请一体行礼』等语。臣等查该陪臣以外藩陪隶，现在肄业太学；皇太后万寿庆典，臣等应率领诸生迎叩安舆。伊等恳请一体行礼，情词肫切；理合奏闻请旨。如蒙俞允，请照朝贺之礼，令其用该国服色；合并声明。为此谨奏。
　　奉旨：『知道了。郑孝德等，着赏赐。钦此』。
　　乾隆二十八年十一月二十六日，琉球国中山王臣尚穆谨奏：为请遣入学官生归国，以宣文教事。窃臣穆僻处弹丸，荒陋成俗。幸于乾隆二十一年叨蒙天恩册封事竣，天使将旋，臣诣馆宴送，兼援旧例恳求天使全魁、周煌代奏，陈明远人向化之诚，俾得再遣陪臣子弟入学读书，不胜悚企；已经天使回京代奏，荷蒙许遣。遵于乾隆二十三年遣官生郑孝德入监读书，于二十五年入监在案。查康熙二十三年、雍正二年，前后官生在监读书各三年而归亦在案。伏念官生郑孝德等在监读书已经四年，理应奏请归国。为此肃具疏章，特附贡使马国器、梁煌等敬谨奏闻；请将官生郑孝德等赐归，下国则益广宣皇上之文教以成雅俗矣。伏祈睿监，敕部施行；臣穆无任惶恐屏营之至。谨具奏以闻。
　　乾隆二十九年二月初四日，国子监臣观保、富廷、陆宗楷、张裕荦谨奏：为琉球肄业陪臣回国，带领教习引见事。乾隆二十五年正月初十日，礼部劄送琉球国陪臣子弟入监肄业，臣等查雍正二年礼部议准，照康熙二十七年旧例，选取贡生一名，令其教习；一切照官学教习之例遵行。随公同选得湖南拔贡生潘相为人老成、学业优长，请以充补教习，移咨吏、礼二部存案备查；于乾隆二十五年正月二十三日具奏，奉旨：『知道了。钦此』。钦遵在案。今准礼部文称：『琉球国肄业陪臣，已奉旨准其回国』等因到监。查该教习中式乾隆二十五年举人、中式乾隆二十八年进士，实心训课，造就有方；在学四年，始终如一。相应照八旗教习之例，恭缮绿头牌，将潘相带领引见；或用为知县、或用为教职之处，伏候钦定。奉旨后，臣等行文吏部，请归进士教习班铨选。为此谨奏。
　　本日带领引见，奉旨：『潘相着以知县用。钦此』。
　　廪给
　　汉、唐外藩遣子入学，不过粗给廪膳；洎乎明代，琉球子弟来雍，始厚其齎予。臣尝考前明「会典」：洪武二十五年，赐中山国入学王子日孜每阔八马、寨官子仁悦慈衣中靴袜并夏衣一袭、钞五锭。秋，又赐罗衣各一袭及靴袜、衾褥；赐山南王承察度入学从子三五郎尾及寨官子实他卢尾段贺志等如中山例。二十六年，赐中山国入学寨官子段志每夏衣靴袜、秋衣各一袭，傔从各给布衣。二十九年，赐山南王归省官生三五郎亹、实他卢尾白金、绿缎表里、钞锭，又赐山南王入学寨官子麻奢理诚志鲁三人并复来卒业之三五郎尾衣冠、靴袜。三十一年赐，中山国来谢昔年入学旧恩之官生姑鲁妹钞锭有差。永乐三年，赐山南国入学官生李杰衣服。四年，赐中山国入学官生石达鲁等衣、钞有差。八年，皇太子赐入学官生模都古等巾衣、靴绦、衾褥、帐具。冬，帝赐李杰等冬衣、靴袜。十年，赐中山官生怀德祖鲁古夏布襴衫、绦靴。十一年，赐中山官生邬同久等三人钱钞；遣模都古等三人归省，赐衣币、钞锭，给驿传；留学者皆赐冬、夏衣。十二年，皇太子赐琉球生益智每等罗布衣各一袭及襴衫、靴袜、衾褥、帷帐，从人皆有赐；帝赐邬同久等三人衣、钞。十四年，赐琉球生夏衣。成化十八年，令肄业南京国子监之琉球生蔡宾等有司岁给衣服、廪馔如旧制。正德五年，赐南雍琉球生等衣、廪物等如例。嘉靖五年，赐琉球官生蔡廷美等廪米、薪炭及冬、夏衣服。九年，给归娶之蔡廷美等币布有差。二十二年，给琉球归娶官生梁炫等资粮、驿骑。二十九年，处琉球生蔡朝用等于南雍光哲堂，岁时给衣物如例。万历八年，给南雍琉球生郑周等衣粮如例：顾犹未周备也。惟我朝圣主湛恩汪濊，特命琉球官生——光禄寺给食物，工部给衣服、器用，户部给口粮、纸笔，日有饩、月有赐、季有齎；下逮傔从，纤悉曲尽。我皇上格外体恤，特命行文工部应给物件，俱着交内务府办给。由是各衙门应给等项，至丰且备。天恩浩荡，难罄名言：详志于篇，庶来者有以考焉。
　　康熙二十七年，琉球官生梁成楫等入学；礼部议准：官生照都通事之例，每名日给鸡一只、肉二斤、茶五钱、腐一斤，椒、酱、油、菜等俱备。每年春、秋赐绵缎袍褂、纺丝细裤各一、凉帽各一、靴袜各一双；夏赐纱袍褂、罗衫裤各一；冬缎面羊皮袍褂、绵袄裤各一，貂帽、皮靴、绒袜、被褥、席枕俱备。从人皆有赐。每月朱墨、纸笔银各一两五钱。
　　雍正二年十一月，琉球官生郑秉哲等入学；礼部题准：官生、从人一切衣服食用，俱照康熙二十七年题定赐梁成楫等之例。
　　乾隆二十四年，官生梁允治等十二月入京；二十五年正月初二日，礼部劄知国子监。二十三日，本监选取教习奏闻。二月初八日，礼部仪制司送官生入学，博士等官带领谒庙、谒后殿及文公祠，入讲堂拜师。
　　一、官生食用等项，俱照康熙二十七年题准之例。每官生一名，俱照进贡都通事之例，每日各给白米二升；跟役，每人每日各给白米一升。国子监每季核算人数小建，总计若干石，移咨户部关领火仓白米。
　　一、官生食物，每人每日给鸡一只、肉二斤、茶叶五钱、豆腐一斤、花椒五分、清酱四两、香油四钱、酱四两、黄酒一瓶、菜一斤、盐一两、灯油二两；跟役，每人每日给肉一斤、盐一两、菜十两。此次于乾隆二十五年二月初六日准光禄寺知照内开：『大官、珍羞两署案呈，准国子监咨取官生食物等因前来。查乾隆二十一年七月内，经忠勇公傅奏准：将本寺交送内庭所用猪口肉斤、鸡鸭鹅只等项交膳房办理；所有公主格格分例景山咸安宫、太医院等处外用，差务仍系光禄寺办理。当经本寺行文各该处，将所用鸡只、肉斤数目按月咨行本寺核算折价，各该处持领付寺给发钱粮，悉遵原奏办理在案。今琉球官生梁允治等入监读书，所有应食鸡只、肉斤，自应遵照奏准折给之例，画一办理。相应行文贵监，查照办理。除将算开茶叶、黄酒、油、盐、酱、菜等项，本寺按依每月来文办给外；至应给鸡只、肉斤，每月将伊等用过零总数目扣除小建、禁屠，一并行文过寺核算给发钱粮，于每月三、九之期出具印领赴寺支领。仍将本寺题定鸡只、肉斤价值并应扣带销银两开单知照贵监查办可也』。准此。每月监领银，交官生等自用。至厨役火夫，每月寺另给银四两五钱，听其自雇。
　　一、官生住房，拨西厢居之。后一进五间，官生四人各住一间，中一间为讲堂。正厅三间，中一间设公座，为堂官稽查之所；东一间，教习居之；西一间，贮食用之物。西耳房二间，为厨房，住厨役、火夫各一名；东耳房，住各从人。下至湢浴、溷厕，莫不修备。每岁四月之朔，国子监行文内务府，府遣官役高搭前后凉棚二座；八月底，自行撤回。
　　一、官生等用物，内务府广储司遵旨办送；照雍正二年之例，加增应用锡烛台四个、锡灯台四个、锡茶壶二把、锡酒壶二把、黄铜面盆四个、磁大碗二十个、小碗二十个、小盘十个、碟子十六个、茶钟十六个、酒钟十个、蓆子十领、白毡八条、高棹六张、满棹四张、板橙六条、椅子八张、绵布门帘六个、竹门帘六个、盛书大竖柜四个、火盆四个、广铁锅二口、小磁盆六个、水缸四口、连钩扁担水桶一副。其筷子、木杓、柳礶、笤帚、竹扫帚、铁通条锅盖砂锅、木瓢等物，皆各备具。木器、磁器如有损坏，监咨内务府，府仍随时添补。每日应用煤炭，照例内务府煤炭局每日应送煤三十斤、白炭三斤；每月总扣若干斤，遣役送给。冬月至正月，每人每日各加送烤炭白炭五斤；十月底，总计三月若干斤，遣役送给。
　　一、官生衣帽等项，内务府广储司遵旨办给。官生每人冬季各给貂皮领袖官用缎面细羊皮袍褂、纺丝绵袄中衣各一件，染貂帽各一顶，鹿皮靴连毡袜各一双（此次鹿皮靴改给缎靴）。春、秋二季各给官用缎面杭紬里绵袍、官用缎面纺丝紬里绵褂、纺丝衫中衣各一件，绒纬凉帽各一顶，官用缎靴各一双，马皮靴各一双（此次马皮靴亦改给缎靴）；夏季，各给硬纱袍褂、罗衫中衣各一件。每年春季，各给纺丝面布里棉被、棉褥、纺丝头枕各一分。跟伴四人，每年冬季各给布面老羊皮袍、布棉袄中衣各一件，貉皮帽各一顶，马皮帮牛皮靴、布棉袜各一双。春、秋二季，各给布棉袍褂各一件；夏季，给单布袍、布衫中衣各一件，雨缨凉帽各一顶。每年春季，给布棉被褥、头枕各一分。此项物件，内除库贮者领取成做给发外，其库无之染貂帽、貉皮帽、绒缨凉帽、雨缨凉帽，交该办买催总等每季按时买给。此项应给衣帽，俱于每年二月、五月、十月内国子监按季出具印领，内务府照数遣官送给。
　　师生
　　「周官」：掌教彝人，有韎师、旄人、鞮■〈革耎〉氏之职，皆大司乐总其成。明时，琉球入学，不设教习：其教法甚略。至我朝康熙二十七年梁成楫等入学，上特命司成于肄业正途贡生中遴学行之优者奏举一人为教习，专司讲解；派博士等官经理之，堂官不时加谨稽察：其犹周制之旧与。至于入学官生，明初，皆王子弟、寨官子弟；成化以后，始遣三十六姓之人。今多不可考。谨就所见录之，尚冀后之人有以补其阙略云。
　　祭酒
　　常锡布，满洲正红旗人。康熙二十五年任（时琉球梁成楫等入学）。
　　德白色，满洲正红旗人。二十六年任。
　　图纳哈，满洲镶白旗人。二十七年任。
　　王士禛，山东新城人；戊戌进士。十九年任。
　　李元振，河南柘城人；甲辰进士。二十二年任。
　　翁叔元，直隶永平卫籍（江南常熟人，丙辰进士）。二十四年任。
　　曹禾，江南江阴人；甲辰进士。二十六年任。
　　汪霦，浙江钱塘人；丙辰进士。二十八年任。
　　臣按：「国学礼乐录」：『王士禛，十九年任』；二十二年以后，已为李元振。而「池北偶谈」载梁成楫等于二十三年经使臣奏请入学，时士禛为祭酒，咨覆礼部；不解何谓？谨阙之。
　　伊尔登，满洲正白旗宗室。雍正元年任（时琉球郑秉哲等入学）。
　　塞楞额，满洲正白旗人；己丑进士。二年任。
　　鄂宗奇，满洲镶蓝旗人；壬辰进士。四年任。
　　王图炳，江南娄县人；壬辰进士。元年任。
　　王传，江西饶州人；辛未进士。元年任。
　　张廷璐，江南桐城人；戊戌进士。三年任。
　　蔡嵩，江南南汇人；壬辰进士。五年任。
　　观保，满洲正白旗人；乾隆丁巳进士。十四年任。陞任后，仍管监务（时琉球郑孝德等入学）。
　　全魁，满洲镶白旗人；辛未进士。二十四年任。富廷，满洲镶蓝旗人；丙午举人。二十七年任。陆宗楷，浙江仁和人；雍正癸卯进士。十一年任。
　　司业宋古弘，奉天镶白旗人。康熙二十五年任（时琉球梁成楫等入学）。彭定求，江南长洲县人；丙辰进士。二十四年任。董誾，江南吴江县人；癸丑进士。二十四年任。吴涵，浙江石门县人；壬戌进士。二十八年任。明图，；六十一年任（时琉球郑秉哲等入学）。马泰，奉天正白旗人；□□□□。雍正元年任。黄鸿中，山东即墨县人；戊戌进士。元年任。孙嘉淦，山西兴县人；癸巳进士。元年任。彭维新，湖南茶陵州人；丙戌进士。三年任。王兰生，直隶交河县人；辛丑进士。四年任。庄楷，江南武进县人；癸巳进士。五年任。  
　　博卿额，满洲镶红旗人；戊辰进士。乾隆二十四年任（时琉球郑孝德等入学）。卢壳，贵州□□□人；□□进士。二十四年任。吉泰，蒙古正白旗人；任。张裕荦，江南桐城县人；戊辰进士。二十六年任。
　　派董率官张凤书，云南建水州人；壬戌进士。任博士。林人櫆，福建侯官县人；修道堂助教。张若霍，江南桐城县人；正义堂助教。邬凤翊，广西阳朔县人；壬申进士。由教授，陞博士。
　　教习郑（名阙），福建□□□人。康熙二十七年，补教习；一年去。徐振，浙江宁波县人；拔贡生。二十八年，补教习；三年咨部议叙，以州同即用。李着，湖北公安县人；拔贡生。雍正二年，补教习；数月去。赵奋翼，陕西潼关县人；拔贡生。三年，补教习；事竣，咨部议叙，以知县即用。
　　潘相，湖南安乡县人；乾隆六年拔贡生。二十三年，考充武英殿校书。二十五年，琉球官生郑孝德等入学，经国子监奏充教习。本年应顺天乡试；中式四十一名。二十八年会试，中式三十五名。二十九年，郑孝德等还国，教习事竣；二月初四日，本监带领引见，奉旨：『潘相着以知县用』。四月，选授山东登州府福山县知县。
　　官生（病故官生附）
　　日孜每阔八马，中山王察度之子（或云从子）。明洪武二十五年，初遣入学，诏令工部建王子书房于监前以处之（归之年阙）。
　　三五郎尾，山南王承察度之从子；与日孜每阔八马同年入学。二十九年，归。旋复来，请卒业。
　　仁悦慈，中山王察度之舅（诸书作寨官子，或其父为寨官也；并存之）；随中山王子入学。
　　实他卢尾段贺志，山南国寨官之子；随山南王子入学。
　　段志每，中山国寨官子。二十六年，入学。
　　麻奢理诚志鲁三人，中山国寨官子。二十九年，入学。
　　姑鲁妹，中山国人。入学之年阙（诸录误以姑鲁妹为女官生，荒诞殊甚）。
　　李杰，山南国寨官子。永乐三年，入学。踰三年，归（后仿此。各书又载永乐八年冬，赐李杰等冬衣等项；是六年犹未归也。未详孰是）。
　　石达鲁，中山寨官子。永乐四年，入学（凡六人，其五人阙）。
　　模都古，中山官生。永乐八年，入学；共三人。帝及太子厚其赐，礼部尚书吕震曰：『昔唐太宗兴学校，新罗、百济皆遣子入学；当时仅闻给廪膳，未若今日赉予周备也』。帝曰：『远方慕中国礼义，故遣子入学；必足于衣食，然后乐学。太祖高皇帝命资给之，着于「会典」；所谓「曲成万物而不遗」者，安得违之』！十一年，模都古乞归省。帝曰：『远人来学，诚美事；思亲而归，亦人情。宜厚赐以荣之』。因赐衣币及钞为道里费，给驿传（其二人阙）。
　　邬同志久，中山国寨官子。永乐十一年，入学（共三人——亦作三十人；余人阙）。
　　周鲁，中山寨官子（据「池北偶谈」载之）。永乐十一年，入学（共三人，其二人阙）。
　　益智每，琉球官生（入学之年阙）。
　　蔡宾，琉球国中山省久米村人。久米属村县四，曰东门村、西门村、北门村、南门村（亦名大门村）——旧有普门寺，又名普门地。明洪武中，以闽人三十六姓赐琉球王，命居此地。至万历时，存而昌者止梁、郑、蔡、金、林五姓。又续赐阮、毛两姓，皆居久米，不他徙；故名「唐营」，亦称「营中」。后改「唐荣」代；以村中最贵者为总理唐荣司，专主朝贡事。宾之上世，居闽省泉州府晋江县（一曰南安县）；宋端明殿学士蔡襄之后。襄之裔孙崇，奉命入琉球；传四世至宾。宾字玉亭；成化十七年，入学。二十二年，国王请遣归国。帝曰：『昔阳城在太学诸生三年不归国者，斥之。矧远人，岂可长留不遣！其令即归，以遂定省之私』。宾归，后官长史。弘治元年，宾随贡使皮扬那等来京，上言「成化中，读书南京国子监」；今吏部侍郎刘宣时为祭酒，特加抚恤。乞容赴宣所执贽谢，诏许之。武宗登极，宾又随王舅亚嘉尼施等贡马及方物，奏乞每岁一贡。礼部议：『琉球在昔，朝贡不时至。成化十一年，因使臣不法，敕令二年一贡。今因彼入贡违期，故为此奏以饰非；宜勿听』。武宗特允之。宾奏乞自备工料修造贡船二只；礼部议行镇巡官验实量修，不必改造。宾复奏；武宗曰：『令二船拆卸补造，勿过式也』。宾子进，字益亭；正德五年，同五人入太学。归国之年，阙。官通事（其四人阙）。
　　蔡浩，字干亭；宾从兄宝之孙。嘉靖五年，同蔡廷美、郑富、梁梓四人入学（「徐录」作二年，疑误）。九年，同归国。
　　蔡廷美，字璞亭；浩从兄。官长史。嘉靖二十年，王遣使殷达鲁等入贡，廷美与偕来。二十一年，廷美招引漳州人陈贵等驾船之国，适与潮阳船争利，互相杀伤；廷美乃安置贵等于旧王城，尽没其赀。贵等夜奔，为守者所掩捕，多见杀。于是诬贵等为贼，械送福建。廷美齎表将赴京陈奏，巡按御史徐宗鲁会同三司官译审别状以闻，留廷美等待命；奉旨：『贵等违法通番，着遵国典重治。琉球既屡与交通，今乃敢攘夺货利、擅杀我民，且诬以贼；诡逆不恭，莫此为甚！蔡廷美本宜拘留重处，念素系朝贡之国，姑且放回。后若不悛，即绝其朝贡。令福建守臣备行彼国知之』。
　　郑富，字贵桥；其先福建福州府长乐县人。明洪武中，有郑义才者奉命居琉球，官长史。义才字元桥，子孙世以「桥」为字；十三世后，始易之——犹蔡崇字升亭、子字盛亭、孙字辉亭，世世以「亭」为字；十世后，始易也。富为义才六世孙，官爵无考。
　　梁梓之先，福建福州府长乐县人。明洪武中，梁嵩字子江，奉命居琉球，官长史；梓其孙也，世次不可考。归国后，官长史。十九年，中山王遣梓贡马及方物，奏请造海舟四只；许之。
　　梁炫，嘉靖十五年，同四人入学。二十二年，归国；时炫等来学已踰七年。炫官正议大夫，充三十二年贡使（其三人无考）。
　　郑迵，字利山；义才九世孙、富从曾孙、都通事禄（式桥）次子也。嘉靖四十四年，同梁炤等入学。归国后，累官至法司，以身殉难（其详见良臣传）。
　　蔡熑，字耀亭；廷美长子。同郑迵等入学。官都通事。
　　郑周，字格桥；禄季子、迵怀弟。万历七年，同郑迪、蔡常入学。归国之年，阙。官长史。
　　郑迪，字宪桥；禄弟礼长子。官都通事。
　　蔡常，字心亭；廷美弟廷贵子。官无考。
　　梁成楫，字得远；嵩九世孙。祖应材，字绍江；正议大夫。父邦翰，字艳江；正议大夫，充康熙二十一年贡使。生六子，成楫其三也。康熙二十七年，同蔡文溥、阮维新入学。三十一年，归。官都通事。子二人：煌、烈。
　　蔡文溥，字天章；朝用四世孙。朝用子延，延子国器；器子应瑞、应祥，累世紫金正议大夫，充贡使。应瑞有子五人，文溥为长。笃志问学，着「四本堂集」（略见第二卷）。累官紫金大夫。子其栋、孙功熙，俱正议大夫。
　　阮维新，字天受；其先福建漳州府龙溪县人。明万历时，有阮国字我萃者，与毛国鼎同奉命居琉球；官正议大夫，充万历三十四年谢封使。传四世至维新，同梁成楫、蔡文溥入学；累官紫金大夫，充康熙五十三年贡使。
　　郑秉哲，字□□；迵弟达元孙。达子子孝、子孝子宗善、继喜、宗善子宏良，累世正议紫金大夫。宏良有子五人，长秉均，康熙戊辰入学，折桅卒；秉哲，其第四弟也。雍正二年，同郑谦、蔡宏训入学。六年，归。累官紫金大夫，充乾隆十三年贡使，又充二十二年谢封使。
　　郑谦，字□□。父廷极，正议大夫，充雍正四年贡使。谦入学归，官存留都通事；卒于福建馆。
　　郑孝德，字绍衣。祖士绚，正议大夫，充雍正四年贡使。父国观，少有志趣；岁壬寅，北学于闽，从江某游；六年，始归。乾隆九年，充朝京都通官；没于馆，葬张家湾。乾隆十九年，孝德年二十，随妇翁紫金大夫蔡宏谟入请封，乞省墓。二十五年，入学；伤父志未就，昼夜刻厉，孜孜问学不怠，手抄「四书」、「五经」。儒先语，一衷于子朱子；尤玩味「小学」、「近思录」等书。善书法、诗文，皆有规矩。臣题其座右曰：『欲为海国无双士，来读天都未见书』；所以望其成者，固未有涯云。其弟孝思，随孝德来学；二十九年二月，卒于译馆。
　　蔡世昌，字汝显；文溥弟紫金大夫文河之孙、都通官文海之嗣孙、正义大夫光君之长子也。世昌入学时，年二十四；与孝德相劘切，不欲专为词章学。臣有联云：「人在海邦推俊杰，学从京国问渊源」；盖记实也。其词章，亦禀承矩度，多可观者。
　　蔡宏训，文溥弟文汉次子。同秉哲等入学数日，病卒。礼部请户、工二部发好棺木一口、围棺红紬一匹并抬夫杠绳等物送至张家湾利禅庵茔地埋葬。又特赐白金三百两；以一百两修坟，以二百两附贡使带回交宏训母为养赡之费。
　　梁允治，字永安；官外间亲云上。祖曰得宗，正议大夫，充康熙五十九年贡使。父锡光，官都通事。允治知读书，即喜从蔡澹园问津。家故多书，日夜披吟，忘寝食；遂以其意，绘「身心性命图」。又仿朱子「或问」法，着「服制辨义」。乾隆二十二年，王选士入学；其大夫，首举允治。允治年二十九，于四人最长。初入谒，即雍容有仪。执经书，孜孜请问，日五、七次不休；一句一字，必求其至是。字义偏傍、声音清浊，不毫毛放过；诗文亦可观。居无何，金型卒，郑孝德暨傔从皆染疫；允治偕蔡世昌日营丧务、料理诸医药，深夜犹奔事诸患者。不寝卧旬余；忽一夜，来请曰：『郑孝德始知其妹夫金型之丧，将出视其棺，请呼工人再黝之』。旦日，令允治董工事；遽卧，答云：「生病甚，惧不起也』。惊视之，已脱形。急召院医诊视，百方救之，竟以四月十九日卒于馆。
　　金型，字友圣。远祖瑛，洪武中，自福建奉命入琉球；累世昌炽。至型，始入太学，年十九。资甚清，喜读书；在闽购颁发诸经，昼夜阅之，忘寝餐，因积痨瘵。到监月余，咨太医院发数医诊治，不效；泣曰：『生甫入学，遽若兹！无以报天朝及我王之德，贻老母忧；不忠、不孝』！语已，复泣，不及他；遂卒——时庚辰岁三月十六日也。一切恩赐，与梁允治并照蔡宏训旧例奏准施行。
　　教规
　　昔在先民，教学有规；蒙以养正，炳若蓍龟。译馆三箴，于远国诸生尤谆谆焉。
　　朱子「白鹿洞教条」云：『父子有亲，君臣有义，夫妇有别，长幼有序，朋友有信』（五教之目）。『博学之、审问之、慎思之、明辨之、笃行之』（为学之序）。『言忠信，行笃敬；惩忿窒欲，迁善改过』（修身之要）。『此其谊，不谋其利；明其道，不计其功』（处事之要）。『己所不欲，勿施于人；行有不得，反求诸己』（接物之要）。
　　程、董二先生「学则」云：『凡学于此者，必严朔望之仪、谨晨昏之令。居处必恭，步立必正；视听必端，言语必谨；容貌必庄，衣冠必整；饮食必节，出入必省。读书必专一，写字必楷敬；几案必整齐，堂室必洁净。相呼必以齿，接见必有定。修业有余功，游艺以适性；使人庄以恕，而必专所听』。
　　真西山「教子规」云：『一曰学礼：恭敬顺从，遵依教诲。与之言则应、教之事则行：毋得怠慢任意』。二曰学坐：定身端坐，齐脚敛手；毋得伏■〈般上足下〉靠背，偃仰倾侧』『三曰学行：笼袖徐行，毋得掉臂跳足』。『四曰学立：拱手正身，毋得跛踦欹斜』。『五曰学言：朴实语事，毋得妄诞；低细出声，毋得叫唤』。『六曰学揖：低头屈腰，出身收手；毋得轻率慢易』。『七曰学诵：专心看字，断句慢读，须要字字分明；毋得目视东西，手弄他物』。『八曰学书：专心把笔，字要齐整圆净；毋得轻易糊涂』。
　　朱子「小学题辞」云：『元亨利贞，天道之常；仁义礼智，人性之纲。凡此厥初，无有不善；蔼然四端，随感而见。爱亲敬兄，忠君弟长；是曰秉彝，有顺无强。惟圣性者，浩浩其天；不加毫末，万善足焉。众人蚩蚩，物欲交蔽；乃颓其纲，安此暴弃！惟圣斯恻，建学立师；以培其根，以达其支。小学之方，洒扫应对；入孝出恭，动罔或悖。行有余力，诵诗、读书；咏歌、舞蹈，思罔或逾。穷理、修身，斯学之大；明命赫然，罔有内外。德崇业广，乃复其初；昔非不足，今岂有余！世远人亡，经残教弛；蒙养弗端，长益浮靡。乡无善俗，世无良材；利欲纷拏，异言喧豗。幸兹秉彝，极天罔坠；爰辑旧闻，庶觉来裔。嗟嗟小子，敬受此书；匪我言耄，惟圣之谟』。
　　程子「视箴」云：『心兮本虚，应物无迹；操之有要，视为之则。蔽交于前，其中则迁；制之于外，以安其内。克己复礼，久而诚矣』。「听箴」云：『人有秉彝，本乎天性；知诱物化，遂亡其正。卓彼先觉，知止有定；闭邪存诚，非礼勿听』。「言箴」云：『人心之动，因言以宣；发禁躁妄，内斯静专。矧是枢机，兴戎出好；吉凶荣辱，惟其所召。伤易则诞，伤烦则支；已肆物忤，出悖来违。非法不道，钦哉训辞』！「动箴」云：『哲人知几，诚之于思；志上厉行，守之于为。顺理则裕，从欲惟危；造次克念，战兢自持。习与性成，圣贤同归』。
　　朱子「敬斋箴」云：『正其衣冠，尊其瞻视；潜心以居，对越上帝。足容必重，手容必恭；择地而蹈，折旋蚁封。出门如宾，承事如祭；战战兢兢，罔敢或易。守口如瓶，防意如城；洞洞属属，罔敢或轻。不东以西，不南以北；当事而存，靡他其适。勿二以二，勿叁以三；惟精惟一，万变是监。从事于斯，是曰持敬；动静弗违，表里交正。须臾有间，私欲万端；不火而热，不冰而寒。毫厘有差，天壤易处；二纲既沦，九法亦斁。于乎小子，念哉敬哉！墨卿司戒，敢告灵台』。
　　朱子「学古斋铭」云：『相古先民，学以为己；今也不然，为人而已。为己之学，先诚其身；君臣之义，父子之仁。聚辨居行，无怠无忽；至足之余，泽及万物。为人之学，烂然春华；诵数是力，纂组是夸。结驷怀金，煌煌炜炜；世俗之荣，君子之鄙。维是二者，其端则微；眇绵不察，胡越其归！卓哉周侯，克承先志；日新此斋，以迪来裔。此斋何有？有图有书；厥裔伊何？衣冠进趋。夜思昼行，谘询谋度；绝今不为，惟古是学。先难后获，匪亟匪徐；我则铭之，以警厥初』。
　　朱子「求放心斋铭」云：「天地变化，其心孔仁；成之在我，则主于身。其主伊何？神明不测；发挥万变，立此人极。晷刻放之，千里其奔；非诚曷有，非敬曷存！孰放、孰求？孰无、孰有？屈伸在臂，反复维手。防微慎独，兹守之常；切问近思，曰惟以相之』。
　　吕维祺（介孺）四译馆训士三箴，其「言行总箴」云：『心官则思，言行分职；谓士枢机，于斯树极。匪枢胡运，匪机曷发；户弩犹然，士轨乃识。口则兴戎，动或罔益；惟圣达时，退藏于密。知语知默，知动知息。其次克己，主敬宅一；非礼勿言，惠迪趋吉。闭邪存诚，爻象斯立。言满寡尤，淑仪弗忒；六宇之内，弗易厥质。思之思之，有物有则；思则得之，不思曷得』！其「言箴」云：『思言胡慎，曰忠与信；匪口是缄，惟心斯印。人心之灵，禀于至诚；物欲蔽之，欺伪丛生。厥口则言，厥心未然；信既远义，易诺屡迁。言巧色令，是名为佞；不信不忠，曷存厥性！厥性既非，众恶斯归；多言数窘，食言貌肥。我思动物，宁在鼓舌；所以至诚，豚鱼可格。此非袭取，忠信是主；易训进德，三复斯语』。其「行箴」云：『何以思行，盖云笃敬；笃敬维何？主一而静。一则不杂，静则不竞；天君守舍，百司从令。胡为憧憧？朋从靡定；以二以三，乃纵乃横。浮薄长傲，失其性命；既溃厥堤，靡知所竟。我思古人，精义入神；天之明命，以物其身。上帝临汝，如见大宾。静一无欲，乃敬乃笃；夫然后行，百行维榖。是故君子，必慎其独』。
　　朱子曰：『读经要反复精详，方能渐见旨趣。诵之宜舒缓不迫，令字字分明。更须端庄正坐如对圣贤，则心定而义理易究；不可贪多务广、涉猎卤莽，才看过了，便谓「已通」。小有疑处，即便思索；思索不通，即置小册子逐一抄记，以时省阅。切不可含糊护短，耻于质问；而终身受此黯暗以自欺也。起居坐立，务要端庄，不可倾倚；恐至昏怠。出入步趋，务要凝重；不可剽轻，以害德性。以谦逊自牧，以和敬待人。凡事切须谨饰，无故不须出入。少说闲话，恐废光阴；勿观杂书，恐分精力。早晚频自点检所习之业，每旬休日将一旬内书温习数过，毋令心少有放佚；则自然渐近道理，讲习易明矣』。又「示长子受之」曰：『早晚受业请益随众例，不得怠慢。日间思索有疑，用册子随手劄记，候见质问；不得放过。所闻诲语，归安下处思省；要切之言，逐日劄记。不得擅自出入；人来相见，启禀，然后往报之。此外，不得出入一步。居处须要恭敬，不得倨肆惰慢；言语须要谛当，不得戏笑喧譁。凡事谦恭，不得尚气凌人，自取耻辱。不得饮酒，荒思废业；亦恐言语差错，失己忤人，尤当深戒。不可言人过恶及说人家短长是非；有来告者，亦勿酬答。交游之间，尤当审择。虽是同学，亦不可无亲疏之辨；皆当请于先生，听其所教。大凡敦厚忠信、能攻吾过者，益友也；其谄谀轻薄、傲慢亵狎、导人为恶者，损友也。但恐志趣卑凡，不能克己进修，则益者不期疏而日远、损者不期近而日亲；虽有贤师长，亦无救拔处矣』。
  </div>
  <div class="pagination">
   <a href="清代琉球纪录续辑_page3.html">
    上一页
   </a>
   <a href="清代琉球纪录续辑.html">
    1
   </a>
   <a href="清代琉球纪录续辑_page2.html">
    2
   </a>
   <a href="清代琉球纪录续辑_page3.html">
    3
   </a>
   <span class="current-page">
    4
   </span>
   <a href="清代琉球纪录续辑_page5.html">
    5
   </a>
   <a href="清代琉球纪录续辑_page6.html">
    6
   </a>
   <a href="清代琉球纪录续辑_page7.html">
    7
   </a>
   <a href="清代琉球纪录续辑_page8.html">
    8
   </a>
   <a href="清代琉球纪录续辑_page9.html">
    9
   </a>
   <a href="清代琉球纪录续辑_page10.html">
    10
   </a>
   <a href="清代琉球纪录续辑_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
