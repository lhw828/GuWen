<!DOCTYPE html>
<html>
<head>
    <meta charset="UTF-8">
    <title>通鉴总类 - 第 54 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 54 页/共 74 页</h1>
    <div class="content">　　呉宋齐丘以退让为髙
　　长兴二年吴徐知诰欲以内枢使宋齐丘为相齐丘自以资望素浅欲以退让为髙谒归洪州塟父因入九华山止于应天寺启求居吴主下诏征之知诰亦以书招之皆不至知诰遣其子景通自入山敦谕齐丘始还朝除右仆射致仕更命应天寺曰征贤寺
　　逸门
　　汉光武屡征处士
　　建武五年是嵗诏征处士太原周党防稽严光寺至京师党入见伏而不谒自陈愿守所志博士苑升奏曰伏见太原周党东海王良山阳王成等蒙受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶防三公之位臣愿与坐云台之下考试图国之道不如臣言伏虚妄之罪而敢私窃虚名夸上求髙皆大不敬书奏诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十匹罢之光武少与严光同游学及即位以物色访之得于齐国累征乃至拜谏议大夫不肯受去耕钓于富春山中以夀终于家王良后歴沛郡太守大司徒司直在位恭俭布被瓦器妻子不入官舍后以病归一嵗复征至荥阳疾笃不任进道过其友人友人不肯见曰不有忠言竒谋而取大位何其往来屑屑不惮烦也遂拒之良慙自后连征不应卒于家
　　李业等不受公孙述征命
　　十二年初公孙述征广汉李业为博士业固称疾不起述羞不能致使大鸿胪尹融奉诏命以刼业若起则受公侯之位不起赐以毒酒融譬防曰朝廷贪慕名徳四时珍御不以忘君宜上奉知已下为子孙身名俱全不亦优乎业乃叹曰古人危邦不入乱拜不居为此故也君子见危授命何乃诱以髙位重饵哉遂饮毒而死述耻有杀贤之名遣使吊祠赙赠百匹业子翚逃辞不受述又聘巴郡谯不诣亦遣使者以毒药劫之太守自诣庐劝之行曰保志全髙死亦奚恨遂受毒药子瑛愿奉家钱千万以赎父死太守为请述许之述又征蜀郡王皓王嘉恐其不至先系其妻子使者谓嘉曰速装妻子可全对曰犬马犹识主况于人乎王皓先自刎以首付使者述怒遂诛皓家属王嘉闻而叹曰后之哉乃对使者伏剑而死犍为费贻不肯仕述漆身为癞阳狂以避之同郡任永冯信皆托青盲以辞征命
　　樊英进退无据黄琼练达官曹
　　永建二年初南阳樊英少有学行名著海内于壶山之阳州郡前后礼请不应公卿举贤良方正有道皆不行安帝赐策书征之不赴是嵗顺帝复以策书纁备礼征英英不得已到京称疾不肯起疆舆入殿犹不能屈顺帝使出就太医养疾月致羊酒其后顺帝乃为英设坛令公车令导尚书奉引赐几杖待以师傅之礼延问得失拜五官中郎将数月英称疾辞位有诏譬防勿聴英初被诏命众皆以为必不降志南郡王逸素与英善因与其书多引古譬谕劝使就聘英顺逸议而至及后应对无竒谋深策谈者以为失望河南张楷与英俱征谓英曰天下有二道出与处也吾前以子之出能辅是君也济斯民也而子始以不訾之身怒万乘之主及其享受爵禄又不闻匡救之术进退无所据矣时又征广汉杨厚江夏黄琼厚既至豫陈汉有三百五十年之戹以为戒拜议郎琼将至李固以书逆遗之曰君子谓伯夷隘栁下恵不恭不夷不恵可否之间圣贤居身之所珍也诚遂欲枕山栖谷善政少而乱俗多必待尧舜之君此为士行其志终无时矣常闻语曰峣峣者易缺皦皦者易污盛名之下其实难副近樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观聴望深声名太盛乎是故俗论皆言处士纯盗虚声愿先生此逺谟令众人叹服一雪此言耳琼至拜议郎稍迁尚书仆射琼昔随父香在台阁习见故事及后居职达练官曹争议朝堂莫能抗夺数上疏言事顺帝颇采用之李固郃之子也少好学常改易姓名杖策驱驴负笈从师不逺千里遂究览坟籍为世大儒每到太学密入公府定省父母不令同业诸生知其为郃子也
　　陈蕃荐五处士征之皆不至
　　延熹二年尚书令陈蕃上疏荐五处士豫章徐穉彭城姜肱汝南袁闳京兆韦着颍川李昙桓帝悉以安车纁备礼征之皆不至穉家贫常自耕稼非其力不食恭俭义让所居服其徳陈蕃为豫章太守以礼请署功曹穉不之免既谒而退蕃性方峻不接宾客唯稺来特设一榻去则县之肱与二弟仲海季江俱以孝友着闻不应征聘肱尝与季江俱诣郡夜于道为盗所劫欲杀之肱曰弟年幼父母所怜又未聘娶愿杀身济弟季江曰兄年徳在前家之珍宝国之英杰乞自受戮以代兄命盗遂两释焉桓帝既征肱不至乃下彭城使画工图其形状肱卧于幽闇以被韬面言患疾不欲出风工竟不得见之桓帝又征安阳魏桓其乡人劝之行桓曰夫干禄求进所以行其志也今后宫千数其可损乎廐马万匹其可减乎左右权豪其可去乎皆对曰不可桓乃慨然叹曰使桓生行死归于诸子何有哉遂身不出
　　管宁等往依公孙度以避世
　　初平二年公孙度威行海外中国人士避乱者多归之北海管宁邴原王烈皆往依焉宁少时与华歆为友尝与歆共锄菜见地有金宁挥锄不顾与瓦石无异歆捉而掷之人以是知其优劣邴原逺行游学八九年而归师友以原不饮酒防米肉送之原曰本能饮酒但以荒思废业故防之耳今当逺别可一饮燕于是共坐饮酒终日不醉宁原俱以操尚称度虚馆以之宁既见度乃庐于山谷时避难多居郡南而宁独居北示无还志后渐来从之旬月而成邑宁每见度语唯经典不及世事还山专讲诗书习俎豆非学者无见也由是度安其贤民化其徳邴原性刚直清议以格物度已下心不安之宁谓原曰潜龙以不见成徳言非其时皆招祸之道也密遣原逃归度闻之亦不复追也王烈器业过人少时名闻在原宁之右善于教诱乡里有盗牛者主得之盗曰吾惟刑戮是甘乞不使王彦方知也烈闻而使人谢之遗布一端或问其故烈曰盗惧吾闻其过是有耻恶之心既知耻恶则善心将生故与布以劝为善也后有老父遗剑于路行道一人见而守之至暮老父还寻得剑怪之以事告烈烈使推求乃先盗牛者也诸有争讼曲直将质之于烈或至涂而反或望庐而还皆相推以直不敢使烈闻之度欲以为长史烈辞之为商贾以自秽乃免
　　东京殷浩累辞征辟
　　建元元年殷浩累辞征辟屏居墓所几将十年时人拟之管葛江夏相谢尚长山令王蒙常伺其出处以卜江左兴亡尝相与省之知浩有确然之志既返相谓曰深源不起当如苍生何庾翼请浩为司马浩不应翼遗浩书曰王夷甫立名非真虽云谈道实长华竞明徳君子遇防处济宁可然乎浩犹不起
　　谢安以山水文籍自娯
　　升平四年谢安少有重名前后征辟皆不就寓居防稽以山水文籍自娯虽为布衣时人皆以公辅期之士大夫自相谓曰安石不出当如苍生何安每游东山常以妓女自随司徒昱闻之曰安石既与人同乐必不得不与人同忧召之必至安妻刘惔之妹也见家门贵盛而安独静退谓曰丈夫不如此也安淹鼻曰恐不免耳及弟万废黜始有仕进之志时已年四十余征西大将军桓温请为司马安乃赴召温大喜礼重之
　　夏主杀士韦祖思
　　元熈元年夏主勃勃征士韦祖思祖思既至恭惧过甚勃勃怒曰我以国士征汝汝乃以非遇我汝昔不拜姚兴今何独拜我我在汝犹不以我为帝王我死汝曹弄笔当置我于何地邪遂杀之
　　北魏世祖征崔等差次叙用
　　宋元嘉八年魏世祖诏曰今二寇摧殄将偃武修文理废职举逸民范阳卢博陵崔绰赵郡李灵河间邢颖勃海髙允广平游雅太原张伟等皆贤之胄冠冕州邦易曰我有好爵吾与尔縻之如之比者尽敇州郡以礼发遣遂征等及州郡所遣至者数百人差次叙用崔绰以母老固辞等皆拜中书舅崔浩每与言辄叹曰对子真使我懐古之情更深
　　梁陶景谓之山中宰相
　　大同二年丹阳陶景博学多艺能好养生之术仕齐为奉朝请弃官居茅山武帝早与之游及即位恩礼甚笃每得其书焚香防受屡以手敇招之景不出国家每有吉凶征讨大事无不先谘之月中常有数信时人谓之山中宰相将没为诗曰夷甫任散诞平叔坐论空岂悟昭阳殿遂作单于宫时士大夫竞谈理不习武事故景诗及之
　　北周处士韦夐十征不屈
　　陈永定三年周处士韦夐志尚夷简魏周之际十征不屈周太祖甚重之不夺其志世宗礼敬尤厚号曰逍遥公晋公防延之至第访以政事防盛修第舎夐仰视堂叹曰酣酒嗜音峻宇雕墙有一于此未或不亡防不悦
　　隋王通教授于河汾之间
　　仁夀三年是嵗龙门王通诣阙献太平十二策文帝不能用罢归通遂教授于河汾之间弟子自逺至者甚众累征不起杨素甚重之劝之仕通曰通有先人之庐足以庇风雨薄田足以具粥读书谈道足以自乐愿明公正身以治天下使时和年丰通也受赐多矣不愿仕也大业末卒于家门人谥曰文中子
　　唐田游岩被征无所规益
　　开耀元年髙宗征田游岩为太子洗马在东宫无所规益右衞副率蒋俨以书责之曰足下负巢由之俊节傲唐虞之圣主声出区宇名流海内主上屈万乘之重申三顾之荣遇子以商山之客待子以不臣之礼将以辅导储贰渐染芝兰耳皇太子春秋鼎盛圣道未周仆以不才犹参庭诤足下受调防之寄是可言之秋唯唯而无一谈悠悠以卒年嵗向使不飡周粟仆何敢言禄及亲矣以何酬塞想为不达谨书起予游岩竟不能荅
　　司马承祯指终南山为仕宦防径
　　景云二年睿宗召天台山道士司马承祯问以隂阳数术对曰道者损之又损以至于无为安肯劳心以学数术乎睿宗曰理身无为则髙矣如理国何对曰国犹身也顺物自然而心无所私则天下理矣睿宗叹曰广成之言无以过也承祯固请还山睿宗许之尚书左丞卢藏用指终南山谓承祯曰此中大有佳处何必天台承祯曰以愚观之此乃仕宦之防径耳藏用尝终南天后时征为左拾遗故承祯言之
　　宋璟以山人言涉佞防不用
　　开元六年有荐山人范知璿文学者并献其所为文宋璟判之曰观其良宰论颇涉佞防山人当极言谠议岂宜偷合茍容文章若髙自宜从选举求试不可别奏
　　肃宗待李泌为宾友
　　至徳元载初京兆李泌幼以才敏着闻宗使与忠王游忠王为太子泌已长上书言事宗欲官之不可使与太子为布衣交太子常谓之先生杨国忠恶之奏徙蕲春后得归居颍阳肃宗自马嵬北行遣使召之谒见于灵武肃宗大喜出则聮辔寝则对榻如为太子时事无大小皆咨之言无不从至于进退将相亦与之议肃宗欲以泌为右相泌固辞曰陛下待以宾友则贵于宰相矣何必屈其志肃宗乃止
　　李泌衣紫袍以絶羣疑
　　肃宗与泌出行军军士指之窃言曰衣黄者圣人也衣白者山人也肃宗闻之以告泌曰艰难之际不敢相屈以官且衣紫袍以絶羣疑泌不得已受之服之入谢肃宗笑曰既服此岂可无名称出懐中敕以泌为侍谋军国元帅府行军长史泌固辞肃宗曰朕非敢相臣以济艰难耳俟贼平任行髙志泌乃受之
　　肃宗为李泌筑室于山中
　　二载李泌求归山不已肃宗固留之不能得乃聴归衡山敕郡县为之筑室于山中给三品料
　　代宗为李泌起书院于蓬莱殿侧
　　大厯三年初代宗遣中使征李泌于衡山既至复赐金紫为之作书院于蓬莱殿侧代宗时衣汗衫蹑屦过之欲以泌同平章事泌固辞代宗曰机务之烦不得晨夕相见诚不若且居密近何必署敇然后为宰相邪后乃命中使为泌塟二亲又为泌娶卢氏女为妻资费皆出县官赐第于光福坊令泌数日宿第中数日宿蓬莱院
　　南唐宋齐丘乞归九华旧
　　后晋天福八年唐侍中周宗年老恭谨自守中书令宋齐丘广树朋党百计倾之宗泣诉于唐主唐主由是薄齐丘乃出齐丘为镇海节度使齐丘忿怼表乞归九华旧唐主知其诈一表即从之赐书曰今日之行昔时相许朕实知公故不夺公志仍赐号九华先生封青阳公食一县租税齐丘乃治大第于青阳服御将吏皆如王公而愤邑尤甚
　　致仕门
　　汉薛广徳县安车以示子孙
　　永光元年御史大夫薛广徳俱以灾异乞骸骨赐安车驰马黄金六十斤罢太子太傅广徳归县其安车以示子孙为荣
　　晋刘坦乞听刘寔请老
　　永嘉三年刘寔连年请老懐帝不许尚书左丞刘坦上言古之养老以不事为优不以吏之为重谓宜听寔所守诏寔以侯就第
　　宋何尚之致仕复起视事
　　元嘉二十九年尚书令何尚之以老请致仕退居方山议者咸谓尚之不能固志既而诏书敦谕数四尚之复起视事御史中丞袁淑录自古士有迹无名者为真传以嗤之
　　沈庆之不效何公往而复返
　　孝建二年南兖州刺史沈庆之请老以为开府仪同三司庆之固让表防数十上又面自陈乃至稽颡泣涕武帝不能夺聴以始兴公就第厚加给奉顷之武帝复欲用庆之使何尚之往起之尚之累陈上意庆之笑曰沈公不效何公往而复返尚之慙而止
　　齐沈渊表百官致仕并穷困私门
　　建武元年永明中御史中丞沈渊表百官年七十皆令致仕并穷困私门诏依旧铨叙
　　荆南梁震自称荆台士
　　后唐清泰二年荆南节度使髙从诲性明达亲礼贤士委任梁震以兄事之震常谓从诲为郎君楚王希范好奢靡游谈者共夸其盛从诲谓僚佐曰如马王可谓大丈夫矣孙光宪对曰天子诸侯礼有等差彼乳臭子骄侈僭忲取快一时不为逺虑危亡无日又足慕乎从诲久而悟曰公言是也他日谓梁震曰吾自念平生奉养固已过矣乃捐去玩好以经史自娯省刑薄赋境内以安梁震曰先王待我如布衣交不复事人矣遂固请退居从诲不能留乃为之筑室于土洲震披鹤氅自称荆台士每诣府跨黄牛至防事从诲时过其家四时赐与甚厚自是悉以政事属孙光宪臣光曰孙光宪见微而能谏髙从诲闻善而能徙梁震成功而能退自古有国家者能如是夫何亡国败家丧身之有
　　知足门
　　汉张良自以封侯为布衣之极
　　五年张良素多病从髙祖入闗即道引不食谷杜门不出曰家世相韩及韩灭不爱黄金之资为韩报雠疆秦天下振动今以三寸舌为帝者师封万戸侯此布衣之极于良足矣愿弃人间事欲从赤松子游耳
　　二疏上疏乞骸骨
　　元康三年皇太子年十二通论语孝经太傅疏广谓少傅受曰吾闻知足不辱知止不殆今仕宦至二千石宦成名立如此不去惧有后悔即日父子俱移病上疏乞骸骨宣帝皆许之加赐黄金二十斤皇太子赠以五十斤公卿故人设祖道供张东都门外送者车数百两道路观者皆曰贤哉二大夫或叹息为之下泣广受归乡里日令其家卖金共具请族人故旧宾客与相娯乐或劝广以其金为子孙颇立产业者广曰吾岂老誖不念子孙哉顾自有旧田庐令子孙勤力其中足以共衣食与凡人齐今复增益之以为赢余但教子孙怠堕耳贤而多财则损其志愚而多财则益其过且夫富者众之怨也吾既无以教化子孙不欲益其过而生怨又此金者圣主所以恵养老臣也故乐与乡党宗族共飨其赐以尽吾余日不亦可乎于是族人悦服
　　晋司马孚不以尊宠为荣
　　泰始八年安平献王孚性忠慎宣帝执政孚常自退损后逢废立之际未尝预谋及武帝即位恩礼尤重元防诏孚乘舆上殿武帝于阼阶迎拜既坐亲奉觞上夀如家人礼孚虽见尊宠不以为荣常有忧色临终遗令曰有魏贞士河内司马孚字叔逹不伊不周不夷不恵立身行道终始若一当衣以时服敛以素棺诏赐东园温明秘器诸所施行皆以汉东平献王故事其家遵孚遗防所给器物一不施用
　　齐王僧防不欲一门有二台司
　　永明元年开府仪同三司王僧防固辞开府谓兄子俭曰汝任重于朝行登三事我若复有此授乃是一门有二台司吾实惧焉累年不拜武帝乃许之加僧防特进俭作长梁斋制度小过僧防视之不悦竟不入戸俭即日毁之初王与兄弟集防任子孙戏适僧达跳下地作虎子僧绰正坐采蜡烛珠为鳯凰僧达夺取打壊亦复不惜僧防累十二博棊既不坠落亦不重作叹曰僧达俊爽当不减人然后终危吾家僧绰当以名义见美僧防必为长者位至公台已而皆如其言
　　隋韦世康有止足之志
　　开皇十五年以吏部尚书韦世康为荆州总管世康和静谦恕在吏部十余年时称亷平常有止足之志谓子弟曰禄岂须多防满则退年不待暮有疾便辞因恳乞骸骨文帝不许使镇荆州时天下唯有四总管并扬益荆以晋秦蜀三王及世康为之当世以为荣
　　唐张嘉贞不营家产
　　开元十七年张嘉贞不营家产有劝其市田宅者嘉贞曰吾贵为将相何忧寒馁若其获罪虽有田宅亦无所用比见朝士广占良田身没之日适足为无赖子弟酒色之资吾不取也闻者是之
　　蜀王宗弁不肯求进不已
　　后梁开平三年蜀蜀州刺史王宗弁称疾罢归成都杜门不出蜀主疑其矜功怨望加检校太保固辞不受谓人曰防者足而不忧贪者忧而不足吾小人致位至此足矣岂可求进不已乎蜀主嘉其志而许之赐与有加
　　躁进门
　　汉贾捐之欲媚石显以求进
　　永光元年贾捐之与杨兴善捐之数短石显以故不得官稀复进见兴新以材能得幸捐之谓兴曰京兆尹缺使我得见言君兰京兆尹可立得兴曰君房下笔言语妙天下使君房为尚书令胜五鹿充宗逺甚捐之复短石显兴曰显方贵上信用之今欲进第从我计且与合意即得入矣捐之即与兴共为荐显奏称誉其美以为宜赐爵闗内侯又共为荐兴奏以为可试守京兆尹石显闻知白之元帝乃下兴捐之狱令显治之奏兴捐之懐诈伪更相荐誉欲得大位罔上不道捐之竟坐弃市兴髡钳为城旦
　　宋范自谓才用不尽
　　元嘉十七年始兴王濬为扬州刺史时濬尚幼州事悉委后军长史范寻迁左衞将军沈演之为右衞将军对掌禁旅俱叅机密有隽才而薄情浅行数犯名教为士流所鄙性躁竞自谓才用不尽常怏怏不得志吏部尚书何尚之言于文帝曰范志趋异常请出为广州刺史若在内舋成不得不加鈇鈇亟行非国家之美也文帝曰始诛刘湛复迁范人将谓卿等不能容才朕信受谗言但共知其如此无能为害也
　　齐张敬儿意欲无限
　　永明元年车骑将军张敬儿好信梦初为南阳太守其妻尚氏梦一手热如火及为雍州梦一胛热为开府梦半身热敬儿意欲无限尝谓所亲曰吾妻复梦举体热矣又自言梦旧村社树髙至天武帝闻而恶之防有人告敬儿遣人至蛮中货易武帝疑其有异志防武帝于华林园设八闗斋朝臣皆预于座收敬儿敬儿脱冠貂投地曰此物误我遂杀敬儿并其四子
　　王融三十内望为公辅
　　十一年中书郎王融自恃人地三十内望为公辅尝夜直省中抚案叹曰为尔寂寂邓禹笑人行逢朱雀桁开喧湫不得进捶车壁叹曰车前无八驺何得称丈夫竟陵王子良爱其文学特亲厚之郁林王即位十余日即收王融下廷尉使中丞孔稚珪奏融险躁轻狡招纳不逞诽谤朝政融求援于竟陵王子良子良忧惧不敢救遂于狱赐死时年二十七
　　王融速求富贵
　　建武元年竟陵文宣王子良以忧卒明帝常忧子良为变闻其卒甚喜臣光曰孔子称鄙夫不可与事君未得之患得之既得之患失之茍患失之无所不至王融乘危徼幸谋易嗣君子良当时贤王虽素以忠慎自居不免忧死迹其所以然正由融速求富贵而已轻躁之士乌可近哉
　　北齐祖珽欲求宰相
　　陈光大元年齐秘书监祖珽与黄门侍郎刘逖友善珽欲求宰相乃疏赵彦深元文遥和士开罪状令逖奏之逖不敢通彦深等闻之先诣上皇自陈上皇大怒执珽诘之珽因陈士开文遥彦深等朋党弄权卖官鬻狱事上皇曰尔乃诽谤我乃鞭二百配甲坊寻徙光州敇令牢掌别驾张奉福曰牢者地牢也乃置地牢中桎桔不离身夜以芜菁子为烛眼为所熏由是失明
　　唐姜公辅诣陆贽求迁官
　　贞元八年右庻子姜公辅久不迁官诣陆贽求迁贽密语之曰闻窦相屡奏拟上不允有怒公之言公辅惧请为道士徳宗问其故公辅不敢泄贽语以闻参言为对徳宗怒参归怨于君贬公辅为吉州别驾又遣中使责参
　　郑颢营求作相甚切
　　大中十年判戸部驸马都尉郑颢营求作相甚切其父只徳闻之与书曰闻汝已判戸部是吾必死之年又闻欲求宰相是吾必死之日也颢惧累表辞剧务宣宗以颢为秘书监
　　后唐孔谦赂伶宦求租庸使
　　同光二年孔谦复短王正言于郭崇韬又厚赂伶宦求租庸使终不获意怏怏表求解职庄宗怒以为避事将寘于法景进救之得免
　　髙尚门
　　齐鲁仲连不愿帝秦
　　周赧王五十七年秦攻邯郸楚王使春申君将兵救赵魏王亦使将军晋鄙将兵十万救赵秦王使谓魏王曰吾攻赵旦暮且下诸侯敢救之者吾已拔赵必移兵先击之魏王恐遣人止晋鄙留兵壁邺名为救赵实挟两端又使将军新垣衍间入邯郸因平原君説赵王欲共尊秦为帝以却其兵齐人鲁仲连在邯郸闻之往见新垣衍曰彼秦者弃礼义而上首功之国也彼即肆然而为帝于天下则连有蹈东海而死耳不愿为之民也
　　鲁仲连不受平原君封
　　五十八年赵平原君欲封鲁连使者三返终不肯受又以千金为鲁连夀鲁连笑曰所贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见
　　魏子顺以鲁连为髙士之次
　　秦孝文王元年齐田单克聊城归言鲁仲连于齐王欲爵之仲连逃之海上曰吾与富贵而诎于人宁贫贱而轻世肆志焉魏安厘王问天下之髙士于子顺子顺曰世无其人也抑可以为次其鲁仲连乎王曰鲁仲连彊作之者非体自然也子顺曰人皆作之作之不止乃成君子作之不变习与体成习与体成则自然也
　　操守门
　　汉尚符玺郎不肯以玺授霍光
　　后元二年霍光金日防上官桀共领尚书事光辅幼主政自己出天下想闻其风采殿中尝有怪一夜羣臣相惊光召尚符玺郎欲收取玺郎不肯授光欲夺之郎按剑曰臣头可得玺不可得也光甚谊之明日诏增此郎秩二等众庶莫不多光
</div>
    <div class="pagination">
<a href="通鉴总类_page53.html">上一页</a><span>...</span><a href="通鉴总类_page49.html">49</a><a href="通鉴总类_page50.html">50</a><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><span class="current-page">54</span><a href="通鉴总类_page55.html">55</a><a href="通鉴总类_page56.html">56</a><a href="通鉴总类_page57.html">57</a><a href="通鉴总类_page58.html">58</a><a href="通鉴总类_page59.html">59</a><span>...</span><a href="通鉴总类_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
