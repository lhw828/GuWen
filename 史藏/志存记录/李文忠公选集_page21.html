<!DOCTYPE html>
<html>
 <head>
  <meta charset="utf-8"/>
  <title>
   李文忠公选集 - 第 21 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李文忠公选集 - 第 21 页/共 78 页
  </h1>
  <div class="content">
   一、白罗呢是否来华？葛士奇前曾驻京，乖张狡猾，不来为妙，能设法劝阻否？

　　筹议购船选将折（十月二十八日）

　　奏为迭奉寄谕，先将海防购船选将各节，切实筹议，密折覆陈，仰祈圣鉴事。

　　窃臣钦奉光绪五年九月三十日密谕，前据恭亲王等面奏，迭经总理衙门函商南北洋大臣豫筹海防事宜，尚未定议，此事关系极重，断不宜再事迁延，着李鸿章、沈葆桢即将海防事宜，并王先谦所陈备船械一条，切实筹议，先行具奏，期于事在必行等因。钦此。又奉十月二十四日密谕，丁日昌遵议覆奏各折片，现议整顿轮船水师，自非择将帅、精器械不可。西人熟习轮船操练，若能延致才技精通者为教练，当可日有起色，应如何设法访订之处，着李鸿章、沈葆桢与出使各国大臣函商办理。至学堂、练船、出洋诸举，皆为豫储将才，尤当扩充精选，以备异日之用。铁甲、蚊子等船，为海防所不可少。铁甲船所费过巨，一时尚难筹办。蚊子船现已先后购到八号，着即督饬管带之员，认真演练，毋得有名无实。以后如何陆续添购，并购船及续延教练西人，可否令赫德及出使大臣分办之处，着李鸿章、沈葆桢一并筹商妥办等因。钦此。并先后钞录原折给阅前来，仰见圣主绸缪未雨，指示周详，曷胜钦服。

　　伏查自光绪元年四月间奉旨筹办海防，其时海口一无豫备，赤地新立，只能择要为之，督饬各营于大沽、北塘、新城各处，仿照洋式修筑炮台营垒，并与总理衙门函商，令总税务司赫德在英厂先后订购大炮蚊子船八只，水陆相依，稍壮声势。徒以户部指拨海防经费，各省关未能照数报解，又历经抵拨西征军饷，分提晋、豫赈款，饷力以抽分而愈薄，船械虽欲备而难齐。夫军事未有不能战而能守者。况南北洋滨海数千里，口岸丛杂，势不能处处设防，非购置铁甲等船练成数军，决胜海上，不足臻以战为守之妙。

　　查西洋兵船利于海面攻取者约有三种。一、铁甲船，形式大小不等，铁甲厚薄不等，船首冲锋有无不等。一、快船，或配铁木，或用钢壳，专取行驶快速，能追击敌船，而为敌船所不及。一、水雷船，吃水虽浅，或带在大船上，或隐于大船后，冲击最宜。至于木壳轮船，如闽、沪各厂所制者，皆西洋旧式，只可作无事时巡防、有事时载兵运粮之用，实不宜于洋面交仗。蚊子船则为守港利器，如赫德所购者，炮位较大，在浅水处亦能轰坏铁甲也。中国即不为穷兵海外之计，但期战守可恃，藩篱可固，亦必有铁甲船数只游弋大洋，始足以遮护南北各口，而建威销萌，为国家立不拔之基。乃议之五、六年，而迄无成者，一由经费太绌，一由议论不齐，一由将才太少。然欲求自强，仍非破除成见定购铁甲不可。臣先因北洋经费尚有存款百万，欲购一铁甲船，暂行试练，俟驾驶得人，操演既熟，集有巨款，再行续购，推广分布，曾缄属驻德使臣李凤苞在英、法各厂访求新式。旋接总理衙门公函，以专顾一口为疑。而李凤苞八月间来信，亦谓近日各国议停造铁甲，如可缓办，尤为合算。且既有铁甲，应同时并举四事。一为炮台庇护，一为船坞修理；其尤要者，一为快船，若铁甲无快船辅佐，则孤注而已。一为水雷，有行雷可以出奇，有伏雷可以堵守，而后铁甲不为快船所困等语。自系在洋博访群议，斟酌时势以立言。适新购蚊船到津，赫德自京来晤，臣与密商办法。该总税司亦以先购快船，再办铁甲为是。遂赍呈英厂，寄来新式快船兼碰船图式，再三考究，令其译出节略，内称船长二百英尺，宽三十英尺，吃水十五英尺，每半时行十五海里，新式机器，首尾各置二十五吨大炮一尊，左右各新炮数尊，并带水雷小轮船一只，船头水线下暗设坚固冲锋可碰敌船。若订两只，需银六十五万两。后年夏间，工成来华。据云：可保追赶碰坏极好之铁甲船。臣复咨询驻津之法国水师兵官，近来西洋铁甲船，新式船头多设冲锋，以备战时添一碰船之力。此项快船既载大炮，又有冲锋行驶，果如此迅速，实属合用。盖铁甲船及平常兵船，每半时仅行十一、二海里，此则十五海里，进退自裕如矣。臣函商总理衙门谓宜筹款，及时购办，因属赫德先由电报转饬驻英税司金登干，与该厂订办，赶速动工，其价银分三期兑付，约于光绪七年春、夏到华，一面札饬总税务司备案，应俟此二船到后，再行酌商分拨。惟是快般兼碰船，稍可出洋操巡，应敌究嫌气力尚单。如果各省关尽力解济南北洋经费，略有积存，必再添购铁甲船，配以快船，及现有木船、蚊船，方可成全军而厚兵势，虽未可一蹴几，实未可一朝忘。臣仍密商李凤苞等悉心采访，如各国铁甲并未罢议，当择其与中国海面相宜者，酌量订购，随时奏明请旨办理。

　　至现在购到蚊船八只，来春弁勇配齐，拟饬调龙骧、虎威、飞霆、掣电四船赴南洋归沈葆桢调遣，即留镇北、镇南、镇东、镇西四船在津沽，由臣督饬道员许钤身、提督丁汝昌，会督管带各员，认真操练，并令时常出洋，赴东、奉交界之大连湾及沿海口岸驻泊梭巡，以壮声威。丁日昌折内所陈延请洋官教练一节，确有见地。现统带蚊船来华之英国副将名郎者，系赫德等向其水师兵部借用，英提督古德及出使大臣曾纪泽皆称其能。臣接晤数次，调阅操演，尚为勤干明练，商留效用。该员云：须回英乞假准行，乃可复来。臣又函商曾纪泽，与其兵部议订，赫德则谓郎副将如不复至，伊可另荐妥人。现管带镇北之都司刘步蟾，在英国学堂兵船肄习五年，深知机要。其材器颇堪造就。若再得精娴理法之西人，与为切磋，可备将来统带快船铁甲之选。目下带船将才固少，即管轮机、管炮之弁，驾船之水手，皆须逐渐陶镕。西国以学堂练船为根基，故人才辈出。明年臣拟另设练船一只，遴派干员，选募北省丁壮素习风涛者，上船练习，庶异日快船至而弁勇不必尽资于闽，亦因地制宜之方。福建船政本有仿造快船之说，与其多造而船不得用，不若少造而船必求精。若仍照旧式，恐无实济。其学堂练船规模，颇合西法，应请敕下船政大臣设法整顿筹办，逐渐图功。又蚊子船防守海岸，最为得力。赫德所购，尤各国罕有之新式，价目稍昂，而功用自别。中国各局，目前实不能仿造。臣愚以为广东、台湾海口至少须各有二只，浙江宁波、山东烟台海口至少须各有一只。平时与南北洋现有蚊船互调会操，有事则各防各口，藉杜窥伺。每只约需银十五万两，在各该省力所能办。两广督臣奏称，拟先购置一、二，自必筹有的款。臣面询升任江宁藩司、前署福建藩司卢士杰，据称闽省藩运各库尚积存数十万；又询前任浙江藩司任道镕，谓浙力十余万尚可筹凑。山东各库另存银百余万，则远近皆知。拟请敕下各该督抚臣先其所急，迅速照议筹办，不准藉词诿延，并截留海防协款，径请总理衙门转饬赫德克期定购，明年秋、冬即可来华。其隶南洋者，由沈葆桢会商调度，隶北洋者，由臣会商调度。庶众擎易举，声势相联，必于海防全局有裨。除王先谦、丁日昌折内所陈各条，容再详晰筹议具覆外，所有筹办海防、购船选将各节，先行覆陈各缘由，谨缮折由驿密陈。是否有当？伏乞皇太后、皇上圣鉴训示施行。谨奏。

　　议覆中外洋务条陈折（十一月二十六日）

　　奏为迭奉寄谕，分别筹议，恭折密陈，仰祈圣鉴事。

　　窃臣钦奉光绪五年六月初七日上谕，都察院奏代递贵州候补道罗应旒敬呈管见一折，所有整学校以新吏治、练兵民之武技以自强，精机滊之器械以利用，参西国之法例以谋远，握朝野之利权以储费各条，有无可采，着李鸿章、沈葆桢体察情形，悉心妥筹具奏等因。钦此。又奉九月三十日密谕，翰林院侍读王先谦奏，条陈洋务事宜一折，所奏审敌情、振士气、筹经费、备船械各节，不无可采，着李鸿章、沈葆桢即将海防事宜，并该侍读所陈备船械一条，切实筹议，先行具奏。王先谦所称任将、择使二事，亦为储才起见，李鸿章等如有所知，着随时密行陈奏，以备录用。此外各条是否可行，并着分别妥议具奏等因。又奉十月二十四日密谕，丁日昌遵议覆奏各折片，不无可采，现议整顿轮船水师，自非择将帅、精器械不可。西人熟习轮船操练，应如何设法访订之处？着李鸿章、沈葆桢与出使各国大臣函商办理。至学堂、练船、出洋诸举，皆为豫储将才之计，尤当扩充精选，以备异日之用。丁日昌片内所奏各节，除减额兵、停武科二事，均无庸议外，所称扩充矿务、裁撤水师及凡非极要处所祗须防以水雷，暂可停造炮台并裁汰腹地勇营，着李鸿章、沈葆桢妥议具奏。至所奏稍宽厘税以杜洋票一节，于饷项有无裨益？着一并筹议具奏等因。钦此。并先后钞录原折给阅前来，仰见圣主虚衷听纳，博访周谘，曷胜钦服。

　　臣于十月二十七日，业将海防、购船、选将各节，切实筹议，密折覆陈。此与丁日昌之所谓择将帅、精器械，王先谦之所谓振士气、备船械，大致尚不甚歧异。现可无庸赘论。伏思近来时事多难，朝廷深思远虑，广开言路，内外臣工，得以抒其蕴蓄，畅所欲言，嘉谟异策，原可辐凑并进。惟是言者之精粗深浅，既有不同，即所言甚当，或碍于成例，或阻于浮言，或绌于经费，或乏于人才，往往难见诸施行。而凡一事之利弊，又非确有见闻，难遽悬断。其事之关涉他省者，尤非南、北洋大臣权力所能及、耳目所能周，往返行查，迹近推宕。兹臣谨将确凿可行者，筹定一、二，其于事理稍疏与格于时势暂宜缓行者，不复置议，以附实事求是之义。

　　即如矿务一节，丁日昌、王先谦、罗应旒皆言之。今直隶之开平、湖北之当阳、安徽之贵池、台湾之鸡笼，均已试办，冀有数处稍着成效，即可逐渐扩充。洋药酌加税厘，与机器制造、轮船招商各节，王先谦、罗应旒皆言之。除洋药厘税并征，应由总理衙门与英使威妥玛商办外，其织造机器已创办于兰州，轮船揽载已设局于津、沪各埠，招商借款，目下办法，原不出此。若办理日有起色，商情自更踊跃，官本亦较易筹。要之，此数端者，仰赖朝廷主持于上，臣等乃得审度机宜，妥为经营，既须临事变通，尚难豫设成法。又望各省大吏意见相同，呼应无甚隔阂，各处舆情历练既久，贤才因之奋兴，则风气渐开，富强之基可立矣。

　　至罗应旒之条议，如兼课西学以资实用，鼓励巧工以新制造，奖劝巨商以握利权，均可节取而酌行之。将来遇有此等事件，应由臣等随时请旨核办。王先谦之条议，以日本并吞琉球，藐视中国，意在整军经武，大张挞代，詟彼强邻，斯事关系较重，必深筹乎彼此进退之机宜，熟审乎本末轻重之分数。日本国小财匮，其势原逊于泰西诸国。惟该国近来取法西人，于练兵制器各务，刻意请求，颇有振兴之象。中国水师尚未齐备，饷需亦未充足，若彼不再肆鸱张，似仍以按约理论为稳着。但倭人性情桀骜，设令狡焉思逞，亦不可无以待之。中国自强之图，诚难一日稍缓矣。

　　他如垦辟荒田、严汰冗员、整顿厘榷，皆各省应办之政。择使一事，亦系要务，俟有所知，随时密陈，以备录用。至丁日昌之条议，洞晰中外情势，多阅历有得之言，与空谈无实者不同。所议购船及延西人教练一节，山东、浙江及闽、粤各省，均须暂备蚊船，奉旨饬臣代为经理，俟各该省筹款解到，或仍交赫德承办，以资熟手。若购办铁甲船经费果能凑齐，应函商出使大臣李凤苞等设法访购，其续延教练西人亦请曾纪泽、李凤苞等就近物色，必须专门名家、才能出众，而又恪听调度者，始敢决计延订。赫德如有所知，苟系上品，亦可招用。但中西教法不同，上等人材肯来中国者颇少，祗能悬其格，尚难遽得其人也。

　　海口非极要处所，防以水雷即可，停造炮台，既节糜费，又示敌以不测，甚为合算。惟水雷事理颇奥，各省真能请求者颇少。厘税宜稍崇宽大，以广招徕。是在多选廉平之员，专司权务，必于饷项有裨。至腹地勇营及沿海红单艇船之类，原可酌量裁撤。惟各省地势辽阔，伏莽尚多，非有得力防营，不足以资控制。艇船弁兵额饷较轮船勇饷为俭，间能捕盗于浅水之处，以辅轮船所不逮。恐亦未可尽裁。应请敕下各省督抚参酌时宜，认真陶汰。凡艇船之窳败无用者，勇营之虚弱不得力者，量加裁撤，既昭核实，又不至偏废。斯为近之。抑臣更有陈者，迩来各国环伺，外侮交加，未雨绸缪，正在今日。阅丁日昌之议，令人忧危之意，悚然而生。傥蒙圣主坚持定见，激励人材，勿为浮议所摇，勿为常例所格，内外臣工，同心戮力，以图自治自强之要，则敌国外患未必非中国振兴之资。是在一转移间而已。所有迭奉寄谕，分别筹议缘由，恭折由驿密陈，伏乞皇太后、皇上圣鉴训示。谨奏。

　　复丁稚璜宫保（十二月二十五日）

　　奉冬月二十五日手教，敬审宠辱不惊，指挥如意，都中物议，知眷倚甚隆，嘿尔而息，更可独行其是，从容筹布，久之政成民和，当更上邀心简也。芥帆蒙请开复，已交部议，不致驳斥否？昨接鄂生函告，下半年销路尚畅，比较上届无甚亏缺。至以为慰。渠欲议停运楚，此为旺销之证。惟是楚民多不愿食淮，而淮商亦未必能包鄂课。饷源所系，闻我公亦再四踌躇，不欲遽发，想见老成谋国，通筹全局之盛心。幼帅现已作古，岘庄难遽出山，似须俟江左实任到后，徐为察酌商办耳。摄政义等改由中旬赴滇，或不致有艰阻。伊犁新约纰缪多端，左帅与廷僚议驳，并请严惩地山，以间执俄人之口，而驻京俄署使大肆咆哮，已发电报请示本国，昨复令枢廷会同王大臣详议，但冀酌改数条，又不遽开边衅，斯为幸事。否则，兵饷竭蹶至此，欲再整顿万里之防，奚从措手耶？顷始应诏荐贤，惟夹袋中素少储蓄，姑以叔芸堪备关道之选应诏，未知将来能邀特擢否？他日出洋需才，亦未始不可借重，藻鉴自有真也。淮饷承委解连批，饥军感戴恩信，如何可言！

　　懋功厅一带矿务，尚可设法试办否？今年言路条陈开矿者不少，中旨亦颇谓然。但议以俟开平、台湾办有成效，各省再推广行之。台矿督理无人，煤亦不佳，唐景星纯用洋法攻。开平，据云明岁冬间得煤必多而美，鄙愿他省若同时并举，为利乃溥。 
光绪六年

　　筹铁甲船价（二月初五日）

　　议请定购铁甲（二月十一日）

　　与日本委员竹添进一笔谈节略（二月十六日）（附）

　　日本竹添进一说帖（二月十六日到）附

　　议购铁甲船折（二月十九日）

　　请拨海防经费折（三月初一日）

　　论铁甲交价并球议不合（三月十六日）

　　复周福陔中丞（四月初三日）

　　定造铁甲船折（六月初三日）

　　复刘省三军门（九月十八日）

　　妥筹球案折（十月初九日）

　　议覆梅启照条陈折（十二月十一日）

　　筹铁甲船价（二月初五日）

　　英国转购土耳其八角台铁甲船两只，续接李丹崖五年十一月二十七日函称：英海部信以所添物件须加价，一系三十万二千余镑，一系三十万九千余镑。译录尺寸、价目清单，俟续查明，再有切实复函电报请示等语。兹照录函单附呈台察。此函发在十二月杪电报之前，似电信所称共五十四万三千三百余镑，系核减切实之价，未必再减。即就此数计算镑价约合银二百万两，有盈无绌。尊意应竭力购致，拟将闽省添购之蚊船二只、碰船二只、南洋议购之碰快船二只，共价银一百五十洋万两，移作改购铁甲船价，其不敷银四十五万两，商由北洋现在海防经费内设法匀兑。仰见力顾大局，移缓就急之至意。

　　惟此铁甲两只，英既转售，系现成之物，须兑现银乃可交付，未必如订购新船分期汇给，稍有腾挪。细译钧署正月二十八日奏称暂停后山之役，每年计可节省数十万两，现令由闽陆续筹解六十万以抵添购蚊、碰船之用。

　　查台湾开山，近年闻已停缓。筱宋迭函谓台防添勇、造台，饷需竭蹶，似难遽节省六十万巨款，可以指用。设不如期付给，恐将失信于人。至敝处积存海防经费虽有一百四十万两，计开除已订兼碰快船价六十五万两，赫德续呈添带小雷艇价尚不在内，约估须备十万应用，是已去七十五万，尚余六十五万，自去春函属丹崖在英、德访较新式后门鎗，拟订购一万杆，此陆军必不可少之件。昨据丹崖缄报：已约同德国兵部较定，最精鎗样连子药卷及造子机器共合三十余万两，业由电报达知，克日定齐，即汇付价银。除此则仅余三十五万矣。目下筹备海防吃紧，动辄需款，津郡要地，岂可毫无存储？况各蚊船及杂项月支，既难短欠，亦难预定。将来快船及铁甲购到，口粮费用更巨，实未便扫数挪垫，致有仰屋之嗟。至海防经费，原拨每年四百万，名为有着，乃各关四成洋税项下，扣款本多，抽拨迭出；招商局税又另立名目解部，约计每年解南北洋仅各得二十余万，现部议闽海停解，所得更少。各省厘金项下，粤、闽两省均准截留，江苏则丝毫无解，实无可解也。浙江、湖北、江西三省，号称百万，每年实解到南、北洋各仅十余万两。昨又奉旨饬拨东北边防经费，内浙、鄂、西三省厘金各八万两，限期解部。各省必先其所急，急边防则海防又缓，将并每年十余万亦不可得。以后北洋支放，现年弁兵口粮方虑无从接济，焦灼莫名，是以敝处正月二十七日议购铁甲函内，未敢以北洋凑款自任。盖通筹来源，用项实无敷余，非敢存损人利己之私见也。

　　覆查江海关造送上年收支出使经费细册，英、法等八国，年款共三十八万四千余两，用项大致已定，尚存银九十二万九千余两，除拨南洋购船银四十万外，仍存五十二万九千余两。且此项六成洋税之一成，各关按结扣解，绝无短少，必可随时济用，多存未免可惜。若移为购铁甲急需，以公济公，名正言顺，仍乞俯徇鄙议，于前项酌拨四十万，或再由部库洋税内借垫。闽省应拨之六十万，仍由闽陆续筹解还部。如此一转移间，二百万方有实在着落。鸿章即遵示电覆丹崖，速与英国妥议定购，谋定后动，庶无责言。仍俟惠复定议，即奏明办理。至尊意闽、浙、山东商定代购蚊船，不必因购铁甲而中止，洵为周到公允。鸿章抵津后，已属税司德璀琳转致赫德议办矣。

　　议请定购铁甲（二月十一日）

　　公函以议购铁甲两船，经费不敷，出使项下，除本年拨兑四十万内外，所余无几，部库存储四成，洋税恐难借动等因。闻命之余，焦惶无措。

　　查来示谓丹崖函称：八角台式之船，以备偶出大洋。又云：不能出洋交战，是此船利于守，而不利于战。与蚊船、碰船，无甚区别。多费价值，仅购两船，是否合算等因。上年闽厂出洋学生刘步蟾等回华，呈有外洋兵船略论，内开铁甲三种，曰海口铁甲，曰洋面铁甲，曰铁甲冲船。曾钞折寄呈钧核。鸿章疑所开种类过繁，录寄丹崖，令其考订详复。兹函，意乃先行略覆数语，其云参酌为用，非截然分类，中国惟用八角台式，偶出大洋，最为相宜，似切当不易之论。其下又云：此船专主攻守海口，不能出洋交战。注云：英国来华者，亦非洋面铁甲，盖专指刘步蟾条陈中海口铁甲一项而言。海口铁甲即土耳其八角台式之类，单开长阔及吃水被甲尺寸均与原说相等，英国来华之铁甲，尚不及此项之精坚。彼既可以来华，岂有不能出洋交战之理？西洋均属岛国，海口水深，不似中国各口之浅。议购八角台船，吃水十九尺九寸，南洋各口有可深入者。北洋各口已不能入。彼云不能出洋交战，似谓西国另有洋面大铁甲，吃水至二十六七尺，购价至二百余万者，可无须此项八角台等出洋交战，非不能战，但不专用耳。原信手书匆促，未暇择言，无足深怪。

　　中国之购铁甲原为抵御日本及西洋来华铁甲之用，此船与之势均力敌，最为相宜。若谓利于守不利于战，与蚊船、碰船无甚区别，似未分晓。夫蚊船尺寸力量之小，固不足以比铁甲；即赫德所订碰船，长仅二百尺，此船则长二百四十五尺；宽仅三十尺，此船则宽五十二尺；船载仅一千四百吨，此船则四千八百三十吨。是碰船不敌八角台船明甚。日意格所称能与铁甲船敌者，惟铁甲船。法国兵官福禄诺云：西国口岸水深，铁甲船宜大，中国海口多浅，铁甲小者为宜。皆可与丹崖之函旁参亘证，幸勿泥视。来示又谓：丹崖函云：奥利恩须迟一年后交卸，两船先后来华，难裨急用等因。今若在西厂另造铁甲，须三年方能完工，下水时日更缓。目下各省凑款须陆续筹兑，乃可交船，则奥里恩果迟一年，亦尚合算。能有一船先来，声威即已远播，正合兵家先声后实之义。

　　来示又谓：敝处所购快碰船、后门鎗等件，均系分期陆续付价，非一时全兑现银，或可移缓就急，设法腾挪等因。如果海防协款有来源可以确指，自应设法腾挪。前函业经陈明，每年实解不过三十万，支放现年弁兵，一切薪粮，已虞不给。此积存百四十万尚系初奉谕旨时，南北洋并解存储，仅有此数，昨已兑付碰船头批价银二十二万，现存仅百二十万。其二、三批即应克期汇付鎗价，一接丹崖电复亦须照汇，如汤沃雪，转眴立尽；而来源枯涸，茫如捕风，虽巧妇不能为无米之炊，当蒙俯鉴。

　　惟念中国购办铁甲之举，自同治十三年中外倡议，忽忽已阅七年，迄无成局。幼丹以死谏，雨生以病争，鸿章亦不敢不任其责，此次既蒙尊处奏明电询丹崖购备，正值海防吃紧之际，傥仍议而未成，历年空言，竟成画饼。不特为外人所窃笑，且机会一失，中国永无购铁甲之日，即永无自强之日。窃为执政惜之。为今之计，拟请通融办理，闽省已奏定购蚊船四只、快船二只，约价银一百三十万，似可暂令从缓购置。即以此款先买铁甲一号，专归台湾防剿，闽省调拨，如有一铁甲，再于该省兵轮中择坚利者，练成一军，料敌所向，相机战守，则台防可固，东患可免。所需款项，现有部拨三十万，该省奏明三十万，又奉旨令续筹，六十万即不如数，或可勉拨若干，此船既专供闽省之用，谅亦义不容辞。南洋拟购碰快船六十五万，兹抵购铁甲一船，所短止三十五万，或如尊示：俟出使经费拨解后所余及续解者半年内尽数续拨。不足则再由部库借动，亦属无几。计此两船，分次付价，尚不致于贻误。该船到华，鸿章与南洋大臣随时会商调派，合之原有蚊碰及各兵轮，练成一军，无论何处有警，不分畛域，遣令援应。庶几声势较壮，海防渐有端倪，大局不无裨助。尊意傥以为然，即乞迅赐示覆，再行电覆丹崖议办，一面奏明办理。

　　与日本委员竹添进一笔谈节略（二月十六日）（附）

　　问：何日由东京起程？竹云：正月三十日起程，自东京抵上海，驻一日，直航津矣。呈节略一纸。问：阁下尚回国否？约在何时？竹云：小子惟视阁下所命以为进退。问：贵国何时派员来华会商？竹云：阁下以敝大臣所说为有理，果赐采用，则敝国不必派员前来，何则？两国另派大臣以会商此事，则颇涉重大，为欧洲人所指目，恐非两国之利。故小子先来候阁下之意，两意终无扞格，则委敝宍户公使办理之耳。答云：琉球另是一事，当妥商办法。至于通商征税系两国交涉常事，不应牵合，似有挟而求，中国转难允行。竹云：总署王大臣第四次照会内有琉球一案，将从前论办各节，置而不提，愿照美国前统领从中劝解之意办理等语。是以敝国大臣讲究两国和好之道，终至使进一候阁下之高教，果如大命，则敝国无由表好意，而纷纭之论终不可解。答云：美国统领原函祗说两国派员会商此事，并未提及通商议约各节，总署仍照美统领函意，照会贵国，亦无另有别议。今忽增出议改和约，是为节外生枝。竹云：夫琉球之属隶敝国，前统领亦以为然，但就东洋大势论之，清、日两国蚌鹬相争，不免为欧人所冷笑，是以敝国勉为难为之举，欲以密两国之交。抑内地通商，中土既许各通商国矣，而敝国则独不得准许，辛未结约之日，敝国人士抱憾于中国终至酿台湾之役，又至有废琉球之举。试问中土许我商民内地通商，其所损几何？盖无之也。而敝国商民卖买于中土者，常为西人所垄断，受害不尠。今敝国不顾伤体面，欲割琉岛，定两国疆界，长杜纷纭，以表好意，而中国不敢许其无所损之事，何其厚于西人而薄于东人乎？答云：美前统领函内并无以琉球专属贵国为然，故请会商妥法，就东洋大局而论，中日两国必应倍敦和好，琉球之争，由于贵国先发难端，中国至今隐忍不发，实为顾全两国和好东方大局起见，非力不能自伸其说也。至辛未准定和约，亦为睦邻而设，其时日本不准外商游历贸易内地，中国自应一律办理，非独薄于日本，而独厚于西国也。贵国既有抱憾，则当日不应准约，亦不应亘换。乃两国大臣皆画诺亘换，旋即有台湾之役，又旋有废琉球之举，甘心违约，匿怨而友，岂大邦信义之所为乎？今议定琉界是非已不分明，又欲牵及通商改约，以胁制中朝，中国非不敢许其无所损之事，盖不能受人胁制也。故曰通商事当另议，断不可混作一案。竹云：至琉球所属之论，则前次悉之矣，今不复赘。敝国不许外人入内地通商，于各国皆然，何独止于中国哉。辛未之约，于敝国实有不满意者，然而当局者深虑东洋大势，切冀敦中土和好，屈意从之耳。至高论胁制中朝，则大非敝国之意也。抑琉球为我隶属，邦人皆信之，外人亦知之，故台湾之役，中土遗金恤死者家族，是中朝亦视琉民以为敝国人也。今敝国割以属于中土，苟无口实，则何以间执敝国论者之口乎？然则敝国非敢胁制中朝，乃请中朝好意以敦两国友爱之心也。小子更进论之，方今中朝与西国议厘金、审理罪人、出入货物等件，而敝国亦与各国议修改条约，以复帝国自主之权，想敝国本年必结局也。中日两国协心戮力以谋复自主之权，且讲贸易之利，在敝国最所切望也。伏请阁下谅察之。答云：辛未立约，为中日数千年比邻所无之事，中国屈己以订约，贵国亦称屈意以从，既屈意从之矣，以后应遇事和衷商办，情好日坚，庶两相信，则诸事易商。乃擅兴台湾之兵，擅废琉球数千年自立之国，此等举动，天下有约各国所未见，百喙不能饰其非。至台湾之遗金恤死者家族，非本大臣与议之事，节略内并未指明球人，岂能硬派中朝视琉民为日本人耶？中朝好意以敦邦交，非一日矣，万国之所共信，贵国当亦揣测而知，今必欲藉议球事，增改通商章程，非胁制而何？夫使诎在中国，胁制尚为有词，试问台湾、琉球两案，其诎究在谁哉？无庸晓办，各凭天理良心而已。贵国与各国议改条约，节目若何，请少暇详录见示。竹云：既与美国言定而公告之矣，想驻津美国领事官悉知之。小子不赍稿本，故不得附上。与各通商国议修约大意皆同。台湾之兵，非敝国擅兴之也。敝国派员议及难民之事，中朝答以生番在中朝统御之外，日本往责其罪亦可也，故敝国兴兵伐之矣。节略内未指明琉人诚如大教，然是结局之日中土相议以属之亡是公耳（？）。厥初江南沈制军派员与驻台湾我统军文书往来，皆指明琉民，阁下而岂不闻之乎？抑小子之回国，一意以敦两国和好为旨，幸敝国内阁大臣相知者多矣，故涕泣苦请，以结局为请，而敝国素有与中土重和之意，故婉曲为妥办之法，而阁下之言如此，小子不胜痛哭之至。试思割土大事也，中土仅弃不毛之地以与之，俄乃论者蜂起，崇公为得罪，至敝国割琉球，定疆域，岂无招阖国之激论乎？今为重两好交谊，奋然出此策，而中朝之意仍如此，恐外伤前统领之忠意，内破东洋之全局，似非通观大势者。答云：台湾之事，中朝实无「日本往责其罪亦可」之说，立约以后，此等大事，必须先派员行文商办，如中朝照会有此语，方足为凭，何得引口说无凭者以定案，强词夺理之甚。沈制军责问贵统军之言，乃是正论，此案亦非沈帅所议结，总署与威妥玛大久保议结时，汝我均未在场，祗能就当日文字评论，不得以意为增损也。伊犁与琉球，又当别论。伊犁久隶我属，未便割土议和；琉球自为一邦，非中土亦非日土，即如尊议，亦非割土可比。阁下来意殷恳可敬，但题旨似未认明，鄙人言尽于此，不欲多渎。竹云：美前统领专以保全中日交谊，御欧州之侮，苦口怂恿，敝国大善其意，而中朝亦有第四次照会，故谋妥商其局，婉曲讲究办法。阁下今犹论琉球所属，而不及妥商之议，殆疑于拘争琉球所属之名，而不为东洋全局之谋，果然则竟不照前统领劝解之意也。既已如此，小子复何言？从此直回国去耳。然小子无复面目对我诸公，又不忍目击阋墙之争，即有振衣归耕于田野，不复以时事触耳目也。答云：总署与鄙意皆与前统领之意相同，若不为保全两国交谊，总署即不必续行照会贵国；若真欲保全交谊，应仍就题立论，妥商办法，则和谊自见。乃又因此牵及别事，鄙人未敢与闻。竹云：琉球所属之论，则敝国第二次，第三次照覆既悉之矣，别无所让一步也。敝国之意则曰：中朝果虑东洋全局，彼此均不却之于各通商国之外，而益兴贸易，共确立帝国之权，以御欧洲之侮为心，我国岂惜尺寸之地乎？当划定两国疆城，内则杜疆吏之争于永远，外则正所属之名于各国，虽有狠心之国，不能容窥觎于东洋诸岛，敝国之意如此耳。岂有胁制中朝之事哉？果使敝国有胁制之心，则乘中、俄有违言以逞窥觎也。若其不然，亦琉球既废为县矣，中国以为言，敝国祗曰中朝何故干涉我内政而有烦言乎？恬不应之，则中国起兵之外，无复他道矣。阁下果与前统领之意相同，则请不以小子之言为河汉，且徐垂大教，然则小子誓轻轻办了去也。小子今日之言非出于私意，实有所受也。答云：中国与日本立约通商，本未却之于通商各国之外，至十年修约，届期如有彼此不便者，尽可详妥亘商，今为琉球之议未定，又欲乘机于通商求进一步，是岂真为东局共御外侮计耶？殊所不解。竹云：中土不许敝国商民入内地通商，敝国亦不许中土人民除官吏外游历内地，是彼此较各国有限制也。待十年后详妥章程，此系章程内所言明，不足以视中朝好意，果然，琉球之议，敝国亦以十年之后及之也。答云：废琉球事，亦条约所有否？岂得与通商章程一例，何客气之重耶？竹云：果然，敝国政府无以借口，琉球之事未有收拾之日也。问：总署照会如何答复？竹云：大意谓将从前办论各节，置而弗论，深以为惬。至照前统领劝解之意，保全和好，亦所同望也云云。客冬介朱老爷敬请黄石斋先生家书帖大跋，今次傥蒙惠赠幸甚！初拟入京，今知和议不成，不必入京，经两、三天直回国去也。答云：何妨在此多住。竹云：小子密奉国命来矣，今谒阁下，知使事不成，故不得久驻此地，多罪于敝国也。答云：鄙人但据理论事，至阁下使事之成否，非敢过问。竹云：小子出国之日，窃谓幸获中堂妥商办法之命，则入京密谒总署大臣，果与中堂意合，则传敝国所命于宍户公使，以妥议办法也。答云：执事既奉朝命，有何文凭？竹云：小子所奉密命也，请试言其故，傥自钦差大臣公然与总署大臣议，议或不浃洽，即至破和，以小子幸辱中堂之知，且密来候尊意之所在，果有浃洽之教，则直往入京；若终不浃洽，敝国别无办法，惟待中国如何下手耳。此乃小子使事之密旨也。今大人议论过激，小子窃知两意不浃洽，故往入京亦属无用。故拟直回国耳。答云：与阁下系文字交，可在此盘桓数日再晤谈。竹云：敬谢，傥再蒙延见，何幸如之。耽搁数日，固无妨也。答云：另议各条，全是修约，包括太多，即届修约之期，必有一番详议，姑存细阅，再送还。

　　日本竹添进一说帖（二月十六日到）附

　　客冬中堂阁下不弃进一之愚，既荷教诲，又辱有所命焉，进一义不敢遗忘，回国之日，即敬致阁下之意于我政府，且沥微衷，恳以讲两国和好之道为请。我内阁大臣谓进一曰：琉球归我版图，旧矣，今废为县，并之内治，自主之权，固当然也。乃中国反以为言，我不解其为何故？尔后会美国前统领格兰氏游历我国，为我说曰：琉球南部诸岛与台湾相接，为东洋咽喉，日本占有之，若有寖偪中国之势者，李中堂所忧盖在于此也。我闻斯言，始悟中国违言之所由起矣。抑我与中国唇齿相依，我唯和好之密是求，岂有他心？我之废琉球为县，所以正名而固圉耳。今纷论相难，我实不知保全好谊之办法也。

　　但我别有欲言者，中国于西洋各商使均得入内地贸易，而我商民独不得同其例，是疑于厚彼而薄我。夫中国与日本，人同其种，书同其文，有旧好之谊，有辅车之势，宜同心戮力，以维持东洋全局，然中国相待之约，反不如待西人之优，我所深慨也。中国大臣果以大局为念，须听我商民入中国内地懋迁有无，一如西人，则我亦可以琉球之宫古岛、八重山岛定为中国所辖，以划两国疆域也。二岛与台湾最相接近，而距冲绳本岛九十里程（大约当中国五百里强），度其员幅殆琉球全部之半，实为东洋门户之所存，今以属人，于我国为至难之事，而一面我勉强为此至难之事，以表好意；一面两国奉特旨增加条约，中国举其所许西人者以及于我商民，我国亦举所许西人者以及之中国商民。而两国征税建法，一任本国自主。

　　嗣后遇与各通商国修改，现行缔约内管理商民查办犯案条款或通商章程或税则互相俯就，但均不得较他国有彼免此输、彼予此夺之别。果如此，于中国略无所损，而两国相亲爱之情由此大彰。然后中日视如一家，永以为好，实两国之庆也。是我公平秉心为大局之谋，中国大臣深达时务，想必相谅矣。吾子素受中堂之知，诚有为两国解纷之志，往报此意可也。

　　议购铁甲船折（二月十九日）

　　奏为筹办海防，通融挪款，先购铁甲船二只，以壮声威，而备战守，并豫筹交收调拨事宜，恭折仰祈圣鉴事。
  </div>
  <div class="pagination">
   <a href="李文忠公选集_page20.html">
    上一页
   </a>
   <span>
    ...
   </span>
   <a href="李文忠公选集_page16.html">
    16
   </a>
   <a href="李文忠公选集_page17.html">
    17
   </a>
   <a href="李文忠公选集_page18.html">
    18
   </a>
   <a href="李文忠公选集_page19.html">
    19
   </a>
   <a href="李文忠公选集_page20.html">
    20
   </a>
   <span class="current-page">
    21
   </span>
   <a href="李文忠公选集_page22.html">
    22
   </a>
   <a href="李文忠公选集_page23.html">
    23
   </a>
   <a href="李文忠公选集_page24.html">
    24
   </a>
   <a href="李文忠公选集_page25.html">
    25
   </a>
   <a href="李文忠公选集_page26.html">
    26
   </a>
   <span>
    ...
   </span>
   <a href="李文忠公选集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
