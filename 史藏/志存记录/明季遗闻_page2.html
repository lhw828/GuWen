<!DOCTYPE html>
<html>
<head>
    <meta charset="UTF-8">
    <title>明季遗闻 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季遗闻 - 第 2 页/共 4 页</h1>
    <div class="content">　　元日，大风，震屋扬沙，咫尺不见。时满洲建国号曰「大清」，改元「顺治」，而贼僭位西安，妄称「大顺」，年号「永昌」，咨掠河东、河津、稷田、濴河、绛州一带。初三日，上特召中允李明睿陛见。明睿，南昌人，公忠练达，以总宪李邦华、总督吕大器特荐，召起田间。明睿初欲劝上西迁长安，一以亲征挫贼之锋，一以就甘肃、宁夏之士马，一以就咸阳之王气；盖咸阳为古帝王共建之都，四塞之固，天下共闻，以下令于诸侯，犹居高屋之上建瓴水也。此诚上策。比闻贼入关，念只有南迁一策，可以图存，转危为安。至是召对德政殿，上问御寇急策。明睿请屏左右密陈，趋近御案，与御衣接，言：『臣自蒙召以来，探听贼信颇恶，今且近逼畿甸，此诚危急存亡之秋。皇上不可不长虑却顾，只有南迁一策，可缓目前之急，徐图征剿之功』。上曰：『此事重大，未可易言』。以手指天，言『上边未知，如何』？明睿曰：『惟命不于常，善则得之，不善则失之。天命微密，全在人事，人定胜天。皇上此举，正合天心，差之毫厘，谬以千里，知几其神。况事势已至此极，讵可轻忽因循？一不速决，异日有噬脐之忧。当局者迷，旁观者清。皇上可内断之圣心、外度之时势，不可一刻迟延者也。若筑舍道旁，三年不成；此事后虽欲为，有不及为者矣』！言之痛切。上四顾无人，云：『此事我已久欲行，因无人赞襄，故迟至今。汝意与朕合，此意决矣。但外边诸臣不从，奈何？尔且密之』。上复问中途接济。睿奏：『沿途接济，固不可少，然不如四路设兵。四路者：东山东、西河南，此旱路也；登莱海船、通州运河，此水路也。然皇上却应从东小路，轻车南行，抵淮上二十日，文王柔顺、孔子微服，此之谓也』。上曰：『然。然此事重大，不可轻泄，泄则罪坐汝』！睿奏：『臣谋之，臣敢泄之乎？但祈皇上圣断。皇上但出门一步，龙腾虎跃，不旋踵而天下运之掌上；若兀坐北京，坚守危城，无益也』！上曰：『朕知道了』。随退还宫，赐宴于文昭阁。日午，上又召对内殿。睿极陈枚卜、考选之弊，请着为令：『不立边功，不许枚卜；不立边功，不许考选』。又言：『兵饷缺乏，民穷财尽，目前只有速发内帑，足济燃眉』。上言：『内帑如洗，一毫无措』。睿奏：『祖宗三百年来积蓄，度不至是』。上曰：『其实无有』。命出外赐茶。未几，夜漏初传，上又召睿进内，近御案，问『所奏事，即欲行之，谁可接济？途间用何等官员领兵措饷？驻扎何等地方』？睿奏：『济宁、淮安，俱紧要地方，不可不设官。须择重臣领兵领饷。皇上虽间道微行，此两处扼要，不可不豫为防』。又问：『是何等官衔』？睿奏：『须户、兵二部堂上官』。上曰：『然此时兵俱在关门、大将俱在各边，调遣甚难，奈何』？睿奏：『近京八府，尚可召募。皇上此行，京城尚需人料理，关门兵不可尽撤，各边大将不可轻调；惟有在内公侯伯及内阁、六部、文武大臣。皇上不妨召至御前，面试其才能，推毂而遣之』。上曰：『然』。睿复奏：『内帑不可不发。除皇上服御外，一毫俱是长物，当发出犒赏军士。万一行至中途，赏赐不足，区处甚难。留之大内，不过朽蠹。先时发出，一钱可当二钱之用；急时与人万钱，不抵一钱之费』。上又曰：『然。户部也着措置』。睿复奏：『靠不得外边。如今三空四尽，户部决难凑手。乞皇上自为宗庙社稷计，决而行之，无临渴掘井也』。皆颌之。须臾，漏下二鼓，命睿出官。

　　大学士李建泰自言西人，知贼中事，请督兵真、保，以扼贼冲。上壮之，命为督师。择吉二十六日寅时告太庙，卯时行授钺礼；殿梁响声大作，如摧折然。已时，驾登正阳门楼，亲饯。官军旗旛十余万，自午门外推至正阳门外，旌旗金鼓甚盛。文武百官闻召俱至。上慰谕建泰再三曰：『先生此去，如朕亲行』。赐坐、赐宴，列席十九，文东武西，御席居中。御用金台爵皆嵌大宝石，是累朝重器；诸臣则皆金杯也。上复亲递建泰三杯，即以三杯赐之。复出御撰手敕奖谕，亲临正阳用宝以赐。内珰为挂红簪花，鼓乐导尚方剑而出。建泰甫出宣武门，舆扛忽折。是日，诸臣又公饯于护国寺。建泰意气英上，言方入寺时，视其印绶忽发大如斗。同官相与贺曰：『此指日成功，取「金印如斗」兆也』。比闻贼信汹汹，建泰益迟迟其行，日止三十里。至涿州，营兵三千逃回。过东光，兵不戢，民闭城门。建泰怒，留攻三日，克之。进退无措，惟逡巡畿内而已。贼移檄远近，有云：『君非甚黯，孤立而炀蔽恒多；臣尽行私，比党而公忠绝少。甚至贿通官府，朝廷之威福日移；利入戚绅，闾左之脂膏尽竭』。又云：『公侯皆食肉纨裤，而倚为腹心；宦官悉龁糠犬豚，而借其耳目。狱囚累累，士无报礼之思；征敛重重，民有偕亡之恨』。人读之，无不扼腕。 

　　先是，贼破榆关，长河二千五百里之防，晋独当之。贼众眈眈窥渡，巡抚蔡懋德南北策应，大庆、风陵两挫贼锋。寻以保德州告急，还省。巡按御史汪宗友特纠其懦，以郭景昌代之。未至，副将尚智投贼为前驱。总督俞应桂畏贼甚，迟回河上，一无所为。二十九日，贼从沙涡竟渡，三晋遂成破竹之势。既陷平阳，直困太原。贼步号五十万。懋德誓众死守，登陴拒敌，矢石火药伤贼甚众。裨将朱孔训、牛勇力战死之。已而城东南角楼炮裂焚毁，风沙陡作，对面莫辨。守门将张雄为贼内应，城遂陷；时二月十五日也。懋德缮遗疏授赞画知县贾士璋，遂自刎，为众所夺，中军应时盛扶上马，欲卫出城。懋德曰：『吾封疆之臣，应死封疆。汝辈自去，岂欲陷吾不忠乎』？遂至书院三立祠，惟时盛相随。懋德南向自缢，躯轻气未绝，时盛解铁甲覆其身，候气绝，亦东向自勒死。盖时盛系辽诸生，为懋德识拔，隶麾下；见草遗疏，即归寓杀其妻妾与十四岁子，期以死殉。布政赵建极、巡按陈纯德等同死四十六人。十六日，贼到忻州，进攻代州。五台知县投降，地方官有载牛酒以迎者，有备子女以献者。

　　上集府部九卿、翰林、科道等官，会议御寇措饷长策，令各书单进呈。内言措饷，如赎罪劝输及勋戚人等多贮本色，近海州县宜输本色，裁冗将，急屯垦盐铸海运；言剿寇，如鼓励土寨，攻潼关，收拾技勇，令畿内州县各自扼守，征遗逸以收人才，仿镇藩以省兵费，皆切实可用。踰日，又召对。上手总宪李邦华密疏，睿云：『辅臣知而未敢言，其试问之』。上问何事。陈演对：『中允李明睿疏、少詹项煜议单』。先是，邦华与明睿私议南迁，上亲行与东宫孰便。明睿曰：『太子少不更事，禀命则不威、专命则不敬，不如皇上亲行为便』。于召对后，即继以疏，大略谓：『今日所最急者，无如亲征一事。京营甲兵，不数十万，近畿招募，可得数十万。但得圣驾一出，四方忠臣、义士、英雄、豪杰，必有闻风响应者。昔太祖高皇帝不尝战于鄱阳乎？成祖文皇帝不尝战于漠北乎？世宗肃皇帝不尝幸承天乎？祖宗创业艰难，栉风沐雨，披荆棘、斩草莽，皇上欲安坐而享之乎？此何时也，而为此迂阔不切之论乎？黄帝曰：日中见彗，操刀必割；言贵时也。时者，难得而易失者也。山东诸王府皆有宫殿，圣驾不妨暂跸焉。待大兵云集，勤王之师毕至，然后徐议西征。贼闻天子自来神武，先已伐谋，势必倒戈相向。而又运河设船，登莱跨海，山东、河南两路并进，切近凤阳，祖陵在焉，皇上又可驻跸。夫亲征之举，以号召忠义，皇上倡之，不必皇上自为之也。南京尚有兵部尚书史可法、操江诚意伯刘孔昭，此皆忠良，晓畅军务，可寄以大事；皇上不妨召而与之谋，事无大小，悉以谘之，必能摧陷廓清，建此中兴大业。臣又闻居庸一带无兵把守、昌平一路无人控扼，奸人从旁窥伺，中官妄意绸缪，实非完善之策。伏乞即日调度诸将，从皇陵山外，绕巩华城，俱宿重兵；命东宫居守，入则监国，出则抚军，此皇太子之职。皇上吉日起行，留相臣魏藻德、方岳贡护卫东宫，辅导起居，料理居守兵事。三韩重地，皇上自为督率。六飞亲驾，万姓雷动，兵士气鼓，军中皆呼万岁。真定以东、顺大以西，可无虑贼氛充斥矣。不然，日逐一日，优柔不断，天下大事尚可为哉』！疏入，上深许之，下部速议。而兵科给事中光时亨首参为邪说，言『不杀明睿，不足以安人心』。睿复上疏言：『臣劝皇上亲征，非臆说也，古人已行之矣。古人用兵，有为吊民伐罪而出者，汤武是也；有为复仇雪耻而出者，光武是也；有为爰整狙旅以遏狙旅而出者，文王是也；有为蚩尤逆命而出者，黄帝战于涿鹿是也。此皆圣帝明王与英君谊辟，不忍天下之阽危，冒白刃、犯锋镝，以身先士卒，非好之也，有所大不得已也。皇上试思昔之开天辟地者，无如汉高祖、唐太宗、宋太祖，有一不从战争挞伐中磨砺而出者乎？我朝开天辟地者，无如高皇帝，有一不从冲锋陷阵而成者乎？若使鄱阳之战稍懈，或命将出师，而不亲历战场，将见伪汉立夺南昌，而东南半壁之大事去矣。皇上一言一动，无不法祖；而谓今日之举，有拂于高皇帝之心乎？且今日臣之进言，为亲征也，而诸臣妄意以为南迁。就使皇上发策南迁，此亦救时急着。易曰：利用为依迁国。书经盘庚一篇皆言迁国之事。唐室再迁再复，宋室一迁，南渡传国一百五十年。若唐、宋不迁，当时已早系组北辕，又何有于灵武、武林之恢复？又何有于百年五十年之历数哉』？上时简阅，嘿然，即召光时亨入，面诘曰：『一样邪说，却只参李明睿何也？显是朋党』！又曰：『光时亨阻朕南行，本应处斩，姑饶这遭』！然而南迁之议寝矣。事介呼吸，一失莫逭。

　　分敕太监高起潜等十人监制宁前、通津各镇。兵部尚书张缙彦疏言：『今日粮饷中断，士马亏折，督抚各官危担欲卸、重责欲分，若一时而添内臣十员，不惟物力不继，有失体统，抑且事权分掣，大误封疆』。不听。又遣太监王坤同给事中马嘉植、韩加愈、辜朝荐往直、浙、闽、广督饷。户部尚书倪元璐、兵部侍郎金之俊等合疏谏止，亦不听。

　　三月朔己丑，昌平兵变，京师戒严。上传勋戚、科道分守九门。辛卯，出兵部尚书张国维于狱，命往浙、直督理兵饷；加魏藻德兵部尚书，天津调兵；方岳贡户部尚书，济宁督饷。不果行。壬辰，钦天监奏帝星下移，诏加修省。大学士蒋德璟予告回籍。癸已，发内帑十万，遣太监杜之秩、总兵官唐通协守居庸关；封疆重犯，俱许蠲赎。又加太康伯张国纪、熹定伯周奎侯爵，各蠲万金。太监王祚、曹化淳蠲至三万、五万两，特赐建坊、荫子，以示优异。又设黄绫册，募百官蠲助；有以衙门分任者、有以省直汇集者，大小不遗一人。甲午，封唐通定西伯，吴三桂平西伯、黄得功靖南伯、左良玉宁南伯、刘泽清东平伯。乙未，贼陷大同，巡抚卫景瑗死之。丙申，陷宁武，总兵周遇吉死之。遇吉夫妇临阵，歼贼无数，贼诱降，不从；及力尽，全家赴火。贼屠其城。是日，随至宣府，人无固志，巡抚朱之冯自杀，总兵姜勷降。丁酉，陷阳和。己亥，至居庸，杜之秩、唐通降，巡抚何谦遁。随破昌平，总兵李之锜自杀。辛丑，兵部尚书张缙彦议刻期调勤王兵。壬寅，颁罪己诏；大略云：『朕为民父，不得而卵翼之；民为朕子，不得而襁褓之。坐令秦豫邱墟，江楚腥秽，贻耻宗社，负疚黔黎，罪非朕躬，谁任其责？所以使民罹锋镝、陷水火、血流成壑、骸积成山者，皆朕之过也。使民输刍挽粟、居送行赍、加赋急无艺之征、预支有称贷之苦者，又朕之过也。使民室如悬罄、田尽污菜、望烟屋而无门、号冷风而绝命者，又朕之过也。使民日月告凶、旱潦洊至、师旅频仍、疫疠为殃、上干天地之和、下丛室家之怨者，又朕之过也。至于任大臣而不法，用小臣而不廉，言官首鼠而议不清，武将骄懦而功不举，皆由朕抚驭失道，诚感未孚。终夜以思，局蹐无地。用是大告天下，痛加创艾；要在惜人才以培元气，守奋制以息烦嚣，行不忍人之政以收人心，蠲额外之科以养民力。念用兵征饷，原非得已，各抚按官亟饬有司，多方劝输，无失抚字。倘有擅加耗羡、朦混私征、又滥罚淫刑、致民不堪命者，立行拿问。其有流亡来归，除尽豁逋赋，仍加安插赈济，毋致失所。至于文武罪废，才果堪用，着吏、兵部确核推举。若草泽豪杰之士有能恢复一郡一邑者，便与分官世袭。即陷没协从之流有能反正来归者，准与赦罪立功。若能擒斩闯、献，仍予通侯之赏』。起复太监曹化淳守城。又命收葬魏忠贤骸骨。时日色连旬无光，是夜风沙刮天。癸卯，贼权将军发伪牌，定于十八日入城，至幽州会同馆缴。都人骇之。甲辰日晡，贼犯十二陵，焚享庙，伐松柏；分兵掠通州粮储。是夜，贼自沙河直犯平子门，竟夜焚掠，火光烛天。乙巳，出巡抚董象恒、曾樱、郑二阳于狱。巳刻，召对，上叹息言：『朕本非亡国之君，诸臣皆亡国之臣』。拂袖而退。贼遣叛监杜勋缒城入，议让西北一带并犒军银百万；无以应，随纵去。贼衣黄甲，四面如黄云蔽野，炮声轰轰不绝，守陴军皆责近家诡名冒粮，临时倩穷人代役，仅给黄钱五十文。虽外城二堵置一卒、内城五堵置一卒，率饥疲不堪任。老幼内监俱乘城，凡数千人。丙午早，大雨。雨止，贼攻西直门不克，攻彰义门，门忽启，德胜、平子二门亦随破。盖太监曹化淳内应，或云王相尧。官军悉鱼鸟散，贼遂薄内城。城上炮虽林立，不过干响。

　　是日，上又召对叹息，与阁臣言：『不如大家在奉先殿完事』！更余，召太监王承恩入整内员，为出亡计。又传朱谕至内阁，命成国提督内外诸军，夹辅东宫。已而微服欲夺门出，不得，望见正阳门城上，悬白笼灯三碗，知大事已去，即刻还宫。白笼灯者，自一至三以表寇信之缓急也。上乃先杀公主（或云未死），次杀袁妃。周后返坤宁宫自尽。上然后走煤山缢死。外人喧传，以为驾已出也。

　　十九日丁未黎明，内门大开，宫人狂走。锦衣卫方佥牌禁讹言，而城中坑厕俱贼矣。京城壁立千仞，贼砍杨树为云梯，漏下五鼓，使孩儿军从东北猱升以上。孩儿军者，贼中年少童子，习杀掠，闵不畏死者也。城中火起，顺成、齐化、东直诸门一时俱开。日午，自成拥百余骑，直入紫金城。伪军师宋献策，永城人，长不满三尺，军中呼为「宋孩儿」。伪内阁牛金星，河南人，乙卯孝廉。伪将军主者为刘宗敏、李牟，副则田化龙、李岩等，分将各兵，百姓操香伏迎，门俱粘「顺民」字。贼兵恣行杀掠，妇女淫污死者，井洿、梁屋皆满。贼悬万金赏，购先帝。未几，得太子、诸王，幽宗敏营中。内库尚存镇库金银无数。掌书宫人杜氏、陈氏、窦氏为贼所录。明日，贼出示安民。午刻，得先帝凶问，缢于煤山之红阁。红阁者，先帝为内操特建者也。司礼太监王之心跪帝膝前，引带扼脰同死。所御元色镶边白绵细背心有御笔血诏云：『朕在位十七年，薄德匪躬，上邀天罪，至□□入内地四次，逆贼直逼京师，诸臣误朕也。朕无颜见祖宗于地下，将发覆面而死，任贼分裂朕尸，勿伤我百姓一人』！

　　初，燕都之迁鼎也，大内有密室，刘诚意留秘记，鐍键甚固，相诫非大变勿启。癸未秋，清兵围城，上启视室中惟一柜，发之得绘图三轴。第一图绘文武百官数千，俱手执朝服，披发乱走。上诘问，内臣答曰：『或恐官多法乱』。第二图绘兵将倒戈弃甲，穷民负襁奔走状。上又问，内臣答云：『想军民背叛也』。上勃然变色。再展第三图，图像酷肖圣容，身穿白背心，右足跣，左足有袜履，披发中悬。于今日分毫不爽。贼命以双扉舁帝后于东华门侧，敛以柳棺、覆以蓬厂，莫有敢往哭者。贼命百官次早见朝。

　　又拘各衙门长班报名。

　　先后死节最著者：刑部侍郎孟兆祥死正阳门下，子进士章明合家自杀。大学士范景文先不食三日，城陷，号泣投井死。户部尚书倪元璐纱帻绛衣，以酒奠汉寿亭侯，南面坐，自缢死。翰林院简讨汪伟贻书戒子以忠孝，引乡先辈赵昂发夫妇为比，大书壁上：『身不可辱，志不可降；夫妻同殉，节义成双』。同妻耿氏正位自缢死。吏部员外许直赋诗六章，有『愿侍吾君遄诸帝，祈哀仍使国威扬，丹心未雪生前恨，青简空留死后声』之句，冠服自缢死。左都御史李邦华闻变拜阙，自题壁曰：『堂堂丈夫，圣贤为徒；忠孝大节，之死靡他』，走文丞相祠自缢死。左谕德刘理顺题壁有云：『成仁取义，孔孟所传；文信践之，吾何不然？科名既占，岂肯苟全？三忠祠内，无愧前贤』，与妻万氏、妾李氏及仆四人俱缢死。兵部主事金铉易麻素加冠，跃入皇城御河死；母章氏、妾王氏、弟琮同时赴井死。大理卿凌义渠恸哭触柱，血淋漓沾袖，尽焚所著书，易绯衣，设香案，再拜自缢死；遗命惟曰：『死后书我柩云：「死节孤臣凌义渠之柩」，如是而已」。兵部主事成德贻书谕马世奇，相约死难，以慷慨、从容二义为质。操鸡哭奠梓宫前，叩首触阶死；母张氏亦自缢。左谕德周凤翔同二妾自经死，赋绝命诗有云：『碧血九原依圣主，白头二老望忠魂』。太常少卿吴麟征走三元祠索酒痛饮，绝笔以『身居谏垣，不能匡国，法应褫服；殓时用角巾青衫，覆以单衾、垫以布席，棺宜速归』为言；又寄弟麟瑞书则忧江南有事，寄从弟书则明生平欲学文山之志，寄诸子则教以读书明理。遂投缳死。右谕德马世奇沐浴衣冠，捧所署司经局印北面再拜，付仆，问赴行在；复南面拜母，与二妾朱氏、李氏同尽。其未死前，答兵部成德书，以『吾辈舍一死，更无别法；吾不为其难，谁为其难者』？御史王章与光时亨巡城，贼奄至，叱下马。时亨降，章不屈，贼砍三刀，堕城下死。戎政侍郎王家彦督守安定门，门破，以不得追随乘舆触死辇前为恨，走民间空屋缢死。副都御史施邦曜、太仆寺丞申佳胤、刑科都给事中吴甘来、御史陈良谟，俱自缢死。甘来先期托子与友，赋诗有云：『君臣义命乾坤晚，狐鼠干戈风雨秋』。邦曜赋诗有云：『惭无半策匡时难，惟有微躯报圣恩』。良谟妻时氏从之。勋戚则新乐侯刘文炳择一大井，合男女十六人尽投其中，纵火焚死，慷慨跃入，就义最烈。惠安伯张庆瑧尽散财物于亲戚，置酒团饮，四面积薪，全家共焚。东宫侍卫周镜，母妻一门俱殉。驸马都尉巩永固，子女数人悉系公主柩前，纵火焚宅；大书『世受国恩、身不可辱』八字，然后就缢。他若中书舍人宋天显，贼迫书伪诏，天显掷笔谩骂，触阶死。卫经历施溥仰药死。毛维张拷掠死。顺天府学教官五人同缢明伦堂上。工部郎中李逢申、主事王锺彦、顺天府推官刘有澜、光禄署丞于腾蛟、副兵马指挥姚成、锦衣卫指挥李若琏、街道房千户高文采、英国公张世泽、清平伯吴遵周、阳武伯薛濂、博平侯郭振明、永宁伯王长锡、彰武侯杨某、太监王承恩、王之俊，俱死之。而江米巷口有传神者，夫妇同缢。又有童生周姓，愤激搥胸，呕血数升，一恸而绝。布衣汤文琼自刎死。生员曹文曜、居民田氏、李小槐，合门俱死。文琼书其身曰：『位非文丞相之位，心存文丞相之心』，识者哀之。在外，则苏州诸生许琰闻变痛哭，绝粒不食，号呼先帝以卒。襄城伯李国桢请勿犯陵寝、改殡先帝后、勿害太子二王；三事贼并诺，乃易他棺，葬以帝、祭以王，数日后葬于田贵妃墓之侧，惟国桢一人往送。国桢随亦自杀。各官皆责助饷，极刑榜掠。陈演献至银三万两、金三千两、珠三斗。丘瑜初被执，即自缢，为贼救醒，后服冰片死。其未执前，即书绝命词，有云：『百岁春光强半过，匡时力短媿鸣珂。诗书万卷都无用，惟有先贤正气歌』。又谆谆勉子之敦以忠孝，有『到处青山可埋吾骨，何必故乡』等语。方岳贡、魏藻德俱被刑，藻德自勒死、岳贡不食死。余或用、或逃、或刑，姓氏未详。兵将充塞街巷，恣意淫掠，惟殉难诸臣门，贼令不许骚扰。尽放贯城罪囚。

　　是时，畿内各属望风归顺，惟保定犹誓死拒战。至四面环攻，力竭不支，二十四日方陷。一时在事诸臣，则有甫到未任知府何复亲放药礶被火烧死，同知邵宗立即时投缳，太监方正化城头杀死。乡绅则光禄少卿张罗彦自缢，进士张罗俊骂贼被杀，武进士张罗辅城破巷战手刃数人而死，以及妇女幼子张氏一门死者二十余人。御史金毓峒分守西门，奋拳击贼，投井；妻王氏自缢，侄振孙为贼支解，子婴、媳陈氏与其祖母张氏、母杨氏、嫂常氏俱投井死。都指挥刘忠嗣，骂不绝口，身被数鎗，立死不屈。举人张尔翚抗贼被杀。高泾被执，杀死水中。河间知府方文耀亦死。

　　明朝制度，贼任意纷更，阁改天佑等名，六部尚书为政府，翰林院为弘文馆，文选司为文论院，御史为直指，给事中为谏议，主事为从政，布政为统会，巡抚为节度使，按察为防御使，尚宝为尚契司，太仆寺为验马寺，通政使为知政使，中书为书写房，府为尹，州为牧，县为令，武臣守备为守领，把总为守旅。公服领尚方，以云为级，一品云一、二品云二，乃至九品，云悉如之。带用犀、银、角三等。废舆乘马。大篆曰符、小篆曰契。先铸「永昌」钱，字不成文；又铸九玺，不成。每升御座，辄目眩头晕，见白衣人数丈者前立。四月三、六、九日，官民三次劝进，其文有云：『比尧舜而多武功，迈汤武而无惭德』。贼命毁太庙神主，迁太祖神主于历代帝王庙中。择二十九日登极，受朝贺。庶吉士魏学濂死之。

　　濂固忠节公大中之子、孝子学洢弟也。先是，濂遣问使走溶城，联络义旅，冀得一当，翼辅皇嗣。既闻太子、二王俱为贼得，知事不可为，遂就缢。其绝命词有云：『忠孝千古事，于我只家风。一死轻鸿毛，临难须从容。有血洒微躯，官卑非侍中。有舌且存之，并逊常山公。因约同志友，延颈受霜锋。不能张空拳，与彼争雌雄；不能奉龙种，再造成奇功。死且有余罪，何敢言丹忠？所痛母垂白，七十仍尸瓮。未葬凡五丧，留与子侄封。人生谁百年，寿夭死所同。我比兄与弟，我年独为丰。高堂无复悲，譬不生阿侬。辞母却就父，生死犹西东。骸骨虽不归，即瘗此诗筒。墓木有拱时，清韵入楸松』。

　　是时，吴三桂率兵入关。报至，军民鼎沸。盖三桂以征辽前锋将军，宿重兵于宁远城；计其部下，原有宁远精兵四万、辽民七八万皆耐搏战，而夷丁数千，尤为雄悍，贼素畏之。先是朝议撤宁远，守关门，三桂与蓟督王永吉、辽抚黎玉田倡之。谓是前后屯失守，宁远孤悬二百里外，四面阻敌，防御极难，且寇氛日迫，三辅震惊，宜撤宁远，并守关门，挑选锐士，西行遏寇。即京师猝惊，关门之援，旦夕可至。上下其议。给事中吴麟征言：『撤之便』。一时廷论群哗，诸阁臣尤相左，共言『三桂之调不调，视宁远之弃不弃；无故弃地三百里，臣等不敢任其咎』。事遂寝。迨寇患急，朝廷悔之，屡下旨撤。督臣永吉以三月初旬出关，徙宁远五十万众，日行数十里。十六日入关，二十日抵丰润，京师陷矣。三桂闻变，愤甚，顿兵山海，走清朝乞师，许之。

　　四月初，贼命三桂父骧作书招三桂，赍银四万两，遣唐通犒之，别以贼兵二万守边。三桂佯受其金而出不意，尽行砍杀，贼将负重伤逃归。三桂致书绝父云：『儿以父荫，熟闻义训，得待罪戎行，日夜励志，冀得一当，以酬圣眷。属边警方急，宁远巨镇为国门户，沦陷几尽。儿方图恢复，以为李贼猖獗，不久即当扑灭，恐往复道路，两失事机，故尔暂稽时日。不意我国无人，望风而靡。吾父督理御营，势非小弱，巍巍万雉，何至一、二日内便已失堕，使儿卷甲赴阙，事已后期，可悲可恨！侧闻圣主晏驾，臣民僇辱，不胜眦裂。犹意吾父素〔负〕忠义，大势虽去，犹当奋槌一击，誓不俱生；不则，刎颈阙下以殉国难，使儿缟素号恸，仗甲复仇，不济则以死继之，岂非忠孝媲美乎？何乃隐忍偷生，训以非义。既无孝宽御寇之才，复媿平原骂贼之勇。父既不能为忠臣，儿亦安能为孝子乎？儿与父诀，请自今日。父不早图，贼虽置父鼎■〈爻且〉旁以诱三桂，不顾也』。自成怒，即于十三日率兵往战，尽戮吴骧家口三十余人。三桂痛哭誓师，令其兵皆薙发，刻期剿贼，军声大振。

　　贼败于一片石；二十六日，狼狈还京，诛陈演及成国、定国诸勋戚。二十八日，悉锐西行，辎重无算。或曰太子二王，挟之俱出。二十九日，焚宫殿，后队亦尽去。及三年，自成病死罗公山，其侄一只虎以帝礼葬之，即率众降于何腾蛟。先是，陕西参政都任，愤李贼所至掘陵冢，甫莅延安，即拘李氏宗而诘自成父母骸骼何在。初噤不吐，则大呼「吾将尽掘李姓墓」，始有报者。发视，则肤色如生，骨且有肉。乃刃剉而粪潴之。快哉！

　　五月初一日，传言太子即位。百官迎候于朝阳门外。比初三驾至，则清朝摄政王也。王登武英殿受朝贺，问汉官何人最贵？众举李明睿对。命为礼部左侍郎，明睿以病辞。王曰：『尔朝皇帝尚未收敛，明日即欲令京城官民人等哭临。无神主何以哭临？无谥号何以题神主』？明睿闻言大恸。王义之，即命议谥于朝房。谥先帝为「怀宗端皇帝」、周皇后为「烈皇后」，安奉神主于帝王庙。初六至初八三日，万姓哀号，如丧考妣。寻命造陵。众以田妃坟弘敞壮丽，明睿经营相度，厝先帝于中台，周皇后居左、田皇妃居右，不十日竣事。王出示京城，令官民除服剃头，衣冠悉遵大清之制。自是京城内外，尽皆薙发，清朝建都于燕云。  
　 
卷二

　　南都（上）

　　崇祯十七年三月，贼李自成逼京师，南京兵部尚书史可法督兵勤王。四月十二日，闻京师陷、先帝殉社稷，南京府部科道等官会议推戴讨贼。时惠王、桂王道远难至，潞王、福王、周世孙各避贼，舟次淮安。潞王人望所属，伦序稍疏。凤阳总督马士英移书可法及署礼部、兵部侍郎吕大器等，请奉福王为帝。可法、大器持不可。二十七日，右都御史张慎言、户部尚书高弘图、詹事府詹事姜曰广、吏科给事中李沾、河南道御史郭维经、诚意伯刘孔昭、司礼太监韩赞周等复集朝内会议，独大器后至，议不决。孔昭、沾、赞周力持之，遂以福王告庙。

　　五月初一日，王入京，以内守备府为行宫，各官朝见。灵壁侯汤国祚讦奏户部靳饷，语过激，大器以非对君礼呵之。御史祁彪佳奏：「纲纪法度为国之本」。李沾等言「朝班宜肃」。彪佳又言「宜早颁大号、敬天法祖」诸事。允之。各官退议，宜先监国，后登极。孔昭请即正位。彪佳言：『监国名极正，益彰贤德，且示谦让，使海内知无因以得位之心。俟发丧，择吉登大宝，布告天下为当』。礼部、魏国皆然之，乃定以初四日监国，十五日即位，改元弘光。召可法、弘图、士英入阁办事。又用姜曰广、王铎，俱为大学士，改慎言吏部尚书，士英掌兵部，弘图掌户部事。可法请督师江北，士英专国。升大器吏部左侍郎，沾太常寺少卿，维经应天府丞。进赞周司礼监秉笔，余各加恩有差。起徐石麒都察院左都御史，张国维兵部尚书协理戎政，周堪赓户部尚书，顾锡畴礼部尚书，黄道周、何楷、张有誉、王心一、何应瑞、高倬、解觉龙、贺世寿为各部侍郎，刘士祯、侯峒曾、郑瑄、许誉卿为各寺卿。而一时人望，建言科道章正宸、熊开元、姜采、庄鳌献、袁恺、马兆羲、杨时化、詹尔选、李模、张瑄、郑友玄、乔可聘、李曰辅、李长春等，原官起用。徐汧、曹勋、吴伟业，俱以少詹兼侍读学士。名贤济济，布列朝端。于是设立屏藩，升左懋第佥都御史，巡抚应安；田仰佥都御史，巡抚淮扬。调总兵官郑鸿逵、黄蜚镇守镇江，郑彩分管水师，吴志葵驻防吴淞，黄斌卿驻防上江。敕御史祁彪佳等分行安抚江浙。设淮扬、徐泗、凤寿、滁和四镇。以总兵官刘泽清辖淮海，驻淮北，海、邳、沛、贡十州县隶之，经理山东一带。总兵官高杰辖徐泗，驻泗水，徐、泗、宿、亳、丰、砀十四州县隶之，经理开、归一带。总兵官刘良佐辖凤寿，驻临淮，寿、颍等九州岛县隶之，经理陈、杞一带。靖南伯黄得功辖滁和，驻庐州，庐、巢、无为十二州县隶之，经理光、固一带。每镇额兵三万人，本色米二十万、折色银四十万，悉听各属自行征取。晋得功侯爵，封杰兴平伯、清泽东平伯、良佐广昌伯。得功素忠勇，建功河北，与宁南伯左良玉先得封。良玉恢复湖广，并晋侯爵。杰、降贼也，有骁勇名，称翻山鹞，旧与闯贼同伙。闯掠得邢氏，以其貌美嬖之，属杰护内营。杰与氏通，挈之来降。陕督洪承畴抚驭有恩，能得其用。及孙传庭继任，令杰与白广恩为前锋，二将各不相下，遂溃，潼关不守。杰由山西、河北率兵南下，大肆劫掠。抵扬州，扬人罢市，登陴死守。杰攻之，多杀掠。淮抚黄家瑞、守道马鸣騄集众议事。进士郑元勋与杰善，为言当事，请放高兵入城。众哗甚，指元勋为高党，谓不杀元勋，城不可守。遂段斩之城楼。杰恨，攻益力。可法曲解之。久之，始移驻瓜洲去。良佐开镇临淮，士民不服，互讦。得功薄庐，又提兵与杰争淮扬，战不胜。以太仆少卿万元吉监江北军解之。元吉贻得功书，期共戮力王室。得功自明无他，欲联络各镇鼓勇杀贼。元吉以得功书驰示杰等，始罢兵。隶杰可法标下为前锋总兵官。

　　吏部尚书张慎言荐用原任大学士吴甡、吏部尚书郑三俊，诏赦甡罪陛见，三俊俟另议。二十三日早朝，刘孔昭约诸勋臣，呼大小九卿科道于廷，大骂慎言，欲逐之去。谓『雪奸除凶、防江防河，举朝臣子全副精神宜注于此；乃今日讲推官、明日讲升官，不及武臣，结党行私。所荐吴甡有悖成宪』。又言：『慎言原有二心，告庙定策，阻难奸辨，不可不诛』。慎言立班不辨。御史王孙蕃讦孔昭：『先帝裁文操江归武操江，亦未见作何事业。且吏部职司用人，除推官、升官外，别无职掌』。喧争殿上。高弘图言：『冢臣自有本末，何遽殿争』？明日，孔昭补疏纠参，慎言具疏求去。李沾又言：『孔昭拥戴有功，文臣启事屡登，武臣封爵未定，所以有殿上之争』；两解之。于是高弘图、姜曰广相继乞休，言：『文武官各有职掌。即文臣中，各部不得夺吏部之权。今用人乃慎言事，孔昭一手握定，非其所私，即谓之奸，臣等皆赘员矣。慎言荐甡，勋臣知为不可，臣不能知，票拟实出臣手。又三俊清刚，系五朝人望，臣终以为不可不用。是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地。请赐罢斥』。各奉谕留。

　　六月，命礼部铸国玺，以金代之。史可法、马士英各奏吴三桂杀贼功，封三桂蓟国公，世袭。遣海运中书沈廷扬运米十万石、银五万两，济其军。召原任都督陈洪范陛见，遣同兵部主事马绍愉赍国书使燕。应天巡抚左懋第以母忧，请北行。加洪范太子太傅、懋第兵部侍郎，即经理河北，联给关东；诏谕太仆少卿，给路费银三万两以往，而命佥都御史程世昌巡抚应天。时山东、河北杀伪响应，德州诸生谢陛与原任辽抚黎玉田、御史卢世■〈榷，氵代木〉、贡生马元騄等，杀伪防御使阎杰等十八人，奉宗室朱帅钦权称济王。淮扬漕抚路振飞、巡按王燮擒原任河南参议伪官吕弼周、王富，率士民射杀之。又擒伪官胡来贺、宋自成、李魁春，沉之河。又擒癸未进士伪官武愫解京。宿迁百姓又擒伪将董学礼，杀之。济宁都司李允和杀伪官刘浚、尹宗衡、张间行、傅龙等九人，囚原任兖西道副使叛官王世英解京献俘。开封府推官陈潜夫、寨勇李遇知、刘洪起等各杀伪官南附。原任河南劝农兵部尚书丁启睿命参将丁启光俘献伪官陈奇、贾士俊、尚国俊、许承荫、孙澄、范隽、郭经邦等七人陛见。青州府衡藩率诸生驱杀伪官，请徙内地。四川巡按御史刘之渤奏报合江、仁怀擒杀贼杨腾凤、张见阳等。擢燮佥部御史巡抚山东，丘磊充山东总兵官，加谢升少师兼太子太师，玉田兵部尚书，世■〈榷，氵代木〉工部侍郎。时讹传德王起义，以谢陛为谢升也。改潜夫江西道御史巡按河南，启睿以原官为河南按抚，赐遇知、洪起总兵官，敕之渤下部纪录。振飞寻为马士英论罢。燮初任祥符令，三守危城，才识胆力无不超绝。其在淮极着劳绩，与振飞鼓舞官民，杀伪使，碎伪牌。贼骑逼河上，踯躅不敢前。民间义兵集至一、二十万，声势之壮，有若长城，人共倚之。

　　士英奏荐钦案阮大铖，以知兵赐冠带陛见，举朝大骇。高弘图请下九卿会议。士英曰：『会议则大铖必不得用』。弘图曰：『臣非阻大铖。旧制，京堂必会议；乃于大铖更光明』。士英曰：『臣非受其贿，何所不光明』？弘图曰：『何必言受贿！一付廷议，国人皆曰贤，然后用之耳』。弘图出，即乞休。士英复为大铖奏辨，言：『魏忠贤之逆，非闯贼可比』。且攻弘图、曰广诸人护持局面，谓『于所爱而登之天者，即曰先皇帝原无成心也；于所忌而锢之渊者，即曰先帝定案不可翻也。欺罔莫甚』！曰广奏言：『臣前见文武纷竞，既惭无术调和；近见钦案掀翻，又愧无能豫寝。遂使先帝十七年之定力顿付逝波，陛下数日前之明诏竟同覆雨。梓宫未冷，增龙驭之凄凉；制墨未干，骇四方之观听。惜哉维新，遂有此举。臣所惜者，朝廷之典章；所畏者，千秋之清议而已』！郭维经奏言：『案成先帝之手，今实录将修，若将此案抹杀不书，则赫赫英灵，恐有余恫，非陛下所以待先帝。若书之，而与今日起用大铖对照，则显显令旨，未免少愆，并非辅臣所以爱陛下也。惟愿陛下爱祖宗之法，因爱先帝，并爱先帝之丝纶』！吕大器奏言：『先帝血食未寒，爰书凛若日星，而士英悍然不顾，请用大铖。不惟视吏部如刍狗，抑且视陛下为弁髦』！给事中罗万象奏言：『辅臣荐用大铖，或以愧世之无知兵者。然而大铖实未知兵，恐「燕子笺」、「春灯谜」未见枕上之阴符而袖中之黄石也！伏望许其陛见，以成辅臣吐握之意；禁其复用，以杜邪人觊觎之端』。御史詹兆恒疏言：『钦案诸人，久图翻局，幸先帝神明内断，确不可移。陛下跸御龙江，痛心先帝异变，与诸臣抱头号哭，百姓闻之，莫不洒血搥胸，愿思一报。近闻燕齐之间，士绅皆白衣冠，吁先帝而呼天，驱杀伪官，各守险隘。此诚先帝德泽在人，国愤非常，有以激发其忠义耳。今梓宫夜雨，一坏未干，太子诸王，六尺安在？国仇未复，而忽召见大铖，还以冠带，岂不上伤在天之灵，下短忠义之气』？怀远侯常延龄、太仆少卿万元吉、御史陈良弼、王孙蕃、左光先、兵部郎中尹明兴等，皆连疏纠，不听。大铖召对称旨，复具陈联络、控扼、进取、接应剿贼四着。又陈长江两合、三要、十四隙。竟用为江防兵部侍郎。吏部尚书张慎言、工部尚书程注乞休去。赠慎言子举人履旋为御史。履旋以闯贼拷银，义不受辱，贻书慎言，谓『与其亏体以辱亲，不如杀身以明志』，投崖而死者也。升何应瑞工部尚书、徐石麒吏部尚书。

　　召刘宗周为都察院左都御史。宗周屡疏论时事，不署衔，称「草莽孤臣」。首言『大铖进退，关系江左兴亡』。又言讨贼之法：『一曰据形胜。江左非偏安之业，请进而图江北。今淮、凤等处各立重镇，尤当重在凤阳，而驻以陛下亲征之师，东扼徐淮，北控豫州，西顾荆襄，而南去金陵亦不远。以此渐恢渐进，秦、晋、燕、齐当必响应。兼开一面之网，听其杀贼自效，贼势益孤，贼党自尽矣。一曰重藩屏。地方之见贼而逃也，总由督抚非才。即如淮扬数百里之间，有两节钺，而不能御乱卒之南下，至淮北一块土，拱手而授之贼。尤可恨者，路振飞坐守淮城久，以家眷浮舟于远地，是倡逃之实也。于是镇臣刘泽清、高杰遂相率有家属寄江南之说，尤而效之，又何诛焉。接军法临阵脱逃者斩，臣谓一抚、二镇皆可斩也。一曰慎爵赏。今天下兵事不竞极矣，将悍兵骄，已非一日。今请陛下亲征所至，亟问士卒甘苦，而身与共之，乃得渐资腾饱，徐张挞伐。一面分别各帅之封赏，孰应孰滥，轻则量收、重即并夺。军功既核，军法益伸。左之右之，无不用命。夫以左帅恢复焉而封，高、刘败逃也而亦封，又谁为不封者？武臣既滥，文臣随之；外廷既滥，内珰从之。臣恐天下闻而解体也。一曰核旧官。燕京既破，有受伪官而逃者、有在封守而逃者、有在使命而逃者，于法皆在不赦，急宜分别定罪。而至于伪命南下，徘徊于顺逆之间者，实繁有徒，尤当显示诛绝。行此数者，讨贼复仇，法略具是。若夫邦本之计，贪官当逮，酷吏当诛，循良卓异当破格旌异，则有安抚之役在。而臣更有不忍言者，当此国破君亡之际，普天臣子皆当致死；幸而不死，反膺升级，能无益增天谴？除滥典不宜概行外，此后一切大小铨除，仍请暂称行在，少存臣子负罪引慝之诚』。又疏言：『贼兵入秦踰晋，直逼京师，大江以南，固晏然无恙也。而二、三督抚，曾不闻遣一人一骑北进，以壮声援，贼遂得长驱犯阙。坐视君父危亡而不之救，则封疆诸臣之坐诛者一。既而大行之凶闻确矣，敷天痛愤，奋戈而起，决一战以赎前愆，又当不俟朝食。而方且仰声息于南中，争言固圉之策；卸兵权于阃外，首图定策之功。督抚诸臣，仍复安坐地方，不移一步，则封疆诸臣之坐诛者二。然犹或曰事无禀承，迨新朝既立，自应立遣北伐之师。不然，而亟驰一介，使赍蜡丸间道北进，或檄燕中父老、或起塞上彝王，共激仇耻，哭九庙之灵，奉安梓宫，兼访诸皇子的耗。苟效包胥之义，虽逆贼未始无良心。而诸臣计不出此也。又不然，亟起闽帅郑芝龙，以海师直捣燕都，令九边督镇卷甲衔枚，出其不意，事或可几。而诸臣又不出此也。纷纷制作，尽属体面。天假之灵，仅今吴镇诸臣，一奏燕京之捷，将置我南中面目于何地？则举朝谋国不忠之坐诛者三。而更有难解者：先帝升遐，颁行丧诏，何等大典，而迟滞日久，距今月余，未至臣乡。在浙如此，远省可知。时移事换，舛谬错出，即成服祗成名色，是先帝终无服于天下也。则今日典礼诸臣之坐诛者四。至罪废诸臣，量从昭雪，自应援先帝遗诏而及之；乃一概竟用新恩。即先帝诛珰铁案，前后诏书蒙混，势必彪虎之类，尽从平反而后已。君父一也，「三年无改」之谓何？嗟乎已矣！先帝十七年之忧勤，念念可以对皇天而泣后土。一旦身殉社稷，罹古今未有之惨，而食报于臣工乃如此之薄！仰惟陛下再发哀痛之诏，立兴问罪之师，请自中外诸臣之不职者始』。泽清、杰等公疏纠宗周称「草莽孤臣」有不臣之心，请加重僇。又纠宗周『劝上亲征，以动摇帝祚；夺诸将封，以激变军心。不仁不智，获罪名教』。黄得功又疏辨实不与闻；马士英阴尼之，不得上。弘光谕宪臣平日以议论取重，盖刺之也。史可法以廷臣论是非、疆臣论功罪，两解之。起钱谦益、陈子壮、转黄道周各礼部尚书兼翰林院学士，补华允诚吏部员外，夏允彝吏部主事。允彝尽以家产籍于官，以助兵饷讨贼。授黄文焕、杨廷麟翰林院编修。文焕以道周建言被杖，牵累革问。廷麟因忤嗣昌，降调军前赞画者也。

　　御史李模疏言：『今日诸臣能刻刻自认先帝之罪臣，方能纪常勒卣，蔚为陛下之功臣。夫拥立之事，皇上不以得位为利，诸臣何敢以定策为名？而甚至轻加镇将，于义未安。镇将事先帝，未闻效桑榆之收，事陛下未闻□汗马之绩。按其身亦在戴罪之科。倘谓劝进有章，足当夹辅，抑以勖勉敌忾，无嫌湓称。然而名实之辨，何容轻假？愿陛下敕谕诸大臣，立志以倡率中外，力图赎罪，勿但炫功。必大慰先帝殉国之灵，庶堪膺陛下延世之赏。一概勋爵，俱应辞免，以明臣谊。至丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽』。

　　太仆少卿万元吉疏言：『主术无过宽严，道在兼济；官常无过任议，义贵相资。先皇帝初莅海宇，惩逆珰用事，斫削元气，委任臣工，力行宽大。诸臣狃之，争意见之玄黄，略绸缪之桑土。□入郊圻，束手无策。先帝震怒，一时宵壬遂乘间抵隙，中以用严之说。凡告密、廷杖、加派、抽练，新法备行，使在朝者不暇救过、在野者无复聊生，然后号称振作。乃中外不宁，国家多故，十余年来，小人用严之效，彰彰如是。先帝悔之，于是更崇宽大，悉反前规，天下以为太平可致。诸臣复思竞贿赂、恣欺蒙，每趋愈下。再撄圣怒，诛杀方兴，宗社继没。盖诸臣之蘖，每乘于先帝之宽，而先帝之严，亦每激于诸臣之玩，则以宽严之用偶偏也。昨岁孙传庭拥兵关中，识者俱以为不宜轻出，出则必败。然已有逗挠议之者矣。贼既渡河，臣即谓急撤关宁吴三桂，俾随路迎击，可以胜贼。先帝召对，亦曾及此。然已有蹙地议之者矣。及贼势熏灼，廷臣劝南迁、劝出储监国南都，语不择音，亦权宜应尔。然已有邪妄议之者矣。由事后而观，咸追恨违者之误国；设事幸不败，必服议者之守经。天下事无全害，亦无全利，大率类是。当局者心怵无全利之害，谁敢违众独行？旁观者偏见无全害之利，必欲强人从我。私意徒滋，实着未讲，国事因之大坏莫救，则以任议之途大畸也』。又疏言：『贼今被创入秦，挑精选锐，垂涎东南。转盼秋深，出商汉则径抵襄承，出豫宋则直窥江北。两处兵民，积怒深怨。于斯时民必争迎贼以报兵，兵更退疑民而进畏贼，恐将士之在上游者却而趋下、在北岸者急而渡南，金陵重地，武备单弱，何以当此？臣窃窥人情，类皆积薪厝火，安寝其上。居功者思为史册之矫诬，见才者不顾公论之注射。舌战徒纷，实备不讲。一旦有急，不识置陛下于何地。得毋令三桂窃笑江左诸人功非功而才非才乎』？

　　吏科马嘉植疏陈国本事：一改葬梓宫，一迎养国母，一访东宫、二王，一祭告燕山陵寝。末言：『今日在君父力自贬损，尊养原非乐受；在臣子痛加悔艾，富贵岂所相期？茅茨虽陋，可勿剪也，有以劳人费财导者勿听；经武以外可概节也，有以处优晏衎进者勿听』。刑部侍郎贺世寿疏言：『刑赏宜慎。如吴三桂奋勇血战，李、郭同功，拜爵方无愧色。若夫口头报国，岂其遂是干城？河上拥兵，盍不以之敌忾？恩数已盈，勋名不立，冒滥莫甚』！疏上，俱报闻而已。

　　释高墙罪宗七十五案，凡三百四十一名为庶人。遣太监王肇基督催闽浙金花银两。肇基原名坤，即崇祯朝肆恶淮扬者。大学士高弘图等谏止之。上先帝尊号曰「思宗烈皇帝」、周皇后曰「孝节皇后」。忻城伯赵之龙言「思」非美字，寻易为「毅宗烈皇帝」。尊建文君为「惠宗让皇帝」、景帝为「代宗景皇帝」。复懿文太子为「兴宗孝康皇帝」。尊皇考福恭王为「恭皇帝」，寻改为「孝皇帝」，立端庙。允礼部尚书顾锡畴议，削温体仁「文忠」谥；寻复之。予大学士文震孟谥「文肃」，刘一璟谥「文端」，贺逢圣谥「文忠」，礼部侍郎罗喻义谥「文介」，詹事姚希孟谥「文毅」，兵部尚书吕维祺谥「忠节」，山西巡抚蔡懋德谥「忠襄」，随州知州王焘谥「忠愍」；懋德谥寻夺之。

　　湖广巡按御史黄澍同承天守备太监何志孔，入朝求召对。既入，澍面纠马士英奸贪不法，声与泪下。志孔复前佐澍，言其无上诸事。士英称疾不出直，而以金币馈福邸旧阉田成、张执中等。两阉向弘光曰：『主上非马公不得立，兹逐马公，天下皆议主上背恩矣。且马公在阁，诸事不烦主上，可以优闲自在。马公去，谁复有念主上者』？弘光嘿然，即赐谕留。澍复连上十疏，称『自古未有奸臣在朝而将帅能成功于外者。必陛下内秉精明、外采舆论，国人皆曰「可杀」则杀之，毋因一时之才情博辨，误信小人；使党羽既盛，祸患骤至』。又云：『正人君子，乞陛下师事数人，以树仪表，使辇毂之下，贪污结舌，邪佞闭气，无所容其树党庇奸之私，而后讨国门以外之贼无难』。又云：『自魏珰窥窃神器以来，实酿今祸。附逆之人与荐逆之人，皆有贼心，乞陛下悬诸日月，以除魍魉』。弘光屡谕趋澍赴楚，乃去。

　　先是，六月初二日，清朝传檄至济宁。一、固山额真石为传奉事：奉摄政王令旨，各调兵马前往山东等处。所过地方官民，出郭迎接。违者以抗师治罪。一、平西王吴为安抚残黎事：称摄政王简选虎贲数十万南下，牌仰山东等处速速投诚等情。至是七月初二日，又有部文索取册籍。时山东服款，卢世■〈榷，氵代木〉降，李建泰、谢升、冯铨皆为清朝内院大学士。济王走死。而畿辅重地，兵民不辑。镇将于永绥驻镇江，会与浙兵斗杀，浙营守备李大开中矢死之。边兵焚民居数十里；边兵有云：『四镇以杀抢封伯，吾辈何惮不为』？事闻，命赴史可法军前核治。

　　兴平伯高杰疏言：『目今大势，守江北以保江南，人人言之。然从曹单渡，则黄河无险；自颍归入，则凤泗可虞。犹或曰有长江天堑在耳。若何而据上游？若何而防海道？岂止瓜、仪、浦、釆为江南门户已乎？伏乞和盘打算，定断速行，中兴大业，庶有可观』。杰发总兵李朝云赴泗州，又发参将蒋应雄、许占魁、郭茂荣、李玉赴徐州防守。

　　宁南侯左良玉报称：副将苏荐、游击朱国强斩四百余级，获伪官江一洪献俘京师。又献贼遣伪将马科至四川，招安保宁一带。原任兵部主事郜献珂起兵战于桃园，贼兵溃，追获伪将宋朝臣斩之。遣御史陈荩募兵云南。广西巡抚方震孺、松江知府陈亨、给事中利瓦伊樾与兄佥都御史李光泰，先后各措饷募兵入卫。而建阳知县蒋芬捐俸资，造火器，募勇士朱千觔、刘铁臂等三请勤王，其词有曰：『幸而邀天之幸，迅扫狂氛，指日奏凯，社稷之福。否则，惟有断脰决腹，一瞑而万世不视，以明国家三百年养士之报，以无负职三十年读书之志』。识者壮之。命总兵官王之纲迎太后于河南郭家寨常守义家。以佥都御史刘之渤巡抚四川，范矿巡抚贵州。

　　时献贼在川陷涪州，再陷泸州，顺流下重庆，破成都；取壮男子，去耳鼻及两臂，驱至各州县，言兵至而不下者视此；但杀王府官绅以待，秋毫无犯。由是，所至如破竹。巡抚龙文光及旧抚陈士奇、重庆推官王行俭俱死。瑞王、蜀王合门遇害。总兵赵光远降贼，士英犹请降敕奖之。考选游有伦、朱统铨、赵进美、沈宸荃、沈应旦、吴春枝、吴铸、吴适、林冲霄、刘天斗、左光明、蒋鸣玉、汤来贺、李日池、胡时亨为科道部属官。起补张采礼部仪制司主事、熊汝霖户科给事中、章正宸吏科给事中。正宸疏言：『两月以来，闻大吏锡鞶矣，不闻献俘；武臣私斗矣，不闻公战；老成引遯矣，不闻敌忾；诸生卷堂矣，不闻请缨。如此而曰是兴朝气象，臣虽愚、知其未也。臣以进取为第一义。进取不锐，则守御必不坚。比者，河北、山左，忠义响应，各结营寨，多杀伪官，为朝廷效死力。不及今电掣星驰，倡义申讨，是劘天下之气，而坐失事机也。宜亟檄江北四镇分渡河淮，联络诸路，齐心协力，互为声援，使两京血脉通，而后塞井陉、绝孟津，据武关以攻陇右。恐贼不难旦夕殄也。陛下又何不缟素，亲率六师于淮上？但陛下亲征，岂必冒矢石、履行阵哉？声灵所震，人切同仇，虎豹貔貅，勇愤百倍也。今都门部院寺司各署，不称行在，而工作仪文。陛下赫然欲为中兴令主，宜严敕诸大臣，速简尔车徒，某旧额、某新增，水几何、陆几何；速备尔刍糗，几何本、几何折，主几费、客几费；选尔将帅，某堪竖纛、某堪分阃；审尔形势，某地建镇、某地设堡、某处埋伏、某处出奇；修尔戈矛、缮尔城堑，进寸则寸、进尺则尺，扼险处要，大势已得。天下大矣，不患无人。臣未见张、韩、刘、岳之杰不应运而出也』。

　　中旨传升吏部侍郎张有誉为户部尚书。有誉清望素着，士英借以开传升幸门也。正宸封还，力争，不听。魏国公徐弘基、东平伯刘泽清、广昌伯刘良佐荐起原任吏部侍郎张捷、御史张孙振、刘光斗、工部主事邹之麟；正宸又疏争，不听。封太后弟邹存义为大兴伯、福府千户常应俊为襄卫伯。补青浦知县陈爊为中书舍人。予王铎弟镛、子无党世锦衣指挥使。以兵部侍郎解学龙疏荐，内批升原任户部主事叶廷秀为都察院堂上官，监生涂仲吉、生员诸永明为翰林院待诏。应俊者，本革工，值弘光出亡，应俊负之履雪中数十里，脱于难，与镛、爊、无党各翼卫有功者也。廷秀、仲吉、永明者，皆先帝时申救道周下狱杖戍者也。

　　补陈子龙兵科给事中。子龙疏请广忠益，谓『当黄道周触忌权佞，构陷至深，先帝震怒，祸将不测。群工百官，相戒结舌。独涂仲言以孤童担囊，走万里外，上书北阙，予杖下狱。狱吏希迎，拷掠荼酷，至死不屈，以明道周之冤。此虽王调贳械以讼李固、杜仲杀身以救李云，亦不过是。幸先帝圣明，得以俱免。宪臣刘宗周，昔以廷诤去国，孝廉祝渊毅然请留。先帝已轻议罚；迨后奸臣挑激，复征槛车。虽与仲吉得祸轻重有殊，然为国惜贤，舍生取义，其揆一也。当仲吉赴戍之时、祝渊被逮之日，臣皆得与接对。仲吉凝静深远，绝不以立名自喜；祝渊谦抑温恭，惟以出位引咎。间有投赠，锱铢不纳。若置之台谏之班，必有以上补衮职，下剔奸邪』。又疏请慎名器，谓『陛下间关南返，从官几何？卫士奄尹，寥寥无几。今天位既登，来者何众，不遏其流，何所底止？必将人夸翼赞之功、家切从龙之念；伤体害政，非国之福。夫劝功诱善，惟在爵赏；一为轻滥，后将无极。丰沛故人、文墨小吏，自昔为嫌；朱紫盈门、貂蝉满座，尤乖国典。立政之始，惟愿陛下慎持之。嗣后果系服劳有功，但当赏之金帛，不应授以爵位，以贻曹风不称之讥，犯大易负乘之戒』。又疏请『用贤勿二，爵人以公。一在宪臣之宜召也。宪臣老成清直，海内尽知。今入国门，寄居萧寺，不得一望天颜。在陛下以方谕大臣和衷共济，恐宪臣戆直，奏对之际，复生异同。然臣以陛下疑畏君子之机，从此而生，恐君子有携手同归之志，黄道周之流皆踯躅而不前矣。陛下谁与共济天下哉？一为计臣之特用也。计臣清端敏练，百僚所服。但古制爵人于朝，与众共之。墨敕斜封，覆辙可鉴。万一异日有奸邪乘间，左右先容，铨司不及议、宰辅不及知，而竟以内降出之。臣等不争，则幸门日开；臣等争之，则已有前例。立国之始，臣愿陛下慎持之也』。疏入，俱不听。

　　大学士姜曰广疏言：『祖宗会推之典，立法万世无弊。斜封墨敕，覆辙具在。臣观先帝之善政虽多，而以坚持逆案为盛美；先帝之害政亦间出，而以频出中旨为乱阶。用阁臣内传矣，用部臣、勋臣内传矣，选大将、言官亦内传矣。他无足数，论其尤者。所得阁臣，则逢君殃民、奸险刻毒之周延儒、温体仁、杨嗣昌，偷生从贼之魏藻德等也；其所得部臣，则阴邪贪猾之陈新甲等也；其所得勋臣，则力阻南迁、尽撤守御、稚狂之李国桢也；其所得大将，则纨裤支离之王朴、倪宠辈也；其所得言官，则贪婪无赖之史■〈范上土下〉、陈启新也。凡此皆力排众议、简自中旨者也。乃其后效，亦可睹矣。且陛下亦知内传之故乎？总由鄙夫热心仕进，一见摈于公论，遂乞哀于内廷，线索关通，中自有窍，门户摧折，巧为之词。内廷但见其可怜之状、听其一面之词，遂不能无耸动。闻以其事密闻于上，又得上之意旨转而授之。于是乎平台召对，词组投机，立谈取官，有若登场之戏。臣昔痛心此弊，亦于讲艺敷陈，但以未及畅语，至今犹存隐恨。先帝既误，陛下岂堪再误哉？天威在上，密勿深严，臣安得事事而争之？但愿陛下深宫有暇，温习经书，间取大学衍义、资治通鉴视之。如周宣、汉光之何以竟恢远烈？晋元、宋高之何以终狃偏安？武侯之出师征蛮，何惓惓以亲君子、必远小人为说？李钢之受命御金，亦何以切切信君子、勿问小人为言？反复思维，必能发明圣性，点破邪谋。陛下与其用臣之身，不若行臣之言。不行其言而但用其身，是犹兽畜之以供人刀俎也』！

　　御史祁彪佳疏论时政，谓：『洪武初，官民有犯，或收系锦衣卫。高皇帝因见非法凌虐，二十年遂焚其刑具，移送刑部审理。是祖制原无诏狱也。后乃以锻炼为功、以罗织为事，虽曰朝廷之爪牙，实为权奸之鹰狗。口词从迫勒而来，罪案听指授而定。即举朝尽知其枉，而法司谁雪其冤？惨酷等于来周，平反从无徐杜。此诏狱之弊也。洪武十五年，改銮仪司为锦衣卫，端掌直驾、侍卫等事，未尝有缉事也。迨后东厂设立，始有告密之端。用银而打事件，得贿而鬻刑章。飞诬多及善良，赤棍立成巨万。招承皆出于吊拷，怨愤充塞于京畿。欲绝苞苴，而苞苴托之愈盛。欲究奸宄，而奸宄未能稍清。此缉事之弊也。若夫刑不加于大夫，原祖宗忠厚立国之本。及于逆珰用事，始有去衣受杖者。刑章不归司政，扑责多及直臣；本无可杀之罪，乃致必杀之刑。况乎朝廷徒受拒谏之名，天下反归忠义之誉。盖当血溅玉阶、肉飞金陛，班行削色，气短神摇；即恤录随颁，已魂惊骨削矣。是岂明盛之休风？大失君臣之分谊。此廷杖之弊也。伏乞陛下严行禁革』。

　　马士英、阮大铖授意建安王府镇国中尉候考吏部朱统■〈金类〉疏诬姜曰广秽迹，显有逆谋，词连史可法、张慎言、吕大器等。礼科袁彭年据祖制争之云：『中尉有奏，请先令长史司具启亲王参详可否，然后给批赍奏。若候考吏部，则与外吏等，应从通政司封进。今何径何窦，直达御前？微刺显攻，捕风捉影，陛下宜加禁戢。臣，礼垣也，事涉宗藩，皆得执奏』。吏科熊汝霖言：『统■〈金类〉含血喷人，不顾拔舌；如此不驳，朝廷设立言官何用』？通政使刘士祯亦言：『曰广劲骨戆性，守正不阿。居乡立朝，皆有公论。统■〈金类〉何人，扬波喷血，掩耳盗铃，飞章越奏，不由职司。此真奸险之尤，岂可容于圣世』！皆不听。

　　先是，李沾攻吕大器怀二心，刘泽清亦请诛大器，指其诬杀总兵柴时华、起用王重掌选及比雷演祚。大器讦奏马士英鬻官卖爵、败法乱纪诸罪。且言吴甡、郑三俊岂无一事之失？而清直刚介，舆望攸归。马士英、阮大铖等亦有一技之能，而贪鄙险邪，群情共恨。大器予告去，寻削职，刑部提问。曰广票拟降调封疆失事太监孙呈琇，内批予原官。又票拟御史祁彪佳论诏狱、廷杖、缉事三大弊，许禁革，发改票。同官王铎言：『吾辈志在报国，若苟且因循，害民误国，腕可断、此旨不可拟也』！曰广揭称：『臣所守者，朝廷之法度、一官之职掌，臣死不敢奉诏』！不听。铎又疏言：『国家新造，人心易涣，当以安静为主，厂卫应行禁止』。不听。弘图票拟正宸等争中旨传升有誉事，发改票，再拟再发改。又揭争统■〈金类〉纠曰广事应究治，亦再三发改票。及陈设厂卫、争用大铖、请召可法入直数事，弘光召入，厉声责弘图把持。弘图言『臣死不敢奉诏』！不听，复具疏辨。寻予告去。

　　例转科道陆朗为佥事、黄耳鼎为副使，内批留用。徐石麒言：『朗、耳鼎交通内臣，幸留非法』！朗、耳鼎疏攻姜曰广、徐石麒、刘宗周结党欺君，把持朝政，无人臣礼。曰广、石麒、宗周各予告去。御史游有伦奏：『今日国事淆乱，不知礼义廉耻为何物。明知君子进退不苟，故以含沙之口激之速去；甚至常人所不忍道者，渎于君父之前。科道微有纠劾，则指为比党，相戒结舌。真所谓前有谗而不见、后有贼而不知也』！户科吴适疏言：『曰广、宗周，历事五朝，贞心亮节，久而弥劭，应亟赐留』。亦不听。吏科熊汝霖奏：『朝端之上，玄黄交战，即一、二人之用舍，而始以勋臣，继以方镇。固圉恢境之术，全然不讲，惟舌铎笔鹗是务。以匿帖而逐旧臣矣，俄又以疏藩而参宰辅矣，继又喧传复厂卫而人心皇皇矣。辅臣曰广，忠诚正直，海内共钦，乃么么小臣，为谁驱除，听谁主使。且闻上章不由通政，结纳当在何途？内外交通，神丛互借，飞章告密，墨敕斜封，端自此始。事不严行诘究，用杜将来，必至厂卫之害，横者借以树威、黠者因以牟利，人人可为叛逆，事事可作营求。缙绅惨祸，所不必言；小民鸡犬，亦无宁日。先帝十七年忧勤，曾无失德，而一旦受此奇惨，止有厂卫一节，未免府怨臣民。今日缔造之初，如育婴孩，调护为难，岂可便行摧折？陛下试思先朝之何以失，即知今日之何以得？始先帝笃念宗藩，而闻寇先逃，谁死社稷？保举换授，尽是殃民，则今何以使跃冶不萌而维城有赖？先帝隆重武臣，而死绥敌忾，十无一二；叛降跋扈，肩背相踵。则今何以使赏罪必当而惠威易行？先帝委任勋臣，而官舍选练，一任饱扬，京营锐卒，徒为寇藉。则今何以使公书有用、客气是屏？先帝简任内臣，而小忠小信，原无足用，开门延敌，且噪传闻。则今何以使柄无旁操而恩有余地？先帝不次擢用文臣，而边才督抚，谁为捍御？超迁宰执，罗拜贼廷。则今何以使用者必贤而贤者必用』？疏入，内批重处。

　　升祁彪佳为佥都御史，巡抚苏松。户科倪嘉庆追论兵部尚书张凤翼、杨嗣昌、陈新甲调度乖方。又论户部尚书李待问加饷殃民，致贻寇患。命削待问官，以为聚敛者戒。又用御史郑友元言，削故大学士周延儒、薛国观、温体仁、总督熊文灿官衔荫典。国观寻以兵科戴英讼冤，下部议。复予湖广巡抚刘熙祚谥「忠毅」、宣大总督卢象升谥「忠烈」。复御史毛羽健原官。赠吏部侍郎叶盛为吏部尚书。史称盛博学宏才，文武并济，宪宗朝名臣也。

　　户科钱增疏请修水利，言：『苏、松、常、镇、杭、嘉、湖七郡之水，以太湖为腹，以大海为尾闾，以三江入海为血脉。盖自吴淞淹塞，东江微细，独存娄江一派。而娄工之委七十里，曰刘家河，乃娄江入海之道。东南诸水，全恃此以归墟，不至横泛滥者，则带水灵长之利也。胜国时，刘河深厝，运艘市舶，走集于此。近日涨沙淤塞，于是东流之水，逆而向西，涓涓不入，灌溉无资。兼之岁岁苦魃，平畴龟坼，人牛立槁。虽复桔槔如林，何从乞灵海若，而救此涸辙之民乎？然此犹就旱叹言耳，万一大浸嵇天，七郡洪流倾河倒峡，震泽不能受，散漫横溃，势必以七郡之田庐为壑，而城郭人民益不可问。东南数百万财赋，尽委逝波。其如国计何哉』！苏松巡按周元泰亦言刘家河念宜开浚。工部主事叶国华疏请浚吴淞。俱下该抚察议。

　　先是，马士英疏请诛逆，言：『从逆诸臣，强半素是正人君子之流』。礼科袁彭年驳之，言：『从逆姓名，传播不一。在枢辅义愤填胸，或不觉言之偶激。然恐佥人乘间，阳为正人口实，阴为逆党解嘲。甚且借今日讨逆之微词，为异日翻逆之转语。不至淆国是而倾善类不已。则其害有不可胜言者！夫从来善类所归，闲杂匪德，往往有之。东京盛名，岂无逃死之张俭？元佑锢籍，亦有巧免之元章。三士作朋，官业分席；七贤寄□，山王可□。岂因邺宫一姓之恶，遂毁铜台全部之音？惟是温公一信蔡京，而绍述之祸旋起；唐室一进逢吉，而兴复之业不终。孔子曰，君子而不仁者有矣夫，未有小人而仁者也。历观往事，斯言诚千古定案也，今日何独疑之』。

　　八月，命锦衣都督冯可宗遣役缉事。礼科袁彭年疏言：『高皇帝时不闻厂〔卫〕，相传文皇帝十八年始立东厂，命内宫主之；此不见正史，惟大学士万安行之，亦不闻特以缉事着。嗣后一盛于成化。然西厂汪直踰年辄罢，东厂尚铭有罪辄斥，当时不得称纯治矣。再盛于正德。丘聚、谷大用等相继用事，皆倚逆珰煽虐，酿十六年之祸，天下骚然。三盛于天启。逆魏之祸，几危社稷，近事之明鉴也。自此而外，列圣无闻。夫即厂卫之兴废，而世运之治乱因之。顷先帝朝亦尝任废卫访缉矣，乃当世决无不营而得之官，中外自有不胫而走之贿，故逃网之方即从密网之地而布，作奸之事又资发奸之人以行。始犹帕仪交际，为人情所有之常，后乃脏贿万千，成极重莫返之势。岂非以奥援之途，愈秘而专；传送之关，愈曲而费乎？究竟刁风所煽，官长不能行法于胥吏，徒隶可以迫胁其尊上，不可不革』。疏入，谪浙江按察司照磨。

　　时太妃来自河南，弘光谕户、工部限三日内搜括万金，以给赏赐。太监诸朝进请给工料钱粮约数十万。工部尚书何应瑞、侍郎高倬苦点金无术，恳祈崇俭。工科李清亦疏请节省。不听。又诏选内员、选宫女，闾巷骚然。科道利瓦伊樾、陈子龙、朱国昌各疏谏，亦不听。加翼戴恩，史可法少保，马士英太子太师，高弘图、姜曰广、王铎太子太保，徐弘基、刘孔昭、朱国弼、柳祚昌、太监韩赞周、卢九德各升赏世荫。又加南临恩，可法少傅，士英少保，弘图、曰广、铎太子太傅。特升李沾都察院左都御史。晋国弼保国公、张文光太常少卿，以定策功多也。换授朱统■〈金类〉为行人，以自陈逐曰广故。赦从逆来归兵科时敏开屯大瞿山；中允卫胤文兼兵科给事中，监兴平伯军。以原未从逆南来蓟辽总督王永吉经略山东、河北，兵部尚书张缙彦代丁启睿总督河南劝农。永吉扬历中外，晓畅兵机，山左感其德义，即东平亦听其约束。而缙彦夙饶经济，在河南遍历深山穷谷，宣布朝廷德意，延问流民，给田开垦，倡义兴师，奋不顾家；母祖妻妾，流离致死。拮据无成，君子惜之。以浮海来归顺天巡抚杨鹗为兵部侍郎兼佥都御史，总督川湖云贵广西。罢浙江巡抚黄鸣俊、降浙江巡按任天成，以许都余党复叛，处分未定故也。并议前任巡按左光先罪，令在朝浙臣具奏情形。光先在浙，风裁清卓，以光斗弟故，与阮大铖有世雠。又首劾士英、大铖，故借事陷之，朝右无敢为直言者。苏松巡抚祁彪佳独言『许都之变，突发于东阳，义乌、浦江皆无坚城，光先事竣出境，闻变遄还抚军县阙，一切调兵措饷，皆其宵旦拮据。变起不一月，元凶授首，两浙危而复安。乃今奉旨推求。夫弄兵揭竿，至于破城据邑，其罪岂不当死？当日兵威所迫，贼已穷蹙，而后乞命，与阵擒无异，非诱降也。设诛锄不力，养虎贻患，后来国难方张，又不知作何举动矣。岂可反以激变罪之乎』？于是大铖并切齿彪佳。

　　升解学龙刑部尚书；改兵部主事凌駉为御史，巡按山东，便宜联络河南等处。起丁魁楚巡抚承襄，升王濴巡抚登莱、越其杰巡抚河南，各佥都御史。其杰乡科罢闲，以士英妹夫故起之。启睿既观望改推，杰、燮、永吉赴任无地，皆不行。以保国例，晋东平伯刘泽清侯爵，又晋诚意伯刘孔昭侯爵，孔昭不受。又封福建总兵官郑芝龙南安伯，赐蟒衣。国弼荐用钦案杨维垣为通政使。起蔡奕琛吏部右侍郎。内批补张捷吏部左侍郎，寻进尚书；补张孙振为御史，掌河南道印。孙振论劾苏松巡抚祁彪佳贪奸，且定策有异议，词连吴甡、郑三俊、刘宗周等。彪佳罢去。以易应昌为都察院副都御史，郭维经为佥都御史。起葛寅亮太常寺卿，成勇福建道御史，文安之詹事府詹事，刘同升翰林院侍讲，赵士春翰林院编修。寅亮、安之，清望素着；勇以谏言获罪，直声振天下；同升、士春，忠孝世传；皆以劾杨嗣昌夺情，与黄道周昌言去国者也。升贺世寿户部督仓尚书，起王志道户部侍郎，申绍芳督饷侍郎。志道佐宪，以监视内官越俎参官，廷争革职；绍芳居官清慎，因温体仁欲倾文震孟、许誉卿，文致遣戍，至是雪之。以礼部尚书顾锡畴祀海行，命侍郎管绍宁署部事。加大学士王应熊太子太保、兵部尚书，总督川湖云贵，赐蟒剑，开藩遵义。升张凤翔兵部尚书兼副都御史，巡抚苏松；卢若腾佥都御史，巡抚凤阳。若腾以海道着绩擢，不赴；凤翔因杀贼官，荐至京者也。

　　九月，予北京殉难诸臣谥：大学士范景文谥「文贞」，户部尚书倪元璐谥「文正」，左都御史李邦华谥「忠文」，副都御史施邦曜谥「忠介」，戎政侍郎王家彦谥「忠端」刑部侍郎孟兆祥谥「忠贞」，大理寺卿凌义渠谥「忠清」，太常寺卿吴麟征谥「忠节」，庶子周凤翔谥「文节」，谕德马世奇谥「文忠」，中允刘理顺谥「文正」，简讨汪伟谥「文烈」，太仆寺寺丞申佳胤谥「节愍」，给事中吴甘来谥「忠节」，御史陈良谟谥「恭愍，陈纯德谥「恭节」，王章谥「忠烈」，吏部员外许直谥「忠节」，兵部主事成德谥「忠毅」，金铉谥「忠节」，观政进士孟章明谥「节愍」；立祠赐名旌忠。赐理顺妻万氏、妾李氏、德母张氏淑人，铉母章氏、妾王氏、伟妻耿氏恭人，世奇妾朱氏、李氏、良谟妾时氏孺人；建坊旌表。又予勋戚惠安伯张庆臻谥「忠武」，襄城伯李国桢谥「贞武」，新乐侯刘文炳谥「忠壮」，左都督刘文耀谥「忠果」，驸马都尉巩永固谥「贞愍」，太监王承恩、王之心谥「忠愍」，李凤翔谥「恭壮」（凤翔以降贼被杀者），大同巡抚卫景瑗谥「忠毅」，宣府巡抚朱之冯谥「忠壮」，总兵官吴襄谥「忠壮」。特赠辽国公周遇吉谥「忠武」，工部主事王锺彦、经历施溥、中书舍人宋天显，各予祭葬。赠刑部郎中李逢申太仆寺少卿，诸生许琰翰林院五经博士，布衣汤文琼中书舍人。又先后补予开国诸臣谥：郢国公冯国用谥「武翼」，济国公丁德兴谥「武襄」，德庆侯廖永忠谥「武勇」，定远侯王弼谥谥「武威」，长兴侯耿炳文谥「忠愍」，颍国公傅友德谥「武靖」，宋国公冯胜谥「武壮」，永义侯桑世杰谥「忠烈」，河门王俞廷玉谥「武烈」，东胜侯汪兴祖谥「武愍」，□□侯茅成谥「武烈」，济阳侯丁普郎谥「武节」，高阳郡侯韩成谥「忠壮」，东邱郡侯花云谥「忠毅」，丹县男孙炎谥「忠愍」，当涂县子王恺谥「壮愍」，高阳郡侯许瑗谥「忠节」，溍云伯胡深谥「襄节」，御史中丞章溢谥「庄敏」，晋府长史桂彦良谥「敬裕」，詹事唐铎谥「敬安」，祭酒刘崧谥「恭介」，东莞伯何真谥「恭清」，平遥训导叶居升谥「忠愍」，姑熟郡公陶安、学士詹同，俱谥「文献」。又补予正德朝死谏诸臣谥：御史蒋钦谥「忠烈」，兵部员外陆震谥「忠定」，工部主事何遵谥「忠节」，刑部主事刘较谥「孝毅」，大理评事林公黼谥「忠恪」，行人孟阳谥「忠介」，李绍贤谥「忠端」，俞廷瓒谥「忠愍」，李翰臣谥「忠毅」，詹轼谥「忠洁」，刘平甫谥「忠质」，给事中周玺谥「忠悫」，指挥张英谥「忠壮」。又补予天启朝死珰难诸臣谥：副都御史左光斗、给事中周朝瑞、御史周宗建、袁化中、李应升，俱谥「忠毅」，黄尊素谥「忠端」，工部主事万燝谥「忠贞」，副使顾大章谥「忠愍」，苏松巡抚周起元谥「忠惠」。又补予建文朝死难诸臣谥：文学博士方孝孺谥「文正」，兵部尚书齐泰、太常寺卿黄子澄、刑部侍郎张昺、太常寺少卿卢原质、给事中叶福，俱谥「节愍」，礼部尚书陈迪、御史大夫景清、大理少卿胡闰，俱谥「忠烈」，兵部尚书铁铉谥「忠襄」，修撰王叔英谥「文忠」，礼部侍郎黄观谥「文贞」，户部侍郎卓敬、御史大夫练子宁，俱谥「忠贞」，衡府纪善周是修、按察使王良，俱谥「贞毅」，编修王艮、太常少卿廖升，俱谥「文节」，刑部尚书暴昭、左赞善连楹，俱谥「刚烈」，都御史茅大方、御史高翔、教授陈思贤、燕府伴读俞逢辰，俱谥「忠愍」，给事中黄钺谥「忠献」，御史曾凤韶、参军断事高巍，俱谥「忠毅」，左拾遗戴德彝、御史魏冕，俱谥「毅直」，知府姚善、知县颜伯玮，俱谥「忠惠」，大理寺丞邹瑾、兵部侍郎谭翌，俱谥「忠愍」，都御史陈性善谥「忠节」，燕府长史葛诚谥「果愍」，刑部侍郎胡子昭谥「介愍」，谷府长史刘璟谥「刚节」，御史林英谥「毅节」，魏国公徐辉祖谥「忠贞」，越隽侯俞通渊、都指挥瞿能，俱谥「襄烈」，卫卒储福谥「贞义」，都指挥谢贵、庄得，俱谥「勇愍」，马宣谥「贞壮」，朱鉴谥「壮烈」；皆允给事中李清请也。又先后补予右都御史沈子木谥「恭靖」，工部尚书沈儆炌谥「襄敏」，副都御史张玮谥「清惠」，礼部尚书董其昌谥「文敏」，大学士何如宠谥「文端」，孙承宗谥「文忠」，太常少卿鹿善继谥「忠节」。

　　礼科沈胤培疏请立中宫、举经筵、定朝仪，谓：『今永巷无脱簪之儆，崆峒鲜问道之谟。嚬笑或假借于从龙，而帘远堂高之义不着；是非或混淆于市虎，而阴阳消长之关可虞。陛下诚思此身为祖宗付托之身，先帝之大仇一日未复，即九庙之神灵一日怨恫。而正朝廷以正百官、正万民，先自宫闱始，则选立中宫为第一义。经筵业奉明旨，尤祈汲汲举行，或召词臣询经史、或召部臣考政治，而时令台谏之臣陈得失。宫中万几之暇，披览资治通鉴及本朝宝训等书，以知前代兴亡之迹、祖宗致治之由。至于朝议多阙，大典未光，如朝门不应奏乐而奏乐，各衙门应奏事而不奏事；凡若此类，并宜申饬』。户科吴适疏请忧勤节爱，言『国耻未雪，陵寝成墟。豫东之收复无期，楚蜀之摧残弥甚。旧都草创，一事未举；万孔千疮，忧危丛集。又况畿南各省，是处旱灾。兼之臣邻消长多虞，将帅玄黄构衅。伏惟陛下始终兢惕，兼仿祖制早午晚三朝，勤御经筵，面谘时政，亲近儒臣。朝期无更传免，而又躬崇俭约。尚茅茨而省工作，严爵赏而重名器，锱铢必恤，俾佐军兴。诸凡无艺之征，一概报罢，被灾之地，确核酌缓，墨吏必惩，蠹胥必殛。根本之计，孰大乎此』！

</div>
    <div class="pagination">
<a href="明季遗闻.html">上一页</a><a href="明季遗闻.html">1</a><span class="current-page">2</span><a href="明季遗闻_page3.html">3</a><a href="明季遗闻_page4.html">4</a><a href="明季遗闻_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
