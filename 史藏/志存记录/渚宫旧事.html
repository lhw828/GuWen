<!DOCTYPE html>
<html>
<head>
    <meta charset="UTF-8">
    <title>渚宫旧事 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渚宫旧事 - 第 1 页/共 3 页</h1>
    <div class="content">　　钦定四库全书

　　史部五

　　渚宫旧事

　　杂史类

　　提要

　　臣等谨按渚宫旧事一卷补遗五卷一名渚宫故事唐余知古撰结衔称将仕郎守太子校书里贯则未详也其书上起鬻熊下迄唐代所载皆荆楚之事故题曰渚宫渚宫名见左氏传孔颕达疏以为当郢都之南盖楚成王所建药史太平寰宇记则以为建自襄王未详何据也书本十卷唐艺文志着于録此本惟存五卷止于晋代考晁公武郡斋读书志载渚宫故事十卷则南宋之初尚为完本至陈振孙书録解题所言已与今本同则宋齐以下五卷当佚于南宋之末明陶宗仪说郛节钞此书十余条晋以后乃居其七疑从类书引出非尚见原本也唐书艺文志载此书注曰文宗时人又载汉上题襟集十卷注曰段成式温庭筠余知古则与段温二人同时倡和此书皆记楚事其为游汉上时所作更无疑义陈氏以为后周人已属讹误通考引读书志之文并脱去余字竟题为唐知古撰则谬弥甚矣今仍其旧为五卷其散见于他书者别辑为补遗一卷附録于后焉

　　乾隆四十五年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　渚宫旧事卷一

　　（唐）余知古 撰

　　○周代上

　　鬻熊为周文王师成王即位封其孙熊绎于楚以子男之田居丹阳【今枝江是】后六世熊渠立封长子康为句亶王治江陵康死国絶熊渠之后数世至文王熊赀始大遂都郢今江陵北郢城纪城是也后九世昭王避敌迁鄀恵王因乱迁郾【今宜城是】既立复归而旧史缺见按恵王之末墨翟重茧趋郢【许慎注郢字云郢楚郡今江陵北三十里有郢城是也】班子折谋宣王之时王宫遇盗郢宰见黜怀王入秦齐人使郢中立王因与王市是皆昭恵后叶莫不于焉根本则知郾鄀之迁权道也非久都明矣襄王之末郢为白起所拔北迁陈城其地遂邑于秦自文王是宅至襄王大去凢十九王而太史迁云郢居八代失之逺矣
　　文王至顷襄王四百年间楚产之尤著者贤相则彭仲爽鬬子文孙叔敖子西叶公子高呉起昭奚恤将帅则屈瑕观丁父成得臣屈建骐瘠夫子重昭阳昭常景阳奉法则鬻拳廷理箴尹克黄石奢将军子囊【别有一子囊见吕氏】正諌则葆申蘓从成公贾伍奢白公子张申无宇尹文乐师扈子管蘓荘辛忠烈则申公子倍棼冐榖蘓【即申包胥见战国策】奋扬王孙由于莫敖大心易甲庄善申鸣屈庐黙识则令尹子上鬬伯比薳贾申叔豫司马戍梁公弘屈宜臼太宰子朱成公朝待士则公子行屈春黄歇奉使则屈完鬬章豚尹士池王孙圉进贤则沈尹筮虞丘子儒学则观射父右尹然丹左史倚相子期传【春秋左氏传者】铎椒沈尹华文章则屈平宋玉唐勒景差筹策则伍参观从申射士【出王弟于秦者见韩子】慎子范蠉杜赫昭过江乙陈轸应对则申叔时士庆薳启疆伍举蓝尹亹莫敖子华髙让则屠羊说蒙榖王子启景舍卢金鲁阳文君隐逸则缯封人老莱长庐接舆蜎渊北郭先生詹何江上丈人鹖冠渔父武勇则屈荡潘崇谈黄襄微公孙丙乐伯许伯摄叔叔山冉司马子期市南宜僚荘蹻石乞宋遣伎术则养由基麋侯翼侯魏侯【三侯善射教吴王见吴越春秋】范巫矞似优孟风胡子班输锺仪唐昩郑詹尹其余不可胜纪其行事则概见于左氏云
　　楚文王得茹黄之狗苑路之矰田于云梦三月不还得丹望之姬滛期年不聴朝葆申曰先王卜以臣为保吉今者王罪当笞王曰不榖免于襁褓齿于诸侯愿请变更葆申曰臣承先王之令臣宁抵罪于王无足当于先王王曰敬诺引席伏葆申束细箭五十跪加于背如此者再谓王起矣王曰有笞之名一也遂致之【遂痛致也】葆申曰臣闻君子耻之不变痛之何益葆申趋出自流诸荆请死王曰不榖之罪促召而谢之杀茹黄之狗折苑路之矰放丹望之姬务治国政并国二十有九焉
　　文王有疾告大夫曰管饶【新序作常侍管蘓又恭王有疾说苑作管饶是文王事】犯我以义违我以礼与处不安不见不思然吾有得焉必以吾时爵之申侯伯吾所欲者劝我为之吾所乐者先我行之与处则安不见则思然吾有丧焉必以吾时遣之大夫许诺乃爵管饶以大夫赠申侯伯而行之申侯伯将之郑王曰必戒之矣而为人也不仁而欲得人之政无以之鲁卫宋郑不聴遂之郑三年得郑国之政五月而郑人杀之子文闻之曰知臣莫若君弗可改也已
　　徐偃王好行仁义诸侯之朝之者三十二国王孙厉谓穆王曰不伐徐必反朝徐穆王曰徐有道之国不可伐也厉曰强之伐弱如石之投卵虎之食豚且为文不能逹其徳为武不能任其力乱莫大焉王曰善乃举兵伐徐灭之
　　成王时鬬子文为令尹其族有干法者廷理拘之闻其令尹之族遂释之子文责廷理曰凢立廷理者所以司犯王令察触国法夫直士持法柔而不挠刚而不折吾在上位以率士民或怨而吾不能免之于法今吾族为犯甚明而使廷理因縁吾心而释之是吾不忠明着于国也执国之柄而以私闻与其生以无义不若夭死遂致族人于廷理曰不是刑吾将死廷理惧而刑之成王闻之不及履而至子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公吾党何忧乎相与歌曰子文之族犯国法程廷理释之子文不聴恤顾怨萌方正公平也子文为令尹四十年缯布之衣以朝鹿裘以处无一日之积王闻朝不及夕于是每朝设脯一束糗一筐以羞子文自是令尹秩之王每出子文之禄必逃王止而后复入人谓之曰人生求富子逃之何也曰夫从政者以庇民民多旷者而我取富是勤民以自封也死无日矣我逃死非逃富也
　　郑子瞀者成王夫人郑姬之媵者初王登台临后宫宫人皆仰视子瞀直行不顾王曰行者顾王曰顾吾以汝为夫人而封若父兄矣子瞀不顾于是王下堂问曰夫人重位也封邑尊爵也一顾可以得之而遂不顾何也对曰妾闻妇人以处正为仪今君在上而妾有所顾是失仪也一言不顾告以夫人之尊示以封爵之重而后顾焉是贪利也失仪贪利何以事君王曰善遂立为夫人其后王将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人蠭目而豺声忍人也不可立王不聴立之后又欲立子职而黜太子子瞀进曰夫摘奸扰猾乱之所生古人有言持敌不强必为所伤王必将易之不如亟先施太子王不聴子瞀退谓其保曰王将以职易太子吾惧祸乱之作谓王先施太子王不吾应疑我谮也夫信不见疑见疑而生不如死以信之我死王必悟太子不可释矣遂自杀
　　成王剖卞和之璞封和为陵阳侯和不就而去作追怨之歌曰悠悠沂水到荆山兮精气郁决谷岩岩兮中有神寳灼烁明兮宂山采玊难为上兮于何献之楚先王兮遇王暗昩信谗言兮紫之乱朱粉墨同兮俛仰嗟叹心摧伤兮天监孔明竟以彰兮沂水滂滂流于汶兮进寳得刑体离分兮断者不续岂不寃兮
　　成王生商臣范巫矞似相之曰子吉矣而王不吉鸱鸮食母而飞非其子之不吉其母为之灾也王怒杀范巫矞似范巫矞似谓成王与子玉子西皆将强死城濮之役王思之故使止子玉曰母死不及止子西子西缢而悬絶王使适至遂止之使为商公沿汉泝江将入郢王在渚宫下见之惧而辞曰臣免于死又有谗言谓臣将逃臣归死于司败王使为工尹至是又与子家谋弑穆王穆王闻之杀鬬宜申及子家
　　荘王即位三年不聴朝而好隐成公贾入诤王曰不榖禁诤者今子诤何故对曰臣非敢诤愿与王隐也王曰胡不设对曰有鸟止于南方之阜三年不动不鸣不飞是何也王射之曰三年不动将以定志意其不飞将以长羽翼不鸣将以览民则是鸟虽无飞飞将冲天虽无鸣鸣将骇人贾出不榖知之矣明日朝所进者五十人所却者五千人羣臣大悦
　　荘王立三年不聴朝乃令于国中曰寡人恶为人臣遽诤其君者有诤则死无赦蘓从曰处君髙爵食君厚禄爱其身而不诤非忠臣也乃入诤王立钟皷之间左伏杨姬右拥成姬左禂袵右朝服曰吾钟皷不暇何诤之聴蘓从曰臣闻好道者多资好乐者多迷好道者多粮好乐者多亡荆国亡无日矣王曰善左执蘓从之手右抽金刀刎钟皷之悬明日授蘓从之相
　　令尹虞丘子言于荘王曰臣闻奉行法可以得政能浅行薄无望上位不名仁智无求显荣才之所不着无当其处臣为令尹十年矣国不加治狱不息处士不升滛祸不讨乆践高位妨羣贤之路臣之罪当稽于理臣窃选国俊下里之士曰孙叔敖秃羸多能【荀卿子曰叔敖突秃长左左谓左脚长】其性无欲君举而授之政则国可使理而士民可使附王曰子辅寡人得以长于中国令行絶域遂覇诸侯非子如何对曰乆固禄位者贪也不进贤能者诬也不让以位者不亷也不能三者不忠也为人臣不忠君又何用之固辞王从之赐虞丘子采田三百号曰国老以孙叔敖为令尹虞丘子之族犯法叔敖执而杀之虞丘子喜入见王曰臣言孙叔敖果可持政矣奉国法而不党施刑戮而不骫可谓公矣王曰夫子之赐也
　　荘王败郑郑伯肉袒左执旄旌右执鸾刀以逆王亲手旌左右麾军退舍将军子重进曰南郢之与郑相去数千里诸大夫死者数人厮役扈飬死者数百人今君王胜而不有无乃失人臣之力乎王曰古者盂不穿皮不蠧则不出于四方是以君子重于礼而薄于利要其人不要其土告从不赦不祥吾以不祥灾及吾身遂与之平
　　沈尹筮孙叔敖相与交叔敖至郢三年声闻不知沈尹筮曰令主上至于王下至于覇我不如子偶世接俗说义均以适主心子不如我子可归耕乎尹筮至郢五年王悦之欲以为令尹辞曰期思之鄙人有孙叔敖者彼圣人也王必用之臣不若也虞丘子亦进之王乃以王舆迎叔敖为令尹
　　孙叔敖为令尹施教导民上下和合世俗盛美政缓禁止吏无奸邪秋冬则劝民山采春夏以水各得所便民皆乐其生王以币轻更以小为大百姓皆去其业郢市令言之令尹曰市乱民莫安其处次行不定令尹曰如此几何顷乎市令曰三日顷矣叔敖曰罢吾今命之复矣五日朝相言之王请遂今复如故王许之下令三日而市复
　　国人好庳车不便马王欲下令使高之叔敖曰令数下民不知所从不可王必高车臣请教闾里使高其棞乗车者皆君子不能数下车王许之居半岁民悉自高其车不教而民从其化孙叔敖为令尹一国吏民皆来贺有老父衣麤衣冠白冠后来吊叔敖曰王不知臣不肖使臣受吏民之垢人尽来贺子独来吊岂有说乎父曰然身已贵而骄人者民去之位已高而擅权者君恶之禄已厚而不知足者患处之叔敖再拜曰敬受命愿闻余教父曰位已高而意益下官已大而心益恭禄已厚而不敢取君谨守此三者足以治楚矣
　　孙叔敖为令尹妻不衣帛马不食粟常乗栈车牝马披羖羊之裘从者曰车新则安马肥则疾狐裘则温叔敖曰吾闻君子服美益恭小人服美益倨吾无徳以胜之遂终身不变【淮南子云荘王诛里使叔敖制冠澣衣自知当用也】
　　荘王问孙叔敖曰何谓国是叔敖曰国之有是众非之所恶臣恐王不能定也王曰不定独在君亦在臣乎叔敖曰国骄士曰士非我无道贵富士骄君曰国非士无道安强人君或至失国而不悔士或至饥寒而不进君臣不合则国是无从定矣夏桀殷纣不定国是乃以合己者为是不合己者为非故覆亡而不知王曰愿相国与士大夫共定国是寡人岂敢以褊国而骄士哉
　　优孟长八尺多辨尝以谈笑讽諌王有所爱马衣以文绣置之华屋之下席以露床啖以枣脯马病肥死使群臣丧之欲以棺椁大夫礼葬之左右争之以为不可王下令曰有敢以马諌者罪至死优孟闻之入殿门仰天大哭王惊问其故孟曰马者王所爱也以楚国堂堂之大何求不得而以大夫礼葬薄请以人君礼葬之王曰如何对曰臣请雕玉为棺文梓为椁楩枫豫章为题凑发甲卒为穿圹老弱负土齐赵陪位于前韩魏翼卫于后庙食太牢奉以万戸之邑诸侯闻之皆知大王贱人而贵马也王曰寡人之过一至于此乎为之奈何孟曰请以大王六畜礼葬之以垄灶为椁铜歴为棺虀以姜枣荐以木兰祭以粳稻衣以火光葬之于人腹膓王乃使以马属大官
　　优孟见宠于孙叔敖病且死嘱其子曰我死汝必贫困徃见优孟居数岁其子见孟孟曰若无逺有所之即为叔敖衣冠抵掌谈语岁余像叔敖王及左右不能别也王置酒孟前为寿王大惊以为敖复生欲以为相孟曰请归与妇计之三日而为相王许之三日复来曰妇言慎毋为楚相楚相不足为也如孙叔敖之为相尽忠为亷以治楚楚王得以覇今死其子无置锥之地贫困负薪以自饮食必如孙叔敖不如自杀于是王谢优孟立召叔敖子封寝丘四百戸以奉其祀后十世不絶
　　孙叔敖疾且死戒子曰王亟封我矣吾不受也以我死王必封汝汝必无受利地楚越之间有寝丘者其地不利其名甚恶楚人鬼而越人机可长有者唯此叔敖死【皇览叔敖冡在南郡故城中百十一里今江陵北是也】王果以美地封其子子不受请之寝丘累世不絶
　　詹何以善钓闻于国以独茧丝为纶芷匋为钩荆莜为竿剖粒为饵引盈车之鱼于百仞之渊汨流之中纶不絶钩不甲竿不挠王闻而异之召问其故何答曰先大夫之言浦且子之弋弱弓纎缴乘风振之连双鹄于青云之际用心専勤手均之也臣因其事放而学钓五年始尽其道当臣之临河持竿心无杂虑唯鱼之念投纶沈钩手无轻重物莫能乱鱼见臣之钩饵犹沈埃聚沫吞之不疑所以能以弱制强以轻致重也大王治国诚能若此则天下可运于一握将亦奚事哉
　　荘王问詹何曰治国奈何对曰何明于治身而不明于治国王曰寡人得奉宗庙社稷愿学所以守之对曰臣未尝闻身乱而国治者也故本在身不敢对以末王曰善哉
　　詹何坐堂上弟子侍有牛鸣于门外弟子曰是黒牛而白蹄何曰然是黒牛而白在其蹄使人视之果黒牛以布裹其蹄其精察如此
　　郢人有善相者所言无遗策荘王问焉对曰臣非能相人能观人之友布衣者其友皆孝悌纯谨畏令则家必日益身必日安所谓吉人事君者其友皆诚信好善则在官日益功业日修此所谓吉臣人主则朝臣多贤左右多忠主失皆敢交争则国家日尊天下日服此所谓吉主王善之于是乃招聘四方之士夙夜不懈遂覇天下
　　荘王猎于云梦射随兕中之【说苑云射科雉中之吕氏春秋作随兕】申公子倍刧王而夺之王曰不敬命属吏左右曰倍贤者此必有故愿王察之乃赦之不出三月子倍以病卒王兴师与晋战两堂大胜晋归而赏有功子倍弟请赏于吏曰臣之兄子倍尝读故记曰杀随兕者不出三月是以臣之兄伏其死吏言于王王使人发平府视之于故记果有乃厚赏之
　　北郭先生郢人王闻其贤使使赍金百斤徃聘之先生曰臣有箕箒之妇愿以计之即谓其妇曰楚以我为相则结驷列骑食前方丈可乎妇曰夫子食粥■屣无怵惕之忧何哉与物无治也今结驷列骑所安不过容膝食方丈之前所甘不过一肉以容膝之安一肉之味而狥楚国之忧其可乎遂不应聘与其妇去之
　　楚庭有神白猿射之则搏矢而嬉莫能中庄王命养田基始矫弓操矢未之射猿拥柱而号由基发之猿应矢而下则由基以其矢先之也王又使射蜻蛉曰吾欲生得之由基开弓拂其左翼
　　令尹子佩请庄王登强台王不徃曰吾闻台南望猎山下临方淮其乐使人遗老忘死吾徳薄不可当也
　　士庆以进言庄王用为令尹中庻子跪于王前而泣之曰臣尚衣冠御郎十三年矣前则为豪矢后则为藩蔽王赐士庆相印而不赐臣臣死无日矣王曰子所与寡人言者内不及国家外不及诸侯如此者可富不可贵乃出璧玉赐之曰忠信者士之徳行言语者士之道路道路不修治士无所行矣
　　庄王欲伐晋使豚尹观焉返曰不可伐也其忧在上其乐在下且有贤臣曰沈驹明年又使豚尹观焉返曰可初之贤人死矣謟谀在君之庐其君好乐而无礼民危处以怨上上下离心伐之必克王从之果然
　　庄王见天不见妖地不出孽则祷于山川曰天其忘予君子曰此能求过于天必不逆天矣安不忘危故能终成覇功焉
　　楚雨雪庄王披裘当户曰我犹寒彼百姓宾客甚矣乃使廵国中赈百姓宾客无粮者诸侯闻而畏之
　　庄王与晋战胜之虑诸侯畏已归筑五仞之台台成觞诸侯诸侯请约王曰我徳薄之人也诸侯请为觞王仰而曰将将之台窅窅其谋我言而不当诸侯伐之于是逺者来朝近者入贡

　　渚宫旧事卷一

　　●钦定四库全书

　　渚宫旧事卷二

　　（唐）余知古 撰

　　○周代中

　　楚庄王急召太子楚国之法羣臣诸公子入朝车不得至于茅门天雨庭中有潦太子遂驱车至茅门廷理曰车不至门法也太子曰王召急不得须无潦遂驱之斩其辀而僇其仆【说苑云少师庆逐太子之车韩子作廷理】太子入为王泣曰必诛之王曰法者所以敬宗庙尊社稷故能立立法从令尊敬社稷者社稷之臣焉可诛也夫弃法废令是臣乘君而下尚狡臣乘君则主失威下尚狡则上位危吾将何以遗子孙于是太子还走避舍露宿三日再拜请死罪王益廷理爵二级以旌之
　　庄王无子爱幸樊姬后宫不得进御姬言于王曰妾以卑微之身明不足以自照善不足以补过后宫出入十年矣寝専宠众妾不进继嗣不孶王有偏施之过妾有专爱之罪此非大王全国之福王善其言使六姬更侍有子六人樊姬言从志得援琴而歌曰忠信言兮从正不邪众妾进兮继嗣多王闻之欣然曰于戏吾国所以治者樊姬之力也【荆南志云庄王墓在江陵西三十里周回四百步前后陪葬数十塜皆自为行列也】
　　恭王之为太子将出之云梦遇工尹工尹趋避家人之门太子下车从之曰子大夫何为如是吾闻敬其父者不兼其子兼其子不祥莫大大夫何为若是工尹曰向吾望见子之面今而后记子之心
　　恭王多宠子而世子之位不定屈建曰楚必多乱一兎走于街万人追之一人得之万人不复走分未定则一兎走使万人扰分已定虽贪夫知止今楚多宠子嫡位无主乱自是生矣世子者国之基而百姓之望国既无基又使百姓失望是絶其本本絶则扰乱犹兎走也恭王闻立子招为世子其后犹有子围弃疾之乱
　　楚与呉将战楚师寡呉师众将军子囊曰我与呉战必败败王师辱王名亏壤土忠臣不忍为也不复于王而遁至郊使复于王曰臣请死王曰将军之遁以为利也诚利将军何死子囊曰遁者无罪则后为将者皆依不利之名而效臣遁则荆国终为天下挠遂伏剑而死王曰请成将军之义乃为桐棺三寸加斧质于其上
　　鄢陵之战恭王擒于晋潘崇养由基谈黄襄微举足蹵其体四大夫载而行遂反郢
　　恭王有疾告大夫曰不榖不徳少主社稷生十年而丧先君未习师保之训而膺受多福是以亡师于鄢废
　　先君之业覆楚国之师以辱社稷为大夫忧其弘多矣以大夫之灵获保首领殁于地唯是春秋所以从先君于祢庙者请为灵若厉大夫择焉莫对及五命而后许王薨令尹子囊议谥羣臣曰王有命矣子囊曰君谓恭若何毁之赫赫楚国而君临之抚征南海训及诸夏其宠大矣有是宠也而知其过可不谓恭乎大夫从之
　　康王弟午在秦秦不出也【说苑云子午韩子但云王弟也】申射士曰资臣百金臣能出之因载之晋见叔向而告之且曰请以百金委子叔向受金见晋平公曰可以城壶丘矣公曰何也曰秦不出楚王之弟是秦楚恶也必不敢禁我城壶丘彼如禁之我曰为出楚王之弟吾不城也彼如出之可以徳楚不出是卒恶必不敢禁城壶丘晋从之秦果出公子午王大悦以錬金百镒遗晋
　　灵王与伍举登章华台【台在江陵东百余里台形三角髙十丈余亦名三休台是也】曰美大哉对曰臣闻国君服宠以为美安民以为乐聴徳以为聪致逺以为明不闻其以为土木之崇高雕镂之美以金石匏竹之昌大嚣庶之乐也不闻其以观大视侈滛色为明以察清浊为聪也昔先君荘王为瓠居之台高不过望国氛广不容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先王是以除乱克敌而无恶于诸侯今君为此台国民罢焉财用尽焉年榖败焉百官烦焉举国留之数年乃成愿得诸侯始升诸侯距无有至者而后太宰启疆请鲁侯惧以蜀之役仅得以来使富都那竖赞焉使长鬛之士相焉臣不知其美也
　　灵王成章华之台与诸侯觞之偏悦鲁君既醉赐以大曲之弓不琢之璧既而悔之伍举说鲁君曰【左传作大屈之弓云薳启疆说鲁侯此所载见鲁连子与传异也】弓璧楚之上寳呉君求不得今属鲁呉与秦齐闻之是徙祸于鲁鲁君惧而反之
　　灵王作倾宫三年未息而为章华之台又自为石椁陂以象帝舜民始思乱矣翟人来朝灵王夸之与客登章华台三休乃至王曰翟王亦有台乎使者曰翟堂高三尺茅茨不剪采椽不斵犹谓为之者劳居之者佚又恶得有此王甚愧之
　　太宰子朱侍饮于令尹子圉子圉啜羮热援巵浆波之明日子朱辞官而归其仆怪问之朱曰令尹轻行而简礼其辱人不难明年伏即尹笞之三百
　　楚令尹死景公遇成公干曰令尹将何归干曰殆屈春乎景公怒曰国人以为归于我干曰子资少屈春资多子义获天下之至忧也而子以为友鸣鹤与刍狗其智甚少而子玩之鸱夷子皮日侍于屈春损颇为友二人者之智足以为令尹不敢専其智而委之屈春故曰政其归于屈春乎
　　灵王简贤务鬼信巫觋祀羣神躬执羽帗舞坛下呉师来攻国人告急王鼓舞自若曰寡人方乐神明当蒙福佑不敢救呉兵遂至获太子后妃已下
　　平王时令尹子常城郢【盛弘之云江陵东北七里有故郢城之周回九里是】左司马沈尹戍曰子常必亡郢茍不能卫城无益也若敖蚡冒至于武文土不过同慎其四境犹不城郢今土数圻而郢是城不亦难乎初荘王幼弱令尹子孔将伐羣舒使公燮与鬬克守二子作乱城郢及恭王时令尹子囊将死【庾仲雍云江陵城东北二里许有子囊墓】顾命子庚必城郢至是其孙子常复就其功
　　伍员之亡也王使捕之员贯弓执矢向使者使者不敢进自郑之许见许公而问所之公不应东南向而唾畏楚也员再拜曰知所之矣因之呉过于楚至江上欲渉见一丈人刺小船渡之已絶江问其名不告解其剑以与丈人曰千金之剑愿献之丈人不受曰楚国之法得伍员者爵执珪禄万担子胥吾尚不取何子之剑伍员至呉使人求之江上则不能得每食必祝曰江上之丈人天地至大人至众名不可得而闻身不可得而见也
　　司马子期欲以妾为内子访之左史倚相曰吾有妾而愿欲笄之可乎对曰昔大夫子囊违王之命谥子夕嗜芰子木有羊馈而无芰荐君子曰违而道榖阳竖爱子反之劳而献饮焉以毙于鄢芈尹申亥从灵王之欲以陨于干溪君子曰从而逆君子之行欲其道故进退周旋唯道之从吾子经营楚国吾不欲荐芰以干子子期乃止之也
　　越胜呉又请卒于楚将攻晋左史倚相谓平王曰越破吴豪士死鋭卒尽索卒以攻晋是示我不病也不如起师以分呉平王曰善因起师而从越越王怒将逆战大夫种曰吾士尽甲伤不如赂之乃割露阴五百里以和司马子期伐陈呉救之军间三十里雨十日夜晴左史倚相谓子期曰十日雨兵聚而甲辑呉人必至不如备之乃为阵阵未成而呉人至见荆戒备而反左史曰呉反复六十里其君子必休小人为食我行三十里击之必克从之遂破呉军
　　昭王欲游荆台司马子期进曰荆台之游左江右湖前望猎山下临方淮其乐使人遗老而忘死人君游者殆以亡国愿大王无游焉【荆台在章华之东去江陵一百二十里台周回百有余丈】王怒之令尹子西驾于殿下曰今荆台之观不可失也王喜抚子西之背曰与子共乐之矣子西歩马十里引辔而止曰臣有所谓王听之乎王曰子言子西曰臣闻为人臣而忠于君者爵禄不足赏为人臣而谀其君者刑罚不足诛夫子期者忠臣若臣者谀臣愿王赏忠而诛谀焉王曰令我听司马之诤是独能禁我耳若后世游之奈何子西曰禁后世易耳大王万歳之后起山陵于荆台之侧子孙必不忍游父祖之墓以为观乐也王曰善乃还
　　昭王使石渚为政【史记作石奢】廷有杀人者石渚追之则其父也还车立于廷曰以父行法不忍阿有罪废国法不敢乃伏斧锧请死于王王曰追而不及岂必伏罪子复事矣石渚辞曰不私其亲不可谓孝事君枉法不可谓忠令吏舍之上惠也不敢废法臣节也遂不去斧锧刎颈于王庭
　　狂接舆楚人也【皇甫谧髙士传云陆通字接舆也】躬耕以食其妻市米返昭王使使者赍金百镒造门曰大王使臣请先生治江南接舆笑而不应使者遂不得辞而去妻从市来曰先生少而为义岂将老而遗之门外车迹何其深也接舆曰今者王使使者赍金百镒欲使我治江南妻曰君命不从非忠从之是遗义不若去之乃夫负釡甑妻戴纴器变易姓字莫知其所之
　　呉入郢烧高府之粟破九龙之钟皷壊宗庙徙陈器呉以班处宫吴王子子山处令尹之宫夫概欲攻之惧而去之夫概入之呉王尽妻后宫至乎夫人伯嬴伯嬴持刀曰妾闻天子者天下之表公侯者一国之仪天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊椸架异巾栉所以絶之也若诸侯外滛者絶若卿大夫外滛者放士庻人外滛者宫割夫然者以为仁失可复以义义失可复以礼男女之失乱亡兴焉今君王弃仪表之行纵乱亡之欲犯放絶之禁何以行令训民哉且妾闻生而辱者不如死而荣若使君王弃其仪表则无以临国妾有滛端则无以生世一朝而两辱妾以死守之且凢所欲妾者为乐也近妾而死何乐之有如先自杀妾又何益于君王于是呉王惭遂退舍伯嬴与其保阿闭永巷不释兵三旬
　　呉攻楚子胥使人宣言于楚曰用子期将因击之用子常将因去之楚人闻之因用子常而退子期呉人击之败
　　阖闾攻郢三胜问子胥曰可以退乎对曰溺人者一饮而止则无溺也其沉者以其饮不休不如乘之以沉之昭王反郢乐师扈子侍坐引琴而歌曰王兮王兮聴谗邪狂杀左右寃伍奢二胤怀恨东奔呉创雠构祸破国都鞭尸戮骸丘墓屠頼申包胥人获苏王虽反国忧未徂王垂涕不复聴乐师扈子亦终身不操琴
　　昭王当房而立愀然有寒色是日出府之裘以赐寒者出仓之粟以赈饥者呉袭郢当房赐者请徃战死阖闾一日五徙当房之徳也
　　屠羊说从王出奔王反郢赏之说曰大王失国说失屠羊大王反国说反屠羊臣之爵禄已复矣又何赏之有王强之说曰大王失国非臣之过故不伏其诛大王反国非臣之功故不敢当其赏王曰见之说曰楚国之法商人必有不献重赏然后得见于君今臣智不能存国节不能死君勇不能待冦然而见之非国法也遂不受命入于溪中王谓司马子期曰有人于居处甚约论议甚高为我求之愿为兄弟请以三公之位子期舍车而徒求之五日夜而见之谓曰国危不救非仁也君使不从非忠也恶富贵于上安习俗于下意者过也说曰岂可贪爵禄吾君有妄施之名乎竟不受而去
　　越姒者越王勾践之女昭王聘为妃王燕游蔡姬在左越姒参右王亲乘驷驰逐遂登附社之台观士大夫逐者王欢乃顾谓二姬曰乐乎蔡姬对曰乐王曰吾愿与子生若此死又若此蔡姬曰敝邑之君固以其黎民之役事君王之马足犹以为未足故以婢子为苞苴玩好今乃比好妃嫔列于后宫固愿生俱乐死同时岂敢有贰哉王顾谓史书之蔡姬许从孤死矣王乃复谓越姒曰吾愿与子生又若此死又若此对曰昔吾先君荘王滛乐三年不聴政事终而能改卒覇天下妾以君王为能法吾先君将改斯乐而勤于政也今则不然而要婢子以死且君王以束帛乘马取婢于敝邑寡君之太庙也不约以死妾不敢闻命其后王病有云如赤鸟夹日而飞王问周太史史曰当王身乎然可移于令尹司马王曰除腹心之疾而寘诸股肱何益羣臣闻之请以身祷于神王弗聴蔡姬曰人实欲之何为不使越姒曰大哉君王之徳于是妾愿从矣昔日之游滛乐也是以不敢许及君王复于礼国人皆将为君王死而况妾乎请愿先驱狐狸于地下王曰昔之游乐吾戏耳若将必死是彰孤之不徳越姒曰妾死王之义不死王之好内也遂自杀及王薨【郭仲产荆州记昭王墓在江陵西北百余里沮水之西舆地志云昭王墓卤薄二百】羣臣曰其母信者其子必仁乃立越姒之子熊章是为惠王
　　芈尹文荆之驱逐彘鹿者司马子期猎载旗旗长拽地芈尹文拔剑齐诸角而断之二车抽弓于韔援矢于筩而未发也子期伏轼问曰吾有罪于夫子乎对曰臣闻之王者之旗拽于地国君之旗齐于轸大夫之旗齐于角今子出自荆国有名大夫而灭三等虽文断之不亦可乎子期悦载之王所王曰吾闻有断子之旗者其人安在吾将杀之对曰臣固将谒之彼鞭朴之使而敢断臣之旗勇也臣问之而服臣以法智也勇且智臣愿君王用之昭王曰善乃使为江南令大治
</div>
    <div class="pagination">
<span class="current-page">1</span><a href="渚宫旧事_page2.html">2</a><a href="渚宫旧事_page3.html">3</a><a href="渚宫旧事_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
