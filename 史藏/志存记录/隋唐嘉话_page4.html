<!DOCTYPE html>
<html>
<head>
    <meta charset="UTF-8">
    <title>隋唐嘉话 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隋唐嘉话 - 第 4 页/共 6 页</h1>
    <div class="content">　　皇甫文备，武后时酷吏也，与徐大理论狱，诬徐党逆人，奏成其罪。武后特出之。无何，文备为人所告，有功讯之在宽。或曰：「彼曩时将陷公于死，[一]今公反欲出之，何也？」徐曰：「汝所言者，私忿也；我所守者，公法也。安可以私害公？[二]」
　　亦见《唐语林》卷一德行门。今本《刘宾客嘉话录》亦载此条，唐兰考为误入。
　[一]「曩时」二字，据《刘宾客嘉话录》补。《唐语林》作「曩」。
　[二]「可」字据《刘宾客嘉话录》、《唐语林》补。
　　李昭德为内史，娄师德为纳言，相随入朝。娄体肥行缓，李屡顾待不即至，乃发怒曰：「叵耐杀人田舍汉！」娄闻之，反徐笑曰：「师德不是田舍汉，更阿谁是？」娄师德弟拜代州刺史，将行，谓之曰：「吾以不才，位居宰相。汝今又得州牧，叨据过分，人所嫉也，将何以全先人发肤？」弟长跪曰：「自今虽有唾某面者，某亦不敢言，但拭之而已。以此自勉，庶免兄忧。」师德曰：「此适所谓为我忧也。夫前人唾者，[一]发于怒也。汝今拭之，是恶其唾而拭之，是逆前人怒也。唾不拭将自干，何若笑而受之？[二]」武后之年，竟保其宠禄，率是道也。
　　《广记》一七六引作《异纂》。亦见《唐语林》卷三雅量门。《小史》本此条无「师德弟拜代州刺史」以下一节。
　[一]《广记》无「前」字，下同。
　[二]《广记》「若」作「如」，下有「弟」字，则此句当于「如」字断。
　　武后初称周，恐下心不安，乃令人自举供奉官，正员外多置里行，拾遗、补阙、御史等至有「车载斗量」之咏。[一]有御史台令史将入台，[二]值里行御史数人聚立门内，令史不下驴，[三]冲过其间。诸御史大怒，将杖之。令史云：「今日之过，实在此驴，乞先数之，然后受罚。」御史许之。谓驴曰：「汝技艺可知，精神极钝，何物驴畜，敢于御史里行！」于是羞而止。
　　又见《说郛》二一《嘉话》、《说郛》六七《异纂》。《广记》二五四引作《国朝杂记》，《御览》九○一引作《国朝传记》。
　[一]「等」原作「符」，据《说郛》六七改。
　[二]「台」原作「室」，据《广记》、《说郛》六七改。
　[三]「不」字据《广记》补。
　　武后临朝，薛怀义势倾当时，虽王主皆下之。苏良嗣仆射遇诸朝，怀义偃蹇不为礼，良嗣大怒，使左右牵拽，搭面数十。武后知曰：「阿师当向北门出入，南衙宰相往来，勿犯他。」
　　武后使阎知微与田归道使突厥，归道还云：「突厥叛。」知微争之。后乃令知微多持金帛，以武延秀往聘其女，突厥果留使者而入寇，尊知微与可汗等，以示华人，大破赵、定等州，自河以北骚然。朝廷以为知微卖国，乃族阎氏。知微不知，无何逃还，武后业已致戮，乃云其恶臣子所嫉，赐百官甘心焉。于是兵刃交下，非要职者，或不得其次云。
　　武后初为明堂，明堂后又为天堂五级，则俯视明堂矣。未就，并为天火所焚。今明堂制度卑狭于前，犹三百余尺。
　　《通鉴》二○四《考异》引作《小说》。
　　武后为天堂以安大像，铸大仪以配之。天堂既焚，钟复鼻绝。至中宗欲成武后志，乃像令短，建圣善寺阁以居之。今明堂始微于西南倾，工人以木于中廌之。武后不欲人见，因加为九龙盘之状。其圆盖上本施一金凤，至是改凤为珠，羣龙捧之。
　　武后将如洛阳，至阌乡县东，骑忽不进，召巫，言晋龙骧将军王浚云：「臣墓在道南，每为樵者所苦。闻大驾今至，故求哀。」后敕：去墓百步，不得耕殖。至今荆棘森然。
　　《广记》二八三引作《国朝杂记》。
　　将军王果尝经峡口，见一棺于崖侧，将坠，使人迁之平处，[一]得铭云：「更后三百年，[二]水漂我，临长江，[三]欲堕不堕逢王果。」
　　宋邵博《河南邵氏闻见后录》三十引作《隋唐嘉话》。又见《类说》五四《嘉话》。事见《广记》三九一「王果」条，无出处，文字不同。李瀚《蒙求注》中、《御览》五五九引作《神鬼志》，亦异。
　[一]「处」原作「遽」，据《类说》、《邵氏闻见后录》所引改。
　[二]《类说》、《邵氏闻见后录》无「更」字。
　[三]「临长江」三字，《类说》、《邵氏闻见后录》及《广记》等均无。《御览》有「至长江垂欲堕」一句。
　　张易之、昌宗初入朝，官位尚卑，谄附者乃呼为五郎、六郎，自后因以成俗。
　　《广记》一八八引作《异纂》。
　　张昌仪兄弟，恃易之、昌宗之宠，所居奢溢，逾于王主，[一]末年有人题其门曰：「一絇丝，[二]能得几日络？」昌仪见之，遽命笔书其下曰：[三]「一日即足。」无何而祸及。
　　又见《类说》五四《嘉话》。《广记》一八八引作《异纂》，与前后两条相连。
　[一]「主」，《广记》作「者」。
　[二]「絇」，《广记》作「两」。
　[三]「命」原作「下」，据《广记》改。
　　张昌宗之贵也，武三思谓之王子晋后身，为诗以赠之。诗至今犹传。
　　以上三条，《广记》一八八合为一条，出《异纂》。
　　补阙乔知之有宠婢，为武承嗣所夺。知之为绿珠篇以寄之，末句云：「百年离别在高楼，一旦红颜为君尽。」宠者结于衣带上，投井而死。承嗣惊惋，不知其故。既见诗，大恨。知之竟坐此见构陷亡。
　　沈佺期以工诗著名，燕公张说尝谓之曰：「沈三兄诗，直须还他第一。」
　　又见《类说》五四《嘉话》、《绀珠集》十《嘉话》。《御览》五八六引作《国朝传记》，《广记》二○一引作《异纂》。亦见《唐语林》卷二文学门。
　　武后游龙门，命羣官赋诗，先成者赏锦袍。左史东方虬既拜赐，坐未安，宋之问诗复成，文理兼美，左右莫不称善，乃就夺袍衣之。
　　又见《类说》五四《嘉话》。
　　狄内史仁杰，始为江南安抚使，以周赧王、楚王项羽、吴王夫差、越王勾践、吴夫王、春申君、赵佗、马援、吴桓王等神庙七百余所，有害于人，悉除之。惟夏禹、吴太伯、季札、伍胥四庙存焉。[一]
　　亦见《唐语林》三方正门。
　[一]「伍」下《唐语林》有「子」字。
　　魏仆射元忠每立朝，必得常处，人或记之，不差尺寸。魏仆射本名真宰，武后朝被罗织下狱，有命出之。小吏闻者以告，魏惊喜曰：「汝名何？」曰：「元忠。」乃改从元忠焉。
　　「不差尺寸」以上亦见《唐语林》四容止门，「魏仆射本名真宰」以下亦见《唐语林》四自新门，似本分列两条。
　　朱正谏敬则，代着孝义，自宇文周至国家，并令旌表，门标六阙。
　　又见《类说》六《传记》、《绀珠集》十《传记》。亦见《唐语林》一德行门。
　　中宗反正后，有武当县丞寿春周憬，慷慨有节操，[一]乃与王驸马同谋诛武三思。事发，同见害，憬遁于比干庙中自刎，临死谓左右曰：「比干，忠臣也。傥神道有知，明我以忠见杀。」[二]
　　亦见《唐语林》五。
　[一]「慷」原作「存」，据《说荟》本、《唐语林》改。
　[二]「傥神道有知明我以忠见杀」十一字，据《唐语林》补。
　　神龙中，洛城东地若水影，纤微必照，就视则无所见，长史李承喜上表庆贺。
　　崔融司业作武后哀策文，因发疾而卒。时人以为三二百年来无此文。
　　又见《类说》五四《嘉话》。《御览》五九六引作《国朝传记》。《广记》一九八引作《异纂》。
　　朝仪：鱼袋之饰，唯金银二等。至武后乃改五品以铜。中宗反正，从旧。
　　《广记》一八七引作《异纂》。
　　景龙中，中宗游兴庆池，侍宴者递起歌舞，并唱下兵词，方便以求官爵。给事中李景伯亦起唱曰：「回波尔时酒卮，[一]兵儿志在箴规。侍宴既过三爵，諠哗窃恐非宜。」于是乃罢坐。
　　《广记》一六四引作《异纂》。
　[一]「波」原作「被」，据《说荟》本及《广记》改。「时」《说荟》本作「持」。《大唐新语》三公直门载此句作「回波词持酒卮」。按：《朝野佥载》二、本事诗嘲戏载回波词首句均作「回波尔时……」，似「时」字不误。
　　景龙中，多于侧门降墨斜封，[一]以授人官爵，时人号为斜封官。
　[一]「墨」原作「黑」，据《说荟》本改。
　　景龙中，妃主家竞为奢侈，[一]驸马杨慎交、武崇训，至油洒地以筑球场。
　　又见《类说》五四《嘉话》。《绀珠集》十《嘉话》。《广记》二三六引作《异纂》。
　[一]「竞」原作「竟」，据《说荟》本及《广记》改。
　　兵部尚书韦嗣立，景龙中中宗与韦后幸其庄，封嗣立为逍遥公，又改其居凤凰原为清虚原，鹦鹉谷为幽栖谷。吏部南院旧无选人坐，韦嗣立尚书之为吏部，始奏请有司供褥，自后因为故事。
　　「幽栖谷」以上，亦见《唐语林》五。以下似当另列一条。
　　昆明池者，汉孝武所穿，有蒲鱼利，[一]京师赖之。中宗朝，安乐公主请焉，帝曰：「前代已来，不以与人。不可。」主不悦，因大役人徒，别掘一池，号曰「定昆池」。既成，中宗往观，令公卿赋诗。李黄门日知诗云：「但愿蹔思居者逸，无使时传作者劳。[二]」及睿宗即位，谓之曰：「当时朕亦不敢言，非卿中正，何能若是！」无何而迁侍中。
　　又见《类说》五四《嘉话》。亦见《唐语林》一言语门。能改斋漫录六引作《隋唐嘉话》。今本《刘宾客嘉话录》亦载此条，唐兰考为误入。
　[一]「蒲」原作「捕」，据《唐语林》改。
　[二]「时传」原作「当时」，据《唐语林》、《刘宾客嘉话录》改，按《旧唐书》一八八《李日知传》作「时称」。
　　李侍中日知，初为大理丞。武后方肆诛戮，大卿胡元礼承旨欲陷人死，令日知改断，再三不从。元礼使谓李曰：[一]「胡元礼在，此人莫觅活。」李起谓使者：「日知谘卿：李日知在，此人莫觅死。」竟免之。
　　又见《类说》五四《嘉话》。亦见《唐语林》三方正门。
　[一]「礼」原作「李」，据《稽古》本、《说荟》本及《类说》、《唐语林》改。
　　中宗崩，既除丧，吐蕃来吊，深衣练冠待于庙，或曰：「今定陵自有寝庙，[一]若择宗室最长者，素服受礼于彼，其可乎？」举朝称善而从之。
　　亦见《唐语林》五。
　[一]「深衣……寝庙」十四字，《唐语林》作「或曰」，今据补「或曰」二字。
　　徐彦伯常侍，睿宗朝以相府之旧，拜羽林将军。徐既文士，不悦武职，及迁，谓贺者曰：「不喜有迁，且喜出军耳。」
　　亦见《唐语林》五。今本《刘宾客嘉话录》亦载此条，唐兰考为误入。
　　崔司知琬，中宗朝为侍御史，弹宗楚客反，盛气作色。帝优之不令问，因诏每弹人，[一]必先进内状，许乃可。自后以为故事。
　[一]「诏」原作「召」，据《说荟》本改。
　　代有山东士大夫类例三卷，其非士族及假冒者，不见录，署云相州僧昙刚撰。后柳常侍亦明于族姓，中宗朝为相州刺史，询问旧老，云：「自隋已来，不闻有僧昙刚。」盖惧嫉于时，[一]故隐名氏云。
　　《广记》卷一八四引作《国史补》，误。亦见《唐语林》二文学门。今本《刘宾客嘉话录》亦载此条，唐兰考为误入。
　[一]「惧」字据《说荟》本及《广记》补。《唐语林》作「惧见」二字。
　　李大夫杰之为河南尹，有妇人诉子不孝。其子涕泣不自辩明，但言：「得罪于母，死甘分。」察其状非不孝子，再三喻其母，母固请杀之。[一]李曰：「审然，可买棺来取儿尸。」因使人尾其后。妇既出，谓一道士曰：「事了矣。」俄而棺至，李尚冀其悔，喻之如初。妇执意弥坚。时道士方在门外，密令擒之，既出其不意，一问便曰：「某与彼妇人有私，常为儿所制，故欲除之。」乃杖母及道士杀，[二]便以向棺载母丧以归。
　　《广记》一七一引《异纂》，稍有不同。参见《朝野佥载》五、《大唐新语》四持法门。
　[一]「固请杀之」以上十字，《广记》作：「谓寡妇曰：『汝寡居，唯有一子，今告之，罪至死，得无悔乎？』寡妇曰：『子无赖，不顺母，宁复惜乎？』」
　[二]《广记》「杀」字在「杖」下。
　　裴知古自中宗、武后朝以知音直太常。路逢乘马者，闻其声，窃曰：「此人即当堕马。」好事者随而观之，行未半坊，马惊堕殆死。尝观人迎妇，闻妇佩玉声，曰：「此妇不利姑。」是日姑有疾，竟死云。其知音皆此类也。又善于摄卫，开元十二年终，年且百岁。
　　《广记》二○三引《异纂》，文字较略。
　　近代言乐，卫道弼为最，天下莫能以声欺者。[一]曹绍夔与道弼皆为太乐令，[二]享北郊，监享御史有怒于夔，欲以乐不和为之罪，杂扣钟磬，使夔暗名之，无误者，由是反叹服。洛阳有僧，房中磬子夜辄自鸣，僧以为怪，惧而成疾。求术士百方禁之，终不能已。曹绍夔素与僧善，适来问疾，僧具以告。[三]俄顷，轻击斋钟，磬复作声，绍夔笑曰：「明日盛设馔，余当为除之。」僧虽不信其言，冀其或效，乃力置馔以待。绍夔食讫，出怀中错，鑢磬数处而去，其声遂绝。僧苦问其所以，绍夔曰：「此磬与钟律合，故击彼应此。」僧大喜，其疾便愈。[四]
　　《广记》二○三引作《异纂》。亦见《唐语林》五。「洛阳有僧」以下，亦见今本《刘宾客嘉话录》，唐兰考为《隋唐嘉话》佚文。
　[一]「近代言乐……以声欺者」十七字，原误属上条，据《广记》、《唐语林》改。
　[二]「与道弼」原作「沈之弼」，据《广记》，《唐语林》改。
　[三]「具」，《唐语林》作「遽」。
　[四]「洛阳有僧」以下一百三十余字，原缺，据《广记》、《唐语林》、《刘宾客嘉话录》补。三书文字互有出入，今择善而从，以《唐语林》所载为主。
　　元行宾客为太常少卿，有人于古墓中得铜物，似琵琶而身正圆，莫有识者。元视之曰：「此阮咸所造乐具。」乃令匠人改以木，为声甚清雅，今呼为阮咸者是也。[一]
　　《御览》六一二引作《国朝传记》，文字甚略。《广记》二○三引作《异纂》。
　[一]「者」字据《广记》补。
　　太平公主于京西市掘池，赎水族之生者置其中，谓之放生池。墓铭云：龟言水，蓍言市。
　　又见《绀珠集》十《传记》。
　　今上之为潞州别驾，将入朝，有军人韩凝礼，自谓知兆，上因以食箸试之。既布卦，一箸无故自起，凡三偃三起，观者以为大吉征。既而诛韦氏，定天位[一]，因此行也。凝礼起家五品，至今犹存。
</div>
    <div class="pagination">
<a href="隋唐嘉话_page3.html">上一页</a><a href="隋唐嘉话.html">1</a><a href="隋唐嘉话_page2.html">2</a><a href="隋唐嘉话_page3.html">3</a><span class="current-page">4</span><a href="隋唐嘉话_page5.html">5</a><a href="隋唐嘉话_page6.html">6</a><a href="隋唐嘉话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
