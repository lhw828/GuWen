<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 36 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 36 页/共 267 页</h1>
    <div class="content">　　太监刘永诚以从子宁晋伯刘聚为后官左都督特封其髙曽祖而不及父左司直兼编修李泰考满上疏言臣为伯父司礼监太监永昌子不得封生父母请封祖父母以展孝思从之泰与牛轮登科録俱注伯父司礼监太监永昌左监丞玉而俱入翰林泰至詹事府詹事兼侍读学士轮至太常少卿兼侍读
　　
　　同姓同谥
　　
　　文臣姓谥相同者刑部侍郎赠少傅马京礼部右侍郎兼学士赠尚书马汝骥同谥文简少师赠太师张孚敬太师赠上柱国张居正同谥文忠少保大学士赠太保毛纪太子太傅礼部尚书赠少保毛澄同谥文简翰林院侍读学士赠学士张益太子太保礼部尚书赠太子太傅张升同谥文僖太子太保大学士赠少保张治少师大学士赠太师张四维同谥文毅礼部左侍郎兼学士赠尚书刘定之南京兵部尚书赠太子太保刘龙同谥文安礼部左侍郎赠尚书王瓒吏部右侍郎王道同谥文定太子少保南京吏部尚书呉一鹏少保太子太保礼部尚书翰林院学士呉山同谥文端少傅大学士赠太保刘忠南京礼部右侍郎赠尚书刘瑞同谥文肃南京刑部尚书赠太子少保方良永户部尚书赠太子少保方钝同谥简肃少保太子太傅都察院左都御史赠太傅王越太子太保兵部尚书赠少保王以旗同谥襄敏都察院右副都御史赠右都御史邓棨左都御史邓廷瓒同谥襄敏太子少保都察院左都御史李宾太子少保吏部尚书赠太子太保李秉南京兵部尚书赠太子少保李遂同谥襄敏太子少保工部尚书赠太子太保王复南京兵部尚书赠太子少保王学夔同谥庄简其武臣姓谥同者平阴伯朱崇抚宁侯朱谦俱谥武襄漳国公王聪右都督王効同谥武襄驸马都尉富阳侯李让太子太保襄城伯李全礼安昌伯钱承宗会昌伯钱杲同谥荣僖清平侯赠渠国公呉成恭顺侯赠邠国公呉克忠同谥壮勇
　　
　　按二毛文简一时为学士为内阁礼部清徳相望二王襄敏俱长中台节制全陜三边二呉壮勇俱以番将赐姓殉节一时尤竒
　　
　　文武臣姓谥同者南京吏部尚书赠太子太保朱希周太师成国公赠定襄王朱希忠同谥恭靖右都御史赠少保王璟镇抚赠右都督王忠俱谥恭靖兴府长史赠太子少保大学士张景明少师隆平侯赠郧国公张信同谥恭僖太子太保户部尚书赠少保孙交太保会昌侯孙果同谥荣僖
　　
　　爵谥相类
　　
　　诸王及武臣侯伯之爵有类于谥者今附记之不然亦以为谥也永乐十五年安恵王又肃庄王成化十三年襄宪王嘉靖十九年徳懿王二十年崇善恭顺王二十年定安懐简王四十四年恵安宣懿王载塾永乐十五年赠成武伯陈亨谥忠壮宣徳五年赠安顺侯薛贵谥忠壮景泰五年赠忠勇侯蒋信谥僖顺天顺六年赠文安侯张輗谥忠僖成化八年赠定襄侯郭登谥忠武十年赠靖安侯和勇谥武敏嘉靖十四年恵安伯张伟谥靖襄四十三年赠忠诚伯陆炳谥武恵万厯元年赠定襄王朱希忠谥恭靖按定襄文安靖安犹地名其它故称美也恵安以下似四字谥若陶仲文之恭诚荣康恵肃伯则似六字谥而和勇又似并爵名而为六字矣
　　
　　又武定侯郭英谥威襄武安侯郑亨谥忠毅恭顺侯呉克忠谥壮勇恭顺侯呉瑾谥忠壮武靖侯赵辅谥恭肃然易以国封公爵
　　
　　此外如忠勤伯汪广洋李贤忠诚伯茹瑺昭武伯曹钦及忠节侯张子明永义侯桑世杰义恵侯刘继祖盖直以为号而不别谥也汪茹曹皆削
　　
　　大臣名与谥类
　　
　　李岐阳文忠谥武靖此外如大都督朱文正伍大司马文定张大司空文宪亦然
　　
　　人主庙号谥号相犯
　　
　　庙号之相犯者仁祖之与仁宗谥与庙号之相犯者睿皇帝之与睿宗
　　
　　亲王大臣犯庙
　　
　　谥庙号定而臣下之谥有犯者如懿祖之后有周王子埅申王佑楷郑王佑檡代王俊杖徳王佑榕与太子之懿文世子之懿庄文臣则吕原杨守陈诸大绶之文懿张鹏之懿简周瑄张■〈炏上金下〉胡拱辰闵珪之庄懿陈俊徐贯林庭■〈木昂〉之康懿成祖之后有唐王弥鍗蜀王让栩文臣则王守仁之文成宣宗之后有秦王懐埢文臣则黄福刘大夏之忠宣宪宗之后有渖王胤栘淮王厚焘文臣则宋濓费宏之文宪圣谥定而臣下之谥有犯者如昭皇帝之后有秦王秉欆蜀王宾瀚韩王旭櫏代王充耀肃王缙炯益王载増文臣则江澜之为文昭敬皇帝之后有伊王吁淳唐王宇温毅皇帝之后有傅珪罗伦黄孔昭张治之文毅李桂之毅勇刘玉之端毅许进潘鉴王邦瑞彭泽杨博之襄毅王宪之康毅肃皇帝之后有刘瑞赵贞吉之文肃林俊之贞肃顾佐梁材葛守礼之端肃潘璜方钝方良永陈瓒之简肃庄皇帝之后有衡王厚燆文臣则马自强之文庄王学夔之庄简了不以为嫌也若文皇帝之为文武皇帝之为武与郡王妃主之谥之犯者又不可胜纪矣
　　
　　弇山堂别集卷十八
　　
　　●钦定四库全书
　　
　　弇山堂别集卷十九
　　
　　（明）王世贞 撰
　　
　　○竒事述四
　　
　　大臣更名
　　
　　宋公冯胜初名国胜次更为宗异最后名胜西平侯沐英初名文英豫章侯胡美初名廷瑞卫国公邓愈初名友徳东胜侯汪兴祖初名同魏国公徐辉祖初名允恭至孙国公显宗初名长子翰林待制王祎初名伟又名玮御史大夫陈宁初名亮中书左丞杨宪初名晔都督汪兴祖初名同刘学士三吾初名昆孙驸马黄琛初名宝蹇忠定义初名瑢齐大司马泰初名徳胡文穆广以及第改名靖后复名广杨文敏荣初名子荣刘忠武荣初名江王毅愍文初名强李状元骐初名马王祭酒恂初名振徐武功有贞初名珵姚少师广孝初名道衍沐黔国公斌初名俨王尚书继初名维毛南宁伯胜初名福寿会昌侯孙铭初名镇刘尚书中敷初名中孚胡方伯徳盛初名徳胜赵副都御史载初名君琰罗侍郎玘初名纪方文襄献夫初名献科张文忠孚敬初名璁汪宗伯镗初名镗孙徐宗伯学谟初名学诗以字行者呉殿学名佑以字伯宗行刘学士名昆孙以字三吾行黄太常名湜以字子澄行练御史大夫名安以字子宁行李尚书名铜以字至刚行杨文贞名寓以字士竒行金文靖名善以字幼孜行王宾客名璲以字汝玉行罗侍郎名简以字汝敬行李祭酒名懋以字时勉行王安简名伦以字宗彝行呉征君梦祥以字与弼行吾乡文待诏名璧以字征明行
　　
　　大臣复姓
　　
　　大臣复姓者曹国公李文忠西平侯沐英平章何文辉都督徐司马初俱国姓东胜侯汪兴祖初张姓都督佥事谢彦初孙姓右都督寗正初韦姓礼部侍中黄观初许姓左御史大夫景清初耿姓右都御史熊槩初胡姓右副都御史陈泰初曹姓太常卿夏昶初朱姓工部尚书赵荣初王姓太常少卿陆釴初呉姓马宗勉初周姓南户部尚书潘蕃初锺姓副都御史丘鼐初周姓尚书孟凤左布政使孟麟初臧姓右都御史邹昊初马姓兵部尚书张经初蔡姓礼部左侍郎黄宗明初薛姓兵部左侍郎孙禬初葛姓少傅大学士吕本初李姓礼部尚书陆树声初林姓侍讲邢一凤初林姓叅政马顾泽初顾姓郎中王周绍初周姓少师大学士申时行初徐姓至于章恭毅纶魏恭简校则身没而其子孙始复为呉为李也若降将之赐姓名及正徳中赐国姓于异典记之矣兹不复赘
　　
　　懐恩本姓马刘瑾本姓淡中贵之至贤至恶者也陶仲文本姓潘
　　
　　冒国姓者
　　
　　大臣而冒国姓者自国初改姓外如左都督朱宁初姓钱右都督朱安初亦姓钱平虏伯朱彬初姓江安边伯朱泰初姓许永寿伯朱徳初姓裴名得一曰皮得左都督朱晖初姓刘左都督朱周初姓神右都督朱洪初姓张都督佥事朱琮初姓李
　　
　　姓名非故
　　
　　诸姓名皆赐者降虏也忠勤伯李贤初名绰罗同安侯和珍初名浩里浩沁恭顺伯吴允诚初名巴图特穆尔忠勇王金忠初名额森托噶顺义伯罗秉忠初名阿尔噶实哩安顺侯薛贵初名托和齐清平侯吴成初名玛鲁忠勇伯蒋信初名巴尔台子嗣伯蒋善初名扬古赉斯恭顺侯呉克忠初名伊勒都特穆尔
　　
　　明缙绅竒姓
　　
　　古今竒姓余尝于宛委余编略载之而不能详今于凌氏所记拾本朝之可知者更志一二以俟増订东华州人按察副使思忠吏部员外思诚给事中思恭御史郊鬷郧县人府同知象闰南海人都御史诏鄷漳川人御史某终城固人鸿胪主簿其功戎嘉州人知县府宁波人知州国振丛文登人尚书兰南昌人按察使贞吉弓江浦人御史元同长安人博士恕清交址人邵武令蠡红阳曲人郧西丞尚朱通青州人州判官仁本鸿乐安人乐昌丞佑忠北流人郎中简隆利津人御史英崇懐逺人都指挥使某彤仝锦衣百户寅冲香山丞循吏敬佟辽东人吏部郎中珍都督登清水人钦天博士子重从安陆州人知府龙繁昌人指挥贞容懐宁人进士若玉香山人孝子师偃松六合人府经歴庸临桂人通判以弘墉石楼人府照磨琼冬泗水人训导青农涞水人知县猷恭汝州人都御史昭卭兰阳人府同知林重石州人举人省双陜西人佥事凤鸣逄丹棱人指挥荣降阜平人都司经歴垣随山东人按察司使赟山西人副使府祈山后人千户璧訾诸城人光禄署丞宜山西人进士绶池涿州人进士龙同安人都御史浴徳迟临胊人兵部左侍郎凤翔福山人太仆寺丞适夔合肥人雩都令信司山西人进士迪内黄人太仆丞恩麋和顺人卫经歴立道仪髙密人侍郎智尚书铭危金溪人学士素右司郎中止邵武人御史行眭雎宁人给事中竑丹徒人进士煜岐解州人都御史亨给事中政斯垣曲人通判干凤阳人指挥泰弥给事中坚袁州人（阙）陜眉懐河人评事旭邳通州举人赞举人宣丕句容人训导承文綦慈利人知县冲大冶知县祯移迁安人府照磨善睢龙溪人中书叅政稼卑乐城人训导铭夷静宁人指挥福之保昌人教谕辅其昌平人县丞福郑州人知县秉规夏邑人教授恂驰仁寿举人九垓慈仁寿举人训导止亓河南人按察副使某竒宣宁举人景中耏归州人判官纯熈河南人仪制郎中光宣大足人吏目厚蕲襄阳人市舶提举航毗肤施举人宠尸肤施人推官聪尼益都人教谕养徳葵涿州人顺庆府同知玉縻上元人训导焕资耒阳人知县頥思东昌人建安丞志道怡耀州人训导居敬衢江西人建阳丞通靡繁峙举人子实谁南部人府照磨龙匙蒲州人判官广蓬莱人都指挥北钥衣栖霞人卫经厯勉仁飞城固人户部郎中瀑庐南城令坦于长乐人英山侯显岷州人都御史敖胥龙阳人布政司叅议必彰蘧贵溪人永安令廷臣初潜江人叅政杲茹长沙人忠诚伯瑺户部尚书泰素无锡人百四岁大中疏洧川人苑马监正勤樗和曲人训导本直闾陜西人布政使钲提学副使洁四川人都御史东渠滕县人训科仲宁如司宾署丞学礼璩泾县人知州新源大埔人户部主事镇海书郁林人主簿永琇余博平人吏目惟兴誉和顺人濮州判官哲絮井泾人郧县丞乐巫合肥人都督同知凯广徳人御史继咸吾开化人礼部侍郎绅区南海人叅政越呼绥徳人叅政廷信户部主事为卿太原人叅将良明涂江西人御史中丞节布政使观须徳州人御史澜武进人佥事用宾殳长兴人知漳州府文通辜韶州人德兴令皋安仁人叅政颛母剑州人太仆卿祥蓬州人御史恩大理评事徳纯扶安化人宣化令让狐阳曲人中书舍人忠涂髙安人主事子源靖安人主事斗镇进士镗文祥汉州人副都御史泽民无阳曲人淳化县丞能芜平山人大使恕邾河东人渭南令安莆枝江人雩都令森湖连州人谅江照磨澄臾归信人海丰丞信孤濮州人徳化丞启犍为人松敷溪令季奴髙邮人都指挥管西金山卫守备宁邽陜西人训导仲徳犀获鹿人主簿希古梨宜黄人训导公弁稽昆山人滦州守照鸡迁安人苑马监正济时霓福山人雩都令济懐日照人鸿胪序班进忠淮临汾人通州同知锡绛州人太平推官天相槐福清人都指挥寅枚呉县人主事伦孝子应发莱四川教谕从善台泰安训导谦献开洛阳人刑部尚书济台当涂人长阳令鼎邰江宁人御史清当涂人太常丞博咍光州人教谕左才迁安人工部尚书寛哀万安人推官贤又为按察使贞吉初姓回巢县人知府谦知郇沭阳人进士旃莘归安人进贤令野伦南海人左谕徳文叙通叅以谅祭酒以训顺徳人进士文银故城人知州嵩太原人主事镜神陜西人泾阳伯英博罗人知县受因新闽县人教谕度淳合州人成安令忠厚春垣曲人迁安丞生物武昌人金溪丞仲和宾苍梧人广东提举继本庆徳人永州推官礼人开州人百戸杰缗固始人都指挥桓尘莘县人教谕洪经歴昻霄云山东人叅政冒云东平人三河丞复诚君西平人漳州知州助勤曹县人进士玺薫建宁卫千户成懃浏阳人梧州府同知进斤南海贡士其明忻博罗人教谕恭逊辕和顺人司仪署丞朴垣阳朔人戸部照磨广询雩都人进士芳敦滁州人保定推官铎贲定逺人千户隆论同州人长沙经歴中立门秦州人礼部尚书克新锦衣都指挥达尊繁峙人太湖丞徳恩潍县人司仪署丞光轩河曲人左都御史輗藩保宁人清逺令俊官长汀人汝山令谦端当涂人御史宏都御史廷赦寛汉阳人进士彻干洧川人钦天监春官正兰襄阳人应天尹以权达州人叅政兴祖寒伏羌人教谕丹宁乡人武陵令凤翔雷州人武陵令桂芳盘邰阳人武进丞铭冠日照人安塞丞端欢开封人丰城丞慨完遵化人归善丞愚兴化人指挥国仁奸山后人开平千户阑权徐州人文华殿大学士谨朝鲜人光禄卿永均泉永城人平山主簿应醴然蔚州人卫经歴昌延大兴人户部侍郎祥韩城人御史茂给事中瑁坚秦州人博平令晟弦枝江人主簿尚强肩太和人贡士固贤平凉人埧大使瑄年懐逺人户部尚书富鄢丰城人刑部右侍郎懋卿玄迁安人知县端芊掖县人安阳丞震千茂名人宜山典史万仙河州人合江令名旃赵州人教谕英骞武阳人绍兴府同知弘旋江都人贡士善骈大名人户部主事恭桥曲沃人县丞宗义尧安居人太仆丞卿浏阳人叅议绍招广宁人融县令子莘广东人苏州府通判盂贤摇南平人句容教谕昌聊南昌令让超宜黄人卫经歴令华寥郧西人永春丞贵瓢太和人长阳典史某么汤阴人通州训导谦定州人无锡丞稍安定人知州腾汉朝曹州人永丰丞泰言巢新昌人御史筠钞彰徳人知府介皋清河人教谕玉蒿滕县人进士宾操浮梁人御史安又御史钦给事中守经糟凤翔举人士竒豪颍川人宣都令英戈梁县人都督预景州人南京刑部尚书瑄又京师人运使九章知府九畴过山后人右都督兴平湖人进士璘无锡人进士鹤阿山西人进士其麟和川人知县贤河泾州人襄阳知府源娥福清人知县乔轲简州卫千户兴那宜宾举人尚絅又举人正俅庹磁州人南阳卫指挥五常磁州人佗容县进士盛苍梧知州超呙公安人巴县令文光沂州人崇安丞崇扬处州人举人宾东明举人光休苌扬州举人辉仓遵化人训导纪相上元人知府迪博平人叅政枢光阳人吏科都给事中懋长滑县人指挥略■〈艹殃〉永福举人清将如皋人邯郸丞翔坊徐州人休宁丞蒙芒临川人教授文镇防宁县举人盛征祥符人都指挥使义三山人工部员外郎显营祁州人知真州世宝英祁州人知县继善卿昆明人通判寿公安人进士文端衡西平人知南安府岳宝应人工部主事宇生蓬莱人桐乡令用和刑束鹿人晋府长史哲合水人长汀令惟一经广西人叅议彦宷星沅江人叙州府推官奎灵阳谷人■〈山孝〉县令芳零横州人博白令畅宁行唐人训导全行青大宁人典史文盛陈州卫指挥若水陵髙邮人涪州同知茂宣化人通道令藤呉川人同安丞文泽崩潜山人固始丞愈坚泰和人伏羌典史可立弘临川人太平令启氷繁昌人千户如鉴天台人郴州守伯杰由杞县人主事礼门缑西华人曹州判官贤攸安平人御史承秋颍上人按察佥事茂油陵川人谅江守凤开州人平凉通判恭瓯贵溪人兴化丞庚镏南昌诗人绩彪攸县人新宁令堂浮永州人抚州照磨简句伏羌人都指挥玺琴资县人葭州守惟和临石阡人平凉通判见城参平定州人连江令安镡唐县人太平守鉴寻按察使适钦呉县人知府拱极壬逺安人杜宁令士亨莘县人留守经厯佐郯蔚州人建平丞微三应州人祁门丞庸道澹朝阳人长阳令某淡广西人汀州推官■〈王扁〉潜髙安人御史溟上上髙人湖州府同知儒粘宜黄人东乡令宣晋江人御史灿占桐柏人县丞恩添沙县人増城令礼毡定阳人叅议成文佥汝阳人教谕阳咸莱阳人进士懐良泛桂林人教谕勇瑞州千户（阙）金邵武千户英拱和顺人进士北临桂人叅议廷臣奉兰阳人知县科弭唐县人溧水丞宦底考城人右都御史藴是江阴人大使佑市井陉人龙虎卫经歴朝喜山后人都督信理固安人教谕剧广西人龙溪令英水鄞县人邵武令苏民进士桓呉江人知州之文姒陜县人米脂令庸道山西人襄阳府通判昻佀郓城人户部尚书锺仕昌黎人阳信主簿凤起达州人举人镗耳巴县人醴陵令桓紫陜西人指挥承舜启达州人雩都训导韦尔宝坻人青州照磨名斐丹棱人御史俊乐安人佥事旻扆解州人御史昭尾曹县人临城主簿礼古陈州人户部尚书朴山西人大理少卿镕今梁山人按察副使之贤堵山阴人叅政升辅崇徳人夔州府推官成长清人清平卫指挥徳虎麟游人鄂嘉令臣五通海人宜城令淮午费州人举人明臣迕髙邮人文登丞春仵泰和人学士凤蒲圻人主事瑜土山西人进士进良普汉阳人佥事仲贤垣曲人副使晖甫黔阳人弋阳令经六合人永丰令辙羽电白举人闗福禹临洮人仁寿令禋宇涞阳人大名通判宾主益都人主事问礼愈曲江人兴国丞徳勤禇雎宁人主簿山俎磁州人员外郎琚庆都人五台令有用邸髙阳人苑马监正善又山西人经魁第昌黎人杭州通判泉玺汤谷人卫经歴书洗广东人庶吉尚文且观城人潞州判官简买河内举人源哈长葛人御史新民其子给事中民安（阙）回夷指挥铭隗清江人进士邦衡海广东人户部尚书渊电白人御史澄琼山人都御史瑞宰保安人四川都指挥正采凤阳人海宁卫指挥凤翔霭顺元宣慰使翠泌阳人邯郸令都揣泌阳举人本阃武进人上髙县丞立道恽武进人副使巍郎中■〈父上耳下〉叅议绍芳青神人锦衣卫经歴彩宛望江人运使嘉祥苑宝庆人郎中囿寋眉州人孝子衡■〈日上爰下〉宜都人吉安府经厯仪罕广州右卫举人言命又举人髙逺遂平人刑部员外郎志烜青海人长寿主簿霄散襄阳人江阴丞惟聪简白山人知县昱产瑞昌人主事麟蹇巴县人少师义广西右布政贤今按察使理典宛平人陵川令英单定逺人兵部尚书安仁展岐山人御史毓京卫人进士敏善大冶人懐庆府同知养郸六安人临淮训导福矫山东人苏州知府顺绍广安举人旸表番禺人教谕贡兆华亭人蓬莱丞元亨晓醴陵人垫江丞枝岛垣曲举人璞■〈艹夘〉山东人佥事承庆溧阳人大理寺卿钦老徐闻举人兆祥保通州人曲江令睿葆巢县人髙淳训导光先宝广东人攸县丞敬早云川人交址府同知礼道河间人番禺令同浩黄陂人上犹巡检本舍税课大使敬厍融县人上杭主簿继生把陜西都指挥宗瓦土官女知府某仰长洲人大理寺丞瞻无为人左布政使升养寿州人护卫指挥雄凉州人都指挥贤赏会稽人理问震顺徳人通判瑨莽平原人思南通判亨上江夏人左叅政志同知府观陜西人进士志朗象台人都察院司务清井邢台人给事中田驸马都尉源建徳人校书郎一成幸吉安人刑部主事实永富顺人进士颖省寿州人萍乡令凯靖太平人抚州通判宣宛平人鸿胪卿洪冼顺徳人工部侍郎光南海都御史桂彦郎中桂竒茍（姓本多而以其异记之）灵寳人御史甫蒲州人御史汝安阆中人太仆卿颖眉州人佥事延庚纽介休举人师钮会稽人徳安知府衍翰林待诏天锡按察副使清佥事纬九井陉人徳兴令焯酉武陵人广信通判仁有垫江人苑马寺监正终庆偶昆山人教授桓斗茶陵人府同知辅后当涂人陜西叅议敏后岷州人指挥能守源曲人蓬莱主簿育仁酒泾源人神木卫经厯好徳丑三山人邵武通判慈首巴陵人龙江闗提举谦长沙人汀州府推官得仁旧普安人苑马寺监正惟贤寿蕲州人进士儒诸暨人府同知成学咎山东人郎中诚三原人御史如思澉呉成举人仁亮闪永昌人永州通判霭颍州人教谕名教授贤陜湖广人知府茂橄开州人举人皥广宗举人守道凤贵州人都督朝印江人东乡令仪庭重滨州人鄱阳令谦瓮安肃人懐庆知府蕙冻雎州人利津令泰用陜州人辽州吏目夏纵萧县人日照训导文冀鹿邑人工部左侍郎凯宝应人应天府尹绮东安人清源伯杰智元氏人进士审南平令佑义道州人濮州学正森利博罗人府同知济川河津人御史宾秘故城人郴州守心传示临潼人府同知郁类鳌山卫人训导康次电白人都指挥摅帅安居人御史祥醴陵人国子监丞中临川人知府机江陵人叅政兰贲滁州人大名教授智位安掖人训导安侍六合人綦江教谕懋意欧宁人献县训导季暨崇安人进士文河东人达州守阳贵河南人锦衣指挥铎汝阳知府仁豫蕲水人上饶令铣璩玉田人钦天监博士成暮临城人御史容度蓬州人给事中智具曲河人评事珪付大城人按察副使吉厉海州人都指挥达滦州人户科都给事中汝进锐南充举人廷缄世临颍人刑部尚书家寳税永寿人平凉府同知璇四川人进士新裔宣化人卢溪令璜羿湘阴人遂宁令忠闭石屏人知州鲁恵安令祯锐武康人工部主事祯太临桂人文昌令溥大永川人逺安令有柰直隶人户部左侍郎亨会髙昌人雩都丞同泰福宁人安逺令行实钧州人湘潭令谷盖兴化知府天麟祭蓝水人衡府纪善节蒯寿州人刑部主事全南乐人太仆寺丞信介湖广人徳庆知州寿解县人知府一清拜建水人醴陵教谕完卖罗城人宁徳丞廷杰胶州人宜黄令芳蒉蔚州人汀州巡检端迈慈利人江西右叅议文麟代山后人西安卫指挥升爱融县人永昌通判莫助能（音耐）洳川人崇徳丞以文南宁人始兴令鏖佴（奴代切）滁州人永丰令隆兴化人广东都指挥俊慎归安人御史蒙印永平人太和令玺六合人寳庆府同知宝信武邑人辽州判官时顺江夏人进士境韵清源举人鳌镇常山人开县令某舜庆都人钦天博士用禹员锦州人礼部郎中纪咸阳人霍州知州鼐训柏乡人袁州府教授浚问宝应人贡士智郡大宁人余干令敬顿直隶人进士锐宪荆州人府经歴章漫忻州举人智寸浪穹人梓潼令居敬灌南海人江陵主簿谦贯临武人横州守元凯汉道州人盐井提举邦杰爨云南人郴州判官奂归州人知州忠武进人筠连令进练长洲人春坊司直郎埙御史纲新淦人御史大夫子宁战祈县人扬州知府慎蕲州人南京户司务符院振武人叅政宾线日照人分水令雍山东人甘肃副总兵补衮弁长宁人监利训导志中钏阆中人抚州照磨国云南人贵阳丞佩射衡阳人盐井卫教授兊化蕲州人襄府左长史之行赦中牟举人敬亚华阴人平阴丞吉夜山东人光禄寺丞珠太原卫指挥景光亢临汾人四川左布政使思谦况靖安人苏州知府锺髙安人按察佥事照郎中真叅政叔祺望河南人常州推官增逺安人进士子威畅河津人御史亨陇西人按察佥事华旷徳州人余干令彦温醴陵人解元宗舜邝宜章人兵部尚书埜任丘人瑞州守鐇翰林侍讲灏光禄卿沛旺福州卫千户斌妙河州卫指挥龄肖褒城人解元靖正合肥人大同教授复姓南海人贡士秉恭令新昌人御史曦懋内丘人山西叅将国辅豆昆明人河南卫千户长宁就涞县人西宁卫指挥大勲漏山阴人贡士瑜宿夹江人刑部员外进掖县人行太仆卿应叅又陇西人豹韬卫经歴尚珍耉汉州人龙南丞秉彝秀石泉人礼部郎中芳茂安化人御史彪茂山卫人山东副总兵锺鬬平阳人府经歴凤阚四川人知府继禹鉴徐州人兵马指挥善牧弋阳人兴化推官义绍兴进士相木瑞安人国子学録景方钱唐人解元讷沐定逺人西平侯英伏刑部侍郎伯安鞠和州人进士祥鞫楚雄人邳州守以信曲贵州人长沙通判信竹昌黎人太仆少卿祥服襄垣人扶沟令用休睦平南人教谕坚夙松溪人本县令道暹禄武陟举人存福山后人都督佥事时复扶风人典史扬清鹿郑州人邯郸令秀太康人长兴令显肃归善人教谕灏濮凤阳人乐浪公英邵武人都督温其当涂人翰林编修韶速饶州卫千户斌仆桂林人善化训导淮璞城固人知县俊独华州人行人善赤水卫人岳州守贤续翼城人进士旻束岐山人万载令清安东令贽御史春沃萧山人温县令墅定海人御史頖逯钱塘人武进教谕宏曲汝阳人曲阳令子得玉彰县人眉州判官恩粟长子人户部尚书恕贵阳人工部员外林督全州人归善丞仲美浴略阳人通判沂笃建水人顺义丞自诚岳郑州人上杭令崇榆次人通渭令思忠朴沈阳人新安卫指挥淳用金乡人中利巡检岩漆江宁人叅议汝翼南昌人叅议彬郅渭南人胶州判官用义栗浚县人太常丞景初长治人兵部右侍永禄乙河南人吏部主事瑞蜜筑安抚使定曲阳谷人凤阳府同知镛宓慈溪人苏州检校大麒佛封丘人安庆卫千户正郄固始人宁波知府驯率髙昌人平度州判官庆壹兴化人府经歴震昌一邓州人赞皇令洪延川人灵寿丞炫七施州卫人永春训导希贤柒宣化举人文伦汨浔阳人彭泽主簿澄剧藁城举人暹郁山东人颍川卫知事让乞南京人泌水令贤广西人呉川令住蔚合肥人礼部侍郎绶朝邑人礼部右侍能宣武人太仆少卿元康厥井陉人华州守惟明骨归徳人学正恭阙长洲人礼部郎中成章河南人平凉知府清越合州人进士坚揭广昌人兵部左侍稽弘文馆学士枢忽山西人户部郎中鸣月巴县人武昌训导文宪赣县人江油令辉孛陇西人四川佥事曰山后卫人都督佥事福褐北流举人奎笪相城人沂州守贵湖口人给事中柬光达西域人御史兼善丹徒人郎中毅任县人提学副使其道脱星子人亷州知府因遂宁人都指挥纲萨闽县人礼部右侍郎琦榻保章人刑部主事明徳撘阳人教谕恩滑太仓人弋阳令泉余姚人南昌知府浩西安解元抚颉易州人知县质捌石屏人利东巡检忠八江宁人礼部主事通撒髙邮人进士祥别大同人醴泉令俊河南人魏县教谕丛折泗州人中府断事克恭列固始人长乐丞文邦捏河州人平乡令经节平凉人信丰指挥铎铁邓州人兵部尚书铉永昌人进士篆偰溧阳人户部尚书斯姚州人进士惟贤渫山西人邓州守升孑东昌人分宜令金雒三原人刑部尚书佥右副都御史昻泾阳人副都御史遵药山东人佥都御史理鄂确山人江阴丞隆博云和人泾县教谕某洛清源人叅将忠禚平度人南平训导芳籍内黄人荼陵州守贯徽伯延津人鸿胪鸣赞希益蒲州人指挥効忠赫大名人御史瀛麦连山人工部尚书志徳南海人按察佥事春芳赤曲沃人汶上丞从周格石阡人行都司经歴化革四川人员外郎从时迮如皋人翰林编修原霖鸿胪序班缜策贺县人长沙县丞敏百赣州千户恭貊太和人内黄令安泽陈州人府同知义亦山东人江西叅将孔昭碧涿州人大名训导潭惕龙溪人泷水令龙郦兴化人光禄卿镛弋代州人交址右布政使谦景州人南京刑部尚书瑄力临淄人郧阳令魁墨髙陵人兵部右侍麟翼秦州人清河教谕琛直容县人河源令凌霄勒曹县人主事玺黒山后人总兵都督佥事春息博兴人知县昭植湖广人文昌令轩黙新和人扶风丞思道习新喻人詹事嘉言庐陵人国子司业孔教汲五楼人邯郸丞时学立兰阳人右布政使述及交河人户部左侍郎宦袭歴城人扬州府训导勖戢简州人叅议汝止疾清逺人贡敬合大同人鸡泽令举阖随州人御史胜先纳什邡人常徳卫千户台接莒州人知县武帖马平人龙川令晏法丹徒人保定通判恺甲邢台人鸿胪序班总复姓至我朝则益少矣盖多去繁而从省故也以是悉志之东方栖霞人石屏州守正丹徒人平南训导巍公冶髙密人右佥都御史志公孙盐城人安吉令让司马山阴人少詹事恂福建副使垔司徒日照人新会训导绶司空福山人定海令禧诸葛太平人陜西叅议伯衡会稽人给事中岘闾丘长洲人瑞州府推官玉呼延四川人叅将迪西门日照人洧川丞炳淳于黄州人主事士瑾固始人南京上林苑丞重申屠长洲人翰林修撰衡崇徳人御史祺闻人余姚人进士恪善晟韺郎中珇副使铨尚宝丞徳行端木句容人尚书以善溧水人翰林待诏孝文侍书孝思敬皆完颜鄜州英山令章皇甫辽海人指挥知事斌长洲人知府録佥事涍汸府同知濓欧阳永新人御史子韶城武人行省郎中萃叅政恭沔阳人考功郎中谦桂阳人泉州知府复太和人佥事哲吏部侍郎铎礼部尚书徳佥都御史重工部侍郎塾太仆卿衢俱太和人水丘台州举人进又举人曦尔朱富平解元钦宇文陜西人锺叅政临安人通判溥夏侯宜黄人内黄令某上官浦城知县子荣主事徳南城人评事民望按察副使民詹长孙庆元人鸿胪寺丞义仲长清浪卫人髙安令备璚州府通判贤慕容湘阴人龙泉丞杰第五淳化人当涂令宁三水人夔州府通判徳令狐洪洞人郎中一槐濮阳广徳州人进士恭宁阳丞瑾户部照磨钺上虞丞傅余杭令传独孤太和人礼部郎中乐善乐安人潼川州守一敬尉迟巩昌人兴化府通判渊铁力句容人鸿胪序班必失
　　
　　弇山堂别集卷十九
　　
　　●钦定四库全书
　　
　　弇山堂别集卷二十
　　
　　（明）王世贞 撰
　　
　　○史乗考误一
　　
　　国史之失职未有甚于我朝者也故事有不讳始命内阁翰林臣纂修实録六科取故奏部院咨陈牍而已其于左右史记言动阙如也是故无所考而不得书国忸衮阙则有所避而不敢书而其甚者当笔之士或有私好恶焉则有所考无所避而不欲书即书故无当也史失求诸野乎然而野史之弊三一曰挟郄而多诬其着人非能称公平贤者寄雌黄于睚眦若双溪杂记琐缀録之类是也二曰轻听而多舛其人生长闾阎间不复知县官事谬闻而遂述之若枝山野记剪胜野闻之类是也三曰好怪而多诞或创为幽异可愕以媚其人之好不核而遂书之若客坐新闻庚已编之类是也无已求之家乗铭状乎此谀枯骨谒金言耳虽然国史人恣而善蔽真其叙章典述文献不可废也野史人臆而善失真其征是非削讳忌不可废也家史人谀而善溢真其讃宗阀表官绩不可废也吾于三者豹管耳有所见不敢不书以俟博洽者考焉
　　
　　夫家乗是而疑誉者吾弗敢擿也野史非而疑毁者吾弗敢救也其龃龉而两有证者吾两存之其拂而核者吾始从阳秋焉鄙人之途听而诞者也纎人之修郄而诬者也则弗敢避矣
　　
　　自此以下凡十一卷皆考二史误
　　
　　国初事迹乃刘辰撰言太祖闻刘基章溢叶琛皆国士也征聘到京授基溢中丞琛洪都知府按是时宋濓同聘而基与溢累数任官始至中丞非径授也
　　
　　刘辰又纪乙未正月克金华路五月太祖为开府仪同三司江南等处行中书省左丞相不知诸将推奉耶抑受之宋龙鳯主也史佚之故附于此
　　
　　辰又纪癸卯三月张士诚围安丰韩林儿告急太祖亲援之士诚闻而遁去刘福通奉林儿退居于滁士诚复入安丰丙午三月太祖取林儿安置按史云癸卯二月张士诚将吕珍破安丰杀刘福通据其城先是福通等兵势日蹙以安丰来附至是为珍所杀三月上帅师破吕珍珍走师还元将珠展锡都复乗间入安丰福通死而韩林儿者不知其何所之也辰所记福通奉林儿退居滁固误意者林儿得脱之后尚拥虚器于滁耶既云丙午三月太祖取林儿安置按枝山野记内载伐张士诚榜文云龙鳯十二年皇帝圣旨呉王令旨又何也史惟称刘福通而不及韩林儿至上即位告上帝文亦止言福通盖讳之也
　　
　　草木子余録言髙帝谓天下一家尚有三事未了一少传国玺一王巴拜未擒一元太子无音问分四路出讨至漠北大败死者先后约四十余万人按北征止用十五万人惟大将达与中山侯和不利旋收兵回塞曹国公文忠胜负相当而宋公胜等则全胜其云死者四十余万人谬也
　　
　　髙帝事迹内载李文忠守严州取妓韩留宿太祖怒而诛之召文忠问罪以中宫言得解回镇儒士赵伯宗来汝章说曰再召不得回矣文忠乃使伯宗等宻通使于杭州张四平章通好既得报与郎中侯原善掾史闻遵道谋约降会上以手札召之文忠猝至京上大喜抚之甚切赐良马金币文忠归而尤原善等曰我几负主上即事泄何以见之乃谋饯张使及伯宗汝章于大浪滩使博索醉而缚投于水按文忠至亲勋臣岂宜有此纵有之刘岂宜不少讳而纪以上闻盖是时景隆以嫌疑得罪辰之此言固上所不厌听也
　　
　　枝山野记言洪武中御史与校尉同居官舍重屋御史在上校尉在下欲其互相纠察按此时原不设校尉刺事剪胜野闻言太祖平伪周见周伯琦伏张士诚后问为谁对曰前元叅政周某帝曰元君寄汝心膂乃资贼以乱耶伯琦惶恐不能答先赐三日大醉以酬其功后杀之按伯琦放归里久之乃卒
　　
　　又言司徒李伯升先以国情输我师帝以为佞臣命斩以示士诚野记言亦同按伯升降后累迁中书平章政事洪武中乃卒子为世袭指挥
　　
　　又言徐太傅追元顺帝将及之忽传令班师常遇春不知所出大怒驰归告上曰达反矣追兵及顺帝而已之其谋不可逆也太傅度遇春归必有变乃留兵镇北平而自引军归驻舟江浦仗剑入谒帝时方盛怒宿戒阍吏曰达入慎无纵之达既入未见帝自疑有变乃拔剑斩阍吏夺关而出帝因使人释其罪令内谒达不可帝不得已往视于舟中达因进曰达有异图不待今日虽云晩矣然吾临江鞠旅亦能抚有江淮顾弗为耳且吾之不擒元帝亦筹之熟矣彼虽微也尝南御中国我执之以归汝曷治焉天命在汝已知之矣顾达何人敢以自外上乃悦按下大都后达与常平章同破山西库库至陜而分兵达讨定西王巴拜而平章袭应昌平章卒于军以二年八月柩至龙江达以十一月班师入见上抚劳之此言何从起也况太傅之所以功名令终者忠顺耳拔劔斩关称名尔汝之说虽病狂丧心者不为之书生妄语可笑
　　
　　又言代王之母邳人也先是太祖尝战败而奔投代王母家王母曰尔某耶人言尔贵天子也因宿旦辞去王母曰吾后有姙如何帝乃贻弊梳为质及上即位子且长矣因携子及质谒上上命工部草设木宇居之不令入宫及代府成遂分封焉故王卒得终养其母按王母惠妃郭氏与蜀谷二王同母且王以洪武七年生为天子且八载矣安得有微时战败之事无稽不可信如此世系谓太宗周王为髙皇后所生而懿文秦晋诸妃子非也革除遗事则谓懿文秦晋周王为髙皇后生而太宗为达妃子亦非也太宗与懿文秦晋周俱嫡出史与玉牒甚明
　　
　　野记言滁阳王后伏劔而死按以上为孙德崕所留惊忧成疾而卒后龙鳯主拜嗣子为元帅张天佑与上为左右副元帅而天佑在前上不受则王之终必不以权夺伏劔明矣
　　
　　枝山野记言癸卯八月髙皇与陈友谅战彭蠡小却郭威襄请以火攻胜之后宣武公子兴射友谅矢贯其颅及睛而死按国史止言友谅中流矢不闻宣武射也且当其时友谅死东军尚未知至死之三日而降卒始来告犹未信何以知射自宣武
　　
</div>
    <div class="pagination">
<a href="弇山堂别集_page35.html">上一页</a><span>...</span><a href="弇山堂别集_page31.html">31</a><a href="弇山堂别集_page32.html">32</a><a href="弇山堂别集_page33.html">33</a><a href="弇山堂别集_page34.html">34</a><a href="弇山堂别集_page35.html">35</a><span class="current-page">36</span><a href="弇山堂别集_page37.html">37</a><a href="弇山堂别集_page38.html">38</a><a href="弇山堂别集_page39.html">39</a><a href="弇山堂别集_page40.html">40</a><a href="弇山堂别集_page41.html">41</a><span>...</span><a href="弇山堂别集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
