<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 8 页/共 11 页
  </h1>
  <div class="content">
   （宋）彭百川 撰

　　元佑党事本末下

　　元佑八年十一月先是吕大防欲用侍御史杨畏为谏议大夫要范纯仁同书名进拟纯仁曰上新听政谏官当用正人畏倾邪不可用大防素称畏敢言且先密约畏助已谓纯仁曰岂以畏常言公邪苏轼时在旁因诵畏弹文纯仁曰纯仁初不知也然除目不敢预闻遂固求避位大防竟超迁畏为礼部侍郎纯仁恐伤大防竟不复争畏寻上疏言神宗皇帝更法立制以垂万世乞赐讲求以成继述之道上即召畏登对询畏以先朝故臣孰可召用者朕皆不能尽知其详具姓名密以闻畏即疏章惇安焘吕惠卿邓温伯李清臣等行义各加品题且密奏书万言具言神宗所以建立法度之意乞召章惇为宰相上皆嘉纳焉十二月己未权给事中呉安诗言章惇除资政殿学士差遣依旧所有录黄未敢书读行下诏依前降指挥
　　绍圣元年二月丁未户部尚书李清臣守尚书侍郎兵部尚书邓温伯守尚书左丞清臣首倡绍述伯温和之乙亥吕大防知颖昌府后二日改知永兴军大防位宰相踰六年羣怨交归及宣仁圣烈姑祔庙御史来之卲乞先逐大防以破大朋党因疏神宗所简之人章惇安焘吕惠卿等以备进用大防亦求去位上亟从之三月苏辙依前官知汝州先是辙言臣伏见御试策题歴诋近岁行事有欲复熙宁元丰故事之意臣备位执政不敢不言然臣窃料陛下今无此心其必有人妄意陛下牵于父子之恩不复深究是非逺虑安危故劝陛下复行此事所谓小人之爱君取快一时非忠臣之爱君以安社稷为悦者也臣窃惟神宗皇帝以天纵之才大有为之志其所设施度越前古葢有百世而不可改者矣臣请为陛下指陈其畧奏入不报辙言臣近以御试策题有欲复熙宁元丰政事之意寻具札子论先帝所立政事见今遵行已自非一其间事有过差元佑以来随宜修政以安天下者正是子孙孝敬之人未审陛下以臣言为然否议者谓元丰之事有可复行而元佑之政有所未便臣愿陛下明诏臣等共商议见其可行而后行审其失而后罢深以生民社稷为意勿为此忽则天下之幸也辙既再具札子上固不悦李清臣邓伯温又先媒孽之及面论上益怒遂责辙曰人臣言事何所害但卿昨奏谓机事不可宣于外宜秘而不出今乃对众开陈但以汉武帝事上比先帝引谕甚失当辙曰汉武帝明主也上曰卿所奏称汉武帝外事四夷内兴宫室立盐鐡榷酤均输之法其意但谓武帝穷兵黩武末年下哀痛之诏此岂明主乎辙恐动趋下殿待罪上声甚厉范纯仁独进曰史称武帝雄才大畧为汉七制之主辙果以比先帝非谤也陛下亲政之初进退大臣当以礼不宜如此急曓上怒稍霁辙举笏谢纯仁曰公佛地位人也归家亟具奏曰今者偶因政事怀有所见辄欲倾尽以报知遇而天资闇冥不达机务论事失当冐犯天威不敢自安伏乞圣慈怜臣不识忌讳出于至愚少寛刑诛特赐屏逐以允公议诏苏辙除端明殿学士知汝州呉安诗以行苏辙制词不当罢起居郎夏四月左朝散郎张商英为正言商英前自开封府推官出为河北西路提点刑狱元佑四年五月改江南西路转运副使又徙淮南踰五年不复召于是始擢谏官故商英攻元佑大臣不遗余力商英常奏疏论风俗曰我神考发明道德之意以作成人材同一风俗大志未集神灵在天宣仁圣烈太后保佑陛下托心腹于辅弼寓视听于台谏而势利之下是非蠭起阿谀附会一旦乌合或上叛君亲之恩或下背师友之训或小合传缄白昼告急或手扇障面交半造门或包苴结私第之欢或伏地修门生之敬于是浮言竞作鄙诈交兴川洛异党秦汶分朋拨而后动谓之平字大而无见谓之青大虽交通相纽谓之八闗阴私架造谓之五鬼谁何门户谓之纳闹抱待具足谓之小鬼舍所亲而去谓之过房失所合而还谓之归宗伺察报探谓之灭门臣愚欲愿陛下以臣此章降手诏戒励掲之朝堂风示四方庶几薄恶之风浸息醇醲之化日孚易曰君子以居贤德善俗其在兹时乎庚戌曽布为翰林学士蔡京权户部尚书黄履为龙圗阁直学士壬子御史虞策言吕惠卿等指陈苏轼作诰词语涉讥讪望劾实施行殿中侍御史来之邵言轼臣先朝久以罪废至元佑擢为中书舍人翰林学士轼凡所作文字讥斥先朝援古况今多引衰世之事以快忿怨之私行吕惠卿制词则曰忿建青苗次行助役均输之政自因商贾手实之祸下及鸡豚茍有蠧国而害民率皆攘臂而称首行吕大防制诏则曰民亦劳止愿闻休息之期撰司马神道碑则曰其退如洛如屈之陂泽凡此之类播在人口者非一当原其所犯明正典刑制诰落端明殿学士兼翰林侍读学士依前左朝奉郎知英州制词中书舍人蔡卞所草也范纯仁言臣方在病假仍乞罢免朝廷之事不合与闻然有未尽之诚上觊少禆圣听窃见全台言苏轼行吕惠卿诰词言渉诅谤伏缘熙宁法度出于谏议之臣又州县奉行之际多有过当轼因行辞之际遂至过诋惠卿令台章览归先朝于事体不便况今来言者多是垂帘时擢居言路之臣当时畏避不即纳忠今日观望始有弹奏若便施行其说亦恐玷垂帘之明圣妨陛下纯孝之至德髙士敦昔在成都曽有犯罪来之邵曽任本路监司畧无举发及至太皇上仙髙士敦特肯改官来之邵方以前事弹奏又苏轼方执政时曽为人所弹击言者寻皆黜谪当时台谏畧不辨明及苏辙得罪便云所谪太近吐刚茹柔率多此类使朝廷赏罚过中莫不由此又言吕惠卿上谪时李清臣方为左丞若言渉讪谤清臣岂肯书诰行出今旧臣惟有清臣在此更乞询访不听范祖禹为龙圗阁直学士知陜州先是祖禹屡请补外上曰不须入文字执正官有阙明苏辙责改州祖禹再上章请郡不许葢上欲以祖禹代辙也既而沮之者甚众祖禹固求出乃有是命虞策言苏轼罪罚未当诏轼降充左丞议郎闰四月戊寅新差提举荆南湖路常平茹东济仍旧通判沧州言者论东济常露刘挚私简以示杨畏险薄无行人所不齿故也甲申安焘转一官为门下侍郎乙酉吕惠卿知苏州刘拯言宣仁常谓宰相曰编修实录官毋任先朝曽责降者葢虑谤书一成不可改追也是时权臣擅政虽差邓温伯陆佃林希曽肇以应宣谕已而遂去以吕公着之壻司马光之门人范祖禹苏轼之门人张来秦观代之至于吕公着常平法失天下心若韩琦因人心如赵鞅举甲以除君侧恶人不知陛下何以待之先帝恐其诬忠以胁君也令词臣明言其故黜知颍州闻公着提举实録日谓无此语令史官改之请重审阅其间书不以实辄移易増减情渉诬诋以闻乞重行黜责以正国典从之又言苏轼敢以私忿形于诏诰中厚诬丑诋轼于先帝不臣甚矣王德谦愤其诬诋之甚上书言之旋被遣斥以死秦观浮薄小人影附于轼前请轼之罪褫观职任以示天下后世诏苏轼合叙复日不得与叙复秦观落馆阁校勘添差监处州茶盐酒务左正言上官均言臣窃见宰相吕大防天姿强很怀邪逆国常与御史中丞苏辙阴相依附同恶相济伏愿陛下察究本末出自睿断特加施行以明示朝廷好恶判别忠邪以正纲纪然后朝廷尊而天下安此国家先务惟陛下畹神采择五月章惇请责弃地议臣司马光文彦博而下凡十一人张商英请责降合祭议臣章惇擅政恶闻上官均异论罢其言职己未侍郎杨畏为吏部侍郎吕大防既超迁畏礼部侍郎畏知大防当去章惇必复用时惇居苏州有张横者惇妻之侄也惇方丧其妻横往吊畏先托横致意云畏度事势轻重因吕大防苏辙以逐刘摰梁焘辈又欲并逐大防及辙二人觉知遽罢畏言职畏迹在元佑心在熙宁元丰首为公阔路者及惇赴召百官郊迎畏独请间畏自陈述语多质大防有直省官闻之叹曰杨侍郎前日謟事吕相公亦如今日见章相公也惇信其言故有还迁畏吏部六月御史黄履言吕大防刘挚梁焘当垂帘日俱为柄臣焘先鼓唱邪言呉居厚继陈诗注刘安世等遂共攻之执政既主于中仍役蔡确岭外累遇恩沛不令生还家有慈亲终不可得见死非其罪中外愤叹自陛下躬临机务洞照奸诬浸复擢官于泉壤窃谓遭横逆者既伸忠愤力排陷者未正典刑宜加显黜以允公议左司谏翟思言吕大防等擅作威福相与诬窜吕惠卿蔡确乞各正罪犯至今未闻施行窃以治道莫要于辨忠邪莫先于明赏罚忠虽见赏而邪不加罚则无以消伏奸慝望出睿断以慰公议左正言上官均言近具札子论奏前宰相吕大防苏辙擅操国柄不畏公议引用柔邪之臣如李之纯擢为御史中丞杨畏虞策来之邵等皆任为谏官御史是四人者倾险柔邪嗜利无耻其所弹击者皆受吕大防苏辙密谕或附会风旨以济其欲窃覩陛下自亲机务收还权柄其大防辙党人十去其七八然杨畏等六人尚居清要未快士论伏望陛下察考吕大防苏辙擅权欺君之罪推究杨畏等朋邪害正趋时倾覆之恶谴责黜免正典刑以示天下右正言张商英言先皇帝盛德大业超絶今古而厌代之后司马光吕大防吕公着刘挚又援引朋党以行机议至如罢免役法则曰有掲簿定差四字下诏求直言则专赏讪谤之人置诉理雪罪犯则尽自熙宁元年以后弃渠阳州县则甘言猥语无所不至凡详定局之所建明中书省之所勘会户部之所行遣言官之所论列词臣之所告命指摘扶剔鄙薄嗤笑当垂帘之际内臣之得志者剪除陛下羽翼于内执政之用事者击逐陛下股肱于外天下之势殆哉岌岌乎望陛下三省禁中检会前后章疏付臣看详签贴奏上陛下与大臣勘酌而可否焉张商英吕恵卿讼蔡确之寃刘极请复蔡确官从之又言吕大防八罪诏吕大防降知随州侍御史来之邵言先皇帝熙宁初属任宰相王安石造立法度以惠泽天下后世司马光入持政柄擢刘挚为侍御史王嵓叟朱光庭引在言路结成党羽宰相自确而下尽力排逐先帝顾命大臣去之畧尽而陛下孤立于上矣先朝法度次第废革先帝二十年积功累行为之一空矣以先朝赏罚为不中理则悉听诉理刘挚罪无轻重率从原减由是先帝擢用之人往往闲废而光之党分布中外矣以先帝财用为得之非义则凡市易贷缗不以本息一切损放如何比积米九百万斛一日散之几尽凡此者出于司马光之意而假以刘挚王嵓叟朱光庭之言方是时先帝陵土未干而光等更唱迭和刬革扫除忠臣义士熟视而吞声无敢谁何光与嵓叟光庭相继死亡独刘摰未殒灭者此实天所以遗陛下今刘摰尚以观文殿学士外领藩镇久稽天诛士论斯郁望曓挚之罪明正典刑上以伸先帝之志下以塞缙绅之望刘挚落学士知黄州御史周秩言挚责怒故也苏辙降知袁州轼惠州安置御史来之邵言轼讥斥先朝故也乙酉中书舍人林希言吏部送到吏部侍郎王钦臣可授寳文阁侍御知制庐州词头按钦臣资性险邪本缘傅会宰相吕大防以致进用大防皆抑而不行大奸方斥余党改窜遂肃清仕路钦臣岂可加以侍从职又付之方面之寄所有制词臣未敢撰进诏王钦臣除集贤殿修撰知和州监察御史刘拯言吕希哲学术无闻出于奏补岂能为陛下发明道德之藴伏望为官择人别与差遣林希言吕希哲出知怀州左司谏翟思言吕大防刘摰苏轼苏辙以讪谤先朝变乱法度擅作威福禠职夺官谪守方州安置岭表中外闻命举皆欣快然司马光吕公着首事发端虽已终牖下赠官美谥自可追夺王嵓叟与摰同恶相济若假以年当窜远域则赠官与子孙恩泽亦当追夺其合志同事有若文彦博范纯仁其背公死党有若安焘刘安世呉安诗韩川孙升等乞各正典刑右正言张商英言宣仁圣烈皇后奉承顾命保佑陛下惟仁旧居深宫惟亲帷慈政事惟公惟惠何常预知吕惠卿擅兴兵甲蔡确贪天之功作诗讪谤等事言臣本以惠卿与司马光争经义有隙构其事以媚光人虑蔡确异时再用必欲杀之以灭口出危语激怒帘箔表里相济行其奸言殛确于新州窜惠卿于建州夫以太皇太后之公平慈惠而羣臣乃导为淫刑滥罚贬死宰相使此曹易地而立于吕武之朝则何所不至哉乞检会禁中臣僚草疏吕惠卿蔡确本家进状集台省官杂议如事出谗构则诬告反坐邦有常刑夫元恶有臣无君亦已甚矣擢其髪而数之不可胜诛陛下虽欲置而不行如宗庙法令何如天下后世何商英又言梁焘范祖禹呉安诗刘安世刘唐老孙升韩川等当元佑初中伤无罪合行窜责焘知鄂州安世知南安军安诗监兖州酒税川知坊州升知房州三省言昨提举修实録吕大防奏仁宗皇帝实录今已成书欲望依例除定本外将见在草沓各一本与提举实录官以备照证外余依前降指挥焚毁元佑六年十月十一日朝旨依诏令吕大防范祖禹将所得草沓封角差得力人管押递铺送赴修国史院送纳如有传写到别本亦同封角送纳或转写与他人即令自陈如辄隠留当行重贬责周秩言恐实录诬罔诸书传后故也三省以周秩所上三章进呈其一曰臣自待罪言职闻奸人邪说久矣其害于政事者有五陛下亲政以来天下之人莫不鼓舞而怀不自安惟元佑死党三十余人而已刘摰恶党已为大防轼辙之党排斥出外今在朝廷者絶微矣惟大防恶党半已出外半犹在京其禁中者近日稍稍逐去其在朝廷者方且日夜经营造谤害事今陛下欲修先帝大业若不尽去恶党则必作奸谋起事端中伤陛下信任之人去草必尽其根勿使滋蔓进读秩章上曰此是何言也宫官有何不可为执政所言亲王私于权臣此尤非也使徐王闻之且不自安如秩趣操甚狂言不中理若置之言职朝廷无安静之理其罢黜之执政初欲换省官上曰与外任遂以守广德军谏官张商英言吕希纯于元佑中常缴驳词头不当及附会吕大防苏轼事上曰去冬以宫中阙人使令因召旧人数辈此可击外廷利害而范祖禹丰稷文及甫并有章疏陈古今祸福以动朕听希纯等又缴奏争之何乃尔已安焘对曰闻文及甫辈上书亦为人所使上曰必苏辙也会中书舍人林希言吕希纯常草宣仁圣烈皇后族人近官诰有曰昔我祖妣正位宸极其言失当及变乱祭祀礼文荐牙盘食等数事乃夺希纯寳文阁待制知亳州如故三省言范纯仁韩维朋附司马光长纵羣凶毁讪先帝变乱法度以肆不逞之心内范纯仁仍首建弃地之议滋养边患诏纯仁特降一官为通议大夫差遣如故韩维已致仕特置不问台御史中丞黄履言前宰相司马光垂帘初朝廷如光执政当时士论翕然称之以谓光真能弼成圣德上报先帝不谓光深藏很戾追忿先朝凡事所行皆为是非夫令法因革固缘时宜岂有一代宪章俱无可取归过于昔刼誉于身此而可容孰为赴者昔唐太宗以封伦稔恶身后始彰美谥赠官尚加追夺伏望以今仿古详酌施行商英又言乞重行刘摰等罪又言王存吕大防为公着志神道碑诬谤宗庙乞并行法御史周秩言司马光视先帝如雠谥曰文正非所以劝后世当正谥号之美恶以惩后世秩又言吕公着不能救正司马光但为子孙急于富贵不避嫌疑而居之及大防刘挚苏轼苏辙皆公着所引为国大奸陛下若不照其奸罪以明天下则公着所处皆为国朝故事以引后世大臣僣窃之祸又言吕大防刘摰苏轼皆落职为知州缘臣奏论大防等所为皆大奸恶今朝廷但薄责而已臣愚以为陛下必欲薄责之则不当以其所论亊为罪名若录其私营不法则其罪不可胜数且摰与辙讥斥不减于轼大防又用轼之所谋所言而得罪轻于苏轼天下必以为非诏司马光吕公着各追所赠官并谥及追所赐神道碑额王嵓叟所赠官亦同追夺知随州吕大防降知黄州刘挚知兖州苏辙知筠州梁焘鄂州居住刘安世南安军居住初章惇用蔡卞议光及公着皆当发冢斵棺三省同进呈许将独不言惇等退上留将问曰卿不言何也将曰发冢斵棺恐非盛事上曰朕以为无益公家遂寝其奏苐令斥去碑文秩又言秦观罪重责轻人言未允处州监当右正言张商英言伏闻吕大防降官知随州内臣陈衍降官监当按衍乃陛下家奴敢与宰臣学士交通干预大政诏陈衍傲很不恭威行宫省遇事専肆多不闻奏同类畏之莫敢指目据其罪恶当伏重诛姑示寛仁未欲寘之极典可追毁出身以来文字除名勒停送白州编管仍抑所在官司差得力人转押前去戊午诏曰送往事居是必全责于臣子藏怒宿怨岂宜上及于君亲朕继体之初宣仁圣烈皇后以大母之尊权同听览仁心诚意専在保佑朕躬自以帘帷之间闻见不能周及故不次以用大臣推心以委政事非独倚任耆艾所冀恢昭圣功司马光吕公着忘累朝之大恩怀平时之■〈角央〉望幸国家之变故逞朋党之奸邪引吕大防刘挚等或并自要涂擢司宰事或迭居言路代掌训词或封驳东台或劝请经幄于左右前后皆尔所亲于时赏罚恩威惟其所出周旋欺蔽表里同符宗庙神灵恣行讪谤朝廷号令辄肆纷更有首信偏词轻改役法开诉理之局使有罪者侥幸下疾苦之诏诱羣小之言诬横敛则滥蠲茍免之逋诬厚藏则妄耗常平之积崇声律而薄经术任穿凿而紊官仪弃境土则谬谓和戎弛兵备则归过黩武城隍保民而罢増浚器械资用而缀缮完凡属经纶一皆废黜人才漓混莫辨于品流党与纵横迭分于胜负务快乗时之愤都忘托国之谋方利亮闇之不言殊非慈闱之本意十年同恶四海吞声敌计得行边方受害昔周王受命召公维辟国之师江右虽微兴宗有易代之叹天下后世其谓朕何朕临朝弗庄视古有愧况复疎逺贱士昧死而献言忠义旧臣交章而抗论迹甚着明法安可私其司马光吕公着吕大防刘挚等各已等第行遣责降讫噫优礼近司朕欲曲全于体貌自奸明宪尔今复逭于诛夷至于射利之徒胁肩成市益从申儆俾革回邪推予不忍之仁开示自新之路除已行遣责降人数外其余一切不问议者亦勿复言有所见行取会实录修撰官已下及弃废渠阳寨人自依别勅处分咨尔羣工明听朕命时司马光等既贬上谓刑惟厥中故降是诏右正言张商英言文彦博皆负国恩伏请检详本末推考是非诏台谏之职义当论列然博年及耄期四朝旧相先皇待遇恩礼至厚宜加阔畧以优老臣可特置不问户部尚书蔡京言神宗皇帝熙宁之初将欲有为于天下得王安石而任之于是置条例司选天下英才设官分职参讲其事兴利补弊功烈昭著元佑以来天下用度浸以匮竭美意良法尽遭诋诬在于今日正当参酌旧例考合得宜以称陛下追述先帝之意以成足国裕民之效然事之可兴者方且毛举岂臣单力所能胜任伏望圣慈检会熙宁中置条例司故事上自朝廷大臣下选通达世务之贤共同考究庶几成一代之业以诏万世其后用是置局修整命张康国邓洵武看详利害事八月诏丁忧人范纯粹降一官知延安府以御史郭知章论其在元佑间尝献议弃安强葭芦呉堡米脂等寨故有是命九月翰林学士蔡卞林希言先帝日歴自熙宁三年三月已后至三年终系元佑中秘书省官孔武仲黄庭坚司马康修纂自熙宁四年已后至七年终范祖禹修纂而黄庭坚司马康范祖禹又皆系修先帝实录官闻所书止与昨修先帝实录相为表里用意増损多失事实缘修国史院已得旨重修先帝实录所有昨来范祖禹等所进日厯臣等伏乞一就看详改正务尽事实使后世考官无所疑惑从之冬十月张商英言愿陛下无忘大臣擅权时章惇无忘汝州时安焘无忘颕昌时李清臣曽布无忘河阳时曽布云臣所不晓或陛下常有绪言上云无之但商英言事多如此过尔十一月御史郭知章黄庆基奏乞贬修神宗实录官甲午三省同进呈台谏官前后章疏言国史院所修先帝实录类多附会奸言诋斥熙寜以来政事乞赐重行窜黜诏祖禹责授武安军节度副使永州安置赵彦若责授安逺军节度副使澧州安置黄庭坚责授涪州别驾黔州安置中丞黄履御史翟思左司谏张商英论具修神宗实录官诬毁先帝为臣不忠二年春正月戊戌左司谏张商英言伏见吏部侍郎杨畏反复迹状前后明白不为公论所与遑遑求为自安之计凡立朝之士稍与已情不通者即指为刘挚党人阴行离间如彭汝砺黄裳叶涛之徒是也议者言来之邵所入章疏稍成文理者皆畏代为方今补坏修废肇开端绪而畏不尽革适足为害欲望圣明考言询行进退施行诏吕大防追夺两官赵彦若范祖禹陆佃曽肇林希并追夺一官除林希在职日浅外曽肇与小郡知州陆佃候服阕与小郡知州黄庭坚特追一官常安民言陆佃亦与修书罪同罚异愿考正其罪曽布具札子言毁废先朝法度之人既已黜逐则前日之良法善政当次第讲求増损施行而国论未常及又言政事非得人不能举若但以私爱憎喜怒为意则人才必难进今既不能公选人才则政事何从而举若不稍复可行之法度则是先朝政事不可行若不可行则毁废之人何以得罪上矍然布因言令使役法已行然成书方上而议论无所折衷蔡京王右忠侍从之选然两人所见多不同执政又未通晓其下官属日相纷争众议施恐未易了昨初降役法但云依元丰八年见行条约行则已曲尽及章惇欲立异本去年秋科纳钱遂展至今年五月役人多已替放又却令候今年放罢只失此两科役钱仅八百余万今臣书既上议论不一将来施行必有不便于人情者元佑所行止谓于人情不便今若不便于人情又何以异二月三省具陆佃元修苏利渉等传进呈乃诏曰陆佃乡田诸生致身禁从擢御史事多歴岁时俯仰顺从媕阿冺黙曲狥羣奸之意茍幸一身之安尔谓有所建明固未尝争论而去谓尔同为讥讪则于今藳不存进退之间风节无取虽言章沓至众弗与容然罪疑惟轻古有成训姑褫延阁用厌师言勉自省循以称矜贷可落龙圗阁待制依前左朝请郎吕大防再降一官从御史刘拯之言也乙亥给事中黄裳言史院一事乃吕大防倡为之罪不当在祖禹庭坚之下岂可轻恕降授大中大夫分司南京安州居住刘拯又论曽肇陆佃等罪责知滁州三月范纯仁知陈州邢恕知青州八月诏吕大防不得引用期数赦恩叙复九月壬寅范纯仁在陈州闻之忧愤累日斋戒上奏畧曰窃见吕大防等窜谪江湖已更年祀未蒙恩旨久困拘囚其人或年齿衰残或素萦疾病不谙水土血气枯衰骨月分离举目无告将恐溘先朝露客死异乡不惟上轸圣怀亦恐有伤和气仰惟陛下圣心仁厚天纵髙明法大舜之用中建皇极而在宥毎颁赦令不问罪辜至于绞斩重囚髠黥徒隶咸蒙赦宥亦许放移岂有股肱近臣簪履旧物肯忘轸恻常俾流离但虑一二执政之臣责其往事嫉之太甚启迪之际不为详陈若非宸衷独断圣虑详思灼见本根絶其萌渐尽屏猜嫌之迹特垂旷荡之恩皆因大礼赦文遂令逐便居住使得自新改过免为覊旅之茔魂奏疏三上批范纯仁立异邀名落职知随州壬戌诏御史常安民立心凶险处性颇邪置之要路诚非所宜可罢职与监当差遣安民又上言今大臣为绍述之说者其皆实借此名以报复私怨一时朋附之流从而和之遂令已甚张商英元佑时上吕公着诗求进其言谀佞无耻士大夫皆传笑之及为谏官则上疏乞毁司马光吕公着神道碑周秩在元佑间为太常博士亲定司马光谥为文正及近为言则上疏论司马光吕公着乞斵棺鞭尸陛下察此辈之言果出于公论乎故凡劝陛下绍述先帝者皆欲托先帝以行奸谋谓他事难以惑陛下若闻先帝则易感动故欲快私仇陷良善者须假此以移陛下之意不可不察今权臣恣横朋党满朝言官未尝一言及之惟知论元佑旧事力攻已去臣僚臣荷陛下提拔不敢负恩摧枯拉朽之事臣实耻为之举朝嫉臣诬陷非一臣赋性愚直恐终不能胜朋党之论愿乞外任以避之上开慰而已御史董敦逸奏安民常称二苏文章之士负天下重望不当弹击此乃二苏之党诏罢御史与知军章惇批诏语送吏部与监当冬十月章惇之贬斥元佑旧臣皆以白帖子行遣安焘李清臣与惇争论不已上亦疑惇惇甚恐雍私语惇曰用白帖子有王安石故事惇大喜取其案牍白上惇遂安议谓雍欲以此结惇也然雍竟罢黜十二月知青州邢恕试礼部侍郎孙谔言杨畏反复落职仍知河中府二年正月御史陈次升言绍圣元年七月十九日责降吕大防等勅牒榜节次云至于射利之徒胁肩成市盍从之士俾革回邪除已行责降人其余一切不问议论亦勿复言近者切见汪浃李重等送吏部与合入差追以元佑所献文字得罪则前件勅牓殆成虚文将何以取信于天下今又闻差官编排元佑臣僚章疏命令如此何以示信于人乎所有编排章疏指挥合行寝罢五月孙谔论役法有妨绍述【见绍述门】六月曽布言常立谄王安石而毁先帝情更可诛陈瓘所以忤卞只陛下但以安石为凖绳罗织士类此最为害政况安石之所是勿与先帝不同者非一岂有但以安石为据卞以此得怒而士类莫不以瓘之言为是六月吕大防进职知秦州以元佑中间持边议故也八月丙子诏王嵓叟吕大防等所得恩例及举官并罢梁焘依旧鄂州居住刘世安依旧南安军居住范祖禹责授昭州别驾贺州安置刘世安英州安置因四年上疏论哲宗求乳母事也诏姚勔求不磨勘给事中蹇序辰言其附会诋訾先帝也十二月蔡京辨不附司马光改役之罪【见役法门】四年春诏应绍圣二年十二月十五日类姓名责降人宫观居住及勒停安置分司散官子孙弟侄各不得任本州岛邻州内子孙仍并与次迁逺路分合入差遣已授未赴并见在任人并罢庚戍李清臣出知河中府王存致仕恩例只与一名言者指存元佑初论事附会故也三省言司马光吕公着倡为奸谋诋毁先帝变更法度罪恶至深及凶党同恶相济首尾附会之人偶缘今已身死不及明正典刑亡殁之后尚且优以恩数罪罚未称轻重不伦若谓其已死不问使后世乱臣贼子何以创艾至于告老谢事亦宜少示惩沮制畧曰司空吕公着盗窃虚名躐持宰柄谤毁前烈变乱旧章虽窜殛不及其生而惩创可垂于后可特追贬建武军节度副使仆射司马光阴结中人骤窃宰柄变更良法诋毁先朝潜怀睥睨之邪计欲快倾摇之二心使子孙谬荷国家之厚恩何以为臣子之大戒虽逃显戮当置散司可特贬清海军节度副使故王嵓叟厚诬先帝愚弄朕躬力赞邪谋阴怀异志罪恶曓着神鬼得而诛之虽示小惩未协公议可追贬雷州别驾诏赵瞻傅尧俞夺所赠官韩维孙固范百禄胡宗愈遗表恩例各与两人余悉除夺诏张兢辰罢官以蔡京言其謟事吕大防苏辙故也又诏赵瞻傅尧俞谥诰并追夺三省言近降指挥以司马光等诋先帝变更法度各加追贬谨按吕大防刘摰梁焘苏辙为臣不忠罪与光等朝廷虽常惩责罚不称愆范纯仁又自因别过落职于本罪未甞畧正典刑生死异法无以垂示万世吕大防制畧曰朋奸擅国责有余辜造讪欺天理不可赦其加显黜以正明刑可责授舒州团练副使循州安置刘挚制畧曰向由邪路力附党魁倡和奸谋毁黩先烈不踰数载窃缘宰司公论未平责轻罪重可责授鼎州团练副使新州安置苏辙制畧曰操倾侧孽臣之心挟纵横策士之计始与兄轼肆为诋巇晚同相光协济险恶朕顾瞻岩庙企望裕陵义不敢私恩难以贷可责授化州别驾雷州安置梁焘制畧曰向附凶渠擢在谏职排陷旧弼诋诬先朝荐引羣凶毁弃成法虽从薄责未称明刑可责授雷州别驾化州安置范纯仁制畧曰立异以邀名匿情而趋利议称亲则构诬于宗祖言变法则归过于先朝欺君以助邪谋弃地以开边隙阴连羣枉协济凶渠迄用攀援遂尸宰辅仅从薄谴久逭严诛茍其究免于终身何以示惩于后世可责授武安军节度副使永州安置已上令所在差官伴送前去经过军州交替刘奉世制畧曰曩以小官附会奸党凶险狡狯莫与汝齐有司失刑众论未允可落职分司南京郴州居住韩维制畧曰爰自初政实登近司首赞邪谋厚诬先烈以抑兼并为繁禁以振贫厄为利心恣引亲私助成奸慝比从薄责实拂公言可落职特授左朝议大夫致仕王觌制畧曰资赋佥回善于原借附会奸党毁訾先朝挤陷良善变乱法度可落职依前分司东京通州居住韩川孙升吕陶制略曰顷大奸旧恶相济擅朝而尔挟忿悁为之死党巧诋法度以遂更变之谋歴排忠良以虚顾托之罪积心至此议罪谓何可各依前官分司南京川随州居住升陜州居住范纯礼赵君锡马黙制畧曰顷在初政常跻近班怀藉势乗权之心起背公死党之计傅会邪说専为悦谀无以照奸公论甚郁可各落职依前官纯礼蔡州居住君锡本处居住黙单州居住顾临制畧曰附会凶党力被荐论顷缘洞察于奸谋不使超跻于近列迨司留钥复结罪阉虽因人言常从贬秩责轻罪重众不谓宜可落职依前官管勾洪州玉隆观饶州居住范纯粹制畧曰倾邪险诐出于天资反复导谀忘其父志弟兄唱和协助凶奸变先朝拓土之功成一时蹙国之议失刑既久公论未平可落职依前官管勾江州太平观均州居住孔武仲制畧曰附会奸党躐处要班逮于亲政之初敢为怙终之计失刑既久公论未平可落职依前官管勾洪州玉隆观池州居住王汾制畧曰早以凡才滥居儒馆元佑之际附会诋欺众论喧阗罪状明白可落职依前官致仕王钦臣张来制畧曰尔因缘奸险躐起要班挟持说谋鼓扇凶熖王钦臣可落职管勾江州大平观信州居住来可落职添差监黄州酒务吕希哲吕希纯吕希绩等制曰方其父在则假国威灵为已阀阅及大防用事则密援凶党贾鬻利权并以庸才因致美职宜悉从于贬秩或仍禆于分司庶无轻重失当之刑及夫幸免失刑之士希哲分司和州居住希纯分司金州居住希绩光州居住姚勔制畧曰向附凶邪为出死力沮害良善助成奸谋可依前官分司衢州居住呉安诗制畧曰顷者羣凶聚慝继踵擅朝尔以朋邪窃处谏列鼓扇凶熖附会邪谋逞宿憾以挤劳旧之臣构险语以吐倾摇之议虽常加于薄责尤未正于严刑可责授濮州团练副使连州安置晁补之落职添监处州盐酒知齐州贾易海州盐税程颐放归田里钱勰杨畏并逐人永不叙复郴州编管秦观移送横州朱光庭追贬郴州别驾孙觉赵卨李之绳杜纯并追职及遗表恩例李周追贬已上责词皆叶涛所草也初吕大忠既以所得于上大防可复相见之语告惇及还至渭州因为通判潘适具言适叹曰公失言矣必为深悔大忠寻加职请纳职名量移大防不许于是大防再责循州或曰循州再责上语实激之盖章惇等疑上意欲复进用元佑人故也三年甲申文彦博制畧曰色厉而荏行伪而坚备公师于三朝更将相者四纪忘我大德肆其忿心初迷国以怀谖终朋奸而背善以理财裕民之政为曓刻聚敛之利以经天纬地之勲为冦攘草窃之计有臣若此于义可乎于戏明罚正刑永为垂世之戒彰善瘅恶上慰在天之灵可特授太子太保依前潞国公致仕张茂先梁惟简谭扆赵约内人樊氏并责降闰三月丙戌诏文彦博诸子并解官侍养司马康追夺赠官丁亥诏再责降韩川道州安置孙升汀州安置诏韩忠彦降授充资政殿学士知定州蹇序辰言其元佑初附会奸恶也诏苏轼撰上清储祥宫碑令赵京撰并书壬辰诏责王隠王觌孔文仲鲜于侁呉处厚等郑雍坐谤先朝落职知定州二月又改郑州安焘落观文殿大学士依前官坐蔡京蹇序辰言其奸叶涛坐论安焘不当落职知光州甲辰诏惠州安置苏轼责授琼州别驾昌化军安置范祖禹移送宾州安世移送髙州安置诏毁抺吕惠卿责官诏词以惠卿请也三月壬辰中书舍人同修国史院蹇序辰言朝廷前日追正司马光等前恶明其罪罚以告中外考言观事踪迹诡秘不可备究至其章疏文字散在有司不乗时取索编类岁久沦失或邪党交构有藏毁弃之弊欲望选官将贬责奸臣言行士状编类以示天下后世之大戒从之差给事中徐铎及序辰四月己亥循州安置吕大防卒于虔州辛丑故吕公着追贬昌平军司户参军故司马光追贬朱崖军司户参军壬寅诏范纯仁王嵓叟司马光吕公着赵卨等恩例并追夺并给还因吏部刑部有请也中丞黄履奏乞究王珪罪诏王珪遗表恩例并行追夺珪追贬万安军司户参军五月陈衍男慥梁维简并藉没物业亲戚厚善之人并行责降辛未舍人蹇序辰不草呉居厚告词因言居厚元佑被责本无赃私至绍圣亲政始复收用议者尚以前事为言臣若茍随流俗则示怀利朋奸无以塞区区之忠所深虑者累先帝知人之明违今日绍述之志也望降臣此章与居厚除命行下示好恶以风四方则非独与臣幸甚诏榜示朝堂朕以眇躬获承先构永维休烈盛美欲以昭示万世而顷遭羣奸同逞宿憾兴讹造讪力肆诋排政事人材废毁殆尽夙夜悼惧靡敢或遑思与卿士大夫共承厥志庶几德业传布无穷念今在廷之臣鲜知事君之义从乡原以为善士造虚誉以进无能以容私合党相先以奉法守公为干才智胜任则阘茸共嫉趋向既正则叵测深仇端亮劲挺有特立之操者不见容于众人媕阿回遹持两可之说者必得名于流俗沈溺忘返者险薄可羞乃阴怀私恩显废公议以奸臣所斥逐为当罪所变更为得宜以先帝所造立为不然所褒擢为非当借喻余党幸复甄收务令旧章未能淳一扇为是非不定之论欲开善否更用之端漫托小人之道于难知之中以疑天下之听于未孚之际幸时事之中变庶人心之翕从毎怀及兹良用慨叹朕察言观事灼见邪心欲正典刑当伸儆戒继自今日尔其新之式惩厥愆毕趋于正示以好恶非曰茍然其或怙终必罚无赦咨尔在位尚克敬承秋七月诏许舒州团练副使循州安置吕大防归葬始大防卒于处州上闻大防何以至处州及其家请归塟即许之议者由是知痛贬元佑党人皆非上本意也辛未蔡谓奏臣见文及甫常与邢恕书大逆不道诏蔡京章惇即同文馆究问九月壬子诏曰中外臣僚等并许直言朝政缺失朕亲览虚心以改庶几以消天下之变焉乙夘诏曰朕以眇躬获保宗庙恭典神天翼翼小心罔敢预怠惟恐不德以上干干象今彗出西方灾谴为大天垂变异朕实惧焉用是损膳避朝求言辍燕其敷恩霈荡宥囚辜庶消复于妖祥以导迎于善气可大赦天下于戏遇灾而惧勅命惟几尚赖公卿悉心辅政交修不逮同底于平谘尔多方咸体朕意庚申彗犯天市垣帝座十一月刘奉世兄弟责降中丞邢恕言其倾害顾命大臣故也丁丑诏程颐涪州编管坐与司马光同恶相济也化州安置安焘卒十二月新州安置刘挚卒诏责授黔州别驾涪州安置黄庭坚移戎州安置以避使者亲嫌也
　　元符元年二月蔡京等究治同文馆狱卒不得其要领乃更遣升卿及必岭外谋尽杀元佑党人时刘挚梁焘已前死朝廷尤未知也时董必诏差为河北东西路察访使吕升卿为河北漕三月诏陈衍特处死初章惇蔡卞恐元佑旧臣一旦复起日夜与邢恕思所以排陷之计既再追贬吕公着司马光又责吕大防刘挚梁焘范祖禹刘安世等过岭意犹未慊仍用黄履疏髙英追贬王珪皆诬以圗危上穷其言浸及宣仁圣烈皇后上颇亦惑之最后起同文馆狱将悉诛元佑旧臣内结宦者郝随为助専媒孽垂帘时事建言欲追废宣仁圣烈张士良者前窜雷州惇卞逮迎诏欲使证宣仁圣烈果有废立意及士良至既以旧御药告并列鼎镬刀锯置前谓之曰言有即还旧官无则死士良仰天叹曰太后不可诬天地神明不可欺也乞就戮京惇无如之何得以陈衍罪状塞诏宣仁圣烈废立之议由是得息而惇卞终不肯释元佑旧臣京惇进呈挚等事上曰元佑人果如此乎京惇曰诚有是心然反形未具上曰挚等已责遐方朕遵祖宗遗意未尝戮大臣其释勿治癸酉三省提举荆湖南路常平等事董必奏体量到知雷州朝请郎张逢同本州岛官吏至门首接见苏辙次日为会召辙在监司行衙安泊又令僦进纳太庙斋郎呉国鉴宅逢毎月率一两次移厨管待差白直七人借事本州岛海康县令陈谔差杂直追呼工匠等应付呉国鉴修宅又勒居民折退篱脚阔开小巷通行人马以避辙门巷及借手力等事诏苏辙移循州安置张逢特勒停陈谔特冲替本路提点刑狱梁子美既与苏辙系亲姻之家不申明回避并其余监司失觉察各罚金三十斤夏四月诏化州安置梁焘卒不许归葬家属令昭州居住林希出知亳州邢恕出知汝州以希私积怨愤志在中伤恕阴怀怨憎妄意进用故并黜之五月诏刘摰梁焘诸子并勒停永不收叙以文及甫等所供逐人已亡不及考验明正典刑故也六月中丞安惇言乞朝廷委官将元佑中理诉所一宗公案看详如故改正即乞申请得罪之意复依元断施行诏蹇序辰安惇看详语言于先朝不顺者职位姓名别具以闻序辰先有是命上难之于是惇复进白蔡卞劝章惇使必行令序辰与惇徐铎同主其事自后缘诉理被祸者凡七八百人序辰及惇实启之七月三省言蔡京第三奏文及甫所发刘摰有司马昭之心及其党附之人废其子孙伏闻刘挚梁焘已有处分其余显官之人未有指挥章惇安焘郑雍并特放罢三省言刘挚等党人王嵓叟前后论事包藏祸心最为凶悖范祖禹刘安世朱光庭仍累疏诬罔圣德阴畜邪谋虽各行遣累据臣僚上言乞赐施行诏范祖禹移化州安置安世移梅州安置王嵓叟范祖禹刘安世朱光庭诸子并勒停永不收叙九月庚戍追官停勒横州编管秦观特除名永不收叙移送雷州编管以附会司马光等同恶相济也吕大防诸子并勒停御史邓裴乞依范祖禹等例也看详诉理所言光州司法参军监安上门郑侠上书讪谤朝廷并王安国非毁兄安石等罪名元佑元年除雪不当诏元佑指挥更不施行并令改正郑侠勒停英州编管永不量移十月看详诉理所元佑臣僚上言乞为诉理所日限所有衘寃之人皆得洗雪可推广圣恩收召和气按所言于先朝不顺诏王觌特责授鼎州团练丰州安置甲午范祖禹卒化州张敦礼责降坐元佑间言退蔡确相司马光有五得也欧阳裴落职与合入差遣朋附元佑大臣也十一月三省言元丰末元佑中王巩累上书议论朝政表里奸臣张保源累上书议论朝政附会奸臣诏巩追毁出身告勅全州编管保源勒停峡州居住三年正月庚申知大名府韩忠彦致事王存各降一官中丞安惇官二人奏雪谢景初语言不顺故有是命二月乙未曽布言章惇蔡卞施行元佑人众论皆为过当然岂为诋訾先朝大抵多怨报耳丙午孙谔诏与合入遣与元佑诉理有衘寃饮恨之语御史左肤言其追恨先帝万死有余三月己未中丞安惇言元佑案牍凡千余人元断轻重一一当罪所有元看详官刘挚等管勾文字叶伸苏加朱裔等罪迹显著义不容宥诏有司具逐人所到月日审理察情犯施行诏叶伸降三官苏加等勒停辛酉萧世宗为吏部员外郎张行为户部员外郎世宗在元佑中上书论青苗免役便民复行免凡四十章故也四月顾临卒知桂州程节员外郎谭掞荆湖提刑梁子美各降官坐昌化军使张中役兵修驲以舍苏轼察访董必劾节不觉察有是命唐领坐借舟船载新州安置刘挚骨月诏领先冲替下淮南仍取劾以闻【领时知楚州】黄隠责南安军安置作元佑时附奸党也五月新知韶州孔文仲责惠州别驾英州安置坐元佑上书谤讪先朝政事知泸州王献可降一官罢任坐元佑上书议论朝政故有是命梁和林大节王佑陈嘉言系梁惟简等亲戚并与逺小监当差遣戊辰诏陈次升坐元佑中任御史日所上章奏诋毁先政朕常含容其过庶使自新畀以练职复敢狃习故态观望言事可罢职令监全州酒税七月韶六曹诸司应元丰人耳四月以来废毁先帝法度申请并着所任官名姓编类成册内三省如有毁匿罪赏并依编章疏已得朝旨用尚书蹇序辰宣德郎李积中之言也九月丁未诏立贤妃刘氏为皇后先是将立皇后内出皇太后手诏曰非此人其谁可当翰林学士蒋之奇载其语于白麻故有亮非斯人谁可为后之语其后皇太后临朝以瑶华无辜被废追治元符立后之因语之奇进所奉手诏验其字画乃刘友端所书他日曽布问惇作元佑手诏是刘友端书皇太后未尝见闻何也惇遽曰是惇进入内是时章惇专制诰内侍郝随以固权宠刘友端助之三人凶狡相济故长乐手札惇撰定进入友端矫制书云宫禁事秘人莫得而辨也通判毕渐言元佑中诸路所立碑记刻纪述等并令毁碎从之甲子右正言邹浩上疏谏立皇后之失疏奏诏浩言多狂妄除名勒停新州编管闰九月贾易邵州安置以易在元佑中常任谏台羽翼权臣诬谤先猷有是命十月文及甫落职知均州十一月乙亥翰林学士蒋之奇知开封吕嘉问权吏部叶祖洽并落职出守王回除名勒停坐与谏官邹浩语言交通田衍王琳岑域呉礼李友谅并特追一官勒停白时中岑穰张廷坚毕渐蔡蹈张琳范致虚各冲替陈举朱绞傅楫胡安逺范致君各特追一官勒停蒋球特冲替叶丞王溥勒停坐以银钱遗浩且致简叙别也吕希绩降授朝请郎分司南京随州居住三年徽宗即位遣使劳问范纯仁于永州召韩忠彦为吏部尚书李清臣为礼部时绍圣党人在朝用事人怀异意上一日谓徐绩曰卿鲠直朕所倚頼绩因论择相之难上曰已诏范纯仁韩忠彦绩顿首贺曰得其人矣二月辛酉诏复邹浩为宣德郎监袁州酒棁癸亥诏永州安置范纯仁为左中散大夫分司南京邓州居住吕希纯唐州居住王觌和州居住韩川随州居住刘奉世光州居住唐义口安州居住呉安诗澧州居住吕希哲随州居住吕希绩衡州居住吕陶任便居住苏轼移永州安置刘安世移衡州秦观移英州程颐移峡州杨畏知襄州王古知润州王钦臣知襄州范纯仁知亳州范纯粹知相州张来通判黄州晁补之签书武宁军判官勾当公事王隠监江州酒税黄庭坚鄂州监税贾易监舒州茶盐酒三月甲午以龚史为殿中侍御史邹浩为右正言陈瓘为左正言叙英州安置孔文仲编管昭州汪衍编管封州余爽编管金州王巩峡州居住张保源并复官乙未以上官均为秘书少监孙谔为右司谏癸巳以郑雍逸为左班殿直以韩忠彦为右仆射李清臣为门下侍郎蒋之奇同知枢密院事时中外拭目新政上意用中道合异论以忠彦重厚和平首命为相乙夘叙复元佑大臣诏曰朕即位以来哀士大夫失职者众虽稍收复未厌朕心兹者天佑予家挺生上国奄有六庆资及多方解网辜恤何事曰终范纯仁提举嵩山崇福宫许归颕昌刘奉世明道宫许归陈州王觌崇福宫韩川太平宫吕希纯鸿庆宫呉安诗崇福宫唐又闲鸿庆宫并任便居住王钦臣知颖昌吕陶张耒刘当时并与知州吕希哲希绩贾易与小郡刘唐老黄隠堂除知军晁补之与通判黄庭坚佥判苏轼移永州辙移衡州郑侠放逐便初御史中丞安惇言邹浩不可用恐形迹先朝上曰先朝大事中丞不言浩敢言用之何伤至于陈瓘言浩尽忠惇居风宪黙而坐视其愧已多况论其非乎诏罢惇知潭州五月先是台官龚史陈瓘任伯雨皆言尚书左丞蔡卞过恶史曰卞为安石之壻妄谓尽得其学以欺朝廷而一时嗜利者助成其说今乃参预政机清议沸腾重黜之以慰天下瓘曰章惇前日所为皆卞教之卞以继述神考为名以纂绍安石为主立私门之所存以为国是夺祖宗之大美以归私史又曰惇迹易明卞心难见春秋责意则难见之罪安所逃乎伯雨曰卞之恶有过于惇如诬罔宣仁圣烈保佑之功傅致元佑皇后疑似之罪安惇作理诉所而士大夫得罪者八百三十家蹇序辰编排章疏而语已被罪者数千人先帝亲政六年未尝有失独此数事皆卞为之一日上曰台谏攻卞已十余章卞乃请辞遂知江宁府戊子陈瓘言绍圣再修神宗实录史官夺宗庙之美以归故臣建掌书之官以尊私史所有绍圣神宗实录愿诏史臣别行删修诏令三省参对进呈左仆射韩忠彦白上以元佑生者已被恩而死者殊未甄复此当出自上意而曽肇亦言陛下即位废逐皆还生者蒙恩惠已厚惟是游魂枯骨尚未被凙乞出自宸衷明诏叙复乃诏元臣故老尚在贬中愍泽之颁岂容独后太子少保文彦博司马光等三十三人并还其官六月左正言陈瓘言邢恕顷诬司马光刘挚梁焘王嵓叟等皆有奸谋家族几致覆灭公议不容久矣宜定其罪于是韩忠彦请改撰司马光等告命上曰但于贬恕告词中载此意则天下皆知之矣制曰忠谗辨则内外肃是非公则劝沮行尔操心倾危雅意附会造为非语上累宣仁既匪亲闻又无证佐究其所自皆出不根使光公着被凶悖之名蒙殛窜之罪欺天误国职尔之由矧彼于此二人实门下士借誉引重恩义非轻一旦翻然遽为雠敌挤穽下石数为虚言可落职罢知荆南责授少府监分司西京均州居住九月侍御史陈次升言左仆射章惇自登揆路任私言公奉使山陵错置乖缪中丞丰稷御史陈师锡言惇当国七年窃持威福天下勇于害贤敢于杀人大事包藏阴谋发为异议陈瓘言章惇独相八年迷国误朝罪不可掩奉使失职事干泰陵又云助尊私史则至于薄神考矜伐已功则至于诬宣仁乐于用兵大开边隙陜西之民怨矣而进筑不已内府之财竭矣而辇运不休杀张悦以箝众口广邹浩之狱以絶言路于是惇乞罢政辛未知越州初中丞丰稷入对学士承旨蔡京于殿陛间揖稷曰天子自外服诏公为中司今日必有髙论稷正色答曰行自知之至是与侍御史陈师锡共言京卞兄弟同恶迷国误朝乞正典刑不报甲申蔡卞提举杭州洞霄宫太平州居住张商英落职知随州范镗落职知滁州坐附权要乙丑先是陈佑论张瓘门下李清臣言哲宗天姿仁孝毎对臣下有爱人之言任章惇为相不置次辅惇为性残刻开导上意者莫非残忍杀伐之事有伤和气水旱连年自古大臣少惇比者宜行殛诛以慰民望乃诏责惇为散官潭州安置然议者以清臣为反复迎合云丙申蔡京永兴军御史言其外结后族内事阉人交缔东朝忧刑天颜贻社稷患为天下祸林希出知福州叶祖洽徐铎并落职御史言其助惇为恶也己未诏曰永惟神考新一代之典型以遗后人间者任事之臣用意或过朕所不取为政用人朕无彼此之间斟酌损益惟义所在嘉与有位共圗康功以成继述之美自今有曲学偏见妄意改作规营国事当与众弃之辛酉左仆射韩忠彦性柔懦天下事多决于右仆射曽布乃议元佑绍圣均为有失欲以大公至正消释朋党十一月诏以来年改元建中靖国以新除贾易为谏议大夫左司谏邹浩为起居舍人蔡京知江宁郭知章为永兴军苏轼成都玉局观苏辙提举太平宫任便居住黄庭坚知叙州刘安世知郓州侍御史陈次升龚夬再言蔡京奸恶诏京落端明殿学士提举洞霄宫辛巳御史陈次升言哲宗皇帝责任宰执是时蔡卞备位政府肆行奸谋巧计施行凶熖益炽巧弄赏罚専暴恩雠编类章疏中伤士人或投之逺或陷之深羣毒流于天下实不忍闻时人目为笑面夜义众所共知也又右正言张廷坚亦言卞之奸恶诏卞他所居住建中靖国元年左正言任伯雨言章惇久擅朝柄迷国罔上毒流缙绅向帘前异议赖太皇后睿知先定故奸谋不行思之可为寒心诏惇责雷州司户六月尚书左丞范纯礼初奏近见朝廷是元丰而非元佑元丰之政尽出先帝规模宜无不善然官吏奉行未一一皆如法意故民虽受赐亦或被害元佑之治其初执政者虽小有润色亦多先帝法度今议论之官有不得志于元佑者以此借口动陛下之心尔未必皆为国事葢乗时以邀利者也又言自古天下治乱顾用人何如尔今畧陈祖宗用人之要秋七月初朝廷稍变熙丰政事而范致虚上言言不当变且言臣读陛下泰陵诗其卒章曰周绍裕陵尊陛下孝悌之本心也臣愿陛下守此而已上亟召见曰朕行不次用卿除左正言会有诏修史官取元佑绍圣实录依公参详务不失实甲子范致虚言神宗一代信史缺然未立元佑之书先朝以其诋诬遂废弗用绍圣之书今朝以其掩蔽复别论撰夫为史而至于纷更何以传信臣谓非绍圣无以察正元佑诋毁非今日无以察正绍圣之掩蔽臣愿陛下诏饬史官书成而笔削不公皆以轻重坐之元佑诋诬已系先朝考正行遣外绍圣掩蔽理合条具昭示天下后世以陛下孝思之意诏送国史院七月陈瓘奏臣常乞别修神宗实录以成一代之典而不闻施行葢绍圣史臣今为宰相故也不报时瓘权给事中右仆射曽布将荐之即日或以告瓘瓘曰吾与布议事不合是以官爵相饵也若受其荐进而复与异同则公义私恩两有愧矣至是瓘诣政事堂以书见布极论之畧曰尊私史而压宗庙缘边费而壊先政此二者合下之过也瓘所撰日録辨一篇所谓尊私史而压宗庙可见矣臣近守无为军知天下根本之财皆运于西边因述国用须知所为缘边费而坏先政者可见矣遂以副本纳布布谓瓘所论为元佑寡见浅闻之说又曰虽有卜书布亦不动瓘遂申三省乞劾妄言之罪早行窜黜宰相曽布云瓘责臣等尊私史压宗庙缘边费坏先政其罪是上令责瓘左仆射韩忠彦右丞陆佃曰瓘之言诚过若责之则更以此得名曽布尚能容瓘八月乙夘以瓘知秦州冬十月门下侍郎李清臣与仆射曽布有隙毎于上前互相訾毁谏官论布过失上以陈佑与清臣交结欲黜布而援清臣将罢佑谏官江公望遽言陛下临御以来易三言官逐七谏臣非天下期望今佑言宰相过失自其职也岂可便谓有他意哉上甚善之至是布使讽公望若能言清臣以谏议大夫相处公望弗应白其言于上并言朋党同异之弊而御史彭汝霖遂承布风旨累论清臣之奸又初议建景灵西宫清臣常谏止之及宫成清臣渐见疎斥求有以自固清臣奏西宫之成都人欢喜之不答至是清臣不自安且再为汝霖所劾乙未罢知大名府壬午三省奏事讫右仆射曽布独留进呈内降起居郎邓洵武爱莫助之圗其说以为陛下方绍述先志羣臣无助之者其圗如史书年表列为旁通分为左右自宰相执政侍从台谏郎官馆阁分为七隔左曰绍述右曰元佑左序助绍述者宰相执政官温益一人而已其余毎隔三四人如赵挺之范致虚王能用之徒是也右序举朝辅相公卿百执事皆在其间至百余人又于左序班立一项用小贴子掲去布密禀掲子臣僚姓名上曰洵武言非相蔡京不可与卿同故掲去布云洵武所陈既与臣所见不同自当不与议乞纳不明日遂改付温益益欣然奉行乞籍记异论之人于是上决意用京矣崇宁元年朱肱上书言事又进所上宰相书曰比年日蚀者三地震者一此虽治世不免然四月正阳之月而河东上郡地震仅旬其异为甚不知公何以弭之刘寿公门人也而已为御史公有过举爵可言乎如上官均丰稷贾易邹浩皆相继外补彼数公者其出入用舍足以为治乱公为太宰而正人相继以去此所以日蚀地震也绍圣间章惇蔡卞奸谀相济其恶不可殚数而最大者四公在枢府坐视黙然不为无过若以西府不当与议则侍从臣皆与论思况执政乎再贬元佑大臣范纯仁能言之公未尝救也废元佑皇后龚史能言之公未尝救也策元符皇后邹浩能言之公未尝救也置谏官于死地黄履能言之公未尝救也此惇恶之最大而公无半助之功今公又当主意之重而必当遇灾而惧然后可以弭天变闻善而迁然后可以求直言肱所望于公者如此诏付三省肱服从弟也江津人赵谂者少敏给绍圣初擢甲科教授成都因章惇逐元佑大臣不合人心欲起兵据蜀与所亲何奬王师直贾时成及日者罗京等同谋会上登极赦到谂谓奬等曰章惇必败天下既安人心难动前议愿勿出口遂入京除太学博士而党中有钩郡者发其谋狱且当族戊戌诏皆诛死夏五月曽布毎于上前韩忠彦且植党以倾之布弟肇以书戒之曰吾兄方得君正当引用正人扶助王道以杜絶惇卞复起之萌而数月以来所谓善人者相继去朝其在内者置之闲地而所进用以为辅臣从官台谏往往皆前日事惇卞者一旦兄势稍不如今日之盛必首引惇卞果至未暇恤其它曽氏之祸其可逃哉王古王觌丰稷贾易皆可与谋愿兄虚心克已与之议论但使正人聚于本朝自然小人道消矣布不从至是谏官呉材王能用助布之说党论复起善类皆窜斥呉材之力为多己巳呉材王能用辈上章排元佑党人未止独諌议大夫彭汝霖与御史邹余郭熙其论以为元佑人罪状有绍圣贬籍具在昨元符末叙复太优如自朝廷检举裁减则数日可毕不须候弹章人大指名然后行之徒使人言纷纷不已顾谕执政大臣原轻重之情定大小之罪上禀圣裁于是右仆射曽布用其说悉具姓名以进诏复责降元佑党人司马光吕公着文彦博吕大防梁焘范纯仁刘挚王嵓叟王存傅尧俞郑雍以下各以差夺其官惟韩维孙固以神考潜邸人特免丙子诏元佑党人各已削秩自今无所复敢言者亦勿复言秋八月曽布罢相去位戊子超拜蔡京为右仆射中外大骇八月己亥籍元佑及元符末宰相司马光侍从苏轼余官秦观以下凡百有二十人二年正月知枢密院蔡卞追雠元符之末言者疏已恶罪而任伯雨论其欲追废宣仁一事尤为切至乃上疏自辩以伯雨为首于是三省检伯雨等所奏乙酉分贬邹浩陈瓘龚史等十人于诸州独伯雨逺谪昌化军四月时有诏毁苏轼所刋东坡集而言者又以谓程颐入山著书恐及朝政乃诏颐除名令监司察所著书九月诏天下监司长史右各立元佑奸党碑【详见党碑内】四年五月除党人父子兄弟之禁五年春甲辰以呉居厚为门下侍郎刘逵为中书侍郎于是逵首劝上碎元佑党碑寛上书系籍人禁及罢蔡京所造乙巳诏中外直言阙政时禁中夜半遣黄门至朝堂毁石刻翌日京见之厉声曰石可毁名不可灭上谓詹丕逺曰闻中外言刘逵不可用法度不可变蔡京不可罢朕得之怵惕不寐丕逺曰京误国陛下可知逵何不可用上曰如碎党人石刻寛上书系籍人禁皆逵为朕当论时政之失
　　宣和七年六月时元佑党人既尽惟直秘阁刘安世岿然独存名誉益重戊午安世卒先是苏轼评元佑人物曰器之真铁汉

　　太平治迹统类卷二十四

　　●钦定四库全书

　　太平治迹统类卷二十五

　　（宋）彭百川 撰

　　程颐岀处本末

　　元佑元年闰二月丁巳以乡贡进士程颐为通直郎汝州团练推官充西京国子监教授以门下侍郎司马光尚书左丞吕公着及西京留守韩维荐其学术故有是命团练推官西京国子监教授程颐为承奉郎秘书省校书郎先是王嵓叟奏曰臣闻孔子曰举逸民天下之民归心焉臣以谓举之易也而禄之难禄之易也而尽其用难非待之有礼处之有方则不可得而禄矣不可得而禄不可得而尽其用矣伏见西京国子监教授程颐学极圣人之精微行全君子之纯粹早与其兄颢俱以德称名显于时陛下方欲用而颢卒贤士大夫无不相与咨嗟以为朝廷之恨今者幸陛下复起颐而用之臣愿陛下加所以待之之礼择所以处之之方而使髙贤得为陛下尽其用则所得不独颐一人而已四海潜光隠德之士皆将相招而为朝廷出矣愚臣区区欲广陛下之美者其诚心如此惟圣主留意幸甚丙辰左司谏王嵓叟右正言朱光庭进对太皇太后曰卿累荐程颐今已除宣德郎来日待行出文字召对又曰差除若是它有人望不惜它合得人望自然无信语掩人口不得门下侍郎司马光言今月二十一日中使陈衍奉宣圣旨问臣来日程颐上殿若奏对有取升以何职不可入经筵当以何名目臣窃惟程颐本以布衣守道不仕昨朝廷除幕职官西京教授颐曽辞及朝廷诏赴阙除宣德郎秘书郎颐又辞卑官在经筵者惟有崇政殿说书若以新再除官充崇德殿说书足以超擢但颐坚辞不敢受耳更乞圣意裁度辛巳宣德郎秘书郎程颐为通直郎崇政殿说书颐既上殿即以经筵命之颐面辞不许而具奏曰臣以知人则哲尧帝所难虽陛下圣览之明然臣分获进对于顷刻间陛下见其何者遽加擢任臣未敢以辞只乞臣再上殿进札子三道言经筵事所言或是则陛下用臣为不误臣之受命为无愧所言或非是其才不足用也因可听其辞避札子其一曰臣伏以皇帝陛下春秋之富虽睿圣之资得于天禀而辅养之道不可不至所谓辅养之道非谓诰诏以言过而后谏也在涵养熏陶而已大率一日之中接贤士大夫之时多亲寺人宫女之时少自然气质变化德器成就乞朝廷慎选贤德之士以待劝讲讲既罢常留二人直日一人直宿以备访问窃闻间日一开经筵讲读数行羣官列侍俨然而退情意畧不相接如此则责辅养之功难矣今主上幼冲太皇太后慈爱亦未便乞频出但时见讲官久则自然习熟大抵与近习处久熟则生亵易与贤士大夫处久熟则生爱敬此所以养成圣德为宗社生灵之福天下之事无急于此其二曰伏惟太皇太后陛下聡明睿知超越前古皇帝陛下春秋之富辅养之道当法先王臣以为傅德义者在乎防见闻之非节嗜好之过保身体者在乎适起居之宜存畏慎之心臣欲乞皇帝陛下左右扶持祇应宫人内臣并选年四十五以上厚重小心之人服用器玩皆须质朴一应华巧奢丽之物不得至于上前要在奢丽之物不接于目浅近之言不入于耳及乞择内臣十人充经筵祇应以伺候皇帝起居凡动息必使经筵官知有剪桐之戏则随事箴规违持辅养之方则应谏正调护圣躬莫过于此其三曰窃见经筵臣僚侍者坐而讲者独立于礼为悖欲乞今后特令坐讲不惟义理为顺以表主上尊儒重道之意窃闻经讲官在御傍以手指书所以不坐别欲令一人指书讲官稍逺御案坐讲意朝廷循沿旧体只以经筵为一美事臣以为天下重任惟宰相与经筵天下治乱系宰相君徳成就责经筵由此言之安得不以为重御史中丞刘挚言臣伏覩制命以布衣程颐为通直郎崇政殿说书者恭以尊儒重道振举遗逸使天下归心固圣朝之所宜为也以汝州推官西京教授起之颐既力辞不从而赴召陛下又以宣德秘书郎待之程颐既至未即受命而陛下赐之延对又官之以通籍置之以经筵葢颐之逊不已而陛下恩命毎有加焉臣恐颐于出处辞受之际义有难安者也伏望陛下审真伪重名器闻颐方辞恩制乞降指挥依颐所乞成就其节止授以初命之官既使得以禄养其亲又使受之有义免于似是之谤而后日见其可用进擢葢未晚颐卒留经筵挚所言不用颐毎以师道自居其侍讲色甚庄言多讽谏颐闻帝尝在宫中盥而避蚁因讲毕请曰有是乎帝曰甚恐伤之耳颐曰推此心以及四海帝王之要道也帝称善八月癸卯通直郎充崇政殿说书程颐兼权判登闻鼓院颐再辞之诏不带职官充侍读侍讲崇政殿说书其请奉依职官事例支见钱颐在讲筵尝质钱使或疑未得禄问之乃自供职后不曽请俸寻许户部户部索前任厯子颐言颐食萆菜无前任厯子其意以朝廷得士当廪人继粟庖人继肉也即今户部自为出厯子户部初欲折支执政谓馆阁官皆请见钱岂有经筵反折支又检例缘久无崇政殿说书故户部只欲与折支之始给见钱添职钱见四月壬午二年三月崇政殿说书程颐上疏曰伏念臣草莱贱士蒙陛下擢置劝讲之列夙夜毕精竭思所以补报万一昨去年六月中尝有奏言辅主之事已踰年不蒙施行一事臣不敢一一再言止此事最切者复为陛下陈之臣前之言于延和殿讲读太皇太后曰毎遇事政稀简圣体康和时至帘下亲讲官进说不惟省察人主进业于陛下圣德未必无补兼讲官辅导之间事意不少有当奏禀便得上闻臣今思之太皇太后双日垂帘前问当主上进待次第讲说所至如何开益使天下知陛下于辅养人主之道用意如此也愿陛下圣明不以臣之微贱而忽其言察臣区区之心又上疏曰臣近言迩英热乞移就寛处如无别穏便处只乞就崇政殿延和殿窃闻给事中顾临有言以延和讲读为不可臣本为迩英渐热恐于圣体非宜今闻修展迩英茍得寛凉则臣志愿遂矣臣料临之意不过谓讲官不可坐于殿上以尊君为说尔夫殿上讲说义理之正慕古者所当行也臣不暇逺引只以本朝政事言之太祖皇帝召王昭素讲易真宗令崔颐正讲尚书邢昺讲春秋皆在殿上当时仍是坐讲立讲之仪只始于明肃太后之意此乃祖宗尊儒重道之甚美岂独子孙所当为法万世帝王所当法也而临以为非临谓讲官不可坐殿上则昭素布衣之士其不可更甚矣迩英讲读只有仁宗时亦从便尔非是避正殿若避殿上则不应置崇政说书之职虽以殿名设职不必须在本殿说书然亦必不肯于不可讲说之处置说书官也若主上信以为然所损岂不甚大二年八月辛巳朝奉郎右司谏贾易知怀州自苏轼以策题事为台谏官所言而言者多与程颐善颐既交恶其党迭相攻易建言请并逐二人又言吕陶党助轼兄弟而文彦博实主之语侵彦博及范纯仁太皇太后怒欲峻责易吕公着言易所言颇切直惟诋大臣为太甚苐不可复处谏列尔太皇太后曰不责贾易此亦难作公等自与皇帝议之公着曰不先逐臣则易命不行争久之乃止罢谏职既退公着谓同列曰谏官所论得失未足言顾主上方富于春秋异时将有进道谀之说以惑上心者当此之时正赖左右力争不可预使人主轻厌言者也于是吕大防刘摰王存私相顾而叹曰吕公着仁者之勇乃至于此通直郎崇政殿说书程颐罢经筵权同管勾西京国子监左谏议大夫孔文仲言颐人品纎污天资险巧贪黩请求原无乡曲之誉奔走交结常在公卿之门不独交口褒美又至连章论奏一见而除朝籍再见而升经筵臣顷任起居舍人屡侍讲席观颐陈说全无发明上德未有嗜好而常启以无近酒色上意未有信向而常开以勿用小人岂惟劝导以所不为实亦矫欺以所无有如陛下因咳嗽罢及御迩英学士以下侍讲读者六七人颐官最小乃越次独候问圣体横僣过甚并无职分臣居京师近二年颐未尝过臣门臣比除台谏官即来访臣先谈贾易之贤又贺与易同官遂语及吕陶事曰吕陶曾补司谏命已久阁今闻复下何也如此则贾明叔必不安职矣明叔者指贾易字也臣答曰何以言之颐曰明叔近有文字攻陶之罪已数日矣今陶设为司谏明叔畏义知耻者也言既不行其辞去决矣公能坐视明叔之去乎臣曰将如之何颐曰此事在公也公之责重也推颐之言必是与陶有隙久欲讽臣攻陶助易也伏望论颐罪倘未诛戮且当放还田里以示典刑御史中丞胡宗愈亦言先帝聚士以学教人以经三舍科条固已精密且一切旧因深斥颐短谓不宜使在朝廷先是赴讲会上疮疹不坐已累日退诣宰相问曰上不御殿知否曰不知曰二圣临朝上不御殿太皇太后不当独坐且上疾而宰相弗知可为寒心翌日吕公着等以颐言奏遂诣问疾上不悦放黜之颐因五上章乞纳官归田里不报又乞致仕亦不报新西京转运副使吕陶改梓州路陶初有西京之命即引嫌辞避复上疏曰朝廷以太平无事尊贤重道用程颐于山林之下而任以劝讲之职侍太子之侧而访以道义则非礼勿动非礼勿言可也今乃讲读之际往往内侍密语非其体也向者皇帝陛下偶因发嗽未御讲筵颐乃申请乞今后须得闗报亦骇中外之听不知义也详定学制疎缪无取礼部逐一驳正三省至今依违未决议者疵之此愿陛下知之者三也【颐轼忿争事见绍述门】五年正月太师平章军国重事文彦博言大中大夫致仕程珦身亡一子颐素藴学行尝为迩英讲官今其父亡窘于丧事伏望特赐矜闵优其赐恤知河南府韩缜翰林学士承旨苏颂等相继有请诏赐绢三百疋下所属塟日量行应副七年三月丁亥三省进呈程颐服阕欲除馆职判登闻鼓院太皇太后不许入以为直秘阁判西京国子监初颐在经筵归其门者甚众而苏轼在翰林亦多附之者遂有洛党蜀党之论二党道不同互相非毁颐竟罢去及进呈除目苏辙遽曰颐入朝恐不肯静太皇太后纳其言故颐不复得召乙巳殿中侍御史呉立礼言臣窃见丁忧服阕人通直郎程颐除授直秘阁判西京国子监进职无名颂骇士论按颐当元佑初用大臣论荐如除幕职官充西京教授意卑小官初乃固辞及朝廷再以通直郎崇政殿说书召之即欣然受命盖其志在躁进故辞卑居尊速冀显达方其起自布衣劝讲帷幄拣拔进用可谓不次矣不能安循命理圗报厚恩而怙势要权日走执政谏官御史之门以游说为事业肆其喜怒妄以进退人物为己任盖其言伪而辩学非而博足以鼓动搢绅欺惑当世备位经筵辄敢以师臣自处欲求坐讲是时谏官孔文仲上章斥其狂妄果不能逃陛下知人之明即行显黜前谪之西京欲致之退思自省今既免丧除服还其旧任足矣一旦宠擢无名优进儒馆之职将何以惩戒妄人耸动多士况更直秘阁先朝故事必宿儒旧德处之使颐冒居此职众论所以不平也伏望少垂天听察其狂妄无补圣世罢去职名以厌公议夏四月丙寅殿中侍御史呉立礼言臣程颐进职无名曾具状论列未蒙施行今窃见颐上表辞免观其辞语畧不引咎自讼乃敢要君乞归田里人臣狼戾公无忌惮未见有如此者按颐素履非正狂妄躁进言其内行则娶甥以为妻论其沽名则素隠而行怪以游说为事业以捭阖为功能邪说诡羣足以乱政兼颐昨以罪谴谪曾未满秩即丁父忧朝廷因其除服免丧躐进儒馆之职可谓异恩即上章求避不以宠渥逾分恳辞优命而乃望望不足自欲归就田里夫人臣进退固有大义茍无意禄仕自当求致王事以礼而去未闻去就轻易率尔要君茍不明正典刑何以惩诫在位侍讲范祖禹奏臣伏见元佑之初陛下召程颐对便殿自布衣除通直郎充崇政殿说书天下之士皆谓得人虽真宗之时种放亦不过如此也孔子曰举一人天下莫不归心者何也为善于幽隠者知其必不废也陛下用颐实为希阔之美事纔及岁余即以人言罢之颐之经术行谊天下共知司马光吕公着与相知二十余年然后举之此二人者非为欺罔以误圣听也颐在经筵初望皇帝陛下进学语实繁多顾草茅之人一旦入朝与人相接不为关防未习朝廷事体迂阔则固有之又谓颐欲以故旧倾大臣台谏官王岩叟朱光庭贾易皆素推服颐之经术故不知者指为颐党颐匹夫也有何权势动人而倾大臣役台谏自古处士入朝必有过人之能致太平之术故其责实常重至于不贤者则直以处士为矫讦为沽激为钓名又处士多不次得美官故其憎疾常多夫以贤者责望之事而慎择经筵之官如颐之贤乃足以辅导圣学至如臣辈叨备讲职实非敢望颐也臣久欲为一言怀之累年犹豫不果使颐受诬罔之谤于公正之朝臣毎思之不无恨也今臣已乞去职若复召颐劝讲必有补圣明臣虽终老在外无所憾矣五月癸未监察御史董敦逸言见左通直郎直秘阁程颐辞免职名表谢云不用则已获罪明时不能取信于上又有道大难容名髙毁甚之语怨躁轻狂不敢缕数臣按颐起自草泽劝讲经筵狂浅迂疎妄自尊大当时有所建议人皆以为笑而又奔走公卿之门动摇言路陛下圣明察其疎缪止令罢职亦朝廷之寛恩也颐近因丧服除朝廷以职名加之舆议沸腾皆云虚授今颐犹不自揆肆为狂名至引孟子伊尹以为比又自谓得儒者进退之义惑众慢上无甚于此伏望朝廷追寝新命以叶公论丙戌诏程颐许辞直秘阁权判西京国子监差管勾崇福宫颐初表言昨臣被责命出为外官夙夜靡皇惟是内省始蒙招致之礼旋为黜逐之人将何颜以立朝当自劾而引去至于五请而后听岂可力辨以求申遂且从容以须替罢未至任满遽丁家艰思无忝于所生惟坚持于素节未终丧制已降除书上体眷恩内深愧惧伏念臣志存守道识昧随时俗所忌憎动招谤毁昨蒙擢任既以人言而被黜为朝廷羞矣今复授以职任适足重为朝廷羞无所益于明时徒取笑于后世伏望圣慈矜察愚诚追寝恩命臣昨因丁忧既已去官今来所降告命不敢祇受已于河南府寄纳伏望朝廷检会前来五次奏陈特降旨挥许归田里诏不许颐又言伏念臣力学有年以身任道惟知耕食以求志不希利达以干时陛下诏起臣于草野之中面授臣以讲说之职臣窃思之以讲学侍人主茍得致人主以尧舜禹汤之道则天下享唐虞夏商之治儒者逢时孰过于此于是幡然有许国之心在职岁余凡夙夜毕精竭虑盖非徒为虚辞解释文义惟欲积其诚意感通圣心度交发志之孚方进沃心之论实觊不传之学复明于今日作圣之效逺继于先王自二年春秋来臣毎进说陛下尝肯首应臣臣知陛下圣资乐诚自以为千载之遇也不思道大则难容节孤者易踬入朝见嫉世俗之常态名髙毁甚史册之明言如臣至愚岂免众口不能取信于上而欲为继古之事成希世之功人皆知其难也臣何狂简敢尔觊幸宜其获罪明时见嗟公论志既求于事道义当敢于为臣屡恳请而未从俄遭忧而罢去衔恤既终于丧制退休当遂于初心岂舍王哉忠恋之诚维至不得已也去就之义当然自惟衰迈之体躯得就安闲之散地信今传后更有望于残年行道致君甘息心于圣世岂期矜贷尚俾甄升恩虽甚隆义则难处前日朝廷不知其不肖使之劝学人主不用则亦已矣若复无耻以茍禄位孟子所谓是为垄断儒者进退当如是乎臣非茍自重实惧上累圣明使天下后世谓朝廷特起之士乃贪利茍得之人甚可羞也况朝廷平臣无可受之理敢冒万死上还恩命伏乞检会臣前后之奏特赐指挥既有崇福之命颐即承领敇牒但称疾不拜假之百日亟寻医讫不就职【余见党事门】

　　苏轼立朝大槩

　　苏轼字子瞻老苏先生洵之长子也嘉佑二年中进士第时欧阳修考试礼部疾时文之诡异思有以救之梅圣俞与其事得公论刑赏以示文忠文忠惊喜以为异人欲以冠多士疑门下曽子固所为置之第二以书谢诸公文忠见书以书语圣俞曰老夫当避此人放出一头地士闻之始哗不厌久乃信服六年试中制科初父洵来游京师翰林欧阳修一见大称叹以其所献文着于朝由是名动京师士争诵其文时王安石名始盛党与倾一时修亦善之劝洵与安石游安石亦愿交于洵洵曰吾知其人矣是不近人情鲜不为天下患作辨奸论以刺之文既出安石始衔洵至是轼中制科安石问吕公着见苏轼制策否公著称之安石曰全类战国文章若安石为考官必黜之故安石修英宗实录亦言洵有战国纵横之学【丁未录】英宗在藩闻公名位即欲以故唐事召入翰林授知制诰韩琦曰苏轼逺大之器也他日自当为天下用在朝廷培养之今骤用之适足以累之也上曰知制诰未可与修注可乎琦曰近例当召试上曰未知其能否故试如苏轼有不能邪琦言不可乃试而命之及试二论入三等得直史馆他日欧阳修具以告轼轼曰韩公所以相待乃古所谓君子爱人以德也【师友谈记】三年洵以修礼书成方奏未报而卒赐其家银百两绢百疋轼辞所赐求赠官从之赐光禄寺丞轼丁忧服除时熙宁三年也【长编】王安石用事多所建立公与安石议论素异既还朝置之官诰院时朝廷议更科举上疑为轼议既上【轼议详见科举门】上览之曰得轼议朕意释然矣即日召见问何以助朕轼曰臣窃意陛下求治太急听言太广进人太鋭陛下安静以待物之来上竦然曰卿三言朕当熟思之安石之党滋不悦命摄开封推官欲多以事困之公决断精敏声闻益逺会上元买浙灯轼密疏奏即有旨罢【论举子举合事详见科举门】自是论事愈力发策上书安石愈恨【事见安石门】轼有外弟与之不叶安石召之问轼过失其人言向丁忧贩私盐苏木等事安石大喜未有以发也会举谏官范镇以轼应诏谢景温恐轼为谏官攻介甫之短故力排之【景温言轼事见安石门】公未尝一言自辨乞外任避之通判杭州时行新法轼于其间尝曰法以便民民赖以安徙知密州【论手实法事见纷更门】知徐州是岁河决曹村泛于梁山泊溢于南清河城南两上环绕吕梁自步抱之汇于城下城将败轼庐于城上过家不入卒全城以闻又请筑堤以虞水再至徐州人至今思之徙知湖州以谢表上有陛下知其愚不适时难以追陪新进察其老不生事或能牧养小民表闻而御史何正言舒亶以为语涉谤讥又售于市得轼所为诗文悉疏上之时有朱寿昌者少不知母所在弃官求之既得朝士以诗美之轼诗有云感君离合我酸辛此事今无古或闻之语李定深以为恨定不服母丧轼以为不孝后定为御史继言轼作诗讪上有诏下李定推治闻奏至遣官逮赴御史狱必欲寘之死张文定范文忠上疏救上不报天下知不免矣煅炼久之不决弟辙上疏祈哀乞纳在身官以赎其罪又不报时宰臣呉充见上曰魏武帝何如人上曰何足道充曰陛下以尧舜为法薄魏武固宜魏武猜忌如此而能容祢衡陛下法尧舜而不容苏轼何也上曰朕无他意止令对狱核是非尔行释之矣直舍人院王安礼亦乗间进曰自古大度之主不以语言罪人轼文士本以才自奋谓爵位可立取顾碌碌如此然其中不能无■〈角央〉望今日一旦寘于法恐后世谓不能容臣愿陛下无庸竟其狱上亦自怜之深然其说曰朕固不深谴特欲申言者路尔即为卿贳之安礼安石弟也已而轼自狱中作诗寄辙诗曰圣主如天万物春小臣愚闇自忘身百年未老先偿债十口无归要累人是处清山可藏骨他年雨夜恐伤神与君世世为兄弟更结来生未有因诗闻上览之促其狱庚申轼坐贬黄州安置驸马王诜停职苏辙王巩并责外州监税受轼诗文黜罚者自太子少师张方平以下二十三人公至黄州幅巾芒履与田父野老相从溪谷之间筑室东坡自号东坡居士七年春责授黄州团练轼移汝州轼言汝州无田产徙居常州从之元丰中轼系狱御史上本无意深罪之宰相王珪进呈忽言轼于陛下有不臣意上改容曰不至是也卿何以知之珪因举轼桧诗根到九泉无曲处世间惟有蛰龙知之句对曰陛下飞龙在天轼以为不知己而求之于地下蛰龙非不臣而何上曰诗人之词安可如此彼自咏桧何预朕事珪语口塞章惇从旁解之曰龙者非独人君人臣俱可言上曰荀氏八龙孔明卧龙岂但皆人君也耶遂薄其罪黄州安置然上毎怜之日语执政曰国史大事朕意欲俾苏轼成之执政有难色上曰非轼则用巩后巩亦不副上意上复有旨起轼以本官知江州明日改承议郎江州太平观又明日命格不下于是出手札徙轼汝州有苏轼黜居思咎阅岁滋深人才实难不忍终弃之语轼即上表谢前北京师盛传轼已白日仙去上对左丞蒲宗孟叹惜久之故轼表有疾病连年人皆相传为已死饥寒并日臣亦自厌其余生之句士大夫知上卒喜之也会晏驾不果用八年哲宗即位复朝奉郎知登州至登五日召为礼部郎中时朝廷缘先帝意即欲用为起居舍人公力辞见宰相蔡持正自言持正曰公佪翔久矣朝中无出公右者公固辞元佑元年入侍延和三年迁中书舍人温公议改免役为差法【见役法门】公见之政事堂条陈其不可温公忿然轼曰昔韩魏公刺陜西义勇公为谏官争之甚力魏公不乐公亦不顾昔闻公道其详岂今日作相不许轼尽言耶君实笑而止公知言不用乞补外君实始怒有逐公意会君实病卒台谏希合其意求公瑕疵不得则因缘熙宁谤讪之说以病公自是不安于朝寻除翰林学士二年复除侍读毎进读至治乱盛衰未尝不反复开导三年宣仁言神宗停筯看苏轼文字【事见宣仁门】苏轼读宝训雍熙淳化间【见宣仁门】十月苏轼上疏乞郡畧云近以右臂不仁两目昏暗坚乞一郡伏蒙圣慈降诏不允臣与故相司马光虽贤愚不同交契最厚光既太用臣亦骤迁在于人情岂肯异论但以光所建差役一事臣实以为未便不免力争而台谏诸人皆希合光意以求进用及光既没妄意陛下主光之言结党横身以排异议其后范百禄与韩维争议刑名谏官吕陶又论维専权臣与此两人是实知旧因此韩氏之党一例疾指为川党臣二年之中四遭口语发策草麻谓之诽谤臣不早去必至倾危乞检会前奏施行常侍上读祖宗训因及时事公言及赏罚不明夏人冦镇戎杀掠几万人帅臣掩蔽不以闻恐浸成衰乱之兆当局者恨之公知不容乞外任四年知杭州时谏官言宰相蔡持正生安州作诗事公言朝廷欲薄其罪则于皇帝孝治为不足若深罪则于太皇太后仁政为少累宜皇帝降勅置狱逮治而太皇太后内出手诏赦之则仁孝两得宣仁后心善公言而不能用杭州适值岁旱公请于朝免上供米三之一米不翔贵复得赐度僧牒易米以救饥明年即减价粜常平米民遂免大旱之厄又为汤剂治病活者甚众修李泌六井以便民开湖筑堤通南北以便行者植芙蓉杨栁于上杭人名之曰苏公堤六年召入为翰林承旨公为常州日常人为公买田公有山寺归来闻好语之句会神考晏驾言者谓公闻讳而喜乞加深谴然诗刻有日朝廷知言者之妄寻逐公惧乞外补得颍州郡有宿贼尹遇杀捕盗吏兵非一公召汝阴尉李直方谓曰能擒此贼当力言于朝廷以行优赏直方退分命弓手访捕直方有母九十泣别而行手戟刺而获之然小不应格推赏不及公请以年劳朝请郎为直方赏卒不从七年徙扬州未阅岁以召还寻迁礼部兼端明殿翰林侍读两学士【髙丽来朝见绍述门】临事必以正乞守郡自効八年二月上疏言近岁法令始有五榖力胜税钱使商贾不行农末皆病百世之下书之青纪臣窃为圣世病之数日又再言云此事中于天圣附令乃仁宗一代盛德之事陛下欲祖述成庙须行其实方可动民五月同范祖禹并上言唐宰相陆贽才本王佐学为帝师臣等欲取奏议稍加校正缮冩进呈董敦逸黄庆基言轼兄弟不当罢【见绍述门】六月乞知越州不允除知定州兵久不治军政太弛将吏不识上下之分公命举旧典元帅常服坐帐中将吏戎服奔走事讫无敢慢者定人言自韩魏公去不见此礼至今矣时方例废旧人公坐草责降官制词言者诬以谤讪绍圣元年遂以本官知英州未至安置惠州公谪惠州以少子过自随瘴疠所侵蛮蜒所侮胷中泊然无所芥蔕人无贤愚皆得欢心又率众为桥以济病涉惠人爱敬之三年言者以流窜为未足四年安置昌化军昌化非人所居公食芋饮水看书以为乐时从父老游亦无间也公平生笃于孝友见善称之如不及见不善斥之如恐不尽见义勇于敢为而不顾其害用此数困于世元符三年大赦得还复朝请郎提举成都玉局观居从其便归毘陵病暑着小冠被半臂坐船中夹岸千万人随观之其为人爱慕如此
　　靖国元年秋告老以本官致仕遂以不起未终旬日独以诸子侍侧曰吾生无恶无哭泣以怛化问以后事湛然而逝讣闻呉越之民相与哭于市君子相吊于家四方无贤愚皆咨嗟出涕太学之士数百人相率饭僧惠林佛舍以哭李象为之疏文曰德尊一代名满五朝道大不容才髙为累惟功能之葢世致忌媢之如仇久蹭蹬于禁林不遇故去遂飘零于瘴海卒老于行方幸赐环忽闻亡鉴识所未识罔不衋伤闻所未闻吾将安放皇天后土知一生忠义之心名山大川还千古英灵之气系斯文之兴废与吾道之盛衰兹乃公议之共忧非独门人之私议建炎初有旨赠资政殿学士録其后干道六年知眉州何耆仲请于朝赍旨特赐谥文忠未几又特赠公太师

　　蔡确新州之行

　　哲宗皇帝元佑二年二月诏观文殿学士知陈州蔡确落职守本官知亳州以御史中丞傅尧俞等劾奏确位居宰相窃弄威福故纵其弟养成奸赃故也王岩叟等言确【见元佑台官论事门】二年二月新知亳州蔡确知安州台官有言故也知蔡确复观学士知邓州四年二月知邓州蔡确为观学士知邓州确落职再及一期故有是命确在邓州尝上章陈乞颖昌府以便私计左正言刘安世言确所陈虽未知可否之报而缙绅之议率皆不平敢具佥言上达天听按确奸邪阴险盗据宰席不能正身率下宣示教化而纵其弟硕招权纳赂赃污狼藉有司论罪当以大辟陛下特加寛贷止送韶州编管确本同居众谓预闻其事朝廷既不穷治惟以失教责之削其职名出临偏郡仅能周岁易守南阳当时议者以为牵复太速出至贬所未及逾年确遽上言乞令内徙陛下屈天下之法移置黄州自请边镇臣窃谓确所以敢萌意外之望益肆无厌之求者葢见近臣□□是以先用其弟量移之请尝试朝廷既不能沮可其奏确遂敢凌蔑公议轻侮朝廷虽屡蒙非常之恩复托亲老愿移大藩葢有以启之也伏望圣慈明勅三省确奏以正国体夏四月先是朝散郎□□伏见朝廷牵复知邓州蔡确观文殿学士此则朝廷念旧推恩无复于确矣然确谪安州不自循省包蓄怨怒实有负于朝廷而朝廷不知也故在安州时作夏中登车葢亭絶句十篇内五篇皆涉讥讪而二篇讥讪尤甚上及君亲非所宜言臣谨一一笺释使义理明白知臣之不妄其诗云风摇熟果时闻落雨折幽花亦自香叶底出巢黄口闹波间逐畔小鱼忙此一篇只是讥刺昨来言事者及朝廷近日擢用臣僚亦不曽谤及君亲矫矫名臣郝甑山忠言直节上元间钓台羌没知何处叹息思公俯碧湾右此一篇讥谤朝廷情理切害臣今笺释按唐郝处俊仕髙宗时髙宗欲逊位武后处俊谏不宜持国与人由是事沮臣观太皇太后听政尽用章献明肃故事而主上奉事太母莫非尽极孝道太母保佑慈爱而蔡确责守安州便怀怨恨公肆讥谤今之处世而思处俊其意何也又最后一篇云喧豗六月浩无津行见沙洲东两滨如带溪流何足道沉沉沧海会扬尘海有扬尘人寿几何非佳语车葢亭诗公事无多客亦稀朱衣小吏不便随溪潭直上虚庭里卧展柴桑处士诗一川佳景疎帘外四面风凉曲槛头绿野平流来逺棹青天自雨起灵湫静中自足胜炎蒸入眼兼无俗物憎何处机心惊白鸟谁人怒剑逐青蝇处厚又奏非为蔡确安州诗讥讪朝廷上及君亲遂有状缴奏窃虑确有分析称所思郝处俊不为此事臣今以旧唐书考之处俊所进见者数事惟此事在上元三年即上元间也故确诗云忠言直节上元间正思此也呉安诗为右司谏上疏论确训后二日进呈呉安诗疏太皇太后宣谕安诗论确讥讪却不见确文字勘会得呉处厚缴奏乃是通封只作常程便降付尚书省令再进入要看遂同后疏进入寻复降出时左谏议大夫梁焘右正言刘安世各已两上疏壬子进呈安世等疏诏令蔡确仍令知安州钱景阳缴奏确元题诗大夫梁焘又疏论蔡确讥讪罪状明白令确分析诏安州限三日趣其报朝廷既用呉处厚言今中丞李常侍御史盛陶亦各上疏意乃佑确实欲罪处厚而不敢正言之先是左谏议大夫梁焘右司谏呉安诗右正言刘安世共奏早来臣焘臣安诗延和殿奏对具陈蔡确怨谤君亲情理切害因曽禀言路更有何人论列伏蒙宣谕惟卿等及刘安世外他人别无章疏臣等不谓御史当可言之地并不纠劾又虑奸党变乱公议别有奏陈恐开告讦之路臣等尚虑御史台知臣等已有论奏备礼一言以塞外议若果如此则其包藏奸状益更明白陛下留臣等此奏候蔡确事毕明正其罪五月观文殿学士知邓州蔡确言臣僚上言臣在安州作诗涉讥讪诏臣开具因依奏闻一言谪降安州包蓄怨心形于篇什此是臣僚横加诬罔激怒朝廷而实不知往年弟硕坐事由臣愚昧失于教察上表待罪乞行诛责上荷圣恩委曲保全止落职移知安州天地之德至大至厚臣日夜感谢未知何以圗报且喜且愠不以义者小人之事也臣虽愚陋亦粗闻事君行已之大方况又当感而怨岂人情哉臣前年在歩州其所居西北隅有一旧亭名为车葢瞰陨溪对曰北山公事罢后休息其上耳目所接偶有小诗数首并无一句一字辄及时事其辞浅近读便可晓臣僚却于诗外方笺释横见诬罔谓有微意如此则是凡人开口不及某事而皆可以某事罪之曰有微意也臣旧郝处俊钓台因叹其忠直见于诗句臣僚谓臣讥谤君亲此一节中伤臣最为深切又指臣使东海扬尘故事按神仙传言大海中扬尘此是神仙麻姑王方平之语也又言古今诗句用此事者稍多只如近年苏轼作坤成节大宴数语亦云采得蟠桃归献寿蓬莱清浅半桑田葢祝寿之辞犹用之何得谓臣用此故事为非佳句先是安焘尝与同列曰海变桑田事苏轼亦尝用作圣节乐语于是确果以轼为言众皆疑焘实密风之也长编有言辛巳诏蔡确责授左中散大夫守光禄卿分司南京起居舍人权中书舍人王嵓叟行蔡确责辞曰人臣之义莫重于爱君天下之诛无先于讪上确奸回无惮险诐不疑以舞文巧诋为身谋以附下罔上为相业先帝与子何云定策之功太母立孙乃敢贪天之力阴结朋邪之助显为众正之仇日者宠荣充满于冢司赃贿贯盈于季弟坐观奢靡之无度不问贪饕之所从阳若不知潜与为地朕既屈邦宪以贷卿万死又抑人言而置卿两全曾不反思尚兹归怨形于指斥播在歌诗托深意以厚诬包祸心而莫测味思人之作见切愤于权宜览观水之章知乐逢于变故夫岂沾沾之多易葢皆怏怏之余言尚以列卿俾分留务聊着为臣之戒用严垂世之规往服寛恩罔贻尤悔呉处厚常从蔡确为山陵司掌笺奏官处厚欲确以馆职荐已而确不荐用由此怨确故缴进确诗士大夫固多嫉确然亦不直处厚云蔡确既责左谏议大夫梁焘左司谏呉安诗右正言刘安世以为责轻御史中丞傅尧俞侍御史朱光庭相继论列安世言臣窃闻朝廷以蔡确为光禄卿分司南京者臣按确尝位宰相辅政无状弟硕赃污罪恶贯盈确本同居谓预其事陛下既不穷治又贷硕死仍免决配惟令编管确以失教为名止从薄责朝廷之恩亦已极矣而确不知圗报犹怨望作诗什辄敢谤讪罪状显著法所不赦而今来责命太轻未厌舆议非惟失祖宗之意亦恐伤陛下孝治之风伏望圣明更加详虑早加窜殛以慰人望右谏议大夫范祖禹言确之罪恶天下不容莫逃公议伏乞处以典刑更赐重窜初辅臣以帘前共议再责蔡确独纯仁与王存以为不可纯仁曰方今圣明宜务寛厚不可以语言文字之间暧昧不明之过诛窜大臣今日举动宜与将来为法式此事甚不可开端也又引尚书所言小人怨汝詈汝则皇自敬德厥愆曰朕之愆允若时不啻不敢含怒之说丁亥诏蔡确责授英州别驾新州安置给递马发遣沿路州军差丞务郎已上官及量差人伴送出去逐州交割如无丞务已上即差本路职官吕大防及刘摰等初以确母老不欲令过岭太皇太后曰山可移此州不可移大防等遂不敢言既于帘前画可而退范纯仁复留身揖王存进说以为不宜置确死地太皇太后不听纯仁退谓大防曰此路荆棘七八十年矣奈何开之吾侪正恐亦不免耳权中书舍人王嵓叟行确责词云圣人察言以观行要在去凶春秋原议而定诛贵乎当罪义之所在朕不敢私蔡确象恭淊天怀谖迷国同林甫之深阻固不易窥甚卢■〈木巳〉之奸邪信其难辨忠义痛心于四海善良侧目于两朝家积之殃昧而不知已求之祸大而莫测阴遣腹心之党自称社稷之臣期惑众人邀圗后福幸赖神夺之鉴天诱其衷使以不道之言发于缘情之作险意潜惊于众聴丑词明播于公庭虽朕德之所招顾母慈之何负昨奉圣训稍从寛科而公议沸腾予心恻怛末丧朋邪之气只伤慈孝之风优施笑君犹行夹谷之戮驩兠党恶尚有崇山之诛宜正典刑以威奸慝假再生于东市保余息于南荒不独成朝廷今日之安葢将为国家无穷之计且非体遂行已而范纯仁亦不言刘摰曰明日当于帘前论之然彦臣等乞无改命他日太皇太后御延和殿宣谕三省曰前日责降蔡确外议如何宰臣吕大防等曰确积恶久矣今来罪状不堪须合如此施行惟是确之朋党必有不乐者又宣谕曰确罪前后不一昨终以先朝旧相因其自请备朝廷礼数令其外任辄怀怨望自谓有定策大功意欲他日复来妄说事端眩惑皇帝以为身谋皇帝是神宗长子子继父业其分当然昨神宗服药既久曽因宰执等对时吾尝以皇帝所冩佛经宣示其时众中止是首相王珪因奏延安郡王当为皇太子余人无语安焘其时见确有何策立功劳若是确他日复来欺罔上下岂不为朝廷之害恐皇帝制御此人不得所以不避奸邪之怨因其自取如此行遣葢为社稷也五月大夫梁焘言今月二十四日有本取公事同右正言刘安世延和殿进呈蒙太皇太后宣谕近日行遣蔡确只为官家及社稷不为自家卿等言事尽忠太皇太后与官家总知今后常如此者又曰臣僚初时甚好纔到富贵便须改节焘遂复奏曰小人但务奸邪以保富贵朝廷亦可保其富贵太皇太后曰如能以正道始终所得富贵更是长久御史中丞傅尧俞侍御史朱光庭言邢恕乃蔡确死交其奸状众所共知确既贬窜其徒不无反侧若重责恕其它一切置之则天下服而众心安矣是日诏丁忧人前朝奉郎直龙圗阁邢恕服阕日落职在城盐食兼酒税务中书舍人郑雍行责词曰言行坚伪王者之所必诛圣人之所不赦邢恕诵古训典服儒衣冠不师孔孟之言専鼓仪秦之舌假善类如市凶人既窜余焰未消盍正典刑以清丑孽汝之自贻伊戚其又何辞焉吾于屈法申恩可谓无负矣往服寛典尚葢尔愆先是恕自襄州移汝州専抵邓州见蔡确相与谋所造定策事后移河阳司马康始除丧赴阙恕特招康道河阳因言确有大功不可掩劝康作书称确为他日全身保家之计康与恕同年登科又以恕出其父光门下信之不疑作书如恕言留恕本意必得康书者葢以谓司马光之子云尔则确定策事可取信于世不疑既而梁焘自潞州以大夫召焘已道温县入朝恕使人要焘出河阳焘与恕有旧既至恕连日夜定策论确且康与确书为证焘不悦及当言路会呉处厚奏确诗焘遂与刘安世等共请诛确既贬窜恕亦坐责康初欲从恕邵雍之子伯温谓康曰公休除丧未见君不宜枉道先见朋友康纯直不意恕欺已且曰已诺之矣伯温曰恕倾巧或以事要公休公休若从之则必为异日之悔矣及焘等论确恕罪亦指康书诏令康分析康乃悔之初蔡确之贬新州也邵伯温曰公卿大夫当知蔡确奸邪投之死地何惜然尝为宰相当以宰相待之范忠宣有文正余风欲薄其罪确死南荒岂独有伤国体哉刘摰等疾恶已甚贻后日缙绅之利忠直虽有余不无过也呉处厚以前宰相诗为讥谤非所以厚风俗罪之可也蔡确故大臣不问以愧其心朝廷当罪治确及其贪妄定策之功使诬罔之迹晓然以诏天下后世罪其造谋者可也呜呼圣初亦贤者有为之时也而用章惇之凶曓蔡卞之奸邪一时轻躁险薄之徒皆进使宣仁被谤哲宗致疑离间骨月悲夫六年夏五月先是蔡确母胡氏进状及诉于尚书省乞量移确三省至宣州年月进呈太皇太后不许确独许迁惠卿吕大防刘摰本与确为地方乃不知本谋傅尧俞窃语王嵓叟曰吉甫得胡氏力八月两宫幸李端愿宅临奠既还蔡确母胡氏呼太皇万岁臣妾有表卫士取而去是日丁酉也翌日三省进呈胡氏马前状太皇太后宣谕曰确不为渠吟诗谤讟只为此人于社稷不利若社稷时之福确当便死此事公辈亦须与挂意摰曰只为见吕惠卿一年量移便来攀例苏辙曰惠卿量移时未有刑部三年之法太皇太后曰更说甚法大防曰乞令开封府发遣从之既而摰语大防作小贴附录黄奏初云早来帘前议欲开封府发遣恐致喧渎且令告示诏可给事中朱光庭还录黄言确罪恶比于四凶四凶既窜岂有复还之理乃以刑部常法预先告示理极不可遂寝前诏也而执政又聚都堂议欲用光庭论驳告示摰曰告示何者再三迟疑傅尧俞曰告示不行大防又曰适以奏知摰曰难为坐圣旨告示只本房告示遂令刑房批帖子告示更不复坐圣旨既而复降黄录过门给事中虽欲再论列不可得矣
　　绍圣三年九月中书舍人叶祖洽言臣尝论前日受遗之臣朝廷所当崇报今故相确虽蒙朝廷牵复官职然其所得恩数与平时辅相无异近时司马光吕公着等皆以安逸殁于府第恩礼隆厚赙赠优渥而确以常与受遗之列为元佑人所嫉流离贬斥卒死岭南诸子居忧婚嫁未了服除之后私用尤窘伏望圣慈加隆宠数使忠义之士闻之感动诏特赐确本家宅一区

　　契丹女真用兵始末

　　女真国本肃慎氏东汉谓之挹娄元魏谓之勿吉隋唐谓之靺鞨五代始号女真太祖时屡修贡太宗时上言契丹怒其朝贡置兵絶其路请兵伐之上降诏□□不为出师大中祥符后絶不与中国通元丰中常降诏髙丽令来市马无至者女真有数种江之南为熟女真北为生女真生女真之族尤繁而安班者长也孙曰英格子曰阿固达为人沈毅有大志初契丹国旧为盗捕之获潜奔女真国命英格圗之迁延数月漫云已诛絶契丹进其父子官自是阴怀异志力农积粟练兵牧马多金珠赂契丹权贵十余年未以发也是年英格死阿固达立政和四年契丹虐女真捕海东青求珠女真不胜求而叛时政和二年春辽主延禧如混同江钓鱼故事女真国主千里内皆会酒酣延禧使诸部歌舞为乐阿固达不从禧欲诛之枢密萧奉先曰小人何知杀之伤向化心阿固达既归疑契丹知意后呼之不至矣夏初命童贯为辽国生辰蔡京曰遣以宦官是无人矣贯使辽燕人马植密邀于路为言取燕之策贯挟以归奏赐姓名赵良嗣后辽数移檄索之贯讳不与平燕议自此始十二月女真阿固达率诸部叛辽弟乌竒迈尼玛哈乌舍为谋主尼楚赫伊喇罗索栋摩等为将辽主不以介意遣髙寿仟统渤海军讨之大败复以萧似先帅军五千余屯出河女真掩其未阵袭之似先兵溃追杀百里延禧自两败召宰相张琳呉庸付兵十万使讨之奉先不知兵琳庸御众无法数月尽为女真所陷遂有轻契丹心矣五年春辽攻契丹黄龙府陷之辽主亲征车骑亘百里分路进发期必灭女真女眞大惧阿固达哭谓众曰始与汝曹起兵苦契丹之曓欲自立国尔今天祚亲至非人人效死莫敢当也不若杀我以降诸酋皆拜曰事至此当誓死一战辽军深入女真乗契丹未阵二面急攻延禧大败女真乗胜遂并渤海辽阳所管州五十里六年夏初知雄州和诜奏契丹为女真所败燕亦叛董才斩监军首来献上意欲兴师枢密邓洵武曰南北通好久矣今信叛边言而败百年之盟不可上大悟八月契丹女真相持上欲复燕云御扎委洪中孚经畧中孚上言契丹通好百余年女真踈逺不可深知七年夏朝廷方谋复燕以韩粹彦知中山府粹彦陛辞曰国家奄有四海安用是一弹丸土上亦不之罪建隆以来女真常至登州买马故道犹存有汉儿髙药师者常隶怨军见契丹乱由间道来奔八年辽燕王淳将讨怨而女真至淳与遇阵未合而溃延禧在京闻报震惧私谓左右曰女真必来吾与宋为兄弟夏为舅甥何惧哉八月女真趋辽中京延禧恐其袭已迁云中辽东人杨朴劝女真称皇帝以王姓以文名以国产金故称大金改元天辅皆从之重和二年春女真使李善庆入国门诏蔡京童贯谕以夹攻取燕之意
　　宣和元年六月髙丽国忽上奏以其王病求医上命择二良医往岁余方遣归奏馆二医甚勤谓曰髙丽小国世荷国恩不敢忘闻天子用兵辽人实兄弟国茍存之尤足为中国捍边女真深沈不可测也愿告之天子早为备之二年九月女真使至议与中国分地及岁赐十月马政等达金主阿固达帐前议久不决彼以南朝无兵备若我灭契丹据燕与宋为邻徐议未迟惟尼玛哈云南朝四面被边无兵何以正国未可轻之于是持书来略云前书所约夹攻而许燕京今更欲西京请就便计度阿固达初不认已许西京或云赵良嗣向云已许葢诳朝廷实为祸本云辽将余覩叛归女真四年三月金攻陷辽中京延禧率兵五千奔云中留燕王淳守国遂入夹山怨军谋立淳淳不得已即位将下诏复幽燕故地遣童贯勒兵巡边四月贯至雄州分西兵两路种师道总东路兵屯范村敌亟来攻凡驻十二日敌战甚力二人以贼势尚炽议还军六月退保雄州是日敌兵大至城下敌使王介儒至曰女真背初约亦南朝所知者也舍此不圗结宻迩之邻基他日之祸可乎贯遣叅议官刘韐与介儒议再修和好上闻之诏班师八月金人取云中未报师期忽闻童贯举兵趋燕地南朝径取燕守闗则岁赂不可得遂遣臣持书来上待之甚厚时常胜军管押郭药师有意归朝召所部曰天祚失国女政不纲宋天子重兵压境此男子取金印之时于是万国响应遣奉表以涿易二州降受之军大振伪太后萧氏惧遣臣萧容表称藩乞捐旧币复旧好宋昭上书亟言辽不可攻金不可邻异日金人决先败盟为中国患乞斩首谋赵良嗣等学士任谅贻时相书谕耶律氏不当灭絶因陛对郭药师必放人初为狂冬十月改燕山府九州岛为郡宣抚司刘延庆统大军与郭药师自雄州新城又遣刘光祖杨可世出安肃军趋易州遂会涿州时兵众五十万驻芦沟河药师入燕城契丹兵尚众药师屡败烧营而退众军溃自熙宁所积军实扫地尽矣初童贯蔡京再举取燕不下惧获罪密遣客王环由飞狐路捣阿固达令围之遂分三道进军契丹闻阿固逹至弃闗而遁赵良嗣等至金国军前谕燕租赋五年上许银绢代赋二月良嗣再使金书畧曰本朝与贵国通好每曲从所欲今代税之物悉如来谕阿固达大喜遂议归云中三月遣使杨璞以誓书及燕京六州来归四月丙申至雄州庚子贯攸帅师入燕先曰交割后曰抚定燕之金帛子女职官民户为金人席卷而东朝廷捐岁币数万得空地而已庚戌曲赦河东北燕云路初尼玛哈止欲割涿易阿固达曰海上盟勿忘也我死汝则为之金书初不及西京朝廷信良嗣等诳谓金人诚归云中故曲赦河北东及燕云山后兵端之始也五月阿固达卒弟乌竒迈立燕人张瑴任辽为节度使知平州事知国必亡籍丁壮练兵为备金既下燕瑴以平州来附八月河北转运吕颐浩奏燕山之势难守虽穷天下之力竭天下之财必无人善其后十一月张瑴遣弟通欵朝廷授秦宁军节度使世袭平州时外廷莫知其端良嗣力争不可恐必招女真之兵不从金人知之千骑袭破平州得所赐瑴诏瑴挺身走燕弟怀御笔又为金得自是归曲朝廷六年六月诏曰自燕云之复两河京东累经调发民力已弊不假诸路其何以济其措置调夫徧率天下得二十万而怨结四海矣七年春辽主窜入阴山时闻尼玛哈归国率众南来为金所败又畏中国乃谋奔西夏未至金人擒之时边隙已开北人冯忠信知夏人与女真有入冦之约窃书以驰告边臣以闻虽赏以官不敕武备时河东奏尼玛哈至云中经营南冦初金既得辽主即谋南侵连遣三使且觇道路使不疑会义胜军叛甚言中虚实由是刘彦宗等劝尼玛哈言南朝可圗因粮就兵可也尼玛哈决意入冦十一月童贯至太原九月诏令宣抚遣马扩使尼玛哈至境严军以待首议立后事曰今当力辨是非吾遣人如宣司矣使至太原倨甚曰速割东河河北大河为界贯闻束手无策亟遁还斡里雅布军已压境郭药师率官军迎降张令徽遁还金知蔡靖吕颐浩等置军中以行尼玛哈军犯朔武义胜军开门献城金人至武州汉儿内应遂失朔武长驱至代遂陷代州安抚使史抗迎战死之至忻州忻守贺权开门张乐迎之时上恭谢毕始出敌犯界密报宰执又与匿之癸丑童贯太原遽回中外泮然如此边事作矣初祖宗以梁门遂城为安肃保信军自童贯等即得燕山谓二县在内也废之移军营毁楼至诏复为军敌已大入尼玛哈引矣围太原干张孝纯副总管王亶婴城固守提举郑■〈言包〉自城中出传诸郡始筑城点丁为守御计金人围中山府己未下诏畧曰望四海勤王之师宣二边御敌之畧其草泽异才有能出竒计或使疆外任以不次尤异者以将相待之应中外并许直言李弥大谏上毋亲征且召四辅及诸道兵入卫又择精兵良将假道髙丽以捣女真之虚不报诏师道为河东北制置使何权副之上将谋内禅先召宰执书传位东宫字庚申擢敏章诏传位皇太子自称道君退居旧宫

　　太平治迹统类卷二十五

　　●钦定四库全书

　　太平治迹统类卷二十六

　　（宋）彭百川 撰

　　祖宗圣学【范祖禹帝学附】

　　建隆元年正月幸国子监二月又幸诏加饰祠宇及塑绘先圣先贤先儒之像帝亲制文宣王兖国公二赞三年六月以右諌议大夫崔颂判国子监始聚生徒讲学或遣中使以酒果赐之因谓侍臣曰今武臣欲尽令读书习于为治之道帝召宗正丞赵孚对后殿令讲周易谓左右曰孚讲说精博亦可赏也四年四月丁亥幸国子监
　　开宝元年知制诰李穆荐王昭素召见便殿赐坐令讲易干卦因访以民间事昭素所言诚实无隐帝嘉之帝自开宝以后好读书尝叹曰宰相须用读书人赵普为相帝尝劝以读书帝读尚书因叹四凶之罪止从投窜何近代法网之密耶
　　太平兴国八年以听政之暇日阅经史求人以备顾问始用著作佐郎吕文仲为侍读每出经史即召文仲读之帝语宰相曰史馆所修太平总类自今日进三卷朕当亲览宋琪曰陛下好古不倦观书为乐然日阅三卷恐至罢倦帝曰朕性喜读书开卷有益毎见前代兴废以为鉴戒虽未能尽记然未闻未见之事固己多矣此书千卷朕欲一年读徧因思好学之士读万卷书亦不为难
　　端拱元年八月幸国子监即召李觉令对御讲说尝讲易之泰卦从臣皆列坐觉因述天地感通君臣相应之旨帝甚恱赐帛百疋明日谓宰相曰昨听说泰卦文理深奥足为君臣鉴戒朕与卿等当遵守勿怠
　　淳化五年十一月幸国子监召直讲孙奭讲尚书判监李正执经讲尧典一篇未毕遽令讲说命三篇帝曰尚书王言治世之道说命居最文王得太公髙宗得傅说皆贤相也复讲至事不师古匪说攸闻之句曰诚哉是言何髙宗之时而有贤相如此嘉叹乆之

　　真宗皇帝

　　真宗崇尚文雅自出阁后专以讲学属词为乐禁中游息之所皆贮圗籍置笔砚及即位每召诸王府侍讲邢昺及国子监直讲孙奭等更侍讲说质问经义久而方罢
　　咸平元年正月命择官详正经籍因访明达经义者参知政事李至曰国学讲书崔颐正博通诸经尤善诵说帝曰朕心中无事甚乐听书常求其人尤不易得翌日召颐正讲尚书于景福殿又于苑中讲大禹谟自是日令赴御书院侍对
　　三年七月以兵部侍郎杨徽之户部侍郎夏峤并为翰林侍读学士国子祭酒邢昺为翰林侍讲学士翰林侍读吕文仲为翰林侍读学士初唐开元中置侍读其后有翰林侍讲学士五代以来四方多事时君右武不暇向学故此职久废太宗崇尚儒术听政之暇观书为乐殆至宵分手不释卷由是命文仲为翰林侍读寓直禁中以备顾问然名秩未崇帝聪明稽古奉承先志首置此职择耆儒旧德以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿帝尝谓侍臣曰朕听政未尝虚度时日择颐编简素所耽玩但古圣奥旨有未晓处不免废忘昨置侍讲侍读学士自今令监馆阁书籍中使日具当宿官名进入朕欲召见访问自是多召对询访或至中夜焉帝御便殿命翰林侍讲学士邢昺讲左氏春秋侍读预焉五日讲春秋毕邢昺曰春秋一经少有人听多或中辍帝曰勤学有益最胜他事且深资政理无如经言朕听政之余唯文是乐讲论经艺以日系时宁有倦耶景德四年三月召近臣观书玉宸殿即帝偃息之所茵帏皆黄绢为之无文彩之饰聚书八千余卷帝曰此惟正经正史累校定者小说他书不置于此盖俯近禁中最便观览国家捜访圗书其数渐广臣僚家有聚书者朕先借其目参校所少并令抄补所得甚多信非时平不能备帝宴饯侍讲学士邢昺于龙圗阁上持礼记中庸篇圗昺指为天下国家有九经之语因讲述大学序修身尊贤之理皆有伦贯坐者耸听帝甚嘉纳
　　大中祥符元年十一月幸曲阜谒文宣王庙帝曰唐明皇褒先圣为王朕欲追谥为帝可乎或言宣父周之陪臣周止称王不当加以帝号遂止増美名帝命王旦选儒学之士旦荐崇文院检讨冯元帝召见命讲易泰卦元进说曰地天为泰者以天地之气交也君道至尊臣道至卑惟上下相与则可以辅相天地财成万物帝甚恱赐元绯章服称旦善择才
　　天禧元年二月诏太子中允直龙圗阁冯元讲易于宣和门之北阁侍制预焉自是聴政之暇遂以为常太宗时邢昺常纂札选以献其后帝阅书禁中得其本作赞以示近臣曰朕在东宫昺为侍讲尝徧讲九经书亦有三五过或十余过者唯尚书凡十四讲盖先帝慈旨勉励每旦聴书食讫习射使与兄弟朝夕同处所习文武二事尔帝虽政务烦剧亦中夕披阅条其舛互纎悉穷究诸儒疲于应对为文务求不杂制述尤多中外书奏歌颂无不重复省览暑月或衣单絺流汗浃体而详览不辍文史政事之外无他玩好帝读经史择其可以为后世法者着正说五十篇其后仁宗御经筵命侍臣日读一篇

　　仁宗皇帝

　　大中祥符八年十二月封寿春郡王九年正月命尚书户部郎中直昭文馆张士逊户部贠外郎直史馆崔遵度并为王友二月诏以郡王学堂为资善堂真宗赐王歌凡七轴曰劝学曰修身曰懐俭约曰慎所好曰恤黎民曰勿矜伐曰守文八月立为皇太子参知政事李迪枢密直学士王昕并兼太子宾客真宗作元良箴以赐太子有殿侍张迪者给事左右太子曰是可与宾客同名耶方览尚书至协于克一遂令更名克一真宗知之甚恱
　　干兴元年二月即皇帝位三月赐辅臣飞白书各一轴帝未尝为飞白书一日试书体遒劲有如夙习因以分赐焉戊寅诏曰朕仰承先训肇缵庆基思与忠贤日勤听览至于宵旰非敢怠遑虽每属于清闲亦靡圗于暇逸当延侍从讲习艺文勉徇嘉谋用依来请双日不视事亦当宣召侍臣便殿以阅经史冀不废学也只日亦召侍臣讲读【见庄献垂帘问】
　　天圣二年六月乙未赐尚书工部郎中直龙圗阁冯宗元三品服以讲孝经彻章也时帝方向学召宗元入讲故赐之
　　四年五月召辅臣观宋绶等读唐书帝因曰朕览旧史每见功臣罕能保其始终王曾曰寂等及祸良以功成而不退也翰林侍读宋绶请解三班以专讲劝皇太后命择前后文字可以资孝养补政治者以备帝览遂录孝经论语要言及唐太宗所撰帝范明皇朝臣僚所献圣典君臣政理论上之
　　五年四月辛卯赐新及第人闻喜燕于琼林苑遣中使赐御诗及中庸篇各一轴初帝欲赐中庸篇命中书录本既上乃令张知白进读至修身治人之道必使反复陈之十月乙酉兼修国史王曽言唐史官吴竞于正史实录外录太宗与羣臣对问之语为贞观政要今欲采太祖太宗真宗实录日歴时政记起居注其间事迹不入正史者别为一书从之明道元年二月吕夷简上三朝宝训三十卷即王曾所请也崇政殿置说书【见官制门】置迩英延仪二阁【官制门】置天章阁置侍讲【官制门】读正说谨罚论深文峻法非善政【论治门】读正说养民论户口丰耗【户口门】御迩英读正说春秋【论治门】八月诏两制检阅唐书君臣事迹近于治道者日录一两条上之以翰林学士苏绅言唐宪宗尝令近臣具前代得失之迹绘圗以备观览也
　　二年二月召御史中丞贾昌朝侍讲迩英阁故事台丞无在经筵者常以昌朝长于讲说特召之赵师民上疏论延讲诵事【论治门】赐杨安国赵师民品服【见论治门】迩英阁出御书十三轴凡三十五事【论治门】丁度上迩英阁圣问【论治门】讲诸国风以为鉴戒【论治门】三月讲诗匪风谁能烹鱼溉之釡鬵帝曰治大国若烹小鲜义与此同丁度曰烹鱼烦则碎治民烦则散非圣学髙逺何以见古人求治之意乎读汉书论髙祖从諌【论治门】
　　十一月甲午讲诗角弓篇帝曰幽王不亲九族以至于亾又曰书云九族既睦平章百姓此帝尧之盛德也朕甚慕之丁度在经筵帝每呼学士而不名尝问度蓍龟事度对曰不若以古之治乱为蓍龟也读三朝经武圣畧【论治门】
　　庆歴七年丙申御迩英阁讲孝经勅赐曾公亮三品服帝谓宋祁曰此赐异于他臣僚又曰自古帝王皆有师今赐师儒之臣讲筵之荣事也己亥讲论语序至安昌侯张禹帝曰禹师臣不忠读书何为四月己巳读贾谊传论三公三少皆天下之端士与太子居处出入少成若天性习惯如自然帝曰朕昔在东宫崔遵度张士逊冯元为师友此三人者皆老成人至于遵度尤良师傅也辛未读贞观政要唐太宗曰今所任人必以德行学识为本王珪曰人臣若无学业岂堪大用帝曰人臣须是知书宰相尤须有学也杨安国对曰汉儒多引经决大事宰相必通一经常谓宋祁曰近代士人多不务通经但用一时之艺茍取富贵盖进用髙科者不十年便居显位士品所以不劝也
　　皇佑元年四月迩英阁讲论语直哉史鱼帝曰蘧伯玉信君子矣而不若史鱼之直不以邦有道则仕邦无道则卷而懐之也安国对曰圣意以蘧伯玉不若史鱼欲戒不亮节之臣也丁未讲恶居下流而讪上者帝曰何谓讪上杨安国对曰人君若有阙失臣下当力正之若不能面諌而退有后言是居下流而讪上也赐讲书张锡飞白二字【论治门】十一月庚寅朔御崇政殿召近臣三馆台谏官及宗室观三朝训鉴圗十二月诏卢士宗讲周易令旧讲筵学士上殿听乙丑再御延和殿侍读侍讲并赴命卢士宗讲泰卦面除天章阁侍讲赐紫章服士宗杨安国所荐也是日诏右仆射贾昌朝赴讲筵备顾问不讲书帝以昌朝前宰相又旧讲臣特命之四月读前汉书东方朔传至武帝微行数出帝曰当安存之时常思危亾之戒安有后悔又读至籍提封为上林苑帝曰山泽之利当与民共之度对曰臣事陛下二十年每奉德音未尝不忧勤天下此陛下□□□□□□□□□□□□□□□□□祖宗以来家法尔甲寅张揆读后汉明德马皇后纪至服大练抑止外家因言今妃族太盛不可不裁损使保其家帝嘉纳之
　　三年三月壬辰御迩英殿讲易至山下有泽损君子以惩忿窒欲帝曰人之情欲皆生于阴阳而节之在人讲易鼎卦【论治门】丁度论仁宗好学【同上】讲读官赐坐【官制门】丁丑帝飞白书师法二字赐讲读官各一轴时赵师民谒告归青州命就赐之皇佑后每岁重午必赐飞白书扇四年陈欹器【论治门】六月御延和殿侍讲学士上五经精义九月诏召贾昌朝赴讲筵置无逸圗于左方【论治门】
　　五年夏四月讲书冏命【论治门】壬辰再御延和殿侍读学士上前史精要后汉书三十卷十月甲寅再御延和殿侍讲学士上五经义春秋通解八十卷
　　至和元年八月壬子召观文殿大学士晏殊赴经筵赐坐待如宰相仪起居注于立读讲官之末【官制门】九月己巳讲周礼到薄征缓刑杨安国曰所谓缓刑者乃为诖误之民当岁歉则贳之闵其劳也今众持兵仗剑粮廪一切寛之恐不足以禁奸帝曰不然天下皆吾赤子也一遇饥馑州县不能存恤饿殍所迫遂至为盗又捕而杀之不亦甚乎
　　二年二月诏龙圗阁直学士兼侍读张升年髙免进读上令侍经筵以备顾问周礼视祲【论治门】读太史公传【论治门】龙圗阁直学士兼侍讲钱象先善讲说语约而义明帝间有顾问必依经以对因讽谕政事遂及时务有启迪劝纳之益前后留侍十五年特被恩礼每乞外官辄不许既去必见思而复召故事讲官分日迭进象先已得请知蔡州帝以象先行有日令独彻所讲秩于是同列罢进者十日帝尝诏讲官凡经传所载逆乱之事直言无讳
　　治平元年帝谓韩琦曰凡事之行患于渐久而怠废况为学之道尤戒中止宗室之幼者仍须本位尊长常加率励庶不懈惰可召舎人谕此意作诏戒勉之帝既命增置宗室学官因谓宗室数倍于前而宗正司事亦滋多乃増置同知大宗正事一贠以宗惠为之而降是诏【余并见辅导英宗门】
　　嘉佑二年五月始听讲读于东宫天资好学寻绎请问有至日昃内侍言恐饥当食上曰听读方乐岂觉饥耶英宗以上读书太多常遣内寺正止之
　　治平四年正月上即位九月壬寅御史中丞司马光为翰林学士兼侍读学士先是光言张方平不当参知政事至是又言臣言果是则方平当罢若其非是则臣当逺贬上手诏光得卿奏反谓因前日论方平不当故有是命此乃卿思之误非朕本意也朕以卿经术行义为世所推今将开延英之集比得卿朝夕讨论敷陈治道以箴遗阙故命进读资治通鉴此朕之意皎然易见也况命卿之旨在二十六日登对前茍朕以言事罪卿岂复迁卿美职必谅朕诚更勿横俟对日朕亦当谕旨十月己酉初御迩英阁召侍臣讲读经史退上独留吕公着谓曰朕以司马光道德学问欲常劝讲左右非谓其言事也甲寅司马光初读资治通鉴上亲制序面赐光令候书成日写入又赐颍邸旧书二千四百一卷
　　熙宁元年四月庚申翰林学士兼侍讲吕公着王安石等言切寻故事侍讲者皆赐坐自干兴以后讲者始立而侍者皆坐听臣等窃以为侍者可使立而讲者当赐坐乞付礼官考议诏太常礼院详定以闻后韩维力约胡宗愈等言臣侍君侧古今之常或赐之坐盖出优礼祖宗以来多赐坐者以其敷畅经义所以明先王之道道之所在礼则加异太祖开宝中李穆荐王昭素于朝召对便殿赐坐令讲易干卦太宗端拱中幸国子监外辇将出顾见讲坐因召学官李觉讲说觉曰陛下六飞在御臣何敢辄升髙坐太宗为之降辇令有司张帟幕设别坐李觉讲易之泰卦令列侍之臣回还列坐执经而讲者顾使独立于前则事体轻重诚为未安臣等以为宜如天禧旧制以彰陛下稽古重道之意判太常寺龚鼎臣苏颂周孟阳同知太常礼院王汾刘攽韩忠彦言臣等窃谓侍从之官见于天子若赐之坐有所顾问犹当避席立语况执经人主之前本欲便于指陈则立讲为宜若谓传道近于为师则今侍讲解说旧儒章句之学耳非有师之实岂可专席安坐以自取重也今朝廷班制以侍讲居侍读之下祖宗命官之本意重轻可知矣今若使侍讲辄坐其侍读当从之若亦许之坐则侍从之臣每有进说皆当坐矣且干兴以来侍臣立讲厯仁宗英宗两朝行之且十五年岂可以一旦为有司之失而轻议变更今人主之待侍臣繇始见以及毕讲皆赐之坐其尊德重道固已厚于三公矣尚何加焉其讲官侍立伏请仍旧初孙奭坐讲仁宗尚幼跂案以听之奭因请立讲论者不以为是王安石兼侍讲请复干兴以前故事使预听者亦立坐之日少而侍立之日多于是公着等遂同建明已而众议同上以问曾公亮公亮但称臣侍仁宗书筵亦立后安石因讲赐留上面谕曰卿当讲日可坐安石不敢坐遂已
　　二年十一月司马光读资治通鉴汉纪至曹参代萧何为相国一遵何故规因言参以无事镇抚海内得守成之道故孝惠髙后时天下晏然衣食滋殖上曰使汉常守萧何之法久而不变可乎光曰何独汉也夫道者万世无弊夏商周之子孙可以常守禹汤文武之法虽至今存可也武王克商曰乃反商政政由旧虽周亦用商政也书曰毋作聪明乱旧章然则祖宗旧法何可变也汉武帝用张汤之言取髙帝法纷更之盗贼半天下宣帝用髙帝旧法但择良二千石使治民而天下大治元帝初立颇改宣帝之政丞相衡上疏言臣窃恨国家释乐成之业虚为此纷纷也陛下视宣帝元帝之为政谁则为优荀卿曰有治人无治法故为治在得人不可变也上曰人与法亦相表里耳光曰茍得其人则无患法之不善不得其人虽有善法失先后之施矣故当急于求人而缓于立法也壬午吕惠卿讲咸有一德因言法不可不变先王之法有一岁一变者正月始和置于象魏是也有五岁一变者五载一巡守考制度于诸侯是也有一世一变者刑罚世轻世重是也有百世不变者父慈子孝兄友弟恭是也前日司马光言能守萧何之法则治变之则乱臣窃以为不然惠帝除三族罪妖言令挟书律文帝除杀孥令安得谓之不变哉武帝以穷兵黩武贪滛厚敛而盗贼起宣帝以综核名实而天下治元帝以任用恭显杀萧望之而汉道衰皆非由变法与不变法也夫法弊则必变安得坐视其弊而不变耶书所谓无作聪明乱旧章者谓实非聪明而强作之非谓旧章不可变也光之措意盖不徒然必以国家近日多更张旧政因此规讽又以臣制置三司条例及看详中书条例故发此论也臣愿陛下深察光言茍光言为是则当从之若光言为非陛下亦当播告之修不逆厥指召光诘问令议论归一上召光前谓曰卿闻吕惠卿之言乎惠卿之言如何光对曰惠卿之言有是有非惠卿言汉惠文武宣元治乱之体是也其言先王之法有一岁一变五岁一变一世一变则非也正月始和置于象魏者乃旧章也非一岁一变也亦犹州长党正族师于四孟月朔属民而读邦法也岂得为时变月变耶天子恐诸侯变礼易乐故五载一巡守有变乱旧章者则削黜之非五载一变法也刑罚世轻世重者盖新国乱国平国随时而用非一世一变也且治天下譬如居室弊则修之非大壊不更造必得良匠又得美材今二者皆无有臣恐风雨之不庇也讲筵之官皆在此乞陛下问之三司使掌天下财不材而黜可也不可使两府侵其事今为制置三司条例司何也宰相以道佐人主安用例茍用例而已则胥史足矣今为看详中书条例司何也惠卿曰司马光备位侍从见朝廷事有未便即当论列有官守者不得其言则去岂可但已光曰前者诏书责侍从之臣言事臣尝上疏指陈得失如制置条例司之类尽在其中未审得进达圣听否上曰见之光曰然则臣不为不言也至于言不用不去此则臣之罪也惠卿责臣实当其罪也臣不敢逃上曰相与共讲是非耳何至乃尔司马光与吕惠卿论青苗害民上曰朝廷每更一事举朝士大夫讻讻皆以为不可又不能指名其不便者果何事也
　　三年四月癸未司马光读资治通鉴汉贾山上疏言秦始皇居灭絶之中不自知因言从谏之美拒谏之祸又见青苗门读张释之论啬夫利口光曰孔子称恶利口之覆邦家夫利口何至覆邦家盖其人能以是为非以非为是而君从其言是则邦家之覆诚不难矣时惠卿在坐光专以此斥之
　　十年十月讲周礼
　　元丰元年三月辛巳御迩英殿沈季长讲周礼八法上曰或言邦治或言官治何也季长对毕上曰然壬午侍讲学士吕公着极论治体至三皇无为之道释老虚寂之理公着问上曰此道髙逺尧舜能知之乎上曰尧舜岂不知公着曰尧舜虽知之然常以知人安民为难此所以为尧舜也上又论唐太宗公着曰太宗所以能成王业者以其能屈己从谏耳上临御日久羣臣畏上威严莫敢进规至是闻公着论竦然敬纳之
　　七年十二月戊辰端明殿学士司马光上资治通鉴五代纪三十余卷资治通鉴自治平三年置局编终五代史毕至是书成计二百九十四卷目录考异各三十卷上谕辅臣曰前代未尝有此书过荀恱汉纪逺矣辅臣请观之遂命付三省仍令速进入以光为资政殿学士降诏奬谕

　　哲宗皇帝

　　元丰八年十二月诏讲读官赴资善堂【保佑哲宗门】
　　元佑元年二月进读宝训【保佑哲宗门】三月诏讲读官更不轮资善堂直宿【直宿不见起何年】讲臣直宿讲臣赐坐立讲坐讲延和殿讲读【已上并见伊川出冦门】夏四月先是中书省景佑二年置迩英延英二阁以设讲筵延英阁在崇政殿之西南吕欲令管勾讲筵所经度如得寛凉以备夏讲诏修内司画圗进入九月甲子赐宰臣执政经筵官宴于东宫上亲书唐人诗分赐之以讲论语终篇也乙丑吕公着以下谢赐宴御书太皇太后曰皇帝天资聪敏宫中惟好学而圣性易成昨日所赐欲卿等知尔吕公着进论语孝经中要语百篇【宣仁门】范祖禹劝哲宗以学为急【保佑哲宗门】苏轼侍读言今日迩英进读宝训及雍熙淳化事太宗每见雨雪应时辄喜今日水旱荐至雨雪非时窃谓陛下身修而政未修其弊在监司守令不得其人四年三月吏部尚书兼侍讲苏颂等奏臣等撰汉唐故事得旨分门编修成册进呈诏迩英要览为名梁焘劝哲宗读宝训【见宣仁门】十月癸丑上御迩英阁召讲读官讲三朝宝训终侍讲苏颂等奏曰陛下勤求治道仰法祖宗臣等毎愧荒疎不能发明上资圣览上遣内侍宣答曰祖宗治道兹有本原逮此终命篇悉资开发颂等稽首称谢十二月刘安世言伏自前月末闻传圣旨权罢讲筵是时兴龙节意谓将有宴享所以暂辍迩英之幸用成庆礼今复半月别无政事亦非有前岁大雪苦寒之故而劝讲之臣久不得望见清光臣固疑之矣近者民间喧传禁中见求乳母考之颇有实状伏望圣慈为宗庙社稷之大计清闲之燕频御经筵仍引近臣与之论议前古治乱之要当今政事之宜俾悉开陈以助圣学范祖禹劝勤学以逺声色梁焘请开经筵诏录讲义【己上并保佑哲宗门】
　　五年四月诏讲读官今后每遇经筵退留讲读官各一员于迩英奏对仁宗鉴古观文二圗【保佑哲宗门】八月刘唐老言大学一篇论入德之序诏经筵之臣训释此书上进以备观览从之
　　六年二月讲筵所言奉旨进汉唐故事及史记事其间可观事迹多记少録请稽古录节次进呈以代汉唐故事三月吕大防奏仁宗所书三十六事请令圗写置坐隅以备观览从之八月吕大防乞写仁宗时阁记注一本进入以备圣览从之其后诏国史院修写进入十二月开封府火翌日执政于讲筵奏曰火通夕传报必惊动上曰廹近原庙极可惧执政退相与欢叹曰言词雅驯殊有裕陵之风
　　七年三月王岩叟奏曰陛下宫中何以消日上曰惟是读书岩叟又曰圣人之学要在专勤屏去他事谓之专久而不倦谓之勤如此天下幸甚读宝训【哲宗门】五月范祖禹按讲筵故事讲官讲经读官读史右令同进读汉唐书即是讲官兼读官乞专令读官进史从之
　　绍圣元年六月罢讲礼记七月诏令后进读用新唐书曽布请也
　　四年十月迩英读宝训上谓蔡京曰宝训内事多系实录不须进京曰王安石有日录乞行进上曰宫中自有本

　　徽宗皇帝

　　崇宁五年三月诏蔡卞深得王安之学宜在迩英留为侍读
  </div>
  <div class="pagination">
   <a href="太平治迹统类_page7.html">
    上一页
   </a>
   <span>
    ...
   </span>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <span class="current-page">
    8
   </span>
   <a href="太平治迹统类_page9.html">
    9
   </a>
   <a href="太平治迹统类_page10.html">
    10
   </a>
   <a href="太平治迹统类_page11.html">
    11
   </a>
   <a href="太平治迹统类_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
