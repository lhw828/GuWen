<!DOCTYPE html>
<html>
<head>
    <meta charset="UTF-8">
    <title>啸亭续录 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>啸亭续录 - 第 2 页/共 8 页</h1>
    <div class="content">　　◎射牲古礼，王祭于庙，亲射牲以献。今坤宁宫跳神仪，凡牲入，上迎出户，俟牲进，上随入，跪视庖人执鸾刀以屠割毕，方叩头兴。即古射牲之遗意也。

　　◎皇后入庙之制古制，后先帝崩则祀于庙，设位于其姑下，然遇行袷祭之礼，动多关碍。至明世宗预祧仁宗，以方后入，益非法矣。本朝定制，凡后先帝崩时，则奉安神主于奉先殿夹室中，俟大行皇帝崩后，始一同入庙。如孝敬宪皇后、孝贤纯皇后、孝仪纯皇后皆沿是制，有胜于古制多矣。

　　◎寿皇殿寿皇殿在景山门内，正北殿凡九室，重檐金楹，一如太庙之制，供奉列圣御容。上遇元旦、岁暮及圣诞、忌辰之日，皆行亲谒礼，凡诸皇子、皇孙及近支亲、郡王皆从行礼。其旁永思殿即列圣苫庐地，凡瞻谒日，必于永思殿传膳办事，盖亦示孺慕之意也。

　　◎安佑宫安佑宫在圆明园西北隅，朱扉黄甍，一如寝庙之制，内供奉仁皇帝、宪皇帝、纯皇帝三圣神牌。上于临御园中日，行瞻谒礼，每年四月八日，率领诸皇子近侍拜谒，其朔望荐熟彻馔，一如生时礼。皆隶内务府大臣承办，即古原庙之制也。

　　◎皇史皇史在东华门外迤南，与普度寺相近，盖明南内地也。殿庑七楹，扉牖楹楣以石代之，内贮金漆柜数十，盖古人金匮石室之意。凡列圣实录、玉牒、圣训皆藏其中，设旗员年老者八人守之，地甚严密。余于丁卯冬奉迎《纯皇帝实录》，曾一至其地。尝闻徐昆山先生述闻李穆堂侍郎言，其中藏全分《永乐大典》，较今翰苑所贮者多一千余本，盖即姚广孝、解缙所修初本，缮写精工，非隆庆间誊本之所能及。惜是日匆匆瞻礼，不得从容翻绎，未审是书尚存与否也。

　　◎皇上日阅实录列圣于每早盥沐后，即敬阅列朝实录一卷，自巡狩、斋戒外，日以为常，虽寒暑不间也。闻觉罗侍读荣昌言：“其书皆收贮内阁大库内，每前一日，中书舍人启钥取书，用黄绫袱包裹，外用楠木匣盛贮，次早同奏章送入。一日，寓直者偶忘启钥，同事以为次早可及，遂不获开。五更时，上已遣小内侍索取，余是日承值，乃匆匆启库取书，未及盛匣，上已催促者再矣。”亦可觇圣主之勤于法祖也。

　　◎喜起庆隆二舞国家肇兴东土，旧俗所沿，有《喜起》、《庆隆》二舞。凡大燕享，选侍卫之狷捷者十人，咸一品朝服，舞于庭除，歌者豹皮褂貂帽，用国语奏歌，皆敷陈国家忧勤开创之事。乐工吹箫击鼓以和，舞者应节合拍，颇有古人起舞之意，谓之《喜起舞》。又于庭外丹陛间，作虎豹异兽形，扮八大人骑禺马作逐射状，颇沿古人傩礼之意，谓之《庆隆舞》。列圣追慕祖德，至今除夕、上元筵宴皆沿用之，以见当时草昧缔构之艰难也。

　　◎武官乘轿旧制，武官一品皆乘轿。纯皇帝以满洲大员皆宜夙习劳，不可耽于安逸，故将都统、将军、提督等乘轿之制，尽行裁革。惟领侍卫内大臣例无明文，然向率以诸王、大学士兼之，未有单衔者，故皆因循乘轿。惟英诚公阿克栋阿一人初无他官，以家室贫乏，不能豢养舆夫，故独乘车以行，后超勇王拉旺多尔济以足疾，喀尔沁贝勒丹巴多尔济以受重创故，皆特旨赐轿。继其位者为科尔沁郡王索诺木多布斋、科尔沁贝勒鄂尔哲依图，皆因循坐轿。丙子冬，上特旨罢斥，仍交部严议焉，自是武臣无乘轿者矣。

　　◎鹰狗处鹰狗处向在东华门内长街，设总统二人，以侍卫兼之，豢饲御前鹰狗，以备搜之用。其牧人皆以世家子弟充之，许其蟒袍纬帽，为执事人中之品最高者。今上壬戌，以其非急务，不宜蓄于禁垣内，因命迁于东安门内长房，其职事为之稍贱，众视为冗员焉。有吾宗室琅岩侍卫萨彬图者，素好与文士交，及兼鹰狗总统，因书鹰狗处少卿衔帖，投刺于翰苑家，众争笑之。

　　◎上虞备用处定制，选八旗大员子弟中之狷捷者为执事人，司上巡狩时扶舆、擎盖、捕鱼、罟雀之事，名曰上虞备用处。盖以少年血气偾张，故令习诸劳，以备他日干城侍卫之选。实有类汉代羽林之制，而精锐过之，盖善于宠驭近侍之制也。

　　◎虎枪处定制，选各营中将校精锐者，演习虎枪之伎，凡巡狩日相导引。上大猎时，其部长率伎勇者十人，入深林密箐中觅虎踪迹。凡猛兽出，其部长排枪以伺，虎跃至，猛健先以枪刺其胸仆之，谓之递头枪，然后群枪林至。其头枪者赏赉优渥，故人思效命焉。纯皇帝定制，凡杀虎时为虎毙及被创者，照军营殉难受伤例赐恤焉。

　　◎御枪处乾清门侍卫中选火器精熟者数十人为御枪处，巡幸时，日相导引。其长服黄缘红马褂，余者皆红缘白马褂，以为辨别。凡上合围时，皆下骑执火器翼列扈从，以防猛兽奔突，上用御火枪击兽时，则争相贰副焉。旧时郊行，免其相从，近自癸酉之变后，凡郊社、大祀，皆服蟒袍以扈跸焉。

　　◎善扑营定制，选八旗勇士之精练者，为角之戏，名善扑营，凡大燕享皆呈其伎。或与外藩部角者争较优劣，胜者赐茶缯以旌之。纯皇最喜其伎，其中最著名者为大五格、海秀，皆上所能呼名氏。有自士卒拔至大员者，盖以其勇挚有素也。和相当轴时，令巡捕营将士亦选是伎。其后文远皋宁任金吾时，以其贱卒不宜近上前，因奏罢之，人称其识大体云。

　　◎向导处定制，凡上巡狩时，预遣大臣率各营将校之深明舆图者，往勘程途，凡御跸、尖营相去几许，及桥梁倾圮道涂芜滓者，皆令有司修葺，名曰向导处。先是获是差者，皆为美选，沿路苞苴，肆意征索，稍不满意，则以修治道涂为名，凡坟墓陇亩任其蹂践，有司畏之如虎，罔敢稍拂其意。后纯皇帝知之，将其最暴者惩治数人，然后其风稍敛焉。

　　◎蒙古医士定制，选上三旗士卒之明正骨法者，每旗十人，隶上驷院，名“蒙古医士”。凡禁廷执事人有跌损者，咸命其医治，限以日期报愈，逾期则惩治焉。齐息园侍郎坠马伤首，脑涔涔然，蒙古医士尝以牛脬蒙其首以治之，其创立愈。故时有秘方能立奏效，非岐黄家所能及者。近最著名有觉罗伊桑阿者，以正骨起家，至于钜富。其授徒法，先将笔管钺削数段，令徒包纸摩挲，皆使其节合接如未破者，然后如法接骨，皆奏效焉。

　　◎批本处国初鉴明季秉笔太监专擅弄权之弊，特简满翰林官一员，满内阁侍读一员，满中书舍人六员在内廷行走，专司批发之责。凡本章，大学士票拟上，经上批览毕，即交该处用清字批示，然后交付内阁学士，恭录圣旨发抄。故机宜慎密，从无敢迟滞删改者，实当代之善政，俗谓之“红本”云。该处行走人员皆许挂珠，用红雨帽，每遇岁时，内廷赏赐咸预其列。以示荣云。

　　◎翻书房崇德初，文皇帝患国人不识汉字，罔知治体，乃命达文成公海翻译《国语》、《四书》及《三国志》各一部，颁赐耆旧，以为临政规范。及定鼎后，设翻书房于太和门西廊下，拣择旗员申谙习清文者充之，无定员。凡《资治通鉴》、《性理精义》、《古文渊鉴》诸书，皆翻译清文以行。其深文奥义，无烦注释，自能明晰，以为一时之盛。有户曹郎中和素者，翻译绝精，其翻《西厢记》、《金瓶梅》诸书，疏栉字句，咸中綮肯，人皆争诵焉。

　　◎上书房本朝鉴往代嫡庶争夺之祸，永不建储，皇子六龄，即入上书房读书。书房在乾清宫左，五楹，面北向，近在禁御，以便上稽察也。雍正中，初建上书房，命鄂文端、张文和二公充总师傅。二公入，诸皇子皆北面揖，二公立受之，实从古帝王乞言之制也。当时师傅，皆极词臣之选，故列圣学问渊博，固皆天纵，亦一时师保训迪力也。定制，卯入申出，攻《五经》、《史》、《汉》、策问、诗赋之学，禁习时艺，恐蹈举业陋之习。日课诗赋，虽穷寒盛暑不辍，皆崇笃实之学。其较往代皇子出阁讲读，片刻即归，徒以为饰观者，真不啻霄壤分也。其圆明园书房在勤政殿东，屋凡三进，地宇幽邃，有纯皇帝御书“先天不违”、“中天立极”、“后天不老”三匾额，时呼为“三天”云。

　　◎南书房唐、宋优重词林，最为清秘，凡制诰草麻外，一切机务，皆与商榷，故其品为高要。明代设翰林院于东长安门外，视之与部院等，坐耗俸赀，毫无一事，惟以为入阁之阶。故大拜后，不娴政事，动为胥吏所欺，如周道登不识情面二字，郑以伟有穷于数行之叹，安问其燮理之道也。本朝自仁庙建立南书房于乾清门右阶下，拣择词臣才品兼优者充之，康熙中谕旨，皆其拟进，故高江村之权势赫奕一时。仁庙与诸文士赏花钓鱼，剖晰经义，无异同堂师友，故一时卿相如张文和、蒋文肃、厉尚书廷仪、魏尚书廷珍等皆出其间，当代荣之。列圣遵依祖制，宠眷不衰，为木天储材之要地也。

　　◎如意馆如意馆在启祥宫南，馆室数楹，凡绘工、文史、及雕琢玉器、裱褙帖轴之诸匠皆在焉。乾隆中，纯皇万几之暇，尝幸院中看绘士作画，有用笔草率者，辄手教之，时以为荣。有绘士张宗苍，以山水擅长，仿北宋诸家，无不毕肖。上嘉其艺，特赐工部主事，实为一时之盛。其他如陈孝泳、徐洋辈，皆以文学优长，或赐举人一体会试，或以外郡佐杂升用，亦各视其才具也。

　　◎廷寄列圣天纵聪明，凡诏谕外吏，剀切机宜，辄中要。恐传抄后有所泄漏，反使干臣难以施为，故一时机密事件，皆命军机大臣封缄严密，由驿传递，名曰廷寄。向例封面标军机首揆名姓，自阿文成公没后，纯皇帝嫌涉专擅，命改为军机大臣等寄云。每月兵部将所寄封数，及寄外任何人名目，汇奏一次，盖亦杜大臣有所私请托。实一代之良法，较诸前代纶音未降而舆隶咸闻者，真不啻霄壤之别也。

　　◎上谕馆本朝列圣，家法相承，谕旨颁自枢府，或每谕万言，或日数旨。纶式昭，积累繁富，恐有所遗漏，故特立上谕馆，设主事二人，笔帖式若干人，专司恭录清、汉谕旨。每数月后汇奏一次，交起居注收藏。特简阁臣二人综理其事。真远胜往代惟命词臣视草诰制，又以骈体肤阔，陈陈相因，所谓依样画葫芦者，真无济于实事也。

　　◎国史馆国初沿明旧制，惟修列圣实录，附载诸勋臣于内，祗履历官阶而已。康熙中，仁皇帝钦定功臣传一百六十余人，名曰《三朝功臣传》，藏于内府。雍正中，修《八旗通志》，诸王公、大臣传始备，然惟载丰沛世家，其他中州士族勋业茂著者，仍缺如也。其所取材，皆凭家乘，秉笔词臣，又复视其好恶，任意褒贬，如开国名臣何温顺公和理、费直义公英东等诸传，其文寥寥数则，而如蔡绥远毓荣、苏侍郎拜几至万言，皆剽窃碑版中语也。纯皇帝夙知其弊，于乾隆庚辰，特命开国史馆于东华门内，重简儒臣之通掌故者司之。将旧传尽行删，惟遵照实录、档册诸籍所载，详录其人生平功罪，案而不断，以待千古公论，真修史之良法也。后又重修《王公功绩表传》、《恩封王公表》、《蒙古回部王公表传》等书，一遵是例焉。嘉庆庚申，上复命补修列圣本纪，及天文、地理诸志乘，儒林、烈女等传附之，一代之史毕具矣。其续录者，以十年为则，陆续修之，以为万祀之计也。

　　◎本朝钦定诸书列圣万几之暇，乙览经史，爰命儒臣选择简编，亲为裁定，颁行儒宫，以为士子仿模规范，实为万目之巨观也，今胪列其目于左。经部：《易经通注》四卷。《日讲易经解义》十八卷。《御纂周易折中》二十二卷。《御纂周易述义》十卷。《日讲书经解义》十三卷。《钦定书经传说汇纂》二十四卷。《钦定诗经传说汇纂》二十卷。《御纂诗义折中》二十卷。《钦定周官义疏》四十八卷。《钦定仪礼义疏》四十八卷。《钦定礼记义疏》八十二卷。《日讲礼记解义》二十卷。《日讲春秋解义》六十四卷。《钦定春秋传说汇纂》三十八卷。《御纂春秋直解》十六卷。《御注孝经》一卷。《御纂孝经集注》一卷。《日讲四书解义》二十六卷。《御纂律吕正义》五卷。《御纂律吕正义后编》一百二十卷。《御定康熙字典》四十二卷。《钦定西域同文志》二十四卷。《御定音韵阐微》十八卷。《钦定同文统韵》六卷。《钦定叶韵汇辑》五十八卷。《钦定音韵述微》一百六卷。史部：《钦定明史》三百六十卷。《御批通鉴辑览》一百二十卷。《御定通鉴纲目三编》四十卷。《开国方略》三十二卷。《御定三逆方略》。《亲征平定朔漠方略》四十八卷。《平定金川方略》三十二卷。《平定准噶尔方略前编》五十四卷、《正编》八十五卷、《续编》三十三卷。《平定两金川方略》一百五十二卷。《临清纪略》十六卷。《兰州纪略》。《石峰堡纪略》。《台湾纪略》。《平定廓尔喀纪略》。《平苗纪略》。《平定三省教匪纪略》。《辛酉工赈纪略》。《太祖高皇帝圣训》四卷。《太宗文皇帝圣训》六卷。《世祖章皇帝圣训》六卷。《圣祖仁皇帝圣训》六十卷。《世宗宪皇帝圣训》三十六卷。《高宗纯皇帝圣训》三百卷。《上谕内阁》一百五十九卷。《朱批谕旨》三百六十卷。《钦定明臣奏议》二十卷。《钦定宗室王公功绩表传》十二卷。《钦定蒙古回部王公表传》六十卷。《钦定八旗满洲氏族通谱》八十卷。《钦定胜朝殉节诸臣录》十二卷。《御定月令辑要》二十四卷。《大清一统志》五百卷。《钦定热河志》八十卷。《钦定日下旧闻考》一百三十卷。《钦定满洲源流考》二十卷。《钦定皇舆西域图志》五十二卷。《皇清职贡图》九卷。《钦定盛京通志》一百卷。《词林典故》八卷。《续词林典故》□卷。《钦定历代职官表》□□卷。《钦定大清会典》一百卷。《新定大清会典》□□卷。《大清会典则例》一百八十卷。《新定大清会典则例》一百八十卷。《钦定续文献通考》二百五十二卷。《钦定皇朝文献通考》二百六十二卷。《钦定续通志》一百四十四卷。《钦定皇朝通志》一百卷。《钦定皇朝通典》二百卷。《幸鲁盛典》四十卷。《万寿盛典》一百二十卷。《钦定大清通礼》四十卷。《南巡盛典》一百二十卷。《皇朝礼器图式》二十八卷。《国朝宫史》三十六卷。《续国朝宫史》□□卷。《钦定满洲祭神祭天典礼》六卷。《八旗通志初集》二百五十卷。《八旗通志二集》□□□卷。《大清律例》四十七卷。《钦定天禄琳琅》十卷。《御制详鉴阐要》二十卷。子部：《御撰资政要览》三卷、《后序》一卷。《圣谕广训》一卷。《庭训格言》一卷。《御制人臣儆心录》一卷。《御制日知荟要》一卷。《御定孝经衍义》一百卷。《御定内则衍义》十六卷。《御纂性理精义》十二卷。《御纂朱子全书》六十六卷。《御定执法成宪》八卷。《钦定授时通考》七十八卷。《钦定医宗金鉴》九十卷。《御定历象考成》四十二卷。《御定历象考成后编》十卷。《御定仪象考成》三十二卷。《御制数理精蕴》五十三卷。《御定星历考源》六卷。《钦定协记辨方书》三十六卷。《钦定佩文斋书画谱》一百卷。《秘殿珠林》二十四卷。《石渠宝笈》四十四卷。《续石渠宝笈》□□卷。《钱录》十六卷。《钦定西清古鉴》四十卷。《钦定西清砚谱》二十四卷。《御定古今图书集成》五千二百卷。《钦定渊鉴类函》四百五十卷。《御定骈字类篇》二百四十卷。《御定分类字锦》六十四卷。《御定子史精华》一百六十卷。《御定佩文韵府》四百四十二卷。《御定韵府拾遗》一百十二卷。《御注道德经》二卷。集部：《圣祖仁皇帝初集》四十卷、《二集》五十卷、《三集》五十卷、《四集》三十六卷。《世宗宪皇帝文集》三十卷。《高宗纯皇帝乐善堂全集》三十卷。《御制文初集》三十卷、《二集》四十卷、《余集》二卷。《御制诗初集》四十四卷、《二集》九十四卷、《三集》一百卷、《四集》一百二十卷、《五集》一百四十卷《余集》□卷。今上皇帝《味余书室集》□□卷。《御制文初集》□□卷。《御制诗初集》□□卷、《二集》□□卷。《御定全唐文》五千卷。《御选古文渊鉴》六十四卷。《御定赋汇》一百四十卷、《外集》□□卷、《补遗》二十二卷。《御定全唐诗》九百卷。《御定佩文斋咏物诗选》四百八十二卷。《御定历代题画诗类》一百二十卷。《御选四朝诗》二百九十二卷。《御定全金诗》七十四卷。《御选唐诗》三十二卷。《御选唐宋文醇》五十卷。《御选唐宋诗醇》四十七卷。《皇清文颖》一百二十四卷。《续皇清文颖》□□卷。《钦定四书文》四十一卷。《御定历代诗余》一百二十卷。《御定词谱》四十卷。《御定曲谱》十四卷。

　　●卷二◎韩旭亭旭亭先生寄子尚书公家书，余已载前卷矣。先生少貌岐嶷，目炯如电，喜作刻语，使人莫能禁受。尝遇相士云：“公之貌如黄阁学孙懋，当早贵，恐不永年耳。”先生深自改易，立功过格以自警，凡利众济人事皆勉力为之。乾隆庚寅客京邸，尝大病，梦人语曰：“汝发愤改过，造化已延汝寿矣！”及病愈，貌和霭，有识之者云：“非复当年形状矣！”老年远游燕、粤、吴、越，身愈轻健，如三四旬人然。甲戌春，寿八十，经上赐匾旌之。越二岁，无病终，实近世之罕见也。忆丙午间，师尝设席余邸，因余性卞急，谆谆相戒，以己身为譬喻，不啻再三。然余终以暴戾致愆，至今思之，深有愧师教也。

　　◎张云汀张云汀名宾鹤，浙江余杭人。性豪宕，不羁小节。诗学杜、韩，其七古苍凉劲健，尤入少陵之室。以诗客礼、怡诸邸，与嵩山叔交甚笃。先王喜其才而诮其品，尝曰：“使云汀读宋儒一篇书，其怪僻当不至是。”尝与先王饮于清流激湍飞觞醉月之候，挥落于席，人争笑之，而先生不顾也。后以落拓卒于京邸。怡王讷斋主人尝刊其诗以行世，亦甚怜其才也。

　　◎黄雅林黄雅林初名俊，字石咸，辽阳人。为明青州太守某后。崇德癸未，大兵破青州，太守殉节，其子孙遂流落，寓籍陪京云。先生学问渊博，矜才使气，医卜、艺术之书，无不周览，时时述稗官家言，闻者绝倒。自以其名不雅驯，遂易名κ，以痴者自居（盖俗诮痴呆者谓之大头云）。亦好奇士也。诗画仿郑板桥，有意矫俗，反使性灵汨没，先恭王甚惜其才华不由正轨。时有诗文就之商榷，先生辄加抨击，酒酣耳热，宾主喧嗔，声惊四座，先恭王每以山精野狐目之。然平时未尝不嘉其忠告，交谊仍如故也。馆于宁邸时，贝勒永福已袭封，先生督责甚严。时有倨色，先生勃然曰：“尔冠则朝廷贵爵，尔身犹吾弟子也。”命免冠重责数十，至长跽谢罪乃已，其古道如此。

　　◎尤水村尤水村名荫，仪真人。善绘事，诗宗放翁，间有清新之句。弱冠入都，从先恭王之辽、沈，往返数千里。有《出塞诗》一卷，皆苍凉吊古之作，袁简斋太史曾序而行之。先生性放旷，不屑小节。用浓墨作黑竹，琅百尺，颇有凌云之势，江乡诸盐客多珍重之，名与王梦楼相埒。晚年寄迹释道，于内典颇精熟。年八十余始卒。

　　◎超勇亲王余向记超勇王光显寺战绩于前卷，今于其嗣王处得王家乘，其功尚有未详处，故补书之。王先世为元太祖第四子后裔，居喀尔喀赛因诺音部。康熙中，准噶尔台吉噶尔丹势强，侵喀尔喀四部，尽为所破，王时弱冠，负祖母单骑叩关降。仁皇帝怜之，置宿卫，授轻车都尉爵，赐第京师，尚纯悫长公主，至氵存封郡王。雍正中，遣归游牧。九年征准噶尔时，王请从征，上从之，命从顺承王驻察汗河。傅尔丹既偾师于和通淖尔（见前卷），贼众追蹂，阑入内境。顺承王拥兵不救，王慷慨曰：“使虏骑充斥，大军败亡，安用将帅为也？”因率本部卒迎贼于鄂登楚勒。时贼势鸱张，赤帜遍野，王曰：“此未可以力争。”因命其部将巴海夜入贼垒以致师，王伏精锐于林莽间。巴海率哨骑奔贼大队，贼众追之，伏起，王吹角于队，我兵无不一当百，转战竟日，贼仓卒遇大敌，不及备，遂为我兵所歼。王阵擒贼首二，皆百战渠魁，贼帅小策零堕骑，裸身跨白驼遁。漠南肃清，时谓北征第一战功云。逾年复有光显寺之战，王威名镇漠北，虏骑震慑，不敢复南牧矣。及纯皇帝即位，授王定边左副将军，镇乌里雅苏台。傅阁峰尚书归，定和议（见前卷）。上命王会议。虏使哈柳至，强辩士也，谒王于京邸。哈柳诮王曰：“闻王漠北有营帐，奚必居于京邸？”王曰：“国家都于此，我随君而居，即为吾土。喀尔喀乃藩部，若人有园囿然，何足道也。”柳又言：“王幼子思归（见前卷）。欲传致之。”王慨然曰：“公主所育为吾嫡长，其余孽何足齿及？汝部纵放归，吾其请于皇上必戮于宗也。”哈嗒然退。王复面奏纯皇帝曰：“今北虏挟臣子以为重，臣若许之，适足以长其骄心，恐无益于国事。况此不肖子不即殒灭，赧颜偷生无足存也。”上诏奖之，比之乐羊云。复命王修书答之，和议乃成。庚午，王薨于军，遗表请归公主园寝。上惋惜之，命配享太庙及贤良祠，外藩得预侑食者，惟王一人，盖异数也。嘉庆甲戌，礼部尚书成宁以王为外藩，故撤贤良祠神牌于后殿。事闻，今上震怒，立褫成职，盖犹念王之勋也。其孙拉旺多尔济颇有祖风，尚和静公主。掌宿卫四十年，所领将卒，无不感激用命，以忠醇持躬。和相当权时，诸王大臣尽交其门，而王独与之梗，今上甚为优眷。癸亥春，有陈德之逆，喀喇沁贝勒丹公某已为所刺伤，王以手扌其腕，德莫能支，遂被擒，其勇力可知也。余以罪废时，王面诘某贵臣曰：“礼王何罪，公乃罗织至此，使宗藩斥革如发蒙振落，吾侪外臣，何足道也！”贵臣赧然退。王因于岁首谢病归藩，愤悒而薨。余与王素乏缔交，乃情挚若此，深有感于心也。刘文清公尝比王为金日，余以其谨慎寡过处有类霍大将军，日尚非其匹，实为朝廷重臣也。王薨之夕，有大星陨于西北，讣至恰如其期，亦一异也。

　　◎褚筠心褚筠心先生廷璋，长洲人，为沈文悫公弟子。少时与赵舍人文哲、曹学士仁虎等结社，号“吴门七子”。诗宗盛唐，无宋、元卑靡之习。尝修《西域同文志》，谙习新疆古迹，所作西域咏古诸诗，音律尤苍凉合格。先恭王尝曰：“近世不为袁、赵所惑者，惟筠心一人而已。”性直梗，和相秉权时，先生以其非科目中人，不以先辈待之，和相慊然。以考事中之，改官部曹，先生终身不谒铨选，曰：“此膝不为权臣屈也。”尝赏鉴余诗文，临归时，余题四律赠行，先生即日挑灯和之，其末作《玉胡蝶词》，尤多规劝，余心感其言。然性纡缓，多为人所愚，任湖南学政归，以宦囊开凶肆，以其利溥，人争笑之，而先生不顾也。

　　◎宁秀生有髭纳兰侍卫宁秀，为太傅明珠曾孙。生时有髭数十茎罗罗颐下，年弱冠，颜貌苍老宛如四五十人。未三十即下世，其家因之日替，亦一异也。

　　◎张汉潮渡汉江嘉庆戊午夏，教匪张汉潮自秦窜入楚境，势甚猖獗。楚督景安畏懦，远避武昌，贼如风飘豕突，无所抵拦。汉潮欲渡汉江以窥全楚，时汉阳最为富饶，市廛毗连数十里，甲于天下，闻警，商贾惊避，有老贾某祈于关帝庙。会大风骤起，飘泊贼人舟楫，毙于江者如鹜也，汉潮亦落水得拯，因狼狈返秦中，自是不敢东下，逾年乃为明参政亮所擒。当时假使贼得济，蹂躏江、淮，其祸不可问矣。信夫，国祚昌炽，水伯得以默为佑护也。

　　◎稗事数则乾隆末，定王屡摄金吾印信，正阳门外火灾延及民居，王驰救之。有娼家避火，群立巷口，粉白黛绿者数十人，王不识，诧曰：“是家女子何若是之多也。”人争笑之。

　　陈春淑副宪，性梗直敢言，满朝以怪物目之。广赓虞侍郎尝谓余曰：“仕途以我与王暨陈副宪为三怪。”殊为愤懑。余笑曰：“吾今日诚为周处矣！”盖狎以广为虎陈为蛟也。后春淑降官编修。尝路遇余，余降舆立市间语移时，舆夫皆诧，私语曰：“是何傺老翁，而王为之谦逊若此？”余闻之，笑谓亻兼者曰：“非轿夫不能道此语也。”

　　张靖逆秉枢言乾隆中有某散秩大臣，尝侍班而冠缦忽断，不及缝纫。恐上出见之，乃以下僚启事笔于颈下绘之如缦然，人传为笑柄云。

　　宗室镇国公永玉尝馈蒸鹅于顺义侯田公国荣，阍人误以蒸鸭告之。田诧曰：“吾年已老，从未见此巨鸭也！”后食始知之。

　　有某公家素贫，得上赐人参票，喜极过望，感激涕零。是日上祀雩坛，某不及伺上回宫，乃于天桥路侧泥首称谢。成王笑曰：“自有郊祀以来，从未有在此叩首者，某公此举，恐桥神亦有所惊讶也。”

　　曹剑亭之劾和相家奴刘全，余已载前卷。或有訾之者曰：“公尝狎昵某伶童，后为全所夺，故公衔怨劾之。”后廿余年，花晓亭侍御杰之劾鹾贾查有圻侵冒国课，人复以此语归之。甚矣！不乐成人之美若此。

　　甘啸岩先生运源，为忠果公曾孙。幼师刘海峰，书画精绝。诗文上宗七子，殊有豪气，为旗籍文士之冠，然不甚工楷书。有某大臣延其书写奏牍，先生以灵飞经法为之，某公大怒，挥之门外，曰：“甘某名望若尔！乃其书法尚不如吾部曹胥吏之端楷也。”

　　哈军门攀龙，为将军元生子。元生随鄂文端公征苗有功，军门子国兴复以勇健著，三世拥旄，时人荣之。公为回属，素禁豕肉。外祖舒直恪公（名见上卷）。任西安将军时，与公甚善，尝请会食。哈公每嫌蒸羊品味不佳，异日庖人潜以猪肉托羊馔，哈食之甚美，褒奖备至，初不觉异味也。

　　张文和公晚年颇以谦抑自晦，每遇启事者至，动云：“好、好。”一日有阁中胥吏请假，公问何事，曰：“适闻父讣信。”公习为常，亦云：“好、好。”舍人等皆掩袂笑，而公未觉也。

　　褚筠心学士于庚寅科同国学士柱典试江西，国故文理庸劣，而不许褚同定一卷，乃自为批阅。同时全阁学魁与边学士继祖典试浙江，全故疏懒，终日不阅一卷，任边选中。时人谚曰“全亏边继祖，裹住褚廷璋”云。盖北人呼亏裹与魁国同音也。

　　成王性滑稽，遇事喜作反语。自言直枢庭时，尝召见，上适阅明参政亮捷报，命王阅之。王习为常，奏“此战惜未获渠首，使张汉潮得擒明亮，始为佳事”。上正色曰：“若是则不佳矣！”王始省悟，免冠叩谢出。

　　赓阁学泰，满洲人。中己酉孝廉。以资深历显职，面目臃肿，人争厌之。与人言习语“可不是”三字，人以“赓可不”呼之。宗室辅国公晋隆，性滑稽，一日于坐中骤问赓曰：“今日天气甚寒。”赓习以可不应之，又云：“君观某大臣貌可作龙阳否？”赓亦漫应之，为某大臣所责，至跪谢乃已。

　　明副军泰，宁夏驻防人。以功绩氵存至副都统，人多粗疏。一日带领引见，时明司镶黄旗汉军，其都统为荣恪郡王，王又兼摄领侍卫内大臣，故事，领侍卫府阶最高，故先入殿，明睹王即偕入。定制，一品官皆赐坐，上命之坐，众大臣叩头谢，明亦随之叩坐如仪。为上诧之，明始知误，免冠谢罪，即日罢之。

　　◎王文靖王文靖熙，宛平人，为文简公崇简子。少年登第，章皇帝喜曰：“公辅器也。”然当草创之际，非习国书无以济大事，乃命供奉内廷，上亲为之教习清文，兼习释典。与孙学士承恩、麻文僖公勒吉日侍西清。上登遐时，命公与文僖同撰遗诏，因授顾命。康熙中正首揆。吴逆叛，其子应熊因尚主故留京师，时莫敢言。公首劾之，其疏要语云“不斩应熊，无以寒老贼之胆”云云，仁皇帝乃正应熊之罪，时人快之。公家训云：“祭墓无以牲牢，惟以蔬果代之。”人有言其过俭者，公曰：“今以宰相祭墓，诚为太俭，然日后子孙侪于庶人时，则易于措办，若敖氏之鬼不至于易馁也。”人服其言。薨之日，都城士民皆往送丧，为之罢市，其感人也如此。

　　◎查初白国初诗人，以王、施、宋、朱为诸名家，查初白慎行继以苏、陆之调著名当时。其诗句亦颇俊逸峭劲，视西崖、义门诸公自为翘楚。公以晚年入翰林，尝随驾木兰，褒衣服行山谷间，仁皇帝望而笑曰：“行者必查某也。”其风度如此。晚年家居，以弟嗣庭狱，缇系入京。宪皇帝阅其诗曰：“查某每饭不忘君，杜甫流也。”因免其罪焉。

　　◎先恭王之正先恭王性刚直，某相国当权时，与余邸为姻戚，先王恶其人，与之绝交。又当时誉鄂文端公相业，先王颇不以为然，曰：“居相位者，当有相度，西林偏袒乡党，非持平天下之道也！”素喜刘文正、裘文达、曹文恪诸公，每训连必以诸城为式。文恪薨，王亲临其丧。壬戌冬，路过三河旅店，见壁有文达诗，挑灯属和，涔然泪下，其真挚也如此。又善料事，甲午秋，王伦叛于寿张，率党北上，围临清，势甚汹恶。王笑曰：“贼不西走大名，南下淮、扬，而屯兵于坚城之下，此自败之道也。”逾旬，果为舒文襄公所灭。又石峰堡回民叛时，王曰：“西北用兵，当决水道使其涸守自毙。”后阿文成公果用其计以破贼。当缅甸用兵时，王尝咎其不用火攻，后连见明参政亮述先王言，公曰：“当时吾尝屡言于文忠叔，奈蛮地匝月无风，难以施行，亦天意耳！”又与先王言不谋而合也。

　　◎张夫子明监军张公春于大凌河被擒，见太宗不屈，上挽弓欲射之。先烈王谏曰：“此人既不惧死，奈何杀之以成其名！”上从之，命达文成厚养之。公独处萧寺中，聚徒课读，一时开创名臣如范忠贞、宁文成辈，皆曾执经受业者也。居数年卒，上厚葬之，时人比之文中子教授河汾诸徒，所以启唐之基也。自古款待胜国忠臣莫之能及，既能全彼之忠，又不伤我之德，以元世祖之戮文文山，视我文皇殊有愧也。满大臣某入都后，告明臣某曰：“汝国有一张夫子而不知用，反为我国教育英才，诚可惜也！”余尝读明臣奏疏，至有毁公为李陵、卫律者，真所谓颠倒黑白矣！

　　◎海神祠瀛台中有海神祠，塑明内官像三人祀之。传即熹宗于南海覆舟时拯帝所溺毙者，帝封三人为河神，因立祠以祀之。按当时正人君子为魏阉所害者，指不胜屈。其辽左、奢安殉死诸公，如王三善、张铨等，亦颇有人。帝罔知怜恤，乃煦煦于溺死之阉，亦可谓厚其所薄矣。

</div>
    <div class="pagination">
<a href="啸亭续录.html">上一页</a><a href="啸亭续录.html">1</a><span class="current-page">2</span><a href="啸亭续录_page3.html">3</a><a href="啸亭续录_page4.html">4</a><a href="啸亭续录_page5.html">5</a><a href="啸亭续录_page6.html">6</a><a href="啸亭续录_page7.html">7</a><a href="啸亭续录_page8.html">8</a><a href="啸亭续录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
