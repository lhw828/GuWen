<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 84 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 84 页/共 96 页</h1>
    <div class="content">　　政典
　　缵武功【原诗二之日其同载缵武功笺其同者君臣及民因习兵俱出田也不用仲冬亦豳地晚寒也】取冰【原诗二之日凿冰冲冲传冰盛水腹则命取冰于山林冲冲凿冰之意礼冰方盛水泽腹坚命取冰集説冰之初凝惟水面而已至此则彻上下皆凝故云腹坚腹犹内也藏冰正在此时故命取冰冰入则隂事之终也周礼天官凌人凌人掌冰正歳十有二月令斩冰三其凌疏正歳谓夏之建寅为正十有二月谓建丑之月冰坚腹厚之时令入山斩冰三其凌者凌谓冰室之中三倍纳冰备消释度故也増张彚观藏冰诗寒气方穷律隂精正结冰体坚风带壮影素月临凝冬赋凌人掌春期命妇升凿来壶色彻纳处镜光澄鲁史曾留问邠诗旧见称同观里社享王道颂还兴】
　　居元堂右个【原礼季冬之月天子居元堂右个注元堂右个北堂东偏】
　　大难旁磔【原礼命有司大难旁磔注此难难隂气也难隂始于此者隂气右行此月之中日歴虚危虚危有坟墓四司之气为厉将随强隂出害人也疏旁磔者旁谓四方之门皆披磔其牲以禳除隂气増后汉书礼仪志先腊一日大傩谓之逐疫其仪选中黄门子弟年十歳以上十二以下百二十人为侲子皆赤帻皁制执大鼗方相氏黄金四目防熊皮元衣朱裳执戈盾十二兽有衣毛角中黄门行之冗从仆射将之以逐恶于禁中夜漏上水朝臣防侍中尚书御史谒者虎贲羽林郎将执事皆赤帻陛卫乘舆御前殿黄门令奏曰侲子备请逐疫于是中黄门倡侲子和曰甲作食胇胃食虎雄伯食魅腾简食不祥揽诸食咎伯竒食梦强梁祖明共食磔死寄生委随食观错断食巨穷竒腾根共食蛊凡使十二神追恶凶赫女躯拉女干节觧女肉抽女肺肠女不急去后者为粮因作方相与十二兽儛嚾呼周徧前后省三过持炬火送疫出端门门外驺骑传炬出宫司马阙门门外五营骑士传火弃雒水中百官官府各以木面兽能为傩人师讫设桃梗郁儡苇茭毕执事陛者罢苇防桃杖以赐公卿将军特侯诸侯云物原巫咸始制驱傩张衡东京赋尔廼卒歳大傩敺除羣疠方相秉钺巫觋操茢侲子万童丹首元制桃弧棘矢所无臬飞砾雨散刚瘅必毙煌火驰而星流逐赤疫于四裔】
　　土牛送寒【原礼出土牛以送寒气注出犹作也送犹毕也増后汉书礼仪志是月也立土牛六头于国都郡县城外丑地以送大寒注是月之昏建丑丑为牛寒将极是故出其物形象以示送逹之且以升阳也】
　　毕祀【原礼乃毕山川之祀及帝之大臣天之神祗注四时之功成于冬孟月祭其宗至此可以祭其佐也帝之大臣句芒之属天之神祗司中司命风师雨师】
　　尝鱼荐庙【原礼是月也命渔师始渔天子亲徃乃尝鱼先荐寝庙注天子必亲徃视渔明渔非常事重之也此时鱼洁美増金史礼志天徳二年命有司议荐新礼十二月羞以鱼】
　　豫备东作【原礼冰以入令告民出五种命农计耦耕事修耒耜具田器集説冰入之后大寒将退令典农之官告民出其所藏五谷之种计度耦耕之事耦谓二人相偶也揉木为耒斵木为耜今之耜以铁为之田器镃基之属凡治田所用者也此皆豫备东作之事阳事之始也】
　　大合吹【原礼命乐师大合吹而罢注歳将终与族人大饮作乐于大寝以缀恩也】
　　收薪柴【原礼乃命四监收秩薪柴以共郊庙及百祀之薪燎注四监主山林川泽之官也大者可析谓之薪小者合束谓之柴薪施炊防柴以给燎】
　　专农民【原礼专而农民毋有所使注言专一女农民之心令之豫有志于耕稼之事不可徭役徭役之则志散失业也】
　　饬典论令【原礼天子乃与公卿大夫共饬国典论时令以待来歳之宜集説国典有常饬之以应来歳之变时令有序论之以防来歳之差歳既更始故事亦有异宜者】
　　赋牺牲【原礼乃命大史次诸侯之列赋之牺牲以共皇天上帝社稷之飨注此所与诸侯共之也列国有大小也赋之牺牲大者出多小者出少飨献也又乃命同姓之邦共寝庙之刍豢注此所以与同姓共也刍豢犹牺牲又命宰歴卿大夫至于庶民土田之数而赋牺牲以共山林名川之祀注此所与卿大夫庶民共者也歴犹次也卿大夫采地亦有大小其非采地以其邑之民多少赋之】
　　制国用【原礼冢宰制国用必于歳之杪五谷皆入然后制国用】
　　陈玉【原周礼春官天府季冬陈玉以贞来歳之媺恶注问事之正曰贞问歳之美恶谓问于龟大卜职大贞之属陈玉陈礼神之玉】
　　献吉梦【原周礼春官占梦季冬聘王梦献吉梦于王王拜而受之注聘问也梦者事之祥吉凶之占在日月星辰季冬日穷于次月穷于纪星回于天数将几终于是币而问焉若休之云尔因献羣臣之吉梦于王归美焉】
　　计狱弊讼【原周礼秋官小司寇歳终则令羣士计狱弊讼登中于天府注上其所断狱讼之数】为酒合族【増王居明堂礼季冬命国为酒以合三族君子说小人乐】
　　考徳正法【増家语古者天子常以季冬考徳正法以观治乱】
　　纳卵防【原夏小正纳卵防传卵防也者本如卵者也纳者何也纳之君也】
　　虞人入梁【原夏小正虞人入梁传虞人官也梁者主设者也】
　　商正【増逸周书其在商汤用师于夏除民之灾顺天革命改正朔变服殊号一文一质示不相从以建丑之月为正】
　　祭司寒【増左传黑牡秬黍以享司寒注夏十二月日在虚危冰坚而藏之秬黑黍也司寒元冥北方之神故物皆用黑有事于冰故祭其神唐书百官志上林署季冬藏冰千叚先立春三日纳之冰井以黑牡秬黍祭司寒】
　　白瑞【増公羊传王正月疏王者应以十二月为正则命以白瑞】
　　助宣物【増国语元间大吕助宣物也注十二月曰大吕坤六四也元一也隂系于阳以黄钟为主故曰元间大吕助阳宣散物也】
　　遣吏上计【増史记范睢传三歳不上计注凡郡长治民进贤劝功决讼检奸常以歳尽遣吏上计】置廷尉平【増汉书宣帝纪地节三年十二月初置廷尉平四人秩六百石】
　　官狱【原淮南子十二月官狱注十二月歳尽刑断故官狱也】
　　税加旧制【増后汉书光武帝纪建武六年十二月诏曰今军士屯田粮储差积其令郡国收见田租三十税一如旧制】
　　选高才生【増后汉书章帝纪建初八年十二月诏曰五经剖判去圣弥远章句遗辞乖疑难正恐先师微言将遂废絶非所以重稽古求道真也其令羣儒选高才生受学左氏谷梁春秋古文尚书毛诗以扶微学广异义焉】
　　立春不报囚【原后汉书章帝纪律十二月立春不以报囚注报犹论也立春阳气至可以施生故不论囚】
　　临聼讼观【増晋书武帝纪泰始四年十二月帝临聼讼观録廷尉洛阳狱囚亲平决焉】班五条诏书【増晋书武帝纪泰始四年十二月班五条诏书于郡国一曰正身二曰勤百姓三曰抚孤寡四曰敦本息末五曰去人事】
　　旌録吴贤【増晋书元帝纪太兴元年十二月癸巳诏曰汉高经大梁美无忌之贤齐师入鲁修栁下惠之墓其吴之高徳名贤或未旌録者具条列以闻】
　　临雍肄礼【増晋书礼志武帝泰始六年十二月帝临辟雍行乡饮酒之礼诏曰礼仪之废久矣乃今复讲肄旧典赐太常绢百匹丞博士及学生牛酒】
　　洒扫孔墓【増宋书文帝纪元嘉十九年十二月诏尼父徳表生民功被百代而坟茔荒芜荆棘弗剪可蠲墓侧数戸以掌洒扫鲁郡上民孔景等五戸居近孔子墓侧蠲其课役供给洒扫并种松柏六百株】奏新厯【増宋书百官志太史令一人丞一人掌三辰时日祥瑞妖灾歳终则奏新厯】
　　策试胄子【増梁书武帝纪天监九年十二月舆驾幸国子学策试胄子赐训授之司各有差】立士林馆【増南史梁武帝纪大同七年十二月于宫城西立士林馆延集学者】
　　年终放囚【増南史谢方明传加晋陵太守复为骠骑长史南郡相尝年终江陵县狱囚事无轻重悉放归家使过正三日还到罪重者二十余人纲纪以下莫不疑惧时晋陵郡送故主簿季咸徐夀之并随在西固谏方明不纳一时遣之囚及父兄并惊喜涕泣以为就死无恨至期有重罪一人醉不能归乡村责譲率领将送竟无逃者远近叹服焉】
　　众文经【増北史魏道武帝纪天兴四年冬十二月集博士儒生比众经文字义相从凡四万余字号曰众文经】
　　求舜后【増北史魏孝文帝纪延兴元年十二月诏求舜后获东莱人妫苟之复其家毕世以彰盛徳之不朽】
　　制阵法【増魏书髙帝纪和平三年十二月乙卯制战阵之法十有余条因大傩耀兵有飞龙腾虵鱼丽之变以示威武旧唐书职官志凡兵马在府每歳季冬折冲都尉率五教之属以教其军阵战鬬之法也具在教习簿籍】
　　置谏院印【増旧唐书文宗纪太和九年十二月辛卯置谏院印谏院旧无印有章疏各于本司请印人多知之至是特敕置印兼诏谏臣论事有关机密别以状列之】
　　蜡祭百神【増旧唐书礼仪志季冬寅日蜡祭百神于南郊大明夜明用犊二神农氏伊耆氏各用少牢一后稷及五方十二次五官五方田畯五岳四镇四渎以下方别各用少牢一当方不熟者则阙之】正齿位【増唐书礼乐志季冬之月正齿位则县令为主人乡之老人年六十以上有徳望者一人为賔次一人为介又其次为三賔又其次为众賔年六十者三豆七十者四豆八十者五豆九十者及主人皆六豆賔主燕饮则司正北面请賔坐賔主各就席立司正适篚跪取觯兴实之进立于楹间北面乃觯而戒之以忠孝之本賔主以下皆再拜司正跪奠觯再拜跪取觯饮卒觯兴賔主以下皆坐司正适篚跪奠觯兴降复位乃行无算爵其大抵皆如乡饮酒礼】
　　立石九经【増唐防要太和七年十二月敕于国子监讲论堂两廊创立石九经并孝经论语尔雅共一百五十九卷字样四十九卷】
　　螭头记言事【増唐防要太和九年十二月敕宜令起居郎起居舍人凖故事入閤日赍纸笔于螭头下记言记事】
　　定太学生额【増燕翼诒谋録元丰二年十二月乙巳神宗命毕仲衍蔡京范钟张璪详定于太学创八十斋三十人为额通计二千四百人内上舍生百人内舍生三百人外舍生二千人】
　　赐腊药【増干淳歳时记腊月赐宰执亲王三衙从官内侍省官并外阃前宰执等腊药系和剂局方造进及御药院特防制造银合各一百两以至五十两三十两各有差】
　　文苑英华成【増宋防要太平兴国七年帝以诸家文集其数至繁各擅所长榛芜相间乃命翰林学士承防李昉阅前代文章撮其精要以分之为千卷目録五十卷雍熙三年十二月壬寅书成号曰文苑英华】
　　建糊名法【増玉海景徳四年十二月礼部侍郎周起患贡举不公因建糊名法】
　　祈雪【増玉海天圣四年十二月壬午幸玉清昭应宫开寳寺景灵宫祈雪故事车驾还必作乐前导上精意以祷命毋作乐既雪辅臣皆贺上喜曰力田之民自今有望矣】
　　献皇极箴【増玉海治平元年十二月庚子知制诰祖无择献皇极箴英宗善其言诏褒荅之】资治通鉴成【増玉海元丰七年十二月戊辰资治通鉴书成二百九十四卷上起战国下终五代凡一千三百六十二年又畧举事目年经国纬为目録三十卷参考羣书评其同异俾归一涂为考异三十卷合三百五十四卷诏书奬谕赐银帛衣带鞍马上谕辅臣曰前代未尝有此书过荀恱汉纪远矣】封长白山【増金史礼志长白山大定十二年有司言长白山在兴王之地礼合尊崇议封爵建庙宇十二月礼部太常学士院奏奉敕防封兴国灵应王即其山北地建庙宇】
　　民用
　　衣褐卒歳【原诗无衣无褐何以卒歳疏言此二阳之月大寒之时无衣无褐不可终歳】击菒除田【増国语及寒击菒除田以待时耕注菒稾同寒谓季冬大寒之时也】
　　迎新年【増荆楚歳时记歳暮家家具肴防诣宿歳之位以迎新年相聚酣饮】
　　餽歳【増风土记蜀之风俗晩歳相与餽问谓之餽歳苏轼餽歳诗农功各已收歳事得相佐为欢恐无及假物不论货山川随出产贫富称小大寘盘巨鲤横发笼双卧富人事华靡防绣光翻座贫者愧不能微挚出舂磨官居故人少里巷佳节过亦欲举乡风独唱无人和】
　　别歳【増风土记蜀之风俗晚歳酒食相邀为别歳苏轼别歳诗故人适千里临别尚迟迟人行犹可复歳行那可追问歳安所之远在天一涯已逐东流水赴海归无时东隣酒初熟西舍彘亦肥且为一日欢慰此穷年悲勿嗟旧歳别行与新歳辞去去勿回顾还君老与衰】
　　奥肉【増齐民要术作奥肉法先养宿猪令肥腊月中杀之□讫以火烧之令黄用暖水梳洗之削刮令浄刳去五脏猪肪煼取脂肉脔方五六寸作令皮肉相兼着水令相淹渍于釜中煼之肉熟水气尽更以向所煼肪膏煑肉大率脂二升酒三升盐三升令脂渡没肉缓水煑半曰许乃佳漉出瓮中余膏仍泻肉瓮中令相淹渍食时水煑令熟而调和之如常肉法尤宜新韭新韭烂拌亦中炙噉其二歳猪肉未坚烂壊不任作也】苞肉【増齐民要术苞肉法十二月中杀猪经宿汁尽浥浥时割作棒炙形茅菅中苞之无菅茅稻秆亦得用厚泥封勿令裂裂复上泥悬着屋外北隂中得至七八月如新杀肉】
　　苕草【増齐民要术苕草色青黄紫华十二月稻下种之蔓延殷盛可以美田叶可食】
　　鱼酱【増齐民要术作鱼酱法去鳞浄洗拭令干如脍法披破缕切之去骨大率成鱼一斗用黄衣三升白盐二斤干姜一升橘皮一合和令调均内瓮子中泥密封日曝熟以好酒觧之作鱼酱肉醤皆以十二月作之则经夏无虫】
　　鸡头合药【原齐民要术十二月东门磔白鸡头可以合法药】
　　悬猪羊耳【增齐民要术悬腊月猪羊耳着堂梁上大富】
　　甜肥脯【增齐民要术作甜肥脯法腊月取麞鹿肉片厚薄如手掌直隂干下着盐脆如凌雪也】五味脯【增齐民要术五味脯法腊月初作用鹅鴈鸡鸭鸧鳵凫雉防鹑生鱼皆得作乃浄治去腥窍及翠上脂瓶全浸勿四破别煑牛羊骨肉取汁浸豉和调二同五味脯法浸四五日尝味彻便出置箔上隂干火炙熟槌亦名腊亦名鱼腊】
　　□脯【增齐民要术作□脯法腊月初作任为五味脯者皆中作唯鱼不中耳白汤熟煑掠去浮沫欲去釜时尤须急火急则易燥置箔上隂干之甜脆殊常】
　　培树【増种树书木自南而北多枯寒而不枯只于腊月去根傍土麦穰厚覆之燃火深培如故则不一二年皆结实】
　　斑皮竹笋【増北戸録湘源县十二月食斑皮竹笋诸笋无以及之】
　　黑太阳【増清异録黑太阳法出自韦郇公用精炭捣治作末研米煎粥搜和得所豫办圆铁范满内炭末运铁锤实击五七十下出范隂干盛寒炉中炽数枚烘燃彻夜晋人兽炭岂此耶】
　　土栗【増山家清供芋名土芝小者煨干入瓮寒月用稻草盫熟色香如栗名土栗雅宜山舍拥炉之夜供】
　　酒蟹【增蟹谱酒蟹须十二月间作于酒瓮间撇清酒不得近糟和盐浸蟹一宿却取出于厣中去其粪秽重实椒盐讫叠浄器中取前所浸盐酒更入少新撇者同煎一沸以别器盛之隔宿冷倾蟹中须令满】斫楮皮【増经世民事録谷楮宜涧谷间种之三年可斫取皮以抄纸甚得济用斫法十二月为上】迎阳种竹【増山家清事种竹法迎阳则取季冬顺土气则取雨时】
　　老酒【増桂海酒志老酒以麦麴醸酒密封藏之可数年士人家尤贵重每歳腊中家家造鲊使可为卒歳计有贵客则设老酒冬鲊以示勤婚娶亦以老酒为厚礼本草纲目老酒腊月醸造者可经数十年不壊】冬舂米【原范成大冬舂行序腊日舂米为一歳计多聚杵臼尽腊中毕事藏之土瓦仓中经年不壊谓之冬舂米诗腊中储蓄百事利第一先舂年计米羣呼歩碓满门庭运杵成风雷动地筛匀箕健无粞糠百斛只费三日忙齐头圆洁箭子长隔箩耀日雪生光土仓瓦龛分盖藏不蠧不腐常新香去年薄收饭不足今年顿顿炊白玉春耕有种夏有粮接到明年秋刈熟邻叟来观还叹嗟贫人一饱不可賖官租私债纷如麻有米冬舂能几家】
　　腽肭脐【增图经本草腽肭兽旧説似狐长尾今沧州所图乃是鱼而豕首两足其脐红紫色上有紫斑医家多用之异鱼图云试其脐于腊月冲风处置盂水浸之不冻者为真】
　　兔脑催生【原本草纲目催生用腊月兔脑髓一个摊纸上夹匀隂干剪作符子于面上书生字一个母痛极时用钗股夹定灯上烧灰煎丁香酒调下】
　　治聋方【増本草纲目治久聋腊月取防胆二枚熊胆一分水和旋取緑豆大滴耳中】
　　狐目【増本草纲目狐目治破伤风腊月收取狐目隂干临时用二目一副炭火微烧存性研末无灰酒服之】
　　腊雪水【原本草纲目腊雪密封隂处数十年亦不壊用水浸五谷种则耐旱不生虫】
　　食蒸饼【原琐碎録腊月晨起以蒸饼卷猪脂食之终歳不生疮疥】
　　造门日【原居家宜忌十二月癸丑日造门盗贼不能进】
　　作蚕蓐【増务本新书腊月刈茅草作蚕蓐则宜蚕】
　　梅花茶【原多能鄙事收梅花防茶法腊月梅将开时清旦摘半开花头带蔕置瓶内每一两重用炒盐一两洒之不可用手触壊以厚纸数重密封置隂处次年取时先置蜜于盏内然后取花二三朶滚汤一泡花头自开香美】
　　鲭鱼胆【增居家必用治喉闭方鲭鱼胆一枚腊月收入白矾末少许悬西北屋檐下隂干为末备急用芦筒吹入咽喉立瘥】
　　赵孟頫十二月耕诗【増一日不力作一日食不足淡歳云莫风雪入破屋老农气力衰伛偻腰背曲索绹民事急昼夜互相续饭牛欲牛肥茭藳亦预蓄蹇驴虽劣弱挽车致百斛农事极劳苦歳岂恒稔熟能知稼穑艰天下自蒙福】
　　赵孟頫十二月织诗【増忽忽歳将尽人事可稍休寒风吹桑林日夕声飕飗墙南地不冻垦掘为坑沟砍桑埋其中明年芽早抽是月浴蚕种自古相流蚕出易脱殻丝纩亦倍收及时不努力知有来嵗不手冻不足惜兾免号寒忧】
　　物
　　鴈北乡【原礼鴈北乡疏鴈北乡有早有晩早者则此月北乡晩者二月乃北乡集説鴈北乡则顺阳而复也】
　　鹊始巢【原礼鹊始巢疏鹊始巢者此据晚者若早者十一月始巢本草纲目鹊季冬始巢开戸背太歳向太乙】
　　雉雊鸡乳【原礼雉雊鸡乳集説雉火畜也感于阳而后有声鸡木畜也丽于阳而后有形】征鸟厉疾【原礼征鸟厉疾注征鸟题肩也齐人谓之击征疏征鸟谓鹰隼之属也谓为征鸟如征厉严猛疾防速也时杀气盛极故鹰隼之属取鸟防疾严猛也】
　　鸣弋【原夏小正十有二月鸣弋传弋也者禽也先言鸣而后言弋者何也鸣而后知其弋也】陨麋角【原夏小正陨麋角传盖阳气旦睹也故记之也】
　　草芽白【増公羊传王正月疏草物十二月萌芽始白】
　　树栎【原淮南子其树栎注栎可以为车毂木不出火惟栎为然亦应隂气也】
　　山茶【増酉阳杂俎山茶叶似茶树髙者丈余花大盈寸色如绯十二月开】
　　楷木【増酉阳杂俎蜀楷木蜀中有木柞众木荣时枯枿隆冬方萌芽布隂蜀人呼为楷木】梅花使【増李之仪词朱唇玉羽下蓬莱佳时近早梅自注朱唇玉羽湖湘间谓之倒挂子岭南谓之梅花使十二月半方出】
　　白符芝【増太平御覧仙人采芝图白符芝高四五尺似梅常以大雪而华季冬而实】
　　箭笋【増笋谱箭笋十二月生防稽以东诸山絶多或丛生或蔓延可如筯大长三四寸】
　　侧金盏花【増桂海花志侧金盏花如小黄葵叶似槿歳暮开与梅同时】
　　緑橘【増橘録緑橘比他柑微小色绀碧可爱不待霜食之味已珍留之枝间色不尽变冬采之生意如新】
　　忍冬【原政和本草忍冬味甘温主寒热身肿乆服轻身长年益夀十二月采隂干】
　　木兰皮【原本草纲目木兰生零陵山谷及太山皮似桂而厚十二月采皮隂干】
　　蜡梅【増本草纲目蜡梅小树丛枝尖叶凡三种以子种出不经接者腊月开小花而香淡名狗蝇梅经接而花疎开时含口者名磬口梅花密而香浓色深黄如紫檀者名檀香梅】
　　狼膏【増本草纲目狼膏腊月炼浄收之周礼兽人冬献狼取其膏聚也】
　　水槿【増农政全书水槿细叶小黄花又名水椐腊月斩其条而插之易成大木】
　　玚花【増临江府志江西有一种小白花玉洁而幽香土人以为玚花新喻县东三十里有玚冈多此花也俗名水仙又名金盏银台残冬始放】
　　占验
　　愆【原礼季冬行秋令则白露早降介虫为妖四鄙入保注戌之气乘之也又行春令则胎夭多伤国多固疾命之曰逆注辰之气乘之也又行夏令则水潦败国时雪不降冰冻消释注未之气乘之也】天皓【増史记天官书赤奋若歳歳隂在丑星居寅以十二月与尾箕晨出曰天皓黫然黑色甚明其失次有应见参】
　　除夜风占【増纪歴撮要除夜东北风五禾大熟】
</div>
    <div class="pagination">
<a href="御定月令辑要_page83.html">上一页</a><span>...</span><a href="御定月令辑要_page79.html">79</a><a href="御定月令辑要_page80.html">80</a><a href="御定月令辑要_page81.html">81</a><a href="御定月令辑要_page82.html">82</a><a href="御定月令辑要_page83.html">83</a><span class="current-page">84</span><a href="御定月令辑要_page85.html">85</a><a href="御定月令辑要_page86.html">86</a><a href="御定月令辑要_page87.html">87</a><a href="御定月令辑要_page88.html">88</a><a href="御定月令辑要_page89.html">89</a><span>...</span><a href="御定月令辑要_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
