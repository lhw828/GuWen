<!DOCTYPE html>
<html>
 <head>
  <meta charset="utf-8"/>
  <title>
   弇山堂别集 - 第 259 页/共 267 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇山堂别集 - 第 259 页/共 267 页
  </h1>
  <div class="content">
   谪监察御史李俨戍辽东铁岭卫俨在光禄寺监収祭物太监王振过之怒俨应对不跪遂下锦衣狱已而谪之
　　
　　十年锦衣卫卒王永为匿名书数太监王振罪恶掲之通衢及振侄王山家缉事者得之刑部论以造妖言斩罪诏即磔之于市不必覆奏十二年武功中卫指挥使华嵩宿娼事发当杖赎特命髠其首漆之枷示教坊门满日充大同卫军坐与王振侄争娼故也
　　
　　十二年太监喜宁侵太师英国公张辅辅不从宁弟胜率自净身家奴毁辅佃户居室殴家人妻堕孕死事发宥胜赎徒自净身者戍广西南丹卫因勅礼部尽収功臣私蓄阉奴入官
　　
　　十四年七月甲午车驾亲征北敌发京师是举也司礼太监王振实劝成之故羣臣虽合章谏止上皆不纳命下二日即行扈从文武吏士皆仓卒就道丁丑车驾至宣府风雨大至边报益急羣臣复交章请驻跸王振怒俱令略阵壬寅车驾至鸡鸣山众皆危惧上素以诸事付振至是益肆威成国公朱勇等有所白膝行而前振令户部尚书王佐兵部尚书邝埜管老营佐埜先行振怒令跪于草中至暮方释钦天监正彭徳清劝振曰敌势如此不可复前倘有踈虞陷天子于草莽振怒詈之曰设若有此亦天命也学士曹鼐曰臣下命不足惜主上系宗社安危岂可轻进振终不从八月己酉驻跸大同振尚欲北行镇守太监郭敬宻告振曰行则必堕敌计振始惧会骤雨复至始议班师庚戌师东还是夕次双寨雷电风雨交作师行彻夜不止初议从紫荆闗入振蔚州人也始欲邀驾幸其第既又恐损其乡土禾稼复转从宣府行壬戌次土木敌袭击我师大溃车驾北行中官惟喜宁侍振等皆死庚午郕王御午门左门都察院左都御史陈镒合诸大臣廷启六科十三道亦有言王曰汝等所言皆是朝廷自有处置言甫毕百官皆趋进跪恸哭不起扬言曰圣驾被留皆振所致陛下若不速断何以安慰人心锦衣卫指挥马顺喝逐百官给事中王竑奋臂捽顺发啮其肉曰顺倚振肆强今犹若此诚奸党也百官争捶死顺且请籍振家王准言众犹哭未退守卫士卒亦泣下王起入令太监英问所欲言咸曰内官毛贵王长随亦振党请寘诸法遂于门隙中出二人又捶死之寻执王山至众相戒勿捶死使伏法遂缚山赴都市凌迟处死王令谕曰国家多难皆因奸邪专权所致今已悉准所言置诸极刑籍没其家以谢天人之怒以慰社稷之灵尔文武羣臣务须各尽乃职以辅国家以济时艰百官乃拜而退曵弃顺等尸于道军民犹争击不已百官请籍顺及毛贵王长随家王令免籍
　　
　　是月令旨籍没太监郭敬内官陈官内使唐童等家以皆王振党也科道会劾僧録司右觉义龚然胜道録司右玄义王道宏锦衣卫镇抚周铨等贿嘱马顺引进王振家出入积成巨富令旨降谪有差复请诛籍之不许
　　
　　九月法司疏王振同居异姓之人皆当斩诏谓振倾危社稷罪恶深重但朕即位之初体天地生物之心姑屈法伸恩但系振本宗不问大小皆斩首以狥妇女给发功臣之家为奴其家人婚者宥死杖一百发戍边卫是日镇守大同太监郭敬潜回京师下狱初敬与振厚逓年多造铜铁箭镞瓮盛以振意遗卫拉特使臣辄用良马赂振及敬以报宋瑛等杨和之败又为敬所制上皇至大同羣臣劾敬失律振矫旨不问至是法司议凌迟处死诏锢禁之
　　
　　十月御马监左少监布尔罕伏诛布尔罕本降虏给事宫禁数十年及土木之败即助敌反攻射内使黎定既又为敌使至京有所需索命执而诛之
　　
　　十二月诛辽东百戸实达尔见获敌泄我虚实且数为敌使张彼声势又为托克托布哈致意于镇守太监伊实喀至是逃归巡按御史刘孜鞫之因劾伊实喀本广西人敌犯广宁伊实喀禁制官军不使出击反状昭然且及其不法十余事诏即诛实达尔仍置伊实喀不问
　　
　　景泰元年三月叛贼御用监太监喜宁伏诛宁既从上皇陷敌辄为额森画策邀求赏赐及导以入边冦掠尚书于谦授策边将使成擒而会上皇知宁谋患之乃言于额森欲使宁及总旗髙■〈斌上金下〉达于纳克楚还京索礼物额森许之上皇乃命校尉袁彬以宻书报宣府宁至独石遂为参将杨俊所诱擒至京文武大臣并科道等官劾奏宁猥以俘虏洊沐恩荣受列圣之深恩居太监之重任而乃欺天负国背义忘恩属奸臣之不轨致上皇之蒙尘喜宁回自敌中诈传诏旨妄指迎驾为名重要朝廷金帛既又乘机复往主令贼首来侵扰我边境犯我京畿上而宗庙震惊下而军民荼毒虽天威所加而数万之众遂遁奈生灵受害而千古之恨难消若不正之典刑碎尸万叚不惟无以大彰天讨垂戒将来抑亦无以慰宗社之灵臣民之忿诏羣臣杂鞫之具伏命磔诸市三日
　　
　　金英者正统中司礼太监也王振没掌监事景帝以其擅权恶之命言官论其家奴郭亷赵显多支浙盐谪戍边卫复以运使呉方受嘱勒为民复以锦衣卫校尉结英冒升百戸于午门外探听各处事情抵英论斩复调御史谢琚为吉安府推官降给事中张聪为均州判官御史宋■〈王票〉为安福县典史俱坐英事琚应奏不奏聪代王讼稿■〈王票〉奏事不实为法司所论也又运同郑崇受英家人贿多支盐事露嘱御史林廷举求解杖廷举百戍边卫崇为民又以锦衣指挥佥事吕贵因贼侵境升署都指挥佥事出征及还贵恐调出失势托英家人锦衣卫百戸金善以贿英得辞升职仍旧官又索营缮所砖瓦等料万余以造私室赂管海子内使叶景荣景荣以石及草与之事觉下都察院论贵善景荣俱应斩英宜究治诏斩金善降调贵于边卫景荣送司礼监别用赃物俱追入官执英付都察院鞫之左都御史陈镒等言英纵家人倚势多支官盐累受贿赂升指挥韩志等为署都指挥佥事升内使汝住为长随奉御升都指挥孙镗为都督总兵升校尉刘信为百戸工部尚书石璞结王振得职英受璞赂以保其位又准吕贵仍理锦衣卫事奸恶如此宜不拘常律处以极刑籍没其家帝命锢禁英执镗璞志鞫之论罪皆应斩命姑宥之再犯不宥金英家奴李庆罪当绞遇赦特诛之御史宋■〈王票〉坐不劾调用■〈王票〉奏左都御史王文沮之文奏■〈王票〉应免不允见诬诏不问仍降■〈王票〉按英之狼狈若此不知异日复受寄托然其拒南迁议称薛文清好官亦不可尽冺也
　　
　　是年十月庚寅山东右布政使裴纶言山东内地与边徼异已有都御史洪英巡抚督同三司常操军士保固城池兼今岁禾稼丰登流移复业正当静以优恤不宜烦扰今内官唐广来镇兹土有司日逐供给未免动取民财以一科十且广随侍人不无诈冒名目生事侵渔请勅廷臣会议凡非边境有巡抚官处俱命回京庶内臣无轻出之劳有司免供应之扰帝曰徃岁各处贼冦生发人民流散因令内官镇守得知事情缓急今纶擅欲取回主意安在尔都察院令其陈状如饰辞不宥六科给事中上章谓镇守巡抚内外官员俱受朝廷委托恐其从人需索赃物如纶所言者亦不可必其无也命巡按御史及按察司官亷有此等之人即执之具闻处置既而纶陈情服罪宥之
　　
　　景泰初太监呉诚卒其妻某氏进所遗田宅以四所还之大同右参将都督同知许贵奏右少监韦力转衔军妻不与宿杖死其军又与养子妻淫戏射死养子下巡按御史覆勘有验都察院请再覆从之
　　
　　景泰二年镇守内官陈海以铁剑与夷人哈丹易马御史郑绍劾奏捕鞫之又司礼监太监髙显情强夺人房屋仍饰奏命法司禁锢之
　　
　　五年内使田福私亡至真定藁城县锦衣卫捕得诏即诛之内使阮绢附司礼监太监兴安嘱管工太监黎贤擅于西海子作佛庵及西山等处作生坟佛寺盗用官木等料万计事闻都察院坐绢绞并劾安等罪诏姑不问所造庵寺令内官监毁之物料入官
　　
　　南京御史邹亮奏定淮等门外城壕为太监陈公等占种莲藕禾苗命南京户部委官勘核禁约
　　
　　六年都知监左少监马琳奏太监刘顺死遗下河间府山地十五顷乞赐管业户部覆请之诏不许给民耕种完办（按景帝不假内竖如此南城之祸所由构也）
　　
　　天顺元年正月壬午执司礼太监王诚舒良张永王勤等于禁中出付锦衣卫狱羣臣言诚等串同都督黄■〈王厷〉构成邪议更立东宫寻又谋迎已出汪后又与少保于谦王文等图为不轨纠合逆旅迎立外藩俱坐谋反凌迟处死丙戌命斩于市籍其家是日校尉逯杲缚锦衣百戸杨瑛谓为张永亲且与舒良善命锦衣卫拷讯之又命锦衣卫差官徃执宁夏管神铳内官髙平公干云南内官阎礼并籍其家以来俱磔于市钟鼓司掌事陈义教坊司左司乐晋荣伏诛景泰中荣谄事义义承旨同荣选伎女李惜儿等先后进入宫中至是教坊司发其事命司礼监释伎女给亲荣义下锦衣卫拷讯具伏诛于市戊子六科十三道劾司礼监太监兴安窃弄威权紊乱朝政锁南内之门易东宫之位与王诚舒良等为党明知逆谋不能谏阻而伺衅乘机心持两端观成败以为向背乞枭其首以戒权奸旨谓安罪本当死姑从寛贷之勿令视事癸卯诛司设监太监廖官保御马监太监郝义司礼监少监许源官保提督御药房上尝索药不得故也义坐与王诚等同谋欲发勇士擒杀吉祥石亨等源故从上南内坐谤讪俱诛
　　
　　二月戊寅枷内官刘茂于内府新房外茂尝被旨以马载唐妃游西海子马惊妃坠因命茂选良马二十日控习之上复位有言茂欲擒太监刘永诚者遂执下狱枷之内官监太监覃吉掌内库金帛竒寳籍记郕王所赐诸妃白金三万余两寳石万余不以闻命执送锦衣卫锢禁之丁未六科十三道被旨劾司礼监太监陈鼎阮简谓鼎内与王诚舒良同腹心外以王文于谦为羽翼拥立郕王废易太子始则倡不必北迎之谋终则造幽闭南宫之计禁圣母往来絶亲亲之情抑百官朝贺废君臣之义倾竭府库崇尚异端忍令僧人清昊为魇魅数致僧官道竖入禁闱俱宜显戮于市以快人心以回天变上曰给事中御史言是此辈负国背君罪在不赦但元恶已诛余党俱从轻典其摈鼎居南京司礼监简守长陵永不任用癸亥广西栁州卫千户卢忠镇守宁夏太监髙平伏诛景泰时忠为锦衣卫指挥平居尚衣监与忠厚忠宻与平合谋令校尉李善奏上与太监阮浪南城内使王瑶图复位于是浪瑶及忠俱下锦衣卫鞫瑶被杀浪瘐死忠得释既而坐他事谪官栁州至是上知其状特遣人収忠平磔于市三日且籍其家乙亥工部右侍郎霍瑄先以参政掌大同府事时尝为镇守太监韦力转怒其送回都御史年富家众杖之十余至是瑄奏之且言力转宴辄命妓为戏僣用金器若王者复强取所部女为妾诸不法事上怒遣人执之太监常力转以工部右侍郎霍瑄奏其罪下锦衣卫狱遂条奏瑄尝同都御史年富侵盗官物且行赂于都督石彪强取所部女子十三人为妾都察院请収瑄与力转质其有无上命俱宥之辛丑调给事何玘等十三员为判官监察御史呉祯等二十三员为知县寻命复职太监曹吉祥忠国公石亨以御史言其过恶欲箝制言路共譛御史给事中之短上命吏部尚书王翱查御史给事中年三十五以上者留任三十五以下者调用得玘祯等三十六人俱调之命既下会有风雷雨雹之变上悟召翱等谕之曰给事中御史朝廷近侍耳目之官何乃听人主使妄劾人论法难容但念职当言路俱留任事自后言事务须从实否则治以重罪不贷十月丁酉赐故太监王振塟祭时太监刘恒等言振恭勤事上端谨持身左右赞襄终始一徳陷没土木岁久未沐招塟上亦悯念振故有是命
　　
　　四年七月甲午广东亷州知府李逊为镇守珠池内使谭记诬奏其纵部民窃珠下逊锦衣卫狱逊悉发记杖人致死及强入民家敓财物诸罪状上命执记与理记具伏遂锢之而命逊复职辛丑勅镇守浙江太监卢永曰尔在彼行事执拗以此差左少监陈政赍捧旨意前去同尔理事政于六月十二日至彼三司官俱出城迎接行礼尔乃托病不出却使人问政是何官买办何物此尔懐奸挟诈不敬朝廷之罪一也十三日方至武林驿与政相见不请旨意行礼不问朝廷公事就便辞去此尔背公狥私不敬朝廷之罪二也十四日又至馆驿前因开门迟即发怒而回却言政尝为吾部下且官不及吾此尔轻慢使臣不敬朝廷之罪三也尔昔与张永郝义等同类内有典刑降用者此时曲法宥尔又升尔职委镇大藩正当赤心报国以报再生之恩却乃心懐奸诈傲慢朝廷悖礼违法论尔之罪正当抄提来京究治今且将尔所为实迹封去尔宜自看似此所为岂是忠敬之道看毕尔即具实以闻
　　
　　五年七月庚子司设监太监曹吉祥及其侄昭武伯钦等反命懐宁侯孙镗等率官军讨之钦败死执吉祥下狱初正统间吉祥征麓川又征福建选降将能骑射者百十人随征天顺初诸降将吉祥亲党及门下无赖随吉祥以夺门迎驾功累受升赏者甚众皆感戴吉祥后石亨败随亨冒升赏者俱自首改正独随吉祥者不动吉祥复日犒诸降将月给以米银布遂相与为死党诸降将日出入其门惟恐吉祥败而已随之黜退也吉祥亦自疑与石亨同功一体之人亨既被诛愈不自安至是钦又私掠曹福来为言官所劾锦衣卫宻遣人伺察之益急先石亨败时预降勅戒谕朝臣然后収系亨至是复降勅谕钦度不免遂谋反会懐宁侯孙镗奉命征西钦使其党掌钦天监事太常寺少卿汤序择是日天未明视朝遣将钦欲以是时举兵入先夕召诸降将及其党羣饮于家厚赠之时镗候陛辞宿于朝房降将都指挥使马亮等恐事败自钦家逸出走告恭顺侯呉瑾广义伯呉琮时琮瑾亦以陪祀罢宿朝房急趋以告镗同于长安右门隙入疏以闻上即召吉祥缒入宫城锁系之令皇城四门京城九门母开顷之钦以亮等逸出知事泄遂于中夜自徃锦衣卫指挥同知逯杲宅执杀杲遣其党杀左都御史冦深于西朝房斫伤内阁学士李贤于东朝房遂攻皇城东西长安门不得开纵火焚之门内守卫官拆御河岸砖石堆塞各门贼徃来啸呼于各门外镗召太平侯张瑾同击贼瑾不敢出镗谓其二子曰征西官军多从京城宣武门出尔徃号召之曰法司强贼反狱获者有重赏且不可出城于是官军稍集至二千人甲兵皆具镗谓之曰尔等不见西长安门火耶曹钦反矣其党不多当奋勇杀之朝廷必不惜升赏众皆诺从镗逐贼至东长安门钦去攻东安门途遇恭顺侯呉瑾追杀之复纵火焚东安门天渐曙钦党稍稍散去钦遇镗子軏于路軏奋刀斫钦中膊钦气慑率数骑走安定东直齐化各门求去门俱不开遂窜归其家拒官军镗督军与战顷之会昌侯孙继宗亦集兵至时大雨如注钦率家众及降将犹出战数次镗令军士能杀贼获其财即与之于是官军奋呼而入钦投井死遂毁其宅尽掠其财物其兄都督铎弟指挥铉及堂兄都督浚皆为众所杀并其亲党同谋之家皆一空焉诸降将逸出者先后皆被诛辛丑命公侯伯朱仪等分守皇城六门都城九门以反贼党未尽就擒也壬寅命抚谕都人及保定等处降将或为反贼所胁从者无得惊疑癸卯曹吉祥伏诛上出吉祥命羣臣廷鞫之具伏诏磔于市并磔钦铎浚等尸以狥丙午太常寺少卿掌钦天监事汤序等伏诛序始以天文生出入吉祥曹钦家冒迎驾功累升至礼部侍郎后以占候天文失实降少卿懐怨望降将陈守忠丁顺白忠等亦以附吉祥冒迎驾功升都督同知等官至是序为钦选举兵日时守忠顺忠从钦犯阙俱被执磔于市籍没其家戊申降将都督同知额森特穆尔从曹钦反既越城逃至通州民瓜田中盗食瓜民欲殴之额森特穆尔穷蹙吐实民执送镇守官械赴京法司论当凌迟处死上命锦衣卫禁锢之
　　
　　弇山堂别集卷九十一
　　
　　●钦定四库全书
　　
　　弇山堂别集卷九十二
　　
　　（明）王世贞 撰
　　
　　○中官考三
　　
　　天顺八年典玺局局丞王纶事上于春宫一时羣小希进用者多与交通侍读学士钱溥教内书馆纶尝受业焉时尚寳丞朱奎以幼童陪读馆中相亲昵至是先帝不豫溥意纶必预机务有入阁望宻遣奎通欵曲于纶纶因偕奎造溥修弟子敬欢饮至晡而去内阁学士陈文以邻故知及帝崩奎持晋州知州邹和所馈纶书以入或曰此溥宻草遗诏也纶亦以例当柄用骤骄肆司礼监太监牛玉恐其轧已玉侄春坊赞善纶复与溥有隙构之会大行就殓纶衰服袭貂裘于外上见而恶之玉因子其过恶劝上执下狱又嗾人发其交通事并逮溥等法司依律拟斩以赦例从轻纶降内使发南京闲住溥降顺徳知县奎盐课副提举和澜沧卫经歴凡平日与纶徃还者词连及之兵部右侍郎韩雍降浙江左参政顺天府尹王福两浙盐运使治中丘晟福州府同知通政司左参议赵昻瑞州府同知南宁伯毛荣都督马良谪广西都督冯宗刘聚谪广东各听总兵官调遣杀贼锦衣卫掌卫事都指挥佥事门达指挥同知郭英陈纲指挥佥事吕贵俱调贵州边卫带俸差操
　　
　　八月立中宫皇后吴氏之月余有旨太监牛玉壊朝廷大婚下都察院狱并太监吴熹究治狱词谓皇太后欲立王氏而玉以王氏非其所选说太后止之吴后父都督同知俊及子雄同熹赂玉立后诏皇后废居别馆玉熹南京孝陵种菜俊戍登州卫雄随住玉亲家懐宁侯孙镗闲住侄太常少卿兼侍读纶甥吏部员外郎琮除名
　　
　　十一月丙寅南京六科给事中王徽等言二事一曰明刑罚以正朝纲臣等窃惟人主之治天下在号令行纪纲振由人主操赏罚之柄也茍赏罚不明则号令不行纪纲不振欲求天下之治难矣伏惟皇上嗣登大寳祇遵先帝遗命册立皇后盖以继承宗祀为重岂意贼臣牛玉大肆奸欺横贪贿赂朦胧进退其意欲固宠于内擅权于外包藏祸心深不可测幸頼陛下圣明废退呉氏盖亦出于不得已也然遇此大变处此非常朝野腾喧中外骇听以为呉氏既退则牛玉之罪当万死无疑矣今不意牛玉得放南京全首领夫牛玉故违先帝之命其罪当死一也谋立皇后其罪当死二也欺侮陛下当死三也使陛下负废后之名其罪当死四也凡此四不韪者人臣之大恶而牛玉兼有之明正典刑枭首街市以明号令以正纪纲可也今乃将牛玉轻放者臣等知陛下用心仁慈不忍加刑也书曰刑期无刑辟以止辟今陛下不忍杀一牛玉则今后侍陛下左右者恣肆无所劝惩天下之人谓陛下好行姑息诚恐号令自此不行纪纲自此不振然臣等非欲启陛下好杀之心亦非与牛玉素有睚眦也但为朝廷号令纪纲惜耳然奸臣之恶固所当诛而内阁大臣不能无罪且册立皇后将以奉承宗祀表正六宫辅助君徳母仪天下岂有居内阁者如越人视秦人之肥瘠恝然不加之意哉方牛玉肆奸之初婚礼尚未成也掌礼之官畏其权势而阿附及牛玉事发之后王法不可恕也执法之官念其旧情而茍容李贤等坐视成败不出一言其初不言者是党牛玉也其后不言者是畏牛玉之后复有如牛玉者而祸已也党恶欺君莫此为甚伏望陛下刚毅明断即将牛玉明正典刑枭首示众仍将李贤等明正其罪以警方来如此则号令斯行纪纲斯正中国服义外夷畏威矣二曰鉴往事以防后患臣等窃惟人主之治天下不贵于能处患而贵于能防患夫患已成而后处之处之虽善亦未免忧烦朝廷惊骇中外亏损国体贻笑后世患未萌而先防之防之惟谨则自然灾害不生祸乱不作朝廷无事君臣同休仰惟皇上嗣登大寳精意图治屡颁诏书大开言路臣等已于今年四月内陈言五事内一言保全内官正欲陛下防患于未萌也处置之道未闻而牛玉之祸果作然既往者不可追方来者尤当谨陛下勿谓牛玉之后再无牛玉也臣等不敢逺引汉唐故事请以目击之事为陛下言之正统末年王振专权使先帝逺播宗社几危其祸已惨天顺年间曹吉祥专权举兵焚阙欲危宗社其祸尤烈今日牛玉专权谋立皇后欺侮陛下其祸尤为非常是皆贻笑四夷取议万世者也当时朝廷以为王振之后必再无如王振者矣岂意曹吉祥复兴曹吉祥之后必再无如曹吉祥者矣岂意牛玉复作自兹以徃若再不以牛玉为鉴而思所以预防之则又安知后日之祸不有甚于牛玉者哉然预防之道非欲使之逺去左右也亦不过三事而已一不许内官与国政二不许外官与内官私相交结三不许内官弟侄在任管事并置立产业然此三事非臣等一己之见实太祖髙皇帝成法也诗曰不愆不忘率由旧章陛下果能行之非惟国家之福亦内官之福也臣等披沥肝胆为陛下明言之自古内官贤良者万无一人无事之时似为谨慎一闻国政便作奸欺彼如闻陛下将用某人也必先卖之以为己功闻陛下将行某事也必先泄之以为己势人望日归威权日盛而内官之祸起矣此臣所以劝陛下不许内官与闻国政者此也内官侍奉陛下未免朝夕在于左右文武大臣不知亷耻多与之交结有馈以金寳珠玉加以婢膝奴颜者内官便以为贤能朝夕在陛下左右称美之有正大不阿不行私谒者内官便以为不贤朝夕相与谗谤之陛下天纵圣明固不为惑日加浸润未免致疑称美者骤跻显位谗谤者久屈下僚怨不归于内官而归于朝廷恩不归于朝廷而归于内官贿赂日行威权日盛而内官之祸起矣臣等所以劝陛下不许外官与内官交结者此也内官弟侄人等授职任事倚势为非聚奸养恶家人百数赀货万余田连千顷马系千匹内官因有此家产所以贪婪无厌奸弊多端身虽在内心实在外内外相通而祸乱所由起矣此臣等所以劝陛下不许内官弟侄在外管事并置立家产者此也陛下果能鉴彼三人于既往行此三事于方今则祸乱自然不作灾害自然不生倘或不然则祸起萧墙患生肘腋深有不可测者矣然臣等今日之所言乃众人之所讳臣等虽愚亦知避祸但受恩朝廷无以为报官居言路不可茍容若陛下能行而无疑臣等虽死而无悔惟陛下听察之奏上诏曰牛玉壊大婚礼众人无预朝廷已有处分徽等不知情实妄言要誉希求进用令吏部俱调官逺方于是徽等俱调州判官徽普安州王渊茂州朱寛潼川州李翔宁州李钧绥徳州奏草盖钧笔云
　　
　　成化四年尚膳监太监潘洪奏两淮积有余盐五万九千引乞令其侄潘贵中纳闗支下户部参覆奉旨朝廷存积余盐以待边用祖宗明有禁例食禄之家尚不可中况内臣乎内臣给事内廷凡养生送死自为之处置固不必营利以殖生况乃损国课以益私家乎其勿与（按成化二年已准太监李棠开中辽东盐万引矣自是赐太监陈玹万引潘午万引）
　　
　　上遣太监郑同翟安册封朝鲜世子李晄为王太监沈绘致故王祭既行辽东廵按御史侯英奏同与安皆朝鲜人祖宗坟墓父兄宗族皆在其地于其国王未免行跪拜礼及有所嘱托殊轻中国之体礼部以闻旨谓英所言是今后赍赏遣内臣册封等礼仍选廷臣有学问者充正副使（按此内臣不封王之始也）
　　
　　五年廵抚贵州都御史陈宣奏少监郑忠南京伯毛荣各带参随纵其役占军伴办纳月粮奴辱有司营求货贿顷者太监钱能出镇云南道经贵州从行官舎需索百端民吏骇窜乞通行取回兵部覆以特旨所定人数惟行廵按御史严加禁治而已从之
　　
　　其年内使杜衡盗内府金二两银二百两匠役缪谅为之支费下都察院议当赎徒有差诏即斩于市
　　
　　六年廵按云南监察御史郭阳奏太监钱能刚果有为政务归一今闻有疾乞仍留镇守士论鄙之十一年安南国请由云南道入贡盖以太监钱能私与通故也不许十三年廵抚云南右都御史王恕等劾奏镇守太监钱能罪及其从行指挥卢安等都察院覆奏差刑部署郎中锺蕃往会三司官按其事并逮能还京通治之诏能果有罪奏来处分初能遣指挥使郭景奏事京师以安南国有捕盗夷兵犯境为刼掠者请勅国王戒约之朝廷因命景赍勅以往旧制使安南者道必由广西而景乃取道云南能以玉带寳绦蟒衣罗叚犬马弓箭鞍辔诸物附景私遗安南王遂由云南至其国受馈遗甚多及还诱其贡使仍道云南至中途绐以他语先行及贡使至云南边境守者阻之不容入边民以为安南人入冦相率惊疑欲避之总兵三司官遣人谕贡使至再四其人始还朝廷未之知也后三年有一男子自安南来归言尝见一指挥从三十余人至安南以犬马诸物馈王诏下廵抚廵按官究问盖景自安南还后能屡遣与指挥卢安苏本百戸杨能等徧歴诸夷干崖孟宻等宣抚司求索景获其寳货至逼淫曩罕弄孙女许以开设衙门治事还至金齿被逮遂投井死于是恕同廵按御史鞫景同行者得其本末始奏于朝云九月廵按云南监察御史甄希贤等劾奏镇守太监钱能及都指挥方明周佐布政司参议金酝按察司佥事翁遂等罪都察院请下希贤等逮治明等能俟再勘至日处分诏可先是能左右时至矿场有所求取会有言守矿千戸三人私矿银者能不奏请辄遣人械系之三人者惧共以官课千两馈能能意不满召明遂同临问以巨梃杖之死者一人明使其属以病死报乃委遂偕酝竟其狱复以赃诬死者既而佐以矿场余课赐死者同事人于是死者家人讼其事于朝命锦衣卫官往会刑部审刑官暨廵按御史鞫得其实通劾能等事下都察院都御史王越畏能势独缓其事云十四年刑部郎中锺蕃等勘报廵抚云南都御史王恕所奏镇守太监钱能遣指挥郭景以玉带蟒衣并狗马私通安南国王又遣卢安苏本等与干崖孟宻诸夷交通等事皆实都察院请逮能等至京治罪上特宥能降勅切责之曰法司奏鞫尔违法事皆实及尔所奏廵抚官事皆诬罪状显著本欲械尔至京依律问拟但念在边岁久姑曲法宥寛贷尔以镇守责任为务以地方人心为重严束下人毋得于所属军卫有司骚扰况土官化外之人祖宗以来但俾其以时纳贡羁縻之而已比之内地不同今后事事须与黔国公沐琮并抚按御史三司官公议委三司亷明官员抚谕勘问毋得任情擅遣无藉之徒仍前需索诈骗以起衅召乱万一有失咎将谁归尔其戒之慎之镇守云南太监钱能为指挥姜和李祥乞恩免罪从之初能在云南数使其下往孟宻等处索取金寳等物为廵抚都御史王恕所奏命官勘实上既宥能罪止罪其下九人而和祥犹怙势潜匿不肯就逮有旨令廵按御史就彼追问至是能复为二人求宥称其不避艰险有劳边方且以恕等诬陷为词竟从其奏
　　
　　十四年十一月乙酉南京内官监覃力朋进贡还有马快船百艘多载私盐役民夫牵挽且徧索州县驿逓得银五百余两钱帛称是至甲马营廵检司申报武城县遣典史率人盘诘力朋乃以其众拒击典史折其齿射一人杀之伤者甚众内官汪直亷得以闻逮力朋等治得实刑部以私盐拒捕律当斩从之其后力朋竟以幸免司设监太监沈绘下狱拟斩罪绘恃宠稔恶后为上所疎斥常懐怨望奉御贾祥因教其私造兵器使家童演习以备不虞有畏祸者遂发其平日多盗内帑金银器物诸不法事并言其弟千戸广贪淫邪伪不时披甲出入皇城莫测其意下法司推问皆实命绘祥斩广绞皆如所拟律仍下狱监候其党二十一人免赎送司礼监奏请处治
　　
　　十三年五月罢西厂之缉事者时太监汪直行事官校势益横公私骚扰道路以目朝臣亦皆惴惴不自安内阁大学士商辂学士万安刘翊刘吉有言上震怒命司礼监太监懐恩覃昌黄髙至阁下厉色传旨谓辂等曰朝廷用汪直缉访奸弊有何壊事尔等遽如此说是谁先主意辂等对曰汪直违祖宗法壊朝廷事失天下人心辂等同心一意为朝廷除害无有先后恩曰不然圣意疑此奏未必四人同然下笔必有先之者安曰汪直挟势害人人人要说但不敢耳某等同受朝廷厚恩同一主意谁独为先翊奋然泣曰某等奉侍皇上于青宫迨今已二十年幸而朝廷清明四方无事今忽汪直为害使逺近不安何忍坐视某等誓不与彼共戴天吉曰汪直之罪纵使某等不言不日必有言之者今既奏入贬黜谪罚亦惟命耳所不避也于是恩降辞色徐曰朝廷命恩等开具奏之由今皆执论如此当具实回话倘上召问幸勿变前言辂等曰唯恩等去辂举手加额曰众先生肯为朝廷任事如此辂复何忧盖安等三人皆随侍青宫辂以先朝旧恩恐上疑已且虑三人者或不同心故云然也已而恩等复至传旨曰卿等所言良是汪直壊事朕实不知今便革此西厂散遣官校卿等各安心办事辂等皆顿首谢恩曰先生不知吾辈数人者已箝其口问为谁曰黄赐陈祖生也皆阑在东华门外不容进见矣汪直谤其福建人与杨毕上疑此奏出二人所使翌日兵部尚书项忠具草会诸部院大臣共上之奏留中不出遂罢西厂召恩数直罪而责之退还本监调韦瑛于边卫差操散诸旗校还锦衣卫锦衣卫因奏直所遣旗校在外者二十人日久未还命都察院移文令廵按御史随处出给告示晓谕不得留滞人心快之然上意犹未释然也初西厂所执人犯多皆无案籍行法司考证至是厂革罢其人各散去有太医院判蒋宗武者囚服到家家人犹不知觉乃谪黄赐陈祖生于南京辛卯太监懐恩传奉圣旨锦衣卫副千戸呉绶于镇抚司同林峦问刑千戸杨瑛仍还本所治事绶貎陋而心险颇通文移善词翰时西厂虽革上犹宻召汪直察外间动静且令访能文事者以为之辅有一军卒报直云锦衣千戸呉绶能冩本通行移直遂召至拟三批答封进称旨遂有是命绶后以银壶一谢其荐己者云六月甲辰革兵部尚书项忠职为民忠既具奏草令郎中姚璧请各衙门堂上官署名奏革西厂汪直衘之忠不自安乃乞归养病未行直嗾东厂官校发江西都指挥使刘江与指挥黄宾奸私事谓宾为求于兄太监黄赐使镇抚尤鉴嘱忠并武选司郎中姚璧得由京卫选江西都司事方下都察院而左给事中郭镗监察御史冯贯等亦交论忠违法事词连其子锦衣卫千戸绶及兴宁伯李震守备靖州指挥使庄荣甘肃参将都指挥同知刘文宁府仪宾王允寿并及彰武伯杨信等十三人皆与忠平日交通上命三司锦衣卫会问于廷忠抗辩不服然众知出直意无敢违者狱成左都御史李宾等具奏忠竟出为民璧调外任宾为民赐降长随震降左都督南京闲住荣降指挥同知文降署指挥使绶降湖广九溪卫带俸差操仍差官往江西逮江及允寿至京鞫问而宥信等余罪悉如所拟
　　
　　是月监察御史戴缙言近年以来灾变洊臻伏蒙皇止谕两京大臣同加修省夫何训诰彰彰乃听之藐藐未闻大臣进何才退何不肖以固邦本亦未闻羣臣革何宿弊进何谋猷以匡治理惟太监汪直缉捕杨曅吴荣等之奸恶髙崇王应奎等之赃贪又如奏释冯徽等寃抑之军囚禁里河害人之宿弊是皆允合公论足以服人而警众者也奈其部下官韦瑛等不体圣心张狂行事已得大臣奏蒙俞允即将西厂革罢又以见皇上此心即古帝王从谏如流之盛心也伏望皇上推诚任人及时修政务俾宿弊革于下善政清于上然后天意可回时西厂方革人心稍安缙九年考满不得升用久益无聊探知西厂虽革汪直犹幸乃假灾异建言颂直功徳以觊幸进先以奏草示直所厚锦衣卫所千戸呉绶直得之为言于上然后奏之于是直复开西厂伺察益苛人不堪命至有破家毁族者势焰薫灼天下闻而畏之其祸端实肇于缙又缙奏内自陈一事尤迎合直意盖直尝谤杨曅投大学士商辂都御史李宾尚书董方求缓其罪上信之而难施行缙言适中机会故尤为直所喜云江西人杨福诈称太监汪直事觉问拟斩罪福尝奴事崇内使随入京而背之还过南京遇所识者谓其貎似直福乃诈称为直而所识者伪为校尉先导自芜湖县乘传食廪歴常苏由杭州绍兴宁波诸府有司皆承奉恐后市舶司内官亦信而畏之官民多持词讼往诉或为之理至台温处州及建宁延平皆操盘粮以张威所过虽假亷以取信然为伪校尉所得者已多及抵福州称有勅旨自三司官而下迎候惟谨小官忤意者即杖之竟以无符验为镇守太监卢胜等所察知执问如律时直势振天下故小人乘之以扰害人如此
　　
　　十五年五月谪都察院右副都御史牟俸戍边调翰林院侍读学士江朝宗于外任其余为俸连坐罪者各有差庚午谪兵部右侍郎马文升戍四川重庆卫初文升奉勅徃辽东抚谕辽人时太监汪直亦徃按事廵抚都御史陈钺譛文升于直直还朝会兵部尚书余子俊有参陈钺本钺疑文升所为遂嗾直奏文升专擅行事懐奸不忠抚安无方致启边衅盖钺与汪直久相结见文升招抚之多顺服间有未服而犯边者故直以陷之锦衣卫指挥呉绶承直意傅会成狱刑部不敢违比依指挥千戸致所部军人反叛者遂命谪戍人皆寃之
　　
　　十六年正月兵科给事中孙博言东西二厂缉事旗校多毛举细故以中伤大臣旗校本厮役之徒大臣则股肱之任岂旗校可信反过于大臣纵使所访皆公亦非美事一或失实所损实多乞严加禁革上曰孙博不谙事体所陈多浮泛之辞本当究治姑恕之时汪直闻博奏渉西厂事怒甚呼博面加切责仍令纪功引与偕往人皆为博危之六月兵科都给事中呉原等劾奏辽东镇守太监韦朗总兵官缑谦旧廵抚都御史陈钺等启衅冒功失机匿罪以祖宗法度为不足畏生灵血肉为不足恤不忠不仁莫此为甚虽为御史强珍所劾不过停俸带罪情重法轻公论未惬恐边将效尤视失机为等闲以匿情为得策请重治为人臣欺罔之戒监察御史许进等亦以为言且谓钺如宋黄潜善贾似道其罪尤甚上曰尔等所言皆是朗等本当重罪但事已处分其已之既而太监汪直自辽东还憾珍奏其事乃奏珍行事乖方妄参被虏人畜名数过多请治其欺罔之罪锦衣卫千戸萧聚往勘如珍奏不实即械至京鞫之八月癸酉谪监察御史强珍戍辽东边卫降辽东都指挥佥事王宗三级带俸差操先是珍廵按辽东劾镇守太监韦朗总兵官缑谦廵抚右副都御史陈钺失机罪委宗查勘被虏人畜名数钺等既坐停俸太监汪直奏珍欺罔命锦衣卫千戸萧聚往勘械珍及宗至京直先执珎于御马监拷掠然后奏闻命会官廷鞫之珍坐奏事不实宗坐违制各当赎杖还职内批朝廷于风宪参奏事情未尝不以为实如珍之懐奸欺罔诬人重罪难循常例处治谪戍辽东边卫宗降三级差操寻以兵部及科道官先尝妄劾钺等都察院奏差御史不当俱令回奏皆服罪上责都御史王越等不谨姑宥之仍戒再犯不宥停兵部及科道官俸各三月钺等旧所停俸皆免之时论为不平然皆黙黙无敢言者九月闲住都指挥佥事韩斌用银三百两托太监汪直所任指挥尹通谋管事事露逮斌下刑部拟罪坐徒当赎特命免赎释之
　　
　　十八年正月庚申命太监汪直总镇大同宣府等处初直与王越受命征辽北既而命越镇守大同至是召回游击将军京营等官而独直与越共事盖上已知其向者交构欺罔之状渐踈之也初直与越选军相处久交最宻直时忘懐泄禁中语越识之间以语其所厚者皆不介意及征辽北直与陈钺谋欲窘越越以其语挟之直不敢动威宁之还有盗夜越皇城入西内窃衣米者时索之急东厂校尉缉获之太监尚铭以闻上喜甚厚赐赉直闻而怒曰尚铭者吾所引用之人尔乃敢背吾独擅其功思有以倾之而铭惧欲访其事适越所厚者已反目潜以其语语铭铭达于内因发其交构事直遂见疎而越亦被斥云乙丑命总督大同宣府太监汪直专镇守大同调大同太监陈政镇守延绥延绥少监韦敬镇守宁夏令龚荣还京师三月壬申太监汪直既在大同不得还六科十三道交章奏其苛察纷扰大伤国体请仍罢西厂得旨朝廷自有处置于是内阁臣太子太保万安约太子少保刘珝曰西厂为害久矣今科道官欲革之朝廷不从吾辈岂可坐视当有以劝上宜从众言珝不然曰西厂行事有何不公道也安曰公不欲吾自为之乃自署名题曰仰惟太宗文皇帝建立北京防微杜渐无所不用其极初令锦衣卫官校暗行缉访谋逆妖言大奸大恶等事犹恐外官狥情随设东厂令内臣提督控制之彼此并行内外相制行之五六十年事有定规人易遵守往年城禁妖狐夜出人心惊惶载劳圣虑添设西厂官校特命太监汪直提督缉访用戒不虞所以权一时之宜慰安人心也更纷纷混扰臣不赘言兹者汪直已受勅镇守大同地方京城大小官员以及军民人等众口一辞皆谓朝廷革去西厂为便伏望圣明洞察事情俯顺下情将西厂特颁勅旨革罢官校悉回本卫庶旧制以复人心以安縁西厂存革实于人心治体闗系最大臣不敢缄黙疏入上乃罢西厂中外欣然十九年六月调镇守大同太监汪直于南京御马监廵抚大同都御史郭镗奏直与总兵官许宁共事以来宁恐直之见凌直忌宁之相轧互生嫌隙不相和恊试举其五事为证宁令士卒分曹攅槽饲马直以为拘留一处下人不便一也宁直嫌于共事预将人马分为四营营二千人人自为战自分彼此何以御敌二也寜欲将人马拨野口宣宁黒山懐逺四处直欲拨沙河红寺二堡往返数次尚未定议三也直以右卫游兵调大同者止有五百而把总官乃有四员官多军少欲令二员回卫宁以为业已调至不必取回下人惶惧无从遵守四也游击将军董升近在天城截杀直以为地方无事可以取回宁谓调去未久宜留勿取争论数日尚未能决五也他如此类未能悉数平居如此猝遇大敌岂不丧师偾事此臣之所以忧也事下兵部看详尚书张鹏等言今边务方殷必将官协和乃克有济直宁屡被戒谕而执迷尚尔若不早为处分恐贻后患上曰直宁不以边寄为重互逞私忿事多乖违万一有警何以御敌制胜昔亷颇蔺相如尚知先国计而后私仇直等顾不此之思耶今姑宥其罪降勅切责直可调南京太监蔡新调大同简颙调宣府务令协和行事仍命司礼监太监李荣往谕直而遣之初直之出使也厌健马不乘常御骡车日夜驰逐有司追候不及动遭棰挞有定州知州裴泰者预馔具以待直至仆从皆醉饱欣欣直心识之至是既被遣道经曲阳县有司闻风皆畏避直至閴寥困卧公馆中孤灯荧然适泰以曲阳上司迎谒直喜甚求食泰以所挟粝馔进直遂忘已汝待之且曰吾非复前比矣吾南行上意犹未可测明发但得车马备办起程足矣泰曰诺至明趣驾而去声势寥然人以其小人得丧之态可为世戒云八月降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥呉绶职俱原籍为民工部左侍郎张頥致仕上已出越直守边渐示疎斥寻复调直居南京遣太监李荣趣其行至是科道乃劾其八罪一孤负圣恩忍心欺罔二妄报功次滥升官职三侵盗钱粮涸竭府库四排斥善良引用奸邪五擅作威福惊疑人心六畜纳无藉同恶相济七交结朋党紊乱朝政八轻挑强敌擅开边衅排摈正直引用奸邪本当置之重典姑从轻发落乃降黜直等仍追夺越诰券编发伦钰春世弼为民彛聚宏湖广边卫充军时俸已故命文升珍忠复职致仕斌本冠带闲住惟陈钺已致仕并永宪不问云
　　
　　十九年九月诛妖人王臣传旨江南示众臣任锦衣卫千戸以妖术为太监王敬所信任敬奉使苏常等府奏请臣及百戸王完等十九人以从所至陵轹官吏毒害良善诈传诏旨括取竒玩之物皆出臣所为臣又多取美女因为淫乱既还京为太监尚铭发其事下都察院鞫治得实狱上上曰民情常患于不能上达王臣等在外矫诈为奸恶使东南赤子重罹荼毒朕安得知之罪状既露非重戮不足以谢天下亟斩之仍枭首于被害州县敬充南京孝陵卫净军种菜王完等发开原肃州二卫充军家属随住
　　
　　是年十一月太监王敬千戸王臣等以购书采药为名乗传南行所至纵暴横索货财捜取竒玩官民并受其害凡江南书画玩器之竒絶者捡括殆尽至苏州府令生员抄録所谓子平遗集者众以妨废学业辞敬即令有司追逮至驿中乱棰之生员赵汴等哄然攘骂数其扰害百姓诸罪敬还京奏诉下廵按御史提问拟杖赎罪奏缴从之江南廵抚王恕疏奏太监王敬其略曰近见内官监太监王敬赍来驾帖止开前徃苏常采取药饵収买书籍别无行拘大户索要银两縁由何期王敬动以朝廷为名需索银两无有纪极东南骚然民不堪命王敬方来太监段英又至造办药料氷梅苏松常三府已办与价银六千两镇江太平池州宁国安庆徽州广徳七府州与银一千五百两又发钞四百块于松江府索银二千两王敬发盐一万五千五百引与宁国等府逼银三万二千五百两又有盐数百船发去江北庐州等府卫江西南昌等处逼卖不知又得几千万两至苏常等府刑驱势逼索取官民银三万六千余两其在江浙二布政司并南京沿途索要官民金银不知又有几千万数千戸王臣专弄左道邪术而王敬听伊拨置舳舻相衔满载而归亏损国体大失人心谨将臣该管地方索取金银开数具题伏望留意于难保之天命割恩于壊事之小人明正法典诏差官校械三人下锦衣狱王敬段英充净军王臣伏诛中外虽称快以为敬等犹幸免云时常州知府孙仁为王敬诬奏被逮恕亦奏释之（按王三原谕劾之疏适与尚铭访采时合而王敬之得罪实为铭所发也）
　　
　　弇山堂别集卷九十二
　　
　　●钦定四库全书
　　
　　弇山堂别集卷九十三
　　
　　（明）王世贞 撰
　　
　　○中官考四
　　
　　成化二十年正月东厂行事司礼监太监尚铭有罪黜往南京寻遣官校追械之还将穷治之既而有旨铭管理东厂不公欺心罔上大肆奸贪赃滥显著有壊成法当置之死刑姑从轻处治不必来京仍令押赴南京守备太监杖之百充净军发孝陵种菜铭本汪直所荐自直见疎独擅权势甘言悦色以钓取名誉而内肆阴狡卖官鬻爵无所不至闻京师有富室辄以事罗致之得重贿乃已又谋入司礼监与当道者相埒人知其必败至是籍其家得赀数万辇送内府者累日不絶云癸丑吏科都给事中王瑞等奏比东厂太监尚铭有罪已蒙皇上寘之于法京城内外人人大悦臣等以为不去其党将来之患未可知也盖尚铭旧为太监汪直所引得入东厂近为太监李荣萧敬所引得入司礼监且司礼监乃朝廷机宻重地岂可同恶相济引用匪人以损旧治耶臣等又闻荣昔使大同甞党汪直隐蔽边情以致敌人大众入冦敬使湖广所过贪残无厌用贻数千里之患即此二者则其害可知其它隐恶固未易悉数也且天下大事以众贤人治之而不足以一匪人壊之而有余荣等既党汪直壊事于前又党尚铭壊事于后祖宗大业岂容小人屡壊之耶京城之人皆言当汪直开西厂之前既有黒眚之异当尚铭入司礼监之后又有地震之异此皆天心仁爱之深意若非皇上早见而勇去之后日壊事或不止此更望并去荣等以絶其党则宗社生民之幸也疏入上曰李荣萧敬朕自有处置丙申六科给事中十三道监察御史奏云尚铭既以赃败宜追究其通赂之人盖内臣犯法既不能免若外臣之趋附者置之不问内外之势不均小臣有过尚不可容若大臣之通赂者舎之不究则轻重之伦全失外臣所以交结内臣者无非需求于小臣小臣所以奉承大臣者无非剥削于下民惟察外臣结内臣之奸下民受上官之害痛加追究庻国法昭明朝纲振肃奏入上以其无指名怒甚召各官于朝欲杖之既而意解乃命太监懐恩数其罪而责之曰铭犯赃罪朝廷已处治矣在京在外官因铭势逼及请求者何限尔等言事既无指实姓名何可混说烦扰且免究治今后有再及铭事者必罪不宥锦衣卫军余贵铎击登闻鼓诉太监尚铭因索金珠寳石不得诬其子宗源以杀人罪用刑讯鞫备极惨毒又受其赂金百两银三千两及他竒寳其下人悉获重赂得免死充军事下都察院以铭已被罪去宜令铎与其党对辩有旨宗源犯人命法司问结已免死发遣且铭赃已入官连坐者其置勿问铎业巫祝家素贫与内局人匠凌安徐茂辈市青红石饰为竒巧首餙器用托内侍之亲幸者以进互相估直得利百十倍岁费内帑金巨万数年来府库殆空诸人暴致富贵屋舎服用穷极奢僣京师人多效慕之一时侈物价贵多于往时不可计料云
　　
　　二十一年十一月尚寳司丞许瀚道遇太监邓才护不之避为其从人持杖击之碎瀚所悬牙牌奏闻才护并从人及瀚俱下锦衣卫狱才护送司礼监发落瀚亦杖三十释之丁卯调镇守延绥太监韦敬于宁夏镇守宁夏太监简颙于延绥敬之在延绥也很愎自用与总兵官丘嵩都御史吕雯屡争小忿敬会客坐雯于西坐嵩于下而自据上坐其下有边刚黄让者招权纳赂所在侵牟商贾不敢至其境雯尝令人之市买布不得因言于敬曰商人不至皆由太监和买而然敬忿然曰和买者岂独我一人以此积不相能兵部尚书余子俊以其事闻上以边臣不和赐敕切责乃调敬于宁夏而以颙代之边刚黄让谪戍广西南丹卫初镇守延绥太监韦敬之调宁夏也怨兵部尚书余子俊发其事因奏子俊懐奸擅权以私忿调副总兵周玺总兵周玉以私恩保举总兵丘嵩事下兵部左侍郎阮勤等具引成案言前事非由子俊上以韦敬既奏发子俊出入边将兵部乃引旧事为之遮饰命再议以闻勤等不复敢言仍奏请遣官推按上是之时工部侍郎杜谦给事中呉道宁御史邓庠往勘子俊事命并勘之十二月甲申内官熊保奉命往河南以鸿胪寺带俸右寺丞黄钺等二十人自随道出兴济县怒挽船夫不足杖皂隶一人致死又多载私盐强抑州县发卖所过辄求索财货至河南三司镇守官及王府馈遗甚厚保得银五千三百余两马三十三匹骆驼一金玉玩器书画称是钺得银八百两余各有所得还京为东厂缉事官校所奏下锦衣卫狱讯之具伏刑部论保罪绞钺徒余悉坐罪有差上曰熊保擅作威福沿途贪暴致死人命不畏法度免运炭发南海子充净军种菜黄钺等五人拨置害人罪恶尤重俱押发辽东铁岭卫充军其余俱杖八十发遵化厂炒铁是时中官打死人者多不偿命后遂以为常虽有言者卒不听云
　　
　　成化二十三年八月礼科给事中韩重等十三道御史陈榖等论礼部左侍郎掌通政司事李孜省等交结太监梁芳韦兴陈喜黩乱朝政芳兴喜俱降南京御用监少监闲住九月梁芳辞还原赐和逺官庄及永清县田寻逮问芳兴喜及谪戍人李孜省等于锦衣卫狱以印绶监太监蒋琮言芳等邪术害正假造寺观塔庙府库赃银不可胜纪罪大罚轻故也
　　
　　弘治元年正月都察院马文升等言岳镇济渎等祠庙皆有前太监陈喜及奸人邓常恩所造石函函周回有符篆中贮泥金书道经一卷金银数枚诸色寳石十数颗五榖各一升以为魇镇之术每祠庙皆有先帝遣陈喜致祭祝文不知何人所撰乞令所在官司毁之凡函中所贮皆验进内府从之时芳兴喜与太监张轩莫英先后以献珍珠得宠一时后宫器用以珍寳相尚芳乃益捜访民间物价腾踊一珠至数十百金至是交结采供指挥使张纪任义等十余人皆发辽东铁岭开平等卫永逺充军
  </div>
  <div class="pagination">
   <a href="弇山堂别集_page258.html">
    上一页
   </a>
   <span>
    ...
   </span>
   <a href="弇山堂别集_page254.html">
    254
   </a>
   <a href="弇山堂别集_page255.html">
    255
   </a>
   <a href="弇山堂别集_page256.html">
    256
   </a>
   <a href="弇山堂别集_page257.html">
    257
   </a>
   <a href="弇山堂别集_page258.html">
    258
   </a>
   <span class="current-page">
    259
   </span>
   <a href="弇山堂别集_page260.html">
    260
   </a>
   <a href="弇山堂别集_page261.html">
    261
   </a>
   <a href="弇山堂别集_page262.html">
    262
   </a>
   <a href="弇山堂别集_page263.html">
    263
   </a>
   <a href="弇山堂别集_page264.html">
    264
   </a>
   <span>
    ...
   </span>
   <a href="弇山堂别集_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
