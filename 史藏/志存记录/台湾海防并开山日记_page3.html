<!DOCTYPE html>
<html>
 <head>
  <meta charset="utf-8"/>
  <title>
   台湾海防并开山日记 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   台湾海防并开山日记 - 第 3 页/共 4 页
  </h1>
  <div class="content">
   次日，大鲁阁化番十余人来见；晓以大义，众皆唯唯；赏赉有差。旋据陈光华禀：营勇过大清水，有被大鲁阁番要杀之事；亟命通事查究之。出视所在碉堡。至奇来、花莲港，传各社通事，痛谕以恪遵王化，勿许番众杀人；违者死无赦。拟沿途添筑碉堡，遣左、右两旗进营花莲港。得梁礼堂书，惊闻皇上龙驭上宾；未见明文，未便即举哀。左、右两旗至薄之社，闻番众有阻挠语；及遣人谍之，番于我军之至尚夹道欢迎，已扎至花莲港矣。吴霁轩来函，知中路定初九日兴工；拟由林圯埔社寮庄分路入大坪顶，乃合而达茅埔、东埔。我前旗进营三栈城后，勇夫登山伐木，为高山番社戕杀其二。余亲往诇察，以不携军械之故——又散漫樵采，致为所害；严谕兵勇后勿尔。洪丞禀：大行皇帝系十二月初五日宾天，海外迟奉诏书，以见蓝印日，先哭临；军民禁止作乐，勿薙发。

　　十九日，得王玉山南路阵亡之信——玉山于余为儿女亲家，其女为采儿媳也。亟驰书当道，仍催召宣义左、右营来防。出示招居民至新城贸易，有愿开垦者许居。右旗营中人月给饼银二，以六阅月为度。

　　二十四日，宣义右营至。

　　二十五日，「福星」轮船载饷银、军装至。右旗来勇报：自花莲港随吴哨长至大坪林，突出生番五、六十人；勇丁及民人死者六人，受伤者一人。余急率亲兵驰救；比至，已逃入山矣。忿极，令各勇砍伐树木，并派队四棚于彼驻守。彼处树木，大皆合抱，不知其几千万章；以长矛约略丈量之，计一里有余。番之狡狯，最以深林丰草为长技。正在大坪林部署筑垒、伐木事，前旗之在三栈城侵晨汲水及在得其黎者，又报先后各为生番戕者二人。新军之入山者，见番众所在狙杀、又山深瘴重，咸有戒心；脱逃者不少。不得已，严申厉禁；并令冯安国于大南澳桥头设卡讥察，众志乃定。

　　二十七之夜，生番又结队扑我大树坪小营。初闻枪声，即令亲兵衔枚疾走；将至营，又发号数声及震之，小营军心以固。番不知援兵至者若干，亦惊遁无踪。

　　二十八日，率亲兵携开花炮于对山林木蓊郁之所，轰击数四；以生番所在要杀，故凭空震撼之以夺其魄耳。

　　嗣得星使疏草，知王玉山以狮头社生番抗不交凶，居民不堪其扰，呼吁请兵；于初八日带同中、后各哨，由枋山溪一路蓐食而进。寅刻，攻破该社，焚其草房。已刻，进攻竹坑，该凶番公然持械抵拒。经阵戮数十人，方谓可以示惩；讵该番先已设伏社外草间，我军以径生树杂，防不胜防，行至七里溪，密菁中枪标蓦起，蜂拥合围；兵勇极力冲突，伤亡甚多。玉山身受重伤，握刀血战，手刃十余贼；直至晡时，力尽阵亡。哨长周占魁等三员，亦同时遇害云云。

　　星使自得玉山殉难之信，二月初十日即由省东渡；彼时内、外狮头等社结连党羽，在刺桐脚沿海一带伏路伺杀。风港、枋寮等处，道路为之不通。王玉山原部先经檄委淮军副将王福禄接带，营务处刘道率朱明登一营并镇海中营两哨驰扎风港；唐统领派提督王德成等先带七营分扎枋寮、南势湖、枋山等处，自于二月初四日统四营扼刺桐脚，以当其冲。据报凶番昼则伏莽狙杀，夜则燎于山巅；我进彼隐、我退彼现，与中原之剿发、捻迥不相同。非随山刊木并严禁附近奸民接济，未免下手为难。况又勾结龟纹等十八社据险为虐，琅■〈王乔〉各社早经帖服者亦因之观望而有异心。现时维有廓清榛莽、按隘设碉，步步为营，层递而入，痛惩一、二社，余社自当慑服；从而抚之，庶几一劳永逸耳。附片并为王玉山声请加恩予谥，于台南准建专祠；随同阵亡之守备周占魁、扬秀举、千总杨占魁及勇丁九十三名，并恳交部从优议恤祔祀——王玉山不死矣！刘兰洲观察以外艰，请奔丧回籍；星使请以前江西督粮道清泉段观察起代营务处事。闽厂新制兵轮船，前奉谕旨本归余统领；自简授陆路提督，自后遂难兼顾。去年倭事方兴，专派六船至澎湖教练；后将「扬武」改为练船，所熟谙西学堪以出洋艺童荟萃其中。募洋将德勒塞为总习，以精于枪炮、帆缆洋师二人副之。其余各船除出差外，亦随之合操。统领轮船之任，本来难得其选；于熟悉洋务之外更难，正己率属则难之又难。至是，始奏明以蔡提督国祥暂充督练之任。俟周历海上数月，如果胜任愉快，更请作为统领；亦可谓慎重矣。当唐统领之进狮头社也，先是近山树木尚未一律芟夷，凶番仍狙杀无已；后自南势湖起至刺桐脚止，开路宽三十余丈、直二千余丈，沿途剪薙一清，狉狉者始无所潜伏。既枭示奸谍林正春，并于十八社中访出同恶之内、外龟纹等凡十有二社，因定进剿之路：一出刺桐脚，一出南势湖。十四日，番由刺桐脚要劫出哨淮勇，毙其二人。二十日，我军探路，见山洼茅屋，射一火箭，出番百余；盖外狮头山社之卡也。二十二日，由南势湖探路，缘鸟道鱼贯而入。有番约五百余人突起迎击，士卒攀藤而上，顶踵相摩；鏖战两时，番始骇走。我军乘胜急攻，破其五卡，直捣草山社，克之；焚其寮百区，败番分路狂窜。是役计阵斩十余人，枪毙百余人，夺获器械称是；我军亦伤亡副将杨春荣、游击束维清及兵勇多人。唐统领于山麓廓清之后，督部伍由刺桐脚循溪右边而进。至竹坑山口，芟荆披棘，以一营屯之；自仍循溪而进。直至竹坑山，下为狮头社必由之道；又以一营驻之。绕至山后，曰竹坑埔，距刺桐脚十里，溪广山高；竹坑社在其东南，阿栽米息、中心仑等社在其正东，内、外狮头社在其西北：实为形胜之区，以左军左营扼之。现入山虽深，逐节廓清、连环进扎，自可无他虑。南势湖一路，山溪更险，以铭字中军左营驻之；余仍步步剪除，相机前进。虽满目芜莱，将士辟除异常劳苦；较诸冒险图功、縻血肉之躯侥幸一胜者，又不当以彼易此也：此星使抵台后布置进军狮头社大略情形也。北路所开后山形势，自苏澳起至花莲港之北止，计途二百里；中界得其黎。得其黎以北百四十里，山道崎岖，沙洲间之。大浊水、大小清水一带，峭壁插云，陡趾浸海；怒涛上击，炫目惊心。军行束马扪壁，蹜蹜而过；尤深险绝。得其黎以南六十里，则皆平地，背山面海；如悉垦种，无非良田。奈地旷人稀，新城汉民仅三十余户耳；外尽番社也。自大浊水起至三栈城止，依山之番，统名曰大鲁阁。其口社曰九宛，曰实仔眼、曰龟■〈口女〉、曰■〈口女〉沙、曰符吻、曰仑顶、曰实空、曰实仔八眼，凡八社；凭高恃险，野性靡常。奇莱平埔之番，居鲤浪港之北者，曰加礼宛、曰竹仔林、曰武暖、曰七结仔、曰谈仔秉、曰瑶歌，凡六社，统名曰加礼宛社；其性畏强欺弱。居鲤浪港之南者，曰根老爷、曰饱干、日薄薄、曰斗难、曰七脚川、曰理刘、曰脂屘屘，凡七社，统名曰南势番，男女共七千七百有四人；虽悉具结就抚，而薄薄、理刘二社皆既顺复贰者。除薄薄一社知煮盐、加礼宛一社颇耕种，余悉茹毛饮血之伦，叛服不常，时当防范。论他日建城之地，宜在奇莱；若新城、三栈城、马邻、鲤浪，不过营汛之区；尤必截大清水以南隶奇莱、大清水以北隶大南澳，方足资控制也。现拟自苏澳五里亭起、迄秀姑峦之鹊子埔，计地三百四、五十里，区分五段；沿途建三十二碉，各派营哨屯之，俾一气联络。而以新到之宣义左营驻三栈城，策应鹊子埔以北；宣义右营驻加礼宛，策应鹊子埔以南：此花莲港以北筹办之情形也。花莲港以南，为走秀姑峦之道；固木瓜番游猎之场也。登高远望，平沙无垠；茅苇盈丈，人迹不到。盖以该番凶恶不亚斗史诸社，故沃壤旷如。

　　南北港道阔及三十余丈，欲造正河木桥左近，苦无巨材；因先建支河木桥一道。军功陈辉煌业率所部结筏以济，直趋吴全城；该处离秀姑峦祇数十里，当时即有成广澳之番目、秀姑峦之通事来营乞抚。其中别有大吧笼社、吗哒唵社，皆附近强番；节经设法招抚，番目等各率耆老、丁壮由通事引至新城归化，各赏酒食而归。平埔之番，闻已尽此。平埔既附，专图高山，似事势较易：此花莲港以南筹办情形也。中路吴霁轩镇军至正月之底，即开七千八百三十五丈有奇。二月，由顶城开工，直抵凤皇山麓；跻半山、越平溪、经大坵田、跨扒不坑等处而入茅埔，计又开路三千七百七十五丈有奇。凡建塘坊八所，沿途桥道、沟洫、木围、宿站俱渐兴修；分派兵勇自集集溪起，至社寮、大水窟、大坵田、茅埔、南仔脚、蔓东埔各要隘，已逐节配扎。又送到查抚水里、审鹿等三十九社名册，计归化番丁、番口凡七千二百九十二人。辰下方循途渐入，斩棘披荆，以出秀姑峦之背；倘能因势开道，将与北路诸军联为一气矣。

　　初二日（？），前旗勇三人，遇三十许生番于大坪林；我军所携祇一枪、一刀，既毙番一人，番复拥至，连发五标伤数番，乃得脱，衣裤尽穿。余传至，慰劳而重赏之。

　　自余躬率大队入新城，添设碉堡；番众骤生疑虑，来营要求子药。未经允给，遂呼聚悍党，昼则伏莽，夜则扑碉。节经各营奋击，时有斩获，稍息窥伺；丁勇等因伤亡数十人。最狡者，正月二十四、五、六、二月初五、六、七、八等日，大鲁阁番竟敢纠众数百扑我新碉；弁勇一面力拒，一面兴筑。余亲督炮队驰援，番族伤亡颇多，始行败窜；我勇阵亡者亦二十五人。迭经惩创，番情始觉稍定；拟招加礼宛生番百二十人为壮丁，归绥远右营约束。余以旧疾复作，颇形委顿；因传唐副将守赞来营，拟以行营事属之。外委陈维礼护饷至小清水石空仔稍落后，为番所乘，死之；护兵、长夫死者数人。林朝选领泗波峦以南之隅眉坡、石关等十八社生番五、六百人来归化，周维先亦率加礼宛头目来谒；均抚慰而遣之。

　　十四日，接省信，知眷累已抵会城。拟分所部各营分前、中、后三段，以责其成；以唐副将经理营务处。连日偕周树人巡视三栈城、得其黎一带碉堡。周维先率南势等社化番百余人至，犒以酒、肉、哔吱、羽毛等物，宿之营门外穹庐中。余以病势日增，拟出噶玛兰就医。

　　二十日，亲劳周树人之军，即就彼分别咨移邮递而行。苏澳为台北偏隅，久为王化所不及；非渍之以诗书之泽，无以作其向上之忱。因倡捐洋银五百饼，以为义学之费；并咨夏观察以其前建屋宇，改为学所。星使前议台湾移驻巡抚之疏，闻经部议覆准。饬各营旗领米存贮，备转运不继；仍令各军随所在诛茅伐木，杜番害。病甚，函请星使亟以觅替人；以所余军实及犒番物事付唐副将，饬将建大坪林碉堡。择地新城建昭忠祠，祀开山伤亡将士。星使、夏观察迭以书来相慰，请静心调摄，勿萌退志；内山善后及垦荒诸务，意非余莫能始终其事。余以病势日剧复之。马伏波睹海上砧鸢，不禁恻然兴感；精力无以为继、壮志随以潜消，亦势使之然，不可强也。

　　初七日（？），勉会福锐左营演炮于三栈城。

　　初九日，得星使书，属出山就医。是日，偕幕友、随员至自新城行。

　　台湾郡城周围二千七百余丈，垛坎三千九百六十有八；分设八门。上年六、七、八等月以暴风猛雨，内外垣倾圯一千余丈，垛坎、炮台、炮房亦坍塌不少；至是一律修整完固，并添筑火药、军装等局二所。前随王玉山进攻狮头社失利之哨长李长兴、李玉贵，先因未能策应，撤差候办；及是，李长兴竟尔潜逃。追获后，星使即置之于法。李玉贵仅褫职，不准投营。提标前营外委陈维礼，前以护饷中伏阵亡，未为请恤；兹乃并随营病故之副将李东来、守备时荣贵及先后阵亡伤故病故兵勇九十六名，遭风淹没勇丁三十二名，汇案奏恳分别议恤，并附祀昭忠祠——后均奉旨「如请行」。前奏饬洋将日意格归国采购挖土机船等件，重洋万里，前导有人。往时本有遣发艺童出洋之议，乘此遴选生徒，偕同涉历欧洲，开扩耳目；既可以印证旧学，又可以增长心思，于船政未必无益。经星使于船厂前学堂内选出魏瀚、陈兆翱、陈季同等三人，后学堂内选出林泰曾、刘步蟾等二人，随同日意格游历英吉利、法兰西等国；俟机船铁胁新机购便时，仍随日意格同归：亦一宗妙举也。

　　淮军之规狮头社也，三月十七日拟进攻竹坑社，料番众必有埋伏；谕派提督张光亮一军出竹坑山前，游击陈有元、何迪华、副将宋先聘分左右两路步步哨探，攀山而进。又以总兵章高元、知府田勤生之众拊竹坑山背，以绝外援。张光亮等行入菁丛，伏贼突起；我军用连珠阵法且战且进，毙番十数。将士乘胜捣其巢穴，抄出鸱芋数千斤、枪矢刀斧数百件、骷髅数十余颗。其社正据竹坑山巅，东望阿栽米息、中心仑，南瞰风港、刺桐脚，俱朗若列眉；仍饬陈有元分一哨扼之。特其社下距竹坑埔尚七里，中隔重山；虑仓卒际信息骤难相闻，又饬何迪华分一哨踞其适中之山以联络之。入山来，砖石、版筑皆难咄嗟立办；因挈麻袋数万，随在囊土立壁，番族颇望之气夺。竹坑布置就绪，仍督将士循大龟纹溪向内、外狮头等社开路。二十三、二十五等日，凶番出扑数均数百；张光亮、章高元麾队迎击，先后阵斩、枪伤数十。我军乘胜入砦，焚其草寮五、六十区；询诸土人，盖龟纹所属之本武社也。二十七日，官军筑垒于溪左之大桥头；剪辟草莱，为进取计。其南势湖一路，经提督王德成等沿途开通，日有凶番四、五百人挠我进路；焚其草寮百余，番乃筑石台为久据计。四月之初，唐统领亲登绝顶，见狮头社正面无径可通，仍饬各营循龟纹溪剪辟而进。初三日，张光亮正相度营址，忽凶番二、三百隘地相逢，短兵夺击。鏖战两时，伤番数十；副将马加银、游击张贤扶均受枪伤，勇丁受伤者六。初四日，宋先聘营其山巅，龟纹社之接济始梗矣。南势湖一路，又派刘朝林营其狮头山背，去外狮头社仅二里；访闻大甘仔力、周式滥等社皆萃居外狮头社，垒石墙、插鹿角、建望台、竖哨旗以守。我军迭次阵斩悍番二十余，轰伤百余；兵勇伤亡亦数十人。将士忿极，各思灭此朝食。而兼旬不雨，酷热如内地之六月；张光亮、王德成、章高元感受岚瘴，病莫能兴。张光亮竟于十四日殁于营次，知府田勤生代领其众。十五日，唐统领面授机宜；次日子时，衔枚而进。统领自督亲兵为中路，陈有元为左路、宋先聘为右路；而以副将毕长和率一营伏于山后，以断龟纹社救援，田勤生领队继之。何迪华一营扼山冈，断外狮头社往来之道。东方未白，中路之兵已过三卡，阒无其人。至第四卡，番乃呼啸迎拒，枪炮雨集；而陈有元、宋先聘已由左、右逾岭轶至山巅，卡番扰动。中路遂乘锐猛攻，连破坚卡，与左、右之师合捣贼巢；番依然负险死守。龟纹社凶番闻信，果以二百余人前来；遇伏而溃。毕长和、田勤生仍留哨设伏，另分兵由山后遶出，与中、左、右三路并力合围；自卯至已，贼砦始破。计斩悍番六、七十名，轰伤者二百余人，夺获枪刀三百余件；余番向龟纹社而窜。何迪华追抵风吹岭，始还。剿外狮头社者，亦分三路齐进，连破五卡；攻克其社，毙番百余，所获刀枪称是。合内、外社共焚毁草寮三百余间；一豉作气，战功可谓神速矣。星使以余迭次之请，为附片恳恩赏假两月，出山调理；调福宁宋魁五镇军（奎芳）代其任——宋，余同乡也。管带福锐左营副将周维先三月初一日病故新城，陆提右营裁缺把总杨飞高亦于十七日在营病故；经星使汇同训导蔡秉钺、盐大使吴霖森、巡检阮经标、从九品章坤等，请以原官均照「军营立功后病故」例赐恤。四月二十日，淮军营务处知府田勤生于内狮头社左近密菁竿抄得王玉山首级，面目凛凛如生；饬曾随剿番之千总郭占鳌及其旧部兵勇环列谛视，莫不搏颡下泪，叹为鬼神呵护。盖自殉难至是，已百余日矣；忠诚所感，卒归其元，可敬也。各军既攻克狮头等社，各番众知负嵎难恃；〔五月〕初九日，率芒〔社〕晋笏、姑益翼、沙背、取雷、姑鳅、董的〔社乌力烈〕、南片〔社姑令〕、草山〔社〕土结、筲朗等番目先后到营乞降。十二日，枋山民人带至内龟纹、外龟纹社番目，又有射不力社番目带至中纹社、周武滥社散番百余，唐统领示约七条：曰遵薙发、曰编户口、曰〔交〕凶犯、曰禁仇杀、曰立总目、曰垦番地、曰设番塾；以龟纹社首野艾向为诸社头人，拔充总社目统之。番社后有杀人，即着总目交凶犯；三年之内，各社能无擅杀之事，即优赏总目。狮头社余孽窜伏何社，即由何社跟交。野艾及各番均愿遵约，随改名竹坑社曰永平社、本武社曰永福、草山社曰永安、内外狮头社曰内外永化社；胁从各社均许自新。惟狮头社不准复业，由总目另招屯垦，以昭炯戒。于枋寮先建番塾一区，社各选番童三数人学语言、文字，以达其情；习拜跪、礼让，以柔其气。各番闻之，无不俯首帖服。时王中丞凯泰正奉命渡台，与星使公同参酌，拟狮头社一案须如此收局；盖当时易抚为剿，事势逼使之然，原非得已。惟狉獉之性初就范围，不能不先与坚明约束，以后乃可徐与渐摩也。管带兰军提督高登玉协同在事文武在北港仔地方，当场格毙新厝庄积匪蔡显老等二名；又搜获蔡波等二名，均就地正法。台北一带，自前队开抵吴全城，诸军遂拟一路联扎而入；无如初辟之区疫气流行，兵勇病者甚众。加礼宛之番唆动七脚川诸社背其老番，乘我军病疫，各谋蠢动；余乃传集各社通事穷诘实情，宣扬国家威德，切实晓谕：伊谋乃息。又见我军方汰遣病羸、添补精锐，戒备森严，愈形惕息。惟大浊水、得奇黎、新城一带凶番，仍不时出没。是月初七、八、九、十二等日，分起四出，所在肆扰；官军斩获颇多，以后尚觉安谧：此花莲港以北之情形也。花莲港之南，经周树人派弁译造木瓜等社、大巴笼等二十社、马达安等四社名册，通共二十九社共丁口万七千七百十有九人；中惟木瓜五社狡悍异常，余较驯善。中路一带，自三月初九日起、至四月初八日止，由茅埔越红魁头，经头社仔坪过南仔脚蔓至合水止，统共开路四千六百八十丈，合计二十六里有奇；递建塘坊四座、茶亭二所、大小木围二座、公所二座、小营垒二座，以便往来。续自合水起，历东埔社心，走霜山横排至东埔坑头止，又开三千七百九十丈，计二十一里有奇；塘坊、石桥、木栅、土围称是。另从〔牛〕辒辘旁开一道，侧接茅埔，以便分达埔里、集集、社寮、南投各处，使商旅时通。卑南一带，袁丞闻柝方招集屯丁建筑碉堡，为经久之计；内埔、昆仑坳、诸也葛等处，张镇军仍驻营弹压。时星使奉命补授两江总督兼充办理通商事务大臣，方具折吁恳收回成命。复奉上谕：以李节相督办北洋海防、沈葆桢督办南洋海防，所有练军设局及招致海岛华人诸议，统归择要筹办。铁甲船如实利于用，即先购一、两只。开采煤、铁事宜，着先在磁州、台湾试办。出使各国及通晓洋务人材，并着随时保奏。台湾开、抚事宜，应否奏派大员经理？速行具奏各等因。时王中丞已于十七日抵台，经覆奏归其专办，以夏道辅之。先是，朝廷鉴于倭事并因总理衙门六事之奏，通饬中外各抒所见；故自大学士、九卿、六部外之封疆大吏各有所建白，后经诸王大臣复议具奏，始重其权于南、北洋两大臣。凡此次上谕所举各事，皆引申六事中条目也。

　　台南番社，次第就抚。五月以后，中心仑、妈梨也、阿栽米息、大笼藕、谢阿阁、龟仔笼藕等社番酋陆续向化者颇众。有率芒一〔社〕与北力力五社素不相能，恐复彼此成仇，因遣人分投劝谕，俾释前嫌。并在刺桐脚设立招抚局，清查各社户口，编给腰牌，令其一律知法。该番裸居习惯，自见受抚番酋赏穿衣裤，各萌媿耻，竞慕冠裳；时时来局，请颁衣裤学制。中纹、永化二社，各送番童来入官学。抚局之成、向化之渐，于兹可觇其概。惟淮军自去秋渡台，艰苦万状，物故不少；甚则一营中无病者，仅二十七人。大支劲旅，有关国家元气，不可不更番休息；经商唐统领全数移回凤山老营，以待内渡。内山招抚事，则归诸袁丞闻柝及张奎垣镇军。以朱明登、王福禄两营留扎刺桐脚，郭占鳌一营扎南势湖，调提督高登玉、副将李胜才兰军两营扎琅■〈王乔〉；另调在省之王荫南、林福善两营来台候遣。先撤淮军染疫最重两营回凤山，余则陆续凯撤；预派船政官轮船到旗后装载，济以洋轮船，俾将迅速。星使以台北口岸四通、荒壤日辟，拟建府治统辖一厅、三县；其略以台湾自康熙年间收入版图，乃设府治领台湾、凤山、诸罗三县；诸罗，即今之嘉义也。雍正元年，辟彰化一县，并设淡水同知与知县同城。雍正九年，割大甲以北刑名、钱谷归淡水同知，改治竹堑；自大甲溪起、至三貂岭下之远望坑止，计地三百四十五里有奇。嘉庆十五年，复以远望坑迤北而东至苏澳止，计地百三十里，设噶玛兰通判。由噶玛兰抵郡城，十三日始达；由淡水上抵郡城，亦七日始达：而政令皆统于台湾府。当淡水设厅之初，不特台北三貂等处榛莽四塞，即淡水南各社亦土旷人稀；今则村社毘连，荒埔日辟。兰厅建〔治〕以后，由三貂岭遶至远望坑，复增地数十里有奇：其土壤之日辟不同，有如此者。台北海岸，前仅八里坌一口；今则新添各港口，曰大安、曰后垄、曰香山、曰沪尾、曰鸡笼。而鸡笼、沪尾港门宏敞，夹板轮船帆樯林立：其口岸之歧出不同，有如此者。前者台北幅■〈巾员〉虽广，新垦之地土著既少，流寓亦稀；百余年来休养生息，前年统计户口，除噶玛兰外，已四十二万有奇。近与各国通商，华洋杂处，稽查尤难：其人民之生聚不同，又如此者。台地所产，以靛、煤、茶叶、樟脑为大宗，而皆出于淡水北。比年荒山穷谷栽种愈盛，开采愈繁；中外总集，风气浮动。同知半年驻竹堑衙门、半年驻艋舺公所，相去百二十里。况由竹堑而南，至大甲淡属六、七尚百余里；由艋舺而北，至沪尾、鸡笼尚各数十里。命、盗等案层见迭出，分身无术，枝节横生：其驾驭之难周，又如此者。淡、兰文风，为全台之冠。乃岁、科童试厅考时淡属六、七百人，兰属四、五百人；而赴道考者，不及三分之一：无非路途险远，艰于资斧所致。而词讼一端，则四〔民〕均受其害，案经控府奉提，纵昭雪，家已为破；若不准提，一为胥吏把持，便无可控诉。械斗等事，大半萌蘗其中。至徒、流以上罪名，展转解府，淹滞岁月，赔累不赀，则消弭不得不巧。官苦之，民尤苦之：其政教之难齐，又如此者。况去年已来，自噶玛兰之苏澳起，抚番开路至新城二百里有奇，至秀姑恋又百里有奇；倘山前之布置尚未周详，则山后之经营何从措手！故就今日台北之形势策之，非区三县而分治之，则无以专其责成；非设知府以统辖之，则无以挈其纲领。艋舺当鸡笼、龟仑两大山之间，沃壤平原，两溪环抱；村落衢市，蔚成大观。西至海口三十里，直达八里坌、沪尾两口；并有观音山、大屯山以为屏障，且与省城五虎门遥对：非特淡、兰扼要之区，实全台北门之管。于该处创建府治，即以「台北」为名；自彰化以北直达后山，胥归控制，仍隶于台湾兵备道。其附府一县，南划中枥以上至头重溪为界，计五十里而遥；北划远望坑为界，计一百二十五里而近。东西相距五、六十里不等，方围折算百里有余：名之曰淡水县。自头重溪以南至彰化界之大甲溪止，南北相距百五十里；其间之竹堑，即淡水厅之旧治也。拟裁淡水同治，改设一县，名之曰「新竹」。自远望坑迤北而东，仍噶玛兰厅之旧治疆域；拟设一县，名之曰宜兰县。惟鸡笼一区，以建县治则其地不足；而通商以后，竟成都会。且煤务方兴，末技之民四集；海防既重，讼事尤繁。该处向未设官，亦非佐杂微员所能镇压；若事事受成于艋舺，则又官民交困。应改噶玛兰通判为台北府分防通判，移驻鸡笼以治之。至苏澳以至奇莱，现时营堡为固；将来田亩开垦，商民辐辏，应否设官？随时酌定云云。计虑深长，规模檃括；开物成务，非胸有成竹，正未易孟浪置喙也。台北煤利之兴，洋师直翟萨到后，到处周历，惟鸡笼附近之老寮坑、深澳坑、大水坑、竹篙厝及暖暖附近之四脚亭、大坑埔、极去枢冲等处煤质尚觉坚美，开采亦便；并须择煤层深厚之处，方期经久、省费。然必购买洋制凿山钢钻，并雇洋工，始便开坑耳。南路理番同知向驻府城，北路驻鹿港；今番境日辟，交涉事件日多，必将南路同知移扎卑南、北路改为中路——移扎水沙连，庶无鞭长莫及之虑。星使因夏观察之请，为之转奏；并请敕铸关防，以资信守——善举也。为淮军提督王德成请恤典，即前此在枋寮营次病故者。请下湖南巡抚饬刘道璈葬事毕，克日来台。

　　星使议台北添建郡县外，尚有「通筹全台大局，抚番、开路势难中止」及「台地营伍积弊，拟请裁汛并练，酌改营制，总归巡抚节制」两疏。其一曰：『台地自去年倭人启衅，外假复仇、内图占地，狡谋已露，逆焰方张；不得已，而有抚番、开路之举。当时固谓海防未固，则外侮难消；山险未通，则海防先无从下手。盖台湾四面环海，前山各口消息尚能探悉，岛岸尚可周知；后山则途径不通，人迹罕到。但谋前山拒虎，一任后山狼进；虽日事筹防，而防务究无把握。人第知今日开山之为抚番，固不知今日抚番之实以防海也；人第知预筹防海之关系台湾安危，而不知预筹防海之关系南、北洋全局也。去夏以来，调派诸军分为三路，锤幽凿险，深入遐荒；剿抚兼施，恩威并用：无非藉拊循之政，折奸宄之谋。近者芟夷修辟，虽日起有功；若欲尽番壤而郡邑之、取番众而衣冠之，必非一朝一夕所能致。故倭事虽已顺平，而各路之师至今不可撤；其费用之数，转踵事而日增。淮军虽已凯旋，而各路分布之勇约三十营，兵力犹嫌单薄，军饷业已不资；然尚有常额也。既防海，则炮台有费、城邑有费、轮船有费；既开路，则桥梁有费、亭坊有费；既抚番，则碉堡有费、赏犒有费。悬崖斗绝，粮道维艰；则储运有费。荒谷招耕，农民裹足；则垦本有费。其余棚帐、军装，则有岁更之费；瘴疠痍伤，则有医药之费、赒恤之费。似此者不一而足，俱难裁减。论者每谓后山精华停蓄日久，奇珍瑰宝，充牣其间；蛮荒之区，实天府之国。果尔，则一时动款，转瞬即可取偿；前人当有先我行之者，不待今日矣。今者北路已开抵秀姑峦，南路已开过卑南觅；中路所开，亦将越霜山而东；蔓草荒烟，萧然在目。而所谓金沙、银矿，都属影响之谈；即使有之，亦苦费人力煎炼而成，所得不偿所失。非无材木也，出运不得津涂；非无煤矿也，挖取尚须机器。若谓新辟之壤，即不固之仓；臣等断其必无此事。夫既创办之甚难，而又无利源之可浚；当此帑项支绌、疫疠繁兴，必有谓以不急之图劳民伤财，殊非善策者。臣等经营后山者，为防患计，非为兴利计。为兴利，尽可缓图；为防患，必难中止。外人之垂涎台地，非一日，亦非一国也；去岁倭事，特嚆矢耳。自法郎西据安南、英吉利据印度、新加坡等处，南洋各国渐为所收；遂使远隔数万里之豺狼，得以近吾卧榻。年来中国各口，异种杂居，蔓不可图；近复闻云、贵等处有陆路通商之请，推波助澜，且浸寻而未已。以台地闽左藩屏、七省门户，天气和暖，年谷易成；后山一带，我不尽收版图，彼必阴谋侵占。迩来番社深险之处，皆有游历洋人来往传教、绘图山川，萌芽已见。涓涓不塞，恐成江河。引类呼群，日积月盛。其轮船，足以迅接济；其炮火，足以制生番；其机器，足以尽地利。我今日所谓「瓯脱」，彼他日皆可以成都会；根株已深，图之曷及！后山一去，前〔山〕何可复守！台地，皆中土之藩篱也；藩篱既撤，则■〈施，虫代方〉蜴之毒，将由背膂而入我腹心。今日犹云借地以居商，他日竟与我分疆而对峙。言念及此，为之寒心！所以早夜筹思，欲杜发缄胠箧之机，不能不为塞向瑾户之计。夫澳门片土，自明臣林富割居西人以为苟且之谋，遂贻今日无穷之患；此辙何堪再蹈！臣等亦非敢谓防海之事，尽于开山也。山尚未通，即海何可防！欲致力于彼，不得不先事于此。果使饷源常济，趁此事机渐顺，一气呵成；迨至荆棘日剪、聚落日多、物产日兴、狉獉日化，又未尝不可收其地入以应常供，特非目前所能取必耳。至台地南北前后周围二千余里，地气迥异，情形不同；虽路渐通，其中应办之事，宏纲细目，非一时所能臆揣。仍俟臣凯泰亲历南北各路，细心察看；随时会商奏闻，逐渐布置。至巡抚有全省应办事务，重洋远隔，将来必有议分省以专责成者。以形胜论之，荆、襄江北也，而必隶于鄂；徽、池江南也，而必隶于皖。跨越控制形胜，乃有全神划而分之；脉断则全神俱失，划江而弃淮，淮弃而江不可守矣。以事势论之，台湾之饷源、人材，皆取资于省会；而省会之煤斤、米石，亦借润于台湾。畛域分而呼应不灵，不特巡抚束手，一省而断其左臂；倘海上事起，总督亦必有制肘之时。况自去年五月以来，凡台湾所需，取办于船政者十盖八、九。臣葆桢去台后，必有接办船政之员；所以代台湾用转者，一如臣葆桢在台时，于台事方无窒碍。若另设一省，恐船政不能联为一气，将事事皆窒矣。省、台兼顾，重洋跋涉；臣凯泰非不知往返之烦也，行乎其所不得不行也』。其所议兵制：台地除澎湖两营外，尚有十五营。拟仿淮、楚军营制归并，以五百人为一营。将南、淡、嘉义三营调至府城，合府城三营、安平三营为一支；专顾台、凤、嘉三县。其北路协副将所辖中、右两营，合鹿港一营为一支，专顾彰化一带；艋舺、沪尾、噶玛兰三营为一支，专顾淡、兰一带：认真训练，扼要驻扎。换班固多疲弱，而就地招募亦利弊参半。既巡抚来台，营伍自应归其统辖。千总以下，即由巡抚考拔；守备以上，仍会同总督拣选题补。台湾镇总兵，亦应撤去「挂印」字样；并归巡抚节制，以昭画一。台城以安平为屏蔽；安平向设台协水师副将一员，所辖三营中、右两营都司驻安平，左营游击驻鹿港。现拟改为陆路；府城有巡抚董率、且有道员随同办事，总兵拟请移扎安平；即将安平协副将裁撤，以镇标中营游击随总兵驻安平。其台协水师中、右二营都司，改为镇标陆路左、右二营都司；原设镇标左营游击，改为抚标左营游击，随巡抚驻台。其抚标原设两营，仍行驻省；改左营为中营，即中军参将领之。原设台协水师左营游击，改为台湾北路左营游击；归北路协副将管辖。守备以下弁兵额缺，均仍照旧。并请以巡抚兼理台湾学政。先是，岁、科两试本归巡台御史兼理。乾隆十七年，御史裁撤，乃归巡道考校；达部事件，呈学政转咨。至是，文武均大更张后，经部议皆如请行。

　　夏观察文来，请裁撤宣义右营，调左营驻彰化。余以左营未便遽撤，右营如所议行；并饬留精壮补各营旗之缺。宋奎五镇军遣邵参将得胜等由内地率余勇三百人来苏澳，随令赴新城、花莲港；分拨福锐左营、福靖前绥远四旗，以补其缺。

　　十三日（？），英国有兵船避风至苏澳；当告以后山地方新开，尚未设官，生番不通情理，切勿登岸。盖外国兵船向有巡洋者，此船即常至鸡、沪各口者也。复夏筱涛书，论后山兵勇此时可增而不可减；否则，有土地而无人民，则其地终非吾有。无论余去、以宋奎五继之，必请增益兵力；即后之代宋奎五者，亦必不易吾言。行将言别，不得不以实情告。盖因当事难于筹饷，动议损兵；其实万不可损也。定洋蚨之价：苏澳员钱千百四十文、新城□四十文，必均平市易，始便流通也。报五里亭生番复有杀毙樵民之事；路西碉堡林立，突于路东为扰，番之出没不易防也如此。面苏澳一山，前已树碑记开辟后山大略及道途里数；近复建亭其上。闲与邵参戎浏览山川、痛谈时事，不禁感慨系之！荒山片石，向后固不知于岘首何如；而论年来披荆剪棘之劳、宿露餐风之苦，半生精力、一腔热血，几于此寥落一隅消磨殆尽！留兹雪泥鸿爪，当不使涧媿林惭也。

　　二十九日，宋奎五乘「琛航」船至苏澳。

　　八月初一日，卸统领台北事于宋奎五。

　　初三日，登舟展轮。是晚，抵鸡笼。得星使书，以前请开缺之文已为转奏。

　　八月十四日，奉上谕如所请开缺，回籍调理。  
　 

附录一

　　上制府请经理台湾后山番地

　　上制府请经理台湾后山番地

　　敬再禀者：台湾雄峙海中，背东、面西，为内地七省屏藩。各口泛海之船，一航可达。设有他虞，沿海七省皆不安枕；昔人言之详矣。迩来台、内各海口俱准外洋通商，轮船、夹板任便往来，几如中外一家；履霜之戒，不止于台湾也。

　　台地自康熙年间收入版图，隶天府者已二百年。嘉庆中，开辟噶玛兰，由北境转拓而东，已有全疆之半。若能包举后山生番归化，尽有东向沿边之地，则其地大于福建全省。道光二十余年间，刘制军奏开水沙连，于巡台之便，亲历履勘，有应设侍郎总理之议。水沙连者，在嘉、彰内山，为生番精华之地；得其地，台疆并有十七，尚余二、三分番界，不难以次招服。侍郎者，巡抚之加衔；盖以为创成海外一大省也。当时虑开边衅，廷议沮之。我国家幅员之广，亘古未有；蠢尔遐荒，何烦规尽！倘使经理不善，利不见而害已成；其沮之也固宜。惟台湾本鲜土著，所谓百姓者，皆漳、泉、粤籍之民。其初地广人稀，米皆内运；福、兴、泉、漳各府赖以接济，尚可输售江、浙。近些二十年来，内运之米渐少；不有洋米，早经□救。虽边疆多事，而民食有资，亦造物者之隐为调剂也。今台湾生齿日繁，渐形地绌；有时米价之昂，过于内地。歉收偶亦有之，其故实由人满。再过数十年，食者愈众、生者愈寡，不岌岌乎可虑哉！不特此也，外国通商洋船往来后山，海路渐熟；夹板船自台至省，并不径渡横洋，必先自南环东遍绕后山，转至极北之鸡笼，一直抵省。内地商船，从来无此走法。又洋船自江、浙径往吕宋诸国，先过台湾后山，至凤山极南之沙马崎头洋面，向万里长沙之外对准南驶。此时台湾后山海道，中国商船所不至者，洋船已成熟路；生番悍而无知，遇有停船取水，难保不无劫杀。中国要认回自办，该番本不服化，无可查拿；欲将就理偿，此端又不可启。若以不隶版图之说直覆洋人，彼将举兵攻击；番众震于炮火，迫入里山，反与吾民迫近。鲸鲵肆于外而蛇虺窜于内，抑若为之前驱，非海外安全之道也。后山土沃宜田（山水清胜，不下于浙之西湖），煤、磺、樟脑、五金、木植等物出产饶富（地灵不终秘，此亦自然之理），洋人万里跨界，到处垂涎；况于徼外之地，原属取之无禁。设有一国得手，于后山开创埔头，则众国效尤，争相盘踞，始而海滨、渐而腹里，得尺则尺、得寸则寸，与中国合境而治；其尚得安枕耶？祸患未形，则亦已矣；倘有萌动，不过历时一、二年，其势不可收拾。若全地早为我有，带砺山河，皇图永奠，足消觊觎之萌；极甚者，不过准与通商。纵犬羊难与力争，而尊俎犹堪理折。故后山之宜开、生番之宜抚，在昔为益地以养民，在今为正名以防患。不为封疆所系怀此隐忧，何必于无事之中求其有事！生番虽则嗜杀，绝无战功，目为边衅，亦不知其竟而崇视之者也。惟开垦易于聚匪，患不在番而在民。上古之世，鸡犬相闻，老死不相往来；生番之在后山，以生以养、以耕以食，安其椎鲁，与世无竞，斯亦天地之所包容、皇仁之所覆被。一旦以虑患之故，强令归诚；令之不从，保无杀戮；岂不大伤天理！是必慎重以图之、设法以致之，期于事出万全而后妥为。经理大要，仍自水沙连办起。因势利导，流、土并用，即以隶之道、府，不必尽设郡、县；务使番众安心，不虞失所。民承垦地，各有限制。因陋就简，无事于张；一切政教禁令，不必尽符内地。如水就下，顺其自然而规折之；鸿蒙未泄之气，渐久自循王化。若湖广、黔、滇之改土归流，不免多增杀孽；今且非其时也。

　　再，洋人机诈用事，旦晚不可测度；犹恐衅起仓猝，捷足先登。目前济急之方，自须有以策之。查台湾近山人民，有惯走生番、习其言语情俗并娶番女为妇者，名曰「番割」；应当不惜重资，收为我用。其熟番屯丁，亦有可用之人。均各赏给顶戴，充作官人；使其常往来于生番各社，以生番所喜茶、烟、盐、布等物恣其交结。一面添置火轮船，常川巡至后山。遴派干员前往，广以财物犒赏番目；并调度番割人等分投联络，使洋人视为中国官员常到之地，有如属我抚治者。然彼如窃处口岸，即当以理却之；并请总理衙门力为持论，勿予通融。设遇生番劫杀洋商，既经布置线索并能官履其地，亦可随宜权变以覆洋人，使无借口；不犹愈于望洋徒叹，无从措手者耶？何况开辟抚绥，肇端在此；不由通达番情，何以能凭空招致！

　　废斥之余，曷敢轻言建白；且系改省人员，无所用其干进。惟静以观动，有所见及，似于海外岩疆未始非思患预防之道。事涉通商洋务，理合附禀大人密存查察。谨肃具禀，恭请勋安；伏祈垂鉴！

　　按此禀，丁卯四月十九日申呈。同时接总理衙门信，以洋人垂涎台湾后山，谆谆嘱防；并谓「凤山生番杀毙洋商一事，切勿使洋人自行往办」。书中词意，认是故人手笔，所见不谋而合。今花旗洋商在琅■〈王乔〉造屋，以旗号付头人，导引入山；并以资物交结番社，通其情好。花旗如是，英、佛定不相让；数年之后，台事棘手可知。近有以后山处置事宜问于东瀛老吏，亦谓多用走番之人往来联络，以示为中国固有之地，别无他法。前禀切合时事，存此以俟轺车，亦江湖魏阙之深意尔。  

附录二

　　淮军平定台湾番社纪略

　　台湾地势番情纪略

　　淮军平定台湾番社纪略方浚颐

　　粤寇之平，湘军而外，以淮军为最；淮军之中，又以铭字营武毅军为最。同治十三年，东倭与台湾生番构衅；合肥相国奉天子命，檄调今福建陆路提督军门唐公定奎往治其事。时全军分驻徐州宿迁，以渡海马队非所宜，因专统步队十三营为援台之举。七月初八日，军门亲率亲兵、正营、左军三营为头队，乘火轮船南下。十二日，次澎湖，有倭船同泊；意来觇虚实也。十四日，抵台湾凤山县西北十八里旗后口登岸——土人呼为打狗口；奉钦差大臣今两江总督沈公葆桢檄，营于凤山西郊。距凤百八十里之龟仔角、百二十里之琅■〈王乔〉、九十里之风港、六十里之刺桐脚，咸有倭兵分布；以攻生番为名，隐怀觊觎。沈公先命福靖营王游击开俊营枋寮，以遏刺桐脚之倭；相去才二十里。倭势张甚，往来游奕；我军至，始有忌惮，迹渐敛。沈公谓不可不示以威，命我军筑营垒、起炮台；飞章入告，以纾朝廷南顾忧。八月初旬，二队继至，则铭军三军暨本部亲兵副营、右军前营也；遂拨右前营驻东港为枋寮声援，余仍驻西郊。九月中，三队右军正、左、右、后四营至，则军于东郊：如火如荼，号称十万。后拨右、后营驻东港，以助前营。倭人见我军步伐止齐、刁斗严肃，其中已馁；然犹外露倔强之态。嗣度终不能支，乃俯首帖耳而去；以十一月初二日，倭船起碇。濒行，诱番民以利；致蚩蚩之氓，有拆毁倭营与士卒交哄之事：倭诚谲矣。又拔右军两营由东港镇琅桥，土客、生熟番民乃获相安。部署麤定，而旗口炮台之役兴。盖沈公以我军营垒坚壮、版筑速成，故有此命。于是凿石通径，畚土他山；经营之余，不废训练。

　　光绪初元正月榖日，福靖营王游击以内山生番屡伺隙戕害我勇丁，因兴问罪之师，由刺桐脚、南势湖分道而进。入山既深，孤军无援，竟为狮头社生番所败；游击死之，与难者百余人。王故守台健将，唐军门痛其为国捐驱，请于沈公决进止，先檄右军三营进营于枋寮刺桐脚。二十九日，沈公下剿番社之令。二月初三日，军门亲率候补知府田勤生由凤山东征，留候补知县宋文波驻凤山司馈饟。初四日，过东港，分营于枋寮南势湖，军们则驻刺桐脚；层峦迭嶂、丛林深箐，参天蔽日，蒙密蓊翳，中无一线之路。生番出没其间，猎兽而食，饮血茹毛，穴居野处，与狐兔麏为伍。其色若土，绝非人类；而穿岩攀树，矫捷无异猨猱。持鸟枪伏要隘，以杀人为雄；人死则取髑髅络而祭之，类虎之驱伥也。彼所恃者，险阻不通；数百年来人迹罕到，任其榛榛狉狉，与琼之五指山生黎等。军门曰：『不去所恃，彼乌知畏哉』！爰檄枋寮司周有基募土勇五百人——号为「有」字营，随刺桐脚一军；枋寮汛郭占鳌募土勇五百人——为「鳌」字营，随王德成、周志本所统一军：仍由南势湖分道而进。我军列阵于前，土勇运斤于后；拓地为营，作连环犄角之势。日奔驰于羊肠鸟道之中，攻下草山、竹坑、本武三社——皆羽翼狮头内、外两社，戕害官兵，且与我相抗者也。甫逾月，两路各五营峙糗粮为深入计；东路则自刺桐脚直薄内狮头社，西路则自南势湖直薄外狮头社。番酋冥顽不灵，尚敢胁众负隅，昼出以拒我，夜伏以扰我。彼也栖洞壑若飞鸟，以逸待劳；我也摩顶踵似修蛇，有进无退。相持既久，悍番转而生智，仿我营垒，添置五卡，高筑望台，暗施陷阱，昏旦固守复十余日。然狮头久稽天讨，而他社则纷纷私议乞降矣。我军出师两月以来，蓦坡越涧，既不胜其苦；重以瘴疠之气郁而成瘟疫之证传染甚易，驻刺桐脚之统带武毅右军张提督光亮以四月十四日没于军，驻南势湖之统带右军王提督德成亦病革。番人闻将领死病相继，料我军不暇进攻，稍有懈志。军门遂于十五日简劲旅、授机宜，以正兵三路捣其坚，以奇兵三路拊其背。翌日天黎明，齐集山巅，军门亲援枹督战，诸将踊跃争先，连越三卡，两社番兵死守勿去；因于对山架开花巨炮轰击之，踣望台及社。而拊背之奇兵已得险以登，前后鼓勇而入，足不旋踵，番人豕突狼奔，鸱号鼠窜；我军斩夷过半，两社皆下之。计自开山至今，我军伤亡才数十人，而两社凶番歼除殆尽。是日分兵守社，进营于助恶之中文社下，觅得王游击暨死事弁勇骸骨于内狮社山麓。军门遣弁归其元于郡城，王氏家属以礼葬之，余骨合瘗凤山东郊，立塔以志。邻社震慑兵威，洗心革面，相率匍匐军前，纳犒以求免死。军门以渠魁授首，番众当予自新；命薙发具衣冠以见，约法八章：曰薙发、曰招垦户、曰隶版图、曰纳税课、曰男丁入塾、曰杀人连坐、曰讼归有司、曰设立社总。番人谨如约，欢欣鼓舞而去。台南数百里之内氛祲顿消，喁喁然向风归化；脱非军门躬蹈虎穴、不避艰险，曷由集此大勋欤！

　　福建巡抚王公凯泰奉命渡台，初欲留淮军久驻办理抚番事宜；寻以王提督复于五月十五日病没，而李提督常孚、胡总兵国恒、田太守相继不起，从征将士及营勇死于疫者又千余人。因疏请于朝，我军凯旋内渡；复分三队于六、七月之间先后航海北归，驻军邗上。是役也，两宫皇太后暨我皇上奖其劳，因有直隶正定镇总兵之命；不旬日，又有福建陆路提督之命。合肥相国以东南防务未毕，奏留军门仍统淮军。

　　浚颐与军门同乡里，夙钦其谦退不伐，有大树将军风度；故时相过从，肺腑论交。日者以「征番事略」见示，因撮举大略如左，俾后之人知相国之善于选将、军门之勇于治兵，以视王文成之平大藤峡，一则境内讨贼、一则海上立功，殆有过之无不及也。呜呼！淮军足传千古已。

　　台湾地势番情纪略方浚颐

　　台湾，南北径二千五百里，东西或五百里、或二百里不等；其形椭似鱼、连山若脊。以天象衡之，界赤道迤北；八卦，则位于巽。四时皆春，无大寒燠。冬日南陆距台近，故不寒；夏日北陆距台远，故不燠：民冬、夏无异衣。土著者寥寥，潮、嘉、漳、泉客民居之甚伙。人鲜白发，亦鲜髭须。女则妍丽，以双镮绾于足；巽为长女，理或然欤！风俗游惰。田则膏腴，宜五谷；一岁三熟。无霜、无冰雪，多飓台；以地震卜丰稔。所产地瓜、甘蔗、落花生之属，一种可获数秋。此华彼实，终岁累累，实硕且甘。草本与木相肖，弗枯弗凋；奇葩异卉，不可名状。山罕猛兽，猿、羊、獐、鹿千百为群。其地山川半之，未垦之田三、已成阡陌者十之二。人迹不到之区，阴霾蔚荟，瘴厉尤烈；中土之民，望而裹足，招徕匪易。煤、铁、金、银，富哉厥矿；近则台北鸡笼已伐山取石炭矣。海涌有定期，每岁以四月二十六日为始，奔腾澎湃，乾坤震荡，至霜降乃平；谣曰「涌门开闭」，洵乎不爽。鹿耳门为至险，其次则旗后口。初仅一小港，道光间，一夕风涛冲刷，口门忽宽；两崖夹峙，中梗块垒，象人之喉；旁皆暗礁，番舶不能出入：其殆天之所以限华夷耶！惟鸡笼山阴有钓鱼屿者，舟可泊；是宜设防。琅桥，云有火山。凡山之西平壤，独隘山内暨山之东则尽生番；志分为三，中曰秀姑峦、北曰岐莱、南曰卑南觅。番之种类不一，有耳贯大环者、有臂刺花纹者、有雕题剺面者。男则束布于腰，曰「水幔」；女则衣短袖衫、着裤，发盘而不结，以山果穿丝为饰。土人曰求抚女故衣，曩亦如男之裸也。穴洞而居，死则就洞中坎地■〈疒〈癶上土下〉〉之。甃石，而生者寝处其上；虽子于父母亦然。男女婚配，不假媒妁。女与男遇，相和而歌；如其意，则女随男去。

　　生子，伯从父姓；仲与叔以所居为姓：东则姓东、西则姓西。「王」字番至尊，诸番莫敢伍。男女皆魁梧，喜文采；女以五色缨络覆额。腰弓手刃，嗜杀同诸番。番目有大头人、二头人、三头人之分；能杀人者，大头人赏之以番女。杀人多则妇多，众皆随之；杀至十人，则推为酋长。水沙连谷地近彰化，潘伟如方伯曾至其地。云山水灵奇、人物秀美，清风徐来，芬馨四溢；时则白菡萏盛开，花瓣一痕金线如画，俨入桃源。又有玉山，遥睇之，晶莹滉漾；悬崖峭壁，人不能上。野史云：往者，有路可通。郑克塽欲采玉为玺，率众百余入山求玉，不得；三日，死于瘴者过半，迷路不得出。祷于天曰：『郑氏不绝，则请赐玉，得出山；否则，愿与从者同死』。祷毕，旋得玉。一叟突至前，诃之曰：『仙山毋久留』！导引出山。回顾，则轰若雷琅，平地陷为深壑：土人能言之。

　　唐军门统淮军驻南路山西，与牡丹十八社相近之琅桥、内狮头等社相近之刺桐脚、外狮头等社相近之南势湖、率芒等社相近之枋寮，皆卑南觅山之阴。刺桐脚一路，先下竹坑社，次下本武社；南势湖一路，先下草山社；内、外狮头两社，则于乙亥四月十六日刺桐、南势两路夹击下之。内狮头易名内永化社、外狮头易名外永化社、草山易名永平社、竹坑易名永安社、本武易名永富社，均闻于朝。其因剿乞抚者十八社，曰中文、曰大龟纹、曰外龟纹、曰内龟纹、曰加至来、曰阿栽米息、曰妈梨也，曰加鲁鲁望、曰大甘仔密、曰周武滥、曰干仔律、曰大笼藕、曰吧妈二、曰射不力、曰阿养益、曰风水岭、曰鲫鲤潭。其闻风乞抚者率芒等社，曰率芒大社、曰南董的、曰北力力、曰射麻哩、曰平埔、曰麻哩吧、曰新也烟、曰谢阿阁、曰龟仔笼藕、曰妈仔后、曰南片、曰金仔势、曰武黎益、曰崩武。又牡丹十八社暨三五社结伴来降者，不可胜纪。卑南觅内山诸番，凶恶嗜杀，甲于他社；日者皆隶版图，直达乎卑南觅山以外矣。台湾镇张军门其光则开中路，为秀姑峦之山阴；闻风就抚者，曰集一铺、曰林圯埔、曰社寮、曰大坪顶、曰大水窟、曰顶城、曰大坵田、曰扒不坑、曰茅埔、曰南仔脚、曰蔓东埔、曰内埔、曰大猫狸、曰昆仑坳、曰诸也葛、曰老鸦石、曰七家蜑、曰陈阿修、曰大石岩、曰仑顶，亦皆于四月望后投诚者。续抚各社尚多，忘其名。又水沙连就抚者三十九社，公牍无名；盖亦达乎秀姑峦以外矣。福建陆路提督罗军门大春开北路，为岐莱山之阴；闻风就抚者，曰大南澳、曰大鲁阁、曰符吻、曰豆囒、曰苏澳、曰斗武达、曰斗史麻达简、曰斗史实纪律、曰斗史么哥、曰老辉、曰加礼宛、曰南势、曰得其黎、曰九宛、曰实仔眼、曰龟■〈口女〉、曰■〈口女〉沙、曰实仔八眼、曰竹仔林、曰武■〈日要〉、曰七结仔、曰谈仔秉、曰瑶歌、曰根老邪、曰饱干、曰薄薄、曰斗难、曰七脚川、曰理刘、曰脂屘屘、曰木瓜番、曰大吧笼藕、曰吗哒唵，皆与南、中两路同时来归——尚有不知名者；盖亦达乎岐莱山以外矣。秀姑峦、岐莱生番化为熟番者十之六，大社千人有奇、中社数百人、小社百余人。

　　方浚颐曰：天戈所指，群丑震惊；大启屯蒙，普施覆帱；神武不杀，肤功是奏。狼貙弭伏，鲸鳄远徙；海战于陆，勇济以仁。观其名目，怪怪奇奇；书之简编，毋乃庞杂。聊用纪实，忘其不文；军门曰善，足为信史。  
　 

附录三

　　征番纪勋

　　征番纪勋依田学海
  </div>
  <div class="pagination">
   <a href="台湾海防并开山日记_page2.html">
    上一页
   </a>
   <a href="台湾海防并开山日记.html">
    1
   </a>
   <a href="台湾海防并开山日记_page2.html">
    2
   </a>
   <span class="current-page">
    3
   </span>
   <a href="台湾海防并开山日记_page4.html">
    4
   </a>
   <a href="台湾海防并开山日记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
