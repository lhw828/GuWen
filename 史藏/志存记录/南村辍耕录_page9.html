<!DOCTYPE html>
<html>
 <head>
  <meta charset="utf-8"/>
  <title>
   南村辍耕录 - 第 9 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南村辍耕录 - 第 9 页/共 16 页
  </h1>
  <div class="content">
   ◎河南王河南王（十邻吉歹）为本省丞相时，一日，掾吏田荣甫抱牍诣府请印，王留田侍宴，命司印开匣取印至前。田误触坠地，王适更新衣，而印朱溅污满襟。王色不少动，欢饮竟夕。又一日行郊，天气且暄。王易凉帽左，右捧笠侍。风吹堕石上，击碎御赐玉顶。王笑曰：“是有数也。”谕令毋惧。噫，此其所以为丞相之量。

　　◎妖异至正辛卯夏，松江普照寺僧舍一弊帚开花。又嘉兴儒学阍人陶氏磨上木肘发青条，开白花。又吴江分湖里工一柳树椿，以安铁砧者，且十余年矣，发长条数茎如苇。三家虽有此怪，而皆无恙，岂非关系国家之气数乎？

　　◎塔影入屋平江虎丘阁，版上有一窍，当日色清朗时。以掌大白纸承其影，则一寺之形胜悉于此见之，但顶反居下耳。此固有象可寓，非幻出者，松江城中有四塔，西曰普照，又西曰延恩。西南曰超果，东南曰兴圣，夏监运家乃在四塔之东，而小室内却有一塔影，长五寸许，倒悬于西壁之上。不知从何而来，然不常有，或时见之焉。是又不可晓也。

　　◎钱唐怀古词傅按察者，忘其名，钱唐怀古，尝作一词云：“静中看，记昔日湖山隐隐，宛若虎踞龙蟠。下襄樊、指挥湘汉。鞭云绮，围绕江干。势不成三，时当混一，过唐之数不为难。陈桥驿，孤儿寡妇，久假当还。挂征帆，龙舟催发，紫宸初卷朝班。禁庭空、土花晕碧，辇路悄、诃喝声干。纵余得、西湖风景，花柳亦凋残。去国三千，游仙一梦，依然天淡夕阳间。昨宵也，一轮明月，还照临安。”盖鸭头绿调也。

　　◎人命至重后至元间，同知两浙都转运盐使司事赵君伯常，休日，与书吏谈官府政事。因曰：“吾曩为中书提控掾史时，夜坐私第一室，忽有两隶来前，传都堂钧旨呼唤，遂即上马。隶前导，至一官府，树木阴翳。大官危坐听事上。问曰：‘河南饥，省咨至，乃缓七日不报，彼处死者甚众，汝知之乎？’吾答曰：‘某提控耳，该掾稽迟之罪，已尝呈举。”官沉思良久，曰：‘非汝过也，汝退。’又命前隶曰：‘可急追该掾某人来。’吾遂梦觉也，明日晨起，令人觇之，夜暴死矣。人命至重。尔辈其慎之。”

　　◎度量宏深建德路达鲁花赤古笃鲁丁、字志道，守赣州路，任满听除。时有故吏丘往临江贴补，介鲁尺牍见总管木八剌木，即日录用，就遣丘持俸钞五十定馈鲁。盖鲁以廉故，家甚贫，朋友间每分财以济之。丘竟匿其钞。后木数得鲁书，而谢不及此，疑焉，因便使问之，鲁知为丘匿有，即具书请失谢之罪。丘闻此，惶赧无地。令儿子奉钞还鲁。终不受，且为隐其恶，未尝与人言。夫鲁西域人也，度量之宏深乃如是，可谓厚德君子矣，若丘者，名教中所不可容，尚孰责哉。

　　◎高丽氏守节中书平章阔阔歹之侧室高丽氏、有贤行。平章死，誓弗贰适，正室子拜马朵儿赤说其色，欲妻之，而不可得。乃以其父所有大答纳环子献于太师伯颜。此物盖伯颜所属意者。伯颜喜，问所欲，遂白前事。伯颜特为奏闻，奉旨命拜马朵儿赤收继小母高丽氏。高丽氏夜与亲母逾垣而出，削发为尼。伯颜怒，以为故违圣旨，拜奏命省台洎侍正府官鞠问。诸官奉命惟谨，锻炼有惨酷。时国公阔里吉思于鞠问官中独秉权力，侍正府都事帖木儿不花数致语曰：“谁无妻子？安能相守至死。得有如此守节者，莫大之幸，而反坐以罪，恐非我治朝之盛典也。”国公悟，为言于伯颜之前，宛曲解释，其事遂已。帖木儿不花，汉名刘正卿，后至监察御史而卒。

　　◎寒号虫五台山有鸟、名寒号虫，四足，有肉翅，不能飞。其粪即五灵脂。当盛暑时，文采绚烂，乃自鸣曰：“凤凰不如我。”比至深冬严寒之际，毛羽脱落，索然如っ雏，遂自鸣曰：“得过且过。”嗟夫，世之人中无所守者。率不甘湛涪乡里，必振拔自豪，求尺寸名，诧九族侪类，则便志满意得，出肆入扬，以为天下无复我加矣。及乎稍遇贬抑，遽若丧家之狗，垂首贴耳，摇尾乞怜，惟恐人不我恤。视寒号虫何异哉？是可哀已。

　　◎邓思贤尝见人戏呼一谤讦者为邓思贤。初不可晓，后读《笔谈》，始得其说云。世傅江西人好讼，有一书名《邓思贤》，皆讼牒法也。其始则教以侮文；侮不可得，则欺诬以取之；欺诬不可得，则求其罪劫之。盖思贤、人名也。人传其术，遂以名书。村校中往往以授生徒。

　　◎医科医有十三科。考之《圣济总录》，大方脉，杂医科、小方脉科、风科、产科、兼妇人杂病科，眼科，口齿兼咽喉科，正骨兼金镞科，疮肿科，针灸科，祝由科则通兼言。


 　●卷十六

　　◎陶氏二谱宋泰山王质所着《云韬堂绍陶录》，录中首载栗里华阳二谱。惟先生之大节高风，流播千古，而质者乃能次第其出处。作为年谱，且以名吾书绍陶之志，是可尚已，遂录于此云。《书陶栗里谱》元亮高风，发于宋晋去就之际。君曾祖事晋，懋着勋劳。自宋武帝芟元复马，逆揣其末流，即不出。武帝将收贤士以系人心，见要亦不应。陶谢皆世臣，君世地色言俱僻，而灵运为武帝秉任。最后乃欲诡忠义杂江海远师送君过虎溪，而却灵运不入莲社素心皆所鉴知，谱具左方。
　　△兴宁三年乙丑（晋哀帝）君生于浔阳柴桑，今德安县楚城市是。父轶名，命子诗云：“于穆仁考，澹焉虚止。寄迹风云，宜兹愠喜。”陶氏自侃以武功擅世，后裔稍袭故风，多流乱岐。盖折翼之祥，发之旁派，传淡，传君父子，皆以隐德着称。侃女适孟嘉，嘉女适君父，是生君。其气所传，造化必有可言者。
　　△大元元年丙子（晋武帝）君年十二，失母。祭妹文云：“慈妣早世，我年二六。”
　　△大元九年甲申君年二十。失妾。楚调诗云：“弱冠逢世阻，始室丧其偏。”妾翟氏偕老，所谓夫耕于前，妻于后，当是翟，汤家汤庄、矫、法、赐，四世以隐行知名。（亦柴桑）
　　△大元十九年甲午君年三十。有《归园田》诗云：“误落尘纲中，一去三十年。”初为州祭酒，当在其前，不堪，乃解归。故云：“久在樊笼里，复得返自然。”寻亦却主簿。
　　△隆安四年庚子（晋安帝）君年三十六。五月，有《从都还阻风规林》诗。当是参镇军，衔命自京都上江陵，故在始作《镇军参军经曲阿》诗后。父在柴桑，故云一欣侍温颜，又云“久游恋所生”，父为人度不肯适都，当是已舍单行，见《还旧居》诗，军僚差疆郡吏，故云：“时来苟冥会，婉恋憩通衢。投策命晨装，暂与田园疏。”
　　△隆安五年辛丑君年三十七。正月，有《游斜川》诗云：“开岁倏五十。”方三十七，作五日是。当是故岁五月还浔阳，今岁七月适江陵。有《赴假还江陵夜行途中》诗，留浔阳逾年，当是予告在乡。至是，往赴，云“闲居三十载”。自未参镇军以前，得三十六年，当是不堪劳役，遂起归意。故云：“诗书敦宿好，园林无俗情。如何舍此去，遥遥至南荆。”《失父祭妹文》云：“昔在江陵，重罹天罚。触事未远，书疏犹存。”当是妹自武昌报。江陵时，父在柴桑。
　　△元兴二年癸卯君年三十九。正月，有《始春怀古田舍》诗，当是自江陵归柴桑，复适京都。宅忧居家，思湓城，故有《怀古田舍》。又云《良苗怀新》。十二月，有与从弟敬诗云：“寝迹衡门下”，在都亦当是处野。
　　△元兴三年甲辰君年四十。有《连雨独饮》诗云：“仰四十年”。有《饮酒诗》云：“是时向立年，志气多所耻。遂尽分然介，终死归田里”。当是在壬辰癸巳为州祭酒之时。所谓“投耒去学仕”，又云：“冉冉星气流，亭亭复一纪”。至是，得十二年。
　　△义熙元年乙巳君年四十一。三月，有《为建威参军使都经钱溪》诗，当是故岁自都还里即吉。庚子，始事镇军，继事建威，中经罹忧。至是，得六年。复衔命至都，其家尚未归柴桑。《还旧居》诗云：“畴昔家上京，六载去还归”。往来时经乡闾，不常留，稍成疏，故云：“阡陌不移旧，邑屋或时非。履历周故居，邻老罕复遗。”至是，始定居，断他适。十一月，有《归去来辞》。九月，家留柴桑，身往彭泽。至是，免归。当是不堪军役，故求县。不堪县役，故归家。所谓“风波未定，心惮远役，彭泽去家百里，公田足以为酒，”少日，眷然有归与之情，平生之志始决。见序及辞甚。失妹所谓情在骏奔，自免去职。是岁，刘将军录尚书。
　　△羲熙三年丁未君年四十三。有《祭程氏妹》文。自乙巳至是，所谓服制再周。
　　△义熙四年戊申君年四十四。有《六月遇火诗》云：“奄出四十年。”
　　△义熙五年己酉君年四十五。有《九日》诗。
　　△义熙六年庚戌君年四十六。有《西田获早稻》诗。
　　△义熙七年辛亥君年四十七。有《祭从弟敬远》文云：“绝粒委务，考般山阴。晨采上药，夕闲素琴。”当时同志，见文甚详。
　　△义熙十年甲寅君年五十。有《杂诗》云：“奈何五十年。”弃官来归。至是，得十年。故云：“荏苒经十载，暂为人所羁。”
　　△义熙十一年乙卯君年五十一。有《与子俨等疏》云：“年过五十。”又云：“见树木交荫，时鸟变声，亦复欣然。五六月，北窗下卧，遇凉风暂至，自号羲皇上人。”见疏甚详。
　　△义熙十二年丙辰君年五十二。有《下氵巽田舍获诗》云：“曰余为此来，三四星火颓。”当是得此在癸丑甲寅之间。
　　△义熙十四年戊午君年五十四。《楚调》云：“仰六九年。”召为著作佐郎，不应。是岁，宋公为相国。
　　△元熙元年己未（晋恭帝）君年五十五，王休元为江州，自造不得见，遣其故人庞通之等赍酒于半道栗里要之，即引酌野亭，休元出与相闻，极观终日。尝九日把菊无酒，休元饷之。有《九日闲居》诗，所谓“秋菊满园，时醪靡至”。当是未获所遗。休元在江州几六载，未审的在何年。自乙巳至丁卯，讫死未尝他适，独暂为休元入州。
　　△水初元年庚申（宋武帝）君年五十六。同隐周续之召至都，为颜延之连挫。义熙间，檀韶为江州，邀续之，在城北讲礼雠书。有《示周掾祖谢诗》云：“马队非讲肆，校书亦已勤。”又云：“但愿还渚中，从我颖水滨。”江城尚不欲周往，奚况京师？刘遗民亦同隐。有《和刘柴桑诗》云：“挈杖还西庐”。又云：“春醪解饥劬”。其还以春，有《酬刘柴桑》云：“嘉穗眷南畴”。又云：“慨然知已秋”。其还至是及秋。初自西庐移南村，有《移居诗》云：“闻多素心人，乐与数朝夕”。又云：“过门更相呼，有酒基酌之”。迁居殆为遗民之徒，寻还西庐。度相距亦不远，与遗民更相酬酢，不改赏文析义之时，未审的在何年。或恐刘柴桑似县令刘，或尝为此县，存此呼，或有命不为。犹续之尝命为抚军参军，不就，因呼周掾，皆不可知。但非时为宰者，语皆冷交，非熟官。《丁柴桑诗》云：“秉直司聪，于惠百里”。此乃当官无疑。寻诗，钟情于刘，过厚于周，遗民自隐之余无闻，续之在隐之中微婉。君与周、刘，号浔阳三隐。校情义，稍有浅深。是岁，宋武帝践祚。
　　△景平元年癸亥（晋营阳王）君年五十九。颜延之为始安。过浔阳日，造饮酣醉。临去，留二万钱送酒家。相知久间，骤儿益，延之未审何时来柴桑。所谓自尔分居，及我多假。伊好之洽，接檐聆舍”。当是不诣刘穆之之时。又未审何时去柴桑，当是为豫章世子参军之时。据诔，参传，略见。
　　△元嘉三年丙寅（宋文帝）君年六十二。檀道济为江州。时抱羸疾，多瘠馁。往候，馈以粱肉，不受。
　　△元嘉四年丁卯君年六十三。有《自祭文》云：“律中无射”。拟挽歌诗云：“严霜九月中，送我出远郊。”当是杪秋下世。颜延之诔云：“视化如归，临凶若吉，药剂弗尝，祷祠弗恤。”其临终高态，见诔甚详。君平生好谈归尽，萧统以为处百龄之内，居一世之中，倏忽白驹，寄寓逆旅。与大块而荣枯，随中和而放荡，岂能劳于忧畏，役于人间，最知深心。形赠影答神释本趣略见所谓“纵浪大化中，不喜亦不惧。应尽便须尽，无复独多虑”。惟患不知，既已洞知，安坐待此，夫复何言？杜甫许避俗，未许达道，识者更详之。《书陶华阳谱》通明高风，发于梁齐宋去就之际。君祖父皆食宋禄，身又生宋代，自齐高帝代宋，旋引去。梁武帝代齐，益退藏。平时以师待君，然大节有定操，岂复以恩礼推移？暂至丹阳，应简文之命。不少至京都，慰武帝之怀。抑何其坚忍，壮年果于遗世。照之审，故判之不疑，谱具左方。
　　△孝建三年丙申（宋世祖）君生于丹阳秣陵，今上元县治村是。母郝氏、梦两夫人持垆香来前，有娠。今世为君，再世为孙思邈，两世肇启于郝，故其兆先形。当是本居天仙趣，报尽还入人趣，植根弗凡，受形亦异。生以火年火月，又夏至极阳日，悉禀纯阳，多起飞心，累功积行，所升当益高。推佛言，参君迹，略见。
　　△大明四年庚子君年五岁，常持荻画灰学书。
　　△泰始元年乙巳（宋明帝）君年十岁。得葛洪《神仙传》，即有志养生，语人：“仰青天。睹白日，不觉为远。”及长，博读书，邃解文武诸伎。自后天文地理人事，虽至渊妙，咸臻底极。当时已罕传，历年愈远，行世寝稀。《梁传》所载十二种，今传惟三种，传不能纪十种，《唐志》所载九种。今传惟四种，传有志无八种，传无志有五种。《本草》后入增衍。考正益详，间与集注差异。
　　△元徽二年甲寅（宋苍梧王）君年十九。萧将军录尚书，引为诸王侍读。故事，止典文学，无他务。除奉朝请，故事，止奉朝会请召，本不为官，虽在宦途，亦居静地。及求县，乃不遂，缘执可见。
　　△永明十年壬申（齐世祖）君年三十七。家贫，求宰县，不遂，脱朝服挂神武门去。止句曲山。体即轻捷，性嗜山水，所历必吟咏盘旋不已。语人：“吾见朱门广厦，虽适其华乐，而无欲往之心。望高岩，瞰大泽，知难立止，自常欲就之。”永明中，求禄得，辍差舛，不尔。岂得为今日之事，亦缘执使然。此语甚真。是事先有根，次有缘，次有势，相符乃入。所谓“道生之，德畜之，物形之，势成之。”惟难契，故旷世难就。
　　△隆昌元年癸酉（齐郁林王）君年三十八。沈约为东阳，屡要不至。自栖句曲不出。所谓遍历名山，求访仙药，或未然。一至句章，礼育王塔。一至丹阳，应太子召。他适皆无考。又言，往东阳从孙游岳，授符图经法，亦无考。惟杨羲灵宝五符，传句容葛粲，粲以传陆修静，陆以传孙。许叙二景歌，东阳章灵民出都遇得，以与孙。度所得止在秣陵句曲之间，非远适而后传。
　　△永元元年己卯（齐东昏侯）君年四十四。在句曲，筑楼高三层，身处其上，弟子居其中，宾客至其下。与物遂绝，不娶，无子，他眷亦不通。先断此根，可议他事。特爱松风，庭院皆植松，聆响为乐。闲独游泉石。此门忌浊，便清神仙。上景多云霞，下景多山水。物多金玉，色多紫碧。他皆类是。所谓熟之养之覆之。若欲成辨，必加将护，大要离尘换境为上。
　　△中兴元年辛巳（齐和帝）君年四十六。萧都督至新林，遣弟子戴猛之迎谒。初，齐未作水丑木之歌。至是，援谶文成梁字，令弟子进之，遂以梁建国。后覆没，亦预言朱点，巳巳诗叹朝阳重离七元。卒验。虽隐茅山，不却人主询谋。中大通初，献善胜成胜二刀，度武帝狃陈庆之覆魏洛阳，好大之心寝侈。参会侯景，大触骇机，岂尽忘救世者，但观时耳。蚤慕张良甚深。黄石编书，盖传真秘谍。兵法、其间余事，推己及物，亦致平绪术。此门隐除魔，显定乱。学道者问及，君着水镜握镜当是早为，岂挂晚念。
　　△天监元年壬午（梁高祖）君年四十七。梁武帝在西邸，与游。及即位，恩礼弥笃，问讯弗绝。屡招不出，画两牛一枚，放水草之间，一金络头人执杖驱之，知不可复。致旁族季直，亦不肯事梁。武帝尝叹：“梁有天下，遂不见此人门风，何繇乃尔。”
　　△天监四年乙酉君年五十。移居积金涧。泉石益奇，无蛇虎，有佳木及杂药。初乏青林。及来居，皆自茂，在句曲东垄。
　　△中大通元年己酉君年七十四。遇异人宣喧，以本草用虻虫水蛭之属，伤物，迟一纪，可解形。至期，果化，尸解，凡十余种。世传喧自青城来句曲。先升，以君闻，帝录其积水之功。化后，为蓬莱都水监。见《仙传》及《拾遗》，甚略。今茅山相传稍详，但微涉异。
　　△大同二年丙辰君年八十一。双眼或方。梦胜力菩萨授菩提记，乃诣贸阝县，礼阿育王塔，自誓受戒。世传吕岩从钟离权受剑诀，后二百余年，来参黄龙惠南，始竟佛言。不修正觉，别得生理。休止深山大岛，绝于人境。报尽还来，散入诸趣。晚年，始坚此愿，《唐志》有所着《草堂法师传》。当时佛教虽隆，禅宗未开，圆觉以大通五年至，以是年去，留台城十九日，度君不及相见。
　　△大同六年庚申君年八十五。逆克亡日，仍为《告逝诗》。及卒，颜色如常，香气弥山。华阳颂云：“号期行当满，亥数未终丁。迨乃承唐世，将宾来圣庭。”化后，一遇丁亥，为陈临海王光大元年。再遇丁亥，为唐太宗贞观元年。升平之盛，降古所稀，圣庭当是此时。初，隋文帝辅周，以国子博士召孙思邈，不应。密言：“后五十年，有圣人出，吾且助以济人。”宣政元年至贞观元年，适满五十年，应命来见，太宗官之，不受，辞归太白山，风素类隐居。他无种不类，形有转移，神无变易。自是至丁卯，独孤信镇洛阳之时，正七岁。至丁亥，太宗召至长安之时，得八十七岁。暮龄有少容，所以惊嗟。虑照邻称其自谓生开皇辛酉，当时已不信。若尔，岂得圣童之称，博士之召？贞观丁亥，方二十七岁，岂得少容之叹！若言数百岁，岂得七岁弱冠之誉！度思邈之生，适继隐居之没，其为后身何疑？挺契颂又云：“重离倘或似，”谓简文与武帝俱非令终；又云：“七夕乃扶胥，”谓武帝凡七改元。世称推戴为策立侯景尝为怀朔镇功曹吏。至是，篡梁，称汉。故云“扶胥”，所谓篇中字皆有义旨。后人自以篇中事求之，则机萌一颂二十字顾岂虚设，矧又彰明？业运颂又云：“济神既有在，去留从所宜。”神既济矣，在于何所？华原孙氏，即其所在也已。当知佛言报尽还来，及舍生趣生，至确何信，识者更推之。

　　◎药谱
　　《清异录》二卷，乃宋陶翰林谷所撰。凡天文、地理、君道、官志、人事、女行、君子、幺么、释族、仙宗、草木、花果、蔬药、禽兽、虫鱼、支体、作用、居室、衣服、庄饰、陈设、器具、文用、武器、酒浆、茗Η、馔羞、丧葬、鬼妖，皆创为异名新说，而“药谱”一则尤奇甚，因备录之。刍清本良于医，药数百品，各以角贴。所题名字诡异，余大骇。究其源底，答言天成中进士侯宁极戏造药谱一卷，尽出新意，改立别名，因时多艰，不传于世。余以礼求假一通，用娱闲暇。假君子（牵牛）昌明童子（川鸟头）淡伯（厚朴）木叔（胡椒）雪眉同气（白扁豆）含丸使者（椒）馘毒仙（预知子）贵老（陈皮）远秀卿（沉香）化米先生（神麦）九日三官（吴茱萸）焰叟（硫黄）三闾小玉（白芷）中黄节士（麻黄）时美中（莳萝）道河豚（木猪苓）嗽神（五味子）削坚中尉（三棱）曲方氏（防风）白大寿（吴术）洞庭奴隶（枳壳）黄英古（檀香）绿剑真人（菖蒲）魏去疾（阿魏）禹孙（泽泻）橐尊师（仙灵脾）风棱御史（史君子）雪如来（白芨）风味团头（缩砂）赦肺侯（款冬花）骨鲠元君（萆）苦督邮（黄苓）调睡参军（酸枣仁）墨司令（苁蓉）知微老（白薇）太青尊者（朴硝）既济公（升麻）冷翠金刚（石楠叶）脱核婴儿（桃仁）涩翁（诃梨勒）抱雪居士（香附子）随汤给事中（甘遂）斜枝大士（草龙胆）野丈（白头翁）建阳八座（蛇床子）玄房仲长统（皂荚）生药王（覆益子）仁枣（川楝子）石仲宁（滑石）命门录事（安息香）隐上座（郁李）水状元（紫苏）飞风道者（牙硝）毕和尚（荜澄茄）金山力士（自然铜）麝男（甘松）冰尉（薄荷）草东床（大腹皮）肾曹都护（葫芦巴）寿祖（威灵仙）玲珑霍去病（藿香）千眼油（蕤人）延年卷雪（桑白皮）水银腊（轻粉）黄香影子（栀子）六停剂（五味子）显明犭巴（阿胶）出样珊瑚（木通）中央粉（蒲黄）疮帚（何首乌）支解香（丁皮）洗瘴丹（槟榔）海腊（麒麟竭）水磨橄榄（金铃子）无名印（地榆）无忧扇（楷杷叶）鬼木串（槐角）黑杀星（夜明砂）续命筒（干漆）蛮龙舌血（没药）清凉种（香薷）羽化魁（五加皮）度厄钱（连翘）圣茏松（瞿麦）翻胃木（常山）汤主（山茱萸）醒心杖（远志）王黄瓜（马兜铃）偷蜜珊瑚（甘草）德儿（杏仁）混沌螟蛉（寄生）永嘉圣脯（干姜）红心石（赤石脂）药本（五灵脂）静风尾（荆芥）正坐丹砂（附子）迎汤子（菟丝子）山屠（黄蘖）脾家瑞气（肉豆蔻）甜面淳于（密陀僧）剔骨香（青皮）痰宫霹雳（半夏）玉虚饭（龙脑）锁眉根（苦参）黑龙衣（鳖甲）小帝青（青盐）百辣云（生姜）绶带米（麦蘖）半夏精（天南星）夜金（雄黄）沙田髓（黄精）舞声虎（大黄）小昌明（草乌头）草兵（巴豆）巢烟九肋（乌梅）百子堂（草果子）雏面还丹（人参）琥珀孙（松脂）贼参（荠｛艹尼｝）不死面（伏苓）火泉（竹沥）比目沉香（乌药）陆续丸（蔓荆子）地白（瓜蒌根）天豆（破故纸）滴胆芝（黄连）新罗白肉（白附子）瘦香娇（丁香）破关符（蓬莪术）玉丝皮（杜仲）血柜（牡丹皮）川元蠢（川芎）九女春（鹿茸）百药绵（黄蓍）英华库（益智）通天柱杖（牛膝）赤天佩（姜黄）丹田霖雨（巴戟）百文须（石斛）飞天蕊（旋覆花）安神队杖（麦门冬）郓芝（天麻）锦绣根（芍药）草鱼目（薏苡）茅君宝荚（苍术）尉佗圭（桂）炼形松子（柏子仁）芦头豹子（柴胡）丑宝（牛黄）肚裹屏风（艾）九畹菜（泽兰）女二天（当归）大通绿（木香）旱水晶（硼砂）还元大品（地黄）两平草（羌活）死冰（白僵蚕）一寸楼台（蜂窠）二尸（枸杞）无情手（宣砂）拔萃团（麝香）绿须姜（细辛）笑靥金（菊花）走根梅（干葛）八月珠（茄香）银条德星（山药）吉祥杵（桔梗）金母蜕（郁金）线子檀（茅香）良医匕首（亭历）前家大器（秦芄）滴金卵（延胡索）鬼丹（芦荟）宜州样子（白豆蔻）瓦垅斑（贝母）孝梗（知母）万金茸（紫苑）秦尖（蒺藜）西天蔓（前胡）蕨臣（卷柏）五福脔（白蔹）保生业（藁本）狨奴（狗眷）蒜脑悬（百合）修身弩（芫花）帝膏（苏香）玉灵片（石膏）

　　◎世系宋马永卿《畜真子录》云：“古人重谱系，故虽世胄绵远，可以考究。”渊明《命子诗》云：“天集有汉，眷于愍侯。赫赫愍侯，运当攀龙。抚剑风迈，显兹武功。参誓山河，启土开封。”按汉功臣表：开封愍侯舍、以左司马从汉破代，封侯。昔高帝与功臣盟云：“使黄河如带，泰山若砺，国以永存，爰及苗裔。”所谓“参誓山河”，谓此盟也。高帝功臣百有二十人。舍，其一也。又云：“丞相，允迪前从。浑浑长源，郁郁洪柯。群川载导，众条载罗，时有语默，运同隆窳，此盖谓青也，功臣表：“开封愍侯，舍、封十一年薨。十二年。夷侯青嗣，四十八年薨。”所谓“群川众流”，以谕支派之分散也。“语默隆窳”，以言自青后未有显者也。渊明乃长沙公之曾孙，然侃传亡不载，世家独于此见之。后世累经乱离，谱籍散亡，然又士大夫因循灭裂，不如古人，所以家谱不传于世，惜哉！
　　●卷十七

　　◎古铜器
　　宋番易张世南《宦游纪闻》云：“辨博书画古器，前辈盖尝着书矣。其间有论议而未详明者，如临、摹、硬黄、响榻，是四者各有其说。今人皆谓临摹为一体，殊不知临之与摹，迥然不同。临、谓置纸在旁，观其大小浓淡形势而学之。若临渊之临，摹、谓以薄纸覆上，随其曲折婉转用笔，曰摹。硬黄，谓置纸热熨斗上，以黄蜡涂匀，俨如枕角，毫厘必见。响榻，谓以纸覆其上，就明窗牖间，映光摹之。辨古器，则有所谓款识。腊茶色、朱砂斑、真青绿井口之类。方为真古。其制作，有云纹、雷纹、山纹、轻重雷纹、垂花雷纹、鳞纹、细纹、粟纹、蝉纹、黄目、飞廉、饕餮、蛟螭、虬龙、麟凤、熊虎、龟蛇、鹿马、象鸾、夔牺、隹凫、双鱼、蟠虺、如意、圜络、盘云、百乳、鹦耳、贯耳、偃耳、直耳、附耳、挟耳、兽耳、虎耳、兽足、夔足、百兽、三螭、オ草、瑞草、篆带（若蚪结之势）、星带（四旁饰以星象）、辅乳（钟名，用以节乐者）、碎乳（钟名，大乳三十六，外复有小乳周之）、立夔、双夔之类，凡古器制度，一有合此，则以名之。如云雷钟、鹿马洗、鹦耳壶之类，是也。如有款识，则以款识名。如周叔液鼎、齐侯钟之类，是也。古器之名，则有钟（大曰特，中曰钟，小曰编）、鼎、尊、、彝、舟（类洗而有耳）、卣（音酉，又音由。中尊器也。有攀盖足，类壶）、瓶、爵、斗（有耳，有流，有足。流即觜也）、卮、觯（之豉切，酒觞也）、角（类彝而无柱）、杯、敦、（其形方）、簋（类鼎而矮盖，有四足）、豆、（牛偃切，无底甑也）、锭（徒径切，又都定切）、、觚、鬲（形制同鼎。《汉志》谓空足曰鬲）、钅复（方宥切。《玉篇》云：“似釜而大。”其实类小瓮而有环）、（户戈切，又胡卧切。盛五味之器也，似鼎，而有盖，有觜，有执攀）、壶（其类有四：曰圆，曰匾，曰方，曰温）、［B161］（于含切，覆盖也似洗样而腰大，有足，有提攀）、瓿（蒲后切。类壶而矮）、铺（类豆，铺陈荐献之义）、罂（类釜）、鉴（盛水器。上方如斗，镂底如风窗，下设盘以盛之）、（代支切，沃盥器）、盘、洗、盆、玄（呼玄切，类洗。《玉篇》云：“小盆也”）、于、磬、百、铎、征（类钟而矮）、铙、戚、镦、（饰物柄者）奁、鉴、（即镜）节、钺、矛、盾、弩、机、表坐、铃、刀笔、杖头、蹲龙（宫庙乘舆之饰，或云阑间物）、车（儿戏之具）、提梁、龟蛇砚滴、车辂、托辕之属，此其大概，难于尽备。然知此者，亦思过半矣。所谓款识，乃分二义。款，谓阴字，是凹入者，刻画成之。识，谓阳字，是挺出者。正如临之与摹，各自不同也。腊茶色、亦有差别。三代及秦汉间器，流传世间，岁月浸久，其色微黄而润泽。今士大夫间论古器，以极薄为真，此盖一偏之见也。亦有极薄者，有极厚者，但观制作色泽，自可见也。亦有数百年前句容所铸，其艺亦精。今铸不及，必竟黑而燥。须自然古色，方为真古器也。赵希鹄《洞天清录 集古钟鼎彝器辨》云：夏尚忠，商尚质，周尚文。其制器亦然。商器质素无文，周器雕篆细密，此固一定不易之论。而夏器独不然。余尝见夏雕戈，于铜上相嵌以金，其细如发。夏器大抵皆然。岁久金脱，则成阴，以其刻画者成凹也。铜器入土千年，纯青如铺翠。其色子后稍淡，午后乘阴气，翠润欲滴。间有土蚀处，或穿或剥，并如蜗篆自然。或有斧痕，则是伪也。铜器坠水千年，则纯绿色，而莹如玉。未及千年，绿而不莹。其蚀处如前。今人皆以此二品体轻者为古，不知器大而厚者，铜性未尽，其重止能减三分之一，或减半，器小而薄者，铜性为水土蒸淘亦尽，至有击破处，并不见铜色，惟翠绿彻骨，或其中有一线红色如丹。然尚有铜声。传世古，则不会入水土，惟流传人间，色紫褐而有原砂班，甚者，其班凸起，如上等辰砂。入釜，以沸汤煮之，良久，斑愈见。伪者，以漆调朱为之，易辨也。三等古铜，并无腥气。惟土古新出土，尚带土气，久则否。若伪作者，熟热摩手心以擦之，铜腥触鼻。所谓识纹款纹亦不同。识、乃篆字，以纪功，所谓“铭书钟鼎”，夏用鸟迹篆，商则虫鱼，周以虫鱼大篆，秦用大小篆，汉以小篆隶书，三国隶书，晋宋以来用楷书，唐用楷隶。三代用阴识，谓之偃蹇字，其字凹入也。汉已来，或用阳识。其字凸，间有凹者。或用刀刻，如镌碑。盖阴识难铸，阳识易为，决非三代物也。款，乃花纹，以为饰。古器款居外而凸，识居内而凹。夏周器有款有识，商器多无款有识。古人作事精致，工人预四民之列，非若后世贱丈夫之事。故古器款必细如发，匀整分晓，无纤毫模糊。识文之笔画，宛宛如仰瓦，而不深峻，大小深浅如一。亦明净分晓，无纤毫模糊。此盖用铜之精者，并无砂颗，一也；良工精妙，二也；不吝工夫，非一朝夕所为，三也。今设有古器，款稍或模糊，必是伪作。质色臭味，亦自不同。句容器非古物，盖自唐天宝间，至南唐后主时，于升州句容县置官场以铸之，故其上多有监官花押，其轻薄漆黑款细虽可爱，要非古器。岁久亦有微青色者。世所见天宝时大凤环瓶，此极品也。伪古铜器，其法以水银杂锡末，即今磨镜药是也。先上在新铜器上，令匀，然后以酽醋调细宣砂末，笔蘸匀上，候如腊茶面色，急入新汲水满浸，即成腊茶色。候如漆，急入新水浸，成漆色。浸稍缓，即变色矣。若不入水，则成纯翠色。三者并以新布擦，令光莹。其铜腥为水银所匮，并不发露，然古铜声微而清。新铜声浊而，不能逃识者之见。古人惟钟鼎祭器、称功颂德，则有识。盘盂寓戒，则有识。他器亦有无识者，不可遽以为非。但辨其体质、款纹、颜色、臭味，足矣。夫二书之论铜器，固已粲然具备，然清修好古之士，又不可不读经传纪录，以求其源委。如薛尚功款识、法帖及重广钟鼎韵七卷者、宣和博古图、吕大临考古图、王俅《啸堂集古录》、黄睿东观余论、董迥广川书跋等书，皆当熟味遍参，而断之以经，庶可方精鉴也。

　　◎石取当今人家正门适当巷陌桥道之冲，则立一小石将军，或植一小石碑，镌其上曰石敢当，以厌禳之。按西汉史游急就章云：“石敢当”，颜师古注曰：卫有石昔、石买、石恶，郑有石制，皆为石氏。周有石速，齐有石之纷如。其后以命族。敢当，所向无敌也。据所说，则世之用此，亦欲以为保障之意。

　　◎方头俗谓不通时宜者为方头，陆鲁望诗云：“头方不会王门事，尘土空缁白衣。”

　　◎七十二《玉台》诗：“入门时左顾，但见双鸳鸯。鸳鸯七十二，罗列自成行。”孟东野和蔷薇歌：“仙机轧轧飞凤凰，花开七十有二行。”诗皆用七十二，不知何所祖。

　　◎旃檀佛
　　京师旃檀佛，以灵异着闻海宇。王侯公相、士庶妇女。捐金庄严，以丐福利者，岁无虚日。故老相传云：其像四体无所倚着，人君有道，则至其国。国初时，尚可通一线无碍，今则不然矣。按翰林学士程钜夫《瑞像殿碑刻》云：“释迦如来，初为太子，生七日，母摩耶弃世，生忉利天。佛既成道，思念母恩，遂升忉利天，为母说法。优填国王、自以久失瞻仰于如来，欲见无从，乃刻旃檀为像。目健连尊者、虑有阙陋，躬以神力，摄三十二匠，升忉利天，谛观相好。三返，乃得其真。既成，国王臣民奉之具佛焉。及佛自忉利天复至人间，王率臣庶同往迎佛，此像腾步空中，向佛稽首。佛为摩摩授记曰：‘我灭度千年之后，汝从震旦（东士也）广利人天，由是西土一千二百八十五年，龟兹六十八年，凉州十四年，长安一十七年，江南一百七十三年，淮南三百六十七年，复至江南二十一年，汴梁一百七十七年，北至燕京，居圣安寺十二年，北至上京大储庆寺二十年，南还燕宫内殿五十四年。’丁丑岁三月，燕宫火，迎还圣安寺居，今五十九年乙亥岁，当今大元世祖皇帝至元十二年也。帝遣大臣孛罗等四众，备法驾仗卫音伎，迎奉万寿山仁智殿。丁丑，建大圣安寺。己丑岁，自仁智殿迎安寺之后殿，大作佛事。瑞像，计自优填王造始之岁，至今延丙辰，凡二千三百有七年。”又《释氏感通录》云：“梁武帝遣郝骞等往天竺国迎佛旃檀像，其王模刻一像付骞。天监十年，至建康，帝迎奉太极殿，建斋度僧，大赦断杀。自是蔬食绝欲。”据此说，又与碑文不同。即今圣安寺所安之像，抑优填之所刻欤？天竺之摹刻欤？

　　◎传席今人家娶妇，舆轿迎至大门，则传席以入，弗令履地。然唐人已尔。乐天《春深娶妇家》诗云：“青衣转（去声）毡褥，锦绣一条斜。”

　　◎归妇吟吉之永丰刘氏女，天兵南下日，为东平王郎中（宥）所虏。后王闻其父母兄弟舅姑夫子咸在，因放之归。且作《归妇吟》以送之。诗曰：“烈火都将玉石焚，死生契阔忆中分。信音一绝思青鸟，望眼双穿见白云，残日鸽还有难，北风鸿雁正离群。新诗送尔还家去，重续当年织锦纹。”吁，固虽刘氏有莫大之幸，而王亦仁人者矣。

　　◎穿耳或者谓晋唐间人所画士女，多不带耳环，以为古无穿耳者。然庄子曰：“天子之侍御，不叉扌前，不穿耳。”自古亦有之矣。

　　◎丫头吴中呼女子之贱者为丫头，刘宾客《寄赠小樊》诗：“花面丫头十二三，春秋绰约向人时。”

　　◎点心今以早饭前及饭后午前午后晡前小食为点心。《唐史》：“郑亻参为江淮留后，家人备夫人晨馔，夫人顾其弟曰：‘治妆未毕，我未及餐，尔且可点心。’则此语唐时已然。

　　◎奴婢今蒙古色目人之臧获，男曰奴，女曰婢，总曰驱口。盖国初平定诸国日以俘到男女匹配为夫妇，而所生子孙永为奴婢。又有曰红契买到者，则其元主转于人，立券投税者是也。故买良为驱者有禁。又有陪送者，则В拨随女出嫁者是也。奴婢男女止可互相婚嫁，例不许聘娶良家。若良家愿娶其女者，听。然奴或致富，主利其财，则俟少有过犯，杖而锢之，席卷而去，名曰抄少估。亦有自愿纳其财以求脱免奴籍，则主署执恁付之，名曰放良。刑律：私宰牛马，杖一百。殴死驱口，比常人减死一等，杖一百七。所以视奴婢与马牛无异。按《周》礼：其奴、男子入于皂隶，女子入于舂藁。《说文》：“奴婢皆古罪人。”夫今之奴婢，其父祖初无罪恶，而世世不可逃，亦可痛已。又奴婢所生子，亦曰家生孩儿。按《汉书 陈胜传》：“秦令少府章邯免骊山徒人奴产子。”师古曰：“奴产子、犹人云家生奴也。”则家生儿亦有所据。

　　◎愠羝愠羝，谓腋气也，唐崔令《钦教坊记》云：“范汉女大娘子亦是竿木家。开元二十一年出内，有姿媚而微愠羝。”

　　◎天子争臣张公可与者，济南人，律身廉正，持法公平，苟可以纳忠于国，虽斧钺有所不避。为中书郎中日，先帝时、一大奸以元恶受显戮，后二子夤缘入侍，幸沭天眷，特各授行省平章。陛辞，叩首言曰：“先臣在九原，弗获沾一命之荣，当不瞑目，臣敢昧死请。”上命左右传旨中书，独公不奉诏。越数日，上召丞相面谕之，丞相退。谓公曰：“圣意宠遇之深，当复柰何？”公曰：“朝廷果欲举行赠典，必须雪其非罪。若然，是先帝不合诛之。以先帝为何如主哉？则上之于先帝，反不若大奸之有后矣，不孝孰大焉？丞相备公言以闻，上为动容而止，公以病在告。都堂有人诉宗室谋逆，奏送刑部问状。逮鞫，有证验，而死于狱。宗室之妻见上泣曰：“臣妾夫某、无罪枉死。上但知送部，而不谓其已死。”圣怒，命御史台鞫问。丞相惧，谋之公。即扶疾至省，取牍补署花押，众皆愕然。丞相曰：“恐掾史所行有错，欲照略耳，非谓此也。”公曰：“自丞相以下，皆当听问，某何独求免邪？”既而缄牍令该掾抱诣台。台官首问曰：“张郎中曾书卷否？曰然，台官议曰：“张郎中所行，未尝差错。况此一事，中书得旨施行，执法者复何罪？”因覆奏曰：“臣等取省案根勘，宗室（某）之死不枉。”上颔之，其事遂寝。如公者，庆诚天子之争臣也矣。

　　◎婶妗宋张文潜《明道杂志》云：“经传中无婶妗二字，婶字乃世母字二合呼，妗字乃舅母字二合呼也。二合，如真言中合两字音为一。”

　　◎黄金缕
　　苏小小，见诸古今吟咏者多矣。而世又图写以玩之，一何动人也如此哉！《春渚纪闻》云：“司马才仲初在洛下，昼寝，梦一美姝，牵帷而歌曰：‘妾本钱唐江上住，花开花落、不管流年度。燕子衔将春色去，纱窗几阵黄梅雨。’才仲爱其词，因询曲名，云是黄金缕。且曰，‘后日相见于钱唐江上。’及才仲以东坡先生荐，应制举中等，遂为钱唐幕官。其廨舍后堂，苏小墓在焉。时秦少章为钱唐尉、为续其词后云：‘斜插犀梳云半吐，檀板轻敲、唱彻黄金缕梦断采云无觅处，夜凉明月生春浦。’不逾年而才仲得疾，所乘画水舆，絮泊河塘。柁工遽见才仲携一丽人登舟，即前声喏，而火起舟尾。苍忙走报。家已恸哭矣。”《能改斋漫录》云：“刘次庄乐府解题曰：钱唐苏小小歌。苏小小非唐人，世见乐天梦得诗多称咏，遂谓与之同时耳。”次庄虽知苏小小非唐人，而无所据。余按郭茂倩所编引广题曰：苏小小，钱唐名娼也，盖南齐时人，西陵在钱唐江之西，故古辞云：“何处结同心，西陵松析下。”余尝记《虞美人》长短句云：“槐阴别院宜清昼，入坐春风秀。美人图子阿谁留，都是宣和名笔内家收。莺莺燕燕分飞后，粉淡梨花瘦。只除苏小不风流，斜插一枝萱草凤钗头，亦蕴藉可喜，乃元遗山先生所作也。
  </div>
  <div class="pagination">
   <a href="南村辍耕录_page8.html">
    上一页
   </a>
   <span>
    ...
   </span>
   <a href="南村辍耕录_page4.html">
    4
   </a>
   <a href="南村辍耕录_page5.html">
    5
   </a>
   <a href="南村辍耕录_page6.html">
    6
   </a>
   <a href="南村辍耕录_page7.html">
    7
   </a>
   <a href="南村辍耕录_page8.html">
    8
   </a>
   <span class="current-page">
    9
   </span>
   <a href="南村辍耕录_page10.html">
    10
   </a>
   <a href="南村辍耕录_page11.html">
    11
   </a>
   <a href="南村辍耕录_page12.html">
    12
   </a>
   <a href="南村辍耕录_page13.html">
    13
   </a>
   <a href="南村辍耕录_page14.html">
    14
   </a>
   <span>
    ...
   </span>
   <a href="南村辍耕录_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
