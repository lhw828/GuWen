<!DOCTYPE html>
<html>
 <head>
  <meta charset="utf-8"/>
  <title>
   清代琉球纪录集辑 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代琉球纪录集辑 - 第 8 页/共 11 页
  </h1>
  <div class="content">
   初七日（戊子），晴，无风。同介山祷于天后，祷毕，风微至。时总兵札陈都司云：『艇匪尚在海口，不宜开船』。余细视报单，乃系浙江来信，语皆悬揣，无实据；因饬都司：『如果有艇匪，许总兵带兵千余、配船四十只，便宜出海驱逐，何尚观望！无西南风，则已；有风，即开洋』。巳刻，西南风大至，潮亦盛；令都司传谕许总兵排定船只，各执器械，分三起出口：先锋船十二只为一起，若遇贼，视贼船扬帆来，即落帆让之；各贼船落帆，我船即扬帆直过，不必打仗。俟二起接着打仗，闻连珠炮，即将船转回，前后夹攻。二起为封舟，配战船二十只。三起炮船八只，左右接应。令船户车杉板置于舟右——杉板者，舟之小船，泊时渡人者也。布置已定，令张帆。午刻，开洋。
　　旧例，洗炮应在五虎门内；因闻有贼，故令出口再洗，藉以壮声势、慑贼胆。丁未风，乘潮出五虎门。日入，过官塘。越进士门，水浅，起柁尺许，乃过；亦竟不见贼，随遣护送船回。封舟无玻璃漏，前经屡饬海防同知备办，亦置不理；至是，舟人以香代，具文而已。入夜，接封大夫梁焕率其国伙长二人主鍼，目不能瞬，与柁工相依为命。午风，单辰鍼，计行船五更。
　　初八日（己丑），晴。午风大。日出无甚异，所谓「不识庐山真面目，只缘身在此山中」也。黎明，有二白鸟绕船而飞。午刻，丁风，仍用辰鍼，计行四更。申刻，过米糠洋。璇皆圆，波浪密而细，如初筛之米，点点零落；「米糠」字，极有形容。日落，计又行三更；船伙长云：『鸡笼山、花瓶屿去船远，不应见』。是夜，用乙辰鍼，行船六更。舟中吐者甚多；余日坐将台，初不觉险，饮食如常。
　　初九日（庚寅），晴。卯刻，见彭家山，山列三峰，东高而西下。计自开洋，行船十六更矣；由山北过船。辰刻，转丁未风，用单乙鍼，行十更船。申正，见钓鱼台，三峰离立如笔架，皆石骨。惟时水天一色，舟平而驶；有白鸟无数绕船而送，不知所自来。入夜，星影横斜，月色破碎，海面尽作火焰，浮沈出没；木华「海赋」所谓「阴火潜然」者也。舟人廪祭黑水沟——按汪舟次「杂录」：『过黑水沟，投生羊、豕以祭，且威以兵』。今开洋已三日，莫知沟所。琉球伙长云：伊等往来不知有黑沟，但望见钓鱼台，即酬神以祭海。随令投生羊、豕，焚帛、奠酒以祭，无所用兵。连日见二号船在前，约去数十里。
　　初十日（辛卯），晴。丁未风，仍用单乙鍼。东方黑云蔽日，水面白鸟无数。计彭家至此，行船十四更。辰正，见赤尾屿；屿方而赤，东西凸而中凹，凹中又有小峰二。船从山北过。有大鱼二，夹舟行，不见首尾，脊黑而微绿，如十围枯木附于舟侧；舟人举酒相庆。巳刻，微雨从南来；雷一发，雨倏止。午刻，大雨；雷以震，风转东北。柁无主，舟转侧，甚危。接封大夫梁焕请曰：『水井漏，淡水将竭；如此风不止，当乘风回五虎门，再图风利』。余闻大鱼夹舟，若有神助，行海最吉；因令人视大鱼，尚附舟未去。意者风暴将起，鱼先来护舟；因与介山潜焚藏香，跪祷于天后曰：『使者闻命，有进无退；家贫亲老，志在蒇事速归！神能转风，当吁请于皇上加封神之父母。鼎元自元旦发愿，时刻不忘；想蒙神鉴』！祷毕，不半刻，霹雳一声，风雨顿止。申刻，风转西南，且大；合舟之人举手加额，共叹神力感应如响。是夜，行六更，仍用单乙鍼。
　　十一日（壬辰），阴。丁未风，仍用单乙鍼。计赤尾屿至此，行十四更船。午刻，见姑米山——山共八岭，岭各一、二峰，或断、或续；舟中人欢声沸海。未刻，大风，暴雨如注——俗传十一日为天帝龙王朝玉皇之期，又十三为关帝飓——发于前后三日，殆其验也；然雨虽暴而风顺。酉刻，舟已近山，计又行五更船。球人以姑米多礁，黑夜不敢进，待明而行；亦不下椗，但将篷收回，顺风而立，则舟荡漾而不能进退。初使风时，各篷再加插花裤，大篷更加头巾顶，皆以布为之——插花附于篷侧、头巾附于桅梢；至此尽落之，惟大篷不落。海舟所恃，惟柁与篷；落篷下椗，舟行最忌。戌刻，舟中举号火，姑米山有火应之；问知为球人暗令：日则放炮、夜则举火，「仪注」所谓「得信」者，此也。丑刻，有小船来引导；乃放舟由山南行，始用乙卯鍼。
　　十二日（癸巳），晴。辰刻，过马齿山。山如犬牙相错，四峰离立，若马行空。计又行七更，船再用甲寅鍼，取那霸港。回望，见迎封船在后，共相庆幸。考历来鍼路所见，尚有小琉球、鸡笼山、黄麻屿；此行俱未见。问知琉球伙长——年已六十，往来海面八次，每度细审得其准的，以为不出辰、卯二位，而乙卯位、单乙鍼尤多。故此次最为简捷，而所见亦仅三山，即至姑米。鍼则开洋用单辰，行七更后用乙辰；自后尽用乙，过姑米乃用乙卯。惟纪更以香，殊难为据。念五虎门至官塘，里有定数；因就时辰表按时纪里，每时约行百有十里。自初九日未时开洋、讫十二日辰时，计共五十八时；初十日暴风停两时、十一日夜畏触礁停三时，实行五十三时：计程应得五千八百三十里，计到那霸港实洋面六千里有奇。据琉球伙长云：『海上行舟，风小固不能驶，风过大亦不能驶；风大则浪大，浪大力能壅船，进尺仍退二寸。惟风七分、浪五分，最宜驾驶；此次是也。从来渡海，未有平稳而驶如此者。于时球人驾独木船以纤挽舟而行，迎封三接如仪。辰刻，进那霸港。先是，二号船于初十日望不见，至是乃先至；迎封船亦随后至，齐泊临海寺前。伙长云：『从来未有三舟齐到者』；众复惊喜。午刻，登岸。倾国人士聚观于路，世孙率百官迎诏如仪。启门后，各官以次进谒：法司、王舅、紫巾官、紫金大夫为一班，皆紫帽；立而揖答之。耳目官、正议大夫、中议大夫、遏闼理官为一班，皆黄绫帽；立而拱手答之。那霸官、那通事、长史为一班，皆黄紬帽；坐而抗手答之。少顷，世孙来——年十七，厚重简默，仪度雍容，白晰而丰颐，有福相；寒温仰于通事，茶罢辞去。天使馆西向，仿中华廨署；有旗竿二，上悬「册封」黄旗。有照墙、有东西辕门，左右有鼓亭。有班房，类半间，国之小吏执事者坐焉。大门署曰「天使馆」，门内廊房各四楹，以居吏役。仪门署曰「天泽门」，万历中使臣夏子阳题；年久失去，前使徐葆光补书。门内廊房左右各十一间，以居从人。中有甬道，道西有榕树一株，大可十围，徐公手植；本四株，今存其一。最西者为厨房。大堂五楹，署曰「敷命堂」，前使汪楫题。稍北，葆光署曰「皇纶三锡」。堂后有穿堂，直达二堂。堂五楹，中为正、副使会食之地，前使周公署曰「声教东渐」；左右即寝室。堂后南北各一楼，敞其中；有后门，树塞焉。南楼为正使所居，汪楫额曰「长风阁」。北楼为副使所居，前使林麟焻额曰「停云楼」；额北有诗牌，乃海山先生所题也。周砺礁石为垣，望同百雉。垣上悉植火凤，干方，无花有刺，似霸王鞭；叶似慎火草，俗谓能避火，名吉姑罗。南院有水井。堂楼皆上覆■〈同瓦〉瓦，下砌方砖。板壁席地，院平以沙。桌椅床帐，悉仿中国式；饮食日用之物，无不毕备。楼前后有窗，海风徐来，颇无暑气；宾至如归焉。
　　十三日（甲午），晴。恭谒先师孔子庙。庙在久米村，创始于康熙十二年。堂三楹，中为神座，像如王者垂旒搢圭，而署其主曰「至圣先师孔子神位」。左右两龛，龛二人立侍；各手一经，标曰「易」、「诗」、「书」、「春秋」——即所谓「四配」也。堂外为露台，东西拾级以登。栅如棂星门，中仿戟门，半树塞以止行者。其外为屏墙。堂之东为明伦堂，康熙五十六年程顺则请建。堂北祀启圣。久米士之秀者皆肄业其中，择文理精通者为之师，岁有廪给。庙中有前使者汪、林二公碑记。次谒天后关帝庙。庙在久米村，三楹；中祀天后，西祀关帝，其东以居人。是日，即恭请天后、挐公行像登岸，安奉庙内。
　　十四日（乙未），晴。饬从者各安执事，无妄出入。谕阍者严启闭：差遣则付以签，阍者验放；无签而擅放，责阍者。闻球俗有红衣土妓，谕令驱逐，无附近使馆蛊我从人。谕长史：一切供应宜从俭，毋过丰——凡馆中琐事，皆长史领之也。
　　十五日（丙申），晴。早起，于文庙、天后宫行香。世孙遣法司等官来馈食；有紫金大夫郑得功能汉语，通事无能及者。长史、耳目官呈进供应事例：天使，日米一斗，面粉四斤，猪肉五斤，羊肉三斤，鸡二只，干、鲜鱼各四斤，蛋十枚，蟳二枚，蔬菜十一斤，西瓜二圆，米酱、酱油、醋、盐各四盏，豆腐三斤，酱菜半斤，烛四枝，烧酒二瓶，炭十斤，柴四束，瑞泉淡水二石。随弁三员，减十分之四。全廪给，减十分之五，无羊肉；半廪给，减十分之六。口粮、月粮，减十分之七。世孙五日一遣官齎牛酒问安，俱周详不惜费；然物多亦正无用，乃于供应裁十之四、廪给裁十之二。问牛能耕，何以杀？长史云：『有大祀，则杀牛；无故，不杀也』。乃令去牛用羊。此行不宴会，法司等官来，即以羊酒与之，仍于朔、望日各齎以笔、墨、币、扇之类：以是日为例。午后，雨，虹见于东。
　　十六日（丁酉）小暑，晴。遣内丁、外丁、通事各一人至世孙处看拜；世孙留食，随遣长史谢。余意欲亲身往拜，长史云：『大礼未成，不敢劳驾』！余考向例，果然。世孙来简，云「中山王世孙某」；余与介山简，云「册封正、副使某」：皆遵例行也。是日，断虹见于北。按「指南广义」，断虹见，则有飓。连日见之，必有航海遭风者；余等真侥幸矣！
　　十七日（戊戌），晴。阅案头食单，有所谓「龙头虾」者。盖水族虽多，隔日轮供；取视之，长尺余，绦甲朱髯、血睛火鬣，类世所画龙头，见之悚然！徐葆光「传信录」云：『一名鰝』。按「尔雅」注：『鰝，大虾也』；无龙头之说。取其壳以为灯，可供两日玩；三日而色变矣。
　　十八日（己亥），雨。栽荔支于使院庭后，南北分列：南者一本二干、北者一本三干，长四尺以上；移自牧荔园，种曰「陈家紫」。既为诗以祝之，并序其由来，刻碑列于北楼之侧。球阳地气温暖，或可望其荣实也。是日，供食有毛鱼，以细小得名；外视似腐，而味耐咀嚼。率以七、八月朔前后五日排阵出，土人取而盐之，风味不减糟鲥；闽人以为逸品，汪、徐二公颇垂涎焉。
　　十九日（庚子），微雨。寄尘得诗四首，有句云：「相看楼阁云中出，即是蓬莱岛上居」；又「一舟翦径凭风信，五日飞帆驻月楂」：皆真境真情。是日，食品有石距——似墨鱼而大，腹圆如蜘蛛，双须、八手攒生，两肩有刺类海参，无足、无麟介；味如鲍鱼。「徐录」作石■〈鱼巨〉。余前游登莱，见所谓「八带鱼」者；以形考之，当是石距。
　　二十日（辛丑），晴。世孙遣官问起居，礼答之。前渡海时，汪抚军送绍兴酒二埕；此日开试，味益香：因与介山痛饮，所谓「闻足音跫然而喜」者也。席间，食品有海胆，色如伏后卵黄，味如虾、蟳，乃取其肉而醢之者；正不知生作何状，行当取验之。是日，国中祭稻神。此祭未行，稻虽登场，不敢入家。
　　二十一日（壬寅），阴。连日食海味，腹渐作泻；饬庖人但供时蔬、淡粥。庖人乃以佳苏鱼进；问之，曰：『此非鱼名也，系削黑鳗鱼脊肉，干而为之』。长五、六寸许，形如梭、质如枯木。土人谓出久高岛者，良。食法，先以温水侵洗，裹蕉叶煨之，切片如刨花，连五、七片不断，又如兰花；宜清酱，颇有异味。清酱甘美，十倍于闽。惟求「佳苏」之义不得，适有长史至，问亦不解；因呼至前细核之，据云「此品在敝国既多且美，自王官以及贫民皆得食」；意殆谓如家常蔬菜，人人得食也。球人字皆对音，辄为易以「家蔬」以纪其实。是日，为龙母暴期。
　　二十二日（癸卯），晴。午后，偕介山、寄尘策骑游波上山——一名石笋崖，以形似名之也；石垣四周，垣内板阁离立，三楹。下有平堂，三楹。垣后可望海，沿海多浮石，嵌空玲珑；潮水击之，声作钟磬。东北有山，曰雪崎。又东北有小石山，曰龟山。稍下为护国寺，国王祷雨之所。龛内有神，黑而倮，手剑立，状甚狞；名曰「不动」——或曰火神。庭中有景泰七年铸钟一，庑下又有乾隆五十七年新铸钟一。寺后多凤尾蕉——一名铁树而有石，高五、六尺，黑而阔，状如骈佛手；为书「仙人掌」三字于上。佛桑，叶正与桑无异；世以木槿为佛桑，未得实也。
　　二十三日（甲辰），晴。法司等官呈进谕祭仪注云：『先期洒扫王庙，设香案——司香二人。设开读台于滴水西，设开读位，东南向。设先王神位于露台东，西向。设世孙俯伏位于神主下、设拜位于露台中，皆北向。设众官拜位于世孙后，左右列。设奏乐位于众官拜位后，设而不作。祭日黎明，法司率众官及金鼓仪卫集天使馆。俟启门进参，迎请龙亭、彩亭入中堂；捧轴官捧谕祭文安奉龙亭，捧帛官捧焚帛安置彩亭。众官排班，行三跪、九叩首礼。毕，前导至真玉桥；世孙素衣黑带，率众官迎伏于桥东道左。龙亭暂驻，世孙、众官平身，天使分立龙亭左右。通事官唱「排班」，世孙率众官行三跪、九叩首礼。毕，前导至庙门外，龙、彩亭由中门进，置庙内中堂；天使随入，左右立。捧轴、捧帛官由东角门进，至庙东阶，西向立。宣读、展轴官由西角门进，至开读台下，东向立。司香二人举香案置龙亭前，添香。世孙率众官由东角门入，上露台；各就拜位，行三跪、九叩首礼。毕，退立于先王神主下，西向。捧轴官由东阶进，天使取谕祭文授捧轴官，捧轴官高举出庙中门，上开读台；宣读官次之，展轴官又次之。捧轴官立案右；展轴官立案左，与捧轴官对展；宣读官就开读位。通事官唱「开读」，世孙率众官俯伏于先王神位之下，北向；候宣读。毕，通事官唱「焚黄」，捧轴官捧轴下台、捧帛官捧帛由庙中门出，俱至焚黄所；世孙、众官皆平身，至焚黄所候焚。毕，回露台，率众官行三跪九叩首礼。毕，退班。天使诣先王神主前祭，行一跪、三叩首礼；世孙俯伏谢，随捧先王神主由东阶安于东龛。天使与世孙行相见礼，再拜毕。茶三行，天使告辞，世孙送如前天使送世孙礼』。琉球七宴，此宴居首；以不宴会，故茶罢即归也。
　　二十四日（乙巳），晴。闲居无可消遣，与介山奕。用琉球棋子，白者磨螺之封口石为之——内地小螺拒户有圆壳，海螺大者其拒户之壳厚五、六分，径二寸许，圆白如砗磲，土人名曰封口石；黑者磨苍石为之。子径六分许、围二寸许，中凸而四围削；无正背面，不类云南子式。棋盘以厚木为之，厚八寸；四足，足高四寸；面刻棋路。其俗好奕，举棋无不定之说，颇亦有国手。局终，数空眼多少，不数实子，数正同。相传国中供奉棋神，画女像如仙子，不令人见；乃国中雅尚也。
　　二十五日（丙午），晴。世孙遣官起居。食单内有海蛇，长三尺以来，僵直如朽索；色黑，状狰狞。起居日供一束，束五具；土人云性热，能去疯、杀虫、疗痼、已疠，殆永州异蛇类。余性无所忌，试令如法炰治；但有皮而无肉，味亦无他异。然土俗甚重之，以为贵品。
　　二十六日（丁未），晴。食后，偕介山游奥山，由却金亭登舟——「徐录」载：『前明陈册使给事侃归时却金，故国人造亭以表之。舟东行二里，至看见城——高丈许，周围不十丈，荒废无亭舍；「志略」谓之炮台，「徐录」谓之看见城。问之从官，莫知建由。折而西，步行小土山；时潮退，平沙泥淖，略可步，舟不能及岸。过小桥，至龙渡寺。寺在奥山麓，旧为蛇窟，僧心海始辟之，蛇避去；因筑堤截湖，引泉种松而建寺焉。寺两楹，徐澄斋为题曰「龙渡寺」；今寺侧又新建二楹。沿路多种美人蕉。寺前有小亭；亭前有小沼水涸，小鱼多热死。有鲤长尺许，奔若求救；因命取之，养以水而放之海。沼侧有小庙，亦供「不动」。有大番字，如世所传奎星图。对山为鹤头山。时云黑欲雨，遂急归。寺后有贝多罗树一株，多乌木，叶如枣，黑质而白章；性颇坚，国人用以作屏，以其有文理也。
　　二十七（戊申），晴。偶阅「志略」，屡见台、飓字；余不识台字，遍查字书无之。然琉人每言大风，必曰台、飓；闽人亦习言之。按韩昌黎诗：「雷霆逼飓■〈风日〉」；是与飓同称者为■〈风日〉。「玉篇」：『■〈风日〉，大风也；于笔切』。「唐书」「百官志」有■〈风日〉海道，或系球人误书。历来使者不深考，遂沿其误；然亦未敢自执，归质之博学者。
　　二十八日（己酉），晴。偕介山游善兴寺。寺在使院东北，周垣；可五、六亩，树多福木、榴薇。中建板阁一，祀天满大自在天神；户尚扃，祈报者皆膜拜于门外。土俗，敬神用瓣香而不焚；最尊敬者，辄撒米数撮而去。佛堂亦供「不动」。更有神三首六臂，黑如漆；从官云：『此开国天孙氏神也』。僧供茶甚甘；问之，即本寺井泉。寺侧有石池，叠石山，玲珑可爱；百层拳屈，色如初烧瓦。上以花草点缀；问知为石芝，结自海边。然质脆，不能携远。
　　二十九日（庚戌），晴。连日细访琉球山川、风俗，「志略」略备。惟琉球「寄语」，尚未搜采；「徐录」偶及之，亦挂一漏万。因语法司官，择有文理通畅、多知掌故者常来馆中，以资采访。是日，世孙遣杨文凤来。长史言其文理甚通，能诗、善书；与之语，亦不能解。因以笔代舌，逐字询其音义，并访其方言；文凤果能通达字意。是日，为天帝龙王朝玉皇暴，不应。
　　三十日（辛亥），晴。首里公子向循师、向世德、向善荣、毛长芳来；以所作诗文进质，皆有思致。询其来意，乃知世孙知余欲辑「球雅」，特遣四人来助杨文凤参稽一切。三向为世孙本支，毛则王妃之侄，通汉文、能汉语；年皆二十以上。与之语，文理尚不及文凤，而聪明善悟。世孙即令五人馆于使院之西里许，因就诗韵字，令每人日注数十字来，疑者面议；后率以为常。
　　六月朔日（壬子），晴。连日球阳少雨，农家望雨甚切。因与介山至文庙、天后宫行香，遂默祷于天后、关帝，求赐甘霖以救一方。是日，世孙遣官起居有加礼。食单始见米肌，状如酪，味少酸。「徐录」谓『酿米经妇人口嚼而成，名曰米肌酒；球人甚重之』。细询作法，实不用麴蘖；而味亦不类酒，殆酪类也。食单又有福、寿酒，名颇吉祥。细考之，仍是烧酒，着黄糖则名「福」、着白糖则名「寿」；中朝亦有此法，特未锡以佳名耳。琉球土产惟有烧酒一种，能以米酿之。未刻，阴云密布，飞雨数点而止。
　　初二日（癸丑）大暑，阴。遣从官入首里看拜。从客、寄尘等往游泊村，归以新稻穗见示，云稻已尽收；乃知球阳地气温暖，稻常早熟，种以十一月，收以五、六月。薯则四时皆种，三熟为丰，四熟则为大丰。稻田少、薯田多，国人以薯为命；米则王官始得食。亦有麦、豆，所产不多。薯一名地瓜，闽人土语。午后，微雨。
　　初三日（甲寅），阴。未刻，大雨；番薯得此，不啻甘露。是日，食单有蚶。取视之，径二尺以上、围五尺许，古人所谓「瓦屋子」，以壳形凹凸象瓦屋也。「徐录」谓『国人以为洗具，又以为户枢』。洗具前于善兴寺见，长五尺许。然肉味不及小蚶；水族除蟳、偟外，愈大愈无风味，不特蚶也。即如此邦海螺有围数尺者，远不及京师小青螺矣。
　　初四日（乙卯），晴。食后，偕介山游七星山——俗名富盛山。出馆东行，至文庙折而南，度泉崎桥。桥下为漫湖浒，每当晴夜，双门拱月，万顷澄清如玻璃世界——为中山八景之一。过桥而南为牧志村，有堤曰长虹。山多松，无亭舍；陵阜错峙，如七星之蝉联。多坟墓，墓皆依山而封，截其前。由山北折而东，里许至城岳；圆峰突起，灌木成林。山麓板屋一区，石大小横列——国俗以石为神也。旁有小浮屠，立于乾隆二十七年，后署「亲云上某渡海归来造」。前有古松数百株。东有泉曰旺泉，味甘——为中山八景之一。旁有老松三株，奇崛可玩。东望，见壶家山瓦屋十数楹，东西对立；从官指为国中陶处。未刻，大雨；归。
　　初五日（丙辰），阴。巳后，大雨。长史送佛桑四株。一种千层如榴，有深红、粉红二色。一种单层，花如灯盘，蕊单出如烛，长二寸许，有红、白二色；朝开暮落，落则瓣卷如烛。花而不实；四季有花，深冬叶始凋谢。此地花开四季者甚多，气暖故也。余感长史意，嘱从客酬以酒；意有花再相致耳。
　　初六日（丁巳），晴。是日，国中作六月节，家家蒸糯米为饭相饷；即中朝「尝新」之意。迎封大夫梁焕以一盘见馈，因命庖人为糕，和糖食之。食后，遣通事、从客等至琉球先王庙习礼；盖凡大典礼，皆从行之通事、从客执役。世孙亦先期遣官致请，谓土人不甚习礼；先遣至庙者，视其出入进退之路也。
　　初七日（戊午），晴。辰刻，微雨，旋止。长史复以花二盆见贻，标曰「水翁花」；视之，乃马兰花也。中山草木，多与中朝异称；盖因国中少书，多不识古来草木之名。如罗汉松，谓之樫木；冬青，谓之福木；万寿菊，谓之禅菊：其初以意名之，后遂相沿不改。惜未携「群芳谱」来，一一证辨之耳！
　　初八日（己未），晴。辰刻，恭奉谕祭文及祭银、焚帛安放龙、彩亭内。出天使馆，东行过久米村、泊村，至安里桥——即真玉桥。世孙跪接如仪，即导引入庙。按仪注，行乐皆设而不作。焚黄时，有黄气直上二十余丈，结为黄盖，四垂璎珞；莫不叹为奇祥。礼毕，世孙引观先王庙。正庙七楹，正中向外通为一龛，安奉诸王神位。右昭自舜马至尚穆，共十六位；右穆自义本至尚敬，共十五位。诸皆称「神主」，惟宁、丰、贤、质四王称「尊灵」，又加称宁曰康翁、丰曰宗盛、贤曰秀英、质曰直高。琉球俗质，诸王神主皆称名；四王独加称者，殆以王有功德，仿中朝加谥之义而称之耳。左壁向右木主一，书历代有功王叔神位；右壁向左木主一，书先代王妃神位。楹上有四额，前四次使臣所题。庙前，西为神厨，东为佛堂。堂之侧为僧厨——即崇元寺，中有甬道；道东、西厅各三楹。前堂三楹，临街；正中洞门三，左右角门二。门前石路平敞，左右有木坊及下马牌；周砺石为墙。前临溪涧；对岸松冈数重，村曰安里，属真和志。茶罢，即归。临行，紫金大夫郑得功前跪致词，述世孙感激之忱、通国臣民欢跃状。仰见我皇上孝德旁孚，无远弗届；球虽僻陋在夷，罔不衔感荣幸，思念先王。是日，球人观者弥山匝地，男子跪于道左，女子聚立远观——亦有施帷、挂竹帘者，土人云系贵官眷属。女子皆鲸手背、指节为饰，甚者全黑，少者间作梅花斑。按「诸番志」：『黎母俗，女及笄，即鲸颊为细花纹，谓之「绣面」，集亲客相庆；俗与雕题凿齿同』。初见红衣人，头面较良家修饰，衣亦鲜洁。盖国俗不穿耳、不施脂粉，无珠翠首饰；此辈诲淫，或私为冶容、偷施脂粉耳。人家门前多树「石敢当」碣；墙上多植吉姑罗或揉树，横卧墙头，翦剔极齐整。妇女趁集者，或戴筐而立、或置筐于地，男女老幼不下数万人；知生齿日繁矣。午刻，归馆。申刻，世孙遣遏闼理官馈胙；外送看席一桌，即赏来使，令与同官分食之。
　　初九日（庚申），阴。辰刻，世孙遣耳目官、长史以简来谢，并致宴金十二两。余与介山坐二堂，呼长史语之曰：『既不宴会，安得宴金！归谢世孙，以后无容致送，徒劳君等往返』。寄尘以不服水土，得河鱼腹疾，传颜巡捕诊视。入夜，大雨，骤凉；觅夹被不得，以衣代之。是日，为地神龙王朝玉皇暴，验。
　　初十日（辛酉），雨。邀杨文凤、首里四公子为竟日谈，得「寄语」百数十条。庭中寄生螺冒雨伙出，大小不一、长圆各异，皆负壳而行。螺中蟹，两螯八跪。跪四大、四小，以大跪行；螯一大、一小，小者常隐，大螯以取食。触之，则大跪尽缩，以一大螯拒户。蟹也而有螺性，「海赋」所云「璅蛣腹蟹」，岂其类欤！「太平广记」谓「蟹入螺中」；似先有蟹然。从人有取置碗中以观其求脱之势者，力猛壳脱，顷刻死；则又与壳相依为命：造物不测，难以意度也。
　　十一日（壬戌），晴。食后，偕介山骑至却金亭——马较朝鲜果下马稍高，耳特长；性驯，行沙砾中，不见颠蹶。前初八日骑数百匹，皆牡马；不用牝者，恐乱群也。登舟，渡过山南。稍上，有板屋三间，名土地厂；有石，无神像。西接长堤，直至南炮台，径荒不能直达。折而南度大岭，游海边村；无他树，满望皆阿呾呢，连蔓坚利，可为藩篱——叶长，可造蓆，刺生其旁干，层裂如裹麻，根可为索。开花者为男木，花白，瓣若莲，合尖；左右叠十余朵，直上五桠。蕊露如杖，长三寸许；颇芳烈，不实。女木则无花，而实大如瓜，肤纹起鍼，皆六棱；可食——或云即波罗蜜别种也，一名凤梨。村中泉石颇佳。
　　十二日（癸亥），晴。长史送铁树四盆来——质枯如铁，一本或数干，无旁枝；丛叶盖头对出，而劲挺如蜈蚣。一名凤尾蕉，以叶对出形似也；一名海棕榈，以叶盖头形似也。其根碓为粉，可充粮；岛人以御荒岁，处处皆植之。亦有携至中华以为盆玩者，则谓之「万年棕」云。午刻，大雨；申刻，晴。自此日以至二十四日，皆大飓之期。
　　十三日（甲子），晴。球地皆沙土，雨过即可行，无泥泞。食后，偕介山骑过迎恩亭，沿堤行。堤长三里左右，石砟■〈石咢〉立；堤尽处为炮台，南北对峙，踞霸港口——环以埤堄，方广不盈亩，无一人、一物。台西中流有巨礁曰马加，为琉球险隘门户。入港皆铁板沙，坚如铁、平如板而利如剑。舟路曲折，避沙而行，误触之立碎；惟土人能知其道，故恃以为险。归路，游临海寺。寺创于顺治十二年，为渡唐官船祈报之所——国人呼中国为唐山、呼华人为唐人也，石垣四周。佛堂三楹，面东。板阁一无佛像，而有香鑪、供石。旧名定海寺，有钟为前明天顺三年铸。此邦观海，波上为最，炮台其次矣。入夜，雨。
　　十四日（乙丑），阴。荔支栽近一月，新叶茂发，有生机矣。早起，偶步其侧，见新叶有蚀者；薄视之，有虫黄体而苍文，两角、八足，身方而毛——世所谓毛虫类。附叶为巢，蒙如小蛛网；卵生如蚕子而速，大者二寸以来。命仆捉而坑之，尽拂其巢；「嘉树生虫，修士来谤」，固其所也。介山偶得一蟹，阔而薄；两螯大于身，甲小而缺其前——缩两螯以补之，若无缝。八跪特短；脐无甲，尖团莫辨。见人则凸双睛，噀水高寸许，似善怒。养以沙水，经十余日不食，亦不死。土人不知其名，以其得于沙也，名之曰沙蟹；为诗以记焉。午后，雨。
　　十五日（丙寅），大雨。各庙行香。世孙遣官起居，食品有海马肉薄片，回屈如刨花，色如片茯苓；品之最贵者。常不易得，得则先以献王。其状鱼身、马首，无毛而有足，皮如江豚；惜未得见生者。适杨文凤、四公子来，即以「海马」分韵；诗亦有理致而不能绘其形状，非余命题之旨，亦恐未见其生也。
　　十六日（丁卯），晴。遣官看拜。偕介山游鹤头山，陟其颠，避日而坐；草色黏天，松阴匝地。东望辨岳，秀出天半；王宫历历如画。其南则近水如湖、远山如岸，丰见城巍然特出，山南王之旧迹犹有存者。西望马齿、姑米，出没隐见，若近若远，封舟之来路也。北俯那霸、久米，人烟辐辏。举凡山川灵异、草木阴翳、鱼鸟沈浮、云烟变灭，莫不争奇献巧，毕集目前；乃知前日之游，殊为卤莽。梁大夫小具盘樽，席地而饮；余亦趣仆以酒肴至。未、申之交，凉风乍生，微雨将洒；乃移樽登舟。时海潮正涨，沙岸弥漫；遂由奥山南麓折而东北，山石嵌空欲落，海燕如鸥、渔舟似织。俄而返照入山，冰轮出水；文鳐无数，飞射潮头。与介山举觞弄月，击楫而歌；樽不空，客皆醉。越渡里村，漏巳三下；却金亭前列炬如昼，迎者倦矣。乃相与步月而归——为中山第一游焉。
　　十七日（戊辰），大雨竟日。长史觅得法司蔡温、紫金大夫程顺则、蔡文溥三人集，诗皆有作者气。顺则别着「航海指南」，言渡海事甚悉。蔡温尤肆力于古文，有「蓑翁语录」、「至言」等目，语根经籍，有道学气，间出入二氏之学；盖学朱子而未纯者。
　　十八日（己巳）立秋，晴。寄尘病初愈，欲游波上而力弱不能骑；长史为之备轿。轿如中国抬榼，长三尺许、广二尺、高三尺；启其右以入，周围以草帘——闻亦有用竹帘、纱布者，人坐轿底。顶有二环，贯以独木，二人前后舁之，去地不及五寸；远望如笼，不知中有人也——王叔以下皆乘之。薄暮，寄尘归，以布数疋见示，购自市中；时昏黑，不及细视。
　　十九日（庚午），晴。寄尘以出游受风，病复发；视之面赤甚，劝令服药。因取视昨所购布：一米色，曰蕉布，宽一尺；乃沤芭蕉，抽其丝织成，轻密如罗。一白而细者，曰苎布；宽尺二寸，可敌棉布。一白而绵软者，曰丝布；乃苎经而丝纬，品之最上者——「汉书」所谓「蕉筒荃葛」，即此类也。一米色而粗者，曰麻布；品最下矣。国人善印花，花样不一；皆翦纸为范，加范于布，涂灰焉。灰干去范，乃着色；干而浣之，灰去而花出。愈浣愈鲜，衣敝而色不退。此必别有制法，秘不语人；故东洋花布特重于闽。
　　二十日（辛未），晴。食后，游辻山——国人读谓「失汁山」，「志略」谓一字两音；「汪录」亦作青芝山。石阜临海，上多塚，亦有僧塔。山下为女集，时尚早，墟无人；然远不及波上。因仍至波上，坐而观海。有船自山北来者，从官云：『柴船也』。山下渔船甚伙，有撒网者、有钓者。午刻，归。遍考「辻」字不得，因悟琉球字皆对音，「十」、「失」无别，疑「迭」字误。「说文」：『迭，更迭也』；辻山左有波上、右有天久山，实有「更迭」之意。讹「失」为「十」，遂成「辻」；而不知其无字也。即「失」、「汁」二字，亦是「更迭」之义，与「十」、「折」同；非二音。余方辑「球雅」，乃知一字作二三字读、二三字作一字读者，皆义而非音，即所谓「寄语」；国人尽知之。音则合百余字或十余字为一音，与中国音迥异；国中惟读书通文理者乃知对音，庶民皆不知也。
　　二十一日（壬申），微雨。供应所送生海胆一具，形浑沌，通体刺如蝟，无头尾面目，蠕蠕能运；旁有小穴，赤有方——或其口也。球人以形似，名曰海胆。剥皮取肉，捣成泥，盛以小瓶供馔；前巳尝之矣。若易名曰海蝟，尤为得实。是日，寄尘病少愈。夜，与介山小酌。
　　二十二日（癸酉），雨，东北风大。自十二日至今日，皆大风；世传飓期，信而可征。二十四日为雷公诞，名为洗炊笼飓，或预发于今日；时楼皆震动，窗纸尽裂。入夜不寐，闻壁间啾啾作雀声；烛而视之，见蝎虎无数。火至，俱避入隙。「徐录」谓「不伤人」；既目击之，又慑以风声，益不能寐。因呼寄公起，与谈元理，颇有入悟处，遂与唱和成诗；未及数首，而东方已白矣。
　　二十三日（甲戌），晴，风转南。偕介山游泉崎。登中岛，岛对奥山，隔漫湖村。西有园曰蕉园，中山八景所谓「中岛蕉园」也；徐澄斋亟称之。全、周二公时，巳废；今归马氏。蕉尽荒落，然境自清幽，具林泉气。出门折而西，有礁孤立，高二丈，围可五尺；重叠而上，小树攒石顶——土人云系久米风水，所谓「文笔峰」也。归路久米，憩倪氏宅。宅前有台，宜远眺。内鱼池二，各围丈余；叠石峰其中如芙蓉，饶奇花异卉。
　　二十四日（乙亥），晴。是日，为雷公诞。食后，游东禅寺。寺在久米东北，前临下天后宫。后倚平山，六松盘若虯。西有茂林，可半亩。阶前稚桂数株，国中仅见；木槿二，与中国同。佛堂有徐澄斋、王梦楼诗轴。僧岩桂，年七十二，貌甚古，类有德者。篱边香椽一，荜蕟萦绕，若凌霄子；赤形，如僵蚕，味类胡椒。郑得功云：『邦人呼为辣荞』。花白、子赤。种三；更有小而黄、圆而赤者，食之可以冷气。
　　二十五日（丙子），晴。是日，国中祭稻神，谓之「大祭」；家以糯饭馈客——稻既收，报田租也。有梁长史邦弼馈糯饭来——须发尽白。问其年，方五十。诘其故，自称「小底」，因云『国人固多不寿，小底尤早衰』。而胡靖「录」云「人无劳心，多致天年」语，不实。「小底」者，陪臣对天使之词；若对从客，则曰「弟」——亦成例也。通文墨者，自称「夷官」。
　　二十六日（丁丑），雨。杨文凤来，问以国中官制、士习。对曰：『敝国皆世爵、世禄，官至大夫乃食釆。亦论功陞赏，如渡海为一功、充朝贡使为一大功，无文字之试。士、农、工、商，各世其业。首里七大姓，世为王室婚姻；法司、紫巾官，大都不出七姓。其子弟年十四以上，入王宫应差，渐以资授职；由库司官，积功至曷闼理官、耳目官而至法司官，大者曰「亲方」。食俸，自库官始。世官，惟廕适长子孙。久米人，官始于通事、止于紫金大夫，从未有至法司者。惟蔡温学优功着，王特用为法司；子尚翁主，亦即移居首里，与七姓同贵。温之前有郑迵，积功至法司；后为日本所执，不屈死。久米官之子弟，能言，教以汉语；能书，教以汉文。十岁，称「若秀才」，王给米一石。十五，薙发，先谒孔圣，次谒国王；王籍其名，谓之「秀才」，给米三石。长则选为通事，积功至都通事、通议大夫、中议大夫而至紫金大夫，为国中文物声名最——即明三十六姓后裔也。那霸人，以商为业，多富室；由伙长，积功至那霸官。能汉语者，用为长史，无至大夫者。其他外岛不过酋长，有按司遥领之。按司者，皆王之亲属：此国中官制之大略也』。听其言，源委了然，笔谈翻胜口谈；当推为中山第一学者。
　　二十七日（戊寅），晴，无风。是日，为地神龙王朝玉皇暴，不应。偕介山由渡里村泛舟，越中岛、渡饶波，至丰见城山麓；策骑而登顶，有山南王弟故城——徐葆光诗所谓「颓垣宫阙无全瓦，荒草牛羊似破村」者是也。稍东为高岭村，故垒围里许；长史曰：『此山南王故城——名大里者也。王之子孙，今为那姓，犹聚居于此』。城下有泉，曰惠泉；惠泉之西，曰芳泉。再折而西，有泉从岩底喷流，味极甘，供诸村茗饮；取水者以船载瓷盎，络绎不绝。仍呼舟，泛漫湖而归。
　　二十八日（己卯），晴。郑得功来，问以『国俗有僧而无尼僧、道士，则通国但知礼佛，比丘、仙人俱所不敬欤』？对曰：『国中虽无道士，却敬神仙』。问何以故？对曰：『昔有铭列子，家贫业农，性诚笃，无妻室。近宅有井，泉甘且清；一日往汲，遥见井间有奇光。逼视之，见一女子且汲且浴，衣挂松枝。铭列子恶其无耻、且污泉，阴取衣；衣不类国服，有云霞气。心异之，潜以观其变。女浴毕，呼其名而诟曰：「某何白昼为贼？速归我」！铭列子闻呼名，心益异，不应。女窘，以浴布被体；见铭列子，遽伏地。有国色，不类国人；铭列子责之曰：「此松我松、井我井，胡污我泉」！女趺坐，正色曰：「汝言谬矣！夫松与泉，造化所生，非人得私；汝据为己物乎」！铭列子初见心已动，又闻其言慧，乘机调之曰：「万物受阴阳之气而生，人亦得夫妇之道而生；阴阳有常，夫妇有别。汝，女也；我，男也。赤身对我，无理太甚！不自愧而反责我乎」！女阳怒曰：「实告汝，我非尘世人；仙女也。偶爱此泉，故浴；岂识人间夫妇！我非此衣，不能去；无辱我」！铭列子复曰：「天雨降世，即为世间水；汝即降世，即为世间人。诚仙也，自去；衣不可得」。女曰：「聊戏君耳！神明鉴君诚笃，欲昌君家。君贫，不能娶；以妾与君有夙缘，来为君立子女，无去理」。铭列子喜，又恐女绐衣去，因脱己衣衣之；遂为夫妇。人初不之异，后稍异之。居十载，生女一、男一，女名真鹤、男名龟年。时女九岁、男五岁，女缘满将去，乘儿午睡，衣故衣出门；儿觉啼，索母。女惧为情牵、不得脱，飞上树梢。儿追及，泣愿同去；女谕之曰：「汝等皆具夙根，无忧不贵。好侍汝父，毋念我」！乘云冉冉而上。姊弟啼，觅数日，野宿不归。初，国王闻其事，数遣耳目官密访，莫知其家。是日，见二儿啼泣甚哀，诘之；儿具以告，官因携儿同行。方仙女之去也，铭列子探亲于首里。三日，归；与儿过于路，惊问其故，悲喜交集。官引儿见王，王养真鹤于宫中，令龟年就学，待长贵之；并赐其父铭列田地、为贵官，号曰铭列子』。余因其事可传，遂援笔记之，即为「铭列子传」也可。
　　二十九日（庚辰），晴。是日，初见五釆鱼。有红、绿、翠、黄诸色，绿鳞、红章，五彩相间；土人就形色呼之，无定名。又有一石眉巴鱼，色红如金鱼。余俱不敢食，养盎中以为玩品。又有鳐，如白鸟；云飞丈余，始入水——疑即燕鱼也。
　　七月朔日（辛巳），行香。余至天后宫数次，见大门内有左厢北向，屋甚小，遂不经意。至是，启视之，中供龙神行像；云国王祷雨，则载像至丰见城，设坛以祀。前六月朔，祷雨得雨，龙神与有力；亦宜致礼。因命王守备：自后朔、望分献焉。前陪臣请先王庙中匾并天后、关帝对额，随书付之；是日巳刻成，挂壁间矣。世孙遣官起居如例。
　　初二日（壬午），晴。遣丁看拜。同来都司陈瑞芳——泉州人，由武进士，现官闽安镇都司，年四十三；于五月二十四日病痢，痢痊而病转深。自恃壮盛，不服药；屡劝不听。至是，见有鬼入室，衣冠皆球装，服黄帽者一、红帽者四，近床牵其衣不去。守备王得禄以告，急取箧中人参一枝，遣颜家选诊视配药；家选为立方，仍告余曰：『病入膏肓，恐不起』！夜，雨。
　　初三日（癸未），晴。陈病剧，至酉刻逝。与介山往哭，备衣衾、棺木，敛之如礼。集句挽之云：「其生也荣，死且不朽；维子之故，我始欲愁」。并作五律二首，叙兵丁爱戴之情、申同舟之谊，以寄余哀。呜呼！为将官能使其兵哀恸思慕，其诚信有过人者；天不永年，殁于异域，痛哉！
　　初四日（甲申）处暑，晴。酉刻，陈都司盖棺，偕介山往凭之。停柩于室，守以兵；义当载归，使其子以礼葬。世孙遣耳目官致祭，并馈安家银五百两，欲交介山带付其子；余从旁晓之曰：『都司殁于使事，世孙宜具奏，即以此银叙入。渡海后，移交督、抚转付其子；使者礼无私受』！官归以告，世孙如余所议焉。
　　初五日（乙酉），晴，大风。偕介山致祭于都司，哭之恸。郑得功奉世孙命来祭，极叹都司忠诚！余问之曰：『贵国亦有国尔忘家，可传不朽之人乎』？对曰：『有。昔诸按司割据时，有八重濑按司者强暴好色，窥玉村按司之妻美，举兵袭杀之；其妻遣长子小按司杂乱军以逃，即自缢。八重既失望，又恐子长图报，密为踪迹；闻在胜连县平安名大主家，潜选兵五百，约期进取。先是，玉村之臣里川庇椰长子龟寿闻变，即变姓名，潜逃八重，将乘间行刺；闻此计，誓以死报。先归，别其母。母怜其忠，不忍留；遂走报小按司，趣平安速为备，意在死战。平安急召吉田森川系数问计，吉田谓「众寡不敌，徒死无益！闻昔有代君任患者；今诚得一人肯以死代君，庶可缓祸徐图」！龟寿厉声，请以身代。吉田乃缚龟寿诈献于八重，八重怒，命速斩；龟寿大詈，无惧色。八重益怒，转欲生苦之，令苦尽而后杀，乃下之狱；以吉田为忠，日益亲近。玉村有大臣波平大主者，日厉兵欲报仇而未集也；闻吉田缚献，大怒，亲至胜连探问，欲诱杀平安而后举兵。既至，平安告以故；引令见小按司，乃大喜，遂密告吉田为内应，布兵复仇。时八重新举子，日为淫宴；兵既至，八重醉不起，遂斩于床上，出龟寿于狱』。呜呼！此真忠臣孝子矣！是不可以不传；因记其略于此，而别为立传焉。
　　初六日（丙戌），大风。是日，食品有蕉实，状如手指，不相属；色黄，味甘，瓤如柚——亦名甘露。闻初熟色青，以糠覆之则黄；与中国制柿无异。其花红，一穗数尺，瓣须五、六出。岁实为常，实如其须之数。中国亦有蕉，不闻岁结实，亦无有抽其丝作布者；或其性殊欤！
　　初七日（丁亥），大风。自此至九日，皆神煞交会暴。是日；庖人进生玳瑁一具。首尾皆尖削，腹特大，首淡红色；甲如龟，国人取其甲以为长簪。沿海皆有之；传至中国者，率由闽、粤商贩。球人不知贵，以为贱品——崑山之旁，以玉抵鹊；地使然也。俗不谙七夕，无乞巧者。
　　初八日（戊子），雨。先是，使院中有螺壳，头大而尾削；形如船，口如卷书，背骨三峰如笔架。土人以状类海舟三桅，名曰桅螺；余属取生者视之。至是，以一具进。藏身于背，无拒户；壳行如蜗牛，殆蚌类——凡介虫无拒户之具者，皆非螺类。
　　初九日（己丑），雨。是日，始见燕；状无他异，惟不巢人屋。中国燕以八月归，此燕疑未入中国者；其来以七月，巢必有地。问之土人，皆不知。别人所谓「海燕」，较紫燕稍大而白其羽，有全白似鸥者；多巢岛中。间有至中国，人皆以为瑞。
　　初十日（庚寅），晴。是日，偶见一鸟，黑头、灰翅，大如乌。问其名，陪臣对曰「容蕊」。按「传信录」，此鸟以八月来。又见一鸟，毛羽似鴈而差小，土人名之曰「恨煞」。余观其状，酷类秦吉了；「志略」亦云八月来。或今岁逢闰，节候稍早；鸟固应候邪！
　　十一日（辛卯），晴。偕寄尘重游波上；携酒行倦，即饮于护国寺。介山偶疾不偕，饮殊无兴。陪臣视余有倦容，以枕进。人各授一，有方如圭者、有圆如轮而连以细轴者、有如文具藏数层者；制特精，皆以木为之。率宽三寸、高五寸，漆其外，或黑、或朱；立而枕之，反侧则仆。按「礼记」「少仪」注：『颖，警枕也』；谓之颖者，颖然警悟也。又司马文正公以圆木为警枕，少睡则转而觉，乃起读书；此殆警枕之遗。
　　十二日（壬辰），微雨。杨文凤、首里四公子来，纂得「寄语」五百余条。偶忆杜氏「通典」云：『妇人产，必食子衣；以火自炙，令汗出』。问文凤：『然乎』？对曰：『火炙，诚有之；食衣，则否。即今中山已无火炙俗，惟北山犹未尽改』。入夜，月上，开窗见人家门外皆列火炬二。遣问长史，云国俗于十五日盆祭，预期迎神；祭后乃去之。盆祭者，中国所谓盂兰会也。
　　十三日（癸巳），晴。偕寄尘沿辻山东北，步行海滩上。见雪崎山崖洞，深敞如龛；礁石玲珑，扑人顶。憩片刻，仍循东北步至龟山；拳石嶙峋峙滩上，潮至不能上。南岸有窑，国人取车螯、大蚶之壳以煆灰塈壁，白不及石灰而黏过之。再东北，有地为国人煮盐处。遂自龟山东，策骑越久米而归。
　　十四日（甲午），雨。是日，为先大夫生辰，斋；不下楼。
　　十五日（乙未），晴。行香归，世孙遣官起居，果有龙眼，种自闽来，味甚薄；闻植亦不繁。因念荔支他日即实，未必如闽然。果实亦固难得，「志略」载「物产有荔」，虚也。是日，为鬼飓暴，不应。连日见市上小儿各手一纸幡，对立招展，作迎神状；知国俗盆祭祀先，亦大祭矣。
　　十六日（丙申），晴。偕介山游壶家山。山脊瓦屋对列，瓦而黄，烧器皆粗恶。余每出游，茶吏携茶瓯随；色黄作裂文，描浅绿花草。其少粗者，无花；瓯盖木质而朱漆，承以空心盘托，式如豆。斟茶二、三分止，匙贮小糖块，效中国果茶法。瓷细而具雅，今观陶处无之；问知细者出土噶喇、粗者出大岛。中山土产无一适观者，其贫国也。
　　十七日（丁酉），微雨。郑得功来，问以嫁娶礼。对曰：『小民礼固陋，世家亦有以酒肴、珠贝为聘者。婚时，即用本国轿结彩鼓乐而迎，不计妆奁；父母送至夫家即返。不宴客；至亲具酒贺，不过数人』。问『「隋书」云贵国风俗，男女相悦，便为匹偶；其旧俗欤』？曰：『然。闻我三十六姓初来时，俗尚未改；后渐知婚礼，此俗遂革。今国中法「有夫之妇犯奸，即杀」；岂尚容苟合』！余始悟琉球所以号「守礼」之国者，亦由三十六姓教化之力；国重久米人，有以也。
　　十八日（戊戌），雨。向循师来，问以国中丧礼。对曰：『小民有丧，则邻里聚送；亲者护丧泣送，掩毕即归。宦家，则同官相知者亦来送，柩出即归：大都不宴客。题主官率皆用僧，男书「圆寂大禅定」、女书「禅定尼」，无考妣称。近日宦家亦有书官爵者』。问『「汪录」云棺制三尺，屈身而敛之；信乎』？对曰：『近宦家亦有长五、六尺者，民则仍旧』。盖礼教渐敷，旧俗渐革，朴陋诚不免焉。
　　十九日（己亥），晴。法司等官送「册封仪注」来，随与介山酌定云：『先一日，所司张幄、结彩于馆前，备龙亭三、彩亭二；凡经过处，皆结彩。造版阁一楹为阙庭，设殿庭中；中置殿陛，左右列层阶。设御案五于阙庭中，中案奉节、左案奉诏敕、右案奉御书、边左置赐王币、边右置赐王妃币。设香案，设司香二人于香案左右。设世孙受赐予位于香案前。设宣读台于殿前滴水左。设世孙拜位于露台中；设众官拜位于世孙后，左右列。世孙左右立引礼官二员，众官左右立赞礼官二员。陈仪卫于殿左右。设奏乐位于众官拜位后，设而不作。至期黎明，法司等官吉服候馆外，金鼓仪卫毕备。俟启门参见毕，请龙、彩亭入馆，置中堂。正使捧节、副使捧诏敕御书，各安奉龙亭中；捧币官捧币，置左右彩亭中。排班，众官行三跪九叩首礼；毕，前导。世孙率众官伏迎于守礼坊外，龙亭暂驻，世孙率众官平身，天使趋立龙亭左右。引礼官唱「排班」，世孙率众官行三跪九叩首礼。毕，世孙前导入国门，立殿下。龙亭进至奉神门，执事者脱节衣，奉节授正使，奉诏敕、御书授副使，捧币官分捧缎币随行；升阙庭，各安奉于御案。天使分立左右，捧诏敕官立陛下，宣读官立开读台下。司香者添香毕，引礼官引世孙由东阶升，众官各就拜位。世孙诣香案前，引礼官唱「跪」，世孙、众官皆跪。引礼官唱「上香」，案右司香者捧香跪进于世孙；三上讫，平身。引礼官引世孙出就拜位，率众官行三跪九叩首礼；毕，平身。副使诣前，正中立；捧诏敕官由东阶升，副使取诏敕授捧诏敕官高举下殿，同宣读官上宣读台，奉安诏敕于案。引礼官唱「跪」，世孙、众官皆跪；引礼官唱「开读」，捧诏敕官以次对展，宣读毕。引礼官唱「平身」，世孙、众官皆平身。捧诏敕官仍捧诏敕升殿，授副使，如前安奉；捧诏敕官下东阶，国王率众官行三跪九叩首礼。毕，天使宣制曰：『皇帝敕使赐尔国王、王妃缎币』！引礼官引国王由东阶升——法司官随行，至受赐予位，跪。正使取国王缎币、副使取王妃缎币，一一传授国王；国王高举，法司官跪接，传至案上。毕，平身。引礼官引国王出就拜位，率众官行三跪、九叩首礼。毕，天使宣制曰：『皇帝敕使赐尔国王御书匾额』！引礼官引国王由东阶升，至受赐予位，跪。副使取御书亲授国王，国王高举平身，仍安奉案上。引礼官引国王就拜位，率众官行三跪、九叩首礼。毕，平身。引礼官引国王诣香案前，跪；请留诏敕为传国之宝。法司官捧前代诏敕，一一呈验；天使验明，允所请。副使捧诏敕亲授国王，国王高举平身，仍安奉案上。引礼官引国王就拜位，率众官行三跪、九叩首礼。毕，平身。正使取节，执事者加节衣，仍置案上。法司等官捧诏敕、御书、缎币入内殿，派官守护节案。国王请天使拜御书，引上殿阁；天使瞻拜毕，国王请天使更衣，同往北宫行对拜一跪、三叩首礼。毕，茶三献，天使告辞。国王前导，仍至御案前，正使奉节安奉龙亭内。天使随出奉神门，与国王揖别，各乘舆；国王先行率众官出，俟欢会门外龙亭回过，国王以下跪送。天使至，出舆，国王揖别，众官皆跪送。是日，国王遣官诣馆谢，天使次日遣官入王城答谢』。观其仪率遵旧典，亦守礼之明验也。
　　二十日（庚子）白露，晴。寄尘云：『此邦之人，肘率较华人稍短』；「朝野佥载」亦谓人形短小似崑仑。余来两月余，所阅士大夫短小者固多，亦有修髯丰颐者、颀而长者、胖而腰腹十围者；前言似未足信。适茶吏马秀来——长八尺以上，因令出肘与香崖较，实短寸许；而香崖长不及七尺，乃知气类所限，短小其常。且人之体多狐臭，古所谓「愠羝」也；其理尤不可解。
　　二十一日（辛丑），雨。向世德来，问以国中兵刑。对曰：『小邦人不知兵；刑惟三章：杀人者死，伤人及重罪徒，轻罪罚日中晒之——计罪而定其日。国中数年无靳犯；间有犯斩罪者，又率引刀自剖腹死：故国俗几于刑措。
　　二十二日（壬寅），晴。王遣法司、长史来，敬请先观御书双钩上刻，以便悬奉楼中。因与介山敬请御书出，平铺于案；视双钩颇得法，似善书者。钩毕，余出七律诗一首，令以本国书书之；笔力遒劲，龙蛇飞舞，草法不类中国。试令读之，率二十余字乃成一句；重译难通矣。
　　二十三日（癸卯），晴。杨文凤来，问以国俗旧无姓，然欤？对曰：『然。国中惟久米村梁、蔡、郑、毛、曾、陈、阮、金等姓，乃三十六姓之裔。此外，世禄之家皆赐姓，士庶率以田地为姓、更无名；其后裔则云「某氏之子孙几男」，所谓「田名私姓」也。余尝举向循师之名问，法司向天迪对以「不知」；始信国中皆别有通呼之名，其书手版者特具文官名耳。余又问：『国王亲支四世后，辄改姓向。昨阅「中山世谱」，王妃有向姓；岂同姓为婚欤』？对曰：否。首里有二向：一为前王尚圆之后，今国王始祖也；一为前代尚巴志之后，今所与通婚姻者也』。余始释然。「世谱」即「世监」，前王尚穆改今名；昨从世孙借观，乃中山第一书籍也。本国文籍固少，即购自中国者亦不多；故文风不及朝鲜。
　　二十四日（甲辰），雨。与介山奕，以胜负赌酒。午刻，小饮。入暮，闻拇战声、又闻歌声，多作梵音；亦有如中国弦索歌曲者，率搊三弦和之。余疑附馆有红衣人，恐从者为所蛊；传长史诘之，知为那霸士大夫聚饮某家，酒酣起舞，歌以行乐——盖国中习俗也。
　　二十五日（乙巳），晴。是日，行册封礼。方启门，法司等官入，一切如前仪——途中观者益众。过中山先王庙下山，坦途里许，有水田。上万松岭，迤逦而东数里许，衢道修广；有坊，牓曰「中山道」。南为安国寺，对寺为世子第。中路砌石为墩，中植凤蕉一丛、佛桑二株。更进，又一坊，牓曰「守礼之邦」。道左有天界寺，寺西南为王茔，对茔为大美殿。道旁，有红帽阜衣者执长竿排班立，数武一人——意即武士。世孙戴皮弁、服蟒衣、腰玉带、垂裳结佩，率百官跪迎道左，如前仪。更进，为欢会门；踞山巅，叠礁石为城，削磨如壁。有马道，无雉堞，高五尺以来，远望如聚髑髅；始悟「隋书」所谓「王居多聚髑髅其下」者，乃远望误于形似，实未至城下也。城外石崖，左镌「龙冈」字、右镌「虎崒」字。城四门：前西向，即欢会门——王宫西向者，以中国在海西，表忠顺面内之意；后东向，为继世门；左南向，为水门；右北向，为久庆门。再进层崖，有门西北向，曰瑞泉——即每日秀才送馆之泉也。左右甬道，有左掖、右掖二门通入王宫。更进，有漏西向，牓曰「刻漏」；上设铜壶漏水。更进，有门西北向，为奉神门——即王府门也。殿庭方广十数亩，分砌三道。由甬道进至阙庭，如前仪行礼。毕，乃瞻王殿。殿九楹，左右夹室一。月台覆以穹亭，中阶七级；石栏周护，雕刻花鸟。殿上为御书楼，高敞壮丽，钜梯当楹立。正中悬奉圣祖仁皇帝御书「中山世土」匾额、左奉世宗宪皇帝御书「辑瑞球阳」匾额、右奉高宗纯皇帝御书「永祚瀛壖」匾额，偕正使敬谨拜瞻毕，觉天章炳焕，日月光华；诚海邦世宝也。下为王听政位。中壁悬伏羲画卦象，龙马负图立其前；绢色苍古，微有剥蚀——「汪录」谓「非近代物」，今又经百年，画亦无恙；知其保护爱惜者至矣。更衣后，国王揖入北宫。殿屋固朴，多柱础，屋梁举手可接；以处山冈，且防海飓。王宫如此，他屋可知。对面为南宫，有楼窗，尽垂帘；帘以细竹为之。隙地多蟠松、凤蕉，奇石错列。旧例此日宴会于北宫，为第二宴；此行不宴会，茶三行，辞归。国王随遣官来谢。
　　二十六日（丙午），晴。遣巡捕官入王城答谢，且致贺。国王遣法司官来，致词云：『国王择八月初二日，率百官于王府庭中行北面谢恩礼。初四日，诣天使馆拜谢』。并呈拜谢仪注，如适馆初见礼。大礼既成，幸无陨越；通国臣民，无不欣喜。余与介山亦如释重负，因与欢饮，三更乃就寝。
　　二十七日（丁未），晴。是日，为神煞交会暴，不应。食后，杨文凤送「寄语」二百余条并书本国字母以来；余以「传信录」较之，无异。问以「徐录」谓一字可作二、三字，读者略仿中国对音，何以说？对曰：『此乃字义，非音也。小邦但知对音，不知切音；如平、上、去、入四声，夷官初学为诗，乃知之。其实读书仍用本国语义，故必须钩挑，令实字居上、虚字居下读之。凡民则但知「寄语」，亦并不知对音；即如「徐录」所云「泊」读作「土马依」，为一字三音。小邦以船靠岸为「土马依」，「泊」亦靠船之义，故曰「土马依」；非三音之谓也』。乃知历来册使俱就通事口授以意解释，未令通人笔之于纸，故音义不分。余作「球雅」，皆令文凤等逐字注其音、复注其义。并将通俗等语汇成册，令注本国语各句下，就所注而辑之；字异而语同者合并之，无令重出：务在得实，以备一邦繙译。名曰「球雅」者，仿「尔雅」体例，以汉文贯首而释其「寄语」于下；盖欲以汉文通夷文，使不雅者亦归于雅：此命名之义也。
　　二十八日（戊申），晴。向善荣来。先是，途中见衣之两胁有缝、不缝之别；因问衣制。对曰：『小邦衣制，皆宽博交衽，袖广二尺，口皆不缉；特短袂，以便作事。襟率无钮，总名衾。男束大带，长丈六尺、宽四寸以为度；围腰四、五转，而收其垂于两胁间。烟包、纸袋、小刀、梳篾之属皆怀之，故胸前襟常搊起凸然。其胁下不缝者，惟幼童及僧衣为然。僧别有短衣如背心，谓之「断俗」：此其概也』。余屡见僧家服背心，今乃知其名，殆即袈裟之遗制稍异焉。是日，集兵于演武场校射。
　　二十九日（己酉），雨。是日，食品有蔗与柑；柑味甚美，蔗淡如水。日供有西瓜，味亦淡。以冬瓜合西瓜为酱■〈艹〈立瓜〉〉，大不逮小指，味乃大佳；土人甚珍之，设客不过二、三片。馆中日供此品，问之，乃制自首里，专以供天使，他无得设。俗尤重酱品；贵官劝客，常以箸蘸酱少许纳客唇，以为敬。
　　三十日（庚戌），晴。是日，食品有红菜，类石花而稍扁，微红；国人拾于海滩，每聚而售之中国，不啻海错。又有海带菜——一名昆布，深绿，不类常色；「山海经」所谓「纶组」也。问之，则云售自宝岛，非本国所产。
　　八月朔日（辛亥），晴。向世德来，问其家世；言及其父早世，有凄然之色。余甚敬其孝思，因问『贵国孝治如何？亦有孝子之名否』？对曰：『羊跪乳、乌反哺，况人乎！昔宜野湾县有伊佐大主者，前妻生龟寿而死；娶继妻生松寿，愚甚。龟寿事继母孝，国人莫不闻。母既恨所生子愚，又闻龟寿有令名，妒之；常短龟寿于伊佐前，且不食以激其怒。伊佐惑后妻，欲死龟寿以悦，将令深夜汲北榖，要而杀之；守仆谢名堂闻之，匿龟寿于家，往谏伊佐。伊佐怒其异己也，缚而放之八重山波照间；且谓事已露、不可杀，乃遣平安座下库里就名堂家逐龟寿，毋令得归。龟寿既被放，日夜号泣，饥寒并逼；欲自尽，又恐张母恶。值天雨雹，病不支，僵卧于路。时潮平御锁奉王命为巡见官，见之，以为灵也，近而抚其体犹温，知未死，覆以己衣；渐苏，徐诘其过。龟寿不欲扬父母之名，饰词告。初，御锁闻孝子龟寿被放，意不平；至是，见言语支吾、形色变异，疑即龟寿，赐衣食令去。密遣仆访得其状，遂邀伊佐来，阳谓己子不孝以诱之；伊佐谓与己同病，告以情。乃传集村人，系伊佐妻至，数其罪而监之，将告于王；龟寿闻，奔求御锁，愿以身代。御锁不忍伤孝子之心，召伊佐夫妇面谕之；妇遂感悟，卒为母子如初。御锁归，即以告王；王嘉其孝，特赐官。此可谓孝子乎』？余曰：『孝子哉』！遂乐为记之，以为事继母而不能尽孝者劝，并以醒世之惑于后妻者。是日，为灶君暴，不应。
　　初二日（壬子），晴。寄尘出访杨文凤，归语余曰：『国陋矣』！余曰「何」？寄尘曰：『国自王以下、士以上，乃着草靸；贵者乃着袜』。余曰：『袜、靸奈何」？寄尘曰：『靸名「三板」，上横平梁，中界寸绳；着时举足入梁，纳绳于拇指、二指间。袜布素而单，及踝而止；别为一窦，栖将指』。余曰：『此固见之；所疑者，国王耳』。寄尘曰：『王着靴，不得已也，为天使、为大典也。其平居亦着靸；制以竹皮，但不用草；无所谓布屦也』。余曰：『诚陋矣；然此贫国，非俭何以久！余诸费为之裁减，犹恨不得尽；即如草靸不应着而著者，已费数百靸矣。东风不来，欲归无计；为嗟叹者久之！
　　初三日（癸丑），雨，大风；应龙王大会暴。午后，毛长芳以「寄语」百余条来。见其挥汗不止，令脱帽；取而审视，乃以薄木片为骨，叠帕而蒙之，前七层、后十一层。因问以冠品？对曰：『花锦帽，远望如屋漏痕者，品最贵；惟摄政王叔、国相得冠之。次品，花紫帽；法司冠之。其次，则纯紫。大略紫为贵，黄次之、红又次之，青绿斯下；各色又以绫为贵，绢为次』。是日，从客闻国王经行处，悉有彩饰。群出往观，归述其状云：『泉崎道旁，列盆花异卉，绕以朱栏；中刻木作麒麟形，题曰「非龙、非彪、非熊、非罴，王者之瑞兽」。下天妃宫前，植大松六，叠假山四，作白鹤二、生子母鹿三。池上结栅，覆以松枝，松子垂垂如葡萄。池中刻木鲤，大小五；令浮水面。环池以竹栏，旁有坊曰「偕乐」。坊柱悬一板，题曰「鹿濯濯、鸟翯翯，牣鱼跃」』。余闻而笑；客问故，余曰：『此皆「志略」所载，事隔数十年，一字不易；可谓印板文字矣』。从客皆笑。
　　初四日（甲寅），晴。国王来谢，先遣长史以柬来；因煮茗以俟。预遣仆出馆，记仪卫以告。亭午，国王至，相见如仪；并馈刀、布等物，再辞不得，乃受之。通事致词，述国王感戴之诚；余亦述皇上体恤外藩至意以答之。茶罢，辞归。先，国王未受封时，戴乌纱帽，双翅侧冲上向；盘金，朱缨垂颔下，束五色绦。至是，冠皮弁——状如中国梨园演王者便帽，前直列花瓣七；衣蟒，腰玉。肩舆如中国显轿，中置大椅；上施亭盖，无帷幔；辕粗而长，无绊、无横木；以八人，左右肩之而行。问仆：『仪卫若何』？对云：『鼓吹八，鸣金四，方棍、红隔路各二，旗十二，铁叉、典枪、狼牙钩各二，长钩、钺斧各四，长杆枪三十二，月牙叉四，鸡毛帚十二，马尾帚、大刀、黄伞、花伞各二，看马四，提鑪、黄缎团扇、绿珠团扇各二，印箱、衣箱各一，红杆枪、长腰刀、长斫刀各四，黑腰刀二，大掌扇一，金鑪、金葫芦、绿珠兜扇各二，小鸡毛扇四，蝇拂、金漆匣各二；法司以下皆从行，紫帽近二十人、黄帽百余人』。
　　初五日（乙卯）秋分，晴。大飓旬，不应。梁长史来，问以年岁丰歉？对曰：『大丰，薯可四收』。余阅「志略」，知琉球田多瘠硗，独宜薯；又知受封之岁，必有丰年。今岁五月稍旱，心滋愧！因于六月朔，默祷甘霖；虽自后雨不愆期，犹恐前旱，或损禾、薯。闻其言，窃自徼幸！是皆皇上雨露之恩，沛不择地；海邦臣民，倍觉欢欣恭顺矣。
　　初六日（丙辰），雨。四公子以「寄语」四百余条来。余昨闻长史言「薯可四收」，未敢信；复质之四人，皆云『诚然；非受封，岁无此丰年也』。余曰：『国以薯为命，亦知有「朱薯颂」乎』？皆曰：『不知』。余书其词，书以付之曰：『薯之用如此，慎毋贱视』！四人共读一过，矍然曰：『吾今而知薯之德与薯之所以贵也！行当传之邦人，毋讳食薯』。
　　初七日（丁巳），晴。先是朔日，谕法司等官以丁祭之期，开示仪注，令习礼；并开单，令备牛、羊、豕各色祭品。是日五更，诣文庙致祭，一如中国仪；陪祭者，琉球紫帽官八、黄帽官十有六、红帽生二十有四、随弁二员——国王，旧例于王府门外设坛致祭，故不与。祭毕，偕介山游和光寺，荒废无可述。途闻见久米村竹篱翦剔，可入画。梁大夫邀至其家，小憩；庭前樫木三株，翦剔如繖。茶罢，大夫出纸索额，为题曰「三树堂」。庭前有聚八仙，叶如兰而柔；八月间叶败，从土中挺茎三尺余。花簇茎头如萱，有红、黄二种。
　　初八日（戊午），晴。致祭于关圣帝君庙归，经辻山，墟方集，因步行集中。观所市物，薯为多；亦有鱼、盐、酒、菜、陶木器、蕉苎土布，粗恶无足观者。国无肆店，率业于其家。问长史：『何以市未见钱』？对曰：『市货，以有易无，率不用银钱』。余闻国中率用「宽永钱」，此来亦不见。昨香崖携示串钱，环如鹅眼，无轮廓；贯以绳，积长三寸许。连四贯而合之，封以纸，上有钤记。语余曰：『此球人新制钱，每封当大钱十封。舟回日，即毁之』。盖国中钱少，「宽永钱」铜质又美，恐中国人买去，故收藏之；特制此钱应用。市中无钱，以此；其用心亦良苦矣！
　　初九日（己未），阴。余每出，见道旁聚观夷妇，衣服、勤作多有异，未悉其俗。昨归自集中，以问长史；始知国中男逸、女劳，无肩担、背负者。趁集、织纫及采薪运水，皆妇人主之；凡物，皆戴之顶。女衣既无钮、无带，又不束腰；而国俗男女皆无裤，势须以手曳襟。襟较男衣长，叠襟下为两层，风不得开。因悟髻必偏堕者，以手既曳襟，须空其顶以戴物；童而习之，虽重百斤，登山涉涧无倾侧：是国中第一绝技也。其勤作时，常卷两袖至背，贯绳而束之。发垢即洗——洗用泥，脱衣结于腰，赤身低头，见人亦不避。抱儿，惟一手叉置腰间，即藉以曳襟。问以不作钮故？无能知其义者。
　　初十日（庚申），晴。偕介山往拜国王，先遣通事投简。午初，至王府；茶罢将辞，国王遣通事致词云：『此行不宴会，无晤语时，甚缺主人礼，心不安！有东苑在崎山，去此不二里；敢屈驾往游，具便酌作半日谈』。与介山固辞，国王意益诚恳。不得已，同出欢会门；留侍仆六人，余悉遣归，毋令靡费。折而北，逐瑞泉下流；至龙渊桥，汇而为池，广可十丈、长可数十丈。扞以堤，曰龙潭；水清，鱼可数，荷叶半倒。再折而东，有小村。筱屏修整，松盖阴翳；薄云补林，微风啸竹：园外已极幽趣。入门，板亭二，南向；更进而南，屋三楹。亭东有阜，如覆盂。折而南，有岩西向，上镌梵字一，画如「■〈雨上〈吕弓〉下〉」；下蹲石狮一，饰以五釆。再下，有小方池，凿石为龙首，泉从口出。有金鱼池，前竹万竿、后松百挺。再东为望仙阁，阁前有「东苑」额，前使汪楫题并跋；后为能仁堂。东北望海、西南望山，国中形胜，此为第一。且游且记，走笔和壁间徐澄斋韵四首。国王请入座，食品略仿中国，器皆景德瓷。设高席如京师半桌，椅曰交椅。席三，天使、国王各坐其一；紫帽司酒、黄帽司肴，皆跪进。金壶高尺许，形如鸠；金盘圆而微鼓，凹其中以受杯。金爵圆，阔上而稍削其下，可容五合；两耳高出爵面。唾壶、漱盂、烟架，毕具座侧。酒三行，国王遣官致寒温；又三行，遣官致谢于国王，辞已既醉。国王再三劝，又三行，肴已九进。酒止，饱饭一瓯，撤席。通事致词云：『国王备有舞、乐，旧供七宴；今既不宴会，可令装束见，以表诚敬』。随令舞童排列阶下，人二十有四；年率十五以上，皆高梳云髻，戴花满头，着采衣。衣长曳地、袖长等身，两胁不缝，朱袜不履：人物美秀，尽宦家子弟。余与介山赞叹称谢。先是，巡捕密禀，已遣人归馆取赏物；至是，各赏一扇、一巾，遣令去。国王尚欲具酒，时已黄昏，固辞；乃告别。归路列炬数里，炬长二丈余；林鸟尽惊，檐雀暗堕。盖国王欲夸耀于客，未免过费；然七宴既捐，所省已不少矣。
　　十一日（辛酉），晴。遣官入王府致谢；国王以瓷薰鑪二枚见馈，受之。食后，郑得功来。问以外岛何实？对曰：『分之为三十六，合之惟十二。如东四岛，姑达佳、津奇奴、巴麻、伊计，其实也；西惟姑米、马齿，分马齿而东西之，则为三岛；南有太平山、伊奇麻、伊良保、姑李麻、达喇麻、面那、乌噶弥七岛，而总谓之太平山；西北惟叶壁、硫磺、椅山为大，截姑米远支而北之，又有度那奇、安根呢，为五岛；东北有由论、永良部、度姑、由吕、乌奇奴、佳奇吕麻、大岛、奇界八岛，而总谓之乌父世麻；西南为八重山，支而分之，又有乌巴麻、巴度麻、由那姑呢、姑弥、达奇度奴、姑吕世麻、阿喇姑斯古、巴梯吕麻，为九岛』。问何以治之？对曰：『择本岛能中山语者，给黄帽，为酋长。岁遣亲云上监抚之，名奉行官；主其赋讼，各赋其土之宜以贡于王』。问间切有无何别？对曰：『间切者，外府之谓；首里、泊、久米、那霸四府为王畿，故不设。此外皆设职在亲民，察其村之利弊而报于亲云上』。问间切略如中国知府乎？对曰：『然。中山属府十四、间切十，山南省属府十二，山北省属府九、间切如其府数。此外，有势头官、里之子亲云上、筑登之亲云上、里之子座、筑登之座，皆亲民之官也』。
　　十二日（壬戌），雨。梁长史来，问以『国俗重僧，上人名尤贵；有道德、知识可述者否』？对曰：『昔中城县姑场村有陶姓，先世簪缨，中落业农。有子松瑞，性颖悟，美秀而文。五岁，读书过目即成诵；父母爱之，乃令业儒，就师于首里。年十五，丰姿益俊，婉如处子。一日，归至浦添，暮雨骤至；见灯火出林间，逐火行，得人家，剥啄借宿。有少女，烛而应门，室更无人；儿远嫌，即欲他投，女以虎豹吓之。儿进退维榖，徘徊门外。女曳之入，欲具酒；儿辞，伏案假寐。女潜偎就，荐枕席。儿以男女大伦，风化攸关；婉谢之。女求愈急，儿拒益力。女佯羞，入户将有谋；儿乘间逸，觉追者有虎气。适至万寿寺，大呼求救，寺僧普德入而坐之。方丈遣其徒置钟于门，女追至，不敢入，绕钟号；钟忽跃起，覆之。天明，儿辞谢，僧送之门；启钟，则死狸在焉。松瑞后官至紫巾官』。呜呼！僧乃术家流，非有大知识也；然能救正士于危，不烦力而妖灭，术亦奇哉！
　　十三日（癸亥），晴。王叔尚周、尚容来谒，行初见一跪三叩首礼，命之坐。茶罢，通事致词云：『小邦诸寺，圆觉为大。国王欲屈驾往游，特遣王叔请示』！余与介山曰：『闲居候风，得胜地游览固佳，但不宜过费；费则同于宴会，即不敢往矣』！为定期于十六日——尚周者，国相而摄政者也。
　　十四日（甲子），晴。伽蓝暴，不应。潮至，长史请观渔，偕介山里度登舟。渔舟数千集于漫湖，背湖雁排。提网立，截湖而撒之；徐逐网进举，约以金声，泼剌不绝，置船头。层检至尽，理而张之肘；再撒再进，且渔且行。近中岛，聚获而验之，大近百余尾、小余千头。大，例留充供应。陪臣请其小者，命委地作数十堆，策而分之；渔人固不知策，叹其公而传其法焉。
　　十五日（乙丑），晴。行香。国王遣人贺节，并馈肴酒。嫌中秋例宴会，却之再；长史以贺节为辞，乃受之。国俗，自初十至此，并蒸米拌赤小豆为饭相饷，以祭月；风同中国。是夜，与介山邀从客露饮。月光澄水，天色拖蓝；风寂动息，潮声杂丝肉声自远而至：恍置身三山，听子晋吹笙、麻姑度曲，万缘俱净矣。
　　十六日（丙寅），晴。遣人入王府谢。食后，偕介山游圆觉寺。度观莲桥，桥亭供辨才天女，云即斗姥。将入门，有池曰圆监；荇藻交横，芰荷半倒。国王迎于山门外，王叔以下跪迎。门高敞，有楼翼然，左右金刚四，规模略仿中国；佛殿七楹。更进，大殿亦七楹，名龙渊殿。中为佛堂，左右奉木主，亦祀先王神位兼祀祧主，与「志略」所载同。左序为方丈、右序为客座，皆设席，周缘以布，下衬草极平而净，名曰「踏脚绵」；使院日践之，而未得其名也。前楹板阁，护雕栏。方丈前为蓬莱庭，左前香积厨。厨侧有井，名石冷泉。客座右为古松岭，奇花异石，错列松间。左厢为僧寮，右厢为狮子窟。僧寮南，有乐楼；楼南有园，饶花木。寺僧无知识，颇愧喝三经山宗派。游毕，食篷莱庭，国王颇劝酒。暮归，列炬如前。
  </div>
  <div class="pagination">
   <a href="清代琉球纪录集辑_page7.html">
    上一页
   </a>
   <span>
    ...
   </span>
   <a href="清代琉球纪录集辑_page3.html">
    3
   </a>
   <a href="清代琉球纪录集辑_page4.html">
    4
   </a>
   <a href="清代琉球纪录集辑_page5.html">
    5
   </a>
   <a href="清代琉球纪录集辑_page6.html">
    6
   </a>
   <a href="清代琉球纪录集辑_page7.html">
    7
   </a>
   <span class="current-page">
    8
   </span>
   <a href="清代琉球纪录集辑_page9.html">
    9
   </a>
   <a href="清代琉球纪录集辑_page10.html">
    10
   </a>
   <a href="清代琉球纪录集辑_page11.html">
    11
   </a>
   <a href="清代琉球纪录集辑_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
