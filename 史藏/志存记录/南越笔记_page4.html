<!DOCTYPE html>
<html>
<head>
    <meta charset="UTF-8">
    <title>南越笔记 - 第 4 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 4 页/共 18 页</h1>
    <div class="content">
　　◎穗石洞穗石洞在会城坡山之下。坡山向在江干，称“坡山古渡头”。山木不高大，为刘龚所凿，今仅一培嵝耳。昔有五仙人持穗骑羊降此，仙人去而羊化为石，故名穗石洞。有一巨石，广可四五丈，左有母迹。迹中碧水以然，虽旱不竭，似有泉眼在其下，亦一异也。城中天然之石惟此，余皆客石。

　　◎甘泉洞甘泉洞在增城东洲西岭下。湛文简之母陈，因祷是洞生文简，故文简以为号而建甘泉书院其上。其后文简所至，辄为楼，名曰见泉，以示不忘所生之地。

　　◎紫霞洞琼州治南二里苍屹山之北有紫霞洞。洞口一石版题曰：远七里，近七里，不远不近七里。壁间复有盘龙屈曲，自何起伏八篆书郡人产子者，多镌名石上，以朱涂之，谓可得长命云。

　　◎泐溪石室泐溪石室在乐昌治西北三里。其山曰泐溪岭。泐溪在岭下，岭以溪名。石室亦如之。高三丈许，广倍之，左石各有斜窦，甚深。渐入，若螺蛳尾，一飞来碑刻《真武》赞八句。字如岣嵝碑，不能尽识。云飞自武当，有陆羽题名及枢室。

　　二楷书字大四尺。右有石床，长二丈，平整可卧。其东四里，又有岩，纵横十字平广若大衢，名十字岩。横者甚深，有地道可通泐溪石室。似有阴晖主夜，阳精主昼，形如日月飞在元空之中，流入洞天之内，其光明与外无别者。

　　◎扬历岩扬历岩在保昌西北三十里。以汉将军杨仆经其下，故名。绝壁有瀑布，瀑布中有林寺，瀑布为寺之屏。游者以为入瀑布中，不知其且入寺中也。岩高深各数十丈，广三之，可置室十余间，而瀑布之横悬正足蔽之。从外望之，但见瀑布不见寺，并不见有岩。岩下又有一岩，如巨口吸水，水喷薄至雨花台，乃成溪潭。

　　旁有大小蒲团石，甚怪。

　　◎三洲岩三洲岩在德庆州东七十里。哮豁靓深，如堂如房者半。两旁有隙坼二。日光分透，从右壁而上，初甚暗，不数十武即洞如。飞磴盈尺，行者前后不相顾，从穴中屈首，穿而出，乃至顶。有一亭，古木丛荫，丹灶、砚池、仙羊窝、石柱皆在焉。古有皎叟修真于此地。李纲书玉乳岩三大字，祖无择铭之。其石皆苍绿色，摩挲如玉，可爱也。其南又有亭，泷江缭绕足底，下视烟波，茫然无际矣。

　　◎白面岩白面岩在翁源县东南七十里。石色中青外白，故曰白面。其宽敞可容千人。

　　黑暗处，炬之约深数里不能穷也。春夏时有泉下滴，日供三四人饮。击其石，片片音响各别。又谓玉磬岩。常有神飞至，居岩一二年辄去。去之日，有大风雨，拔木发屋，人以为异。

　　◎穿镜岩穿镜岩在灵山县西二里。峰半一孔相通，有如穿镜，望之以为前后二镜也。

　　旁有三海。岩皆高广，石乳森森四垂，肖诸物象。又有吕君洞，出入上下，如环无端，绝与穿镜相仿佛。宋州守陶弼登此，见有螺蚌之异，疑古沧海之变。其玲珑穴漏或泡沫所成，赋诗纪之。

　　●卷三◎西江西有三江其一为漓，一为左，一为右。右江至浔而汇左为一，而右江之名隐；左江至梧而汇漓为一，而左江之名亦隐，惟曰西江。西江在西粤为三，在东粤为一，一名郁水。《唐志》称南海名山灵洲大川郁水亦曰江。予以其源远委长，经流四省，可为一大渎，而岣嵝碑有南渎衍亨之语，因名之曰南渎。盖东粤江之大者无如故南海一名海亦曰大洋，南海固以江而重也。则祠于广州以为南渎也亦宜。者，江中两山名。左思云：吐浪。西江之水，以之山为始，以崖门之口为终，其即西江之岷山也。

　　◎三水三水者，自肇庆而来者曰江为一水，自清远而来者曰浈江为一水，自广宁而来者曰绥江为一水，皆会于三水县东南之昆都山下，是为三水。《志》以浈二江达于广州入海者为一水，非也。绥江至四会会龙江顾水东南出南津口以入浈江，又分一支西南出清岐口以入江，其水甚大，不减浈江。一源而二流，西北二江皆受其灌注，可以为一水与二水参。夫以一水而能灌注二江，天下之所少。入西江以为上流，入北江以为下流，而不得合西北二江以称三水，此前人志山川者之疏也。

　　◎潮广人以潮汐为水节。或日一潮而一汐，或日两潮而两汐，皆谓之节。其在番禺之都，朝潮未落，暮潮乘之。驾以终风，前后相蹙，海水为之沸溢，是曰沓潮，一岁有之，或再岁有之。此则潮之变、水之不能其节者也。若以岁之十月自朔至于十有二日候潮，朔日潮盛，则明年正月必有大水。二日则应二月，日直其月，至于十有二日皆然，此亦潮之常而人罕知之。盖水之神于节者也。然大率潮与月相应，月生明则潮初上，月中则潮平，月转则潮渐退，月没则潮干。月与日会，则潮随月而会；月与日对，则潮随月而对。月者水之精，潮者月之气。精之所至，气亦至焉。此则水之常节也。盖水与月同一坎体，故以月为节者在在有常，而以日为节者在在有变也。余靖云：“月之所临，则水往从之。故月临卯酉，则水涨乎东西；月临子午，则潮平南北。彼竭此盈，皆系于月，不系于日。”是也。

　　◎广州潮广州潮以朔日长至，初四而消；以望日长至，十八而消：谓之水头。以初四消至十四，以十八消至二十九、三十谓之水尾。春夏水头盛于昼、秋冬盛于夜。

　　春夏水头大，秋冬小。故防倭者自清明前三日至大暑前一日，谓之春泛。春泛为大，以水头故，言大泛也。自霜降前一日至小寒前一日，谓之冬泛。冬泛为小，以水尾故，言小泛也。

　　◎琼州潮（附流水指掌图说）

　　琼州潮候，与江浙钦廉不同，其地势异也。郡与徐闻对，境两岸相夹，故潮长则西流，消则东流。日有消长，常也。八月九月，其势独大，每日两有消长者，其变也。故旧潮渐减渐小，谓之老潮；新潮渐进渐大，谓之稚潮。十一月朔，或时不测而长，谓之偷潮。其大小之候随长短星不系月之盛衰。旧《志》云，琼海东南诸港朔望前后潮大，上下弦前后潮小、二至前后潮大二分。夏至潮大于昼，冬至潮大于夜。又云，晴则望南而吼，阴则望北而吼。人以为阴精，验之果然。

　　又云，交广潮候与闽粤相去亦少差，而琼崖儋万之候大小俱各差殊，其半月东流，半月西流则同，不系月大小之盛衰。今附流水指掌图说，以便参观。倪邦良曰，雷之海安横渡至琼之海口，计程约八十里。非遇大顺风，则往返举帆均以水流东为候，而逐月逐日各有差移，难以他郡潮信推测。癸未六月，承乏定阳。适初旬伏流待渡海安，偶阅舟师流水簿，繁不胜纪。因撮其略绘图于左。每月两次起新流，相距十四日，如十一月十三起流，二十七又起流是也。惟四月十月则新流三次，其逐月争差，各缩二日，退一时俱逆算。如十一月十三、一十七起子，十二月十一二十五起亥是也。三、九月之初四、十八，十月之初一、十五，则缩三日而流。在上半月者则起时未，在下半月者则起时初。惟四月、十月之十五流起时中。其起新流之前三日俱伏流。每日一次流东，四个时辰便退西。其逐日争差各半个时，历两日差一时，俱顺算。如十一月十三起子末，十四起丑初，十五起丑末是也。若遇闰月，则以上半月照前月下半月，以下半月照后月上半月。又海口、北海安流早半个时辰。海口、琼地，海安、雷地。按潮为天地呼吸之气所运，而适与月应。盖月行每月一周天，与日会，十二会得日三百五十四有奇，是一岁月行之数也。岁有三百六十日，常数也。而又有六小月。今倪氏此图，以十二月编定三百六十日。每月相距十四日起流，一月缩三日，两日差一时，又以三九十、月朔望内各缩多一曰，共得六日。以准六小月，并月行三百五十四日，适符三百六十之数。准定潮候起伏，洵属简便。但月行尚有奇零，今只整齐配去，不计余分，岁久必差，故天后庙碑所定起伏月日时刻久已不符，以其便于渡海者，姑录之以俟智者考正云。

　　（按天妃庙碑言，十六七八九四日伏流可渡，至中流始有怒涛，乃东西合流处所，所谓中洋合窠浪也。过此可勿戒心。如风大，则半日可渡。又岁三月二十三日，天妃渡海南，必有北风。舟楫宜候之以是日，须臾可渡。是日广东边海地亦皆有风雨，又不可泥于图说也。）

　　◎二湖会城中故有二湖。其一曰西湖，亦曰仙湖，在古瓮城西，伪南汉刘龚之所凿也。其水北接文溪，东连沙澳，与药洲为一。长百余丈，岁久淤塞。宋经略陈岘疏浚之，辇龚故苑奇石置其旁，多植白莲，因易名曰莲池而湖亡。其东偏今有仙湖里遗焉。其一曰兰湖。《南越志》番禺北有芝兰湖。《广州志》兰湖在双井街，其水常潴，今亦亡，其地亦犹曰兰湖里云。城中又有二洲，一曰粤洲，在元览台西，为白云之水所注；一曰药洲在越王台西南一里，即龚所凿仙湖与之为一者也。

　　◎昌乐泷昌乐泷在昌乐县西北六十里。自泷口以上至平石，凡有六泷，乃郦生所称崖壁峻阻，岩岭千空，交柯云蔚，霾天晦景，谓之泷中者。泷中之山名监豪，两峡相抵触，欲崩欲陷，枫楠豫章诸大木撑之。天从石钅中出，仅寻丈许，随峡势以为大小。屈曲萦回百余里，至泷口乃稍开豁。峡中一名武溪其水源出桂阳王禽山入临武。经鸬鹚石南流，合泸水、泠君之水激为大泷。滩流怒，惊湍飞注，凡有六处最险。其曰寒泷者，涛风沫雪，凛冽如深冬。舟出没者，衣尽湿，如裸而泅，冻不可忍。上有庙，祀汉桂阳太守周昕，报始疏凿之功也。庙左祀昌黎韩愈。愈昔至此不敢涉，有《泷吏》诗云：“险恶不可状，船石相舂撞”，故亦称韩泷。一曰金泷，其崖昔为雷击，倾裂数百丈。颓波所人，众壑泵冲鼓若出。崩转如电掣，尝有金银光怪。一曰白茫泷，一曰垂泷，悬洪百余仞，汇为巨潭。

　　氵訇（う）腾沸，望之茫洋。一曰梅泷，上多梅树。有兽白毛而长臂，旦夕吟啸，人以为猿公。一曰腰泷，言在泷之腰也。亦曰穿腰泷，舟人率以两篙穿腰舁舟而上，日不能十里、二十里。舟下者势如劈箭，直人九渊，离巨石尝一发许。路或穷，折而入岩窦则山液滴沥，阴湿毒淫，若有蛟、蛇、鬼怪之物欲相插噬，令人凄神寒魄，不能自持。自寒泷至此，皆绝险。舟上者与石争，下与水争。与石争者势在篙，与水争者势在舵。其可为力者人半之，不可为力者天亦半之。出峡至泷口，有鹅公石在水中，险若淫预，过此乃敢泊舟。岭南谓水之湍浚者曰泷，诸州皆有泷。英德有泷头水罗定有泷喉，而以此六泷为大。六泷又以穿腰为大。予有《泷中号子》云：“舟子穿腰欲上天，下泷船笑上泷船。上泷争似下泷险，一片风帆乱石边。”又云：“舟随瀑水天边落，白浪如山倒翠微。巨石有时亦却立，白鸥欲下复惊飞。”泷口东岸有赵佗古城。佗昔自王，首筑此以扼楚塞，盖以秦新道惟此泷中最险。彼北从浈水、西从漓水以入者，险皆不及。泷口有望泷楼，去县西北三十里。县西门曰西泷，其东曰东川，南曰武水。武水至县南有龟峰横当水口，水为萦纡倒流。上有一亭曰武溪亭，有记。

　　◎潮水泉韶州清溪驿东五里许有潮泉。泉有雌雄，雄大而雌小，一雄长则一雌消，日凡三长三消。初以鸡鸣，次午酉。消则涓滴不留。惟秋冬间泉无消长，乃有细水长流。土人以泉应潮，名曰潮泉。

　　◎贪泉石门有泉，饮之辄使人贪，名曰贪泉。语云：“登大庾岭，则芳秽之气分；饮石门泉，则清白之质变”。繇来久矣。

　　◎丰湖二泉惠州丰湖有二泉：曰清醒，曰古榕。清醒在丰湖南姚坑，泉口仅如盂，日汲数十石不竭。水比他泉稍重。古榕在湖峰西麓，迸出石隙甚芳冽，清醒则甘。然冬尽春初，古榕泉味复与清醒埒。清醒不变而古榕独变，亦异甚。二泉因东坡在惠，改名西湖，今统名西湖。

　　◎寿泉寿泉井在兴宁东二十里。每大雨，诸坑堑浊水交流于井，井水独清。土人名其地为井子唇。浊在唇而清在腹。汲者去其唇之浊，取其腹之清，味甚甘，饮之多寿，是曰寿泉。

　　◎三泉琼州有三泉：其在府城东北者曰双泉。相去咫尺，一甘一咸异味。苏子瞻名曰洞酌，有诗云：“酌彼两泉，挹彼注兹。一瓶之中，有渑有淄。”其在州北郭三里者，曰粟泉，出石钅中，甚甘。泉底多银沙星有粟叶长青时时浮出粟米。

　　啖之香美。子瞻名为粟泉。或曰，泉非真浮粟可食者也，泉脉上涌，细白沙累累若浮粟耳。

　　◎毒泉长乐有两毒泉。其一在曾峒嶂下，相传宋邹太尉引兵征铁板僧，去毒泉二尺许，以剑地，泉即随剑入地不为害。一在黄岭，有军士误饮而死。文文山移营其上，祷而止之。曲江驿对岸亦有毒泉，沾足溃烂。泉所注田数十顷，食其田谷者一二年辄死，号蛊毒田。斯乃地之孽气所注也。安得有邹文二公者以至诚消其患害乎？

　　◎九眼井九眼井在歌舞冈之阳，相传尉佗所凿。其水力重而味甘，乃玉石之津液。志称佗饮斯水，肌体润泽，年百有余岁，视听不衰。又尝投杯于井，从石门浮出，舟人得之以为神，名越王井。《通典》谓南海有天井门。天井者越王井，门者石门也。井又名越台井以在越王台之下也。广州诸井此最古，南汉主亦尝饮之，号玉龙泉。其广丈余，有九孔，文石为盖。汲者欲得井华，分绠而下，瓶罂各满，毋相抵触，人甚便之。自汉至今，以为尉佗之遗泽云。

　　◎肇庆七井包孝肃为端州守，尝穿七井。城以内五，城以外二，以象七星。其在西门外者，曰龙鼎冈井，民居环抱，清源滑甘，为七井之最。此都城来脉，山川之秀所发也。大凡幽溪邃涧之水，饮之消人肌体，非佳泉。佳泉多在通都大路之侧，土肉和平而巽风疏洁，乃为万灶所需，食之无疾。孝肃此举，端之人至今受福大矣哉！君子为政，能养斯民于千载，用之不穷。不过一井之为，井亦何所惮而不为乎？《易》曰“君子以劳民劝相”，言凿井之不可缓也。江城妇女，冒风雨出没，在在皆然。惠州城中亦无井，民皆汲东江以饮。堪舆家谓惠称鹅城乃飞鹅之地，不可穿井以伤鹅背，致人民不安，此甚妄也。然惠州府与归善县城地皆咸，不可以井，仅郡廨有一井可汲而饮云。

　　◎流杯曲水流杯曲水有二。其一在增城张老岩。石贩斜铺十余丈，一水从石罅中流，萦纡百折。游人每以小石障下流以畜其势，乃两两夹水而坐，使人酌杯酒置上流，听浮游所至，取而饮之。然有不得饮者，有一再饮者，有杯流至前、忽复流而之他者，有顺流而下、忽复旋回而上者。于是哗然争饮相欢以笑。其一在从化之北四十里。一泉自山颠飞下，分为两带，上下凡二级，曰百丈带。其深处汇为渊潭，不可测。浅者流离四出，引之可以浮觞。又龙门有圣祭岭，流水九曲，注为飞泉百十丈。下成深潭，亦可以浮杯逐暑。

　　◎氵祭龙门县其溪滩之极险者，名之曰氵祭。有曰濠双十二氵祭，有曰白水氵祭。

　　氵祭与泷皆天下绝景。六泷可比闽之九龙，十二氵祭可比浙之五泄。

　　◎广东诸水之不同白水山在阳春西南。上有飞泉一道，注于潭中。天霁，潭有声则雨，雨有声则霁。九牛泷在南雄城南五十里。一名龙罩水。下有深潭。雨久响则晴，晴久响则雨。临高之东南迈龙村江中有滩，久旱滩响则雨，久雨滩响则晴。琼山博落溪中有大石横亘，曰铜铫石。下有穴，大岩水注其中有声。旱闻之则雨，雨闻之则晴。澄迈县南王家都有东巽泉，流泻可三丈余。朝响则雨，暮响则晴，称圣井。

　　仁化有龙王坑，一泉涌出，溉田千余亩。霪则小流，旱则大流。天久无雨，云自其泉腾至山颠则雨。澄海县南有鸣洋，在南湾海中。声起若雷，自东则风，西则雨。广宁之西三十里，有石涧，山泉自窦出，旱则声闻数里，雨则否。南海县治之北有日泉井，东有月泉井。日出，则日泉井中先见日，与月泉井相望；月出，则月泉井中先见月，与日泉井相望。南海西樵山有金银井，一赤一白，相距尺许，乌利丹井也。注赤水于银井，赤水不白；注白水于金井，白水不赤。茂名观音山上有金玉井，潘真人昔炼丹于仙坡。其烟通于金井，烟则黄；通于玉井，烟则白。

　　茂名上宫湾之水与府治后龙井相通，名曰龙眼；下宫湾之水与宝光寺虎井相通，名曰虎眼。信宜东有龙山，其南有石孔，曰风窖；北有石孔，曰雨窖。韶州有雌雄泉，一日两潮。雄长则雌消，雌长则雄消。始兴有朔水，朔长而晦消。博罗有白水泉，东热而西寒。翁源有燕子泉，春出而秋伏，与燕子同其来去。镇平有长潭，与绿水湖相通。湖清则潭清，湖浊则潭浊。清远有米贵水，在金钗湾上。中有二水。有谣云：“米贵水流朱溪岸，米贱水流绿林塘。”甘竹滩在顺德之南四十里。凡滩，水皆一流，而甘竹滩两流。潮长则水满而下滩，潮消则水干而上滩。

　　谚曰：“水消水上滩，水长水下滩。”是两流也。盖潮自滩人，汐自滩出也。舟行者每纡道象山之阴以避之，名“偷洋”。文昌有浮山，屹立海中，分潮水西东。朝潮至浮山而东，暮潮至浮山而西。谓之分洲洋。琼海分东西二溜，凡渡海必候流水。东海鸣则风，西海鸣则雨。土人每占之以候渡。又琼海半月潮长则西流，海南易渡；半月潮回则东流，海北易渡。朔望前后潮大，上下弦前后潮小，雷之州，东有调黎之水，日两潮两汐；西有那黄之水，日一潮一汐。粤中古谣曲云：“郎心好似调黎水，不起风波春复秋。日日两潮还两汐，令侬消却别离愁。”

　　又云：“花下欢闻白马嘶，郎来日日在南溪。莫如琼海潮相似，半月东流半月西。”

　　文昌西北有分水江，一水分两溪。左者色黑，右者白，交流至海。始兴有墨江，水黑如墨，流至江口与浈水合。五里间黑白判然。万州樟树岭石上有人马迹，或沙水上迹隐则岁丰，见则岁歉。合浦南有涠洲，去海ヂ千二百里。天阴雨，辄望见之，晴霁则否。定安江中有石人，令贤则石人出，否则隐。

　　◎永安五江永安县有五大水以江名，名曰五江。自鸡公嶂至小黄花佛子凹冈脊之地，其水四驰，南为秋乡江，其流最长。西则神江诸水，东则琴江，北则蓝口水源秋乡江、神江、义容江。琴江其大者，小水注之甚众。大者为经，小者为纬，源流见矣。

　　五江一曰秋乡江，在永安城西南一百二十里。其源二，一出琴江宝峒山，一出官山嶂下，合流而北，过火带社，西纳车峒水，东纳石坑钟坑水，折而西，田子迳水南注之。至县，轿尾水东北注之，堤坑水北注之，南下，猪母坑水又北注之。至半江，东纳牙溪水。至马头山，西纳下濑水，又西纳官坑水，又东纳黄沙水，又东纳双螺浊水，又西纳逆坑水，东南纳军粮水至凤凰冈，北纳清溪水，又东纳南山水，又西纳龟坑水、吉田水，至曲派，纳下义水，入于东江。广东舆图云：其源一出县东，一出县北。众山环绕，万壑交流。百余折而经驯雉司前，又折而至梅花岭入于江口。其曰牙溪者，一出羊角嶂北，一出公坑西，至番流水合流而北纳罗坑村水西至牙溪口入秋乡江。曰黄沙水者，一出燕尾山，一出乌禽嶂。

　　至祭头合流，北过上下汤、梅子派西入秋乡江。曰军粮水者，出梅坑迳北，过唐田，西北入秋乡江。曰清溪水者，其出宝山嶂者为上下窖水。出狗头山者，为员墩水。合流纳瓦屋头水，过沙子，径神宫前半，径至旱塘。其出天子嶂者为苦竹水，至旱塘合流，至凤凰冈入秋乡江。曰南山水者，出犁壁山，北过南山至石屯。

　　其在归善境者，一出黄草嶂，一出石塘至塘合流至上石屯合南山水西北入秋乡江。曰下义水者，出翕石径北为卷蓬水，出犁壁嶂西为犁壁水，过上义高冈合流，纳梅子坝水过下义至曲派，入秋乡江。

　　二曰神江，在县西北一百一十里。其源二，一源在林村埔北，东出小黄花，西出嶂下；一源在林埔南，东出佛子凹，西出鸡冠山，合流，至龙潭胫北，受辣菜坑水至黄竹径又北受曹坑水，至黄塘，南受白溪水至横石，又南受苦竹坑水，至敢口北受陈田水，至鱼潭迳又北受杨坑水，至陂角沙，南受龙头山木公坑水至停塘，北受花坑水，至企山下，南受大梨水，至邓村又南受禾坑水，入东江。

　　《广东舆图》云：其源出鸡冠嶂，周回百折，众水注之。经梧桐山之前，又折而至江口入于东江。

　　三曰义容江，在县西七十里。发源蒋峒尾，至飞鹅岭合月角岭水，过义容屯至乌鹊潭。其出大鲁嶂、猫儿山者，至安全合流，至中田合桃子园水，至乌鹊潭入义容水至黄坭塘受汤坑入于东江。《广东舆图》云：其源出大鲁山，折而至宽仁司之前，复折而入于东江。

　　四曰东琴江，在县东四十里。自鸡公嶂发源，西受北坑水，至上镇东受象鼻迳水，至水口村，西受塔凹水。至练坊西受童坑水。至官屋埔，东受甘坑水。至杨梅埔，西受冯坑水，至寺坑，东受黄小塘水。至羊羔西夕黎坑龟湖水。过长乐米潭至琴口会南琴江入于横流渡黎坑水出逃军嶂龟湖水出宝峒嶂。《广东舆图》云：北琴江自帘紫嶂发源，由山谷嶂折四十里入长乐界琴口、按东琴江初《志》称曰北琴江，故《广东舆图》本之。然此江在县之东，当名东琴江，称北琴江，误，今改正。其曰塔凹水者，一出芙蓉径，过贺冈，一出解沙径，过袁田，至塔凹合流，入东琴江。
</div>
    <div class="pagination">
<a href="南越笔记_page3.html">上一页</a><a href="南越笔记.html">1</a><a href="南越笔记_page2.html">2</a><a href="南越笔记_page3.html">3</a><span class="current-page">4</span><a href="南越笔记_page5.html">5</a><a href="南越笔记_page6.html">6</a><a href="南越笔记_page7.html">7</a><a href="南越笔记_page8.html">8</a><a href="南越笔记_page9.html">9</a><span>...</span><a href="南越笔记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
