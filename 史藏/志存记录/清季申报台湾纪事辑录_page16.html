<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 16 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 16 页/共 118 页</h1>
    <div class="content">　　台湾近信 

　　兹接汕头来信云：日人□攻生番，业已迭次开仗，各有杀伤。顾生番巢居穴处，□无军□□□，临阵于坐作进退之法，全未讲求。设□师徒挠□，便如各鸟兽散，遁迹于丛林密箐之间；岩谷嵚崎，藉以自固。日人虽甲兵犀利、枪炮精良，而于万山之中，实亦无所施其长技。以故胜负之数，诚未易知也。并闻生番内地多产坚金、美玉，祗以生番蠢然如鹿豕，不知开掘；所以宝藏虽多，犹未宣泄。使日人处此，其必大有所作为矣。然则今之肇衅也，几亦「漫藏诲盗」使然欤！ 

　　津沽邮信 

　　前日述及朝廷闻东洋动兵一事，大为震怒，有调兵御拒之意；此信固得自传闻也。兹又见津门商人邮函，云称此处风传朝廷业已下敕兵部转咨李爵相调拨麾下胜兵五万，并檄上海官宪即遣兵舶三艘，福建、广东各拨□船□艘。顾此系津人传闻，恐非真确也。 

　　五月初五日（公历六月十八日——即礼拜四） 

　　东洋伐生番闲谈 

　　驻札日本之英钦差名巴革士，博学多才，称于一世；而与东国朝廷，夙深契合。不但舍旧图新，多出其意；即内外大小政事，日本王亦时切咨询。故现在伐生番一段，传者亦谓出巴革士主使；盖将以侵扰中国也。按巴革士于十余年前曾在京师充任翻译官之职，当华、英两国交战之际，巴革士偕他官出队赍文于中国大营，被华兵执而缚之；除加刑外，而并拟将置之死地焉。且于未诛以前，授意于二、三俘累，令缮成一书，以便华兵投入英营。其书中之辞义，盖冀以诳英人也。乃俘内有一人暗以印度文语书照中将之意，复用英字加写印度语音数句，委曲详明，恳即兵来援拯。华营内亦有略通英文者，上官嘱其查察是曾照意与否。此人一见印语，茫乎未解，以其为英字所成，以为必尽系英文而已；所不能释者，然己虽未解而亦不敢与上将明说，姑言悉照意而书。于是，上将遂饬人投递焉。英将既得阅此书，尽悉其隐，立即遣兵往援；顾兵未来，而各俘之死期已至。巴革士知兵来在即，惟图愿缓须臾以获再生之庆；故武弁承命而来，巴革士特指天空与之高谈躔度，并详解西士之所测验者。武弁既异其谈，而又奇其人；乃为之告曰：『君特片刻之生耳，何犹闲暇如此』！言甫毕，而闻英之救兵已至，各俘均得脱归。顾巴革士身为干员、兼达华文，本宜有升迁之望。惟英国总理外务大臣以为彼既被执，若再仕于中国，势必怀恨；不若处之远地，庶几华、英两国或得永敦和好。由是，巴革士在东洋升为钦差；而以其永不得入华夏大国为显宦，故常饮恨于胸，思所以假手也。现在耸令日本伐生番，是即其所报复耳。传者之言如是，而愚以为恐非确论也。 

　　夫巴革士既为有才辨之人，其于国家大局，自必顾持；安有因私忿而误公事乎！方今中外辑睦、民人奠安，在英国总理大臣方恐其逞愤寻仇，而特处之于东国；则巴革士正当仰体此意，靖供尔位，庶无负此盛情也。岂若小丈夫然，必悻悻然而终身不释哉！且智者不为人所料；巴革士非才士则已，如素有闻望也，则益当大度处之。若如传者之言，不转浅之乎其为人欤？ 

　　美钦使查撤台湾助战人员 

　　东洋兴师征伐台湾之生番，其遣将之初，驻札东洋之各西国钦使因知我中国未有准令自伐明文，碍及万国公法，均经通谕商民，不得租与船只承充军务。而不想东洋统师之陆军中将麾下，仍有美国将佐两员：一名克色里，职授水师提督之任；一名瓦生，为陆军千总之职。兵抵台湾，先经我国总理衙门得知，照会驻京之美国钦使查撤。现经美钦使查明：东洋授职者，共有三员。一名李尚礼，系早授东洋官职，于发兵之初，原欲同往；旋为驻东钦差劝阻，因未随军。其抵台之两员，乃美国之告假辞位者，应得查撤。照覆之后，前日已饬知驻札上海之美国总领事转移厦门领事，务令职授水陆之克色里、瓦生两员退职。此系柄权之钦使传谕，想此两员谅不敢有所违，而东洋统将亦必无从留阻也。否则，事必知会美国之水师提督驾坐兵船勒撤，又多一番周折；则不但两员之获咎，而东洋统将亦无益于事矣。 

　　台郡消息（并正回文之误） 

　　日本之攻台湾生番也，前日我国总理衙门曾经移文于东洋外务省，嘱即迅速撤兵以安黎庶。而东洋驻华公使柳君，亦曾来沪与中国大宪会商至再。其初议谓：当外务省回文到后，再行酌夺。嗣因文件浮沈，久无覆信；柳公使因即发文咨照在台统兵之陆军中将，请暂且罢战，须候外务省复议到时以定进止。果如是也，日后或交绥而退，永戢干戈；诚生民之大幸焉。 

　　再，本馆前日报章曾云：东洋有回文一件径抵总理衙门，声叙之间，尚有小误；兹用申正。盖外务省所来之文，系覆柳公使「未奉总理衙门之信」也。若前日柳公使由轮船邮递者，乃总理衙门第二次公文耳。至初次所发之文，在东洋外务省尚未接到，故迄今并无覆音；岂东海泱泱，亦犹是石头城下耶？至于彼此往来文件，则诚弥封巩固，非特外人不得与闻，即柳公使亦未便拆阅。本馆随时采辑，务取其实；不敢因讹踵误，致惑听闻。阅者鉴之！ 

　　五月初六日（公历六月十九日——即礼拜五） 

　　日本复欲购置轮船 

　　闻东洋人于数日前复有电音传至上海，欲另行购赁火船；且经还价，欲租两艘云。而其因何故而复欲添设轮舶，则诚不得知也；岂犹有后命，而尚欲调兵赴台欤！ 

　　再，昨日旅居上海之西人，传中国曾于东洋誓战，不以玉帛而将以兵戎。本馆迹其由来，知其毫无实据，特空中楼阁而已。 

　　五月初七日（公历六月二十日——即礼拜六） 

　　论东洋伐生番说 

　　前阅东洋西字日报论及日本之兴师径伐台湾生番，并陈其所以伐之之故，则诚足供人一噱也。盖揆之于借口复雠之旨，殊觉大相径庭。 

　　据云：东洋人于近年来见西人由渐侵入亚细亚洲，势若蔓延，于亚细亚人实为可虑；于是揣度时势，毅然自信以为非有起以保障之，则将伊于胡底乎！方今英、法两国在南，俄人在北，又荷兰及西班牙在东南海，皆已割据土地，称雄一时；而所尚未窥及者，则莫如台湾一岛。盖台湾为亚细亚迤东之海疆，设西人又从而得之，则亚细亚一洲无复有觊觎之望。况以中国之兵力，历年来未能慑服生番；彼西人见之，有不为之垂涎乎？吾今惟擐甲执兵，率师往伐而据为己有，庶足免西人之捷足先登耳。且使天下知欧洲之东，有英以钤制与国；亚细亚洲之东，亦有日本为魁首，而克以挽回时势，以制限欧洲之侵。东人之言如是；而余以为勇哉，东洋人之志欤！其见也，不可谓非广大也。虽然，其或犹未之思乎，要知欲亚细亚人克与欧洲为劲敌，则在亚细亚洲诸国方宜共敦辑睦、气求声应，而静以待时。乃兹反使亚细亚国肇衅兴戎、劳师糜饷而出于战争，岂计之得乎？噫！此虽作堂堂正正之辞，诚恐其言不由衷，犹是掩耳盗铃而托辞以欺饰欤！况东洋近为俄国蚕食其北土而不与责言，乃反率师至中国属地以预杜西人之窥伺，此真所谓舍近而图远也。如东人谓业已仿行西法造成□器足以试用，则北境之旧地依然而今为俄人所据，苟能与俄人为大敌，则师武臣力，威名自当远振；而亚细亚洲中始足仰东洋为上国，而高执牛耳，谁不云然！如其不能，毋宁各守尔疆，言归于好；亦保民交邻之道也。 

　　东国赁船 

　　东洋西字新报云：迩来日国大火船公司各船以为国家使用，皆驶赴台湾；所以公司内人迫于向西人补租火船，以便装载。西船援以万国之例禁，不敢以其船供应于台湾之役；因是日本朝廷遂擅用民间所有一切船只，使民补赁于西人：则其计亦可谓狡狯矣。复云：东洋近又有火船二艘装载兵器、糈饷前往台湾。愚故揣度其意，或犹欲稍示惩儆，然后振旅回国乎！ 

　　兵船驻守台湾 

　　本馆昨报云：福建新拨中国兵舰四艘往台防御；今阅西报，乃知共拨有五艘也。 

　　译录福建日报信息 

　　福建西字日报云：中国经派炮局内之新简钦使前往台湾，径赴日本营中，相机与定大事。又云：中国皇上既闻东兵侵入台境而闽督竟未之拒敌，甚为震怒；故今特勒令闽督亲赴台湾查办。闽督于奉旨后，不日当即遵谕前往焉。又谓：东兵之在台湾者，不过三千余人；相传日本统兵中将欲急于添募兵勇。今中国之在台者，则有锐兵万余人；如一旦两国交兵，则岂非众寡不敌乎！但中国果否欲与之战，则尚未可知也。西字报中所言如此，而愚以情理测之，其所谓皇上震怒及闽督赴台一举，恐尚属子虚，无非道听涂说已耳。 

　　厦门论日兵近状 

　　昨见「循环日报」称：厦门官宪已移文至福州请命于督、抚，谓邻兵过境，将如何驾驭？如何款待？即厦门海关于其战舰之出入，亦未禁也。说者谓日本调兵遗将，远驾艨艟以伐台湾，取道于厦门；其说亦已久矣。乃漫无准备，见其猝临，遂至形神惶遽、举措失宜。设有电报递传，则已早为布置，何至于此耶！此电线之利，于达军情、传警信，神速不测，呼吸相通，所以为可贵也。台湾寄居之富户，一旦恐有意外之虞，因悉举器用、财贿徙于内地。日本兵士既抵台湾，结营而居；因患炎热而染病者多人。自开仗之日以迄于今，日本人之殒没者，不下四、五十人云。 

　　五月初九日（公历六月二十二日——即礼拜一） 

　　台湾近事 

　　通闻馆新报刊录厦门友人邮信云：英国兵船名「何纳」者，已于昨日自台湾战场来此；其谓东兵于台湾迤东一带，业将生番击败，驱入山中。盖其策以重兵分驻各要害，遇敌则攻、逢乡则毁，所以平原之地，已一例剿清；生番穷无复之，俱迫而伏于山谷之内。然势虽如是，而肤功之奏，恐亦难焉。按生番之所退踞者皆在崇山峻岭，外人固难于径达其中；要隘扼塞处，防则易而攻则难。且幅■〈巾员〉广漠，东兵来多，设欲深入其阻，势必旷延时日；而岂易于策勋乎！然而东兵之功，已属不小。盖生番偏东一带，夙好与华人殴斗；所以往来交接之文，因之隔绝；其或欲作外交，则必藉东面之海滨以通出入。今日人将沿海港■〈氵义〉概为塞断，则生番势穷力竭，而犹是釜中之鱼矣。且又有为生番虑者，按生番皆分社以居，各社皆有所，悉归自主；故众社以互相械斗为常。今东滨各社被日人驱入山中，则必不能分疆画界；而或与他社有越畔之虑，亦势所难免也。设外患未宁而内忧复作，生番不将先自肇乱乎？使谓能各忘夙怨，戮力同心以拒大敌，则固非吾所能信矣。现在中国各官宪为有此事皆纷然不平，故前数日间曾经行文于驻厦之西国领事，缕述此举原委。且请禁止辖下之人，不可以东洋谋及军器，而便即售与日人；又使有属下之人在东国营中供役，亦请撤回：庶几守「两不偏助」之例。乃所奇者，又谓此事不可以公文行焉；盖苟以公文而为之，则不异示人以中国将与东洋相战也。又厦门友人云：以耳所闻、目所睹而揆之，则似东洋人锐气太盛，大有骄兵之象。兹请以一端言之：前礼拜有东洋小兵船一艘泊港内，道宪特派员往告，谓尔国兵船于此处停泊，似乎未便；愿请移泊他处。而日本之舟师则答以移泊他所，船亦有所不便焉；且伪作礼貌曰：若必欲令我船远去，姑请贵道亲来面试。于是，将船内之炮悉纳弹药以待；则其傲慢不恭之状，固略可见矣。况所泊之侧，曾停有中国大兵船一艘；而彼显敢作是言，不亦睥睨一切乎！西人之书如是。 

　　夫东洋不分有雠与否，惟海岛之东半蹂躏是务；则其设心积虑，于此有明征也。东人之谋，岂不可谓之诡谲哉！厦门与东洋京城，夙以电线相联；顷刻之间，电音可以通达。乃东洋则一面传令于台湾，饬其作速进攻；一面在上海许藉电音传令息兵，又京师钦使愿请撤军：此皆所谓缓兵之计而愚弄我臣民也。观于东洋兵船之舟子其蔑视我中国大宪，盖亦类此意焉。明知驻台之道宪不便于擅兴甲兵，故特逞其大言以恫喝耳。 

　　西副水师由东旋津 

　　前云总理衙门曾经移书于东洋外务衙门，而此书久无覆耗，恐其未至也；是以又致一书焉。其第二函，系派海关内副水师名马干者赍投东官云。马干于递书后，即附船以归，于前数日而抵沪焉。是否有覆书，亦在所不知。盖此君于是行也，秘密甚至。然知该员于离东洋后，该国官宪经传电令于驻沪之东洋领事，饬其用礼以相候马干。故其到沪后，东领事乃往诣接见，且欲询以东洋本国近有何事；马干秘不肯言。领事急于盘诘；马干对曰：『此事我闻有命，不敢以告人也。如再垂问，我将去之』！领事再欲问时，马干乃自房内拂衣而出，且告辞焉。今马干经已时搭「海宁」轮船前往津门矣。 

　　华人欲购铁甲船 

　　旅居台湾之西人来上海云：中国官宪近与英国官宪相议，意欲购买英国之铁甲火船——即现在停泊于中国之名「铁公」者，愿出价银二百万两。按此船系英国水师提督所管驾，为驻中国之极雄者。提督虽常来沪上，而祗以「铁公」船太巨，故往往泊于吴淞口外。使中国得有此船且善以驾驭，则即与各国在海疆从事，皆可所向披靡；而况于日本乎！但华官即有是请，吾知英国朝廷恪守万国公法，而必不能首肯也。 

　　四月分教职选单（四月二十六日京报） 

　　同治十三年四月分教职单：训导，福建松溪郭维洪，台湾（岁）。…… 

　　五月初十日（公历六月二十三日——即礼拜二） 

　　论中国与日本形势 

　　粤自中国与外邦失好，辗转交战，旋即议和立约，迄今已十有五年矣。乃至今日而擐甲执兵将复驰驱于东海，斯诚所不料也！ 

　　夫吾国素不尚武功，而好修文治；惟愿共敦和睦，而日享升平。然设外侮猝来，迫于抵御，则我国亦能张弓挟矢，竭力奋击而从事于疆场之间。今东海日本国于近数年来习演泰西兵法，仿造各军器，购置铁甲船二艘；于是以为天下之长技，尽在斯矣。用遂嫁名于惩责生番，潜来侵袭我边陲、震惊我氓庶。然日本其□知我国中亦曾励精图治，因时制宜乎？岂其犹以我国为不克与敌乎？ 

　　按日本军士之在台者，共有三千五百人；皆执后门开放之鎗，器诚利矣。然而调遣之道里甚远也，转运军饷亦阻于海程而未能便捷也，计所糜费，当亦不赀；非国帑所易支，亦非师船所易于供给也。使更欲添募兵士麇集台湾，则国力定有所不及。夫善言战者，要先在饷糈充盈耳。设度支不敷，则必溃散；况重以航海用兵乎！即如英国，天下之富国也；然犹以兵凶战危、支给较巨，故每惮于远攻；况东洋方在竭蹶之秋乎！使东洋欲一旦征诸民间，吾恐民力亦必不逮；使欲复告贷于西人，恐西人见日本君臣于邻邦无故兴戎，则将惧其为无道而不便俯从。是故由此观之，日本即能加调兵士数千，究亦有所未善；且即使多调数千，势亦不克尽给以器饷。况日本兵船艰于海道，未能以陆兵接应为援助之计！若中国兵士已在台湾者，据述其数虽多寡不一，或谓有四、五千人，或谓有万余人；然即从少而论，则已有五、六千之多。且福建夙有防御军士，惟日环听以待战；此外，风传京师又将遣勇数万前赴台湾，以听调用。则以此揆之，我国苟一下请战之词，当不久而将有数万余兵驻台也；彼日本犹能以数千之兵当此大敌乎？东洋人若恃其谋勇过于华兵，想及时而窥伺；吾知其谬甚矣！盖生番素无精器、又无军略，日人固可以得志者；欲与我国劲兵比权量力，其锐气或将大挫也。 

　　至于东洋水师之船，吾初于此为大虑，诚恐截断台湾、福建之往来。然除铁甲船外，其余之船皆远不及上海炮局内所新造两巨舰之美也。且顷见香港西字新报谓日本铁甲船，其一名「意俄轮马鲁」，水甑已裂；其一名「士多尼瓦」，亦艰于冲波逐浪：几于出洋甚危，且驶行极慢云。夫两船若果如是，而华兵在海面又何患乎！盖中国船既快捷，则可辗转远涉，并或可断其运煤而绝其策应各船，使日船皆归于无用也。然此事惟果出于战征，则可耳。 

　　总之，吾国亦不可轻量敌人，务须至周且备，兵甲有余耳。愚以为与其多调兵士，不如慎择行伍内之最精壮者；盖战事有一定之道也。至于彼鎗系后门开者而我鎗不，然则非有倍蓰之兵而断难克敌，其伤人也必多矣。若兵士一失，锐气即隳；彼气方张、我气已挫，非行军之上计也。惟能仅调八千或一万之兵，给以精器，其克也又何难哉！夫兵士，不必多调也；多则转输饷糈，或有不给之虞，而转非所以应敌矣。 

　　台湾近信 

　　兹本馆于甫印新报之际，得一台湾消息，用即刊登。据昨日有外国帆船自台湾来者——按是船于四月二十八日开行——船主谓：福建所派兵船皆已抵埠，潘钦使亦曾抵台；而东洋各兵船以怕风，皆已离岛，不知何往。所有富户诸华人，皆束装以备出岛焉。 

　　「士多瓦」铁甲船式 

　　东洋先赴台湾之铁甲船，其名曰「士多瓦」，盖自美国购得者也。其式样颇新奇，按船之两边及自船面以下数尺，俱围绕以巨铁；平日于驾驶之时，船面高出于水者十尺。若当交战，乃引水至船内，藏于水柜；使船面高出于水者仅二尺许：此固法之所至巧也。盖船边之铁颇厚，使于战时而不低去八尺，则必须有八尺之铁甲；而工程不更大乎！且以船仅露二尺，在敌人亦难以轰击也。然两船接仗，其战舰究宜转旋便捷，方足以制胜；今「士多瓦」船藏水既多，势必沉重；欲其指挥如意也，抑亦难已。 

</div>
    <div class="pagination">
<a href="清季申报台湾纪事辑录_page15.html">上一页</a><span>...</span><a href="清季申报台湾纪事辑录_page11.html">11</a><a href="清季申报台湾纪事辑录_page12.html">12</a><a href="清季申报台湾纪事辑录_page13.html">13</a><a href="清季申报台湾纪事辑录_page14.html">14</a><a href="清季申报台湾纪事辑录_page15.html">15</a><span class="current-page">16</span><a href="清季申报台湾纪事辑录_page17.html">17</a><a href="清季申报台湾纪事辑录_page18.html">18</a><a href="清季申报台湾纪事辑录_page19.html">19</a><a href="清季申报台湾纪事辑录_page20.html">20</a><a href="清季申报台湾纪事辑录_page21.html">21</a><span>...</span><a href="清季申报台湾纪事辑录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
