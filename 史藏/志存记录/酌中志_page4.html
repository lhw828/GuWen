<!DOCTYPE html>
<html>
<head>
    <meta charset="UTF-8">
    <title>酌中志 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>酌中志 - 第 4 页/共 5 页</h1>
    <div class="content">
　　御药房，提督太监正副二员，分两班。余曰近侍，二、三十员。未进宫、未穿红者，习医官人，三、四十员。职掌上用药饵，与太医院相表里。凡选官人进内，必拨年少者三、五十人，选医教习，读《药性赋》、《医要集览》及《素问》、《脉诀》等书。祖宗以来，无敢有闲人入药房者，防至密也。逆贤用事，则大不然，可叹也。凡圣体违和，传放御医。至日，四人或六人吉服入宫，不论冬夏，必于殿门之内，设炭火一盆，中焚苍术杂香，人人从盆上入。叩头毕，第一员膝行跪诊左手，第二员跪诊右手，仍互更再诊。毕，各将圣恙大略，面奏数言，出至圣济殿，计药开方，具本，御药房用金罐煎进之。罐口以"御药谨封"缄之。

　　御茶房，秩视御药房。分两班，牌子四员，常行近侍三、四十员。职司茶酒、瓜果。凡圣驾出朝、经筵讲筵御用茶，及宫中三时进膳，圣驾七箸，中宫七箸，系其职掌。祖宗以来，亦无一人敢擅入者。逆贤时，止伺候先帝七箸杯碗，将中宫张老娘娘合用器具，一概不管。而客氏、逆贤、王体乾等，御前每日赐吃之膳，顾奔趋供奉，不敢后焉，可慨也。神庙时，牌子魏学颜最有宠。自打卯牌子王朝忠死后，无人解圣意者，惟学颜奏封便捷，尝备顾问，日亲信之。泰昌元年八月，光庙登极，悯其勤劳，升秉笔，寻准辞闲住。学颜，丰润县人。未甚读书，而博闻强记，敬重士大夫，且癖好黄白之事，门多异流，虽屡为丹客哄骗，而至老不厌也。万历丙辰，科第六名中式举人赵鸣阳，遭第一名沈同和事败吃累，虽鸣阳未得廷试，然文名籍甚，学颜深慕之。后以重聘延请至外邸，训其侄魏廷献，入丰润县庠。及学颜得以秉笔予告，而鸣阳在京师道大行，复游山西，主郑公，崇周家。天启甲子冬，河南献宝玺。后魏相国广微等交通逆贤，大工兴后，崔御史呈秀等接续布阱。凡先帝一应长旨意、长圣谕，迥与癸亥以前文气不同，人颇骇异。时通内导逆诸臣，大布谣言于外曰：涂文辅是秀才出身，赵鸣阳入幕在内。南北传播，人多信以为实。是时，今上在朱邸，或亦闻之。至崇祯戊辰六月内，中府会审李永贞等，而永贞辄昧心妄扳鸣阳，盖欲少赊目前之死，诬陷人命罔恤也。其年冬，台臣陈公乾阳偶有疏波及之，奉旨下鸣阳狱。时大司寇乔公允升，总宪曾公于汴咸心知其冤，而奈无掳，乃于己巳七月内提取若愚，并永贞侄男仆人赴都城隍庙，面质鸣阳。若愚曰：永贞、若愚心本不同，各人自有本末，扳者自扳，不扳自不扳。此形可碎，此心难昧，必不忍以人之妾加己者，而今亦妄加诸人也。乃力为鸣阳辨白。鸣阳并不曾入忠贤之幕下，中外之语皆因鸣阳曾在秉笔魏学颜家教书，人遂误作入忠贤之幕也云云。其举人曹泰然、生员魏廷献等，可数百人，皆鸣阳门人，俱为鸣阳申诉。时座中问官董公羽宸等九位，尽感动首肯。鸣阳得拟杖，过堂覆允，案存刑部江西司，其长男赵玉成，至癸丑登刘同升榜进士。学颜至戊寅夏卒，年九十余，人咸以为得内养外丹力也。
　　篦头房，近侍十余员。专为皇子女请发、留发、入囊、整容之事。凡诞生皇子女，弥月剪胎发，百日命名后按期请发者，即如外之每次剃头，然一茎不留，如佛子焉。皇子戴元青绉纱六瓣有顶圆帽，名曰"爪拉帽"。至十余龄留发，约年余，又择吉入囊，总束于后。冬用元色纻，夏用元色纱作囊，阔三寸许，长尺余，垂于后。至选婚有妃，始择吉行冠礼。此皇子事也。皇女戴寸许阔小头箍，至十余岁留发，至年余择吉打扒角，至选婚有驸马，始择吉上头。此皇女事也。凡奏文书，皆礼仪房职掌。凡收生妇、医妇进宫、出宫，或乳妇有疾更换，皆礼仪房职掌事也。

　　猫儿房，近侍三、四人，专饲御前有名分之猫。凡圣心所钟爱者，亦加升管事职衔。牡者曰"某小厮"骟者曰"某老爷"，牝者曰"某丫头"。候有名封，则曰"某管事"，或直曰"猫管事"，亦随中官数内关赏。凡皇子女婴孩时，多有被猫叫得惊风薨夭者，有谁敢言。或只于所居近处，禁止几年可也。说者曰：祖宗为圣子神孙，长育深宫，阿保为侣，或不知生育继嗣为重，而宠注于一人，未能溥贯鱼之泽，是以养猫养鸽，复以螽斯、百子、千婴名其门者，无非藉此感动生机，广允绪耳。其意良深远哉！凡圣驾所喜乘之马，亦各赐佳名。逆贤曾进先帝之马甚多，有日飞元光等。或升马玉带、赏马抹布刀儿，如管事之秩，然总涉戏耳，不可以为训也。
　　宫内教书，选二十四衙门多读书、善楷书、有德行、无势力者任之。三四员五六员不拘。穿■〈衤曳〉■〈衤散〉。不妨原衙门原职衔，而随御司房或管柜子关赏，亦洊升玉带骑马，仍命一秉笔提督之。所教宫女读《百家姓》、《千字文》、《孝经》、《女训》、《女诫》、《内则》、《诗》、《大学》、《中庸》、《论语》等书。学规最严，能通者升女秀才，升女史，或升宫正司六局掌印。凡圣母及后妃礼仪等事，则女秀才为礼引礼赞礼官也。凡宫人有罪者，发落责处墩锁，或罚提铃等名色以苦之。提铃者，每日申时正一刻并天晚宫门下锁时，及每夜起更至二更、三更、四更之交，五更则自乾清宫门里提至日精门，回至月华殿门，仍至乾清宫门里，其声方止。提者徐行正步，大风大雨不敢避。而令声若四字一句，"天下太平"云云。神庙御居启祥宫时，则自咸和右门提至嘉德门，仍回原处止焉。
　　宝和等店，经管各处商客贩来杂货。一年所徵之银，约数万两，除正额进御前外，余者皆提督内臣公用，不系祖宗额设内府衙门之数也。店有六：曰宝和，曰和远，曰顺宁，曰福德，曰福吉，曰宝延。而提督太监之厅廨，则在宝和店也。俱坐落戎政府街。凡奉旨提督者，亦无敕书。传云：起自嘉靖年间，裕邸差官徵收。神庙时，属慈宁宫圣母李老娘娘宫中收用，管事张隆、齐栋等总其事。先帝登极，逆贤攘为提督，委掌家王朝用经理之。朝用斤斤自守自爱，新其廨宇，宽其苛敛，惟恐病商。司房王惟善等，至今称之。按：每年贩来貂皮约一万余张，狐皮约六万余张，平机布约八十万匹，粗布约四十万匹，棉花约六千包，定油、河油约四万五千篓，芝麻约三万石，草油约二千篓。烧酒约四万篓，而都城内之烧者不与也。荆油约三万五千篓，南丝约五百驮，榆皮约二十驮，各省香馆分用也。北丝约三万斤，串布约十万筒，江米约三万五千石，夏布约二十万匹，瓜子约一万石，腌肉约二百车，绍兴茶约一万箱，松萝茶约二千驮，杂皮约三万余张，大曲约五十万块，中曲约三十万块，面曲约六十万块，京城自造细曲约八十万块，而内臣勋戚自制之曲不与也。四直河油约五十篓，四直大曲约一十万块，玉约五千斤，猪约五十万口，羊约三十万只，俱各有税，而马牛驴骡不与也。如滇粤之宝石、金珠、铅铜、砂汞、犀象、药材，吴、楚、闽、越山、陕之币帛绒货又不与也。天启以前，大概如此。今又不知何项增多，何项减少，观商民之通塞，贩货之丰耗，亦足以卜时考世云。

 

　　卷十七大内规制纪略

　　皇城外层，向南者曰大明门，与正阳门、永定门相对者也。稍东而北，过公生左门向东者，曰长安左门。再东，过玉河桥，自十王府西夹道往北向东者，曰东安门。转而过天师庵草场，再西向北，曰北安门，即俗称"厚载门"。转而过太平仓，迤南向西，曰西安门。再南过灵济宫、灰厂向西，曰长安右门。红栅之内，门之北，则登闻鼓院在焉。此外围之六门。墙外周围红铺七十二处也。
　　紫禁城外，向南第一重曰承天之门。每年霜降后，吏部等朝审刑部重囚，在门前中甬道西、东西甬道之南。五府等衙门坐东向西，吏部等衙门坐西向东，吏部主笔者第一座，刑部正堂第二座，都察院第三座，余以次列。旧时犯人朝北跪，而刑部事宜亦明载。各旗尉押本囚上前，北面跪，则是有冤者，侧面西向主笔者分诉。今侍从之人，大声喝曰：朝上跪，而乃直朝西，岂以西为上耶？主笔者思以上自居耶？无敢言非也。南二重曰端门，三重曰午门。魏阙两分，曰左掖门、右掖门。转而向东曰东升华门，向西曰西华门，向北曰元武门。此内围之八门也。墙外周围红铺三十六处。每晚有勋臣一员，在阙左门内直宿，每更官军提铜铃巡之，而护城之河绕焉。
　　皇城内，自北安门里，街东曰黄瓦东门。门东街南曰尚衣监，街北曰司设监。再东曰酒醋面局、内织染局，曰皮房、纸房，曰针工局、巾帽局，曰火药局，即兵仗局之军器库也。再东稍南，曰内府供用库，曰番经厂、汉经厂，曰司苑局、钟鼓司。再南，曰新房，曰都知监、司礼监。

　　祖宗旧制，司礼监，第一层门向西，与新房门一样。门之内稍南，有松树十余株者，内书堂也。先师位供安向南，其楹联曰："学未到孔圣门墙，须努力趱行几步；做不尽家庭事业，且开怀丢在一边。"圣人位之北一间，则教读书词林先生所憩之所也。内书堂稍北，曰崇圣堂，掌印公公、秉笔、随堂公到任入门，先礼之。再北向南，则二层门矣。入此门再东朝南者，本监公厅之大门也。门外有东西二井，西井之西一小门，东井之东一小门，其内皆提督、监官、文书房掌司所居房屋也。古书、名画、笔墨、砚、绫纱、纸札，各有库贮焉。新房之北，则司礼监；新房之南，则御马监也。所谓新房，东西一街，南北一连、二连、三连等连连之，十字路口各有井。自逆贤专政，将司礼监外层拆毁，改为大门，向西殊失次第。一层高如一层之义，无知妄作，此其一也。近年仍改复旧制焉。御马监之南向西者，曰杆子房、北膳房、暖阁厂。厂之东门通河，而门最高大，启闭不便，遂于大门上复开一小门，以便行走。河之两岸，榆柳成行，花畦分列，如田家也。曰南膳房。再南曰明器厂，曰混堂司、内东厂、尚膳监。拨子斜对御马监向东，曰北花房，亦办膳之所也。曰印绶监、中书房，曰蹴圆亭，武庙恒临幸之。曰内承运库。此库，掌印、佥书、写字诸人所住之署也。此路总名之东河边。其余尚有房八区，则司礼监印公、秉笔等众住，所谓河边直房是也。过东上北门、东中门，街北则弹子房，曰学医读书处，曰光禄寺，街南曰篦头房。再东，则东安里门，俗称"墙门"者。过桥则东安门也。自东上南门之东，曰重华宫，前曰重华门，曰广定门、咸熙门、肃雍门、康和门，犹乾清宫之制。后有两井，东西有两长街。西长街则有曰兴善门、丽景门、长春门、清华门、宁福宫、延福宫、嘉福宫、明德宫、永春宫、永宁宫、延禧宫、延春宫，凡妃嫔皇子女之丧，皆于此停灵，至发引时，出东上南门、东上北门、北中门、北安门、诣四山等处坟林安厝。东长街则有广顺门、中和门、景华门、宣明门、洪庆门、洪庆殿、供番佛之所也。又有膳房。其门曰景和门，又东则内承运库也。自东上南门迤南，街东曰永泰门，门内街北则重华宫之前门也。其东有一小台，台有一亭。再东南则祟质宫，俗云"黑瓦殿"。景泰年间，英庙自北狩回所居。永泰门再南，街东则皇史宬，珍藏太祖以来御笔实录、要紧典籍、石室金匮之书，此其处也。皇史宬每年六月初六日奏和晒晾，司礼监第一员监官提督，董其事而稽核之，看守则监工也。左右小门曰■〈皇書〉历左门、■〈皇書〉历右门。再东则追光殿，日钦天阁，透玲碑在焉。世庙御制钦天颂，勒于碑，碑石光润，阔有竖之二近，似卧碑制也。再南，则御前作也。皇史宬之西，过观心殿射箭处，稍南曰龙苍门。其南则昭明门，其西南则嘉乐馆，其北曰丹凤门，列金狮二。内有龙德左殿、崇仁右殿，正中广智，殿之后则飞虹桥也。桥以白石为之，鉴狮、龙、鱼、虾、海兽，水波汹涌，活跃如生，云是三宝太监郑和自西域得之，非中国石工所能造也。桥前右边缺一块，中国补造，屡易屡泐，亦古迹也。桥之南北有坊二，曰飞虹、戴鳌，姜立纲笔。桥之东西有天光、云影二亭。又北垒石为山，山下有洞，额曰秀岩。以磴道分而上之，其高高在上者，乾运殿也。左右各峙一亭，曰御风、凌云。隔以山石藤萝花卉，若墙壁焉。又外为永明殿，最后为圆殿。引流水绕之，曰碧环。再北曰玉芝馆，即睿宗献皇帝庙也。后殿曰大德殿。外券门曰宝庆门，曰延祥门、佳丽门。其东墙外则观心殿也。自皇史宬东南有门通河，河上曰涌福宫，旧名澄辉阁，俗云"骑马楼"也。迤东沿河再北则吕梁洪、东安桥，北有亭曰涵碧。又北，则回龙观焉，其殿曰崇德是也。观中多海棠，每至春深盛开时，圣驾多临幸之。是河也，从北安门外文昌宫东步粮桥，入经皮房、内织染局、巾帽局、御马监之东、东安门桥下，至长安左门外迤东之玉河桥出焉。北安门内，街西曰安乐堂，凡内官有病者，送此调理；山陵及外厂九门官，不送也。再南，黄瓦西门之里，则内官监也。过北中门迤西，则白石桥、万法殿等处。至大高元殿，则习学道经内官之所居也。其北，则里冰窨也。北中门之南曰寿皇殿，右曰育秀亭，左曰毓秀馆，后曰万福阁，俱万历三十年春添盖，曰北果园。殿之西门内有树一株，挂一铁云板，年久树长，遂衔云板于树干之内，止露十之三，诚古迹也。殿之东曰永寿殿，观花殿植牡丹、芍药甚多。曰采芳亭、会景亭，曰玩春楼，其下曰寿安室，曰观德殿，亦射箭处也。与御马监西门相对者，寿皇殿之东门也。殿之南则万岁山，俗所谓"煤山"者此也。久向故老询问，咸云：土渣堆筑而成。崇祯已巳冬，大京兆刘宗周疏，亦误指为真有煤。如果靠此一堆土，而妄指为煤，岂不临危误事哉！我成祖建都之后，何等强盛？天下有道，守在四夷，岂肯区区以煤作山，为禁中自全计？何其示圣子神孙以不广耶？山上树木葱郁，神庙时鹤鹿成群，而呦呦之鸣，与在阴之和，互相响答，闻于宵汉矣。山之上土成磴道，每重阳日，圣驾至山顶，坐眺望颇远。前有万岁山门，再南曰北上门，左曰北上东门，右曰北上西门。再南，过北上门，则紫禁城之元武门也。
　　北上西门之西，大高元殿也。其前门曰始青道境，左右有牌坊二，曰先天明境、太极仙林，曰孔绥皇祚、宏祐天民。又有二阁，左曰炅明阁，右曰炅灵轩。内曰福静门，曰康生门，曰高元门，苍精门、黄华门。殿之东北曰无上阁，其下曰龙章凤篆，曰始阳斋，曰象一宫，所供象一帝君，范金为之，高尺许，乃世庙元修之御容也。稍西曰石作，曰圆明阁。又西曰乾明门。门里迤南，曰兵仗局，曰西直房，即尚衣监之袍房也。曰旧监库，属内官监地方。曰尚膳外监，曰憩食房，曰西上北门。其东向北者，则西下马门矣。
　　紫禁城护城河一带，其在东面者，原有祖宗所设内承运库衙门起，至北花房止，有房地；而西面城河，两岸止有矮河墙，罗列石作物料而已。逆贤擅政，乘兴大工之际，辄自西，下马门迤北，乾明门迤南，于兵仗局对门一带，造作房屋数区，以为秉笔直房，于风水颇失宜。又河之东北角、西北角，本有澡马河石栅，逆贤皆毁之。改成两方角，后又悔其误，复改如故，此无知粉更之明验也。说者曰：改此河后，先帝圣嗣不育。灵台掌印张得礼者，密向客氏言之，客氏向逆贤言之，乃方复旧。先帝皇子女虽经数产，竟无一存。惜哉！
　　自西上北门过西上南门，向东，则御用监也。又南向西，则银作局也。再南，过桥曰灵台，亦有观象台，铜铸浑天仪以测星度、占云气焉。沿河西岸而南者，曰宝钞司。自西中门之西，则尚宝监也。再西，出西苑门，迤南向东，曰灰池，曰水碓。水磨河之西，土坡之上，曰昭和殿、拥翠宫，曰趯台陂、澄渊亭。又北，曰紫光阁。再西，曰万寿宫、寿源宫。嘉靖四十四年春，更曰百禄宫，曰五福殿、承佑殿、左祐祥殿、右祐宁殿，曰龙吉斋、凤祥馆、昭祥阁、朗瑞居，曰曜曦门、耀朗门、含祥门、成瑞门、曰永和门、永顺门、永绥门、永祉门，曰纳康门、长宁门、凝一殿。其东，曰万春宫、含春殿、万和宫、万华宫、万宁宫、御馔庖，曰体仁门、履康门、启泰门、纳祉门、泰安门。其西，曰仙禧宫、仙乐宫、仙安宫、仙明宫。其朝东南起，有门廿一，曰长宁、长和、长善、长耀、令宁、攸顺、攸利、金静、金瑞、宣惠、静安、康宁、金宁、常静、寿安、广成、东和。其南，曰阳德、永光、嘉安。其东，曰柏木殿，曰旋坡台即兔儿山显阳殿也，曰迎仙亭。牌坊二，南曰福峦，北曰禄渚。台上有七层牌额，曰玉光、光华、华耀、耀真、真境、境仙、仙台。曰朝元馆，曰景德殿、大光明殿，曰登丰门、广福门，曰太始殿、太初殿，曰宣恩亭、响祉亭、一阳亭、万仙亭。后曰永吉门、左安门、右安门，曰太极殿、统宗殿、总道殿，曰天元阁。下曰阐元保祚。朝东外二门，曰天平、丰和。曰无逸殿、断风亭、落成殿。金海石挢之北，河之西岸向南，曰玉熙殿、承华殿，曰宝月亭、芙蓉亭，曰清馥殿、丹馨殿、曰锦芳亭、翠芬亭，曰长春门、昭馨门、瑞芬门、馥景门、仙芳门、馥东门、馥西门，曰澄碧亭、腾波亭、飞蔼亭、曰腾禧殿即"黑老婆殿"也，曰王妈妈井。河之上游，倒影入水，如龙宫。曰乾德阁，俗所云"北台"是也。高八丈一尺，广十七丈，磴道三分三合而上之。万历二十九年夏建，乾清宫牌子王朝忠、内官监总理陈永寿董其役。至天启元年十一月十四日，奉旨拆毁平之。盖犹春秋泉台之毁矣。至四年夏，就其处作嘉乐殿，其门曰延景门。牌坊南曰福渚，北曰寿岳。河干有亭五，中曰龙泽，左曰澄祥，右曰涌瑞，又左曰滋香，右曰浮翠，总谓之五龙亭也。又洞三：上曰龙寿，中曰玉华，下曰游仙。已上俱万历三十年秋添。其三洞至天启元年冬拆。再西，则内教场也。曰振武殿，曰恒裕仓、省敛亭。稍南，临河有坊，曰淾祥桥。其东则北闸口，曰洪应殿，曰坛城，曰轰雷轩、啸风室、嘘雪室、云雨室、耀电室，曰清一斋、宝渊门，曰灵安堂、精馨堂、驭仙堂、辅国堂、演妙堂、入圣居也。自北闸口迤南东岸，曰船屋，乃冬日藏龙舟之所，有宏济神祠。桥之南，亦有船屋焉。直南，曰元熙殿。有马头，左拥翠亭，右飞香亭，后更名曰元润亭。再南，曰陟山门，通里冰窨者也。又西马头有龙渊亭、念善馆，又有亭曰龙湫，有殿曰寿源殿即太素殿，曰正心斋、博敬斋，曰素左门、素右门、隆治门，曰腾波亭、滋祥亭。又再南，巍然若山者，曰广寒殿，即俗所云"萧后梳妆楼"也，万历七年倾颓。其脊中钱，元至元钱也，神庙曾分赐辅臣张居正数枚。曰太液桥，其坊曰堆云、积翠，今止存山石基，逆贤又拆毁焉。再南，曰圆殿，即承光殿也。砖砌如城墙，亦有雉堞，以磴道分上之，上有楼阁、古松。松乃数百年物，霜干虬枝，纷披偃盖，凡枝之垂者，皆以杉木撑之。至崇祯五年，因枯木难存，始连根刨除。此乾明门之西也。其石梁如虹，直跨金海，通东西往来者，曰玉河桥。有坊二，曰金鳌、玉蝀。万历年间，凡遇七月十五日，道经厂、汉经厂做法事，放河灯于此桥之中，空约丈余，以木坊代石，亦用木阑杆。桥之东岸，再南，曰五雷殿，即椒园也。凡修实录成，于此焚草。左迎祥馆，右集瑞馆，曰太元亭、闻法所，曰临漪亭、水云榭。再南，则至西苑门矣。由玉河桥、玉熙宫迤西，曰棂星门。迤北，曰羊房、牲口房，虎城在焉，内安乐堂在焉。棂星门迤西，曰西酒房、西花房，曰大藏经厂即司礼监经厂也。又西曰洗帛处、园果厂，曰西安里门、甲字等十库，曰司钥库、鸽子房。街南曰惜薪司，正西则西安门也。棂星门迤西街南，赃罚别库之门也。门之东，迤南，曰蚕池，曰阳德门。又西曰迎和门则万寿宫之门也，曰大光明殿。自阳德门外，皆可以至河。是河也，由北安门外药王庙西桥下入，萦回洸漾，蓄泄惟谨。莲藕鱼虾，味最鲜美。且萑苇茂密，水禽上下，俨若江南风景云。至冬冰冻，可拖床，以木板上加交床或藁荐，一人前引绳，可拉二三人，行冰如飞。积雪残云，点缀如画。世庙晚年尚元修，多居西内，嘉靖壬寅正月十六日，皇太子自宫中往见，绝河冰而过。时阁臣夏言词云："胡床稳坐度层冰。"正咏此也。神庙临御久稀，禁网疏阔，每于河冰冻后，近京贫民，于皇城内外，凡有冰处，拉拖床以糊口。遇雪满林皋，坐拖床者艳素杂遝，交拉如织，亦有兴豪乘醉而频往来者。至春冰将泮，间有沉溺损生愍不畏也。其河自宝钞司东，与护城河之西派合流，过长安右门之北，经承天门前，再东过长安左门之北，自涌福阁会归于皇缄之巽城而总出焉。护城河者，自北闸口分流，经内官监、白石桥、大高元殿之东，北上西门外半边石半边砖桥入。此桥半石者，防车轮耳。大高元殿前竖石二，曰："宫眷人等至此俱下马。"世庙尊崇元教，无往而不敬恪也。水由桥下，至紫禁城墙下护城河，而东而南，经太庙之东玉芝宫，飞虹桥之西，而西脉自大社、大稷坛之西，至灵台、宝钞司之东，总合流于涌福阁之河焉。紫禁城内之河，自元武之西，从地沟入，至廊下家，由怀公桥以南，过长庚桥、里马房桥，由仁智殿西、御酒房东、武英殿前、思善门外、归极门北、皇极门前、会极门北、文华殿西，而北而东，自慈庆宫前徽音门外，蜿蜒而南，过东华门古今通集库南，从紫禁成墙下地沟，亦自巽方出，归护城河。或隐或见，总一脉也。神庙久不临御，河遂壅塞不通。帮石圮泐者，多逆贤时勒令疏通，至今清流可鉴，虽鱼鳖蛙黾之微，亦得沐天波之泽。但恐事久禁弛，仍复阻闭龙脉耳。是河也，非为鱼泳在藻，以资游赏，亦非故为曲折，以耗物料，恐意外回禄之变，此水实可赖。天启四年，六科廊灾，六年，武英殿西油漆作灾，皆得此水之力。而鼎建、皇极等殿大工，凡泥灰等项，皆用此水。回想祖宗设立，良有深意。惟在后之人，遵守何如耳。况坤宁宫后苑鱼池之水，慈宁宫鱼池之水，各立有水车房，用驴拽水车，由地琯以运输，咸赖此河。又如天启年，一号殿哕鸾宫被灾者二次，如只靠井中汲水，能救几何耶？疏通此河脉，诚急务也。大明门内承天门，其门里之东一门，内则太庙也。西一门，内则大社大稷也。曰端门，内则六科也。东曰阙左门，再东则松林会堆处也。西曰阙右门，其中巍然而向明者，午门也，钟鼓在焉，旗纛在焉。曰左掖门、右掖门。门内居中向南者，曰皇极门，即奉天门也，俗所云"锣儿天"，铜壶滴漏在此。其左曰宏政门，即东角门，考选通政司参议及鸿摅寺官皆在此也。右曰宣治门，即西角门也。居西向东曰归极门，即右顺门。居东向西曰会极门，即左顺门也。皇极门内居中向南者，曰皇极殿，即奉天殿也。金砖玉瓦在殿额两傍。左向西者，曰昭文阁，即文楼；右向东者，曰武成阁，即武楼也。南北连属穿堂，上有渗金圆顶者，曰中极殿，即华盖殿也。殿两旁，东曰中左门，西曰中右门。正北曰建极殿，即谨身殿也。俱嘉靖四十年重修所改今名也。殿后居中，高踞三缠白玉石阑杆之上，与乾清门相对者，云台门也。两旁向后者，东曰后左门，西曰后右门，即云台左右门，亦曰平台。凡召对阁臣等官，或于平台，即后左门也。又东则景运门，西则隆宗门，西向南者则仁德门也。乾清门外左右金狮二。入门丹陛至乾清宫大殿，其扁曰"敬天法祖"四字。崇祯元年八月初四日悬安，系高太监时明笔也。殿左曰日精门，右曰月华门。左小门曰龙光，右小门曰川彩。殿东西有廊，廊后左曰昭仁殿，右曰宏德殿，东西各有角门。宫后披檐，东曰思政轩，西曰养德轩，再北则穿堂。居中圆殿曰交泰殿。其渗金圆顶，亦犹中极殿之制也。再北曰坤宁宫，皇后所居也。永祥门、增瑞门，万历二十五年二月添额。宫之东披檐，曰清暇。居北回廊，曰游艺斋。崇祯五年十月廿三日悬安者也。宫后，左曰景和门，右曰龙德门。再北，左曰端则门，右曰基化门，便接琼苑东西门矣。坤宁宫有中门曰广运门，嘉靖十四年七月初二日改曰坤宁门。万历三十三年乾清、坤宁俱鼎建告成，至四十年后，始御居乾清宫西暖阁。乾清宫大殿之左向西者，曰端宁殿，尚冠等近侍所司御服、衮冕圭王、冠带钱粮贮此。右向东曰懋勤殿，先帝创造地炕于此，恒临御之。王体乾等直房，并乾清管事王朝忠等直房不概叙也。

　　此薇垣深远之地，中一路之大略也。
　　过日精门之东，曰崇仁门。稍南，曰内东裕库，曰宏孝殿、神霄殿即祟光殿也。日精门往北向南者，曰景明门，今曰顺德左门，则东一长街也。再北，向南与龙光门斜对者，曰咸和左门，向南者景仁宫。其东则东二长街也。南首曰麟趾门，北首曰千婴门。麟趾门之东，延祺宫、怡神殿。再东，曰嘉德左门。再东，则苍震门也，此门恒闭，遇扫雪修造则开。孝靖皇后王老娘娘疾革时，光庙每日来问安入此门，至薨逝后，于慈庆宫恭设灵位哭临，供安大祥礻覃祭，后始不尚白衣冠矣。咸和左门之北，向西与景和门相对者，曰广和左门。向南曰承乾宫，东宫娘娘所居也。东二长街之东，曰永和宫。广和左门之北，向西与基化门相对者，曰大成左门。向南者曰钟粹宫，今皇太子所居，改曰兴龙宫者是也。东二长街之东，曰景阳宫者，孝靖皇后曾居之。千婴门之北并列者，则乾清宫东之房五所。其东后小门，每月初四、十四、廿四打扫，凡有事则开也。宫正司六尚局，皆在乾清宫之东。以上则东一路之大略也。
　　过月华门之西，曰膳厨门，即遵义门。向南者曰养心殿也。前东配殿曰履仁斋，前西配殿曰一德轩。后殿曰涵春室，东曰隆禧馆，西曰臻祥馆。殿门内向北者，则司礼监掌印秉笔之直房也。其后尚有大房一连，紧靠隆德阁后，祖制宫中膳房也。逆贤移膳房于怡神殿，而将此房改为秉笔直房。养心殿之西南，曰祥宁宫。宫前向北者，曰无梁殿，系世庙炼丹药之处也。其制不用一木，皆砖石砌成者。月华门之西南巍然者，曰隆道阁，原名皇极阁，后更道心阁。左曰仁荡门，右曰义平门，此二门原名归极、会极，世庙时改之。阁之下曰仁德堂，即旧精一堂，亦隆庆四年所更。前曰仁德门，万历二十四年两宫灾后，开此门出入，至神庙晚年移居乾清宫，始闭不恒开。先年，慈圣娘娘亦曾升此阁，召李戚畹至仁德门跪于地，而宣谕切责之。阁之东，曰忠义室，冯太监保、李太监受、魏太监伸，曾以室东小屋做直房，至李永贞则懵然据忠义室而居之矣。室三间，黄琉璃瓦，绿琉璃龟背腰墙，其藻井梭叶皆龙凤文，永贞遇有内官监、巾帽局呈禀公事，南面而坐，干天之位，恬不知怪。于臣子之义，安乎欲逃诛得耶？说者曰：子为左右而不切谏何也。累臣曰：难言之矣。一傅众咻转喉触讳，岂止此哉？如大工关给银两，自有司存，乃必勒取领单，亲加磨算，用挂印号，以恣侵刻。当时工部、工科等衙门，皆以墨笔标日月，在京各官体自应尔，惟永贞独用朱笔焉。可乎？原案在库，后人见之，不知何如？冷笑也，此永贞之所以为永贞也。阁之西南，过义平门，则慈庆宫矣。万历时，慈圣李老娘娘所居。泰昌元年八月，皇贵妃郑娘娘亦曾居之。光庙圣孝，凡朝谒尊礼，一如神庙时，见仁圣陈老娘娘、慈圣李老娘娘故事。中外毫无间言，从来疑端讹语一时冰释，王太监安调剂力也。先帝登极，复迁郑老娘娘于一号殿之仁寿宫，请神庙东宫昭妃刘老娘娘于慈宁宫居住。天启七年八月后，熹庙皇贵妃范娘娘亦共居此宫，非制也，此王体乾之误也。月华门往北，曰顺德右门，则西一长街也。再北，向东与凤彩门斜对者，曰咸和右门，即广安门。向南者，曰毓德宫，即长乐宫。万历四十四年冬，更曰永寿宫，逆贤曾以此为蹴リ处。其西则西二长街也。南首曰螽斯门，北首曰百子门。螽斯门西曰启祥宫，神庙自两宫灾，初移居于毓德宫，后复移此。万历三十年春，圣体不豫，召辅臣沈一贯至此宫。此乃献皇帝发祥之所，原名未央宫，世庙人继大统，至四十年夏，更曰启祥宫。宫门内石坊向北，扁石青地金字四，曰贞源茂始，后更曰圣本肇初。向南四字，曰庆泽无终，后更曰元德永衍。凡旧隶兴邸钱粮，至今曰未央宫，改进乾清宫也。再西，则嘉德右门，即景福门也。其雨幡竿插云向南建者，隆德殿也。旧名立极宝殿，隆庆元年改今名，供安三清上帝诸尊神。万历四十四年冬被灾，天启七年三月修盖，崇祯五年九月内将诸像移送朝天等宫安藏，六年四月十五日，更名中正殿。东配殿曰春仁，西配殿曰秋义。东顺山曰有容轩，西顺山曰无逸斋。再西北，曰英华殿，即降禧殿，供安西番佛像。殿前有菩提树二株，婆娑可爱，结子堪作念珠。又有古松翠柏，幽静如山林。十三年秋，殿复供安圣像如前，盖体祖宗以来神道设教之意也。自嘉德右门之西，向南者曰二南门。门之北则八角井也。水不堪汲，天启六年亦曾修浚，而味不改，真废井矣。正北，曰四德门。再西，曰咸安宫，穆庙继选皇后陈老娘娘居此，天启年间客氏移住者。

　　咸和右门之北，向东与隆福门相对者，曰广和右门。向南者曰翊坤宫，西宫李娘娘之所居也。西二长街之西，曰永宁宫，先帝改曰长春宫，成妃李老娘娘曾居之，及遭革封之后，移于乾西某所居焉。

　　广和门向东与端则门相对者，曰大成右门。向南者曰储秀宫。西二长街之西曰咸福宫。神庙时，惠王、桂王共居之。百子门之北并列者，则乾清宫西之房五所。其西后小门，凡有事则开，如东后小门，总乾清门官经管启闭也。

　　以上则西一路之大略也。东西后小门之外，皆有惜薪司贮柴炭之园，备宫中进用。坤宁之后，则宫后苑也，钦安殿在焉，供安元天上帝之所也。有门曰天一之门。殿之东西，有足迹二，相传世庙时两宫回禄之变，元帝曾立此默为救火，其灵迹显佑云。崇祯五年秋，隆德殿、英华殿诸像，俱送至朝天等宫、大隆善等寺安藏，惟此殿圣像不动也。曰承光门、集福门、延和门。苑内曰万春亭、千秋亭，曰对育轩、清望阁，曰金香亭、玉翠亭，曰乐志斋、曲池馆，曰四神祠、观花殿。万历十一年拆去垒垛石山子。券门石扁名曰堆秀。上盖亭一座，名曰御景亭。东西两处，鱼池二，其东曰游碧亭，西曰澄瑞亭，奇花异卉，禽声上下，春花秋月，景色可入。东南曰琼苑东门，西南曰琼苑西门，即东一长街、西一长街之北首也，其南首则东西夹墙也。钦安殿后坤宁门，嘉靖十四年秋，更名曰顺贞门。其宫墙外，则紫禁城之元武门，报夜更鼓在焉。逆贤时，更鼓房牌子侯得用惨毒无比，较外之许显纯为更甚。凡需索不遂，而心欲毙之，则用连七纸写病重手本一件，藏于身边，叩见逆贤，探其口气，可以毙即将手本呈称病故，回至更鼓房即绝其命；如逆贤口气宽，即不呈手本。计三四年间，所害内官可百余人。初天启元年秋，正监名下曹化淳等数人，发更鼓房打更，得用心怜其冤，设法救解，寻改谪南京，如同再世，亦难泯其一节之善也。四年七月内，得用欲杀打更净军梁暹、赵进忠之命，闭之幽室，刻期必死。不意赵进忠家人迫急无策，遂于禁地用绳自缢，众人救解未死，致巡视长随得知，具禀到官，逆贤始知得用从来朦胧害人，贪残狠恶状。奏闻先帝，即升梁暹为更鼓房牌子，将得用就付暹登时捶死，哀惨万状，肢体离折，人甚快之。崇祯年间，曹太监化淳追念得用欲图报之，绝无亲属矣。元武门里迤东有廊下家，可十一门，而更鼓房则尽东首，为紫禁城之艮隅也。乾清宫门围墙之内，左右廊房之朝南半间者，曰东夹墙、西夹墙，又慈宁宫西第等处，皆宫眷内官便溺之所。宫墙之外，砖砌券门，安大石于上，凿悬孔垂之，各有净军在下接盛，于每月初四、十四、廿四日，开元武门及各小门打扫。

　　自嘉德右门之西，曰太安门。其外向西，曰长庚门。凡放夫匠淘沟及修造，或年老有劳宫人病故，皆奏开此门，以便出入。其外，自元武门迤西，可九门；自北而南，过长庚桥至御酒房后墙，曰"长连"，可三十一门；再前曰"短连"，可三门，并元武门东计之，通共五十四门，总曰"廊下家"，俱答应长随所住。各有佛堂，以供香火，三时钟磬，宛如梵宫。凡遇有风之日，即轮一人，大声巡警曰："谨慎灯烛，牢插线香"。严慎如此。各门所栽枣树森郁，其实甘脆异常，众长随各以曲做酒，货卖为生，都人所谓"廊下内酒"是也。长庚桥南有柿一株，高二丈余，每至霜后，实悬树杪，丹色可爱。凡文书房、司礼监监官、典簿，各占过宿直房。万历时，李永贞整锁十八年，曾于怀公门住。怀公者，宪庙时贤监国史所称怀恩者也。此门之南、井之北，神庙时灾，久缺未补。逆贤专政，委永贞等修补一新，勒碑之文，昆山相国所撰，其谀贤语，明载"居停主人"字样。今此碑或仆埋不敢存矣。自隆宗门外朝东者，曰司礼监经厂直房，日用纸札书箱皆贮于此，候御前取讨。过慈宁宫，外层向东小门之南，曰北司房，即文书房也。再南曰司礼监管掌处，即两班四拨写所居也。亦有茅房木桶，为便溺之所。再东曰外膳房。万历时，每五更攒点后，河边抬来，先到此，后送入宫，今不然也。再南，曰南司房，即监官典簿直房也。隆宗门外朝南者，亦监官、典簿直房也，有井存焉。再南，则宝宁门。门外偏西大殿，曰仁智殿，俗所谓"白虎殿"也。凡大行帝后梓宫灵位，在此停供。其西南曰御酒房。西北曰马房，监官、典簿奉旨开刑拷打内犯之所。门外有二大桥，俗云"里马房"是也。东南曰思善门。门外桥西，曰武英殿，命妇朝皇后于此。再西，曰大庖厨、尚膳监，乃第一员总理及管理、佥书所居也。武英殿西南，曰御用里监，乃把总等官所居。再东，曰南薰殿。凡遇徽号册封大典，阁臣率领中书篆写金宝金册在此。例有司礼监印公奉钦遣临视管待，该御用监里监把总官置办盛席伺候，必杀鹿一支，蒸炰作羹，以明丰侈，此盛典也。又神庙静摄久，凡冬年圣节，阁臣诣仁德门外行礼毕，先监矩即奉旨于文书房置酒饭管待毕，必密具说帖回奏。如有应行事件，必借此转达，可十得四五。诚纳约自牖之义也。再东，曰归极门，所谓"逍遥城"者，在六科廊后，此门之西南■〈石姜〉■〈石察〉之下。宣德中，置汉王高煦于铜缸，炙死于此。至天启年间鼎建大工时，官匠亦计及此。逆贤曰：这是国家甚么吉祥好勾当，存之何为？遂泯其迹。从归极门里，向西南人，曰六科廊，东西两房掌司所居，精微科及章疏在焉。过皇极门，再东，曰会极门。凡京官上本接本，俱于此，各项本奉旨发抄，亦必由此处。会极门里，向东南入，曰内阁，辅臣票本清禁处也。宣庙赐有文渊阁印一颗，玉筋篆文，凡进封票本、揭帖、圣谕、敕禧、用此印钤封。万历十四年五月廿二日，不知何人开内阁锁，将印盗去。六月朔，神庙准补铸赐之。出会极门之东，■〈石姜〉■〈石察〉下，曰佑国殿，供安元帝圣像，签最灵。像金铸者，曾经盗去熔使，惟像首屡销不化，盗藏之肚兜，日夜随身，由此发露正法。至如宝善门、思善门、乾清门、仁德门、平台之西室，及皇城各门，皆帝像也。佑国殿之东，则内承运库，银两表里等钱粮贮藏之所也。两库之间有槐一株，自徽音门南望，枝干扶疏，翠茂可爱。有井一，甘冽可用。再东，过小石桥，曰香库，乃内府供用库答应钱粮之所。又稍北，有库一连，坐东向西，有石牌曰古今通集库，系印绶监所掌，古今君臣画像、符券、典簿贮此。每年六月初六日晒晾，如皇史宬例。再北，曰东华门。门内有石桥，桥北有树二株，曰马缨花。再北，曰马神庙、御马监。该班官及良马十余匹在此。有飞龙二大字，太监萧敬笔也。会极门东，向南者文华殿也。后殿匾曰："学二帝三王治天下大经大法"。乃慈圣老娘娘御书，后人以为神庙御书也。分六行，每行二字。前殿匾曰"绳愆纠谬"。亦慈圣因世庙时建有省愆居，是以特命小臣杜诗，写此四字为扁，以垂戒万世。殿内围屏，中数扇画舆地图，左数扇贴文官职名，右数扇贴武官职名，遇升迁则易之。此系万历初年辅臣张文忠公居正所创造者。至二十四年后，神庙御居启祥宫，复另置一小围屏，高二尺余，中左右亦如之，于启祥宫前殿安设。凡文华殿前后柱上对联，亦张文忠进献，王庭策等所书写。其文曰："念终始，典于学，期迈殷宗；于缉熙，殚厥心，若稽周后。"又曰："披皇图，考帝文，九寓化成于几席，游礼阙，翔艺圃，六经道显于羹墙"。又曰："四海升平，翠幄雍容探六籍；万几清暇，瑶编披览惜三余"。又曰："纵横图史，发天经地纬之藏；俯仰古今，期日就月将之益"。又曰："西昆峙群玉之峰，宝气高腾册府；东壁耿双星之耀，祥辉遥接书林"。殿之侧，有九五斋、临保室、精一堂、恭默室。殿之后曰玉食馆、端敬殿、理辨房。过小门而北，曰省愆居，其制度用木为通透之基，高三尺余，下不令墙壁至地，其四围亦不与别处接连。凡遇天变灾眚，圣驾居此，以示修省之意。先帝时，尘封久矣。万历中年后，凡天下藩府差来进表内官，尚膳监备办筵宴，司礼监掌印、秉笔于文华殿门之西奉旨管待，以昭九重亲亲之谊焉。自天启七年，皇极殿工完以后，管待藩府官人，始不在文华殿门西也。殿之东，曰神祠，内有一井，每年祭司井之神于此。殿之西，曰崇本门。殿之后，为刻漏房，凡入刻水则交一时，直殿监官抱时辰牌，赴乾清门里换之。牌长尺余，石青地、金字某时。路遇者必侧立让行，坐者起立，盖敬天时之义。殿之东北，向后者曰圣济殿，供三皇历代名医，御服药饵之处。徽音门里亦曰麟趾门，内则慈庆宫。神庙时，仁圣陈老娘娘居之，内有宫四，曰：奉宸宫、勖勤宫、承华宫、昭俭宫。其园之门，曰韶舞门、丽园门，曰撷芳殿、荐香亭。麟趾门之东，曰关睢左门。其内则掌印、秉笔直房，所云"梨园"是也。西曰关睢右门。再西而转角向西者，元辉殿。光庙元妃郭娘娘选中时，在南配殿住，其总理婚典者田太监义也。后福王妃邹娘娘选中，在正殿北一间住，其总理婚典者先太监陈矩也。凡三五日即诣妃寝殿门外，问贵人起居。时万历三十一年也。其年冬，《续忧危竑议》之狱兴。凡诸王馆选中淑女，候钦差某封某位娘娘，亲到元晖殿；选不中者送出。凡选中者，或后、或妃、或王妃，皆先居于此，以便次第奏举行吉礼也。再北，曰御马监，直房每日伺候御乘良马十馀匹在此。神庙时，有进到大黑牛二支，无角大黑牛一支，亦喂于此。再北，曰御用等监库。再北朝南者，曰宝善门。门之西，旧有核桃、枣树数株，乃二百余年所培植者，逆贤因天启二年夏风变伐去，以便跑马耳。十库之后，亦有隙地堪跑马者，逆贤从臾先帝，薙其蒿莱而驰骋焉。宝善门内迤东，曰慈庆宫后门。门之外，神庙未年开一井，味极甘冽。北曰奉先殿，即内太庙也。祖宗旧制，宫外膳房原在宝宁门里，每日五更攒点后，膳房牲匣约十余扛，自河边经东华门，会极、归极、思善、宝宁门，逆贤擅改于宝善门内矣。街东曰隆祀门，其内则外东裕库也。街西再北，曰苍震门。又街东再北，并列二门向西者，曰履顺，曰蹈和，则一号殿仁寿宫之外层小门也。内有哕鸾宫、喈凤宫，凡先朝有名封之妃嫔、无名封之宫眷养老处也。各有应答养膳银吃用，至病终之后，该号殿看门官禀知司礼监监官、典簿题知，奉旨：著照某封某氏例发送。此巷自宝善门亦可通元武门，俗称"狗儿湾"，其居中门曰莲花门也。
　　景运门南朝西者，都知监之直房也。隆宗门北朝东者，司礼监人数之直房也。五更攒点后至晓报九刻水者，刻漏房官及答应长随也。隆宗门南朝东者，曰协恭堂，印公等过司房之处也。慈宁宫、慈庆宫皆有花园，有井，有库藏。而乾清宫两旁，各有井，无花园，惟钟粹宫有松数株耳。其余宫名、殿名、门名，或有记忆未真、铨次失叙、未能备载者，敬俟后之博览君子，续补订正，是幸。
　　京北沙河巩华城有门四南曰拱京，北曰镇辽，西曰威汉，东曰展思。内有驻銮宫，曰龙跸门、龙跸殿，曰广载宫；东曰凝禧之殿，曰华鸾宫、集祥宫；西曰景惠之殿，曰翠凤宫、会祉宫。东曰丽春门、步和门，西曰延秋门、宣泽门，北曰宁远门。

　　天寿山红门里曰时陟门、时陟殿，曰松露殿，曰肃敬殿，曰修仪馆、饰容馆，曰圣迹亭，曰感思门、感思殿，曰九龙池、粹泽亭，曰老君堂，曰长生迹、长生亭。

　　湖广承天府旧名安陆州，乃世祖发祥之所，即兴邸也。曰重明门、丽正门，曰龙飞门、龙飞殿、启运殿，曰卿云门、卿云宫，曰凤祥宫、宏载宫，曰春晖门、秋朗门，曰纯一门、纯一殿、世子府，曰泰禋门、泰禋殿，曰永配殿，曰保和门、太和门，曰启祚门，曰受命御极之殿，曰春霄殿，曰福宁门、庆源殿，曰光熙门，曰元佑宫门，曰储祉门，曰元祉门、元祐宝殿，曰真宣殿，曰衍法殿，曰隆祥殿，曰三洞阁。说者曰：史汉以来，有因漏禁中语而得罪者，又有不答温室省中何树者。今子侈言铺张，罄怀罗列，得无非古人厚重不泄之意乎？累臣曰：固也！然闻之道路，如张金吾懋忠所刻《规制》一书，止凭慈宁宫管事齐栋所言，中多舛误，何以昭圣朝之盛美乎？我国家左右史之溺职久矣。自神庙静摄多年，起居所记注，尤不能详。而内小臣独能窃知一二，揄扬鸿烈，以昭一代之盛举，垂之无穷，不亦可乎？况若愚不幸，遭罗奇冤，朝不保夕，笔此梗概，不拘体制，不循次第，不过古人之《西京杂记》、《三辅黄图》类耳。世之君子，当不讳之朝，思采风之义，史失而求诸野，闲中一寓目焉。未必不兴发其致君泽民之念也。累臣所见如此。至于圜丘、方泽，谒陵、视学，耕藉、阅戎，一切庆典、朝典、经筵等仪，自有仪注，外廷备矣，兹不概及。

 

　　卷十八内板经书纪略

　　凡司礼监经厂库内所藏祖宗累朝传遗秘书典籍，皆提督总其事，而掌司、监工分其细也。自神庙静摄年久，讲幄尘封，右文不终，官如传舍，遂多被匠夫厨役，偷出货卖。柘黄之帖，公然罗列于市肆中，而有宝图书，再无人敢诘其来自何处者。或占空地为圃，以致板无晒处，湿损模糊，甚致劈毁以御寒，去字以改作。即库中见贮之书，屋漏漏损，鼠啮虫巢，有蛀如玲珑板者，有尘霉如泥板者。放失亏缺，日甚一日。若以万历初年较，盖已什减六七矣。既无多学博洽之官综核齐理，又无簿籍数目可考以凭销算。盖内官发迹，本不由此，而贫富升沉，又全不关乎贪廉勤惰。是以居官经营者，多长于避事，而鲜谙大体，故无怪乎泥沙视之也。然既属内廷库藏，在外之儒臣又不敢越俎条陈，曾不思难得易失者，世间书籍为最甚也。昔周武灭商，洪范访自箕子，晋韩起聘，曾见易象。《春秋》曰：《周礼》尽在鲁矣。今将有用图书，尽掷无用之地，岂我祖宗求遗书于天下，垂典则于万世之至意乎？想在天之灵，不知何如其恫然，何如叹息也。今上天纵英明，右文图治，倘一且清问祖宗历来所存书籍几何，或亲临库际稽览，不审当局者作何置对？其亦未之深思耳。祖宗设内书堂，原欲于此陶铸真才，冀得实用。按：《古文真宝》、《古文精粹》二书，皆出于老学究所选。累臣欲求大方于明白上水头古文选为入门，再将宏肆上水头古文选为极则，起自《檀弓》、《左》、《国》、《史》、《汉》、诸子，共什七八；唐、宋什二三，为一种。再将洪武以来程墨垂世之稿，亦选出一半为入门，一半为极则，亦为一种。四者同成二帙，以范后之内臣。奏知圣主，发司礼监刊行，用示永久。不知得遂志否也。皇城中内相学问，读《四书》、《书经》、《诗经》、看《性理》、《通鉴节要》、《千家诗》、《唐贤三体诗》，习书柬活套，习作对联，再加以《古文真宝》、《古文精粹》，尽之矣。十分聪明有志者，看《大学衍义》、《贞观政要》、《圣学心法》、《纲目》，尽之矣。《说苑》、《新序》，亦间及之。《五经大全》、《文献通考》，涉猎者亦寡也。此皆内府有板之书也。先年有读等韵、海篇部头，以便捡查难字。凡有不知典故难字，必自己搜查，不惮疲苦。至于《周礼》、《左传》、《国语》、《国策》、《史》、《汉》，一则内府无板，一则绳于陋习，概不好焉。盖缘心气骄满，勉强拱高，而无虚已受善之风也。《三国志通俗演义》、《韵府群玉》，皆乐看爱买者也。除古本、抄本杂书不能开遍外，按现今有板者谱列于后，即内府之经书则例也。

　　五伦书（六十二本、一千七百一页）诗传大全（十二本、九百九页）书经大全（十本、七百六十三页）周易大全（十二本、一千一百十八页）春秋大全（十八本、一千四百五十九页）礼记大全（十八本、一千二百九十九页）易传（六本、五百八十二页）书传（六本、五百八十三页）诗传（六本、六百三十五页）春秋传（四本、一千零六十一页）礼记（八本、一千六十一页）四书大全（二十本、一千五百八十九页）四书集注（十本、八百二十页）性理大全（三十本、二千一百六十九页）资治通鉴纲目（四十本、四千一百页）续资治通鉴纲目（十四本、一千一百二十二页）少微通鉴节要（廿本、四千四百廿八页）通鉴节要续编（二十本、一千六百八十三页）晏宏通鉴纲目（三十本、四千二十页）文献通考（一百本、一万八百三十六页）历代名臣奏议（百五十本、九千七百二十页）历代通鉴纂要（六十本、三千六百三十页）大明会典（一百四十本、六千五百九十页）事文类聚（一百三十本、八千三百六十页）大明一统志（四十本、三千一百五十页）明伦大典（廿四本、七百廿页）大明集礼（三十六本、一千四百七十二页）大学衍义（二十本、一千三百八十二页）大学衍义补（四十本、三千六百页）对类（十二本、八百七十三页）诸司职掌（三本、四百二十八页）大明官制（二本、三百七十页）御制大诰（四本、二百五十三页）大明律（二本、一百七页）洪武正韵（五本、五百页）韵府群玉（十本、一千四十页）御制文集（八本、七百十三页）经史海篇直音（五本、五百十二页）广韵（二本、二百五十五页）玉篇（二本、三百十五页）御制诗集（二本、八十四页）经书音释（二本、一百七页）诗韵释义（二本、一百五十八页）四书白文（六本、三百十二页）诗学大成（十四本、一千页）尔雅埤雅（四本、三百九十七页）许氏说文（八本、六百五十页）吕真人文集（二本、二百四十页）孔子家语（三本、一百四十四页）通书大全（八本、九百九十页）列女传（三本、一百三十五页）神课金口诀（二本、二百四十页）仁孝皇后劝善书（十本、八百七十六页）臞山肘后神枢（二本、一百七十八页）选择历书（二本、二百五十六页）雍熙乐府（二十本、一千七百九十三页）三国志通俗演义（廿四本、一千一百五十页）历代臣鉴（十本、五百六十页）贞观政要（八本、三百七十页）居家必用（十本、八百八十页）圣学心法（四本、三百十五页）释文三注（《千字文》七十一页、《胡曾诗》九十九页、《蒙求》一百四十四页）饮膳正要（三本、七百七十五页）唐贤三体诗（二本、一百七十二页）古文精粹（二本、二百五十六页）李白诗（四本、三百六页）选诗补注（三本、三百十三页）唐诗鼓吹（五本、二百六十六页）高皇后传（一本、四十七页）女训（一本、四十九页）内训（一本、五十页）尚书、孝经、大学、中庸（五本、三百三十六页）周易占法（二本、二百四十页）草堂诗馀（二本、一百九十页）恩纪含春堂诗（二本、一百十五页）击壤集（四本、三百五十页）劝忍百箴（四本、三百页）古文真宝（四本、三百九十一页）医要集览（六本、二百八十页）草韵辨体（六本、二百七十页）增定华夷译语（十一本、一千七百八页）评史心见（六本、三百五十页）通鉴博论（三本、二百九十页）重刻证类本草（十本、一千三百四十五页）养生类纂（五本、一百九十七页）释氏源流应化事迹（四本、四百四十页）皇明祖训（一本、五十页）洪武礼制（一本、八十二页）稽古定制（一本、八十二页）郑氏女孝经（一本、四十二页）祖训条章（一本、十二页）曹大家女训（一本、十六页）女诫直解（一本、四十八页）刘向说苑（五本、三百二十五页）皇明典礼（一本、九十五页）内则诗（一本、六十二页）内令（一本、十二页）昭鉴录（一本、一百五十二页）御制洪范篇序（一本、三十六页）勤政要典（一本、七十三页）外戚事鉴（一本、六十八页）山居四要（一本、八十三页）兹圣皇太后女鉴（一本、六十九页）女训内训（仝前）臞仙肘后经（一本、一百十二页）玉匣记（一本、八十二页）省躬录（一本、七十二页）祥异赋（一本、四十九页）步天歌（一本、八页）传心妙诀（一本、四十五页）详明算法（一本、一百十页）草字碎金（一本、九十二页）真字碎金（一本、九十二页）千家姓（一本、五十九页）孝顺事实（一本、二百九十二页）为善阴骘（一本、三百七十二页）小学书解（一本、一百六页）忠经（一本、四十二页）孝经大义（一本、四十二页）历代纪年（一本、三十六页）四时歌曲（一本、十二页）随机应化录（一本、六十页）高皇帝道德经注解（一本、六十九页）达达字孝经（一本、四十二页）医按书（一本、三十二页）蒙求白文（一本、十九页）山歌（一本、四页）华夷译语（一本、八十八页）古字便览（一本、五十二页）八行遗事集（一本、二十八页）警世篇（一本、二十一页）忠经直解（一本、十六页）太上感应灵篇（一本、五十二页）宪纲（一本、五十页）百家姓（一本、十页）大学（一本、三十六页）千字文（一本、十七页）孝经（一本、十六页）中庸（一本、五十六页）千家诗（一本、四十四页）四书杂字（一本、十二页）七言杂字（一本、十三页）三字经（一本、二十二页）启蒙集（一本、四十页）草诀百韵（一本、十四页）草诀百韵歌（三本、四十页）八行图书（一本、四十页）孝经直解（一本、三十六页）解梦书大全（二本、七十页）四书直解（二十五本、一千零四十二页）书经直解（十三本、八百二十页）通鉴直解（二十五本、一千四十二页）帝鉴图说（六本、三百五十六页）刘向新序（三本、一百四十二页）洪武正韵玉键（二本、一百三十页）佛经一藏（计六百七十八函、十八万八十二页。共用白连纸四万五千二十三张，蓝绢二百五十三匹七尺四寸，黄绢廿六匹二丈四尺一寸，每匹长三丈二尺，黄毛边纸五百七十张，蓝毛边纸四千九百十二张，黄连四纸三百四十七张，白户油纸一万八千九十五张，黑墨二百八十六斤八两，白面一千二百二十五斤，白矾四十五斤。）道经一藏（计五百十二函、十二万二千五百八十九页。共用白连四纸三万八百九十七张，黄连四纸一百七十六张，蓝毛边纸三千十八张，黄毛边纸五百二张，蓝绢一百八十二匹一丈八尺六寸，黄绢二十匹一丈六尺，白户油纸八千三百七张，黑墨一百六十斤八两，白面七百五十斤，明矾二十五斤。）番经一藏（计一百四十七函、十五万七十四页。共用腰子白鹿纸一万三千六百四十张。）大五大部经（华严经八十二本、大涅檠经四十一本、报恩经七本、金刚明经十本、心地观经八本。）小五大部经（法华经七本、楞严经十本、佛母大孔雀经三本、梁皇忏十本。）又五般经（圆觉经二本、弥陀经一本、诸品经咒、金刚经注解一本一百四十七页、华严小钞一百十七本、诸真宝忏十二本、小道经一本。）

　　累臣若愚曾闻成祖敕儒臣纂修《永乐大典》一部，系湖广王洪等编缉，时号召四方文墨之士，累十余年而就，计二万二千八百七十卷，一万一千九十五本。因卷帙浩繁，未遑刻板。正写册原本，至孝庙宏治年，以大典金匮秘方外人所未见者，乃亲洒宸翰，识以御宝，赐太医院使臣王圣济殿内臣宠，盖欲推之以福海内也。阁臣王文恪鏊恭撰颂以揄扬盛美。相传至嘉靖年间，于文楼安置。偶遭回禄之变，世庙亟命挪救，幸未至焚，遂敕阁臣徐文贞阶，复令儒臣照式摹抄一部。当时供誊写官生一百八名，每人日抄三页。自嘉靖四十一年起，至隆庆元年，始克告完。及万历年间，两宫三殿复遭回录，不知此新旧《永乐大典》二部，今又见贮藏于何处也。又累臣曾见《车驾幸地录》所载，正德十五年闰八月内，武庙南征回如镇江，幸大学士杨一清第，曾进抄本《册府元龟》，一部，共一千卷，计二百二本。累臣曾向韩提督世禄言及，幸有一部，然舛错颇多，至不能句，似非杨宅所献之书。李永贞遂雇人借抄一部，仍将原本交还。而抄本一部，闻丁卯冬已有人献于王体乾矣。至崇祯己卯夏，体乾没产，又不知落何人手也。又江陵张文忠公在阁时，曾具书与张中翰后湖曰：先年张文简公曾得内阁所藏《册府元龟》一部。其后文简公卒于京邸，其仆即将此书，于部前货卖。令先翁识其为阁本也，赎而藏之于家。尝语区区曰：吾欲将此书仍送归内阁，以完先代之宝，何如？仆时起贺曰：幸甚！此义举也！无何而令先翁亦逝，竟勿克践其言。今忆此书必无恙也，仆欲倍价奉赎，仍归阁中，以卒令先翁之志，惟执事其幸许之。夫此一书也，文简得之，令先翁赎之，至仆而还之。三更张氏，皆楚人也，将以媲于古之左史倚相能读坟典邱索，不亦美乎？云云。然详味江陵此举，则必实践其言者，但未知后湖果曾割付此书否？又不知今尚存内阁否也？承平日久，处处光景与先年不同，则此书之存与不存，与《永乐大典》之存贮何库，又有谁敢饶舌问及也哉！嗟嗟，难言矣！

 


　　卷十九内臣佩服纪略

　　祖宗设立内官，其巾帽服佩，自有一定制度，其名色多非外廷所晓。而旧制醇雅，每寓等威节省之谊。自逆贤擅政，创古今未有之制，"服之不衷，身之灾也。"以今验昔，良然！

　　贴里，其制如外廷之■〈石旋〉褶。司礼监掌印、秉笔、随堂、乾清宫管事牌子、各执事近侍，都许穿红帖里缀本等补，以便侍从御前。二十四衙门、山陵等处官，长随、内使、小火者，俱穿青贴里。自逆贤擅政，改蟒贴里膝襕之下，又加一襕，名曰三襕贴里，最贵近者方蒙钦赏服之。又有双袖襕蟒衣，凡左右袖上，里外有蟒二条。自正旦灯景，以至冬至阳生、万寿圣节，各有应景蟒纻；自清明秋千与九月重阳菊花，俱有应景蟒纱。逆贤又创造满身金虎、金兔之纱，及满身金葫芦、灯笼、金寿字、喜字纻，或贴里每褶有朝天小蟒者。然圆领亦有金寿字、喜字，遇圣寿及千秋，或国喜，或印公等生日，搬移则穿之。惟逆贤之服，奢僭更甚，及籍没，皆赏给钟鼓司，凡承应则穿之，光焰耀目。今上圣主天性素俭，每为切齿，或笑其越分折福，终何用也。祖宗以来，青贴里原不缀补，惟红贴里有补。逆贤偶欲异其亲信者，遂自印公起请小轿止俱于青贴里缀补。纷更多事，人咸不便。又按旧制，自十月初四日，至次年三月初三日，穿纻丝，自三月初四日，至四月初三日，穿罗，该司礼监预先题奏传行。凡婚庆吉典，则虽遇夏秋，亦必穿纻丝供事。若羊绒衣服，则每岁小雪之后，立春之前，随纻丝穿之。凡大忌辰穿青素，祧庙者穿青绿花样，遇修省则穿青素。祖宗时，夏穿青素，屯绢也；冬穿青素，则元色之纻丝也。逆贤擅政，则王体乾等夏穿真青油绿怀素纱，内以玉色素纱衬之，满身活文，如水之波，如木之理；而冬则天青、竹绿、油绿怀素纱，光耀射目，争相夸尚，以艳丽为美。然于忌辰之义何居？于臣子之心何安乎？■〈衤曳〉■〈衤散〉，其制后襟不断，而两傍有摆，前襟两截，而下有马面褶，往两旁起。惟自司礼监写字以至提督止，并各衙门总理、管理，方敢服之。红者缀本等补，青者否。

　　圆领衬摆，与外廷同，各按品级。凡司礼监掌印、秉笔，及乾清宫管事之耆旧有劳者，皆得赐坐蟒补，次则斗牛补，又次俱麒麟补。凡请大轿长随，及都知监，戴平巾。有牙牌者，穿狮子鹦哥杂禽补。逆贤名下，凡掌印、提督者，皆滥穿坐蟒，可叹也。官帽，以竹丝作胎，真青绉纱蒙之，自奉御至太监皆戴之，俗所谓"刚叉帽"也。
　　平巾，以竹丝作胎，真青罗蒙之，长随、内使、小火者戴之。制如官帽，而无后山，然有罗一幅垂于后，长尺余，俗所谓"纱锅片"也。牙牌，内官监题本于内承应库领讨，象牙制造。每升奉御或长随，即给一面，将原带乌木牌换收。按御用监等衙门，各有号数，一边刻忠字若干号，一边刻某监某衔。亦间有私买者、私造者，从来不禁。其制有云尖，下方微阔而上圆，可重六七两不等。近将旧牙牌不用，另换给新制牙牌，一面横用篆文，其衙门下书衔；一面载"不许借失"等字。为官物也，无私造者。
　　乌木牌，其制荷叶头，圆径二寸许。一面刻内使或小火者字样，一面用长方火印于中，其篆文四字曰："关防出入"。而火印两旁，分刻小字或内字若干号。此系官物，无敢私造者。凡遇失落，必题知惩处另给。

　　牌穗，其制用象牙或牛骨作管，青绿线结宝盖三层，圆可径二寸。下垂红线，长八寸许。内悬牙牌或乌木牌，上有提系青绦。凡穿圆领随侍，及有公差私假出入，本等带之左，即悬此牌穗。如平居在官，穿■〈衤曳〉■〈衤散〉者、贴里者，俱带牌穗，有绦。逆贤时，将牌穗红线，长至尺余。而悬穗之提系，旧制大可二寸许，不过铜、银、玉等为之，上有钩。逆贤时，改造大样，提系长六寸、五寸，阔三寸或二寸半，镶嵌绝好珠石、睛绿之类。有一件可值千金、六七百金者。各按节令巧样，将见带者悬挂满壁；不带而聚蓄者盈箱充柜，亦赏及名下诸人。又令绦作织五色五毒绦子，创造珍珠牌穗，以玉作管，去牙牌而悬白玉或碧玉玲珑牌。五毒绦遍缀小珍珠，其色疑近丧间服饰，又加青红宝石珊瑚、黄绿琉璃珠以间之，其实不雅，皆逆贤掌家王朝用逢迎造办。有识者窃叹曰：带珠者，待诛也。谓非服妖而何。又创造玉管天青线印绶，如外廷印绶。夏则内悬玉牌，冬则金牌或金鱼二尾，中外钥焉。凡掌一印者带一绶。如王体乾三绶，李永贞则二绶矣。虽不掌印者，凡出禁城有事，则亦带一绶于玉带之左焉，冒滥可笑极矣。
　　带，凡内使小火者，乌木牌平巾者，无穿圆领束带之理。惟请轿长随并都知监长随，各狮子等补，束角带。其升有牙牌官帽，便谓之奉御正六品，得服麟补，束金镶玳瑁或犀带。自奉御而上，左右监丞五品，左右少监从四品，太监正四品。自太监而上，方敢穿斗牛补。再加升，则膝襕之飞鱼也。斗牛也，蟒服也。再升，则受赏也。特升，方赐玉带。冬则光素，夏则玲珑，三月、九月则顶妆玉带也。再升，内府骑马。再升，每岁禄米十二石。如再升，但凡一级止岁加禄米十二石耳。逆贤时，有孩孺而至禄米若干者。有升赏一次，曾顿加禄米至一千二百石，不一也。骑马，凡内府有名骑马者，自东西下马门起，至北安、西安门栅栏东上北门止。又东上南门起，至南内西上南门及宝钞司止，凡遇万寿圣节、正旦节，内府骑马者，各进马一匹。若遇大婚礼、诞生庆典亦然。凡进马有例，司礼监管掌写字，预先于思善等门晓示一贴曰：某日进马。各家将马之毛色并已之官衔姓名，开送司礼监总办黄本处，各酬银二钱或三钱不等，以为买笔之用，此旧规也。临期请旨，如圣驾亲览，所进之马，便都于乾清宫门里伺候，览过，交御马监。不堪者，该监不收，换补之。逆贤擅政时，因山海关等处缺马，遂将皇城内官人稍堪办进者，躐升数百人骑马，每次各进一匹。又派各监局司场库进十匹至五十匹者，每岁传进十余次，每次不下数百匹。验收之日，黎明时，逆贤于北上门中一间，朝北正坐，盛服示威。内外侍卫者数百十人，列于两旁，按职名牵马，鱼贯而过。或有不系夷产，及瘤瘦老病者，必重责其人。如牌子王心悦，几毙杖下。所以马价踊贵焉。及解马到于本处，听其瓜分，又苦无应时刍豆，随至倒死者相望，军士啖马者比比也。按旧制，禁门中间系御路，无臣子敢正坐者。曾记万历二十九年，累臣同选入者四十余人，于七月内，先监矩奉神庙圣旨，于北上门拨散于各衙门。先监在北上门东一空门限之北，坐东朝西，可谓得宜。至天启二年六月内，王体乾、史宾、张文元奉先帝圣旨，选内操官人时，便已在北上门居中朝北正坐者，体乾也；左右并列坐者，宾与文元也。孔子"立不中门"，况坐以临下乎？是干天之位，懵然可笑者，又不止骄横逆恶之魏忠贤矣。凡赏过禄米者，遇万寿圣节及各节，随进鹿一支，交南海子；禾赏禄米者则否。又，冬至之前，印公公、秉笔、随堂、管事牌子各进子母羊四角、六角、羊交牲口房。凡藩府所进之羊，亦交牲口房。所进之马，则交御马监也。
　　凳杌，凡司礼监掌印、秉笔之年高最有宠眷者，方能得此。其制如靠背椅，而加两杆于旁，用皮襻，如轿，前后各用一横扛。然抬者不在辕内，只在杠外斜插扛抬，而正行之。所以曰杌者，禁地不敢乘轿之意也。

　　板，其制如床面，高五尺许，于偏后些安一椅圈。前后以粗绒绳拴，用扛二条，斜插抬走，离地尺许。凡司礼监掌印、秉笔年老者，方私置坐之，不系钦赏，亦不系正经品级。自乾清门外，至西华门、东华门里止。自逆贤擅政，乃径自由门抬出，了无畏惧。又曾于宝月亭，戴巾，穿亵衣坐板抬走，殊可恨也。自古以来禁地无戴巾之理，神庙时司礼掌印田义老病，先监矩清弱，亦曾间于宫中坐板，然出于不得已，非骄矜卖贵也。迩来年少如李永贞、石元雅、涂文辅皆坐之，可不谓滥亵之极耶？
　　朝服、朝冠、带履，与外廷同。冠七梁或五梁。旧制，只有司礼监掌印，于祭中溜之神之夜，服此祭之。自逆贤擅政，加至九梁。凡遇先帝圣节、年节、冬至节，王体乾起至牌子止，俱朝服朝冠，于乾清宫大殿或丹陛上服之，照外廷仪注，行庆贺山呼礼，赞礼官大声鸣赞如鸿胪寺焉，班首亦致词焉。自魏良卿晋封后，逆贤即改戴公侯伯爵簪缨，出班行礼致词，位在体乾上。至今上初登大宝，旧例，宫中内外各执事印公，行礼磕头庆贺。逆贤欲仍戴簪缨，照先帝时朝服行礼，惮圣主英明，未果，止本等服色磕头呼万岁礼也。
　　笏，以象牙为之，与外廷同。
　　抹布，非布也。是素纻丝或绫染黄，长五尺，阔三寸，双层方角，如大带子之式而无穗。凡乾清宫管事牌子，暖阁、御药房管柜子，御司房管库、管弓箭，请小轿四执事牌子，钦安殿、隆德殿、英华殿陈设近侍，须蒙赐过者，乃敢佩于贴里之右，而蟠结绦上双垂之，露半条于外，垂与衣齐。刀儿，小牙筋一双，小尖刀一把，长六七寸不等。银镶鲨鱼皮等鞘，以红绒辫系束于衣左牌穗之上，以昭近臣殊宠，非外衙门之所敢望也。惟司礼监是礼仪衙门，斯不屑抹布、刀儿也。

　　铎针、金、银、珠、翠、珊瑚皆可为之。年节则大吉葫芦，万年吉庆。元宵则灯笼，端午则天师，中秋则月兔，颁历则宝历万年。其制则八宝荔枝、卐字鮕鱼也。冬至则阳生，绵羊引子、梅花。重阳则菊花。遇万寿圣节则万万寿、洪福齐天之类。洪福者于"齐天"字之傍，左右各有红蝙蝠一枚，以取意耳。凡遇诞生、婚礼，及尊上徽号、册封大典，皆万万喜此。所谓铎针者，单一枚，有錞居官帽中央者是也。按蟒衣贴里之内，亦有喜相逢色名，比寻常样式不同。前织一黄色蟒，在大襟向左后有一蓝色蟒，由左背而向前，两蟒恰如偶遇相望戏珠之意。此万历年间新式，非逆贤创造。凡婚礼时，惟宫中贵近者穿此衣也。

　　枝个，其制随景如铎针，但减小偏向成对耳。
　　桃杖，亦随景如前。而珍珠、珊瑚，自錞端下垂，或间以宝石、金方胜、葽字耳。下有垂脚。世庙时亦间以三种赐辅臣大臣，神庙初年亦间赐江陵相公云。

　　披肩，貂鼠制一圆圈，高六、七寸不等，大如帽。两傍各制貂皮二长方，毛向里，至耳即用钩带斜挂于官帽之后山子上。旧制，自印公公等至牌子暖殿，方敢戴。其余常行近侍，只戴暖耳。其制用元色素纻作一圆箍，二寸高，两傍缀貂皮，长方如披肩。凡司礼监写字起，至提督止，亦只戴暖耳，不甚戴披肩也。凡二十四衙门内官、内使人等，则止许戴绒纻围脖，似风领而紧小焉。凡圣上临朝讲，亦尚披肩。至于外廷，如今所戴帽套，谓之曰"云字披肩"。闻今上登极后，令左右渐次改戴云字披肩随待，然古制似已顿易也。
　　直身，制与道袍相同，惟有摆在外，缀本等补。圣上有大红直身袍。凡印公公若过司房，或秉笔私自下直房，始穿此。凡见尊长则不穿。其色止有天青、黑绿、元青，不敢做大红者。或亦开摆如衬衣而束本等带者。

　　道袍，如外廷道袍之制，惟加子领耳。间有缀补，然逆贤时，其袖有大至二尺七八寸者，可笑莫此为甚。氅衣，有如道袍袖者，近年陋制也。旧制原不缝袖，故名曰氅也。彩素不拘。

　　大褶，前后或三十六、三十八不等，间有缀本等补。
　　顺褶，如贴里之制。而褶之上不穿细纹，俗为"马牙褶"，如外廷之■〈衤旋〉褶也。间有缀本等补。世人所穿■〈衤旋〉子，如女裙之制者，神庙亦间尚之，曰衬褶袍。想即古人下裳之义也。

　　罩甲，穿窄袖戎衣之上，加此，束小带，皆戎服也。有织就金甲者，有纯绣、纚绣、透风纱不等。束发冠，其制加戏子所戴者，用金累丝造，上嵌睛绿珠石。每一座，值数百金，或千余金、二千金者。四爪蟒龙，在上蟠绕。下加额子一件，亦如戏子所戴，左右插长雉羽焉。凡遇出外游幸，先帝圣驾尚此冠，则自王体乾起，至暖殿牌子止，皆戴之。各穿窄袖，束玉带，佩茄袋、刀帨，如唱"咬脐郎打围"故事。惟涂文辅、高永寿年少相称，其年老如裴升、史宾等戴之，便不雅观。
　　唐朝帽，此古制，如画上绵羊太子所戴者。貂鼠皮为之，凡冬月随驾出猎带之，耳不寒。烟墩帽，亦古制也。冬则天鹅绒或纻绉纱，夏则马尾所结成者。上缀金蟒珠石，其式如大帽，真檐而顶稍细。二色衣，近御之人所穿之衣。自外第一层谓之盖面，如■〈衤曳〉■〈衤散〉贴里、圆领之类；第二层谓之衬道袍，第三层曰裰领道袍。其白领以浆布为之，如玉环在项，而缺其前，稍油垢即换之，非入过皇城者不敢缀也。自此三层之内，或褂或袄，俱不许露白色袖口，凡脖领亦不许外露，亦不得缀钮扣，只宫人脖领则缀钮扣，是以切避忌之。凡外廷讲幄召对之臣，不可不晓二色衣之妙处者。如夏则以葛布为上身，以深蓝或玉色纱作下褶，并接两袖各数寸，又缘子领寸许。一则露白色，一则省费惜福，以便拆浣。此从古制也。自逆贤专政，凡近御之人，概得穿白色生纱、生罗、葛布，及白绫、丝绸，领袖襟缝公然显露，不忌惮也。

　　一把莲，宫壶中旧制，凡掌印、秉笔、管事牌子，在殿内直宿，其余者候圣驾已安寝，磕头安置过，寝殿门巳阖，则始散归各直房，或酒或茶，自己用过，便各安歇，绝无敢私相会饮者。其各家经管衣帽官人，即将官帽一顶、贴里道袍大袄或褂共上一条领者一付，总缀两条带子，将提系绦牌穗亦挂得停当，名曰"一把莲"。并硬抹口绒袜靴护膝一双，俱紧安于所歇床傍，伺候暗灯及烛于棹上，立铜箍头攒竹五尺一根于棹傍。司房官人伺候笔袋一分、空纸数幅、本色纸花一袋。纸花者，即白纸裁成方叶，如碗大，备写字吐痰、擦手之用。凡猝然夜间御前有事，忽有传召，或值火灾意外之警，便立可衣冠，手持五尺，速赴圣驾防卫。此从来贵近大臣之体，亦内臣小心敬慎分内事也。至逆贤时，此制尽废，甚有沉醉解衣赤身而睡者。曾遇半夜有事，如先时逆贤、王国臣之哄于殿内，并一号殿两次火灾，宁远两次□警，及天启六年六月初五日夜半地震，凡赴御前之人多零星迟缓，不济事矣。又先是各直房饮食，都从河边等处做成，抬入宫，以炭火热食之，不敢煤灶也。至逆贤时，直房各具宽大茶厨房，双煤灶，访善烹调内官答应，似面店酒铺，煤火烈焰，爆炒煎炸，互相请召。而上下因循，日甚一日，全不以火烛为戒。非逆贤创始，众亦不敢屑越至此也。
　　长者巾，制如东坡巾，而后垂两方叶，如程子巾式。神庙恒尚之，曰长者冠。前缝缀一大西洋珠，两傍金五爪龙戏之；而后垂两叶之中，亦各蟠苍龙。凡内臣高年之人，亦有戴者。或金线黑线缘镶，然不敢缀云龙也。忠靖冠、六合巾、九华巾、晋巾等制，皆如外廷。先帝恒尚九华巾、圆帽。皇城内，内臣除官帽、平巾之外，即戴圆帽，冬则以罗或纻为之；夏则马尾、牛尾、人发为之，有极细者，一顶可值五六两或七八两十余两，名曰"爪拉或爪喇"，绝不称帽子，想有所避忌云。

　　棕靸，巾帽局制造。每年大雪第一次，即送司礼监掌印、掌东厂秉笔每二只，管事牌子每一只。冰雪穿之，以便趋走，不滑跌也。撒扇，其制用木柄，长尺余，合竹作小骨二十余根，用蓝绢糊裱，两面皆撒大块金箔。放则遮日，收则入囊。自司礼监掌印至管事牌子，皆于宫中夏日用之，只可取阴，不能取风。其扇式如外之竹凉扇而不曲，长可二三尺，上阔下窄。《损斋备忘录》载宣庙六言诗三首，其一咏撒扇者曰：湘浦烟霞交翠，剡溪花雨生香。扫却人间炎暑，招回天上清凉。以天地万物为一体，真圣帝之言也。
　　靴，皂皮为之，似外廷之制，而底软衬薄，其里则布也。与圣上履仝式，但前缝少菱角，各缝少金线耳。频加粉饰，敝则易之凡。当差内使小火者，不敢穿，但单脸青布鞋、青布袜而已。或雨雪之日，油靴则不禁也。

　　扁辫，用不堪紫色绒或青绿色，织如大带子，微松软耳。长可丈余不等，阔可三四寸。凡遇雨雪，将衣ㄐ束，离地八九寸，以防泥污，晴天不用。如冬寒之月，亦得穿皮氅衣，夏暑之夜，亦用折叠竹架，各支纱绢帐，以御蚊蚋也。

　　雨衣、雨帽，用玉色、深蓝、官绿杭绸或好绢、油为之。先年亦有蚕茧纸为之，今亡矣。斗钵式，有道袍式加挂者。御前大臣直穿红之日，有红雨衣、彩画蟒龙方补为贴里式者。雨帽则如方巾，周围加檐三寸许，亦有竹胎绢糊、黑油漆如高丽帽式者。惟御前大臣戴之。祖宗以来，凡帝后、皇子女，晴天各用绢里青纱窄檐伞，制不甚大也，以蔽下面之日色。宫中从来禁伞。自逆贤擅政，凡掌印、秉笔、管事牌子如王体乾等、王朝用等，皆雨雪打伞，直至乾清宫大殿檐下，无复奴仆体矣，良可太息。又神庙时，凡宣召太监田义等，皆值指其名曰叫某人来。如值圣怒，则曰采某人来。至逆贤，则凡遇先帝传召，众必接声，或数十人欢声齐跪曰：叫老公哩！盖于君前臣名之义何居？而乃恬不为异，可乎？

 
</div>
    <div class="pagination">
<a href="酌中志_page3.html">上一页</a><a href="酌中志.html">1</a><a href="酌中志_page2.html">2</a><a href="酌中志_page3.html">3</a><span class="current-page">4</span><a href="酌中志_page5.html">5</a><a href="酌中志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
