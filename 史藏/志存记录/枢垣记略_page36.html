<!DOCTYPE html>
<html>
<head>
    <meta charset="UTF-8">
    <title>枢垣记略 - 第 36 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枢垣记略 - 第 36 页/共 37 页</h1>
    <div class="content">　　军机处本内阁之分局。国初承前明旧制，机务出纳悉关内阁，其军事付议政王大臣议奏。康熙中，谕旨或命南书房翰林撰拟，是时南书房最为亲切地，如唐翰林学士掌内制。雍正年间，用兵西北，以内阁在太和门外，亻暴直者多，虑漏泄事机，始设军需房于隆宗门内，选内阁中书之谨密者入直缮写，后名军机处。地近宫庭，便于宣召。为军机大臣者，皆亲臣重臣，于是承旨出政，皆在于此矣。直庐初仅板屋数间，乾隆初年始改建瓦屋。然拟旨犹军机大臣之事。先是，雍正年间，皆张文和公为之，后文和公以汪文端公长于文学，特荐入，以代其劳。金川用兵时，皆文端笔也。国书则有舒文襄公、大司马班公，蒙古文则有理藩院纳公，皆任属草之役。迨傅文忠公领揆席，满司员欲藉为见才营进地，文忠始稍假之，其始不过短幅片纸，后则无一非司员所撰矣。文端见满司员如此，而汉文犹必自己出，嫌于揽持，乃亦听司员代拟。相沿日久，遂为军机司员之专职，虽上亦知司员所为。其司员亦不必皆由内阁，凡部院之能事者皆得入，而员数且数倍于昔。此军机前后不同之故事也。（《檐曝杂记》）

　　军机处有廷寄。凡机事虑漏泄不便发抄者，则军机大臣面承后，撰拟进呈。发出即封入纸函，用办理军机处银印钤之，交兵部加封发驿驰递。其迟速皆由军机司员判明于函外，曰马上飞递者，不过日行三百里，有紧急则另判日行里数，或四五百里，或六百里，并有六百里加紧者。即此一事，已为前代所未有。机事必颁发而后由部行文，则已传播人口，且驿递迟缓，探事者可雇捷足先驿递而到，自有廷寄之例，始密且速矣。此例自雍正年间始，其格式乃张文和所奏定也。军机印存大内，需用则请出，用毕即缴进。自用兵以来，军报旁午，日或数起，难于屡请屡缴，故每请印出则钤就封函数百，以便随时取用。而封函无专员收掌，不免狼籍遗失，宜专派一员登记月日数目，庶更为慎重也。（同上）

　　军机撰拟谕旨，向例撰定后于次日进呈。自西陲用兵，军报至辄递入，所述者亦随撰随进。或遇巡幸在途，马上降旨，傅文忠面奉后，使军机司员歇马撰缮，驰至顿宿之行营进奏，原不为迟也。然此营至彼营七八十里，必半日方到，而两营之间尚有一尖营，以备圣驾中途稍憩者，国语谓之乌墩。司员欲夸捷，遂仓猝缮就急飞驰至乌墩进奏，名曰赶乌墩。斯固敏速集事，然限于晷刻，究不能曲尽事理，每烦御笔改定云。（同上）

　　上每晨起必以卯刻，长夏时天已向明，至冬月才五更也。时同直军机者十余人，每夕留一人宿直舍。又恐诘朝猝事，非一人所能了，则每日轮一人早入相助，谓之早班，率以五更入。平时不知圣躬起居，自十二月二十四日以后，上自寝宫出，每过一门，必鸣爆竹一声。余辈在直舍遥闻爆竹声，自远渐近，则知圣驾已至乾清官，计是时尚须然烛寸许始天明也。余辈十余人，阅五六日轮一早班，已觉劳苦，孰知上日日如此。然此犹寻常无事时耳。当西陲用兵，有军报至，虽夜半亦必亲览，趣召军机大臣，指示机宜，动千百言。余时拟撰，自起草至作楷进呈，或需一二时，上犹披衣待也。（同上）

　　上每日膳后，阅中外奏折毕，以次召见诸大臣，最后见军机大臣讫，吏、兵等部各以其员引见。见毕，日加巳，皆燕闲时矣。或作诗，或作画，而诗为常课，日必数首，皆用朱笔作草，令内监持出付军机大臣之有文学者，用折纸楷书之，谓之诗片。遇有引用故事而御笔令注之者，则诸大臣归，遍绪书籍，或数日始得，有终不得者，上亦弗怪也。余扈从木兰时，读《御制雨猎》诗，有“著制”二字，一时不知所出，后始悟出于《左传》齐陈咸子帅师救郑篇“依制，杖戈”注：“制，雨衣也。”又用兵时寄信有奉谕旨朱笔增出“埋根首进”四字，亦不解所谓后阅《后汉书。马融传》始得之，谓决计进兵也。圣学渊博如此，岂文学诸臣所能仰副万一哉？余直军机时，见诗片乃汪文端、刘文正所书，其后刘文定继之。由诗片抄入诗本，则内监之职。迨于文襄供奉，则并诗本亦手自抄写矣。（同上）

　　军机大臣同进见，自傅文忠公始。上初年惟讷亲一人承旨，讷公能强记而不甚通文义，每传一旨，今汪文端代拟。讷公惟恐不得当，辄令再撰，有屡易而仍用初稿者，一稿甫定，又传一旨，改易亦如之。文端颇苦之，然不敢较也。时傅文忠在旁窃不平。迨平定金川归，首揆席，则自陈不能多识，恐有遗忘，乞令军机大臣同进见，于是遂为例。诸臣既感和衷之雅，而文忠实有稍释独记之劳。然上眷倚有加，每日晚膳后阅内阁本章毕，有所商榷，又独召文忠进见，时谓之“晚面”云。（同上）

　　谨按：道光二年夏，松湘浦太宰缘事出直，文秋潭大司空出差，黄左田大司农病假，曹俪笙相国遂独对者币月，亦异数也。

　　乾隆六年冬，刘统勋以左都御史奏言：“尚书公讷亲一人之身，兼理数处，出入禁闼，向用方隆。属官既奔走恐后，同僚亦避其锋锘，部中议覆事件，或展转驳诘，或过目不留。出一言而势在必行，定一稿而限逾积月。任事过锐，处事过严，殆非怀谦集益、推贤让能之道。宜加训示，俾知省改。其所管事务，量行酌减，免旷废之虞，收赞襄之益。”又言：“大学士张廷玉子姓宗族及其姻党姚氏，占仕籍者至数十人。此盈满之候，而倾覆之机所伏。宜量加裁抑，三年内停其迁转，以保全而成就之。”旨下部查议，并训饬讷亲，如所请。（《测海集》）

　　往时，军机大臣罕有与督抚外吏相接者。前辈尝言张文和公在雍正年间最承宠眷，然门无竿牍，馈礼有过百金者辄却之。讷亲当今上初年，亦最蒙眷遇，然其人虽苛刻而门庭峻绝，无有能干以私者。余入军机已不及见二公，时傅文忠为首揆，颇和易近情矣。然外吏莫能登其门，督抚皆平交，不恃为奥援也。余在汪文端第，凡书牍多为作答，见湖抚陈文恭伴函不过僮锦二端，闽抚潘敏惠为公同年，馈节亦不过葛纱而已，至军机司员，更无有过而问者。闽督杨某被劾人京，人各送币毳数事，值三十余金，顾北墅云入直，诧为异事，谓生平未尝见此重馈也。王漱田日杏所识外吏稍多，扈从南巡，途次间有赠遗，归装剩百余金，过端午节，充然有余，辄沾沾夸于同列。是时风气如此。（《檐曝杂记》）

　　军机章京非特不当与外吏接，即在京部院官亦少往还。余初入，见前辈马少京兆景正襟危坐，有部院官立阶前，辄拒之曰：“此机密地，非公等所宜至也。”同直中有与部院官交语者，更面斥不少假，被斥者不敢置一词云。（同上）

　　鄂文端公自西路经略归，仍直军机处，上命户部尚书海望为治第，凡什器必具。已报齐矣，命舁堂上几，视之，以为窳败。召海望切责，海望叩首请易乃止。闻府中无园圃，又命以藩邸小红桥园赐公为别业，而中分其半为军机房。（《小仓山房文集》）

　　癸丑殿试后三日，宪皇帝御懋勤殿阅卷，将原拟第三卷改第一卷，第五卷改第三卷。及启弥封，则第一卷系会元陈亻炎，第三卷则张若霭也。上大喜。时廷玉在直庐办事，遣内侍谕曰：“尔子张若霭取中探花矣，特告大学士知之。”廷玉惊惧失措，免冠叩首，恳辞数四，内侍转奏，未蒙俞允。复奏请面见启事，仍免冠叩首，继以泣下。上怜其愚忱，乃命改为二甲第一名。嗣引见新进士，若霭得照榜眼探花例，一体授翰林院编修。次日又奉旨：“在军机房行走，随伊父教导。”若霭辨明而入，及暮而归，抄录谕旨，收贮档案，颇称勤慎。其非交办之事，廷玉固不言，若霭亦不敢问也。甲寅秋，军机大臣入见，各赐洋漆匣端砚一方，又特赐若霭一研。又顾诸大臣曰：“张若霭品量好，朕甚嘉之。”是冬御书“福”字，以次面赐廷臣，最后至若霭，上大笑曰：“今日乃写‘福’字第一日也，汝父得第一幅，汝得最后一幅，无意中有此恰好事，岂非吉祥之征乎？”圣心之属望如此。（《澄怀园集》）

　　毕谊字元复，娄县人，寄籍天津。康熙五十七年进士，由咸安宫教习授内阁中书。乾隆元年设总理事务处，满、汉四人入直，谊与焉。数议国家大典礼及大政事，淹雅精确，政府毗倚之。在台垣前后章奏二十余上，皆洞中机要，鄂文端尔泰尝论当世人才，“毕某奏议，今之陆敬舆也”。在军机多年，谨慎练达，号称职。金川之役，傅忠勇恒欲奏授参赞，以年老辞。出为凤阳道，颇著声绩。以事镌级。事白，以主事衔充平定金川方略馆纂修。（《松江府志》）

　　福州林青圃先生名枝春，以中书选直军机处。素工书法，敏捷无讹，文词尤风发泉涌。时值世庙升遐，军机房诸事填委，先生目手胝，肆应曲当。遇一切大典礼有不可须臾缓者，阁臣必以相属曰非某某未易猝办，一时有能手、神手之誉。逾年遂登鼎甲，为名翰林。（《钓游丛话》）

　　胡宝泉初名金兰，字泰舒，始自歙县迁于娄县。生有神兆，资禀异人。雍正元年举于乡。乾隆二年，试授内阁中书，大学士鄂尔泰选直军机处。六年秋，大学士查郎阿、兵部侍郎阿里衮奉命相度奉天三省地形，请以同行。时适随驾校猎，即由木兰遍历诸部，至盛京，过吉林，渡松花江，转至黑龙江，再转至宁古塔，又遍阅诸边，及春而还。共二万二千余里，横穿侧出，于冰霜风雪中览其形胜，辨共土宜，自以为极域外之大观也。会举御史，查郎阿疏名以上，时已迁内阁侍读。旋授福建道御史，历迁顺天府丞。十三年，王师剿金川，大学士傅恒为经略，以宝琼从行。日驰三百余里，克期告捷，宝泉赞画功居多。（《春融堂集》）

　　方恪敏公祖若父，皆以文字之累谪黑龙江。公时尚少，岁往来塞外，以营菽水之奉奔走南北，徒步或数百里。数年，祖、考皆没，公益困，然于其间厉志勤学问，遍知天下利病、人情风俗、所当设施，遂成为巨才矣。雍正十年，平郡王福彭征准噶尔，即奏为书记，赐中书衔以往。乾隆初还京，入军机处，累迁吏部郎中。出为直隶清河道。十四年，遂授直隶总督。（《惜抱轩记》）

　　谨按：方恪敏公父子皆名臣，其初皆由枢曹起家，后进仰之如山斗。今圆明园满章京直房壁间有恪敏墨迹一纸，阅八九十年，尚珍护如新也。又按：“我朝以枢曹为华选，汉章京之以通才硕学为近臣所荐引，尤属省署殊荣。其有世家贵胃绂冕相联，与夫初步郎曹旋跻显座者，在满章京中指不胜屈，汉人则什伯之一二矣。综核九十年中可数者，如父子同入军机则有：蒋炳，子熊昌；方观承，子维甸；袁守侗，子煦；梁国治，子承福；孙士毅，子衡；赵文哲，子秉渊；龚礻是身，子丽正。兄弟同入军机则有：刘秉恬，弟秉忄；陈辉祖，弟绳祖；金云槐，弟榜；洪朴，弟梧；盛崇，弟悼大。先为章京后为大臣者则袁守侗、孙士毅、梁国治、章煦，皆氵存升卿贰，出直复由部院大臣除授。吴熊光、戴衢亨、卢荫溥则以章京历兼卿列以至大臣，未尝一日离直者也。

　　程焘字九峰，号云轩。乾隆戊午举于乡试。补中书舍人，派军机处行走。蜀有军旅事，公随经略傅公往，以功擢兵部武选司主事。转员外，荐御史，充方略馆纂修官。回部用兵，以素娴军务，授洮岷道。历升湖北巡抚，左迁太仆寺卿，再入军机。扈从木兰，得疾告归。（《两浙轩录》）

　　程公以戊午举人补中书，军机处行走。迁武选司主事，以御史用，出为甘肃洮岷道，奏母老，改江南驿盐道。历官至陕西巡抚。湖北翦辫狱起，降江西布政使。入京补太仆寺卿，以病免。公性朴自，粤曳任气，有所怀，虽权贵前必达其意。任兵部，事繁，误军机处亻暴直之期，傅忠勇公谓人曰：“九峰久不来，想恋兵部耶？如彼处乐，町不必再来军机。”公闻之，怫然曰：“兵部、军机，皆国家事，相公不当分畛域之见。程焘才拙，仅能料简一处，无分身法。”即遣人往军机处取直宿行李。忠勇公笑曰：“人言九峰戆，九峰又戆耶！然其言甚正，曷为我婉留之。”同事者再三云，公始往。公所任事，专务先难。从傅忠勇公平金川，从大司马舒公赫德观兵滇、黔，再从陕甘总督黄公廷桂平定伊犁。经由叶尔羌、阿克苏地方，绳行沙度二万余里，心计手画，不知渴饥，诸大臣倚赖甚重，而上亡亦因是深知公。（《小仓山房文集》）

　　曹锡宝字鸿书。乾隆六年顺天举人。试中书，在军机里行，与同直武进庄培因齐名。（《松江府志》）

　　上海曹剑亭侍御由军机章京观察山右，镌级归。复在四库书馆效力考证，黄签成，议叙。与王介子方伯皆以国子司业候补，未得缺，遂官御史。以劾和┞家人刘全见风节焉。（《梧门诗话》）

　　诸重光以举人考授中书，直军机，受知于傅文忠。时王师进讨伊犁，继平回部，军书旁午，重光昼夜入直，传宣调发，大臣倚若左右手。（《两浙轩录》）

　　申君笏山，以乾隆七年考授中书，九年在军机处走。历官至副都御史，仍直军机处。凡三十余年中，更戢金川，讨准夷，平定回部，军书旁午，日不暇给，君带星而入，比夜而归，为圣主所深知，宰臣所倚任，与胡巡抚宝泉、蒋侍郎炳同。至于奉命起草，每奏进必当上意，政事填委，手批门授，皆能明晰晓畅，洞中机要，则二君或不逮焉。（《春融堂集》）

　　汪文端公于乾隆十一以刑部尚书兼署都察院左都御史，旋入直军机处。丁卯、戊辰之间，金川方用兵，羽书旁午，恭承睿谟广运，烛照万里之外。指授方略，日数千百言，文端视草，援笔立就，无不当上意。（《松泉文集》）

　　陆朗夫风仪秀整，静气迎人。在枢垣亻暴直，至于日晡犹不退，猝有急务，立办。以故大学士傅文忠公屡荐公，上亦知公深，凡巡幸处俱令扈从。（《小仓山房文集》）

　　王兰泉先生以丁丑召试中书，协办侍读。戊寅入直军机房，充《通鉴辑览》纂修、《同文志》纂修，兼校经咒馆。戊子充《续三通》馆纂修。因两淮盐运使提引事发，与赵君升之坐言语不密罢职。时缅甸未靖，阿公桂为定边左副将军，知先生学问，请以从，诏许之。辛卯，阿公罢，温公福代之，移师四川。温公复请以行，遂与赵君升之、乏君丹宸偕发永昌。是年赏给主事，随四川军营办事，氵存升至吏部郎中。丙辰，金川荡平凯旋，五月初五日得旨：“吏部郎中王昶，久在军营，著有劳绩。著升授鸿胪寺卿，赏戴花翎，在军机处行走。”是时科甲出身赐花翎者，惟大学士金坛于公及先生而已。己亥，以都察院左副都御史外用河南布政使，户部尚书梁公国治言在军机房久，多闻旧事，请留。庚子，随扈南巡差次，授江西按察使。丙午秋，以南布政使入觐，蒙询问历来军机密事及前于文襄公当国状。戊申，调江西布政使。已酉春，升刑部右侍郎。（《春融堂集》）

　　乾隆癸未，余以内阁中书直军机处时，法驾春则上陵，秋则校猎，无不橐笔以从。而方恪敏公时为直隶总督，首先迎驾，每行在召见毕，辄与相见。盖公为内阁前辈，又直军机最久，为余平时所景慕。其后十五六年又与公之子葆岩方伯先后直军机处，乃得读公《薇香》、《燕香》两集，凡若干卷。（同上）

　　乾隆庚辰会试，未揭晓前一日，镇洋宫保毕公与同年诸君重光、童君凤三皆以中书直军机。诸当西苑夜直，日未昃，诸君忽语公曰：“今夕须湘衡代直。”公问故，则曰：“余辈尚善书，傥获隽，可望前列，须回寓偃息，并候榜发耳。湘衡书法中下，即中式，讵有一甲望耶？”湘衡者，公字也。语竟，二人者径去不顾，公不得已为代直。日晡，忽陕甘总督黄廷桂奏折发下，则言新疆屯田事，公无事，熟读之。时新疆甫开，上方欲兴屯田，及殿试，发策新贡士及之。公经学、屯田二策，条对独详核，遂由拟进第四人改第一，诸君次之，童君名第十一。（《更生斋丈集》）

　　赵君升之两放会试，未得列馆职，而书局总裁历举公分修《平定准噶尔》、《回部方略》、《通鉴辑览》、《一统志》及未成之《音韵述微》、《鉴古辑览》、《热河志》诸书，且俾总校，均集日程课。公又以其间寅入酉出，僳直草诏令，赋诗谈宴俱不废。或卖文以佐禄入所不逮。去年四库全书馆局开，一时绩学之士多入翰林，赐进土其与公同获罪者皆起，而公积军功稍迁，遇变又不为同行者之苟免。设公举礼部，必不直军机，不直军机，人知公学之博、说之长，而不知才之足倚以决事，即一言不密，又非出有意。退而授徒著书、亦足以开益于人而传于后。乃援荐援留，辗转再四，至以身殉，为可哀矣。（《白华文集》）

　　赵君升之以壬午召试中书，癸未充方略馆纂修官。甲申，直军机房，大学士刘文正公、刘文定公、今大学士于公皆嗟异其才。戊子秋，侍讲学士纪公及中书徐步云泄两淮卢运使事，君与昶牵连得罪。会兵部尚书阿公桂以定边右副将军总督南、贵州，请以余两人掌书记，诏许之。（《春融堂集》）

　　孙文靖公虽风裁山峻，而贞不绝俗，受人讠垂诿，必委曲为谋。刻意怜才，虽一介之士，辄与抗礼。故事，京师士大夫在军机者，例不见客，不答拜。独公反其所为，与故旧周旋，宴饮如平生欢。（《小仓山房文集》）

　　王日杏字丹宸，癸酉举人。授内阁中书，入直军机处，历迁户部郎中。出守贵州大定府，缘事镌职。复起为刑部主事，入直如故。三十六年从西军入川，与赵文哲同在幕府，军溃，格贼死之，赠光禄寺少卿。（《金川琐记》）

　　●卷二十八。杂记二秦树蒋君在军机处行走，尝总办方略一书。方略者，载西事始末，自车楞、乌巴什、阿睦尔撒纳款关以来，至擒瓦齐，耆定伊犁为正编；其先后诛大小和卓木，回部悉平，经理西南屯田诸务为续编。中间历时五年，辟地二万余里。端绪千百，事实、人名，累译而后具。馆中用车载箱致君家，册档充屋，莫能竟其首尾。君早起坐书室，夕烧膏以继，肌分孔决，终始一贯。午食列盘飧或不暇啜，寒则以火酒数杯自温，比竟茫如也。书成久之，而君之精殆销亡于此矣。书既上，同修者皆得优叙，而君名以卒不与，馆中诸公议欲如故侍读杨公述曾赠衔例为之请，已而未果，此亦君之命也夫。（《朱笥河文集》）

　　赵生云崧宫中书舍人，入直枢要，诏命奏札，援笔立就，无不中会，余深倚其助。然生不自以为能，退直之暇，益沈思旁讯，以古作者白期。（《松泉丈集》）

　　辛巳殿试阅卷大臣刘文正公、刘文定公，皆军机大臣也。是科会试前，有军机处行走之御史眭朝栋上一封事，请复试回避卷。上意其子弟中有会试者，虑己入分校，即应回避，故预为此奏。乃特点朝栋为同考官，而令于入闱时各自书应回避之亲族列单进呈，则眭别无子弟，而总裁刘文正、于文襄应回避者甚多。时上方南巡，启跸时，曾密谕刘、于二公留京主会试，疑语泄而眭为二公地也，遂下刑部治罪。部引结交近侍例，坐以大辟，于是军机大臣及司员为一时所指摘。且隔岁庚辰状元毕秋帆、榜眼诸桐屿皆军机中书，故蜚语上闻，有“历科鼎甲皆为军机所占”之说。及会试榜发，而余又以军机中书得隽，傅文忠为余危之，语余不必更望大魁。而余以生平所志在此，私心终不能已。适两刘公又作阅卷大臣，虑其以避嫌摈也，乃变易书法，作欧阳率更体。两刘公初不知，已列之高等，及将定进呈十卷，文定公虑余卷入一甲，又或启形迹之疑，及遍检诸卷，意必得余卷置十名外，彼此俱可无累。及检一卷，独九圈，当以第一进呈，文定公细检，疑是余。文正公覆阅，笑曰：“赵云崧字迹虽烧灰，亦可认，此必非也。”文定又渭：“遍阅二百七卷，无赵云崧书，则必变体矣。”文正又覆阅，谓云崧文素斥弛不羁，亦不能如此谨严。而文定终以为疑，恐又成军机结交之局。兆将军惠时方奏凯归，亦派入阅卷，自陈不习汉文，上谕以诸臣各有圈点为记，但圈多者即佳。兆公果用数圈法，而惟余卷九圈，余或八或五，遂以第一进呈。上是日阅十卷，几二十刻，见拙卷系江南人，第二胡高望浙江人，且皆内阁中书，而第三卷王杰则陕西籍，因问本朝陕西曾有状元否。皆对云未有，遂以上卷与翼互易焉。传胪之日，一甲三人例出班跪，余独挂数珠，上升坐，遥见之。后以问傅文忠，文忠以军机中书例带数珠对，且言昔汪由敦应奉文字，皆其所拟，上心识之。明日谕渚大臣曰：“赵翼文自佳，然江、浙多状元，无足异。陕西则本朝尚未有，今当西师大凯之后，王杰卷已至第三，即与一状元，亦不为过也。”（《檐曝杂记》）

　　余直军机时，直舍即在军机大臣直庐之西，仅屋一间半，又逼近隆宗门之墙，故窄且暗。后迁于对面北向之屋，凡五间，与满洲司员同直，则余已改官，不复入直矣。扈从木兰时，戎帐中无几案，率伏地起草，或以奏事黄匣作书案，而悬腕书之。夜无灯檠，惟以铁丝灯笼作座，置灯其上，映以作字，偶萦拂辄蜡泪汀满身。非特戎帐中为然，木兰外有行宫处，直房亦如此，惟多一木榻耳。余归田后，值岁庚子上南巡，余恭迎于宿迁，见行宫之军机房明窗净几，华ブ绣毯，当笔者倚隐囊欹而坐，颇顾盼自雄，余不觉爽然失也。（同上）

　　傅文忠公不谈时文而极爱才。余直军机时最贫，一貂帽已三载，毛皆拳缩如猬。一日黎明，公在隆宗门外小直房，独呼余至，探怀中五十金授余，嘱易新帽过年。时已残腊，卒岁资正缺，五十金遂以应用。明日入直，依然旧帽也，公一笑不复言。呜乎！此意尤可感已。（同上）

　　陈云根侍御名朝础，为德泉京兆哲嗣。扌需染家学，熟谙掌故，以内阁侍读兼军机行走。临事敏决，为宰臣所倚重。吾闽八十余年来，京宦之直枢廷者，自青圃通政而后，云根一人而已。（《钓游丛话》）

　　乾隆二十七年，天子巡幸江南，严道甫侍读以献赋，授内阁中书。初任后即奏充方略馆纂修官，以书局在内廷，许悬数珠。中书在书局得悬数珠，自此始也。（《潜研堂文集》）

　　严道甫在军机时，尝扈从木兰，大雪中失橐驼并所装物，求之不获。越一日，一人牵橐驼而至，且谢罪，乃故军机苏拉缘事遣配者。问：“何以知为吾物？”曰：“军机官披羊裘者，独公一人。今箧无他裘，非公而谁？”问既窃何以复还，曰：“恐公寒耳！”劳以钱而遣之。（同上）

　　上尝问傅文忠公军机章京可用者，傅公对曰：“人才可用者多，若有守有为可继胡宝泉者，严长明一人耳。”长明内直日久，谙悉典故，尤务持平允。南粮储道罗长浩亏铜厂银万一千两，又分赔属员汪大镛银一千两，有旨加罚十倍，逾限即正法。罗已纳十有一万矣，仍有分赔银六万未完，而限垂满，呈乞展限，诏下军机大臣与刑部查办。时刘文正公掌刑部，方主会试入闱，诸公相视莫能决。适有行在宣谕军机大臣事，长明即诣贡院挝鼓求见，因从容曰：“罗观察之限已迫，俟公出闱已无及矣。其所欠者分赔属员之项，昨见吏部档，汪大镛赴补直隶，属员既邀宽释，且得官，而上司乃坐极刑，可乎？”即于袖中出请宽限稿，求画押，刘公义而许之。长明出以示诸公列衔会奏，果奉俞旨令汪大镛分缴欠项，而罗得出狱。（同上）

　　严道甫在军机凡七年，通古今，多智，又工于奏牍，诸城刘文正公最奇其才。大金川之为逆也，大学士温敏往督师，欲君从行，君固辞退。有咎君奈何违宰相意者，君曰：“是将败没，吾若何从之？”人颇甚君言。既而温公卒致军溃以死，随往者皆尽。（《惜抱轩集》）

　　严东有直军机，鸣鞭珥笔，时扈属车。然荷衣蕙带，辄志江湖，晋侍读后，即以病归。（《湖海诗话》）

　　冯君星实之直军机也，机禁重臣倚君为重，有大狱必委君。方临清王伦之乱，其党有梵和尚者，既就讯，刑部将悉逮寺僧，梵又妄称伦党数千，具有书册，将并治之。君以连染众持不可，事遂寝，其诬枉者皆得释。盖君于事务持大体如此。（《小岘山人文集》）

　　三十年南巡，周君青原召试一等，赐举人，授中书，旋入军机处办事。一夕内直，上偶问，得君名，叹曰：“此吾南巡时所得江南才子也。”时大臣无不钦重君者。君两会试未第，倏诖吏议，年才逾三十耳。当君之得过，以人有来探事者，君对不知，后其人得罪，引君及同直军机者，实皆未泄密也。吏有与军机官相恶者，即以不严斥探者傅重比镌级。其后与君同罪者复进用至卿贰，而君独远迹都门，身一见枉，终放废以至于老，天下惜之。（《惜抱轩集》）

　　章公二梧于乾隆三十四年，经傅文忠公选入军机处行走。公固书生，而军机司员常橐笔扈从，每遇六飞巡幸，公据鞍驰骤，如所素习，委任丛杂，未尝遗忘。尝充方略馆纂修兼提调，各馆纂修专任一书，独方略馆以枢臣总领，于事无所不当问，馆书无不汇集。而提调专司出入，稽考勤惰，公尤平允，冠其先后。（《切问斋集》）

　　阮吾山侍郎博闻强识，尝直机廷，故于朝章国典尤所熟洽。著《茶余客话》十六卷，戴菔塘太常刻其半，人多以未见全帙为憾也。（《梧门诗话》）

　　孙君永清以乾隆己丑会试取授内阁中书舍人。旋入直军机房，撰拟悉当，大学士刘文正公、于文襄公倚若左右手。三十八年，迁内阁侍读。銮辂时巡，恒在扈从，常以要事骑而驰，上遥识之，曰：“此军机处孙某也。驰骤若是，孰谓南人止能坐船耶？”四十四年，擢御史，明年遂晋右副都御史，八月，授贵州布政使。不次之擢，盖异数也。方予自四川归，以鸿胪寺卿与君同直军机。又四年，予由副都御史按察江西，君实补其缺，故予二人相得为最深云。（《春融堂集》）

　　陆君耳山以壬午召试中书，充方略馆纂修官。时方奉敕修《通鉴纲目辑览》，君编撰以进，当上意，遂直军机处。（同上）

　　上海陆君锡熊为文不假思索。在军机时，适用兵金川，夜半尝传旨七道，援笔立成拟进，无一字易。孝圣宪皇后宾天，凡大祭殷奠上尊谧，典礼严重，应奉文字无敢属笔者，于文襄特举以属之。（《松江府志》）

</div>
    <div class="pagination">
<a href="枢垣记略_page35.html">上一页</a><span>...</span><a href="枢垣记略_page31.html">31</a><a href="枢垣记略_page32.html">32</a><a href="枢垣记略_page33.html">33</a><a href="枢垣记略_page34.html">34</a><a href="枢垣记略_page35.html">35</a><span class="current-page">36</span><a href="枢垣记略_page37.html">37</a><a href="枢垣记略_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
