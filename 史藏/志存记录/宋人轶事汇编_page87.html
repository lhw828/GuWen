<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 87 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 87 页/共 98 页</h1>
    <div class="content">
　　魏鹤山之女，初适安子文家，既寡，谋再适人。乡人以其兼两氏之撰，争欲得之，而卒归朔斋。以故不得者疾之，是多啧言。朔斋刘震孙字。朔斋在吴日，有小妓善舞扑蝴蝶，朔斋纳之矣。郑润父霖来守苏，盖旧游也。因燕集叩其人，知在刘处，亟命逮之。隶辈承风，径入堂奥，窜取以去。刘大不堪。未几郑殂，刘复取之以归。时淳祐己酉也。癸辛杂识 

　　刘震孙长卿，号朔斋。知宛陵日，吴毅夫丞相方闲居。刘日陪午桥之游，奉之亦甚至。常携具开宴，自撰乐语一联云：“入则孔明，出则元亮，副平生自许之心。兄为东坡，弟为栾城，无晚岁相违之恨。”毅夫为击节。刘召还，吴饯之郊外。刘赋摸鱼儿词为别，末云：“怕绿野堂边，刘郎去后，谁伴老节度？”毅夫为之挥泪。继遣一介追和此词，以小奁侑之，送数十里外。启之，精金百星也。前辈怜才赏音如此。齐东野语 

　　往时余游紫霞翁之门，杨缵号紫霞翁，杨后兄次山之孙女，为度宗妃。翁知音妙天下，而琴尤精诣，自制曲数百解，皆平淡清越，灏然太古之遗音也。翁往矣，回思著唐衣，坐紫霞楼，调手制素琴，新制玉树、琼林二曲，供客以玻璃瓶插花，饮客以玉缸春酒，笑语竟夕不休，犹前日事。齐东野语 

　　紫霞翁精于琴律，有画鱼周大夫善歌，闇令写谱参订。虽一字之误，必随证其非。或叩之云：“五凡工尺，有何义理，而能默诵如流？”翁笑曰：“君特未究此事耳，其间义理更有甚于文章。不然安能记之！”宋稗类钞 蔡州道士杨大均，善医，能默诵素问、本草、千金方，其间药石分两皆不遗一字。或问此有何文理，尚可以记乎？大均言：“苟通其意，其文理有甚于章句偶俪。一见何可忘也？”此条亦见宋稗类钞。 

　　袁伯长学士，博闻洽识，谓张伯雨曰：“宋东京典故，能以岁记之。渡江后事，能月记之。”研北杂志 

　　袁桷书世伦堂雅集诗后：吾乡盛时，比屋皆故家大官。咸淳间，贾相擅国，绝恶四明。由是衣冠皆不敢议时事，卒至国亡无卖降于外者。至元末年，诸老犹克无恙。时则有深宁王先生，师表模范。世伦雅集，犹有洛社之遗音。甫三十有四年，风尘变更，乘虬上征，无有一人在者。览群公之遗墨，不胜悲慕。研北杂志 

　　陆子玄声隽：宋鄞人王某，以贩马为业。畜一猕猴，其妻夏日醉卧，适猴在侧，据腹而合焉。妻以为夫也，及醒乃大恚，捶杀之，埋于屋后。自有娠，生二子，即应麟、应龙也。厥状肖焉。长而精敏好学，不获登第。一夕，二子梦白衣老父谓曰：“尔父葬处甚佳，移上丈许，立至富贵。”二子以父尚在，不解其旨，以告其母。母夜半潜移其穴，如言葬之。未几并登科通显为名臣。坚瓠集 

　　莫仑子山暇日山行，过一寺，颇有泉石之胜。因诵唐人绝句云：“终日昏昏醉梦间，忽闻春尽强登山。因过竹院逢僧话，又得浮生半日闲。”及叩其主僧，庸僧也。与语略不入，屡欲去，僧以为檀施，苦留作午供。郁郁久之，殆不堪，乃索笔书壁曰：“又得浮生半日闲，忽闻春尽强登山。因过竹院逢僧话，终日昏昏醉梦间。”湛囦静语




●宋人轶事汇编卷十九 

　　文天祥 陆秀夫 谢枋得 张世杰 汪立信 

　　文天祥大父梦一儿乘紫云而下，已而复上行，生天祥，名云孙，字天祥。后以字行，字履善。及廷试第一，理宗见其名曰：“天之祥，乃宋之瑞也。”字之曰宋瑞。南宋杂事诗注 

　　宝祐登科录，一甲一名文天祥，字宋瑞，小名云孙，小字从龙。年二十，治赋。一举本贯吉州庐陵县。宝祐四年登科录。是科一甲第一名文公天祥，二甲第一名谢公枋得，二甲第二十七人陆公秀夫，忠节萃于一榜，洵千古美谈。筠廊偶笔 

　 欧阳巽斋为朱门正嫡，其弟子为文山。徐径畈为陆氏世嫡，其弟子为叠山。二公生平无语录行世，故莫知为朱、陆之私淑者。文山尤不覊，留情声色，而孰知其远有源流也。鲒埼亭集 

　　文及翁时学昔为秘书郎日，有金钩相士遍阅诸馆职云：“末座一少年最不佳，官虽极穹，然当受极刑。”扣其何以知之，曰：“顶有拳发，此受刑之相，无得免者。”盖文宋瑞时为正字，居末座也。又宋瑞自云：“平生凡十余次梦见髑髅满前后无数。”此何祥也。癸辛杂识 

　　临安将危日，文天祥语幕官曰：“事势至此，为之奈何？”客曰：“一团血！”文曰：“何故？”客曰：“公死，某等请皆死。”文笑曰：“君知昔日刘玉川乎？与一娼狎，情意稠密，相期偕老。娼绝宾客，一意于刘。刘及第授官，娼欲与赴任。刘患之，乃绐曰：‘朝例不许携家，愿与汝俱死，必不独行也。’乃置毒酒，令娼先饮，以其半与刘，刘不复饮矣。娼遂死，刘乃独去。今日诸君得无效刘玉川乎！”客皆大笑。宋稗类钞 

　　天祥过南安，遣人告墓，以弟璧之子升为嗣。又寄弟诗云：“亲丧君自尽，犹子是吾儿。”南宋杂事诗注 

　　公平生嗜象弈，以其危险制胜奇绝者命名，自玉尸□普金鼎至单骑见敌为四十局势图，悉识其出处始末。玉尸□普盖公所居山名也。南宋杂事诗注 

　　吉州泰和县赣江滨黄土潭有神物栖其间。岁旱，民祷辄应。公生，潭沙清浅。公殁，潭近居民梦神归，驺从甚盛，自是潭深黑如旧。公暑日喜溪浴，与弈者周子善，于水面以意为枰行弈决胜负，愈久愈乐，忘日早暮。或取酒炙就饮啖。涌幢小品 

　　文天祥至镇江，与其客杜浒等十二人夜亡。天祥乃变姓名为清江刘泆，东入海边。南宋杂事诗注 

　　文山自淮泛海入台州界，易姓名为清江刘洙，为黄岩县张哲斋题绿漪堂诗。东山谈苑 按此二条，一作刘泆，一作刘洙，疑作“泆”者偶泐一笔耳。空坑之败，夫人与佛生、柳小娘、环小娘、颜孺人、黄孺人，皆为俘。至元帅所，已失佛生，必有爱其俊秀，养为己子者。南宋杂事诗注 

　　丞相兵败于吉之空坑，有石大如数间屋，自山顶落当路径，元兵望而大惊，稍却，公乃脱去。涌幢小品 

　　宋文丞相被执至燕京，闻军间之歌“阿剌来”者，惊问曰：“此何声也？”众曰：“起于朔方，乃我朝之歌也。”文山曰：“此黄钟之音也，南人不复兴矣。”至正直记 

　　文信国被执北行，次信安，馆人供帐甚盛。信国达旦不寐，题南楼令词于壁曰：“雨过水明霞，潮回暗带沙。叶声寒飞透窗纱。懊恨西风吹世换，又吹我落天涯。寂寞古豪华，乌衣日又斜。说兴亡燕入谁家？只有南来无数雁，和明月宿芦花。”词苑丛谈 

　　贾余庆、刘岊相继降元。一日留远亭夜集，北人然火亭前，聚诸公列座行酒。余庆有名风子，满口骂座，毁宋人物无遗，以此献佞，北人惟亹亹笑。岊数以淫亵奉北人，专以为笑具。于舟内取一村妇至，使荐刘寝，据刘交坐。北人又嗾刘抱妇为戏。文文山不胜悲愤，口占刺余庆曰：“甘心卖国罪滔天，酒后猖狂诈作颠。把酒逢迎酋长笑，从头骂坐数时贤。”刺岊云：“落得称呼浪子刘，樽前百媚佞旃裘。当年鲍老不如此，留远亭前犬也羞。”坚瓠集 

　　文山在狱时，北人有诗云：“当今不杀文丞相，君义臣忠两得之。义以汉王封齿日，忠如蜀将斩颜时。乾坤日□□□见，冈岭风云草木知。未必忠臣书到此，老夫和泪写新诗。”雪舟脞语 

　　文信国既赴义，是日大风扬沙，天地昼晦，咫尺莫辨。自后连日阴晦，宫中皆秉烛，群臣入朝亦列炬前导。世祖悔之，赠公太保、中书平章事、庐陵郡公，设坛致祭。丞相孛罗行初奠礼，忽狂飈旋地起，吹沙滚石，不能启目。俄卷其神主于空际，隐隐雷鸣，如闻怒声，天色愈暗。乃奏改前宋少保、右丞相、信国公，天复开霁。坚瓠集 

　　张毅夫别号千载，丞相文公友也。公贵显时，屡辟不就。江南既内属，公自广过吉州，先生求见曰：“今日丞相赴北，某当偕行。”既至燕，寓于公囚所侧近，日以美馔馈。凡三载始终如一，且潜制一椟。公受刑日，即以藏其首。复访求公之夫人欧阳氏于俘虏，俾出焚其尸，收拾骸骨，并先所椟藏付公家葬之。后公之子忽梦公怒曰：“绳锯发断！”明日启视，果有绳束发，其英爽如此。宋遗民录 按此条鲍廷博谓欧阳夫人先公自刎死，公有祭文，疑张毅父寻访夫人之误。细读此文，盖访夫人遗骸。不然，何以曰焚其尸也。 

　　江南十义士，舁公藁葬都城小南门外五里道旁。大德二年，继子升至都顺城门，见石桥织绫人妇，公旧婢绿荷也。为升语，乃归葬庐陵。帝京景物略 

　　文山少时作新居上梁文，有“江上梅花都是好，莫分枝北与枝南”句。公殉节后，弟璧字文溪，降元。有讥之者，曰：“江南见说好溪山，兄也难时弟也难。可惜梅花如心事，南枝向暖北枝寒。”又辍耕录载：至元间，文山有子出为郡教授，行数驿而卒。宋稗类钞云：皇庆间，丞相子升仕为集贤学士，奉使赣州道卒。闽人翁某挽以诗云：“地下修文同父子，人间读史各君臣。”考文山次子佛生、环生，皆被执道死。惟长子道生奔循州，次年八月复亡，家属皆尽。遗命以璧子升为后。七修类藁亦载文山寄璧诗，有“亲丧君所尽，犹子是吾儿”之句，为教授者或其人欤。坚瓠集 

　　赵孟僴，宋之宗室，文天祥辟为幕府。天祥北去，居吴。后为道士，名道渊，居松江道堂。又五年为僧，名顺昌。因号三教遗逸，改道堂为一本庵。临卒，书曰：“文山之客，千古忠贞。”涌幢小品 

　　平江赵昇卿之侄云：近有亲朋过河间府，因憩道旁。烧饼肆主人延入其家，有低小阁，壁贴四诗，乃宋瑞笔也。漫云：“此字写得也好，以两贯钞换两幅与我何如？”主人笑曰：“此吾家传至宝也。虽一锭钞一幅亦不可换。咱们祖上亦是宋民，流落在此。赵家三百年天下，只有这一个官人。文丞相前年过此，与我写的。真是宝物，岂可轻易把与人耶！”斯人朴直可敬如此。癸辛杂识 

　　文山有闻季方至一首云：“去年我别旋出岭，今年汝来亦至燕。弟兄一囚一乘马，同父同母不同天。可怜骨肉相聚散，人生不满五十年。三仁生死各有意，悠悠白日横苍烟。”又有诗云：“二郎已作门户谋，江南葬母麦满舟。不知何日归兄骨？狐死犹应正首丘。”文山指南后录 

　　文山从者七人，或逃、或死、或逐，后仅存一人曰刘荣。又有孙礼，文山命其驰归告祖祢，以诗别诸友，而孙礼竟不曾往。同上 

　　文山有兄名天祯，宝祐间乡举，署广济学谕。宋亡，天祯不仕，寓广济五里桥东，家世业儒。宋史翼 

　　嘉靖末，潮州郡守得陆秀夫遗谱于其裔孙大策处。又云墓在澳山青径口。又云公四子有曰繇者，好渔猎被逐，家于海滨。及崖山之变，秀夫尽驱家口入海，而此支仅存。大策尝访其族人于海边，耆老引入左畔青麻园，指其地曰：“此学士馆遗址也。”其莲花石磉约丈许。樵书 

　　第二甲第一名谢枋得，字君宜，小名钟，小字君和。年三十，治赋兼易。一举本贯信州贵溪县，居弋阳儒林里。宝祐四年登科录 

　　叠山以东坡诗有“溪上青山三百叠”之句，故号叠山。景定间，校士发策问“权奸误国，必亡赵氏”，忤贾似道，贬兴国军。三年遇赦还。德祐丙子，元师南下，入信州。枋得变姓名，入建宁山。至元间，程文海等交荐，累召不赴。行省参政魏天祐，被旨迫上道，临行以诗别亲知曰：“云中松柏愈青青，扶植纲常在此行。天下岂无龚胜洁，人间何独伯夷清。义高便觉生堪舍，礼重方知死甚轻。南八男儿终不辱，皇天上帝眼分明。”士官和诗盈几，张叔仁诗云：“打硬修行三十年，如今证验作儒仙。人皆屈膝甘为下，公独高声骂向前。此去好凭三寸舌，再来不值半文钱。到头毕竟全清洁，留取芳名万古传。”枋得会其意，甚称之。至燕不食死。坚瓠集 

　　叠山北行，刘洞斋华父送以寒衣，不受，答以诗曰：“平生爱读龚胜传，进退存亡断得明。范叔绨袍虽见意，大颠衣服莫留行。此时要看英雄样，好汉应无儿女情。只愿诸贤扶世教，饿夫含笑死犹生。”坚瓠集 

　　元兵南下时，叠山先生率众勤王，溃散而遁。兵至上饶，拘谢母，必欲得其子。母曰：“老妇今日当死，不合教子读书知礼义，识得三纲五常，是以有今日患难。若不知书不知礼义，又不识三纲五常，那得许多事！老妇愿得早死。”语言雍容，无愁叹之意。主者无如何，遂释之。庶斋老学丛谈 

　　叠山妻李，以叠山故，与二子系金陵狱。一将官欲纳之，李绐曰：“尔能脱我械系，乃可议此。”将以为然，祷上下，释其狱。李即具汤沐，约翼日出。是夕伺二子熟寐，解衣带自经死，稿葬城东壕。二子放还。后数年，子定之复往裹骨归葬。郭天锡诗文杂记 

　　许月卿，宋亡衰服三年不言。后虽言，尝如病狂。谢叠山书其门曰：“请看今日谢枋得，便是当年许月卿。”宋史翼 

　　张世杰之战海上也，尝与祥兴之主约曰：“万一事不可为，则老臣必死于战。有沉香一株，重千余两，是时当焚此香为验。或当烟及御舟，宜速为之所，无堕其计。”及崖山之败，张俨然立船头，焚香拜天曰：“臣死罪无以报国，不能翊运辅主。惟天鉴之！”尚有将佐三十余人，亦立其后。如此者一昼夜，从者亦耸立不动。既而北师拥至，篙师皆以小舟逃去，风起浪涌，舟遂沈。癸辛杂识 

　　张郢州世杰拥德祐、景炎、祥兴于海上，各拥兵南北岸。一夕大风雨，皆不利，张覆舟而薨。翼早获尸，棺殓焚化。其胆如斗大，而焚不化，诸军感恸。忽云中见金甲神人，且云：“今天亡我，关系不轻，后身当出恢复矣。”故陆枢密君实挽之，有云：“曾闻海上铁斗胆，犹见云中金甲神。”盖纪实也。山房随笔 

　　咸淳间，汪紫原立信，于衰危之际，以书抵贾相，陈三策。一谓内地何用多兵，宜尽抽之以过江，可得六十万。二谓久拘使者何益，不如遣使偕行，啖缓师期。三谓若此两说不行，唯有准备投拜。贾得书大怒曰：“瞎贼敢尔妄语！”讽台谏罢紫原。不数月北兵渡江，九江以下皆失守，乃以端明起公。返淮时贾出督相遇，拊紫原背而哭曰：“端明，端明，不用公言，遂至于此！”紫原曰：“平章，平章，今日瞎贼更得说一句否？”贾问：“何说？”对曰：“今江南无一寸赵家土，某去寻一片赵家土，死也要死得分明！”后抵高邮，适巴延丞相驻紫原之家，有告以紫原曾献三策者。丞相尊礼其家老小，欲发使迎取之。紫原大恸而绝。时人诗曰：“厚我藩垣长彼贪，不然衔璧小邦男。庙堂从谏真如转，竟用先生策第三。”钱唐遗事 

　　陈宜中 留梦炎 叶李 家铉翁 

　　陈宜中之先，负官钱在圄，属其孙往贷于葛宣义。葛资累钜万，夜梦黑龙绕其厅柱。觉而异之，果有小儿来，年可十许岁。问为陈某孙，又问来故，以实对。又问：“所需几何？”曰：“百千。”如数与之。陈既出，诣葛谢。葛曰：“汝肯以长子相与否？”陈曰：“寒贱下吏，势分辽绝，非所敢闻。”葛勉使就学，以长女许之。既而陈游上庠，贾相牢笼之，置之伦魁。葛以往江心寺设水陆，长女居守。是夕寇至，席卷以去，长女亦被获。至是寻盟，乃以幼女归之。陈后以文昌出守七闽。遇巧节，诸吏各有所献。陈妻忽识一柈，似其家物。陈乃召吏问所从来，则云：“海巡所遗。”因发兵围其寨，尽俘诸盗，悉得其情，正葛寇也。葛女已有二子，初犹隐不言，其妹为言委曲，始执手哭，乃并毙其二雏焉。癸辛杂识 

　　陈宜中、曾唯、黄镛、刘黻、陈宗、林则祖，皆以甲辰岁史嵩之起复上书，一时朝绅和之，时人号为“六君子”。既贬旋还。时相好名，牢笼宜中为伦魁，余悉擢巍科，三数年皆致通显。然夷考其人，平日践履，殊有可议。既而北兵大入，如曾如黄相继卖降。于是有为之语曰：“开庆六君子，至元三搭头。”癸辛杂识 

　　留忠斋所生，粗获也。其父暮坐于庭，其获过前，两目灿然如金，光采射人。后生忠斋，或谓乃虾蟆精，身颇充肥，忠斋如之，其子叔之亦如之。庶斋老学丛谈 

</div>
    <div class="pagination">
<a href="宋人轶事汇编_page86.html">上一页</a><span>...</span><a href="宋人轶事汇编_page82.html">82</a><a href="宋人轶事汇编_page83.html">83</a><a href="宋人轶事汇编_page84.html">84</a><a href="宋人轶事汇编_page85.html">85</a><a href="宋人轶事汇编_page86.html">86</a><span class="current-page">87</span><a href="宋人轶事汇编_page88.html">88</a><a href="宋人轶事汇编_page89.html">89</a><a href="宋人轶事汇编_page90.html">90</a><a href="宋人轶事汇编_page91.html">91</a><a href="宋人轶事汇编_page92.html">92</a><span>...</span><a href="宋人轶事汇编_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
