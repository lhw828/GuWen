<!DOCTYPE html>
<html>
<head>
    <meta charset="UTF-8">
    <title>爝火录 - 第 108 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 108 页/共 128 页</h1>
    <div class="content">
　　皮熊畏孙可望相逼，遣官李之华通好称盟；可望致书曰：『贵爵坐拥貔貅，战则可以摧坚、守则足资保障。独是不肖有司，罔知国本，征派日烦，民生日蹙。黔中多敌兵出入之途，宁无救灾恤邻之念；而疑不榖为假道长发之举？若黔、若滇，总属朝廷；留守、留兵，无非绸缪粮糗。惟欲与行在声息相通，何有一毫私意于其间！若止以一盟了局为燕雀处堂之计，非不榖所望于君侯也』！

　　九月壬子朔

　　大清兵攻舟山，鲁王兵部左侍郎王翊中梗；大清金帅自奉化入、田帅自余姚入，会师大兰山，账房三十余里，游骑四出，以搜伏听者。王翊避入于海；冯京第以病不能行，匿鹤顶山，为其降将所执以献，被害于宁城。

　　时周瑞、周崔芝楼舡三百余艘分屯温之三盘，以为舟山犄角。亡何，二周有隙，监国使武陵吴明中往解之。明中至三盘，构之益急；瑞遂南依郑彩、崔芝北依阮进。彩与郑成功争中左所，彩大败，泊沙埕；具表请援。崔芝、进既怨瑞，张名振欲结成功欢，反击破彩。

　　初八日（己未）

　　刘文秀兵复东，谭弘、谭诣、谭文尽降；李占春、于大海降于大清。

　　文秀既降三谭，乃遣别将卢名臣下涪州，占春败走；大海在忠州知不能支，引兵出夔入楚，与占春降于大清，文秀遂据蜀。

　　大清质于大海之母而招之，大海乃归命；改授总兵。

　　十一日（壬戌）

　　大清帅马蛟麟袭破恭城、灌阳，曹志建败走。志建自三月屯恭城、灌阳，至是再败。

　　十八日（己巳）

　　马进忠败于瓜里，走入武冈山中。

　　瞿式耜遣孙昌文见帝，陈说粤西民贫食尽、军情曲折甚悉；阁试，授昌文翰林院简讨。

　　大清兵破全州，永明王开国公赵印选居桂林、卫国公胡一青守榕江，与宁远伯王永祚皆惧不出兵。

　　焦琏兵久驻平乐，其大榕江一带皆滇营汛守地。北兵再薄全州，滇帅自全退榕江、自榕江退甘棠渡，每退必曰：『焦兵来桂林袭老营也』！初，东阿任子于元辉督兵桂林，有女许嫁永祚。赵印选闻之，强求焉；遂更嫁印选，由是王、赵成衅。印选又与一青争总统，大哄。一青守榕江，从事独劳；印选居城内守老营，惟酒色是耽，心甚不平：故三帅各有私恨。琏兵在平乐，猝呼不至；故北兵破全州，长驱而入严关，莫有堵御者。

　　孙可望由云南东袭贵州，皮熊走清浪；追执之，夺其兵。

　　皮、王两镇交败，可望乘虚踰盘江，陷贵阳，入平越；熊兵再战再败，同郭承汾走乌龙江黑司坡，调习将士。以张先璧拥重兵捍蔽于外，不设备。可望乃假道，先璧使冯双礼从间道执熊及承汾，承汾不食死；熊不屈，可望縻系之。黔中院司道官会请都督白文选入黔，可望下教安定之；遂下平越，收其军。令所属文武呈缴滥札，武职加授总制、参游，文职加授监军、督饷，部卿、佥宪概行裁革。

　　二十四日（乙亥）

　　鲁王太傅张名振杀王朝先。初，丁慧生为李长祥牙将，张煌言杀之；人心愤愤，煌言内不自安。朝先为长祥姻家，既杀斌卿，骄矜自大，渐欲吞张、并阮；而长祥又握重兵，煌言心忌之，日谮朝先于名振，谓『朝先本斌卿部将，即图斌卿；此人可与之同卧榻耶』？名振犹豫未决；煌言曰：『斌卿死，虽由上命；其幸舟山，实兄迎驾。斌卿闽人，闽人必疑兄与朝先同谋；万一兴师问罪，兄能敌之否耶』？名振默然。时煌言与名振联宗为兄弟，故称名振兄。煌言又曰：『以愚见，须速杀朝先祭斌卿；声闻于闽中，以为斌卿报仇乃可耳』。名振从之。夜半，帅师围朝先第；朝先单身横刀杀出，无敢阻者。然身被数创，竟死。名振如煌言谋，斩其首以祭斌卿。

　　冬十月辛巳朔

　　永明王赠堵胤锡浔国公，谥「文忠」。

　　钱邦芑「堵文襄公传」云：赠上柱国、中极殿大学士、大傅兼太子太师、镇国公，谥「文襄」；荫一子锦衣卫指挥同知，世袭。

　　按赠镇国、谥「文襄」，「传」与「史」异。邦芑与胤锡同朝，其撰次必真实可据。

　　二十九日（己酉）

　　胡一青、王永祚入桂林分饷，榕江无戍兵；大清兵益深入。

　　十一月庚戌朔

　　初二日（辛亥）

　　大清兵取广州，范承恩降；杜永和奔琼州。

　　偏将范承恩本淮安皂隶，从李成栋入广。目不识丁，故人以「草包」呼之；派守西外城。十月初十日为帝圣诞，永和会文武官于五层楼拜祝，亦以「草包」呼承恩。承恩以其辱于众中也，恨甚；因潜通于大清帅，决炮台之水，北兵藉薪竟渡。

　　二十八日，攻西外城；承恩退入里城而炮台陷。至是羊城陷，永和率三司官属航海奔琼州。李建捷突围奔肇庆，陈邦傅亦溃于三水。

　　广州右卫指挥为马承祖与子宗保、宗仁战死。

　　都司崔应龙入文庙自缢死（应龙，燕人）。

　　游击将军郭瑶冠带坐庭酌酒，以待北兵入；奋骂被杀。

　　昭勇将军施辉然，字儒弘，番禺人，广东全卫世袭指挥；分守西城。巷战，死；家中男妇千余人从死。子祚基才五岁，亦死；从子廷基被俘，不屈死。

　　总兵苏文光潜兵小舟作农装，往来慕德里巡司，谋袭北兵；北兵遣数骑诱之，文光弃舟追骑。遇大兵，父子同战死。

　　耿继茂、尚可喜兵入广州，屠戮甚惨；城内居民，几无噍类。其奔出者，急不得渡，挤溺复不可胜计。僧修真募役购薪，聚之于东门隙地焚之，累骸成阜；即于其旁坎地瘗之，名曰「共冢」。乱定后，延侣结坛，设伊蒲之祭；番禺王孝廉有「祭共冢文」（「觚剩」）。

　　袁彭年首先投诚，捧犒军银八百两，哭诉『当年迫于李成栋之逆犯，不得已归明；后则着着仍为清朝，此亦可表天日』。因求降级实授道判、运判；耿、尚二王挥出之。

　　黄士俊、何吾驺、杨邦翰、李贞何、吴以连等投诚恐后；士俊年已八十二矣，有嘲之者云：『君王若问臣年纪，为道今年方剃头』！

　　初五日（甲寅）

　　桂林陷，留守瞿式耜、总督张同敞被执。

　　式耜檄赵印选出，不肯行；再趣之，则尽室逃。胡一青及杨国栋、蒲缨、马养麟亦逃去，王永祚迎降。城中无一兵，式耜端坐府中，家人亦散；步将戚良勋请式耜上马速行，式耜坚不听，叱退之。俄，总督张同敞自灵川至，式耜曰：『我为留守，当死此。子无城守责，盍去诸』！同敞正色曰：『昔人耻独为君子，公顾不许我同敞共死乎』？式耜喜，乃相对饮酒，一老兵侍。召中军徐高，付以敕印；嘱驰送王。是夕，两人秉烛危坐。黎明，数骑至，式耜曰：『吾两人待死久矣』！遂与偕行。至则踞坐于地，谕之降，不听；令为僧，亦不从。幽于民舍，两人日赋诗倡和，得百余首。

　　光禄少卿汪皞投水死。

　　十月二十九日，胡一青、王永祚俱入城分饷，榕江一带尽为空壁。初五日辰刻，兴安塘报至，知严关诸塘于初四日尽扫；留守檄诸将为城守计，俱已逃窜。致远将军戚良勋邀式耜速出，再为后图；式耜曰：『我去，不过多活几日。自古至今，谁不死者！但须死得明白耳』。张同敞自灵川回，闻知城中止留守在，遂泅水过江，直入府中；曰：『事迫矣！奈何』？留守曰：『皇上以留守命我，我与城存亡。自丁亥三月桂林濒破，已拚一死：今得死所矣，夫复何言』！两人张灯饮酒达旦。有数骑腰刀、挟弓矢执二人；留守曰：『我两人坐待一夕矣，无庸执』！遂与偕行。至靖江王府后门，见大清帅孔有德；有德见二人至，蹲踞于地，举手曰：『谁是瞿阁部先生』？式耜曰：『某是也。城既破，惟求一死耳』！有德霁色慰之曰：『吾在湖南，已知有留守在城中；吾至此，即知有两公不怕死，不去。吾断不杀忠臣，何必求死！今人事如此，天意可知；阁部无自苦！我掌兵马、阁部掌钱粮，一如在前朝可耳』。式耜曰：『我天朝大臣，为皇上供职，岂为汝供职耶』！有德曰：『我居王位，于阁部亦非轻』。式耜曰：『安禄山、朱泚而自以为王，何王之贱也』！有德又曰：『我圣人之裔，势会所迫以至今日；阁部何太执耶』！同敞厉声曰：『尔毋辱先圣！尔不过毛文龙下走耳，乃自以为圣裔耶』？有德怒，叱左右缚之，逼令跪；不屈，折其两臂、伤一目。式耜曰：『是宫詹司马张同敞也；与我同难，应与我同死。乌得辱之』！有德命释其缚，还其衣冠，令坐；式耜曰：『吾中国人，不惯坐，呼椅来』！且曰：『汝何不速杀吾两人！吾两人死，天下事定矣』。有德顾笑，召副将全节护之出，幽于民居，虽异室而声响相达。有德又遣臬司王三元、苍梧道彭爌劝谕之，令薙发，不可；令自请为僧，曰：『为僧，即薙发之渐；发短命长，我不为也』！南冠而囚，赋诗倡和，以明厥志（三元、爌，皆式耜里人也）。

　　靖江王出走，世子及次子俱缢于宫中。

　　时在桂林者，吴其靁以单骑奔柳州；吴德操被执不受官，尽其橐中装以免；刘远生、湘客隐迹猺洞中，金堡先期已投茅坪为僧。惟丁时魁乞降，即日补广西学道；不数日，死。

　　桂林当警报沓至，留守吟啸如常；对诸幕客曰：『今冬、明春我与诸君衣锦还乡，且此地那得有忧』！盖公初奉抚粤之命，湖州山中有松仙者授以锦囊数封，谕临危始发之；发则其事与年月日时皆预定也，依其策行之。如擒亨嘉、守桂林、用焦琏诸事，具有成效。是年庚寅，祗余一封，外标「庚寅元旦」；发之有「扶公荣归」四字，公以「荣归」必锦旋也。予忽心动，恶其「扶」字；将为扶榇乎？且仅一封，亦属可疑。公天性和稚，且深信其术；每当危急之际，辄处之泰然。诸将帅亦服公从容镇静，卒以立功。久之，军心益弛、将益骄，多不用命；而公犹以前事自恃，局外者早忧之矣（钱秉镫）。

　　有德破广西，获式耜；思楚阳旧德，敬礼之。每日问式耜：『老爷梳洗否』？盖讽之薙发以生全之也。如是数十次，式耜不从；且骂曰：『汝乃圣人后裔，反来劝为不义耶』！有德知不可屈，奏杀之。

　　永明王以张孝起为右佥都御史，巡抚高、雷、廉、琼四府。

　　初七日（丙辰）

　　永明王自梧州奔南宁；陈邦傅在清远飞帆先归，邀劫从官于藤江，杀部郎潘骏观、童英、许王凤等。
</div>
    <div class="pagination">
<a href="爝火录_page107.html">上一页</a><span>...</span><a href="爝火录_page103.html">103</a><a href="爝火录_page104.html">104</a><a href="爝火录_page105.html">105</a><a href="爝火录_page106.html">106</a><a href="爝火录_page107.html">107</a><span class="current-page">108</span><a href="爝火录_page109.html">109</a><a href="爝火录_page110.html">110</a><a href="爝火录_page111.html">111</a><a href="爝火录_page112.html">112</a><a href="爝火录_page113.html">113</a><span>...</span><a href="爝火录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
