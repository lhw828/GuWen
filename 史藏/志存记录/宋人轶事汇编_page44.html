<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 44 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 44 页/共 98 页</h1>
    <div class="content">
　　晨至钟山定林庵，旧闻李伯时画文公像于庵之昭文斋，著帽束带，神彩如生。文公殁，斋常扃闭，遇重客至，寺僧开户。客忽见像皆惊愕，生气逼人。今庵经火，无复存。入蜀记 

　　荆公治经尚解字，末流浸成穿凿。朝廷患之，诏学者兼用旧经，不专治新经，禁援引字解。于是学者皆变所学，至于著书以诋公，且讳称门人，故张芸叟挽词云：“今日江湖从学者，人人讳道是门生。”及后诏公配享圣庙，赠官并谥，学者复治新经，用字解，昔从学者稍稍复称公门人。有改芸叟诗曰：“人人都道是门生。”渑水燕谈录 

　　刘挚疏言：“国子司业黄隐，学不足以教人，行不足以服众。故相王安石经训得圣贤之义为多，故先帝立之于学。晚年字说溺于释典，是以近制学者无习，至其经义未尝禁也。隐猥见安石政事多已更改，妄意迎合，欲废其学，每见生员试卷引用，辄加排斥。诸生闻安石之死，有欲设斋致奠，以伸师资之报者。隐辄忿怒，欲绳以法，于是上官均等乞罢隐以慰公论。”观于此，则元祐诸贤平心，亦已至矣。山堂考索 

　　荆公所赐玉带，阔十四稻，号玉抱肚，真宗朝赵德明所贡。至绍兴末，王氏犹藏之。曾孙奉议郎璹，始复进入禁内。老学庵笔记 

　　淳祐改元，理宗幸太学，御笔云：“王安石谓天命不足畏，祖宗不足法，人言不足信。此三语万世罪人，岂宜祀孔子庙廷？合与削去，以正人心，息邪说。”令国子监日下施行。豹隐记谈 

　　余尝侍楼宣献，宣献诵荆公雪诗云：“势合便疑埋地尽，功成直欲放春回。农夫不解丰年意，祗欲青天万里开。”其志盖有在。余曰：“不然，旧闻京师隆冬有官检冻死秀才腰系片纸，启视之，乃喜雪诗四十韵，使来年果丰，已无救沟瘠矣。”桯史 

　　王元泽数岁，客有以一獐一鹿同笼以问雱，何者是獐，何者是鹿。雱实未识，对曰：“獐边是鹿，鹿边是獐。”客大奇之。梦溪笔谈 墨客挥犀同 

　　先公言与阎二丈询仁同赴省试，遇一少年于相国寺，风骨竦秀，及下马去毛衫，乃王元泽也。是时盛冬，因相与于一小院拥火，询仁问荆公出处，曰：“舍人何久召不赴？”答曰：“大人久病，非有他也。近以朝廷恩数至重，旦晚且来。雱不惟赴省试，盖大人先遣来京寻宅子尔。”询仁曰：“舍人既来，谁不愿赁宅，何必预寻？”元泽答曰：“大人之意须与司马君实相近，每在家云，择邻必须司马十二，此人家居，事事可法，欲令儿曹有所观效焉。”默记 

　　治平间，京师医僧智缘为王荆公诊脉，言当有子登科。时王禹玉在座，深不然之。明年雱果登第，智缘自矜语验，诣公乞文以为宠。公为书曰：“妙应大师智缘，诊父脉而知其子有成名之喜。”翰林王承旨疑古无此，缘曰：“昔秦医和诊晋侯之脉，知其良臣将死。夫良臣之命尚于晋侯脉息见之，因父知子，又何怪乎？”清波杂志 东轩笔录云：越州僧愿成，能为符箓咒。时王雱幼子夜啼，用咒而止。雱虽德之，而性靳啬，会章惇察访荆湖南北二路，朝廷有意经略溪洞，或云蛮人多行南法，畏符箓，雱即荐成于章。章至辰州，遣张裕、李资及成等入南江受降。裕至洞而秽乱蛮妇，酋田元猛不胜忿，尽缚来使，斩刳于柱。次至成，搏颡求哀，元猛素事佛，乃不杀而遣之。愿成不以为耻，乃更乘大马，拥挝斧，自称察访大师。 

　　元泽性险恶，凡荆公所为不近人情事，皆雱所教。吕惠卿辈奴事荆公，置条例司，初用程伯淳为属。一日盛暑，荆公与伯淳对语，雱囚首跣足，手携妇人冠以出，问荆公曰：“所言何事？”荆公曰：“以新法数为人沮，与程君议。”雱箕踞以坐，大言曰：“枭韩琦、富弼之头于市，则新法行矣。”荆公遽曰：“儿误矣。”伯淳正色曰：“方与参政论国事，子弟不可预，姑退。”雱不乐去。邵氏闻见录 

　　王介甫为人发其私书，于是匄罢，不待报，径出东水门，挈其家登舟。而元泽为从者误破其颒面瓦盆，因复市之，则亦一瓦盆也。铁围山丛谈 

　　王雱自崇政殿说书除待制，已在病，不及告谢，而从其父出金陵。明年，荆公再秉政，舟至镇江，雱勉乘马先入东府。翌日疾再作，岁余遽卒，竟不及告谢，而跨狨坐者止得一日。东轩笔录 

　　雱娶同郡庞氏女，逾年生一子。雱以貌不类己，百计欲杀之，竟以悸死。又与其妻日相斗鬨，荆公知其失心，念其妇无罪，欲离异之，则恐其误被恶声，遂与择壻而嫁之。是时工部员外侯叔献者，荆公门人也，娶魏氏女，少悍，叔献死而帏薄不肃。荆公奏逐魏氏妇，归本家。京师有谚语曰：“王太祝生前嫁妇，侯工部死后休妻。”东轩笔录 墨客挥犀、孔平仲谈苑、事实类苑引赵概闻见杂录均略同。渑水燕谈录下句作郑夫人死后出家，详见王圭下。附录东皋杂钞：史称元泽未冠，著书千百言，不类失心者。魏泰所云，恐未必然。细味其眼儿媚所谓“海棠未雨，梨花先雪，一半春休”，又云“相思只在丁香枝上，豆蔻梢头”，意元泽或是病痿者，不然，人即失心，亦无遽嫁其妇之理，荆公虽执拗，当不至是。倦游杂录：熙宁九年太皇生辰，教坊例有杂剧，时判都水监侯叔献新卒，伶人丁仙见假为道士，善出神，一僧善入定，或诘其出神何所见，道士云：“近曾至大罗，见玉皇殿上一人披金紫，熟视之，本朝韩侍中也，手捧一物，窃问之，傍立者云，韩侍中献国家金枝玉叶万世不绝图。”僧曰：“近入定到地狱，见阎罗殿侧有一人衣绯垂鱼，细视之，乃判都水监侯工部也，手内亦擎一物，窃问左右：云为奈河水浅，献图请别开河道耳。”时叔献兴水利，以图恩赏，百姓苦之，故伶人有此语。 

　　王元泽少时作白苎行，有云：“君心莫厌频欢乐，请看云间日西入。”议者谓日西光景无多，近乎谶。诗话总龟 

　　元泽病中，友人魏道辅泰谒于寝，对榻一巨屏，大书曰：“宋故王先生墓志。先生名雱，字元泽，登第于治平四年，释褐授皇子尉起身，事熙宁天子裁六年，拜天章阁待制，以病废于家。”后尚有数十字，挂衣于屏角覆之，不能尽见。玉壶清话 

　　王雱病亟，介甫命道流作醮，大陈楮泉。平甫曰：“兄在位，要须令天下后世人取法。雱虽疾，丘之祷久矣，为此奚益？且兄常以仓法绳贪吏，今乃以楮泉邀福，安知三清门下，不行仓法耶？”曲洧旧闻 孙公谈圃略同 

　　王雱作荆公画像赞云：“列圣垂教，参差不齐。集厥大成，光于仲尼。”是圣其父过于孔子也。雱死，荆公以诗哭之曰：“一日凤鸟去，千年梁木摧。”是以儿子比孔子也。父子相圣，可谓无忌惮者矣。邵氏闻见录 

　　兴化县尉胡滋，其妻宗室女也。自言梦人衣金紫，自称王待制，来为夫人儿。将产，介甫闻之，自京师至金陵，与夫人常坐于船，门帘下见船过，辄问非胡尉船乎？既而得之，举家悲喜。亟往，抚视涕泣，遗之金帛，不可胜计，邀与俱还金陵。滋言有捕盗功，应诣铨曹求赏，介甫使人为营致，除京官，留金陵半年，欲匄其儿，其母不可，乃遣之。涑水纪闻 按雱卒后立嗣子旁，见年谱。 

　　荆公在钟山，尝恍惚见雱荷铁枷杻如重囚，荆公遂施所居半山园为寺，以荐其福。邵氏闻见录 

　　舒王一日与叶涛坐蒋山本府，一牙校来参公。问来意，其人乞屏左右，言“昨夕梦至阴府，见待制带铁枷良苦，命某白相公，意望有所荐拔。某恐相公不信，迟疑间，待制云：但说某时某处所议之事，今坐此备受惨毒”。公悟其事，不觉大恸。泊宅编 

　　荆公在金陵，未病前一年，白日见一人上堂再拜，乃故群牧吏，其死已久，荆公惊问何故来，吏曰：“蒙相公恩，以待制故来。”荆公怆然问雱安在。吏曰：“见今未结绝耳。如要见，可于某夕幕庑下，切勿惊呼，唯可令一亲信者在侧。”荆公如其言，顷之，见一紫袍博带，据案而坐，乃故吏也。狱卒数人枷一囚，自大门入，身具桎梏，曳病足立庭下，血污地，呻吟之声，殆不可闻，乃雱也。雱对吏云：“告早结绝。”良久而灭。荆公几失声而哭，为一指使掩其口。明年公薨。孙公谈圃 

　　公既薨，有武弁死后复苏，言王氏父子皆铁枷，窃问何罪。曰：“缘曾议复肉刑致此。”今士大夫往往知之。泊宅编 

　　舒王女吴安持之妻，蓬莱县君，工诗，多佳句。有诗寄舒王曰：“西风不入小窗纱，秋气应怜我忆家。极目江山千里远，依然和泪看黄花。”舒王以楞严经新译本付之，有和诗曰：“青灯一点照窗纱，好读楞严莫忆家，能了诸缘如梦幻，世间惟有妙莲花。”冷斋夜话 按安持子侔，后坐张怀素狱淩迟处死，安持贷命免真决，侔母王氏以安石女特免，远窜送太平州羁管，见李壁荆公诗注。安石更有女壻黎东美，见居易录卷十二，他书罕见。合之蔡卞之妻，则荆公有三女。 

　　王荆公女适吴丞相子，封长安县君，能诗。尝见亲族妇女有服者，带白罗系头子者，因戏为诗曰：“香罗如雪缕新裁，惹住乌云不放回。还似远山秋水际，夜来吹散一枝梅。”墨庄漫录 隐居诗话以此为荆公之妹张奎之妻作，又有句云：“草草杯盘供笑语，昏昏灯火话平生。” 

　　嘉祐间，士大夫之语曰：“王介甫家，小底不如大底，南阳谢师宰家，大底不如小底。”谓安石、安国、安礼、安上，谢景初、景温、景平、景回也。默记 

　　王景彝以御史中丞知贡举，而王平甫被黜，平甫对客云：“就试前梦御街上骑驴而堕地，今果为驴子所落。”景彝闻而大衔之。其后平甫试大科，景彝弹其行检不修，罢之。同上 

　　王安石引用小人，造作新法，弟安国力争之。韩绛附会安石制置三司条例，以得宰相，而弟维力争之。曾布当元符靖国之时，阴祸善类，而弟肇移书力劝之。兄弟邪正不同如此。搜采异闻录 

　　安国尝力谏其兄，以天下汹汹，不乐新法，皆归咎于公，恐为家祸。安石不听，安国哭于影堂曰：“吾家灭门矣。”又尝责曾布以误惑丞相，更变法令，布曰：“足下谁人之子弟？朝廷变法，何预足下事。”安国勃然怒曰：“丞相，吾兄也。丞相父，即吾之父也。丞相由汝之故，杀身破家，僇及先人，发掘丘垄，岂得不预我事耶？”涑水纪闻 

　　王安国性亮直，嫉恶太甚。王荆公初为参政，闲日阅晏元献小词而笑曰：“为宰相而作小词可乎？”平甫曰：“彼亦偶然自喜而为耳，顾其事业岂止如是耶？”时吕惠卿在侧曰：“为政必先放郑声，况自为之乎！”平甫正色曰：“放郑声，不若远佞人。”吕以为议己，自是与平甫相失。东轩笔录 

　　熙宁时，高丽人使至京，语知开封府元绛曰：“闻内翰与王安国善，本国欲得其诗。愿内翰访求之。”元自往见平甫，求其题咏，方大雪，平甫诗曰：“岂意诗仙来凤沼，为传贾客过鸡林。”即其事也。东轩笔录 墨客挥犀同。耆旧续闻谓奉敕令元绛钞录与之。 

　　杨蟠金山诗：“天末楼屋横北固，夜深灯火见扬州。”王平甫以为庄宅牙人语，解量四至。后山诗话 

　　王安国诗好使酒楼，尝语余曰：“子诗有几酒楼？”余答曰：“有二酒楼。”安国曰：“是矣。”盖余诗有“夜泊浔阳宿酒楼”，“后夜钱塘酒楼上”二句也。青箱杂记 诗话总龟引青箱杂记，谓此乃安国与宋次道问答语，与今本不同。 

　　陈履常云，往于秦少游家见李墨，裕陵所赐，王平甫所藏者。潘谷见之再拜云：“真廷圭所制，世惟王四学士有之，与此为二矣。”东坡诗云：“王家旧物秦家得。”苕溪渔隐丛话 按陈说似二物，东坡诗则一物。 

　　自至和、嘉祐，费孝先以术名天下，士大夫无不作卦影，而应者甚多。独王平甫不喜之，尝语人曰：“占卜本欲前知，而卦影验于事后。何足问也！”东轩笔录 

　　京师有化成能推人命贵贱。予尝以王平甫之命问化成，曰：“平甫之命绝似苏子美。”及平甫放逐，逾年，复大理丞，既卒，年四十七，与舜钦官职废斥年寿无小异者。同上 

　　冯枢密京，熙宁初以端明殿学士帅太原。王右丞安礼以池州司户参军掌机宜文字，冯雅相好，因以书诧于平甫曰：“并门歌舞妙丽，吾闭目不窥，但日与和甫谈禅耳。”平甫答曰：“所谓禅者直恐明公未达也。盖闭目不窥，已是一重公案。”冯深服其言。同上 

　　王安国熙宁六年冬直宿崇文院，梦有邀之者，至海上，见海内宫殿甚盛，题其宫曰灵芝宫。邀平甫者欲与之俱，有人在宫侧，隔水止之曰：“时未至，且令去，他日迎之至此。”平甫恍然梦觉，禁内已鸣钟矣。平甫颇自负其不凡，为诗记之曰：“万顷波涛木叶飞，笙箫宫殿梦灵芝。挥毫不是人间世，长乐钟来梦觉时。”后四年平甫卒，其家哭讯之曰：“君常梦往灵芝宫，其果然乎？当以兆告。”是夕暮奠，若有音声接于人者，其家复以钱卜之曰：“往灵芝宫，其果然乎？”卜曰：“然。”又三年，太常寺曾阜梦与平甫会，因吊之曰：“平甫不幸早世，今所处良苦何如？”平甫笑不止，傍一人曰：“平甫已列仙官矣，其乐非尘世比也。”阜喜甚而寤。东轩笔录 冷斋夜话、墨客挥犀、侯鲭录俱未详尽。 

　　元丰间王岐公作宰相，王和父安礼尹京，上眷甚渥，且将大用。岐公乘间奏曰：“京师术者，皆言王安礼明年二月作执政。”神宗怒曰：“执政除拜由朕，岂由术者之言。他日纵当次补，特且迟之。”明春安礼果拜右丞，圭曰：“陛下乃违前言，何也？”上默然久之，曰：“朕偶忘记，信知果是命耶。”高斋漫录 

　　蒲宗孟盛称扬雄之贤，上作而言曰：“扬雄著剧秦美新，不佳也。”安礼戏宗孟曰：“扬雄为公坐累矣。”方苏子瞻下御史狱，小人劝上杀之，安礼言其不可。邵氏闻见录 

　　海陵徐神翁居天庆观，王和甫乞字，书一讳字，乃授益州。益，其父名也。和甫又尝得三山字，后提举嵩山崇福。孙公谈圃 

　　近世长吏生日，寮佐画寿星为献，例祗受文字，其画却回。王安礼自执政出知舒州，生日属吏为寿，或无寿星者，但以他画轴红绣囊缄，谓必退回。王忽令尽启封，挂于厅事，标所献人名，引客共观，其间无寿星者，或佛像，或神鬼。惟一兵官乃崔白画二猫。或云，时有囊缄墓铭者，吏不敢展。萍洲可谈 





●宋人轶事汇编卷十一 

　　范讽 石延年 杜默 彭几从子乘 

　　御史台有阍吏，隶台四十余年，事二十余中丞矣。颇能道其事，尤善评其优劣。每声喏之时，以所执之梃，验中丞之贤否，贤则横其梃，否则直其梃。此语喧闻，凡为中丞者，惟恐其梃之直也。范讽为中丞，闻望甚峻。阍吏每声喏，必横其梃。一日范视事次，阍吏报事。范视之，其梃直矣。范大惊，立召问曰：“尔梃忽直，岂睹我之失也？”吏初讳之，苦问，乃言曰：“昨日见中丞召客，亲嘱庖人以造食，中丞指挥者数四。庖人去，又呼之，丁宁教诫者数四。大凡役人者，受以法而观其成。苟不如法，有常刑矣，何事喋喋之繁？若使中丞宰天下事，皆如此喋喋，不亦劳而可厌乎？某心鄙之，不觉其梃之直也。”范大笑惭谢。明日视之，梃复横矣。东轩笔录 

　　石曼卿初登科，有人讼科场。覆考落数人，曼卿预其数。时方期集于兴国寺，符至追所赐敕牒鞾服，数人皆啜泣而起。曼卿独解鞾袍还使人，露体戴幞头，复坐谈笑，终席而去。次日，被黜者皆授三班借职。曼卿为一绝句云：“无才且作三班借，请俸争如录事参。从此罢称乡贡进，直须走马东西南。”类苑 

　　康定间，河西用兵。石曼卿与吴安道遵路奉使河东。既行，安道昼访夕思，所至郡县，考图籍，见守令，按视民兵刍粟，山川道路，莫不究尽利害，尚虑未足副朝廷眷使之意。而曼卿吟诗饮酒，若不为意。一日，安道曰：“朝廷不以遵路为不才，得与曼卿并命。今一道兵马粮饷虽已留意，而切惧愚不能烛事。以曼卿之才，如略加之意，则事无遗举矣。”曼卿笑曰：“国家大事，安敢忽耶？已熟计之矣。”因条举将兵之勇怯，刍粮之多寡，山川之险易，道路之通塞，纤悉俱备，如宿所经历者。安道大惊服，以为天下奇才也。渑水燕谈录 

　　秘书省之西，切近大庆殿，故于殿廊辟角门子以相通。诸学士多得由角门至大庆殿，纳凉于殿东偏。仁祖一日行从大庆殿，望见有醉人卧于殿陛间，左右将呵遣之，询之，曰：“石学士也。”乃石曼卿。仁庙遽止之，避从旁过。铁围山丛谈 

　　石曼卿为集贤校书，游娼馆，为不逞者所窘。曼卿醉与之较，为卫司所录。曼卿诡怪不羁，谓主者曰：“只乞就本厢科决，欲诘旦归馆供职。”厢帅不喻其谑，曰：“此必三馆吏人也。”梦溪笔谈 
</div>
    <div class="pagination">
<a href="宋人轶事汇编_page43.html">上一页</a><span>...</span><a href="宋人轶事汇编_page39.html">39</a><a href="宋人轶事汇编_page40.html">40</a><a href="宋人轶事汇编_page41.html">41</a><a href="宋人轶事汇编_page42.html">42</a><a href="宋人轶事汇编_page43.html">43</a><span class="current-page">44</span><a href="宋人轶事汇编_page45.html">45</a><a href="宋人轶事汇编_page46.html">46</a><a href="宋人轶事汇编_page47.html">47</a><a href="宋人轶事汇编_page48.html">48</a><a href="宋人轶事汇编_page49.html">49</a><span>...</span><a href="宋人轶事汇编_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
