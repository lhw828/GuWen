<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 51 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 51 页/共 98 页</h1>
    <div class="content">
　　吾八岁入小学，以道士张易简为师。童子几百人，师独称吾与陈太初。太初，眉山市井人子也，后为郡小吏。余谪居黄州，有眉山道士陆惟忠自蜀来云：“太初已尸解矣。”蜀人吴师道为汉州太守，往客焉，正岁旦坐于戟门下，遂寂。师道使卒舁往野外焚之，卒骂曰：“何物道士，使吾正旦舁死人。”太初忽开目微笑曰：“不复烦汝！”步自戟门，至金鴈桥，趺坐而逝。焚之，举城人见烟焰上渺渺焉有一陈道人也。志林 

　　东坡年十余岁，在乡里，见老苏诵欧公宣召赴学士院仍谢对衣并马表，老苏令坡拟之，其间有云：“匪伊垂之带有余，非敢后也马不进。”老苏喜曰：“此子他日当自用之。”至元祐，再召入院作承旨，乃益之云：“枯羸之质，匪伊垂之带有余；敛退之心，非敢后也马不进。”侯鲭录 

　　东坡自蜀应举，道过华清宫，梦明皇令赋太真妃裙带词，乃六言诗也。觉而记之云：“百叠漪漪水皱，六铢纵纵云轻。植立含风广殿，微闻环佩摇声。”苕溪渔隐丛话 以下应举时事 

　　东坡刑赏忠厚之至论用“皋陶曰‘杀之三’，尧曰‘宥之三’”，梅圣俞为小试官，以示欧公。公曰：“此出何书？”圣俞曰：“何须出处！”及揭榜，见东坡姓名，欧公曰：“此郎必有所据。”及谒谢，首问之，东坡亦对曰：“何须出处！”与圣俞语合，公赏其豪迈。老学庵笔记 

　　欧公知举，得东坡之文惊喜，欲取为第一人。又疑为门人曾子固之文，恐招物议，抑为第二。坡来谢，欧公问：“‘皋陶曰杀之三，尧曰宥之三。’见何书？”坡曰：“事在三国志孔融传注。”欧阅之，无有。他日再问坡，坡云：“曹操以袁熙妻赐子丕。孔融曰：‘昔武王以妲己赐周公。’操问：‘何经见？’融曰：‘以今日之事观之，意其如此。’尧、皋陶之事，某亦意其如此。”欧退而大惊曰：“此人可谓善读书，善用书，他日文章必独步天下。”诚斋诗话 

　　王仲薿字丰父，郇公子也。昔为廌言，东坡应进士举，到省，时郇公以翰林学士知举，得其论与策二真本。论即刑赏忠厚之至也，凡三次起草，虽稿亦结涂注，其慎如此。论卷为道人梁冲所窃，今所存惟策耳。冲以吐纳医药为术，东坡贬时识之。今在京，丰甫欲诉于官取之。师友谈记 

　　老泉携东坡、颍滨谒张文定公。时方习制科业，文定与语奇之，馆于斋舍。翌日，文定公忽出六题，令人持与坡、颍云：“请学士试拟。”文定密于壁间窥之。两公得题，各坐致思。颍滨于题有疑，指以示坡，坡不言，第举笔倒敲几上云：“管子注。”颍滨疑而未决也。案此与铁围山丛谈异。又指其次，东坡以笔勾去，即拟撰以纳。文定阅其文，益喜。勾去一题，乃无出处，文定欲试之也。次日，文定语老泉：“皆天才，长者明敏尤可爱，然少者谨重，成就或过之。”所以二公皆爱文定，而颍滨感之尤深。瑞桂堂暇录 

　　东坡云，国朝试科目，在八月中旬。顷与黄门公将试，黄门忽病，自料不能及矣。相国韩魏公知之，辄奏上曰：“今岁召制科之士，惟苏轼、苏辙最有声望。今闻苏辙偶病未可试，如此人兄弟有一人不得就试，甚非众望，欲展限以俟。”上许之。黄门病时，魏公数使人问安否，既闻全安，方引试，比常例展二十日。自后试科目并在九月，盖始于此。比者相国吕微仲语及科目何故延及秋末，东坡为吕相言之。相国曰：“韩忠献之贤，深可慕耳！”师友谈记 

　　初赴制举之召到都下，是时同召试者甚多。相国韩魏公语客曰：“二苏在此，而诸人亦敢与之较试，何也？”此语既传，于是不试而去者，十盖八九矣。师友谈记 

　　东坡同子由入省草试，而坡不得一方，按句似有误字，意谓不得题解。对案长叹，且目子由。子由解意，把笔管一卓而以口吹之，坡遂悟，盖管子注也。又二公将就御试，共白厥父明允，虑一有黜落奈何。明允曰：“我能使汝皆得之，一和题一骂题可也。”由是二人果皆得。铁围山丛谈 

　　东坡试形势不如德论，不知出处，“礼义信足以成德”，知子由记不得，乃厉声索砚水曰：“小人哉！”子由始悟出樊迟学稼注。吹剑录外集 东坡、子由试制料，其弥封字号东坡□□臣字。子由毛□台字。见司马温公集。 

　　东坡、颍滨兄弟试制策，各携一端砚。外孙文骥得其一，过葴其一，名“贤良砚”。砚笺 

　　陈希亮字公弼，嘉祐间，知凤翔府。东坡初擢制科，签书判官事，按东坡初到官时，知府事者宋选，后一年陈始代宋。吏呼苏贤良。公弼怒曰：“府判官，何贤良也？”杖其吏不顾，或入谒不得见。故东坡客次假寐诗：“虽无性命忧，且复忍斯须。”又九日独不预府宴登真兴寺阁诗：“忆弟眼如云不散，思乡心似雨难开。”其不堪如此。又东坡诗案云：“任凤翔签判日，中元节不过知府厅，罚铜八斤。”亦公弼案也。东坡作府斋醮祷祈诸小文，公弼必涂墨改定数往返。至为公弼作淩虚台记，公弼览之笑曰：“吾视苏明允犹子也，某犹孙子也，平日故不以辞色假之者，以其年少暴得大名，惧夫满而不胜也。乃不吾乐耶？”不易一字，亟命刻之石。后公弼受他州馈酒，从赃坐，沮辱抑郁抵于死。或云欧阳公憾于公弼有曲折。东坡不但望公弼相遇之薄也。句似有误字公弼子慥季常，居黄州之岐亭，慕朱家、郭解之为人，闾里之侠皆归之。元丰初，东坡谪黄州者，执政疑公弼废死自东坡，委于季常甘心焉。然东坡、季常相得甚欢，故东坡转为公弼作传。邵氏闻见后录 以下官凤翔时事 

　　余兄子瞻尝从事扶风。开元寺多古画，往往匹马入寺，循壁终日。有老僧出揖之曰：“小院在近，能相访否？”子瞻从之。僧曰：“贫道平生好药术，有一方，能以朱砂化淡金为精金，老当传人而患无可传者，知公可传，故欲一见。”子瞻曰：“吾不好此术，虽得之不为。”僧曰：“不为，正当传矣。”是时陈希亮少卿守扶风，平生溺于黄白，尝于此僧求方，而僧不与。子瞻曰：“陈卿求而不与，吾不求而得，何也？”僧曰：“非不悦陈卿，畏其得方不能不为耳。贫道昔尝以方授人矣，有为之即死者，有遭丧者，有失官者，故不敢轻以授人。”即出一卷书曰：“此化金方也。公必不肯轻作，但勿轻以授人，如陈卿辈勿传也。”子瞻许诺。一日偶见陈卿语及此僧，遽应之曰：“近得其方矣。”陈固请不已，不得已授之。陈试之良验。未几，坐受邻郡公使酒，以赃罢去。后谪居黄州，陈公子慥在黄。子瞻问之，慥曰：“吾父既失官，至洛阳，无以买宅，遂大作此，然竟病指痈而殁。”乃知僧言不妄也。龙川略志 孙公谈圃、夷坚志略同 

　　公在凤翔，罢官来京师，道自华岳，忽随行一兵遇祟甚狂，自褫衣巾。公使束缚之，而其巾自坠。人皆曰：“此岳神之怒也。”公因谒祠，且曰：“某昔之去无祈，今之回无祷，特以道出祠下，不敢不谒而已。随行一兵，狂妄遇祟，而居人曰：‘神之怒也。’未知果然否？此一小人如虮虱耳，何足以烦神之威灵，纵此人有隐恶，则不可知，不然，以其懈怠失礼，或盗服御饮食等，小罪尔，何足责也，当置之度外。窃谓岳镇之重，所隶者广，其间强有力富贵者，盖有公为奸慝，神不敢往彼肆其威灵，而乃加怒一卒，无乃不可。某小官，一人病，则一事缺。愿恕之可乎？非某愚直，谅神不闻此言。”出庙，马前一旋风突而出，忽作大风，震鼓天地，沙石惊飞。公曰：“神愈怒乎？吾不畏也。”冒风即行，风愈大，惟趁公行李，人马皆辟易，不可移足。或劝曰：“祷谢之。”公曰：“祸福，天也。神怒即怒，吾行不止，其如余何！”已而风止，竟无别事。师友谈记 

　　范镇言：“苏轼治平间父死，韩琦与之银三百，欧阳修与之银二百，皆辞不受。今言者以为多差人般贩私盐，是厚诬也。”长编 

　　某倅武林日，梦神宗召入禁内，宫女围侍，一红衣女童捧红鞾一双，命某铭之。觉而记其一联云：“寒女之丝，铢积寸累。天步所临，云蒸雷起。”既毕，进御，上极叹其敏，使宫女送出。睇视裙带，有六言诗一首云：“百叠漪漪水皱，六铢纵纵云轻。植立含风广殿，微闻环佩摇声。”志林又冷斋夜话略同。此与苕溪渔隐所载诗同而事异，时亦异，故并存之。以下为杭州通判事。 

　　吾昔在钱塘，一日昼寝宝山僧舍，起，题其壁云：“七尺顽躯走世尘，十围便腹贮天真。此中空洞浑无物，何止容君数百人。”其后有数小子亦题名壁上，见者乃谓予诮之也。周伯仁所谓君者乃王茂弘之流，岂此等辈哉！吾尝作太白赞云：“生不识高将军，手污吾足乃敢憎。”今复书此，欲使小人稍知自揆也。志林 

　　东坡倅杭，不胜杯杓。部使者知公朝夕聚首，疲于应接。乃号杭倅为酒食地狱。后袁谷倅杭，诸司相疏，袁曰：“正值狱空。”可谈 

　　旧读苏子美六和寺诗云：“沿桥待金鲫，竟日独迟留。”初不喻此语，及倅钱塘，乃知寺后池有此鱼如金色。复游池上，投饼饵，久之，略出不食，复入不可见。自子美作诗至今四十年，苟非难进易退而不妄食，安能如此之寿耶！诗话总龟 

　　钱塘西湖寿星寺老僧则廉言，先生作郡倅日，始与参寥同登方丈，即顾谓参寥曰：“某平生未尝至此，而眼界所视，皆若素所经历者。自此上至忏堂，当有九十二级。”遣人数之，果如其言。即语参寥曰：“某前身此山僧也。今日寺僧皆吾法属耳。”后每至寺，即解衣盘礴，久而始去。则廉时为僧雏侍侧，每暑月袒露竹阴间，细视公背有黑子若星斗状，世人不得见也。春渚纪闻 

　　杭妓琴操善应答，东坡善之。因在西湖戏琴云：“我作长老，尔试参禅。”问琴云：“何谓湖中景？”答云：“落霞与孤鹜齐飞，秋水共长天一色。”“何谓景中人？”答云：“裙拖六幅潇湘水，髻挽巫山一段云。”“何谓人中意？”答云：“随他杨学士，鳖杀鲍参军。”“如此究竟如何？”坡云：“门前冷落车马稀，老大嫁作商人妇。”琴操大悟，即日削发为尼。泊宅编 临安县玲珑山琴操墓残碣，东坡书。万历十七年被发见，枣林杂俎。 

　　子瞻倅杭日，府僚湖亭高会。群妓皆集，独秀兰不来，营将督之再三，乃来。子瞻问其故，曰：“沐浴倦卧，忽有人叩门，急起询之，乃营将催督也。整妆趋命，不觉稍迟。”时府僚多属意于兰者，见其不来，恚甚，曰：“必有私事。”秀兰含泪力辨。子瞻亦阴为之解，府僚终不释然。适榴花盛开，秀兰以一枝献座上。府僚愈怒，责其不恭。秀兰进退无据，但低首垂泪而已。子瞻乃作贺新凉，令秀兰歌以侑觞。声容绝妙，府僚大悦，剧饮而罢。古今词话 

　　熙宁六年到临安，苏舜举相接。言舜举数日前入州，却被训狐押出。轼问其故，舜举言：“我擘画得人户供通家业役钞规例一本，前日去呈本州诸官，皆不以为然。呈转运使王廷老，不喜。差急足押出城来。”问训狐事，舜举言：“燕以日出为旦，日入为夕，蝠以日入为旦，日出为夕。争之不决，诉之凤凰。至途次，逢一禽，谓燕曰：‘不须往诉，凤凰在假。’或曰：‘凤凰渴睡，却是训狐权摄。’”乌台诗案 

　　子瞻任杭州通判转运司，差往湖州相度堤岸，因与知湖州孙觉相见，作诗与孙觉云：“嗟余与子久离群，耳冷心灰百不闻。若对青山谈世事，当须举白便浮云。”是时与孙觉并坐要约，有言及时事者，罚一大盏。诗话总龟 

　　坡倅杭日，与刘贡父兄弟游西湖，忽有一女子驾小舟而来，自叙：“景慕公名，无由得见，今已嫁为民妻。闻公游湖，不惮呈身以遂景慕之忱。愿献一曲。”坡乃为赋江神子词。瓮牖闲评 

　　子瞻通判钱塘，权州事。营妓陈状乞出籍。公判曰：“五日京兆，判状不难。九尾野狐，从良任便。”有周生，色艺为一州最，闻之亦陈状。判云：“慕周南之化，此意虽可嘉。空冀北之群，所请宜不允。”渑水燕谈录 侯鲭录同。又轩渠录，东坡有歌舞妓数人，每留客，即云：“有数个搽粉虞侯出来祗应。” 

　　东坡守徐州，作燕子楼乐章，方具稿，人未知之。一日忽哄传城内，东坡讶焉，诘其所从来，乃谓发端于逻卒，召问之，曰：“某稍知音律，夜宿张建封祠，闻有歌声，细听乃此词也。记而传之，初不知何谓也。”独醒杂志 以下知徐州事 

　　或问东坡：“云龙山人张天骥者，一无知村夫耳，公为作放鹤亭记，以比古隐者。又遗以诗，有‘脱身声利场，道德自渗濯’，过矣！”东坡笑曰：“装铺席耳。东坡之门，稍上者不敢言，如琴、聪、蜜、殊之流，皆铺席间物也。”邵氏闻见录 

　　东坡知徐州，李定之子某过，焉坡以过客故事宴。之其人大喜，以为坡敬爱之也，因起而求荐墨。坡佯应曰诺。久之闲谈，坡忽问李：“相法谓面上人中长一寸者寿百年，有是说否？”李曰：“未闻也。”坡曰：“果若人言，彭祖好一个呆长汉！”李大惭而遁。诚斋诗话 

　　徐州有营妓马盼者，甚慧丽。东坡守徐日，极喜之。盼能学公书，得其仿佛。公书黄楼赋未毕，盼窃傚公书“山川开合”四字，公见之大笑，略为润色，不复易。今碑四字盼书也。墨庄漫录 

　　苏轼以吟诗有讥讪，言事官章疏狎上。朝廷下御史台差官追取。是时李定为中书丞，对人叹息，以为人才难得，求一可使逮轼者，少有如意。于是太常博士皇甫僎按“僎”亦作“遵”。王文诰曰：“僎”“遵”通。被遣以往。僎携一子二台卒，倍道疾驰。驸马都尉王诜与子瞻游厚，密遣人报苏辙。辙时为南京幕官，乃亟走价往湖州报轼，而僎行如飞不可及，至润州，适以子病求医留半日，故所遣得先之。僎至之日，轼在告，祖无颇权州事。僎迳入州厅，具鞾袍秉笏立庭下，二台卒夹侍，白衣青巾，顾盼狞恶，人心汹汹不可测。轼恐不敢出，谋之无颇。无颇云：“事至此，无可奈何，须出见之。”轼议所以为服，自以当得罪，不可以朝服。无颇云：“未知罪名，当以朝服见也。”轼亦具鞾袍秉笏立庭下，无颇与职官皆小帻列轼后。二卒怀台牒，拄其衣若匕首然。僎又久之不语，人心益疑。轼惧曰：“轼自来□恼朝廷多，今日必是赐死。死固不辞，乞归与家人诀别。”僎始肯言曰：“不至如此。”无颇乃前曰：“大博必有被受文字。”僎问谁何，无颇曰：“无颇是权州。”僎乃以台牒授之。及开视，祗是寻常追摄行遣耳。僎促轼行，二狱卒就絷之，即时出城登舟。郡人送者雨泣。顷刻之间，拉一太守如驱犬鸡。此事无颇目击也。孔氏谈苑 以下赴狱事 

　　东坡元丰间知湖州，言者以其诽谤，御史台遣就任摄之。吏部差朝士皇甫朝光管押。东坡方视事，数吏直入厅事，捽其袂曰：“御史中丞召。”东坡错愕而起，即步出郡署门。家人号泣出随之，郡人为涕泣。下狱即问五代有无誓书铁券，盖死囚则如此，他罪止问三代。萍洲可谈 

　　皇甫僎追取苏轼，乞逐夜所至，送所司案禁。上不许，以为只是根究吟诗事，不消如此。其始弹劾之峻，追取之暴，人皆为轼危，至是乃知轼必不死也。孔氏谈苑 

　　昔年过洛见李公简，言真宗东封，访天下隐士，得杞人杨朴，上问曰：“卿临行有人赠诗否？”朴对曰：“臣妻一首云：‘更休落拓耽杯酒，且莫猖狂爱咏诗。今日捉将官里去，这回断送老头皮。’余在湖州，坐作诗追赴诏狱，妻子送余，出门皆哭。无以语之，顾谓妻曰：“子独不能如杨处士妻，作一诗送我乎！”妻子不觉失笑，余乃出。志林 

　　鲜于侁知扬州时，东坡自湖被谴，亲朋皆与绝交。道出广陵，侁独往见，或劝将平日往来文字书问焚之。侁曰：“欺君欺友，吾不忍为；以忠义分谴，则所愿也。”西园闻见录 

　　苏子瞻随皇甫僎“僎”一作“遵”追摄至太湖芦香亭下，按“芦”字应作“鲈”，以陈文惠“秋风斜日鲈鱼香”之诗而名也。以柁损脩牢。是夕风涛倾倒，月色如昼。子瞻自维仓卒被拉去，事不可测，必是下吏，所连逮者多，如闭目窣身入水，则顷刻间耳。既为此计，又复思曰：“不欲辜负老弟。”言己有不幸，子由必不独生也。由是至京师，下御史狱。李定、舒亶、何正臣杂治之，侵之甚急，欲加以指斥之罪。子瞻忧在必死，常服青金丹，即收其余，窖置土内，以备一旦当死，则并服以自杀。有一狱卒，仁而有礼，事子瞻甚谨，每夕必然汤为子瞻濯足。子瞻以诚谒之曰：“轼必死，有老弟在外，他日托以二诗为诀。”狱卒曰：“学士必不致如此。”按子瞻是时尚未为学士，宋人统称文官为学士，武官为太尉。子瞻曰：“使轼万一获免，则无所恨，如其不免，而此诗不达，则目不瞑矣。”狱卒受其诗，藏之枕内。后子瞻谪黄州，狱卒曰：“还学士此诗。”子瞻以面伏案，不忍读也。既出，又戏自和云：“却对酒杯浑似梦，试拈诗笔已如神。”既作此诗，私自骂曰：“犹不改也。”孔氏谈苑 

　　苏子瞻元丰间赴诏狱，与长子迈俱行，与之期，送食惟菜与肉，有不测，则撤二物而送鱼，使伺外间以为候。迈谨守。踰月，忽粮尽，出谋于陈留，委其亲戚代送，而忘语其约。亲戚偶得鱼鲊送之，不兼他物。子瞻大駴，知不免，将以祈哀于上而无以自达，乃作二诗寄子由，属狱吏致之。盖意狱吏不敢隐，则必以上闻。已而果然，神宗初无杀意，见诗益心动。自是遂从宽释，凡为深文者皆拒之。避暑录话 

　　先生临钱塘郡日，谓刘景文曰：“某今日余生，皆裕陵之所赐也。”景文请其说，先生曰：“某初逮系御史狱，狱具奏上，是夕昏鼓既毕，某方就寝，忽见二人排闼入，投箧于地，即枕之卧。至四鼓，某睡中觉有撼体而连语学士贺喜者，某徐转侧问之，即曰‘安心熟寝’，乃挈箧而去。盖初奏上，舒亶之徒，力诋上前，必欲置之死地，而裕陵初无深罪之意，密遣小黄门至狱视某起居状，适某昼寝，鼻息如雷，即驰以闻。裕陵顾谓左右曰：‘朕知苏轼胸中无事。’于是即有黄州之命。”春渚纪闻 

　　苏子容丞相尹开封，治陈世儒狱，言者诬以宽纵，摄赴台狱。尝赋诗十四篇，叙云：“子瞻先已被系，予昼居三院东阁，而子瞻在知杂南庑，才隔一垣。”其诗云：“遥怜北户吴兴守，诟辱通宵不忍闻。”二老堂诗话 

　　子瞻得罪时，有朝士卖一诗策，内有使墨君事者，遂下狱。李定、何正臣劾其事，以指斥论，谓苏曰：“学士素有名节，何不与他招了？”苏曰：“轼为人臣，不敢萌此心，却不知是何人造此意？”孙公谈圃 

　　东坡既就逮，下御史府。慈圣曹太皇语上曰：“官家何事数日不怿？”对曰：“更张数事未就，有苏轼者，辄加谤讪，至形于文字。”太皇曰：“得非轼、辙乎？”上惊曰：“娘娘何以闻之？”曰：“吾尝记仁宗皇帝策试制举人罢，归喜而言曰：‘朕今日得二文士，谓苏轼、苏辙也。然吾老矣，虑不能用，将以遗后人，不亦可乎！’”因泣问：“二人安在？”上对以轼方系狱，则又泣下。上亦感动，始有贷轼意。泊宅编 贵耳集略同 

　　台狱诗，慈圣亦阅之。狱内闻湖、杭民作解厄道场，故有末语。贵耳集 

　　慈圣光献大渐，上纯孝，欲肆赦。后曰：“不须赦天下凶恶，但放了苏轼足矣。”时子瞻对簿也。后又言：“昔仁宗策贤良，归喜曰：‘吾今又为子孙得太平宰相两人。’盖轼、辙也。而杀之可乎？”上悟，即有黄州之贬。耆旧续闻 

　　仆顷以诗得罪，有司移杭取境内所留诗。杭州供数百首，谓之诗帐。诗集自注 杨诚斋诗云：“不知把烛高谈许，曾举乌台诗帐无。” 

　　苏子瞻自湖州以言语讥讪下狱。吴充方为相，一日问上：“魏武何如人？”上曰：“何足道！”充曰：“陛下以尧、舜为法，薄魏武固宜。然魏武猜忌如此，犹能容祢衡，陛下不能容一苏轼何也？”上惊曰：“朕无他意，祗欲召他对狱，考核是非耳！行将放出也。”吕氏杂说 

　　元丰间，苏子瞻系大理狱，神宗本无意深罪，时相进呈，忽言：“苏轼于陛下有不臣意。”神宗曰：“卿何以知之？”时相因举轼桧诗“根到九泉无曲处，世间唯有蛰龙知”之句，对曰：“陛下飞龙在天，轼以为不知己，而求之地下之蛰龙，非不臣而何？”神宗曰：“诗人之词安可如此论？彼自咏桧，何与朕事？”时相语塞。章子厚亦从旁解之，遂薄其罪。子厚尝以语余，且以丑言诋时相曰：“人之害物，无所忌惮如此！”石林诗话 苕溪渔隐曰：东坡在狱，有狱吏问蛰龙有无讥讽。东坡云：“王安石诗：‘天下苍生待霖雨，不知龙向此中蟠。’此龙是也。” 

　　东坡下御史狱。张安道在南京，愤然上疏，欲附南京递，府官不敢受，乃遣其子恕持至登闻鼓院投进。恕素愚懦，徘徊不敢投。后东坡出狱，见其副本，因吐舌色动久之。后子由亦见之，云：“宜吾兄之吐舌也，此事正得张恕力。”或问其故，曰：“东坡独以名太高，与朝廷争胜耳。今安道疏云：‘其文章天下奇才。’独不激人主之怒乎！”仆曰：“然则是时救东坡当为何说？”先生曰：“但言本朝未尝杀士大夫。神宗好名而畏义，宜可以止之。”元城语录 

　　王和甫尝言苏子瞻在黄州，上数欲用之，王禹玉辄曰：“轼诗有‘世间惟有蛰龙知’之句，陛下飞龙在天，乃不敬，反欲求蛰龙乎！”章子厚曰：“龙非独人君，人臣皆可言龙也。”上曰：“自古称龙者多矣，如荀氏八龙、孔明卧龙，岂人君耶？”及退，子厚诘之曰：“相公乃欲覆人家族耶？”禹玉曰：“闻舒亶言尔。”子厚曰：“舒亶之唾亦可食乎？”闻见近录 按东坡出狱后与子厚书有云：“子厚平居遗我药石，及困急，又有以救恤之。”观此知上二条所记皆实录也。 

　　东坡既谪黄州，复以先知徐州日，不觉察妖贼事取勘，已而有旨放罢。乃上表谢，神宗读至“无官可削，抚己知危”，笑曰：“畏吃棒耶！”却扫编 以下黄州事 
</div>
    <div class="pagination">
<a href="宋人轶事汇编_page50.html">上一页</a><span>...</span><a href="宋人轶事汇编_page46.html">46</a><a href="宋人轶事汇编_page47.html">47</a><a href="宋人轶事汇编_page48.html">48</a><a href="宋人轶事汇编_page49.html">49</a><a href="宋人轶事汇编_page50.html">50</a><span class="current-page">51</span><a href="宋人轶事汇编_page52.html">52</a><a href="宋人轶事汇编_page53.html">53</a><a href="宋人轶事汇编_page54.html">54</a><a href="宋人轶事汇编_page55.html">55</a><a href="宋人轶事汇编_page56.html">56</a><span>...</span><a href="宋人轶事汇编_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
