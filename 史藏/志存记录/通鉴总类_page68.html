<!DOCTYPE html>
<html>
<head>
    <meta charset="UTF-8">
    <title>通鉴总类 - 第 68 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 68 页/共 74 页</h1>
    <div class="content">　　契丹伪弃元城去伏精骑于古顿丘城以俟晋军邺都留守张从恩屡奏敌已遁去大军欲进追之会霖雨而止契丹设伏旬日人马饥疲赵延寿曰晋军悉在河上畏我锋锐必不敢前不如即其城下四合攻之夺其浮梁则天下定矣契丹主从之自将兵十余万陈于澶州城北东西横掩城之两隅登城望之不见其际髙行周前军在戚城之南与契丹战自午至晡互有胜负契丹主以精兵当中军而来齐王亦出陈以待之契丹主望见晋军之盛谓左右曰杨光逺言晋兵半已馁死今何其多也以精骑左右略陈晋军不动万弩齐发飞矢蔽地契丹稍却又攻晋陈之东偏不克苦战至暮两军死者不可胜数昬后契丹引去营于三十里之外
　　契丹主括借士民钱帛归国
　　天福十二年契丹主广受四方贡献大纵酒作乐纵军骑四出以牧马为名分畨剽掠谓之打草谷丁壮毙于锋刄老弱委于沟壑自东西两畿及郑滑曹濮数百里间财畜殆尽契丹主谓判三司刘昫曰契丹兵三十万既平晋国应有优赐速宜营办时府库空竭昫不知所出请括借都城士民钱帛自将相以下皆不免又分遣使者数十人诣诸州括借皆迫以严诛人不聊生其实无所颁给皆蓄之内库欲辇归其国于是内外怨愤始患苦契丹皆思逐之矣
　　晋百官推戴契丹主为皇帝
　　契丹主召晋百官悉集于庭问曰吾国广大方数万里有君长二十七人今中国之俗异于吾国吾欲择一人君之如何皆曰天无二日华夏之心皆愿推戴皇帝如是者再契丹主乃曰汝曹既欲君我今兹所行何事为先对曰王者初有天下应大赦契丹主服通天冠绛纱袍登正殿设乐悬仪衞于庭百官朝贺华人法服契丹仍服其服立于文武班中间下制称大辽会同十年大赦
　　契丹主欲以晋百官自随
　　契丹主复召晋百官谕之曰天时向暑吾难乆留欲暂至上国省太后当留亲信一人于此为节度使契丹主欲尽以晋之百官自随或曰举国北迁恐揺人心不如稍稍迁之乃诏有职事者从行余留大梁
　　契丹主尽载府库之实以归国
　　契丹主发大梁晋文武诸司从者数千人诸军吏卒又数千人宫女宦官数百人尽载府库之实以行所留乐器仪仗而已夕宿赤冈契丹主见村落皆空命有司发牓数百通所在招抚百姓然竟不禁军骑剽掠契丹自白马度河谓宣徽使髙勲曰吾在上国以射猎为乐至此令人悒悒
　　契丹克相州驱妇女而北
　　契丹主将攻相州梁晖请降契丹主赦之许以为防御使晖疑其诈复乗城拒守契丹主命蕃汉诸军急政相州食时克之悉杀城中男子驱其妇女而北胡人掷婴孩于空中举刄接之以为乐留髙唐英守相州唐英阅城中遗民男女得七百余人其后节度使王继敛城中髑髅瘗之凡得十余万或告磁州刺史李谷谋举州应汉契丹主执而诘之凡六诘谷辞气不屈乃释之
　　武行德据河阳叛契丹
　　契丹主以船数十艘载晋铠仗将自汴泝河归其国命宁国都虞武行德将士卒千余人部送之至河隂行德与将士谋曰今为辽所制将逺去乡里人生会有死安能为异域之乎辽势不能乆留中国不若共逐其党坚守河阳以俟天命之所归者而臣之岂非长策乎众以为然行德即以铠仗授之相与杀契丹监军使会契丹河阳节度使崔廷勲以兵送耿崇美之潞州行德遂乗虚入据河阳众推行德为河阳都部署契丹主闻河阳乱叹曰我有三失宜天下之叛我也诸道括钱一失也令上国人打草谷二失也不早遣诸节度使还镇三失也
　　兀欲杀赵延寿即帝位
　　契丹主至临城得疾及栾城病甚苦热聚氷于胷腹手足且啖之至杀狐林而卒国人剖其腹实盐数斗载之北去赵延夀恨契丹主负约谓人曰我不复入龙沙矣即日先引兵入恒州时契丹诸将已宻议奉兀欲为主延夀不之知自称受契丹皇帝遗诏权知南朝军国事永康王兀欲召延夀于所馆饮酒称其谋反锁之后数日集藩汉之臣于府署宣契丹主遗制于中京即皇帝位于是始举哀成服既而易吉服见羣臣不复行丧歌吹之声不絶于内
　　契丹主幽述律后于阿保机墓
　　契丹述律太后闻契丹主自立大怒发兵拒之契丹主以伟王为前锋相遇于石桥太后兵由是大败契丹主幽太后于阿保机墓改元天禄自称天授皇帝以髙勲为枢密使契丹主慕中华风俗多用晋臣而荒于酒色轻慢诸酋长由是国人不附诸部数叛兴兵诛讨故数年之中不暇南入
　　北汉主求援北朝
　　后周广顺元年北汉主立契丹主使潘聿撚遗刘承钧书北汉主使承钧复书称本朝沦亡绍袭帝位欲循晋室故事求援北朝契丹主大喜北汉主发兵屯隂地黄泽团栢以承钧为招讨使与副招讨使白从晖都监李存瓌将步骑万人寇晋州
　　北汉主以厚赂谢契丹
　　契丹主遣使如北汉告以周使田敏来约歳输钱十万缗北汉主使郑珙以厚赂谢契丹自称侄皇帝致书于叔天授皇帝请行册礼
　　契丹册命刘承钧为帝
　　显德元年北汉主疾病命其子承钧监国寻殂遣使告哀于契丹契丹遣骠骑大将军刘承训册命承钧为帝更名钧北汉孝和帝性孝谨既嗣位勤于为政爱民礼士境内粗安每上表于契丹主称男契丹主赐之诏谓之儿皇帝
　　蕃将门
　　唐执失思力谏太宗畋猎
　　贞观五年太宗逐于后苑左领军将军执失思力谏曰天命陛下为华夷父母奈何自轻太宗又将逐鹿思力脱巾解带跪而固谏太宗为之止
　　契苾何力固辞薛万均官
　　九年太宗遣使劳诸将于大斗拔谷薛万均排毁契苾何力自称己功何力不胜忿抜刀起欲杀万均诸将救止之太宗闻之以让何力何力具言其状太宗怒欲解万均官以授何力何力固辞曰陛下以臣之故解万均官羣胡无知以陛下为重胡轻汉转相诬告驰竞必多且使胡人谓诸将皆如万均将有轻汉之心太宗善之而止寻令宿衞北门检校屯营事
　　契苾何力不肯叛唐
　　十六年太宗谓侍臣曰薛延陁屈强漠北今御之止有二策茍非发兵殄灭之则与之婚姻以抚之耳二者何从房龄对曰中国新定兵凶战危臣以为和亲便太宗曰然朕为民父母苟可利之何爱一女先是左领军将军契苾何力母姑臧夫人及弟贺兰州都督沙门皆在凉州太宗遣何力归觐且抚其部落时薛延陁方强契苾部落皆欲归之何力大惊曰主上厚恩如是奈何遽为叛逆其徒曰夫人都督先已诣彼若之何不往何力曰沙门孝于亲我忠于君必不汝从其徒执之诣薛延陁置真珠牙帐前何力箕踞拔佩刀东向大呼曰岂有唐烈士而受屈此地天地日月愿知我心因割左耳以自誓真珠欲杀之其妻谏而止太宗闻契苾叛曰必非何力之意左右曰彼人气相亲何力入薛延陁犹鱼趋水耳太宗曰不然何力心如铁石必不叛我会有使者自薛延陁来具言其状太宗为之下泣谓左右曰何力果如何即命兵部侍郎崔敦礼持节薛延陁以新兴公主妻之以求何力何力由是得还拜右骁衞大将军
　　藩镇门
　　唐令狐彰举刘晏等代已
　　大厯八年永平节度使令狐彰薨彰承滑亳离乱之后治军劝农府廪充实时藩镇率皆跋扈独彰贡赋未尝阙歳遣兵三千诣京西防秋自赍粮食道路供餽皆不受所过秋毫不犯疾亟召掌书记髙阳齐映与谋后事映劝彰请代人遣子归私第彰从之遗表称昔鱼朝恩破史朝义欲掠滑州臣不听由是有隙及朝恩诛值臣寝疾以是未得入朝生死愧负臣今必不起仓库畜牧先己封籍军中将士州县官吏按堵待命伏见吏部尚书刘晏工部尚书李勉可委大事愿速以代臣臣男建等今勒归东都私第彰薨将士欲立建建誓死不从举家西归
　　田承嗣为安史父子立祠堂
　　魏博节度使田承嗣为安史父子立祠堂谓之四圣且求为相代宗令内侍孙知古因奉使讽令毁之加承嗣同平章事以襃之
　　马璘讽将士表求平章事
　　九年泾原节度使马璘入朝讽将士为已表求平章事代宗以璘为左仆射
　　郭子仪奏除属吏不报
　　十年子仪尝奏除州县官一人不报僚佐相谓曰以令公勲德奏一属吏而不从何宰相之不知体子仪闻之谓僚佐曰自兵兴以来方镇武臣多跋扈凡有所求朝廷常委曲从之此无它乃疑之也今子仪所奏事人主以其不可行而置之是不以武臣相待而亲厚之也诸君可贺矣又何怪焉闻者皆服
　　李正已与田承嗣等根据蟠结
　　十二年平卢节度使李正已先有淄青齐海登莱沂密德棣十州之地及李灵曜之乱诸道合兵攻之所得之地各为已有正已又得曹濮徐兖郓五州因自青州徙治郓州使其子前淄州刺史纳守青州正已用刑严峻所在不敢偶语然法令齐一赋均而轻拥兵十万雄据东方邻藩皆畏之是时田承嗣据魏博相衞洺贝澶七州李寳臣据恒易赵定深冀沧七州各拥众五万梁崇义据襄邓均房复郢六州有众二万相与根据蟠结虽奉事朝廷而不用其法令官爵甲兵租赋刑杀皆自专之代宗寛仁一听其所为朝廷或完一城增一兵辄有怨言以为猜贰常为之罢役而自于境内筑垒缮兵无虚日以是虽在中国名藩臣而实如蛮貊异域焉
　　田恱激怒军士怨朝廷
　　建中元年命黜陟使十一人分巡天下先是魏博节度使田恱事朝廷犹恭顺河北黜陟使洪经纶不晓时务闻恱军七万人符下罢其四万令还农恱阳顺命如符罢之既而集应罢者激怒之曰汝曹乆在军中有父母妻子今一旦为黜陟使所罢将何资以自衣食乎众大哭恱乃出家财以赐之使各还部伍于是军士皆德恱而怨朝廷
　　朱滔等四国俱称王
　　三年田恱德朱滔之救与王武俊议奉滔为主称臣事之滔不可曰惬山之捷皆大夫三兄之力滔何敢独居尊位于是幽州判官李子千恒冀判官郑濡等共议请与郓州李大夫为四国俱称王而不改年号如昔诸侯奉周家正朔筑坛同盟有不如约者众共伐之不然岂得常为叛臣茫然无主用兵既无名有功无官爵为赏使将吏何所依归乎滔等皆以为然滔乃自称冀王田悦称魏王王武俊称赵王仍请李纳称齐王是日滔等筑坛于军中告天而受之滔为盟主称孤武俊恱纳称寡人所居堂曰殿处分曰令羣下上书曰牋妻曰妃长子曰世子各以其所治州为府置留守兼元帅以军政委之又置东西曹视门下中书省左右内史视侍中中书令余官皆仿天朝而易其名
　　李希烈自称天下都元帅
　　李希烈自称天下都元帅太尉建兴王时朱滔等与官军相拒累月官军有度支馈粮诸道益兵而滔与王武俊孤军深入专仰给于田恱客主日益困弊闻李希烈军势甚盛颇怨望乃相与谋遣使诣许州劝希烈称帝希烈由是自称天下都元帅
　　李抱真与王武俊隂相结
　　四年李抱真使参谋贾林诣王武俊壁诈降武俊见之林曰林来奉诏非降也武俊色动问其故林曰天子知大夫宿着诚效及登坛之日抚膺顾左右曰我本徇忠义天子不察诸将亦尝共表大夫之志天子语使者曰朕前事诚误悔之无及朋友失意尚可谢况朕为四海之主乎武俊曰仆胡人也为将尚知爱百姓况天子岂专以杀人为事乎今山东连兵暴骨如莽就使克捷与谁守之仆不惮归国但已与诸镇结盟胡人性直不欲使曲在己天子诚能下诏赦诸镇之罪仆当首唱从化诸镇有不从者请奉辞伐之如此则上不负天子下不负同列不过五旬河朔定矣使林还报抱真隂相约结
　　韦丹劝宪宗讨刘辟
　　永贞元年以给事中刘辟为西川节度副使知节度事宪宗以初嗣位力未能讨故也右谏议大夫韦丹上疏以为今释辟不诛则朝廷可以指臂而使者惟两京耳此外谁不为叛宪宗善其言以丹为东川节度使
　　杜黄裳请以法度裁制藩镇
　　元和元年刘辟既得旌节志益骄求兼领三川宪宗不许辟遂发兵围东川节度使李康于梓州宪宗欲讨辟而重于用兵公卿议者亦以为蜀险固难取杜黄裳独曰辟狂戆书生取之如拾芥耳臣知神策军使髙崇文勇略可用愿陛下专以军事委之勿置监军辟必可擒宪宗从之时宿将名位素重者甚众皆自谓当征蜀之选及诏用崇文皆大惊宪宗与杜黄裳论及藩镇黄裳曰德宗自经忧患务为姑息不生除节帅有物故者先遣中使察军情所与则授之中使或私受大将赂归而誉之即降旄未尝有出朝廷之意者陛下必欲振举纲纪宜稍以法度裁制藩镇然后天下可得而理也宪宗深以为然于是始用兵讨蜀以至威行两河皆黄裳启之也
　　李绛请重赏魏博
　　七年李绛又言魏博五十余年不霑皇化一旦举六州之地来归刳河朔之腹心倾叛乱之巢穴不有重赏过其所望则无以慰士卒之心使四邻劝慕请发内库钱百五十万缗以赐之左右宦官以为所与太多后有此比将何以给之宪宗以语绛绛曰田兴不贪专地之利不顾四邻之患归命圣朝陛下奈何爱小费而遗大计不以收一道人心钱用尽更来机事一失不可复追借使国家发十五万兵以取六州期年而克之其费岂止百五十万缗而已乎宪宗恱曰朕所以恶衣菲食蓄聚货财正为欲平定四方不然徒贮之府库何为遣知制诰裴度至魏博宣慰以钱百五十万缗赏军士六州百姓给复一年军士受赐欢声如雷成德兖郓使者数辈见之相顾失色数曰倔强者果何益乎度为兴陈君臣上下之义兴听之终夕不倦待度礼极厚请度徧至所部州县宣布朝命奏乞除节度副使于朝廷
　　田正子侄皆仕诸朝
　　十四年以田正兼侍中魏博节度使如故正三表请留宪宗不许正常恐一旦物故魏人犹以故事继袭故兄弟子侄皆仕诸朝宪宗皆擢居显列朱紫盈庭时人荣之
　　穆宗赦朱克融讨王庭凑
　　长庆元年自宪宗征伐四方国用已虚穆宗即位赏赐左右及宿衞诸军无节及幽镇用兵乆无功府藏空竭势不能支执政乃议王庭凑杀田正而朱克融全张靖罪有重轻请赦融专讨庭凑穆宗从之
　　李泳贪残不法以召乱
　　开成二年河阳军乱节度使李泳奔怀州军士焚府署杀泳二子大掠数日方止泳长安市人寓籍禁军以赂得方镇所至恃所交结贪残不法其下不堪命故作乱贬泳澧州长史以左金吾将军李执方为河阳节度使
　　李德裕説武宗讨泽潞
　　会昌三年初昭义节度使刘从谏累表言仇士良罪恶士良亦言从谏窥伺朝廷及武宗即位从諌有马髙九尺献之武宗不受从谏以为士良所为怒杀其马由是与朝廷相猜恨遂招纳亡命缮完兵械邻境皆濳为之备从諌疾病乃与幕客张谷陈扬庭谋效河北诸镇以弟从素之子稹为牙内都知兵马使从谏寻薨稹秘不发丧逼监军崔士康奏称从谏疾病请命其子稹为留后武宗以泽潞事谋于宰相宰相多以为回鹘余烬未灭边鄙犹须警备复讨泽潞国力不支请以刘稹权知军事谏官及羣臣上言者亦然李德裕独曰泽潞事体与河朔三镇不同河朔习乱已乆人心难化是故累朝以来置之度外泽潞近处腹心一军素称忠义顷时多用儒臣为帅如李抱真成立此军德宗犹不许承袭使李缄护丧归东都敬宗不恤国务宰相又无逺略刘悟之死因循以授从谏从谏跋扈难制累上表迫胁朝廷今垂死之际复以兵权擅付竖子朝廷若又因而授之则四方诸镇谁不思效其所为天子威令不复行矣武宗曰卿以何术制之果可克否对曰稹所恃者河朔三镇但得镇魏不与之同则稹无能为也若遣重臣往谕王元逵何敬以河朔自艰难以来列圣许其传袭已成故事与泽潞不同今朝廷将加兵泽潞不欲更出禁军至山东其山东三州昭义者委两镇攻之兼令徧谕将士以贼平之日厚加官赏茍两镇听命不从旁沮挠官军则稹必成擒矣武宗喜曰吾与德裕同之保无后悔遂决意讨稹羣臣言者不复入矣
　　李德裕面谕三镇使者
　　四年自用兵以来河北三镇每遣使者至京师李德裕常面谕之曰河朔兵力虽强不能自立须借朝廷官爵威命以安军情归语汝使与其使大将邀宣慰敇使以求官爵何如自奋忠义立功立事结知明主使恩出朝廷不亦荣乎且以耳目所及者言之李载义在幽州为国家尽忠平沧景及为军中所逐不失作节度使后镇太原位至宰相杨志诚遣大将遮敇使马求官及为军中所逐朝廷竟不赦其罪此二人祸福足以观矣德裕复以其言白武宗武宗曰要当如此明告之由是三镇不敢有异志
　　李克用请发兵讨朱全忠
　　中和四年李克用至晋阳大治甲兵遣榆次镇将鴈门李承嗣奉表诣行在自陈有破黄巢大功为朱全忠所图仅能自免将佐已下从行者三百余人并牌印皆没不返全忠仍牓东都陜孟云臣已死行营兵溃令所在邀遮屠翦勿令漏失将士皆号泣寃诉请复仇雠臣以朝廷至公当俟诏命拊循抑止复归本道乞遣使按问发兵诛讨臣遣弟克勤将万骑在河中俟命时朝廷以大寇初平方务姑息得克用表大恐但遣中使赐优诏和解之克用前后凡八表称全忠妬功疾能隂狡祸贼异日必为国患惟乞下诏削其官爵臣自帅本道兵讨之不用度支粮饷僖宗累遣杨复恭等谕指称吾深知卿寃方事之殷姑存大体克用终郁郁不平时藩镇相攻者朝廷不复为之辨曲直由是互相吞噬惟力是视皆无所禀畏矣
　　常濬谏僖宗姑息藩镇
　　光启元年右补阙常濬上疏以为陛下姑息藩镇太甚是非功过骈首并足致天下纷纷若此犹未之寤岂可不念骆谷之艰危复怀西顾之计乎宜稍振典刑以威四方田令孜之党言于僖宗曰此疏传于藩镇岂不致其猜忿于是贬濬万州司户寻赐死
　　张濬请讨李克用
　　大顺元年赫连铎李匡威请讨李克用朱全忠亦上言克用终为国患今因其败臣请帅汴滑孟三军与河北三镇共除之乞朝廷命大臣为统帅初克用之讨黄巢屯河中也张濬为都统判官克用薄其为人闻其作相私谓诏使曰张公好虚谈而无实用倾覆之士也主上采其名而用之它日交乱天下必是人也濬闻而衔之昭宗从容与濬论古今治乱濬曰陛下英睿如此而中外制于强臣此臣日夜所痛心疾首也昭宗问以当今所急对曰莫若强兵以服天下昭宗于是广募兵于京师至十万人及全忠等请讨克用昭宗命三省御史台四品以上议之以为不可者什六七濬曰先帝再幸山南沙陀所为也臣常虑其与河朔相表里致朝廷不能制今两河藩镇共请讨之此千载一时但乞陛下付臣兵权旬月可平失今不取后悔无及昭宗曰克用有兴复大功今乗其危而攻之天下其谓我何孔纬曰陛下所言一时之体也张濬所言万世之利也昨计用兵馈运犒赏之费一二年间未至匮乏在陛下断志行之耳昭宗以二相言叶僶俛从之曰兹事今付卿二人无贻朕羞
　　张濬为李克用所败
　　官军出隂地关游兵至于汾州李克用遣薛志勤李承嗣将骑五千营于洪洞李存孝将兵五千营于赵城镇国节度使韩建以壮士三百夜袭存孝营存孝知之设伏以待之建兵不利静难鳯翔之兵不战而走禁军自溃河东兵胜逐北抵晋州西门张濬出战又败官军死者近三千人静难鳯翔保太定难之军先度河西归濬独有禁军及宣武军合万人与韩建闭城拒守自是不敢复出存孝引兵攻绛州刺史张行恭弃城走存孝进攻晋州濬建自含口遁去存孝取晋绛二州大掠慈隰之境先是克用遣韩归范归朝附表讼寃言臣父子三代受恩四朝破厐勋翦黄巢黜襄王存易定致陛下今日冠通天之冠佩白玉之玺未必非臣之力也若以攻云州为臣罪则拓跋思恭之取鄜延朱全忠之侵徐郓何独不讨赏彼诛此臣岂无辞且朝廷当阽危之时则誉臣为韩彭伊吕及既安之后则骂臣为叛臣悍帅今天下握兵立功之臣独不惧陛下它日之骂乎况臣果有大罪六师征之自有典刑何必幸臣之弱而后取之邪今张濬既用师则固难束手已集蕃汉兵五十万欲直抵蒲潼与濬格鬬若其不胜甘从削夺不然方且轻骑呌阍顿首丹陛诉奸回于陛下之扆座纳制敇于先帝之庙庭然后自拘司败恭俟鈇质表至濬已败朝廷震恐濬与韩建至河阳撤民屋为栰以济河师徒失亡殆尽是役也朝廷倚朱全忠及河朔三镇及濬至晋州全忠方连兵徐郓虽遣将攻泽州而身不至行营乃求兵粮于镇魏镇魏倚河东为扞蔽皆不出兵惟华邠鳯翔鄜夏之兵会之兵未交而孙揆被擒幽云俱败杨复恭复从中沮之故濬军望风自溃
　　昭宗诏复李克用官爵
　　二年以孔纬为荆南节度使张濬为鄂岳观察使李克用复遣使上表曰张濬以陛下万代之业邀自己一时之功知臣与朱温深仇私相连结臣今身无官爵名是罪人不敢归陛下藩方且欲于河中寄寓进退行止伏俟指麾诏再贬孔纬均州刺史张濬连州刺史赐克用诏悉复其官爵使归晋阳
　　昭宗决讨李茂贞
　　景福二年李茂贞恃功骄横上表及遗杜让能书辞语不逊昭宗怒欲讨之茂贞又上表略曰陛下贵为万乗不能庇元舅之一身尊极九州不能戮复恭之一竖又曰约衰残而行法随盛壮以加恩体物锱铢看人衡纩又曰军情易变戎马难羁唯虑甸服生灵因兹受祸未审乗舆播越自此何之昭宗益怒决讨茂贞命杜让能专掌其事让能谏曰陛下初临大寳国步未夷茂贞近在国门臣愚以为未宜与之构怨万一不克悔之无及昭宗曰王室日卑号令不出国门此乃志士愤痛之秋药弗瞑厥疾弗瘳朕不能甘心为孱懦之主愔愔度日坐视陵夷卿但为朕调兵食朕自委诸王用兵成败不以责卿让能曰陛下必欲行之则中外大臣共宜协力以成圣志不当独以任臣昭宗曰卿位居元辅与朕同休戚无宜避事让能泣曰臣岂敢避事况陛下所欲行者宪宗之志也顾时有所未可势有所不能耳但恐它日臣徒受晁错之诛不能弭七国之祸也敢不奉诏以死继之昭宗乃命让能留中书计画调度月余不归李茂贞使其党纠合市人数百千人拥观军容使西门君遂马诉曰岐帅无罪不宜致讨使百姓涂炭君遂曰此宰相事非吾所及市人又邀崔昭纬郑延昌肩舆诉之二相曰兹事主上专委杜太尉吾曹不预知市人因乱投瓦石二相下舆走匿民家仅自免丧堂印及朝服昭宗命捕其唱帅者诛之用兵之意益坚京师民或亡匿山谷严刑所不能禁
　　李茂贞请诛杜让能
　　覃王嗣周帅禁军三万送鳯翔节度使徐彦若赴镇军于兴平李茂贞王行瑜合兵近六万军于盩厔以拒之禁军皆新募市井少年茂贞行瑜所将皆边兵百战之余茂贞等进逼兴平禁军皆望风逃溃茂贞等乗胜进攻三桥京师大震士民奔散市人复守阙请诛首议用兵者崔昭纬心害杜让能密遗茂贞书曰用兵非主上意皆出于杜太尉耳茂贞陈于临臯驿表让能罪请诛之让能言于昭宗曰臣固先言之矣请以臣为解昭宗涕下不自禁曰与卿诀矣是日贬让能梧州刺史制辞略曰弃卿士之臧谋构藩垣之深衅咨询之际证执弥坚李茂贞勒兵不解请诛杜让能然后还镇崔昭纬复从而挤之赐让能自尽复下诏布告中外称让能举枉错直爱憎系于一时鬻狱卖官聚敛逾于巨万自是朝廷动息皆禀于邠岐南北司往往依附二镇以邀恩泽有崔鋋王超者为二镇判官凡天子有所可否其不逞者辄诉于鋋超二人则教茂贞行瑜上章论之朝廷小有依违其辞语已不逊制复以茂贞为鳯翔节度使兼山南西道节度使守中书令于是茂贞尽有鳯翔兴元洋陇秦等十五州之地
　　王行瑜表罢李谿等入相
　　干宁二年崔昭纬与李茂贞王行瑜深相结得天子过失朝廷机事悉以告之邠宁节度副使崔鋋昭纬之族也李谿再入相昭纬使鋋告行瑜曰向者尚书令之命已行矣而韦昭度沮之今又引李谿为同列相与荧惑圣听恐复有杜大尉之事行瑜乃与茂贞表称谿奸邪昭度无相业宜罢居散秩昭宗报曰军旅之事朕则与藩镇圗之至于命相当出朕怀行瑜等论列不已谿复罢为太子少师
　　王行瑜等各拥兵入朝
　　初王行瑜求尚书令不获由是怨朝廷畿内有八镇兵左右军郃阳镇近华州韩康求之良原镇近邠州王行瑜求之宦官曰此天子禁军何可得也行瑜乃与李茂贞建各将精兵数千入朝至京师坊市民皆窜匿昭宗御安福门以待之三帅盛陈甲兵拜伏舞蹈于门下昭宗临轩亲诘之曰卿辈不奏请俟报辄称兵入京城其志欲何为乎若不能事朕今日请避贤路行瑜茂贞流汗不能言独韩建粗述入朝之由昭宗与三帅宴三帅奏称南北司互有朋党堕紊朝政韦昭度讨西川失策李谿作相不合众心请诛之昭宗未之许是日行瑜等杀昭度谿于都亭驿又杀枢密使康尚弼及宦官数人始三帅谋废昭宗立吉王保至是闻李克用已起兵于河东行瑜茂贞各留兵二千人宿衞京师与建皆辞还镇
　　李克用受诏讨三贼臣
　　李克用引兵逼邠州王行瑜登城号哭谓克用曰行瑜无罪迫胁乗舆皆李茂贞及李继鹏所为请移兵问鳯翔行瑜愿束身归朝克用曰仆受诏讨三贼臣公预其一束身归朝非仆所得专也行瑜挈族弃城走克用入邠州封府库抚居人命指挥使髙爽权巡抚军城奏趣苏文建赴镇行瑜走至庆州境部下斩行瑜传首
　　李克用不欲张濬复为相
　　三年朱全忠荐兵部尚书张濬昭宗欲复相之李克用表请发兵击全忠且言濬朝为相臣则夕至阙庭京师震惧昭宗下诏和解之
　　后梁均王分魏博军乃召乱
　　贞明元年天雄节度使杨师厚卒师厚晩年矜功恃众擅割财赋选军中骁勇置银枪効节都数千人给赐优厚欲以复故时牙兵之盛均王虽外加尊礼内实忌之及卒私于宫中受贺租庸使赵岩判官邵賛言于均王曰魏博为唐腹心之蠧二百余年不能除去者以其地广兵强之故也罗绍威杨师厚据之朝廷皆不能制陛下不因此时为之计所谓弹疽不严必将复聚安知来者不为师厚乎宜分六州为两镇以弱其权均王以为然以平卢节度使贺德伦为天雄节度使置昭德军于相州割澶衞二州焉以宣徽使张筠为昭德节度使仍分魏州将士府库之半于相州二人既赴镇朝廷恐魏人不服遣开封府尹刘鄩将兵六万自白马济河以讨镇定为名实张形势以胁之魏兵皆父子相承数百年族姻磐结不愿分徙德伦屡趣之应行者皆嗟怨连营聚哭刘鄩屯南乐先遣澶州刺史王彦章将龙骧五百骑入魏州屯金波亭魏兵相与谋曰吾六州歴代藩镇兵未尝逺出河门一旦骨肉流离生不如死是夕军乱纵火大掠围金波亭王彦章斩关而走诘旦乱兵入牙城刼德伦置楼上军校张彦谓德伦曰天子愚暗听人穿鼻今我兵甲虽强茍无外援不能独立宜投欵于晋遂逼德伦以书求援于晋
　　后唐明宗征夏州无功
　　长兴四年先是河西诸镇皆言李仁福濳通契丹朝廷恐其与契丹连兵并吞河右南侵关中会仁福卒以其子超为彰武留后徙彰武节度使安从进为定难留后安从进攻夏州州城赫连勃勃所筑坚如铁石斸凿不能入又党项万余骑徜徉四野抄掠粮饷官军无所刍牧山路险狭关中民输斗粟束藁费钱数缗民间困竭不能供李彞超兄弟登城谓从进曰夏州贫瘠非有珍寳蓄积可以充朝廷贡赋也但以祖父世守此土不欲失之蕞尔孤城胜之不武何足烦国家劳费如此幸为表闻若许其自新或使之征伐愿为众先明宗闻之命从进引兵还其后有知李仁福隂事者云仁福畏朝廷除移扬言结契丹为援契丹实不与之通也致朝廷误兴是役无功而还
　　契丹主以诏书赐藩镇
　　后汉天福十二年契丹主分遣使者以诏书赐晋之藩镇晋之藩镇争上表称臣被召者无不奔驰而至惟彰义节度使史匡威据泾州不受命雄武节度使何重建斩契丹使者以秦成阶三州降蜀
　　后周安审琦入朝
　　显德三年山南东道节度使安审琦镇襄州十余年至是入朝除守太师遣还镇既行世宗问宰相卿曹送之乎对曰送至城南审琦深感圣恩世宗曰近朝多不以诚信待诸侯诸侯虽有欲効忠节者其道无由王者但能毋失其信何患诸侯不归心哉





</div>
    <div class="pagination">
<a href="通鉴总类_page67.html">上一页</a><span>...</span><a href="通鉴总类_page63.html">63</a><a href="通鉴总类_page64.html">64</a><a href="通鉴总类_page65.html">65</a><a href="通鉴总类_page66.html">66</a><a href="通鉴总类_page67.html">67</a><span class="current-page">68</span><a href="通鉴总类_page69.html">69</a><a href="通鉴总类_page70.html">70</a><a href="通鉴总类_page71.html">71</a><a href="通鉴总类_page72.html">72</a><a href="通鉴总类_page73.html">73</a><span>...</span><a href="通鉴总类_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
