<!DOCTYPE html>
<html>
<head>
    <meta charset="UTF-8">
    <title>水东日记 - 第 45 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 45 页/共 55 页</h1>
    <div class="content">　　○李安成十九首注 

　　祭酒安成李先生于刘履风雅翼常别加注释，视刘益精焉。尝见魏瑶县丞卷子有先生手书十九首注，惜不能全记。其「行行重行行」注曰：「此古诗十九首之一也。刘先生补注云，贤者不得于君，退处遐远，思而不忍忘，故作是诗。言初离君侧之时，已有生别离之悲矣。至于万里道远，会面无期，比之物生异方，各随所处，又安得而不思慕之乎？夫以相去日远，相思愈瘦，而游子所以不顾还返者，第以阴邪之臣上蔽于君，使贤路不通，犹浮云之蔽白日也。然我之思君甚底于老，宜何如哉？惟努力加飡饭而已。窃尝反复详玩，以为『行行重行行』者，有迟迟不忍去之意。曰『生别离』者，不当别而别，虽曰生别离，而有死别离之悲之意存焉。『重行行』，其行盖不远，至于万里道阻，会面无期，则君臣之心不相投合，有如胡马越鸟，南北背驰，相去日远，相思益深，而不觉其憔悴益甚也。然相思虽深，犹幸君心一悟而召己，及其谗邪之臣蛊惑君心，终以不悟，如浮云之蔽白日，故长往而不复顾念还返也。中之意犹冀君心悔悟，则其思有时而已，今而君心既不悟，则其思至于老死而后已。吁！忠爱不忘君之情，何其至哉！末二句聊以自宽譬云耳，盖亦无可奈何之辞也。」

　　○正统辨 

　　杨廉夫正统辨，诚亦万世公论。解学士大绅所作元乡贡进士周君墓表，其言曰：「宋承中华之统三百余年，致治几于三代，不幸辽、金二虏，孽牙其间，至元氏遂以夷狄入而代之，诚有天地以来非常之变。然一统者亦几百年，有不得而废之者，于是正统之论，益纷纷矣。当元至正中，危素始建言修宋史，而二虏皆有故臣，遂为三史。于时以布衣慨然争之，不合径去者，吾家季大父伯中与里人周公以立也，岂非伟男子哉！盖当是时，得入史馆以为至幸，一俛首听事，即富贵可指日得，而二公不屑也，其视区区之富贵为何如哉！以立所上书万言，其略曰：辽与本朝不相涉，又其事首已具五代史，虽不论可也。所当论者，宋与金而已。然本朝平金在先而事体轻，平宋在后而事体重。宋之为宋，媲之汉、唐而有光；辽、金之为辽、金，比之元魏而犹歉。或曰，金人尝甘心于徽、钦，靖康统绝，则金当续矣。臣愚应之曰，周幽王尝陷犬戎之难，平王东迁，宗国黍离矣；仲尼作春秋，乃明尊周之义，周之统未尝繇幽王而绝也。晋怀愍亦罹青衣之辱，元帝南渡，神州陆沈矣；朱子述纲目，亦申帝晋之义，晋之统未尝随怀愍而遂亡也。圣贤经世立法，正以存天下之大防焉耳。书奏不报。伯中复上书，揭文安公与二公言合，同馆皆嚾然以为狂。揭公深是之，而不能主也。呜呼！是虽一时废不用，万世之下，虽与日月争光可也。」
　　予谓其言可以佐佑廉夫之说，虽然，岂惟是哉！在元有巨儒吴文正公，亦曰：「元氏宅土中神，皇主天下，书传三千年，未有如此者。夷夏之变，岂不明甚矣乎！」我太祖皇帝谕孔氏之诏曰：「吾率中土之士，奉天逐胡，以安中夏。」大哉王言矣！后来吴思庵讷岳武穆褒忠录序，亦皆是说之舆卫羽翼，世必有是其说而与数书并传者矣。

　　○东里宁国府学记 

　　东里集诸庙学记，皆精当，惟晚年所作宁国府一篇可疑。盖文昌事既不经，而国学制亦无，此独书之。欧阳文忠公云「不知祭义者，以孔子官立祠祭为尊为荣，为有德之报」，至斥为谬论，而张文昌亦尝以韩子用事谬误，以其巍然端坐语不合古祭用主之义也。况宋学士太学碑已言我朝祭木主能革千载夷习矣，而此文乃云「冕服南面以崇报也」，何耶？

　　○高元之变离骚 

　　离骚经文公先生之手，无遗憾矣。近得一书云变离骚，盖断简也，当竢知者足之。高元之先生变离骚序：骚有九篇：愍畸志，臣薄才，惜来日，感回波，力陈危衷，悲婵媛，古诵，绎思。变离骚者，汳京高元之之所赋也。风雅之后，离骚为百世词宗，何为而以变云乎哉？探端于千载之前，而沿流于千载之后，然则非变而求异于骚，将以极其志之所归，引而达于理义之衷，以障堤颓波之不反也。昔周道中微，小雅尽废；宣王兴滞补弊，明文、武之功业，而大雅复兴。褒姒之祸，平王东迁，黍离降为国风，王德夷于邦君，天下无复有雅，然列国之风，达于事变而怀其旧俗。故风虽变，而止乎礼义。逮株林泽陂之后，变风又亡，陵夷至于战国，文、武之泽既斩，三代礼乐坏，君臣上下之义渎乱舛逆，邪说奸言之祸糜烂天下。屈原当斯世，正道直行，竭忠尽智，可谓特操之士，而怀、襄之君，昵比羣小，谗佞倾覆之言，慆湮心耳。原信而见疑，忠而被谤，离骚之作，独能崇同姓之恩，笃君臣之义。愤悱出于思治，不以污世而二其心也；愁痛发于爱上，不以污君而韬其贤也。故离骚源流于六义，具体而微，兴远而情逾亲，意切而辞不迫。既申之以九章，又重之以九歌、远游、天问、大招，而犹不能自已也，其忠厚之心亦至矣。班固乃谓其露才扬己，苟欲求进，甚矣其不知原也！是不察其专为君而无他，迷不知宠之门之意也。颜之推至谓文人常陷轻薄，是惑于固之说，而不体其一篇之中，三致其志之义也。远游极黄老之高致，而扬雄乃谓弃由聃之所珍；大招所陈，深规楚俗之败，而刘勰反以娱酒不废，谓原志于荒淫，岂骚之果难知哉！王逸于骚，好之笃矣，如谓『夕揽洲之宿莽』，则易之『潜龙勿用』，登昆仑，涉流沙，则禹贡之敷土；『就重华而陈词』，则皋陶之谋谟，又皆非原之本意。故扬之者或过其实，抑之者多损其真。然自宋玉、贾谊而下，如东方朔、严忌、淮南小山、王褒、刘向之徒，皆悲原意，各有纂着，大抵紬绎绪言，相与嗟咏而已，若夫原之微言匿旨，不能有所建明。呜呼！忠臣义士，杀身成仁，亦云至矣，然犹追琢其辞，申重其意，垂光来叶，待天下后世之心至不薄也，而刘勰猥曰『枚、贾追风以入丽，马扬沿波而得奇』。『顾盻可以驱辞力，咳唾可以穷文致』。徒欲酌奇玩华，艳溢锱毫，至于扶掖名教，激扬忠蹇之大端，顾鲜及之。如此，则原之本意，又将复亡矣！」

　　○魏国公临丧有礼 

　　魏国徐公承宗，貌伟异常，衣冠儒雅，守备南京数年，廉公正直，都人能称道之。天顺庚辰，予入议还，适外舅尚书耿公卒于位。发引之日，早得寒疾卧病，节之寓馆。闻是日柩在途，公偕其同事追而及，即下轿从，而诸公皆下轿，徐徐行，几一里，始复乘轿，送至江滨。时人亦以公临丧有礼云。

　　●水东日记卷二十五 

　　歌风台诗 
　　太清楼特宴记三幅 
　　清和恭靖图书 
　　俞行之题西湖画 
　　场屋文字无疵者少 
　　用古人语 
　　谢子兰辨惑编 
　　袁伯长家世 
　　文丞相子升 
　　苏天爵元文类 
　　碑刻撰书人皆非实 
　　唐英卫二公坟制 
　　吴思庵题钱氏画像 
　　寰宇通志 

　　○歌风台诗 

　　歌风台诗多矣，宋张安道云：「落魄刘郎作帝归，樽前一曲大风词；才如信越犹葅醢，安用思他猛士为！」近时张光弼亦有七言二十句，不可谓非佳作，然皆未若二绝句蕴藉含蓄，有余味可咏也。二诗今刻石碑下，诗曰： 【 （诗缺）】 

　　○太清楼特宴记三幅 

　　蔡京以章惇入相，卞等左右之，绍圣元年已拜户部尚书，靖康元年始败以死。三十三四年间，下毒生民，上祸九重之母子兄弟，卒之败坏乃事，不胜诛矣。善乎王觌之言曰：「国家安危治乱，系于大臣。今执政八人，而奸邪居半，使一二元老，何以行志？」又莫切乎常安民之言曰：「翰林学士蔡京，奸足以惑众，辩足以饰非，巧足以移夺人主之视听，力足以颠倒天下之是非。内结中官，外连朝士，在朝之人，京党过半，不可不早觉悟而逐之。他日羽翼成就，悔无及矣。」觌言于惇未相十年之前，安民言信于京之窜，盖三十余年之后，中间言惇言京者其人犹多，则是当时士论非不公，人品非不易辨也；惟庸君闇主如徽、佶者，朝聪而暮惑，暂疏而即亲，既罢而复用，亦末如之何也已，岂可独诿之京等之奸邪也耶？偶阅旧碑，得徽宗亲书太清楼特宴记不完本三幅。此石多在今开封府学墙壁周遭，当时草草打得此，不知尚存他石可完否。按宋史，特宴在政和壬辰，去京之死财十五年，亦万世之戒也，噫！
　　太清楼特宴记
　　「为君难，为臣不易，尚矣。历选前世，有其君无其臣，或有其臣而其君不足以有为，故君臣难偶，常以千载而一遇。盖自尧、舜、皋、夔、禹、契、都、俞，赓载莫得而伦，至成汤之于伊尹，高宗之于傅说，文王之于散宜生，后无继者。若管仲之于齐，萧曹之于汉，苏绰之于周，房、杜之于唐，其事功或足以霸，或足以善一时，或起刀笔之吏，寥寥数十世然后有一焉。其功烈之卑无足取法，道之不行，人之不足与明，久矣。朕嗣承先构，永惟烈考，追述三代，相王安石，创业垂统，方大有为，大勋。」右一。
　　「踰远。道之难明，世莫能知，莫能行。朕欲取信流俗，故三黜三已之法度亦再更之。乃用害京者继其位，使别其贤否，而中外纷然，民怨士怼，财匮力屈，朕亦焦心劳思矣。京复位未几，巧发奇中，未泯也，故日遣介使往谕旨意，赐予问劳相属，至如治第建阁，以资燕适，供帐帟幙，以饰其居。若禁蘌果蓏芳葩，遐方底贡新奇，莫不首以颁赉，络绎于道。偶闻小恙，必亲遣国医面授治状，往颁良剂。或因美膳，手自调羹分饷。如是之类，月无虚日，日无虚时。又许其子鞗尚朕女孙行衍，联姻后家，使情义相通，契分结密，不可得而踈。」右二。
　　「奋于百世之下，断而行之，迄用有成。凡厥万事，其视于兹，因笔以诏天下后世。政和甲午六月朔日记。翰林书蓻局镌字艺学臣严奇、睿思殿御前文字外库镌字艺学臣徐珣、臣张士亨、待诏臣朱章、臣邢肃、臣张仲文书，待诏臣王公琬、待诏赐绯臣倪士宣、臣封士宁、从义郎臣张士永模刊，睿思殿御前文字外库祗应武翼郎臣俞迈题写，通侍大夫臣梁师成、通侍大夫保康军节度观察留后臣贾管勾上石。」右三。

　　○清和恭靖图书 

　　胡忠安公尝跋先公遗事卷，予既求夏主事仲昭、夏局使存贤录过，请公图书，公用「清和恭靖」图书毕，戚然言：此先帝赐物也。当时同受赐者，如蜀蹇公、庐陵、建安诸公，犹记建安同年因谓余曰：「子渥恩过矣。何也？伯夷，圣之清；柳下惠，圣之和。两人百世之师也，吾辈得一可也，而子乃独兼之耶！」此语盖在正统十二年，时余初授给事中。今考之图书，于蹇曰「忠厚宽弘」，庐陵曰「清方贞靖」，建安则「方直刚正」，夏忠靖曰「含弘贞靖」，吴少师则「和敏详达」云。

　　○俞行之题西湖画 

　　清江俞行之，永乐中有能诗盛名，其题清慎警句曰：「夜门无客敢怀金，秋屋有情甘饮水。」惜不多见。近见其题顾师颜西湖画二幅云：「西湖湖上可怜春，烟柳风花最恼人。罗袖泪干无好思，画船歌舞为谁新？」「秋来碧水湛平湖，荷叶菱花取次枯。唯有断堤残柳树，深烟犹琐乱啼乌。」 【 「深烟」，明弘治本作「淡烟」。】 

　　○场屋文字无疵者少 

　　文衡之任亦难矣，语言文字不足以变士习，服士心，诚亦漫浪为之耳。正统四年会试，王抑庵先生主考，第二名张穆，兵马策，其元卷起语云：「兵所以卫民也，非兵无以安夫民之生；马所以资兵也，非马无以足夫兵之用。」会试录云：「兵以卫民，非兵无以安民生；马以资兵，非马无以足兵用。」两句减去八字，抑庵笔也。自是举子以造语简严典重为尚。先生前序，尝为宁王所许，盖其云：「天之爱人君，莫大乎以贤才遗之。」虽稍变大苏语，然亦自佳。惜乎「学如不及」，论语义，分截做策，如以六马作五马之类，不能无疵。尝观场屋文字无疵者绝少，岂亦迫于揭晓，而改订不及欤。

　　○用古人语 

　　欧阳公丰乐亭记「仰而望山，俯而听泉」，用白乐天庐山草堂记「仰观山，俯听泉」语。张子野「云破月来花弄影」，亦用白公三游洞序「云破月出」之句。

　　○谢子兰辨惑编 

　　毘陵谢子兰氏辨惑编一书，诚亦辟邪植正，有益于世。其中援经据法，深怪世人惑于淫祀，当矣，乃云自其先人亡后，即以所事神影火之，以其非义之故，此独惜其有未当耳。春秋毁泉台之书，君子以为台之存毁，非安危治乱所系，虽勿居可也，何必暴扬其失，非之毁之至是耶？子兰之辟淫祀，先儒成说甚多，正不必此，虽不言可也。爱子兰者，须削而去之。

　　○袁伯长家世 

　　四明袁桷伯长，元翰林大手笔也。其先实宋相之后，家世具见清容集。虞文靖公与伯长最厚，其先文献累见公文字，及元明善之文，文靖送冷敬先序，亦加感叹。伯长卒，其为祭文，尤拳拳焉。袁忠彻家进士忠义录所述，其先固名族，亦未迨伯长，乃云「伯长之祖与进士求通谱，进士不之许，后伯长因泯其死节事。」夫求通谱者，或为家世不彼若而然，今也不然，通谱果何为耶？况伯长一代名士，泯乡邦之忠义，谓伯长忍为是耶？凡若此者，吾固不能无疑，不敢因其偏辞，而遂必信之以为实录也。

　　○文丞相子升 

　　颇记一纪闻云：文丞相一子，至元中出仕，行数驿即死，人挽之云：「地下修文同父子，人间读史各君臣。」其意盖以王裒不西坐之义责之。盖王深甫亦尝以责嵇侍中矣。要之不失为正论也。丞相之子，即元仁宗皇庆中集贤直学士升，云至元中，误也。升仕不二三年，奉使，卒于赣州道中耳。然元文敏公为作神道碑，谓其生也无慊，而死又无憾，铭亦云：「翼翼子服，如不见克。昔也天民，无戾天德；今也帝臣，允繇帝则。彼不达人，小中窥瞰。尝试大观，万物皆蹔。存者奚哀，逝者奚憾。」其说似与挽者之意弗同，览者详之。

　　○苏天爵元文类 

　　苏天爵为右司都事时，所类元诗文，名曰国朝文类，凡七十卷，以古赋、骚、词、乐章、四言诗、五言古诗、乐府歌行、七言古诗、杂言、杂体、五言律诗、七言律诗、五言绝句、七言绝句、诏、赦、册文、制、奏议、表、笺、箴、铭、颂、赞、碑文、记、序、书、说、题跋、杂着、策问、启、上梁文、祝文、祭文、哀辞、谥议、行状、墓志铭、墓碣、墓表、神道碑、传为序。元统中监察御史南郑王理序之。夫有元名人文集，如王百一、阎高唐、姚牧庵、元清河、马祖常、元好问之焯焯者，今皆无传，则所以考胜国一代文章之盛，独赖是编而已。尝见至正初浙省元刻大字本，有陈旅序，此本则有书坊自增考亭书院记、建阳县江源复一堂记，并高昌偰氏家传云。

　　○碑刻撰书人皆非实 

　　古人好尚多简而实，后世则繁而伪矣。如碑刻一事，亦可见。汉、魏碑多不著书人姓名，唐碑多书其人，而亦多实，欧、虞、颜、柳、李北海等碑是已。今人诗文尚有伪为他人姓名，若碑志中所题书篆人，则例借名公显人官■〈御，亍代卩〉姓名，间虽有一二从实者，亦不多见也。近年胡祭酒文，多求蒋廷晖书入刻，东里诗文集序皆出程南云隶书。吴思庵惩乡人伪作张宗海修撰之文之故，晚年文字皆自书，今印行祥刑要览序可考，此意犹为近古。若如予前所记元人金台集前后序跋之类，悉出名人亲笔，则又加少也。

　　○唐英卫二公坟制 

　　宋元佑中游师雄为陕府转运判官时，刻石纪唐李英、卫二公坟制，如卫公云赠司徒并州都督，陪葬昭陵之左，坟制如卫霍 【 去病冢象祁连山】 故事，起冢象铁山、积石山以旌殊功。冢为三山之状，主山与西山迤逦相属，而东北者势若断绝，别为二山，疑其一象积石，一象铁山也。其高五十五尺，东西七十五步，周围一百五十四步，神道碑座元无鳌制，规模皆削于英公，未详其然。盖英公冢象阴、铁、乌德鞬山，高七十五尺，东西绵延与卫公同，周围二百步。有羣峯高下崔嵬之状。神道碑高二丈二尺，广五尺八寸五分。鳌座甚伟。乃仪凤三年高宗御制御书云。吾尝见姑苏灵岩山下韩世忠墓穹，碑高□丈有余。乃知前代于勋臣，其待遇之厚盖如是也。

　　○吴思庵题钱氏画像 

　　吴思庵先生题钱武肃画像卷云：「昔彦强王先生志谦斋钱苏墓，称其先本吴越武肃王后。谦斋之孙宣，予子婿也，一日奉画像卷求题。抑闻洪武庚戌，我太祖高皇帝将剖券大封功臣，遣使诣台郡，访唐和陵所赐武肃铁券，十五世孙尚德捧券及五王像以进，蒙宠遇优渥。已而还其券与像，以礼敦遣而归，至今藏于其家。此卷画像十二，前即五王，次则彭城郡公惟演父子，后乃驸马景臻至玄孙像祖，小传叙景臻而下五世皆窆于台，则知此像亦出台之族矣。呜呼！世之葆姓受氏，孰非神明之冑。武肃保障吴越，实季世之事，际兹盛时，无足言者。若谦斋之硕学醇德，覆帱厥后，子子孙孙，止宜积学循理，躬行孝友，勉尽继绳之实，此诸画像，惟在什袭珍藏而已。」予尝观之，今东南钱氏类多喜宗吴越，而妄冒者屡屡也。先生此跋，首言王立中墓志为钱宣家，以此为其证据也。次考尚德家事，而断其像之所从来，原其实、明其所自也。乃复继之以感叹数言，则字字着意矣。意谓凡今之人，要皆古人之后，非有传承之的，不必远宗他人，近而求之尔之祖父足矣。而「循理」二字，尤为钱氏对病之药。盖钱富室，恒失之奢，失之豪也。近年讼讦者，遂以钱晔自称，王孙为词，钱几至破家。则先生者，不惟其文谨严可称，而其先见之明，亦何可得哉！又尝见近世文章者流，不考虚实，不察贤否，一惟其人之口与其妄自撰造涂饰之文，是凭是信，作为文章，贻讥于世者，吾见亦多矣，吾不得而徧举之也。凡若此者，其即思庵先生所谓宵人瞽说非耶？呜呼！其视先生何如哉！

　　○寰宇通志 

　　景泰中初修寰宇通志，采事实凡例，一准祝穆方舆胜览。予窃以为祝氏此书，赵宋偏安之物，不可为法。况此书初为四六设，今欲成盛代混一之书，要须有资军国，有益劝戒，如地图道里户口之类，皆未可阙。必如永乐中志书凡例，而充益之可也。主议者其或未之思乎？近尝以请于翰林友人，则曰当时亦有以户口为言者，泰和陈先生执议不从，曰：「此非造黄册子，何用户口耶？」后闻此书竟以屡见状元之名可厌而改为之矣。夫状元及第，不问贤否，固已不泯，顾其人何如耳；此非科举录，何为而详列进士之名，又何为而一一书状元？岂惟无识，其亦类乎愚也已。

　　●水东日记卷二十六 

</div>
    <div class="pagination">
<a href="水东日记_page44.html">上一页</a><span>...</span><a href="水东日记_page40.html">40</a><a href="水东日记_page41.html">41</a><a href="水东日记_page42.html">42</a><a href="水东日记_page43.html">43</a><a href="水东日记_page44.html">44</a><span class="current-page">45</span><a href="水东日记_page46.html">46</a><a href="水东日记_page47.html">47</a><a href="水东日记_page48.html">48</a><a href="水东日记_page49.html">49</a><a href="水东日记_page50.html">50</a><span>...</span><a href="水东日记_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
