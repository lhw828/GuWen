<!DOCTYPE html>
<html>
<head>
    <meta charset="UTF-8">
    <title>碑传选集 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>碑传选集 - 第 15 页/共 17 页</h1>
    <div class="content">　　乾隆元年，投效直隶河工；以才为河道忌嫉，将笞之。公即跃马驰去，投河帅愬曰：『景素功臣后，有罪宜杀、不可辱』！且陈河渠利病；帅奇之。三年，补蠡县丞。八年，升交河县知县。邪教民据靳家庵，愚民为之惑；公廉得，械其人，燔其经典、神像，以其地为义学。十二年，升磁州知州。十四年，授天津府知府，晋清河道；丁本生母忧。服阕，补福建粮驿道，调汀漳龙道。漳浦县奸民蔡荣祖谋叛，公亲督员役、率营卒擒之，伏诛。
　　二十三年，调补台湾道。台湾东界崇山，山内为生番所居、山外平埔，定为界内、界外。界内汉民垦种，界外故为熟番之地；生聚日众，界内之民侵展禁限，熟番地日促而汉民地渐近。生番既与熟番构衅，生番亦乘间焚杀汉民。公案界，掘深沟，筑土牛以为之限；请令熟番薙发留辫，以别于生番，永杜假冒。先是，游民充膺通事、社丁，设立大通事，多为不法；公令社番内通晓汉语者充当通事，革退汉人之充社丁者。往年修造战船，入山采木，工匠置寮厂，每一人率小匠百余名骚扰，与生、熟两番争斗戕杀；公厘治之，诸弊悉除。
　　二十五年，正荐卓异，补授汀漳龙道。巨盗黄荐等九人肆毒害民；莫敢擒捕；公生致之，伏诛。三十二年，升河南按察司使。三十五年，授甘肃布政司使；调直隶布政司使。
　　三十九年，山东妖贼王伦以清水邪教煽聚亡命，陷阳榖、寿张、堂邑、犯临清州，大学士舒公赫德率劲旅劋之；天子念景素将家子、必知兵，特旨命分守河西，遏贼不西逸。公立诣制府周公元理请兵，时周公屯故城，给兵千二百人；夜与贼遇，公曰：『贼众我寡，兵新集，未可与战。天子命我守河西，锐不可失』！下令熄火跧伏；伺其过，乃潜渡河屯西岸。公度兵寡弱，未足以御；马上望数里外高屋，问何地？众曰：『回人礼拜寺』。公喜曰：『可矣』！大呼曰：『吾军中有回人为将卒者乎』？有把总自队中出，曰：『把总，回人也』！公礼接之，曰：『贼众我寡，兵新集，恐不足以御；君之党忠义素着，盍为纠结子弟，为朝廷杀贼！亦建功立业事也』。把总曰：『诺』。即入其礼拜寺，得二千人，勇气百倍，军威遂壮。穆维者，健卒也。夜巡浮桥口，见岸东昏黑、无人声，独持刃潜过桥，见一贼卧炮下，斩之；夹其炮，断桥索而返，以人头系刀上，树而呼于营曰：『吾杀贼矣！桥可夺也』。众应起，立焚浮桥；贼趋至，斩贼数百人。贼不能西逸，窜入旧城，以至于灭。方公之将督师也，举家惊惧。老幕客邵姓者，素丰其饩，至是辞去；奴仆一夕散窜十数人，惟一幕客、二奴从之，实所薄者也。公临行，谓家人曰：『我将家子，平日以不死疆场为恨！不幸死于贼，亦先将军之荣也。』至是，竟以堵贼得功。贼平，擢山东巡抚。四十一年，皇帝东巡，幸临清毁桥断路处及逆匪窜据之汪家大宅；公陈述剿捕状，上大悦。公请改临清为直隶州，许之。
　　升两广总督，擒获巨盗刘阿起、嵩高新、尹起明等。调浙闽总督；入觐，过扬州省墓。先是，伯兄以事谪守北路军台、仲兄统兵巴里坤；公方赴台湾道任，重洋绝塞，路隔万里，而年皆六旬外。至是，两兄皆在籍，聚于舟中，饮酒笑乐，追维离别，各欷歔泣下；相去盖十余年耳。
　　四十四年，调补直隶总督。卒于官，年六十九；加赠太子太保，赐祭葬。
　　焦循曰：朴园本末，余闻之竹庐都尉；都尉，嘉兴太守孙也。朴园子炤，字监亭；亦善余。有二子，先监亭卒；故朴园遂无后。朱生者，黄珏桥市人也；尝从朴园。朴园巡抚山东时，朱偶归市，有卖毡笠叟，东阿人，朱以其为朴园部民，气陵之；叟怃然曰：『杨抚军，方面才也。妖贼蜂起，倘西逸则蔓延，不能即平；抚军守河之功伟矣！治齐以来，以骄临民；天子能好人、亦能恶人，恐不能以功名终！君从抚军游，宜以慎约相勉。今居里中，尚假威势吓旅人耶』！朱默然汗下；思叟之言，非常人。明日踪迹之，不知所在。
　　--见「碑传集」卷七十二「乾隆朝督抚」（下之上）。
　　·杨愚
　　朝议大夫广西柳州府知府杨君愚墓志铭
　　赵佑
　　君姓杨氏，讳愚，字大智，号北峰；山西太原府兴县人。先世，由陕之神木迁焉。祖玉鼎、考如震，皆以君贵，累赠封奉政大夫，例晋朝议大夫；祖妣李、毋崔，皆宜人，例晋恭人。配康氏，处士庸炳女，例封恭人。兄明，修职郎；弟浚，山东泰安通判。
　　君学有体用，年十八，补弟子员。以「书」经，举乾隆戊午乡试。己未，成进士；归。十年，谒选，初授福建诏安知县；调繁侯官县，署南台同知；卓异，擢厦门同知，调淡水同知，丁外艰。服阕，仍赴闽，署建宁同知；补漳州兼摄南平县，代守建宁、漳州、汀州、兴化四府。再调南台，兼摄侯官、平和二县、龙岩州。再举卓异，升知广西柳州府以卒；年五十有七。君先后在闽二十余年，及为柳州仅半载，故宦绩莫着于闽。性好约，不肯苟取。言呐呐如不出口；及遇事敢任，应对上司必竭诚无所瞻徇。所遇诸大吏非一辈，皆能重君，以剧任相埤遗；有所荐举，必以首推。闽之人，始而畏其严，继而服其明，终而戴其慈。去之日，攀舆而送者道为之塞。闻其死而悼叹者，比比也。呜呼！其必有道以致之，非夫以利结、以色取者矣。
　　迹君经办地方庶务，无虑数千百件，皆卓卓在人口耳，不可悉志，志其大者。当漳州逆匪蔡荣祖事发，郡驰檄诏安，云啸聚俱在林胡山中。诏西北竟上山也，素险塞，称盗薮；佥议调兵往剿。君奋然曰：『主一县不能保地方无事，尚敢临事姑待乎！且多人，适哄吾民，偾公事耳』。即轻骑往，从者裁数人。至则寥寥百十家，迹其谋状无有。俄百总趋来问，恚曰：『某将卒五十人驻此，反则某反耳，何传之谬也！自君来三年，阖竟草窃无所宿，宁有此』！乃引还，则报其游击领红花埠兵至矣；卒共白制府。既而坐党逆死者，环漳六邑皆与焉，诏独免；制府由是重君。踰年，复有流言乌山反者；证其诬如之。南台有桔园洲贡生某，与林姓争田不胜，贿营弁捏报林不轨事，制府已遣逮百许人以属君。君勘知冤，即尽释之；而驰诣辕门谢，反覆陈事衅始末并所勘状，竟霁制府颜，抵诬者罪。其他治狱，明决类此。在侯官，平反特多。往往疑难积案，人所愕眙而不敢承者，无不应乎就理，不纵不滥。所捕获则南台有张兴数十人、厦门则林天厚十余人、漳州则黄荐兄弟九人，皆豪猾巨盗；人或为君贺，辄■〈戚〉然变乎色，从不以为己功。厦门为洋艘隘口，出入馈必丰；上司挟以馈办洋货，相习成故事。君与商民约，勒石禁绝。其税例曰「打运钱」，一无所私。越八载，君方摄南平，会厦门洋行陋规事发，使者出按，君独免吏议焉；尚书裘文达公语人曰：『吾此行识二君子，不虚矣』！其一谓廉访朱公珪，今晋藩云。淡水生番横，往往袭击内地人，斫其首以去；白昼焚掠如戏。而熟番复冒托为奸，屡创不止。时杨应琚为总督，以委君。君条陈十二事宜，皆见施行。如定立疆界，禁游民不得偷越番境占垦田亩，以清衅端；令熟番各薙发、留发，以示区别；移驻都司营于艋舺渡，增设汛楼，令民得家置竹枪、木棍，以资扞御；给守隘诸番口粮，以均赏罚：至于今帖然。若夫惩溺女之俗、裁嫁娶之礼、置省会北郊义塚、筑洪塘桥、禁闯棍、毁淫祠、葺宋诸儒祠、立练氏夫人庙、新鹭岛书院、庀救火具、驿舍城垣有废必举，所至皆然。凡君所为，在君祗以求称其职而已，为人所难能。君尝叹曰：『作吏当于人不知处；与民相安于无事，即民受福多矣。愧予之未能也』！故能政通人和，上下翕如；莫不期之以公辅，而徐观其未竟。
　　其迁柳州也，闽人以为望、粤人以为庆。时君方病下利，犹力疾视事，扫清积牍，竟至不起；实乾隆三十八年（癸巳）五月也，惜哉！康恭人有淑德，后君卒以甲午十一月，享年之数与君同。子四人：嗣时、嗣秉、嗣溥、嗣博，皆诸生；嗣博为修职君后。孙六：绎、绅、绶、綖、绂、绩。女子一，适诸生李清葵。曾孙一。葬以四十年五月，在乔家沟村祖茔之侧；奉康恭人合焉。
　　志取诸嗣秉所为君「闽粤宦略」及「行状」中，而系之铭曰：诗之良士，史之循吏；惟体恭俭，能行慈惠。不疚于利，不怵于势；匪名之弋，曰义与比。方隆望实，未竟设施；天不憖遗，人尸祝之。为李翕颂，为孔宙碑；词章非寿，明德不衰。
　　--见「碑传集」卷一百五「乾隆朝守令」（中之上）。
　　·于从濂
　　宁夏分巡水利兵备道于公从濂墓志铭林有席
　　公讳从濂，字静专，别号希周；江西星子县人。曾祖某，号存庵；祖建邦：俱崇祀乡贤。父运昌，雍正元年癸卯举人；子四，公其长也。
　　余交公在壬戌同学豫章时；久之渐密，各质证所学，然否无少假。丁卯，公年方壮，意气甚盛；余握手笑：『此举当魁我西江』！公笑曰：『君亦无多让已』！而果同举，先后成进士。
　　公初令尤溪，锐于求治；治行冠闽中，商贾藉藉，争传其捕虎事。及连调大邑、擢海疆，错节盘根，旋至而立有效。若革延平府属船埠之差徭、弛晋江难民偷渡之禁例、辨台湾熟番划界之不可行，各指陈利弊，洒洒数千言；上之督、抚，胥称善，倚为指臂。公勤吏事，历繁剧，每五官并用至四十余日不假寐。凡所部兴学立教、除奸奖善、变通常平社仓之法借粜兼行以便灾黎，皆其端绪可见之大者。以贤能，邀圣天子知遇，知巩昌府；不逾岁，晋宁夏道，上司交相引重。所属有宁夏、宁朔、平罗、中卫、灵州五州邑农田，开渠引河水资灌溉，岁久淤塞；公建议岁修，月以为期，官督疏浚；公亲宿河干，周行巡历经画。工竣称便，岁获有秋。他所兴革，类如此；声望益隆。遽以内艰归，未竟所设施。
　　公方令闽时予邮书，上述孔圣诸贤治迹、下及宋儒躬行之政，非迂疏寡效。及余令东湖，公过泾阳，闻余在官一、二事，亦驰函相庆幸，谓『坐而言者起而行，固当如是』。盖余两人出处本末，迹不同而心则一；而公尤有猷、有为、有守，用克宏此远谟。惜乎！其仅以监司终也。
　　公生于康熙五十七年（戊戌）闰八月初九日，终于乾隆四十年（乙未）十月二十七日；年五十有八。
　　铭曰：心如水，面如铁；气谊如云，肝肠如雪。政宽、政猛矩可絜，秦关、闽海留余烈。湖白岳青，祥光不灭，于此藏其穴。
　　--见「碑传集」卷八十五「乾隆朝监司」（下之上）。
　　·曹绳柱
　　通奉大夫福建布政使曹公绳柱墓志铭沈廷芳
　　乾隆二十有八年冬十月己丑，福建布政使曹公卒于位时，大府以及士民胥泣下。其孤颖先等奉其柩归，将葬其乡某原，来请铭；余不敢辞。
　　公讳绳柱，字匪石，更字介岩，晚号寿安。曹氏世为新建望族，曾祖以炳，高才名于时。祖某；考家甲，康熙丁丑进士、龙溪知县，有治行。二代以公贵，赠通议大夫。龙溪子七人，公行六。妣黄氏、生妣沈氏，赠太淑人。公幼读书，日数千言。九岁，沈太淑人殁，黄太淑人抚教之；及长，孝养无间。
　　康熙庚子，举于乡。寻丁外艰，尽哀礼；筮仕中书舍人。雍正庚戌，成进士，即授刑部江南司主事；异数也。询狱，情可矜者请末减。升本部湖广司员外郎；侦知遣犯雇替，亲捕真犯置诸法。擢湖广道御史；巡视东城，诸建白悉焚其稿。尝齎疏至通政司皇案前，堂官不起立；公谯之，且劾奏，后乃敬受如礼。
　　乾隆元年，改杭嘉湖道。值湖郡水灾，请赈恤，全活无算。闽饥，公运浙米十万石航海速抵闽；闽人欢呼。浙西三郡漕繁而弊甚，公廉得某邑尤不饬，微行廒间按实牒报；某以失察家人事诬公，赖尚衣伊公雪其诬，得白。丁内艰，归。
　　寻补湖北盐道；为设票，核以官，盐价遂平。武昌金沙洲堤久弗治，公筑堤扞水患，绝田俱成腴，且无病涉者。两江岁俭，楚民出积粟往粜牟利；适监武昌关税，度足济民食，即截留之，三省均无匮乏。巡检某运米舟沈，米淹大半。惧，将投江；公为之代偿。时已举卓异，因以廉俸补仓榖罢职，例往军台；蒙特宥归里。
　　辛未岁，迎銮淮浦，命还原衔。其冬，赴阙恭祝皇太后万寿，加一级；召见，授南汝光道。豫省积歉，公悉心安集。方阅赈时，见汝宁郡城沿河，河入汝水迳甚窄，凡三折始汇于汝。公以河淤曲易漫，城必受汨；议于折处开引河以注，汝水遂平。
　　寻奉福建按察使之命；闽素德公，且龙溪名父旧治也，争先迎谒公慰劳焉。顾俗彍健讼，凶徒杀人，率贿人诈认；或殿伤，轻者认重。乃奏请严其科条；分别械斗处分及台湾重案，由道讯解：均蒙俞允。不轻用刑，治归清肃。摄藩篆，凡清吏治、惠民生、出纳财赋，钜细必亲。今年夏，擢布政使，阶通奉大夫；公尤奋励，宣幽理滞，爱育士民，同官勰和，以成康济。锐意焦劳，得肝疾，遂以不起。圣天子方当向用，未竟厥施，惜哉！
　　公平生仁孝友爱，交友必竭衷曲，为人所难。能工文章，笔不加点；书法遒劲，直公余事耳。生于康熙四十一年六月三日，春秋六十有二。夫人裘氏，封淑人；先卒。子四：颖先，贡生；群玉，附贡生；寅生，国学生；可先，尚幼。孙七：恩孙，国学生；德孙、亿孙、熹孙、志孙、愈孙、恭孙。孙女四。
　　余来闽，特见亲厚，实称知己；铭公墓，庶无媿词。铭曰：维曹之先，实相汉初；彬、玮佐宋，积庆有余。公承奕叶，克着令誉；绍治行谱，高龙溪闾。伟绩昭焯，中外建旟；皇帝曰俞，汝钦往诸！公拜稽首，敷奏玉除；敢弗勉旃，终始勿渝。扬华垂实，覃及海隅；德载于民，仁流若醹。垂裕后昆，材集瑾瑜；将益光显，用报硕肤。
　　--见「碑传集」卷八十四「乾隆朝监司」（上之下）。
　　·周大本
　　寿张令周君大本赞张洲
　　敕授文林郎知寿张县周君立斋，以岁在癸卯十一月十二日终于所治官廨；寿张士民，无不哭之尽哀。其旁近他邑士民闻之，亦无不哭之尽哀；而所曾莅之郓城、滕县，哀哭亦如寿张暨旁近他邑。于虖！非实有所以甚感之，其曷易能得此于士民邪！
　　君讳大本，贵州镇远人；由一等选拔贡生，分发福建试用知县。历任瓯宁、长泰、诸罗、侯官、浦城，繁简或异，皆有政绩可观。丁外艰；以知镇远府苏公为其父题主，牵连被议。寻复职，发山东待补知县或阙者；署郓城、授寿张。调滕县顷，以非例，再归寿张；遂以知寿张事终。
　　君知寿张，寿张当逆匪王伦滋扰之后；不惮烦劳，抚慰安集之。善访察，知民间事情；故于案牍多所更定，号能平反。邻邑杀人者，倩他人代承；司臬檄君讯鞫，卒得其实，知兖州府秋坪王公深为叹异。阳榖民变，倚君办治，以一、二日执获首从若干人；谳狱论报辞具，毕以授官阳榖者，而已不预其功。山东界上时有游手人，衣间藏置金刃名「裤刀」，以为争斗，盗窃所须；民间谓曰「带刀手」，望风畏之。君奉檄侦缉，布衣微行，跨蹇卫，走数百里，寻踪村市；禽捕十数人，严行惩创，余者闻声恐惧，相与敛戢。未几，俱化为平民。其在郓、在滕，他政多类此。然非故以精核为能；其爱民礼士，仁心为质，循循乎有古良吏行焉。当途器重，拟疏荐迁秩，乃遽卒也！知君者，共为五、七字诗歌悲悼；顾以予述其政迹，称欲垂示来兹。
　　按君长嗣廪贡生成邑所为君行状，言闽中事尤详。盖瓯宁、长泰、浦城颇为易治，侯官附省垣冲要，然内地民人习知礼义。诸罗隶台湾，远隔海外；值逆匪黄教初灭，制府崔公审知君能理剧，因独任以善后事。于是至则（？）其地多山民鲜，土着皆闽、粤侨寓之人，与番黎杂居。生番往往潜出劫夺行人害之，倏忽无迹。为所害家，多诬指熟番以遂其私。邻邑彰化，有数人早出，为生番所杀，弃置道路，其所亲以熟番告，鞫狱官久之未有所据。知府者以属君；君深入密箐，察知真凶，尽释其被诬者。海岛地气浮动，无坚完城郭；诸罗乱后，城治仅存基址可见。君克期兴版筑，三月工竣；城外延植刺竹围护，冀可历久。士民戴德，建生祠以祀；君力却之，祀初建城周令。此亦其闽中表异者，因并述之而为之赞。
　　当是时，山东作吏著名称者知博兴燕君增元、知峄张玉树，与君为三人。赞曰：汉代循良，经述吏事；文翁、召父，声流奕世。周君恢恢，腹饫诗书；润色优裕，治化文儒。闽海岱宗，夙所历地；仁风翔洽，德音谁嗣！远祖公瑾，醉人醇醪；君其苗裔，惠爱孔昭。我述美政，愿上太史；辉映西京，遥遥千载！
　　--见「碑传集」卷一百六「乾隆朝守令」（中之下）。
　　·李师敏
　　朝议大夫福建台湾府知府武定李君师敏墓志铭蔡新
　　始余识武定李君于比部，见其人精明沈毅，治事周详，心窃异之。其后历官吾闽，政声尤着。没既数年，其子宗蕃以行状来请予铭。予于君为部民，歌恺悌、志去思，乡父老事也；况余之识君尤久者乎！是不可辞。
　　按状：君讳师敏，字仲坚，号允堂。先世，自枣强迁武定。数传而至君之曾祖文襄公，以名进士扬历中外；平逆藩，建伟绩（事载「国史」），官至文华殿大学士。生君之祖义圃公讳宜麟，任陕西驿盐道。父浚洲公讳寿瀚，任甘肃巩昌府西固同知：累世皆膺诰封如例。
　　君兄弟五人，于行为仲。少颖悟绝人；授书，辄解大义。随父浚洲公历官楚、秦，自七龄至弱冠，咸仆仆道途间。然嗜学若渴，日炙雨淖中，犹雒诵不辍。乾隆十八年，举顺天乡试。明年，以登明通榜，授临朐教谕。二十二年，成进士；分试刑曹，掌提牢事。期满，补湖广司主事；迁福建司员外郎，旋擢本司郎中，充律例纂修官。二十九年，以母忧去任。服阕，补安徽司郎中。三十三年，出知福建兴化府。阅三月，调知漳州府。守漳四年，护汀漳龙道者数月。调知台湾府；任二年，以疾卒于官。
　　君生有干济才，而含聪敛耀，简重无浮言。十四岁，随浚洲公通判兰州，即以署务委付。浚洲公终于西固同知任，君哀毁几至灭性；而经营公私秩然就理，固民咸感叹以为神。君有子初任教谕，即以振兴学校为事。其在刑曹先后凡十年，大小之狱无不推见至隐，称情比罪，务昭平允。尝三迎母杜太恭人至京，币月即归；戒之曰：『隽不疑，何人哉！吾不敢比不疑母。然汝能勉效古人，吾青蔬白饭，心自可安；不必迎养为也』！以是日益振励，遇事无一毫轻率心。时有以夫妻细事构讼者，狱已具矣。君独心疑其人，欲再鞫之，同官皆不谓然；后竟诘得其谋杀前夫事，众方叹服。其提牢历四司，每遇秋审，堂官必委总其事；京察，俱列一等。由是，得邀主知，嘉其能事，以为有发奸摘伏才；而君不矜不恃，终不欲以刑名自信。及其出知兴化仅三月，上官以各县疑狱委理，弥月即结百余案。漳州守缺，上命于通省知府内遴君调补，盖重其任也。漳地处海口，君首以编审为务，奸匪不得遁其迹。漳浦逆民李宗闵等造伪劄，纠众不法；君及其未发也，擒抵罪。平和逆民王添送等聚众覆鼎山，亦先几捕获。三十六年，郡大水，深者数丈，漂民庐舍无算；民之避于城、于山者，胥嗷嗷仰号。君为别异男女，招城中户备餱粮，驾舟亲往哺之，存活数万人。往来泥淖中，率丁役护民舍，阅两旬始定。调台台，漳父老子弟遮道攀送，拥肩舆不能进者弥日。呜呼！即漳民之归向而公之治行可知已。其守台湾，以番、民杂处，裸体跣足者性犷猂不静；为别族类，禁攘夺。敬刊「圣谕广训」于各村里，躬行宣讲；期月间，隐隐向化。沿山生番杂处，不时出没颠越；人民之无藉者，亦乘间剽掠。君为立望楼一千四百余，南自达谷山、北至大小鸡笼，皆设征柝，置戍夫；丁壮循环更代，复示以守望巡警，法厘然皆有程度。甫阅月，即有盗劫于途；如法缉之，获首、从置于理。自是，萑苻屏迹。俗尚结社祀神，昼散处，夜编竹为炬，千余人聚而喧；往往滋事。君严禁之；终其任，无敢蹈故辙。又盐法壅滞，课日绌，商民交病。君招商会贾，不限以额数，多寡从其便；境中遂无行盐累。其他理事，一如治漳；而台湾视漳尤剧，君一手改判，漏下三十刻始就寝。初以癸巳年染时疫，元气未复；至此，则体益弱，病遂不起。而台民之思君，固无异于漳民也。
　　君先后两遇覃恩，诰授朝议大夫。生于雍正三年十月二十三日，卒于乾隆三十九年十月十二日，年五十。原娶徐恭人，生女一。继娶吕恭人，生子六；今存四：宗蕃、宗衍、宗榖、宗鲁。于乾隆四十五年四月十七日，宗蕃等奉吕恭人命，启徐恭人欑、奉君柩合葬于城东王官庄之新阡。
　　铭曰：峨峨文襄，庸勳在闽。明德之后，世有达人；曾孙继武，克敬克承。入理祥刑，出为太守；太守之来，闽人翘首。苏枯剔蠹，碑在人口。北溪汤汤，东宁泱泱；谁征遗爱，维台与漳。余漳人也，铭君兹石，永固汝藏，曰惟南国之棠。
　　--见「碑传集」卷一百五「乾隆朝守令」（中之上）。
　　·孙永清
　　兵部侍郎广西巡抚孙君永清墓志铭王昶
　　我国家抚有方夏，薄海内外悉主悉臣；覃及西南绝徼，莫不奉琛锡贡。至其君越万余里亲赴阙廷跪鞠上寿，幸备期门羽林之末者，莫如安南阮惠；而广西巡抚孙君敷扬威德，实有以致之。盖安南诸大校莫、黎、郑、阮诸姓，相吞噬久矣。先是，黎氏残莫氏而据其国，其臣郑检复寻篡夺；阮惠诛郑，并逐黎氏。乾隆五十二年，黎维祁敂关求内附；君方奏闻，而总督遽请出师，踰三江，挟维祁至于黎城。会春正总督不设备，惠悉众至，维祁骇窜，官军随之入滇南关。时高宗纯皇帝已遣傅察嘉勇公总督两粤，将议讨；君密陈曰：『黎、阮相吞噬，外夷之常，非敢抗大兵也。且维祁不能守其城，寇至相率而溃，其不足以自立明矣；岂宜进讨以助之！且自滇南关抵其巢，沿海崎岖瘴疠，兵必损；粤民久不知兵，骚扰征发，必又损于民。闻安南深慑天威，可以折箠使也』。嘉勇公然之。阮惠果悔罪自陈，乞效职贡，并请封；先遣其子光显入朝。明年，恭遇高宗皇帝八十万寿，又入觐。既至，请用中国冠服；高宗皇帝益嘉之，赐名「光平」，礼成而还。西裔番王、蛮长，吒谓是千古所未有也。
　　君名永清，字宏图，别字春台。少而敏慧，受书辄成诵。年二十二，为诸生；入广东布政使胡君文伯幕。值土司以争廕袭相讦告，验之，皆明时印玺；总督将拟以私造符信比叛逆律当斩，株连者众。君先私具稿，见胡君曰：『土酋在承袭，无他志；岂妄以叛逆坐之』！胡君曰：『是督、抚意，且限迫，安能仓卒易稿』！君乃出稿示，胡君读竟大喜，陈于督、抚，从之；得活者二百余人：盖少时固已奇伟矣。
　　及从广东归，两应南巡召试，皆列二等。三十三年戊子顺天乡试，举人。明年会试，取授内阁中书。旋入直军机房，撰拟悉当，大学士刘文正公、于文襄公倚如左右手。三十八年，迁内阁侍读，充方略馆纂修提调官，又充文渊阁校理、四库馆纂修。銮辂时巡，恒在扈从；常以要事骑而驰，上遥识之，曰：『此军机处孙某也。驰骤若是，孰谓南人止能坐船耶』！四十四年，擢江西道监察御史。明年四月，遂晋左副都御史；不次之擢，盖异数也。
　　是年八月，授贵州布政使。龙里令某残酷，劾去之；大定府胥役刘某黠悍，杖毙之：阖境肃然。五年，入觐，召对称旨；旋有巡抚广西之命。既至，劾属吏之纠结舞弊号十恶者，削职治罪，以示于众。广东饥，开常平仓、停采买，米价大平；广东人赖以全活。奉旨嘉奖，谓『深知大体，有古大臣风』；御制诗以记之。融县四顶山旧产铅，至是或言岁久砂薄；君访知煤少、非铅少也，闻附近罗城县有长安官山煤厂旺，移砂就之，于是铅额如故焉。五十二年，台湾林爽文反，调广西兵合剿；君往驻梧州，择勇锐者劳遣之，士气腾涌。台湾平，嘉勇公谓『是役也，得广西枪兵之力为多』。又虑梧州地界两省，余贼或从此窜；詗之，果获陈兴远等。西宁民仇德广邀众结盟行劫，捕获之；广东官吏将穷治，起大狱。君曰：『结盟行劫，有律在；奚事株连为』！其宽严平允又如此。然自安南事起，筹粮饷、庀夫马，督运辎重、铅药，往来瘴地者两年，心力瘁而受病深矣。病亟，口授遗奏，召诸子勉以读书承志；语不及私而卒。君性仁厚，笃于兄弟，惠及宗党。工诗文，少时已为江苏学政李公因培所器；在京师，与陆副宪锡熊、汪编修学金为诗文友，着「宝严斋诗」八卷，皆和平廉直之音。君生于雍正十年七月二十一日，卒于乾隆五十五年五月二十日；年五十有七。始祖自丹阳迁无锡；六世祖继皋，万历甲戌第一甲第一名进士，官吏部侍郎，殁赠礼部尚书。尚书孙仁敷，是为曾祖；祖岱正；父廷镛，官山东德州州同：三代皆以君显，赠资政大夫。先娶华氏，早卒；继娶顾氏，以仁孝称，治家惠而有法，先君五年卒。子五：长尔琦，先殁；次尔准，举人，方以博学工诗词名于时；次尔拯，殇；次尔龄，候补国子监典簿；次尔曾，尚幼。女一，适太学生华亮。孙三：慧诗、慧淳、慧翼。
　　以嘉庆五年四月二十七日合葬于金匮县北胡埭之新阡，尔准实来请铭。方予自四川归，以鸿胪寺卿与君同直军机；又四年，予由左副都御史按察江西，君实补其缺：故予二人相得为最深。初，四十二年云南总督奏缅甸有入贡之信，上命章佳文成公莅其事；奏以君从。既抵滇，贡不即至，上召公还；君曰：『缅夷震讋已久，前因留守备苏尔相，恐罪重，不能自决；若警切开导，必无不至者』。公属君作檄谕之。未几，苏尔相果还；而其后按年入贡，与安南同。盖君明远略、熟边务、识夷情，洞烛机宜，所筹必当；其才识有过人，非独安南一事为然。故牵缀书之，以示来裔。其他政绩甚着，不复具书。铭曰：治乱持危，取昧侮亡；国有常经，帝持其纲。胡为夸毗，以缺斧■〈片斤〉！维相尸之，维君匡之；止戈为武，来享来王。吁嗟星象，忽陨南荒；契龟食墨，其归其藏。后有堕泪，吊此崇岗！
　　--见「碑传集」卷七十三「乾隆朝督抚」（下之下）。
　　·蓝元枚
　　台湾统兵参赞大臣福建陆路提督世袭轻车都尉又一云骑尉蓝公元枚墓志铭蔡新
　　乾隆五十二年八月十八日，台湾统兵参赞大臣、福建陆路提督、世袭轻车都尉又一云骑尉蓝公卒于军；奏闻，天子轸悼，加赠太子太保，赐白金一千两治丧，恤典如例。先是，五十一年某月，台匪林爽文倡乱，戕杀官民、攻陷城邑，台地一时无备，贼势甚张；泉州、厦门水陆二提督军皆东渡。上以内地阙大员弹压，调公入闽。时公提督江南，驻松江府；闻命，疾驰二千余里，未十日，至福州。授福建陆路提督，旋调水师、复奉命为参赞大臣。提兵渡海，驻鹿仔港；时前后皆贼营弥布水陆，公亲督将士，旬日间力战数次，多有斩获。虑兵力不足，奏调漳兵二千；又密遣间谍与贼伙谙委者阴入贼巢，说诸胁从联诸村庄，给与小令旗，约以官兵一到，执此为内应。部署既定，方冀厚集兵力，刻期进发，未就而疾作；愤懑不自顾惜，力疾督战；病转剧，犹乘竹兜子指挥。军士诸将劝以暂息调养；公曰：『吾受恩至于此，奈何以病误兹大事耶』！将易箦时，犹诵杜工部「出师未捷身先死」二语，嘱诸将曰：『吾在军，即以征衣殓。死而有知也，必来杀贼』。言讫而逝，无一语及私；可谓「以死勤事」者矣。
　　公讳元枚，字卜臣，世为漳浦人；居苌谿，因以为号。蓝于浦为着姓，前明时有讳铭球者官侍御，历宣大、三边、湖广巡按。入本朝以来，族祖义山公讳理以平台功，官福建水师提督；诸弟皆将帅。公祖讳廷珍，少随义山屡历战功，为南澳总兵官；辛丑朱一贵陷台湾，总督觉罗满公用为先锋，七日克复台湾，功第一，授福建陆路提督，世袭轻车都尉，卒諡「襄毅」。以上三世，皆赠荣禄大夫；妣皆赠一品夫人。父讳日宠，铜山营参将，诰赠建威大夫、江南提督如公官；妣蔡氏，礼部尚书文勤公女，诰赠一品夫人。公幼聪敏，端重如成人。初袭职，发广东候补，历署肇庆春江协副将，补海门参将，升龙门协副将、调澄海，皆能其职。用龙门任内拏获逃犯功，升金门镇总兵；丁内艰。服阕，补授崇明镇总兵官。四十七年，崇明大水异涨，漂溺死者以万计；公会同巡抚闵、布政吴计议赈恤，昼夜巡视，全活甚众。辛丑、甲辰皇上南巡，两办大差，召见奏对，皆荷俞旨；奉命扈御舟行，为护卫，盖异数也。四十九年，江南提督上、下两江水陆七十余营，军政肃清，民兵辑睦。值岁大饥，严檄各营防缉盗贼；全省宴然。平居坦易，不事矜饰。所至无赫赫名，而去后皆讴思不置。台讣至江南，官民为位而哭，互相吊唁；知公之入人深矣。
　　当公之未渡台也。漳浦有林、吴二姓终年械斗，官不能治；公星驰至浦督缉。又土豪许姓欺凌弱族，藉命抢夺一空；公遣营员擒捕十数人，悉置之法。自是豪强敛迹，俗为一变。性嗜书，通文艺；经、史、子、集靡不究览。凡奏摺、文移、书札往来，皆操笔立就，不假手他人。卒时，年五十有二。娶蔡氏，候选州同知讳长洖女，诰赠一品夫人；先公卒。子八人：长诚，娶蔡氏，太学生本树女；次恩、次振，俱早卒；次杰，娶赵氏，邑庠生锡女；次得胜，娶蔡氏，予告大学士某公孙女、太学生本份女：皆蔡夫人出。次魏、次玕、次琛，俱侧室出；尚幼未字。女四人：一适蔡某，一适林某，一适蔡某，一未字。孙男女六人。以今年三月二日合葬于某乡某原，系之铭曰：逖矣东宁，实维岩疆；公家懋绩，世载旗常。昔在义山，血战拖肠。曾是三纪，一贵跳梁；桓桓「襄毅」，七日三捷；鹿耳、鲲身，如履平闼。爰及我公，维苞有蘖；天子曰咨，绳尔祖烈！力疾视师，匪躬植节；殓以征衣，英魂不灭。遗言在耳，部曲悲咽。帝监公诚，赠赙宠锡：宫保荣阶，崇班载陟；更谕礼臣，厥终允饰。冈阜苍苍，堂斧翼翼；勒铭幽宫，以为臣则。
　　--见「碑传集」卷一百十六「武臣」（下）。
　　·汤大奎
　　福建凤山县知县世袭云骑尉汤君大奎墓表赵怀玉
　　乾隆五十一年冬，台湾民贼林爽文起彰化、躏诸罗，庄大田据琅■〈王乔〉犄角以应；其党曾伯达等南陷凤山，凤山知县汤君死之。越三年己酉正月，始克归葬于武进龙虎塘之原。孤范业偕君婿庄宇逵来请表其碣，怀玉诺之，以病未果。日月逾迈，墓有宿草；故人大节耿于心目，其敢以不文辞！
　　君之在凤山也，秩满候代，属贼势蔓延。县故无城，仅土垣三尺许；君率僚佐、募乡勇，日夜为守御计。一夕，酌酒劳客，君举雅俗语为俪句；口占曰：『今日不知明日事，他生未卜此生休』！典史史谦讶其语不祥，君曰：『人孰无死！身既许国，成败听之。愿诸君共相勉尔』！神色慷壮，座客为之罢酒。平明，贼果来攻，与参将瑚图礼御之；贼稍却，参将驰马逐贼去。君闻城北有警，急驰归；得内应四人，立斩以徇。方奖厉兵役，煮鬻糜饲众；贼已突进北门，入县治，典史守狱死。阍人王明素负膂力，力屈亦死；仆林坤手格之，断四指，身斫数创，晕绝仆地。君则朝服坐厅事，手剑击贼；贼刃交下，犹嗔目詈不止。时惟长子荀业从之官，先以君诗文畀舅弟王崧，令远辟；身蔽翼其父不去，遂同遇害：时十二月十三日也。君死，贼旋散去。故吏某等敛之，置柩堂皇；君居中，典史左、荀业右。县民吴世芳访其元，别葬龟山之麓；官兵初复凤山，崧凤山与世芳至葬处踪迹，仆有洪赐者识君系发线，形容亦约略可辨，因并入棺。明年三月，凤山再失，县治焚毁殆尽。事平，讹传柩为良民私葬，巡抚悬赏购之不得。五十三年春，值清明日，崧与林坤酹酒旧所，翻视瓦砾，复得君父子骸骨于余烬中，更敛如制。当是时，台湾南北守令丞倅相继被戕，至有为贼踣顿困辱而后死，死而功罪或不足以相揜者。君殁之明年，闽中大吏以县有应解、未解之帑，檄封里中旧产；旋奉特旨给还。又明年，督、抚上其居官死事状；赐袭云骑尉世职，予祭葬。此固圣天子综核名实、奖劝忠义，亦君廉惠素着、获上有道，故能纯终领闻，视矫强仓卒、徼幸于不朽之托者，盖未可并日语矣。初，君移殡台湾郡城之南坛，见梦林坤曰：『滞此何为，曷不速返』！坤瞿然觉，乃谋归。故事：没于官者，既抵里，棺例入城。君棺本轻，过其家，忽重；执绋者喘汗悚惕，久而后行。同里许承志君，莫逆交也；客临清，梦与君讌饮酒半，君忽高歌，多军中曲，词甚激楚。许闻欲泣，君笑曰：『丈夫，亦效儿女子态耶』！其灵爽不泯如此。
　　君讳大奎，字曾辂，一字纬堂；中乾隆壬午举人、癸未进士，卒年五十九。配王氏。子二：荀业，国子监生；范业。孙二：贻汾、贻浚。女二，嫁庄宇逵、汪世颖，皆生员。生平攻诗文，晚着「炙研琐谭」十卷、「补遗」一卷，没于贼；怀玉掇拾奇零，厘为三卷，刻而行之。其世系、历官与他行事之可纪，详管侍郎干珍所为传；兹特书其大节及得自崧述与向之传闻有异者。
　　--见「碑传集」卷一百二十一「忠节」（下之中）。
　　·史谦
　　敕授登仕佐郎凤山县典史恤赠云骑尉从祖叔父史府君谦家传史兆兰
　　公讳谦，字昭和，号牧庵，姓史氏。先世余姚，明中叶时，隶籍顺天之宛平。曾祖在篇，章邱县知县。祖讳光节，候选州同；无子，以兄威州知州讳玉节子知义、石埭县知县讳完节子名义为嗣子；后以嗣子知义官池州府通判，貤赠承德郎。父即讳名义，赠登仕佐郎。
　　公生三岁，失恃；稍长，能自谨饬若成人。母沈太夫人有疾，公永夜侍左右，药饵必亲尝以进。池州公尝指公谓戚友曰：『此吾家佳子弟也』。乾隆二十八年（癸未），由兵部则例馆效力期满，选福建永安县典史。越二十年癸卯，调台湾凤山县典史；中间两摄安沙、下淡水巡检。官虽卑，公克濯手奉职。凡县有疑狱，知县委公谳讯，公悉以数语中其要领，不事鞭朴，两造俱平；民德之。以故公去永安时，老幼炷香以送者至百余里不绝。
　　五十一年（丙午）十一月二十有七日，贼林爽文、王芬等叛，陷彰化；旋攻诸罗破之，蔓延扰及淡水。公念凤山虽有参将、守备诸武职，所辖兵不过千余；平时分镇下淡水、山猪毛都司者十之三，防汛者复十之四，守城者不过四百余人。而城自康熙中隶版图，仍郑氏所筑土城，岁时修葺，高不踰五尺。贼且至境，事急；因泣涕泥首于母夫人前曰：『儿竟不克事老母终天年乎！愿老母自爱强饭，无以儿为念』！复顾谓其子善载曰：『吾食禄二十余年，力不能灭贼，惟一死以报国尔！母老矣，在子惟吾、在孙惟汝，汝其奉大母及时走匿西门外打鼓山义民吴世芳家；其家滨海，汝可相时航海而北。汝素谨愿，然自是当益勉力为成人，孝事大母，继予未逮』！公既遣子奉母走匿，遂与知县武进汤大奎率民壮、乡勇同守城。兵出城击贼，贼大败走；公与大奎追至十里外始已。及日中，贼益集其党于十里外，潜自东而北，猝攻北门；杀千总丁得秋，遂陷北门。公率乡勇巷战，贼来益众，不敌。公即入县署，与大奎着朝服北，行三跪九叩礼；礼未毕，贼大至，大奎自刎，公骂贼死。及夕，百姓义公者咸敛赀易棺，与大奎同厝于堂后之室；时十二月十三日也，年五十有三。或曰：城破，贼以刃胁降公，公以不屈死。或曰：贼怒公击贼甚力，掷公首于署外数十武，百姓窃埋之，志以时日；贼退，善载始启公棺改敛焉。事闻，天子悯恻，加恩与理事同知长庚等并给葬祭银若干，并赐世袭云骑尉二代。
　　公娶萧山陶氏，例赠孺人，与公合德；先公卒。子三：长保善、次荫兰，早卒；次善载，云骑尉。女一，许字萧山张若咏。
　　从子兆兰曰：公既殉难之三年，其子善载至京师；余睨其仆，则公之旧仆郑兴也。余曰：『若犹不忘故主，而随故主之子来乎』？郑兴曰：『当公官永安时，有老仆应福死焉；公悯之，携其骸骨厝于福州，拟归骨于绍兴。公遇仆若此，吾侪忍忘故主之子耶』！呜呼！公德及人若此。临难不移，斯其素志也。
　　--见「碑传集」卷一百二十一「忠节」（下之中）。
　　·周大纶
　　周县丞大纶传（子琦、陈德、叶友伯附）焦循
　　公讳大纶，字理夫。其先居山东平度州，五世祖始迁为直隶天津县人。乾隆二十年，由贡生捐州同职，改捐盐课大使，分发福建。丁母忧，去官。服除复职，调莆田县平海县丞。
　　公以微职游历海疆垂二十年，廉慎俭。贫逾贱民，所衣官服破敝尘垢。十月犹衣纱葛，上官以为迂，周之；弗受。以贫，遣妻子归，孑然一官，特立不倚，最。后调台湾府彰化县丞数年，知民顽，忧虑见于色。公状长八尺余，丰准、口横阔，面赤色，虯髯；志形于口，坦直无顾忌。任满，例引见，辞于县；县以衣恶，出所服赠之，公以手挥曰：『蓄此所以饱贼也』！谒于道，道询问民俗好尚；公曰：『民将不孙，殆欲畔也』！道曰：『吾将往察』！曰：『不可！驿马、船具，足以扰民。吏役假官势科于县、县假官至之费科于民，是促之畔矣』！道怒斥不信，假公事滞公于诸罗。
　　未几，贼匪林爽文果倡众犯城，递至诸罗；公愤曰：『吾亦朝廷官，何坐视城陷』！乃擢须奋入县署，县令适与老幕客对饮酒；公至，斥曰：『此何时，尚饮酒耶』？县令曰：『我文官，无力遏贼势；死也！死也』！公张目，髯倒起，睨县令曰：『贼乌合众；诸罗民素尚义，城虽孤，以死力守之，未必陷也！国家建官，命能守、不命能死；坐致民逆，死以塞责，小丈夫也』！终弗听。恨恨出，趋居民叶友伯家，谋所以御贼计。是夜，贼已入城，据县署。有见公者曰：『爹也』；缚去。敬公贤，不忍杀，而劝受其伪官。公且骂且谕；副贼以掌掴公颊，公抚颊大哭曰：『此颅乃为贼污』！以首触柱，额裂血淋漓。贼犹欲其从也，囚之数日，始遇害。
　　陈德，浙江绍兴府人；公仆也。诸罗陷，公被囚，复左右之未少离；挥之去，德哭泣不言。贼知公不可屈，令副贼何北海者礼待之；北海恨公骂，以刃于乳上刺。德急抱持，以身蔽；贼击之蹶，公乃遇害。德见公之死也，喑呜叱吒，夺贼刃奋击贼；贼又击之，右臂断。德大声呼曰：『吾与贼不两立也』！以头桩贼。贼乱击，亦支解死；乾隆五十一年冬十二月初八日事也。
　　叶友伯，广东嘉应州人；商于诸罗。以公廉正，素好公；公亦往来其家。贼缚公去，囚县狱中；系发石上，倒悬于杗。友伯探知，怀橘饼二枚，冒危至囚所，劝公食。既被害，公尸及陈德尸纵横狼籍于榭上下，莫敢收者；友伯至尸所拜哭，藁葬于地。逮某大臣劋贼后，知府杨廷桦觅公尸，友伯示其所；掘之，皮肤螘食尽，白骨中惟心具存，赤色炎炎然。公长子琦渡海移公柩，友伯复为之经理尽善云。
　　琦，字璞亭。公娶于牛，生子四：琦、璋、鼎、瓒。瓒早卒；琦材质颖异，善骑射，精力过人。贼平，福大将军上公死事状，钦赐葬祭银，封爵云骑尉，子孙廕袭。琦痛父骨未归葬，以廕官让弟。渡海至诸罗，家故贫，力贫忍瘁，踰越险阻，哀毁致疾；五十六年秋，卒于扬州。公遇害时，年五十有一，琦年三十有八。公既死，义民乃以死守诸罗，不陷于贼。
　　焦循曰：公死事状，琦得之于叶生友伯；诸罗人称之，不异辞。琦以语弟鼎，鼎亲语余。考公之生平，即无殉节事，亦古廉吏；岂无所树立，以死自饰哉！当世疑公大言者，至此多叹服。然陈德之忠、叶生之义、琦之孝友，余苦其不传也。
　　--见「碑传集」卷一百二十一「忠节」（下之中）。
　　寿同春
　　书寿同春、李乔基死事张士元
　　太学生寿同春，浙江诸暨人；久客于台湾。当林贼起时，同春在淡水厅同知程峻署中，年已七十余矣。竹堑城既陷，峻先被害；同春亲至各村庄召募乡民，同官兵击贼，复堑城，擒贼王作等四名：乾隆五十一年十二月也。明年十二月，同春率乡民驻乌牛阑，进逼三十张犁地；贼伏发，乡民溃。同春马踬被执，贼牵至大里杙，以刃胁降，不动，复劝诱之；同春大骂，贼乃支解之。时又有李乔基者，广东嘉应州人也。在彰化倡义，出家财募兵，协守鹿仔港，与贼战数十合。进攻大里杙，又战牛马庄，陷于贼；迫降不屈，贼膊之。主帅以其事闻于朝，寿同春、李乔基皆赠知县，廕一子以知县用；国家之恤死事者，诚优矣。
　　同春族父逵一，与余通家；示余以二人事状如此，并及刘满姑（满姑别纪）。
　　--见「碑传集」卷一百二十一「忠节」（下之中）。
　　·李乔基
　　李乔基传（子端柏附）吴兰修
</div>
    <div class="pagination">
<a href="碑传选集_page14.html">上一页</a><span>...</span><a href="碑传选集_page10.html">10</a><a href="碑传选集_page11.html">11</a><a href="碑传选集_page12.html">12</a><a href="碑传选集_page13.html">13</a><a href="碑传选集_page14.html">14</a><span class="current-page">15</span><a href="碑传选集_page16.html">16</a><a href="碑传选集_page17.html">17</a><a href="碑传选集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
