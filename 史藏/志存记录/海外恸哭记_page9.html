<!DOCTYPE html>
<html>
<head>
    <meta charset="UTF-8">
    <title>海外恸哭记 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海外恸哭记 - 第 9 页/共 16 页</h1>
    <div class="content">　　庚寅三月，翊朝行在，升兵部左侍郎。八月，破新昌，拔虎山。九月，北帅将攻舟山，恶翊中梗，金帅由奉化入、田帅由余姚入，会师大兰山，帐户三十里；游骑四出，以搜伏听者。翊避之于海。冯京第以病不能行，匿鹤顶山，为其降将所致，害于宁城。

　　辛卯七月，翊还山中，所留诸将降杀且尽。二十四日，大星坠地，野雄皆鸣；为团练兵执于北溪。过奉化，赋绝命诗。入见海道，海道欲观绝命诗，授笔于翊。其诗结句：平生忠愤血，飞溅于群卤。书毕，引笔以挝海道面而出。北师将会定海，系翊以待。每日从容束帻，掠鬓修容；谓北人曰：使汝曹见此汉官威仪也。

　　八月十三日，北师毕集，陈督讯之，翊坐地上曰：毋多言！成败利钝，天也。汝又何知？刘帅注矢射之中肩、田帅中颊、金帅中胁，翊不稍动，如贯植木。绝其吭，始仆。从翊者二人，掠之则跪而向翊。北人见之，皆为泣下；曰：非独王公之忠也，乃其从者亦义士也。

　　王江之母，为金帅所得，以招江。江削发为僧，见金帅于杭，问讯而已。安置省城，母以天年终。江买一妾，其妻日夜勃溪，邻居无不厌之。江怜妾而黜遣其妻，妻攘袂数江，登车而去，闻者莫不薄其为人。一日，江出，邻人以其妾在不疑；既而不反，始知向者以术脱其妻也。江既得逸，遂与张名振引师入长江，登金山，遥祭孝陵，题诗痛哭。丙申，江复与沉调伦聚众四明山，声势寖衰。调伦见获被害，江亦病创而卒。自此十有九年，山中无事。

　　甲庚冬，复啸聚半载而平。然皆偷驴摸犊之贼，徒为民害。其父杀人报仇、其子行劫，浸失其传矣。

　　史臣曰：四明山本非进取之地，其始之欲寨焉者，亦如田横与其徒属五百余人入海居岛中之意；不意后遂踵其陈迹，割裂洞天。虽然，王翊之死，于田横何逊！

　　·沙定洲之乱（行朝录之九）

　　沙定洲，云南蒙自土司也；父源。崇祯间，与阿迷普名声同调征水西。名声妻，沙源女也；无子，江右贾人万某有女，故倡也，名声嬖之，遂娶焉，生子祚远。已而名声、祚远俱死，归于沙氏，破数家；最后，及妻定洲。定洲之年，与其子祚远相若也。定洲遂兼有蒙自、阿迷二司，以万氏为谋主；日告讦诸土司，以兵掠之。滇中抚按与黔国公沐天波，不能审其曲直。兵势既盛，遂轻国公，以为可取而代也。

　　乙酉，与武定土司吾必奎、吾安世约，汝以武定叛，黔国必调我兵合攻，诸司莫敢难我者；必奎如约。黔国发诸司兵，檄蒙自二千；定洲以五千赴之。至则必奎已擒，定洲大失望。会黔国家奴阮韵嘉、徐中和有异志，参将张国用、都司袁士宏亦怨黔国。二憾密告，定洲许为内应。当是时，诸生于锡朋、饶希之用事于黔府，恣为不法，大横。兵官李天植征武定回，有二妹殊色，锡朋夺之。天波既犒定洲军，疏题参将。十二月朔日食，天波不受谒。二日，定洲入谢；阮奴伏甲于内、沙兵噪于外，以诛于锡朋为名，纵火沐府。天波持印踰垣出走，母陈太夫人、配焦夫人、弟天泽、天润皆遇害。定洲劫巡抚吴兆元具题，言沐天波叛，沙定洲起兵定之；应以定洲代天波，镇守云南。兆元不可；拘之别室，夺其印以伪疏入告福克。定洲遂行府事。

　　丙戌春，发兵围天波于楚雄。天波走永昌，以道臣杨畏知留守。而四将军之师自黔入滇，定洲大惧，截军弥勒，陈隔泥关。四将军以兵五万突之，沙兵大败。四将军者，孙可望、李定国、刘文秀、艾奇能也；皆献贼部曲。张献忠伏诛，去伪号，欲迎黔国以辅王室。既入曲靖，值思文皇帝遣太监孙兴祖调沙兵入卫；四人谓兴祖曰：『朝廷远不知滇事始末，今若征之，是奖乱也。不如讨平沙逆，迎还沐爵，使之引兵东向』。兴祖然之。传檄至云南，定洲杀故大学士王锡衮以宵遁。

　　丁亥四月十八日，城中人执阮韵嘉、袁士宏槛送楚雄，伏诛。二十四日，孙、李诸军入城，秋毫不犯。定洲据省，凡五百五十日。五月，李定国帅师向临安；庚申至壬戌，拔之。改阿迷曰开远、蒙自曰乐新。遣使至楚雄、永昌，杨畏知犹以流贼目之。六月，四将军入迤西，畏知迎战被执；四将军解其缚，坐之上坐，以为同奖王室，非有他也，俾作书通意于天波。七月，土司龙在田、许名臣来降。八月十八日，兵入鹤庆，又分兵入丽江，土知府木懿迎降。天波得畏知书，犹不敢信；遣其子显忠至营曰：『但得守永昌足矣，不敢复望故位』。刘文秀谓诸人曰：『沐世子来，犹沐国公来也；请以国公礼礼世子』。世子归，以二十骑送之，悉返所得沐国世宝，天波大喜过望。二十骑中，有两人历阶而上，显忠视之愕然；谓其父曰：『此即抚南刘将军及王将军某也』。天波乃同两将军还滇都，车裂于锡朋、徐中和以谢国人。文秀引兵讨佴革竜。

　　佴革竜者，定洲之老巢也。有九山最险，硐名溪乌，其外巢也；大庄夷目黑老虎据之。其战也，口衔双刃，手舞大刀，所向无前。文秀围之，久不下；定国益师往，诛黑老虎。十月四日，硐人多出降；破之，执万氏、定洲以归，磔之。

　　史臣曰：沙乱由于万氏，滇人疑其为夏姬；及献俘，魋墨奇丑，莫不大笑。嗟乎！亡国者，何必褒姒、骊姬哉！

　　●附录二

　　张元箸先生事略

　　大学士机山钱公神道碑铭

　　光禄大夫太子太保吏部尚书谥忠襄徐公神道碑铭

　　文渊阁大学士吏兵二部尚书谥文靖朱公墓志铭

　　兵部左侍郎苍水张公墓志铭（丁巳）

　　硕肤孙公墓志铭

　　户部贵州清吏司主事兼经筵日讲官次公董公墓志铭（乙巳）

　　邓起西墓志铭

　　移史馆熊公雨殷行状

　　移史馆吏部左侍郎章格庵先生行状

　　钱忠介公传

　　·张元箸先生事略

　　张元箸先生（即煌言，宁波举人），先从鲁监国。监国败，率残兵数百，飘荡海上。延平招之入岛，表为兵部尚书，俱至金陵。王谓煌言：芜湖上游门户，倘留都不旦夕下，则江、楚之援日至，控扼要害，非先生不可。

　　七月初七日，煌言率师至芜湖，驰檄郡邑，江之南北，相率来附。未几，延平败走，煌言趋铜陵，与楚师遇，兵溃，变姓名，从建德祁门山中，出走天台以入海，仍与延平同定台湾。见延平甘王扶余，不复与太原公子角逐，为诗刺之曰：中原方逐鹿，何暇问虹梁？曰：围师原将略，墨守亦彝风。曰：只恐幼安肥遯老，藜床皂帽亦徒然。曰：寄语避秦岛上客，衣冠黄绮总堪疑。延平一笑而已。

　　未几，延平薨；会东宁有难，不能出海。年余，郑经定位，益庸劣无比，不足与谋；乃散其部曲，拂衣竟去。浮海涉江，窜至杭州西湖上，觅山僻小庵隐焉；瞻望边藩，犹有所冀。为杭守臣觇得，与健仆杨贯玉、爱将罗自牧同被执（两人皆万人敌）。就逮之日，先生乌巾葛衣，不言不食。越数日，唯啜水而已。临刑，二卒以竹舆舁至江口。

　　先生从舆中出，见江上青山夹岸，始一言曰：大好山色。因索笔砚，赋绝命诗三首，付行刑者。端坐受刃，自牧、贯玉同斩。笑一振臂，绑索俱断；立受刃，尸不仆。刑者惟跪拜而已。正甲辰年中秋日也。故东庄闻而诔之。所着诗词，贮一布囊，悉为逻卒所焚。其绝命词曰：『义帜纵横二十年，岂知闰位在于阗！桐江空系严光钓，笠泽难回范蠡船。生比鸿毛犹负国，死将碧血欲支天。忠贞自是孤臣事，敢望千秋青史传』？『国亡家破欲何之，西子湖头有我师：日月双悬于氏墓，乾坤半壁岳家祠。惭将赤手分三席（真不愧三贤），特为丹心借一枝。他日素车东浙路，怒涛岂必尽鸱夷』。『何事孤臣竟息机，鲁戈不复挽斜晖。到来晚节惭松柏，此去清风笑蕨薇。双鬓难容五岳住，一帆仍向十洲归。叠山迟死、文山早，青史他年任是非』！

　　·大学士机山钱公神道碑铭

　　有明朋党之祸，至于亡国。论者亦止谓其递胜、递负，但营门户，罔恤国是已耳。然所以亡之故，皆不能指其事实；至于易代而后明也。

　　烈皇既诛魏奄，列其从逆者，命宰臣司寇定为逆案。首辅韩爌伤弓之后，不敢任事；机山钱公，为物望所归，首辅倚以裁决。当时从逆之徒，险拙不同。拙者妒宠争妍，冰山富贵，累丸不止，为逆奄所用者也；险者去梯造谋，经营怨毒，豫留败着，资其卷土重来之计，盖用逆奄者也。例以渠魁胁从，但诛把持局面之险人不过十余，听拙者之自去，则逆案可以不立。顾险人盖藏甚密，破心无路，遂使滔天括地之虐焰，滞固于鬼薪城旦之律文。公从票拟中为之点破，云以望气占风之面目，夸发奸指佞之封章。盖指杨维垣、贾继春等而为言也。此与黄琼于梁冀诛后，言群辈相党，自冀兴盛，腹背相亲，朝夕图谋，共构奸轨，临冀当诛，无可设巧，复记其恶以要爵赏，其议一也。逆党恨甚，割臂而盟，眈眈思以奇计中之。

　　亡何，而毛帅之事起。毛文龙者，钱塘人，辽抚王化贞之千总也。辽阳陷后，逃至皮岛，招流民、通商贾，数年遂为巨镇。然不过自营一窟耳；而掠沿海零丁、称为斩获，献俘欺朝廷，以牵制辽渖。参貂之赂贵近者，使者相望于道；官至都督，挂平辽将军印。索饷岁百二十万，稍不应，则跋扈恐喝曰：臣当解剑归朝鲜矣。而于广宁、旅顺、铁山之失，宁远、锦州之围，顾未尝有一■〈文上虫下〉一■〈亡上虫下〉之劳也。其不能牵制明矣，识者无不谓为疆场之蠹。督师袁崇焕出山，公亦以为言。崇焕入皮岛，大阅军士，以计斩文龙。其奏报之疏云：臣出京时，已商之于辅臣钱龙锡矣。己巳之冬，大安口失守，兵锋直指阙下，崇焕提援师至。先是，崇焕守宁远，大兵屡攻不得志，太祖患之。范相国文程时为章京，谓太祖曰：昔汉王用陈平之计，间楚君臣，使项羽卒疑范增而去楚；今独不可踵其故智乎？太祖善之。使人掠得小奄数人，置之帐后，佯欲杀之。范相乃曰：袁督师既许献城，则此辈皆吾臣子，不必杀也。阴纵之去。奄人得是语密闻于上。上颔之，而举朝不知也。崇焕战东便门，颇得利，然兵已疲甚，约束诸将不妄战，且请入城少憩。上大疑焉，复召对。缒城以入，下之诏狱。上虽疑崇焕，犹未有指实，止以逗留罪之。而逆党之恨公者，以为不杀崇焕，无以杀公；不以谋叛，无以杀崇焕；不为毛帅颂冤，则公与崇焕不得同罪。于是出间金数十万，飞箝上下，流言小说，造作端末，不特烈皇证其先入，朝野传告亦为信然。崇焕之磔，酣讴竟路；逆党遂议一新逆案，以泄旧案之毒。以崇焕为大逆，比魏忠贤；公为次逆，比崔呈秀；以及东林诸君子，悉比魏广微、徐大化、刘志选之流。谋既定矣，乃逮公入狱。时相主其事者，恐公入廷辩，真伪不可掩；传语公其趣和药，毋为崇焕续也。公仰天叹曰：我无媿于心，若冒昧自裁，皆谓我实有罪，后世谁白我者。时相闻公就道，愕然曰：彼竟来耶？公至，廷辩侃侃，上密遣人诇其语。及谳入，芟公辩辞，而锻炼文内，拟不时处决。且令有司设厂于柴市，盖用夏文愍故事也。上见谳词与所诇异，持其疏未下。明年，右中允黄公道周自田间来，上疏救公。反复久之，黄公降级去，上亦无意杀公矣。是年六月，释公戍定海。崇焕为人麤豪，不持士节。然甲士精强，边备修举；自熊襄愍以后，未见其比。关兵之在城外者，闻其下狱，哄然称乱，矢集皇城，兵部从狱中出其手书止之。其得士心如此。顾使之诬死，从此精锐尽丧，士卒不可以经战阵矣。逆案虽未翻，而烈皇之胸中已隐然疑东林之败类；由是十余年之行事，亲小人而远君子，以至于不救。然则有明之亡，非逆案之小人亡之乎？

　　公在戍九年，奉旨归里。南渡，始复原职，赐存问。乙酉春三月卒，年六十七。公讳龙锡，字稚文，号机山；松之华亭人。公大复，以举人知蓬莱县。公少从学于舅氏张以诚，登万历丁未进士第，以庶告士授编修。时年二十余，深沉寡言笑，院中推为老成。历宫坊少詹，至南吏部侍郎。时百官皆捐金助大工，多颂逆奄；公以军输为言，遂遭削夺。崇祯初，起礼部尚书、东阁大学士，寻进太子太保、文渊阁。烈皇好以耳目隐发为明，多任番役。公言东厂之设，所以防奸谋卒变也；使苛碎及于闾阎，民其堪命乎？惠安伯张庆臻提督京营，敕内有「兼管捕营」四字；提督郑其心以为旧敕所无，论之。

　　按其事为中书田嘉璧所增，下镇抚司鞫问，词连阁臣刘鸿训、周道登。上怒，不测；公五疏解之，二辅始生还。熊襄愍传首九边，御史饶京疏请收葬；上不开可。其子兆璧又请。公与韩公爌言，自有辽事以来，阘冗视日，廷弼不取一钱、不通一馈，焦唇敝舌，争言大计。逆奄窃柄，莫不阽身徼幸。廷弼一长系待决之人，终不改其强直自遂之性；以致独膺显戮，慷慨赴市：耿耿侠肠，犹未尽泯。枯骸虽冷，不宜长付狐狸。上为之悯然，听其归葬。崇祯初相长山勇于有为，及在际会，每乏温润之色。小人环而攻之，公为之撑拄。蒲州再出，颇失人望，小人不忌蒲州而忌公。上性严，而公济之以宽；上好动，而公持之以静。小人之必欲杀公，亦上有以启之也。

　　辛未岁，余至新安，公之孙柏龄以碑铭见属，余不辞而为之。后之君子，其考信于斯文。铭曰：史狐罪盾，君子赦止。大儒经注，尚多迁徙。见闻异辞，去三千里。汤汤冤血，沉埋故鬼。己巳之役，坐袁大逆。佥曰胁和，孤注一掷。爰书里喭，同者十百。岂有天朝，受汝绳尺。岛帅狡绘，皆曰可杀。辅臣大计，原无藤葛。奈何讳之，若恐相涅。云非公意，亦为饰说。烈皇在位，两大冤案：郑鄤之狱，督师之叛。马角不生，白虹不贯。水落石出，疑信犹半。反间之意，不在辅臣；小人之怨，不在于袁。瓦堕头碎，适尔无根。天之所遣，百尔魔君。

　　·光禄大夫太子太保吏部尚书谥忠襄徐公神道碑铭

　　崇祯末，大臣为海内所属望、以其进退卜天下之安危者，刘蕺山、黄漳海、范吴桥、李吉水、倪始宁、徐隽里，屈指六人。北都之变，范、李、倪三公，攀龙髯上升，则君亡与亡。蕺山、漳海、隽里在林下不与其难，而次第致命：蕺山以饿死、漳海以兵死，隽里以自经死，则国亡与亡，所谓一代之斗极也。

　　隽里徐公，讳石麒，字宝摩，号虞求。家本秦川，宋南渡始迁嘉兴之画水。高祖端，曾祖向上，祖养蒙，父闻韶；自向上以下，皆赠宫保尚书。妣钱氏，封太安人，赠一品夫人。公少好学，有清才，强记博览。年十七，补其邑诸生，以家难弃去；再补青浦诸生，则年三十余矣。

　　天启戊午，先忠端公分房南闱，始举公贤书。壬戌，登进士第，授工部营缮司主事，管节慎库。库与中人惜薪司交关，逆奄专权，有所调发，主者奉行惟谨，犹恐不得其欢心。公在事，多格之以令甲，逆奄不悦。中人冬衣靴料，初不过三万金，内操增至十二万，前司空钟羽正以稽留去官。至是逆奄欲预支，已得请于上；公又以故事持之，逆奄大怒。会先忠端公下诏狱，公纳橐饘，募金抵诬赃，思所以出之。逆奄知之，恨愈甚；遂以新城侯王升、博平侯郭振明之发葬价罪公，削籍。

　　烈皇登极，诛逆奄，起南京礼部郎中，改吏部文选司。崇祯乙亥，改考功司。冢宰郑三俊、掌院范景文主南计，公佐之；奏免七十八人。是时主北计者谢升，乌程私人无不庇之；而南计反是，乌程无以难也。转尚宝司卿、应天府丞，署尹事。其地为民患苦者，无如佥报马户一事。应天九驿，使命征发无时。出农里以役衙前，无不立困。而又奉旨裁减驿递，缩食缩马，本足相当；当事者不权轻重，食缩而马如故时：民益困。公以为救之莫如召募，且句其胥吏之所干没者，其赀有余。积年之患，一日而除。

　　戊寅，入贺元旦。郑司寇以轻比失上意，下狱，黄少詹道周、黄庶子景昉言之于经筵，上怒未回。公言：皇上御极以来，丽丹书者多大臣朝士，即使尽皆情法允协，己是幽阴景色；而况威严之下，株连蔓引，九死一生。今皇上以轻拟之故深督三俊，恐将来必有承顺风旨，以锻炼为能事、以钩棘为精神，非复皇上慎狱之本意矣。疏上三日，上御门，口传出三俊。国家典故，未有御门之日有宣谕者；即上所摄逮大臣，亦未有六日即释之者。非公忠诚悟主，何以有此！公起废籍，历官南京十二年，至是始入为左通政，转光禄寺卿，晋通政使。天子治尚综核，弃子斥臣，莫不造作端末，妄生首尾，萃于纳言。主者几若承行之吏，不然则绞讦相摩，叫呼已及之矣。公廋情匿奸，悬见立剖，必使之词穷意竭，而后冰骇风散。自公作纳言，告讦之风少息。

　　寻升刑部右侍郎。会推阁员，冢宰李日宣先后推至二十余人，公与焉。上召对与推诸臣于中极殿，公称疾不至。时上已入陈演之谮，越翼日，下日宣于理，及与推三人；始服公之先几也。转左侍郎，署部事，旋即真为尚书。公言：迩年以来，刑官擅背条律，严文克剥，遂使各司上下其手，胥吏因缘为奸。刑狱繁兴，干和召愆。侥幸苟免之徒，关节贿营之盛，虽日诛之而不能止矣。因纠近日附会律文之谬者数十事。时贯城滞狱不下万人，重文横入，多穷怒之所迁及。清狱之议，发自宜兴；而宜兴簠簋，人不见信。公理问端，其冤嫌久讼，莫不曲尽情诈，压塞群疑；即被罪而去者，亦缘道讴吟。然公未尝尽主姑息。一时关系大案，俄顷而定。陈新甲下狱，政府六卿无不为之营救。公言：俺答阑入，而丁汝夔伏诛；沉惟敬盟败，而石星论死。国法炳如，彼此网纪陵夷。沦开、陷渖、覆辽、蹙广，仅诛一、二督抚以应故事，中枢率置不问。故新甲一则曰有例、再则曰有例者，此也。不知亲藩膏刃、百城流血，夔、星之罪，若是烈乎！春秋之义，人臣无境外之交。战款二策，古来通用；然未有身在朝廷，不告君父而专擅便宜者。辱国启侮，莫此为甚。上览疏心动。宜兴面奏：国法，大司马兵不临城不斩。上曰：犯边疆，即勿论；僇辱我亲藩七，不甚于薄城乎？即日弃市。中人刘元斌监军讨贼，御史王孙蕃劾其淫掠，逮问。司礼王裕民漏泄，疏未抄而元斌辩至。上并下裕民于狱；言裕民职任提督，禁旅杀掠，代为欺隐，法难轻纵。公上爰书，言隐人之恶，与身自为恶者有间，终不可以元斌为首而裕民为从。律内「奏事诈不以实」条，止拟一配注，以其欺君也。然则绳欺之法，亦止此矣。加等至烟瘴已极；过此以往，非守法之臣所敢擅入也。上召公面谕而始决之。洪督救锦州之围，束马未动。职方张若麒以司马私人，出关督战，洪督不得已从之。进而兵溃，若麒从渔舟遁还，关外精锐，丧失俱尽。若麒就理而有奥援，司官迁延不谳。时本司韩一臣出守，公批此案未结，竟不听。新除爰书：以本案为例，王朴倡逃诛矣，倡倡逃者岂可缓诛？陈新甲误国辟矣，误误国者胡能延辟？欲彰军政，宜赴藁街。上宽秋后。他如刊定丁督、许帅，不假借以温笔。或从或不从，而公之不为燥湿轻重则一也。最后而有熊、姜之狱，卒以执法去位。

　　当是时，宜兴当国；兴化后起，而声价稍高。一时台省各相依附，为反复憸滑之术，以构两相。于是附宜兴者为南党、附兴化者为北党，章疏诡绐激讦，莫不有谓；上亦心知言官之横而恶之。有无名子疏二十四气，达之御前。上益信，手敕申戒。给事中姜采，言上中谣言单辞，厌薄言官；行人熊开元，屏人密奏宜兴过失。上皆疑为捭合故智，下之诏狱。且欲赐死狱底。蕺山于召对，犯颜救之；蕺山革职。公言：皇上欲求变通趋时之臣，举朝不乏；若欲求廉顽立懦、维风易俗之臣，舍宗周无与归矣。不听。然上亦凛于公论，收回密诏，改下刑部。公轻拟不徇上意，奉旨闲住。公去而国事益急，彷徨一旅，冀赴贼俱死，而北变已至。

　　江左嗣兴，起公为右都御史；未至，改吏部尚书。大业草创，人心未附，闻公与蕺山、漳海之出，天下始无寡弱之忧。公以国家之败，由官邪也。方欲条品人物、简落狐狸，易危亡之辙；而马、阮传通奸赂、毁裂恩仇，孽勋悍将、宫奴市侩，时相为市。中旨贤于部推、私门热于庙堂，黔首嚣然。公犹以祖宗之法，汰彼已甚；不因流极之运，刓其方圆也。马士英希心列侯，中人韩赞周请加恩定策，五等延世。公覆：世宗以外藩入继，拟封辅臣杨廷和、蒋冕伯爵，皆谦让不遑；方今国耻未雪，扼腕拊心，诸臣岂肯裂土自荣？俟神京克复，大统告定之后，议之未晚。又言福王殉难，先帝尚遗一勋臣、一黄门、一内侍，验审含敛；今先帝梓宫何处？封树若何？仅遣一健儿应故事，则群臣之悲思大行，祗具文耳。士英苦其折让，凡公所上考选年例，少所称可。御史黄耳鼎恨公例转，蹄尾纷然，谓公杀枢臣以败款局。公历叙和议始末，从前小人闪揄卖国情状始露。公与蕺山先后去国；黄童白叟，皆知南都不能立矣。

　　乙酉四月，余过嘉兴，劝公避地四明山。公曰：不可。吾东向一步，则马、阮谓我拥立潞王；西向一步，则马、阮谓我与卧子将兴晋阳。惟有死此一块土耳。别后三月，干戈满地。嘉兴城守将破，公在城外，至城下呼曰：吾大臣不可野死，当与城存亡。城上人哗曰：我公来矣。开门纳之。越宿而城陷。公朝服自缢死，闰六月二十六日也。僧真实藏之柜中；踰二旬收敛，颜色如生。其时蕺山在越城，饿经七日。曰：此降城，非我死所，乃出城而死。两公死相反，而其义则一。海内为作「降城叹」、「我公来」乐府以美之。

　　烈皇拨乱反正之才，有明诸帝皆所不及。承熹宗芜秽之后，锐于有为。向若始事，即得公等六、七人而辅之，开诚布公，君臣一体，全不堤防，其于致治也何有！自蒲州出而失望，见制于小人。所谓君子者，往往自开破绽。烈皇遂疑天下之士，莫不贪欺；颇用术辅其资好，以耳目隐发为明。陆敬舆曰：驭之以智则人诈、示之以疑则人偷，然后上下交战于影响鬼魅之途。烈皇之视其臣工，一如盗贼，欲不亡也得乎？故蕺山进告，先欲救其心术。公随事消息，归于忠厚，虽累逢投杼，而过后思之不置。盖其性原不与小人合也。乌程、韩城、武陵、井研，能亡烈皇之天下，而不能使猜忌刻薄之名加于烈皇者；观两公之遇合，而可以解于后世矣。南渡沸鼎，斗筲而叨天业；苟非公等数人虚名润色，讵能免于闰位，亦犹文山之存德佑也。公清修绝俗，造次布素；官物贮库，苞苴戒门。通籍二十余载，位至冢宰，所余不过谈尘歌钟而已。宏奖后进，士有纤芥之长，依以成名；尤急人之患难，虽侧踵焦原，不忘援手。竹亭败后籍没，公力言当事，止没其田产而卷握之物不与。雠竹亭者，又欲窜其子弟于许都叛党之内；公复理而出之。孝廉祝渊上书颂蕺山，缇骑逮问；公嘱吴金吾勿杀义士。渊得生出狱户。一门之内，孝友濡染，义尽情至。兄弟三人，惟伯兄一子，相埋者言当迁；公曰：有兄在，吾不敢为主也。母党式微，公折契田庐曰：俾无忘太夫人之德。公初以疏属尔榖为子，已二十六年；甲申，始立柱臣为后。或问后与子异乎？曰：然。子可私也，后不可私也。子惟父之所爱即子之；后非荐于祖祢而祖祢用馨、告于宗族而宗族不疑，不敢后也。故诗曰：螟蛉有子，蜾蠃负之；即人皆可为子之证也。传曰：鬼不馨非类、神不馨非族；是人不可皆后之证也。其议礼之精如此。公条贯经史，而尤熟于朝章国纪。故其章奏尺牍，见闻周洽，凿然皆可施行，非经生是古非今之腐谈也。而又旁通九流之学；尝推施公子禄命，谓人曰：施四明佳人，奈何此郎不任香火！已而果绝。

　　公生于万历戊寅，殁于宏光乙酉。年六十八。娶顾氏，继冯氏，俱赠一品夫人。子尔榖、柱臣；女五人，唐尧臣、潘涣、张守、虞景尧、祝文管，其婿也。孙二人，功燮、申。

　　余覆巢孤露，公以稚弟畜之。所不至陨越于沟壑者，繄公是赖。且少不知学，泛滥无根，公每训之曰：学不可杂，杂则无成。亦无将兵农礼乐，以至天时地利、人情物理，凡可佐庙谟、裨掌故者，随其性之所近，并当一路，以为用世张本。此犹苏子瞻教秦太虚多着实用之书之意也。公死生师友之谊，过于彭宣；余感伤旧恩，不能及李燮之于王成，能无愧乎？公葬海宁园花镇之龙山；余两过墓下，丰碑未立，但有腹痛。辛酉，距公之殁已三十七年矣，功燮来求铭。白发青灯，回理前绪，尚可彷佛其六、七也。铭曰：国之兴亡，岂以事功。曰诚曰术，何途之从。吁嗟烈皇，求治太急。一念刑名，佥壬斯集。公亦有言，王道平平。至诚透露，即是机权。行其所学，以匡烈皇。帝虽曰俞，举国若狂。南渡爝火，专树饕餮。公于其间，六月霜雪。大厦将倾，犹抽梁栋。泛泛沟中，以俟一哄。御儿鸳水，黑云压城。蓑城毅魄，耿耿孤城。血碧龙山，魂骑箕尾。千秋万岁，光芒斧扆。

</div>
    <div class="pagination">
<a href="海外恸哭记_page8.html">上一页</a><span>...</span><a href="海外恸哭记_page4.html">4</a><a href="海外恸哭记_page5.html">5</a><a href="海外恸哭记_page6.html">6</a><a href="海外恸哭记_page7.html">7</a><a href="海外恸哭记_page8.html">8</a><span class="current-page">9</span><a href="海外恸哭记_page10.html">10</a><a href="海外恸哭记_page11.html">11</a><a href="海外恸哭记_page12.html">12</a><a href="海外恸哭记_page13.html">13</a><a href="海外恸哭记_page14.html">14</a><span>...</span><a href="海外恸哭记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
