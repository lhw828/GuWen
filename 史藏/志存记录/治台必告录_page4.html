<!DOCTYPE html>
<html>
<head>
    <meta charset="UTF-8">
    <title>治台必告录 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治台必告录 - 第 4 页/共 37 页</h1>
    <div class="content">　　请宽杨姓株运书

　　伏读宪檄林亨等一案：『饬捕南北余孽及调遣水师兵丁策应』，具见去疾务尽苦衷。但中间有『于沟尾杨地方，督责杨姓窝藏叛逆着落，究出杨来；将杨族俱迁内地原籍安置』等语，则职等窃有欲参末议者。

　　沟尾杨非他，即沟尾庄杨旭等一族是也。杨旭、杨石、杨雄聚族倡义，诱擒贼首朱一贵、翁飞虎、张阿三、王玉全等，方蒙赏赍，又欲擢用数人补授弁职，此族岂肯复萌异志，窝顿杨来？设使杨来未死，亦必在内山深处。彼平居作贼害人，将竿首藁街，岂敢复出优游里社？此等奇货，谁能忘情；欲泄忿者已多，欲献功者亦复不少。而沟尾庄去诸罗邑治二十里，当孔道之冲，杨来母妹尚不敢安其居，逃匿他所；正月中旬正遍处缉拿杨来母妹之日，而谓『来安坐家中，与陈法相见，招集为匪，莫过而问』，有是理乎？贼口雌黄，此类甚多。虽不敢不信为真，密为访缉；亦不可遽信为真，轻滋扰累。从来乱贼激伙，皆由此计，必诬指良民，飞殃煽祸，使黑白混淆，无地逃生。今日风传欲拿某处，明日风传欲剿某村，人心惶惑，厌畏官府，因有铤而走险，坠其奸谋；此之不可不虑也。沟尾庄杨姓数百人聚居已久，室家妇子，相安耕凿。今以莫须有之杨来之故，遂令阖族迁徙，弃而田畴、舍而庐舍，是无罪有功之民，流离失所于尧天舜日之下！作贼亦死，不作贼亦死。鸟穷则搏，兽穷则斗，势必临以兵威，将此数百人尽行诛灭而后可已。窃恐诛灭此庄，他庄又惧诛灭，以讹传讹，将安所届。刻下三林、竹仔脚两案大盗，未能悉数擒获；埔姜林、水沙连、大湖、台湾山后诸说正在传疑，未能彻底廓清。镇静密访，则以次就缚，如捕鸡豚；发擿过急，则惊疑四起，必生他变。职等受恩深厚，不敢不竭狂瞽之言，惟祈垂谅采纳，以安全台人心，裨益非浅鲜耳。

　　职虽庸驽，然于地方之事，日夜废寝忘餐，并无宁刻。深山穷谷，开辟以来，人迹不到之地，尚欲以番通番，深入搜求，冀得擒获逸贼，净尽根株。况在郊关之内、通衢大道之中，苟真有窝匿杨来及王忠等类之处，断无敢掩耳闭目，听其安然自在，致费宪心远虑之理！伏惟察照，俯赐中止，地方幸甚。

　　原评：原情、按事、审势、度理，无一不周，天下岂有冤民乎？不识讳忌，欲言则言，非如此不能动听。

　　复吕抚军论生番书

　　望后二日，接读教言；惓惓地方，心焉识之。

　　台中奸宄，变幻百出；虽厚集俨临，尚恐不足镇压邪心。若移镇澎岛，往来巡视，谓可安靖地方；则仰赖圣天子威灵、士民福命，外此全无可恃之处也。生番杀人，台中常事。此辈虽有人形，全无人理，穿林飞箐，如鸟兽猿猴。抚之不能，剿之不忍，则亦末如之何矣！惟有于出没要隘必经之途，游巡设伏，大张炮火，虚示吾威，使彼畏惧而不敢出耳；然此皆由于地广人稀，不辟不聚之故，非因侵扰而然。盖生番所行之处，必林木丛茂、荆榛芜秽，可以藏身；遇田园平埔则缩首而返，不敢走过。其杀人割截首级，烹剥去皮肉，饰髑髅以金，夸耀其众，众遂推为雄长，野性固然。与民人垦亩采樵生衅，全无干涉；亦无熟番仇杀，推诿生番之事。某已准提军咨移，特遣前营游击带兵百人，前往会同营、县设法防闲，或可稍为敛戢；究未有长策也。

　　然则何以治之？曰：以杀止杀，以番和番；征之使畏，抚之使顺，辟其土而聚我民焉，害将自息。久之生番化熟，又久之为户口贡赋之区矣！但画界避番之议方起，此说且存而勿论可也。

　　原评：威之使畏，然后可以施恩；制之有方，然后可以向化。驭番之法，无过于此。

　　请行保甲责成乡长书

　　台疆辽阔已极，台民不驯特甚，皆内地作奸犯科，逋逃萃止，豺心鼠性，随处欲张。迩者北路地方，窃劫频闻，涓涓之势，渐不可长；若防汛照管不周，真有顾此遗彼之患。兼班兵自远新来，良匪情形、路径要害，皆生疏弗能熟悉。延建、汀邵、福兴、福宁兵丁，言语不同，不能细侦密访；如枘凿方圆之不相入，即有二千协防，尚不足供措置；况又有掣回之忧。茫茫千里，星星塘汛，勿论移镇澎湖必致覆餗，即驻台亦难高枕而卧也。

　　某夙夜兢兢，惟恐有辜朝廷付托之重、负知己培植之恩，实切悚惶；所望二、三贤能之职，振奋精神，以实心行保甲之实政。家家户户，自为清革，使盗贼无自而生；联络声援，守望相助，如常山之蛇，击首则尾应、击尾则首应。使盗贼无托足之地，虽不设立官兵亦何不可！

　　但今保甲之法，久已视为具文，虚应故事，莫肯实心办理；而署事各官，又皆有五日京兆、推诿后人意，真末如之何也。团练乡兵，亦是靖盗一法。宪台以其乱后，强悍成性，欲仁渐义摩，纳之礼让之中，诚为移风易俗要道。但今盗贼众多，不可不先为剔刮。鄙人愚见，以为作贼可以欺官，不可欺民；能避巡兵，不能避乡里，莫若因其势而防范之。就各县各乡佥举一干练勤谨、有身家顾惜廉耻之人，使为乡长。就其所辖数乡，家喻户哓，联守望相助之心，给之游兵，以供奔走、使令之役。如有一家被盗，则前后左右各家齐出救援，堵截各处要口，务必协力擒获。又设大乡总一、二人，统辖各乡长，督率稽查，专其责成。乡长有生事扰民、纵容奸匪、缉捕不力、救护不齐等弊，大乡总稽察报查；如有失察，一体同罪。是虽无乡兵之名，而众志成城，不啻有乡兵之实。

　　今拟台湾中路设乡长六名、南路凤山设乡长八名，每县各立大乡总一名统辖之；北路诸罗设乡长十二名，立大乡总二名分辖之。每乡长一名，准给养游兵四名；大乡总一名，给外委、千把总衔扎，以荣其身，准给养游兵十名。其游兵名粮，每月银一两、米三斗，就官庄内支给，以为赡养之资。计三县游兵一百四十四名，每月支银一百四十四两、米四十三石二斗；三县乡长共二十六名、大乡总四名，应给养廉多少，宪台酌量定夺。伊等工食既皆仰给于官，则与官兵一例，文武均行约束，调遣无敢不从。

　　凡地方有窃劫盗贼，就各乡长跟要，限期缉获，解官究处。逾限不获，拘乡长正身重惩，大乡总记大过一次；凡盗贼不能缉获至三次者，乡长责革，大乡总追销外委职牌，以示惩劝。

　　虽月粮似觉伤重；但为地方之利，自不得顾惜小费。欲行节省，则每名每月银七钱、五钱亦可，米三斗不易也。无月粮则彼将生事扰民以为食，非徒无益，为害更大。且天下亦无枵腹而为人办事之理，必有以资其养廉，方可责以清操。大乡总能干练办公勤谨，三年无过犯，有绥靖地方实迹，量行擢用，以示鼓励。

　　某庸陋无知，总为地方念切。廷议既不肯添兵，不得已而思以人治人之道；任用得人，便可不劳而理。不知宪台以为何如也？

　　请权行团练书

　　凡事有经有权，似当随时变通，难胶一定。曩读宪檄安辑地方事宜，有团练乡勇，在台地万不可行，宜兴保甲之法，以乡约义学，柔和其心性，此诚移风易俗要道。某拳拳服膺，日劝文职实力作兴之矣。

　　但台民锢蔽已深，犯乱成习，一时未能悉化；每有亡命之徒，时作死灰复燃之想。迩者，林亨、李咸、陈法等倡乱于南；颜烟招诱山际余孽，鼓煽于北。虽经次第就擒，奸谋溃败，搜捕山窝，扫清逋薮；不意三林地方，复有焚汛夺舟之变。随遣舟师出洋，多方追缉，复发陆兵，前往三林协防，以壮声势。乃初九夜竹仔脚地方，复有贼杀塘兵之事。据守备刘锡报称：『风闻奸匪百人，旗帜甚多』；又诸罗令禀折称：『贼伙在八桨溪小溪洲拜旗而行，抢杀塘汛』。某一面调遣官兵，围搜堵截剿捕；一面差人密访。则竹仔脚塘人烟聚集，左右共数百家，去岁杜君英过此，尚须向民假道，决非小贼所敢轻造之区。而汛塘左右店铺，布疋货物，并无抢夺一件，亦无戕伤一人，独杀兵丁，可疑殊甚。旗帜多人之说，止据本庄如此传闻；访之他社，皆云未见，此可知贼不在远也。果有聚众拜旗、枪杀塘汛，则放肆披猖，非同小可。此等作何聚集，从何而来，乡民岂无知觉，并不事先首报；及戕塘兵，亦无庄邻救护。即曰夤夜众寡不敌，独不可尾追踪迹，窥伺去处，以报官兵擒捕；此可知人心涣散之故也。夫作贼难欺乡里，况啸聚杀人，是何等事；所以不敢救护者，皆畏获戾盗贼，暮夜寻仇，或如塘兵见杀，或以茅舍供贼人之一炬，是以坐视恣行，莫怀守望相助之心。未经约束团练，势孤心怯之故也。台地二千余里，即如去岁宪议，添设营汛，尚虞地广兵单，有鞭长不及马腹之患。乃兵不增而反减，营不增而反裁，较之未乱之先，单弱更甚；可不为寒心乎！今郡治虽有协防兵二千人，足供调遣；然计南路下淡水、冈山分兵四百有奇，北路下加冬、半线又分去四百；近者游击林秀、都司闫威、署把总林时叶、张天宝、陈云奇先后带兵协防北路，又分去六百有奇；在郡所存防兵及裁营候补之众不过千人，经制各营又多分守汛地；存营无几，府治关系重大，未可遂云兵力有余也。

　　某不敏，以为当今之时，宜急训练乡壮，联络村社，以补兵防之所不周；家家户户，无事皆农、有事皆兵，使盗贼无容身之地。所谓急则治其标，不可须臾缓者也。星星之火，或致燎原，勿谓无伤，其祸将长。此时添兵不可、增营不可，坐观其敝，后悔何及！鄙人不识时务，权为擅专，会商道、府檄县暂行联络乡壮之法，以固人心。早晚逸贼尽获，地方大定，即为撤去；仍行乡约化导，设义学以教诲之。不知宪台以为何如？

　　重洋远隔，请示维艰；总为奠安疆圉起见，许我、罪我，均罔敢辞。

　　论台中时事书

　　台中时事有大可虑者三：米贵兵单、各官穷蹙、政务懈散；而又将有移镇澎湖之举，是合之而四矣。

　　近日，斗米卖钱三百。某不自度量，移檄道、府，借动仓榖三万石减价平粜；当事者难之。某以『民心皇皇，不可迟缓；倘上台督责，则某一人独偿』。于是道、府发奋，共肩其任；已经举行，民情稍慰。并檄诸罗令开仓，劝庄户出陈易新，严禁囤积及商船透越诸弊。

　　北路讹言未息，诸罗营县请兵协防，随遣把总林时叶、陈云奇、张天宝领兵三百于是月初三日协防去矣！北路地方千里，深山旷野，处处贼窠，即再添设一营，尚苦鞭长不及；今一兵不增，又欲调离其镇于数百里海外之澎湖，是直委而去之，岂但如累卵之危乎！此时移镇未行，又有协防兵二千，足资调遣；然外九庄、笨港以上，盗贼频闻，皆距汛防窵远，巡察不及；加以野番出没，亦须防闲。秋成尚早，人心易动，种种情形，已如抱火。复虑协防之兵，尚非长久之计；恐议者谓台平无事可以撤回，则焦头烂额，将有大不可言。

　　迩者台地各官，多以五日京兆，不肯尽心竭力任地方安危之寄，高守不敢思归。又以战船赔累，惟无米之炊是急；心灰气隤，以脱然废弃为幸。何能得有余力，整顿地方。台道各县强忍不敢言贫，九营将弁人人有救口不赡之叹，此真孤掌难鸣，一事不可为之秋也。夫官人于遐荒异域，而绝其养廉之资，使枵腹为国家办事，幸时际隆平，不过空乏其身；脱有一方蠢动，呼应莫灵，惟有坐以待毙而已矣！鄙意前人官庄，宜酌量大小衙门，留还少许，俾足养廉之用，略加饶裕，以备不虞；今悉数归公，使各官穷蹙至此，岂所谓地方之福乎！国家四海之富，不在区区增益数万之银钱；一旦有误封疆，即费百万之钱粮而不足。及今檄令开垦，如北路林■〈土冀〉埔、竹堑埔，可辟良田十数万亩；即于此内再创官庄，尚可补救将来免生番杀人之患。而执事又有划界避番之说，则亦末如之何矣。

　　凤山令不肯植栅为城，亦以巧炊借口，某于道府之前痛切言之，已许可矣！此虽小事，但营县无遮拦，如人家无门户，行道皆得胠箧而去；折柳樊圃，足御狂夫，未可以为微而忽之也。

　　某小才任重，时事关心；苦无将伯之助，非孜孜为地方各官谋口腹身家之计。又未知移澎一节，虽经提军入告，可得挽回与否？目前艰巨，虽黾勉不敢告劳；移澎之后，天各一方，此间治乱情由，非某所能逆料矣！

　　言词絮聒，繁冗无绪；惟执事之急为维持之也。

　　论擒获奸匪便宜书

　　台民喜乱，如扑灯之蛾，死者在前，投者不已，其亦可怜甚矣！

　　前月，遣兵搜捕北埔寮诸山及诸罗县令、北路将弁、差委员弁人等先后擒获剧贼李庆、黄潜、苏齐等四十余人，本拟即于军前竿首藁街，以儆无赖；道府以地方既平，欲行善事，效古人「死中求生、得情哀矜」之意，备叙供由，解回内地，听臬司审拟，分别正法。某以为非靖乱之道；但意在文武和衷，不得不委曲从众。窃心疑此间莠民，将有轻视法网，谓叛逆可以从宽，不妨复尝试者。

　　两月以来，夜不能寐，密差弁员四处侦访，果有奸民郑任（绰号「急烧疏」）布散讹言，招集亡命，谋于六月初一夜竖旗纵火，燔文武衙署，抄掠市肆。是日大雨连宵，各自散逃。某闻知捕治，并其党萧兴祖、李柯等，供认不讳。复会委台湾令周锺瑄搜捕郑任家窝党，获其档册；会同道、府质讯，则册中开列伪爵人数党羽数万人。一时百姓旁观，多有骇愕状。周令恐牵连者众，民心惊惶，密白道、府，将伪册当堂焚毁。某大敬服其能，即令烧去；郑任等情罪既确，死有余辜，立毙之庭，以彰国法、以快人心。从此匪类廓清，谅无复作孽求死者矣！

　　但副将徐左柱已经至台，某当遵旨赴澎湖驻札。既行之后，则非所知。应否谕令徐副将：「凡事少加断决，不必拘牵文义，以长奸顽」？则在执事稍假之便宜，非某所敢饶舌也。

　　谕闽粤民人

　　郑章殴死赖君奏、赖以槐，按问抵偿。闻汝等漳、泉百姓以郑章兄弟眷属被杀被辱，复仇为义，乡情缱绻，共怜其死。本镇岂非漳人，岂无桑梓之念。道、府为民父母，岂忍郑章无辜受屈。但赖君奏、赖以槐果有杀害（郑章）兄弟家属，应告官究偿，无擅自扑杀之理。乃文武衙门，未见郑章告愬，而赖家两命，忽遭凶手，虽欲以复仇之义相宽，不可得已；况赖君奏等建立大清旗号，以拒朱一贵诸贼，乃朝廷义民，非聚众为盗者比。郑章擅杀义民，律以国法，罪在不赦。

　　汝等漳、泉百姓，但知漳、泉是亲；客庄居民，又但知客民是亲。自本镇、道、府视之，则均是台湾百姓、均是治下子民，有善必赏、有恶必诛，未尝有轻重厚薄之异。即在汝等客民，与漳、泉各处之人，同自内地出来，同属天涯海外离乡背井之客，为贫所驱，彼此同痛；幸得同居一郡，正宜相爱相亲，何苦无故妄生嫌隙，以致相仇相怨，互相戕贼！本镇每念及此，辄为汝等寒心。

　　今与汝民约，从前之事，尽付东流，一概勿论。以后不许再分党羽，再寻仇衅，各释前怨，共敦新好，为盛世之良民。或有言语争竞，则投明乡保、耆老，据理劝息，庶几兴仁兴让之风；敢有攘夺斗殴负嵎肆横，本镇执法创惩，决不一毫假借！其或操戈动众相攻杀者，以谋逆论罪；乡保、耆老、管事人等，一并从重究处。汝等纵无良心，宁独不畏刑戮！本镇以杀止杀，无非为汝等绥靖地方，使各安心乐业。速宜遵，无贻后悔！

　　原评：先以情理国法开示，使之晓然明白；中间纯是言情，以动其固有之良心；末后威之以法，以绝其蟠结之妄念。开诚布公，焉得不令人心服。

　　纪台湾山后崇爻八社

　　北路擒贼黄来，混称『台湾山后，尚有余孽三千人，皆长发执械，屯聚山窝，耕田食力』；明知其谬，亦遣弁员往视之，并记其地理情状以来。虽未可信其确无讹舛，亦足迹不到之一图籍也。

　　山后有祟爻八社（康熙三十四年赖科等招抚归附，原是九社；因水辇一社，数年前遭疫没尽，今虚无人，是以只有八社），东跨汪洋大海，在崇山峻岭之中；其间密箐深林，岩溪穷谷，高峰万迭，道路不通。土番分族八社：曰筠榔椰、曰斗难、曰竹脚宣、曰薄薄，为上四社；曰芝武兰、曰机密、曰猫丹、曰丹朗，为下四社。八社之番，黑齿纹身，野居草食，皮衣革带，不种桑田。其地所产有鹿麇、野黍、薯芋之属，番人终岁倚赖，他无有焉。

　　自古以来，人迹不到。康熙三十二年有陈文、林侃等商舶遭风飘至其处，住居经年；略知番语，始能悉其港道。于是大鸡笼通事赖科、潘冬等前往招抚，遂皆向化，附阿里山输饷（八社与阿里山社合输饷银一百五十二两二钱三分二厘）。每岁贌社之人，用小舟装载布、烟、盐、糖、锅、釜、农具往与贸易，番以鹿脯、筋皮市之；皆以物交物，不用银钱，一年止一往返云。

　　其郡治水程，由安平镇大港出口，沿海边而行，喜西北风，历凤山、打狗、西溪、东港、大昆麓、加六堂、风港、郎娇至沙马矶头水道一十二更；又向东转行山背，当用南风，过蟒卒、老佛、大紫、高萧、马间、卑南觅山外，水道十更；复至薄办社，水道三更；此皆凤山县界也。沿海北向，直至祟爻之石门港口，水道九更；港内溪滩水急，须待天清气朗、风平浪静，用土番牵缆上滩，入于大溪寓湾，而大舟不得达焉。于是由山道湾进芝武兰；又三百里，至机密；又九十里，至猫丹；五十余里，至丹朗。四社熟番，共二百四十余家（就归附纳饷者言）；则近水沙连内山矣。至欲往上四社，须从原路复出下滩，往北驾驶；水道二更，方至筠榔椰社；二十余里，至斗难社；又四十余里，至竹脚宣；又二十余里，至薄薄社。四社熟番，共二百三十余家。其生番散处深谷，不受教化者，则不得而考矣！东北山外，悉皆大海。又当从水道沿山历哆啰猴猴，始到蛤仔难（蛤仔难三十六社，与三貂山、鸡笼相近），水道二十一更。南路船无有过者，惟淡水社船由大鸡笼三貂而至云。

　　嗟乎！天下事非躬亲目睹，未免揣钥疑钟；今兹所云，岂可尽信？水道太远，不无虚张，但山后险阻，情势大略，不过如此；与余平昔所闻，十九吻合，则姑存其论可也。

　　曩者南路擒贼郑固，亦称王忠逃匿山后大湖，有党千人。经遣弁赍檄往卑南觅谕大土官文结鼓舞七十二社土番遍山搜捕，并无逸贼及汉人踪迹；惟崇爻八社未至。今崇爻以内如此，奸匪安得有容身之地乎！但台湾海外岩疆，五方杂处，虽时际隆平，不能保百年无事。将来匪类穷蹙，必以山后为避兵之所，当局者识之！

　　粤中风闻台湾事论

　　连日风闻台湾复有小警：北路土番作孽，南路客子竖旗，同谋拒敌官兵；此异事也。南、北路相去遥远，民番情性不相联属，何以北路土番不轨，而南路客子即肯坚旗遥应？或者起衅之处，不在土番而在北路客子；所以南路竖旗，似因北路官兵讨逆未先慰安无罪，讹传惶惑之所致也。

</div>
    <div class="pagination">
<a href="治台必告录_page3.html">上一页</a><a href="治台必告录.html">1</a><a href="治台必告录_page2.html">2</a><a href="治台必告录_page3.html">3</a><span class="current-page">4</span><a href="治台必告录_page5.html">5</a><a href="治台必告录_page6.html">6</a><a href="治台必告录_page7.html">7</a><a href="治台必告录_page8.html">8</a><a href="治台必告录_page9.html">9</a><span>...</span><a href="治台必告录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
