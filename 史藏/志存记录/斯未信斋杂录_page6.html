<!DOCTYPE html>
<html>
<head>
    <meta charset="UTF-8">
    <title>斯未信斋杂录 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斯未信斋杂录 - 第 6 页/共 9 页</h1>
    <div class="content">　　海上无人不供奉天后，灵应如响。戊申年，曾以明神护佑众生，历膺封号。请援照泰山圣母碧霞元君每岁四月十八月神诞，先期由京差官赍供器、幢幡、藏香到省，由省委员赍送泰山，派司道大员焚献之例，天后三月二十三日诞辰一体照行，至湄州供献，分藏香若干炷，附便员敬赍至台镇道行礼；未准行。奏请御书匾额，奉旨颁发「靖洋锡祉」，敬谨摹制，悬于天后宫正殿。海外士庶，皆得瞻仰天章也。  
　 
癸丑日记

　　夏四月初十日入院岁试，二十五日校场阅武，二十八日事竣。是月初八日，内地漳州海澄失守。二十五日，郡城守营火药库焚。时方阅马箭，烟焰如山起，静坐未动，闻其时已有奸匪伺其忙乱者（三月旱，乡民戴柳圈入城者日以千百计，约于四月二十日假祈雨袭城。在试院仍夜祷，连得大雨）。

　　二十八日，台邑中北路匪徒树旗，中路委县丞姚鸿、北路委署县高鸿飞会营剿办。高署令是日扎营湾里街地方，贼来围攻，督同弁兵开炮轰击多人，自夜达旦。有积匪李石前一夕来营投首，高令未即加诛，曾为守备李云龙网民；旋逃去，不知何往。该匪带伙混入兵勇，窃去军营火药。次日，攻益急，后击退，而粮饷未至，壮勇无食。初以去郡二十余里易于接济，乃为贼所阻截。向来屯兵处就近采买，兹附近各庄闭户避贼，无从购买，众将溃。于是，移营退行，队伍遂乱。李弁乘马逸，中途被各匪探知，乘机围杀。高令麾众退，手刃拒贼，被戕，头颅并割去。外委谢奋扬、前县丞汪昱之子汪兆蕃助杀贼，并被杀，分其尸。屯番与县丁先负高令走，以体胖不胜，乃被贼追及，家丁、壮勇、屯番同死者百余人。此二十九日午时事。是日，闻署凤山县王廷干、典史兼兴隆巡检张树春于二十八日并被害。前一日闻警，署参将曾元福带兵出哨。该邑新城名埤头，以竹为围。王令先调义民林万掌来城，带领壮勇防守。林万掌，番格也（娶番妇为室，谓之番格）。世为义民。其弟林万能与壮勇首林恭及各匪装作义民，砍城而入，直闯衙署，杀伤王令，割其首，携之出。群匪肆抢衣物、赀财，囊括而去。张典史出而复返，救援印官，并被杀，亦丧其元。王令妻张氏被伤，卧路旁，居民移之家，见其将死，又曳之出；死，以苇席裹其尸，浅瘗于署后，卒为水所漂没不可得。其姊孀妇孙王氏立溪水中，越日死，尸尚立水上。长子王钧受九伤，未死。次子王湜方十岁，贼收为子，命呼父；曰：你杀吾父，是仇也，非父也。义民救出，并王令之妾，同匿火药库，赖参将曾元福防护得生。火药库在城内，极坚固宽敞，官兵遁入者数百人；曾元福闻变入城，夺门入此库坚守之。贼以火攻、以水淹者数十次。粮尽，则密与居民约，以粮食出，使兵故为抢夺状，运入库；然被贼窥破，多被杀。火药库不失，则城陷而不陷；而军火未落贼手，不至益横。前参将安定邦与其妾皆前月死，贼闻其多藏也，破其棺，取钏饰，复焚其署。棺皆炉，余骨数块而已。子一、孙一、女一，在火药库得生。

　　镇军扎营北门外校场。

　　五月初二日五更后，闻城外吶喊声；天明围城，攻东、南、西三面。城上枪炮齐发，击毙多贼。贼稍却未退，登澄台四望，城内无火起。手剑登埤，令兵勇缒城杀贼首级，予重赏。于是纷纷下城追杀，生擒上城，手刃枭示共十余人。贼退，屯聚附近各庄，派饭封榖。初三日以后，嘉义城被贼攻数次未破，凤山火药库迭被围攻。嘉义县营连获胜仗，拏获首从匪犯多名。

　　初四日夜间，喊声遥起，贼攻扑郡城小东门。时，海儿病痢极危，二十余日粒米不入口，每昼夜舄痢百十次，万无生理，只可听之不顾，免死贼手耳。然奄奄未绝，终难弃之。是夜令顾姬用衾裯抱裹，越署后围墙，缘梯攀树，踰入附近之绅士黄应清闲屋内暂避；桑姬同荣、元两女亦逾墙入民家。嗣闻贼仍退，海儿在小屋内汤药皆不能应手，热益甚。次日夜间，密使人往觇之，危在呼吸；不得已，又令毓恒侄背负踰墙而返，二姬亦后归。侄孙醴泉之妇张氏，孀居二年，相从不忍去，能操土音，故居民肯纳之。海儿病至六月，已数旬不食，忽坐起索韭菜面饼，连吞三枚；从此，进米粥。有道士名海上方者，素不令治病，不得已姑试之，服其药数剂而渐瘥。家人迫移居，曰：无妨也。外间童谣云：少爷好，贼就了。初二日早辰，贼攻城时，顾姬已抱之出室。时屋上皆壮丁持刃环伺，家丁各带刀剑利器入内宅将护之出，儿已昏晕；旋闻贼退，仍寝之床。生死间不容发，一线之不绝者天而已矣。初六日大雨，贼又来扑东南门，击退。

　　初七日以后，嘉义仍告急，道路不通。以印函捆卷如针入烟管中，或藏草鞋内，或置发际，然往往被贼搜出，杀之。

　　初十日，镇军移驻浦姜头地方，贼屡攻营，皆击退之。

　　会衔拜折一次。

　　十一日以后，日夜分派丁勇出哨。贼势日炽，谣言夜间攻城。夜宿城上，天明出北校场巡营，冒雨点派弁兵及义勇分起往大穆降地方击贼，因雨未能痛剿；然贼势少衰。十五日以后，议派兵南征。委署游击夏汝贤、候补县郑元杰督带兵勇二千余人，又派西螺壮丁一千人、水师兵丁二百余名，并谕粤民分路协剿（郡城外席地坐，以酒与壮丁同饮，送其行）。

　　二十六日，单衔拜折第二次。

　　六月初一日，夏游戎带兵至城外驻扎。台湾府裕守以自郡至凤山皆贼庄，全军覆没，奈何！应之曰：余同死。兵扎城外不行，余出令斩之，并自刎；众止之，乃启行。兵出城，而贼庄皆改树义旗，先畏贼而不知官兵尚能前来也。局近鸿指园，有荷池，余坐其旁。或问之，指荷花曰：凤山不收复，此花下觅吾尸可也。

　　初二日以后，沿途遇贼接仗。

　　初七日，官兵克复凤城。委前淡水厅史密、台防厅洪毓琛督带壮勇、屯番赴镇营协剿，澎湖营游击王国惠带兵四百名赴镇营。

　　初八日以后，连次剿捕北路贼匪。

　　十五日，移军大社地方。

　　十六日，渡曾文溪，移军茅港尾。

　　十七日，大风雨，平地水深数尺，至旬日末止。

　　十八日，单衔拜折第三次。

　　十八日以后，北路贼渐穷蹙分窜。连日报获首从逆犯多名，由郡局及两路军前正法。各庄民皆立义旗助剿，获戕害高知县之首犯李石、从犯张添、李知仔，先后委员押往该故员柩前凌迟，令其子高人镜监视行刑，剖心致祭。获戕害王知县之从犯黄汶从，令其属立该故员牌位于高故令之右，亦剖心祭之。

　　七月初一日，镇军起营往嘉义，贼匪将逃入内山。有义首叶占春、叶阳春居山前隘口截之，贼首以千金并马匹假道入山，不许；同各庄民围捕，拏获伪大元帅、伪军师、伪先锋多人解营内。要犯槛送郡城，审明正法。

　　初十日，单衔拜折第四次。

　　十二日，镇军军营单衔拜折第五次。

　　十四日，镇军凯旋回郡，凤山县营报获伪元师、伪军师等犯。督兵赴东港一带追剿逸匪，贼复纠众拒敌，击败之，歼擒多人。

　　获洋盗首犯纪猫生，系与内地会匪纠约来台滋扰之犯；并获其伙匪二十余人，分别正法。

　　十五日以后，获伪总军师施神助等凌迟正法。伪军师为统辖各伪帅者，坐居中，各伪帅皆拜之，唯令是从。有公案，签筒、笔架、刑杖毕具。乘官轿，鸣锣开道。掳获官人，请伪令发黑旗杀之。黄纸封条写「大昌国去清复明天德王大元帅」。或云：「镇东、镇南大元帅」，旗帜亦大约相同。伪印皆是木戳，刻「某路元帅」等字。贼皆以红绸束之腰间，乡民进鸡鸭，不许缚，不去其首，盖自避忌讳云。贼有伪令，杀何项官职，即以其官封之；故必取首领以献功。自五月初至七月中旬，太守裕铎佩刀夜宿城上小楼，大风雨不止，以手擎盖蔽之；四围皆藏火器，不敢设灯烛，蚊蚋啮其身殆遍，计七十余日。贼扑城时，手燃自制竹炮击之。

　　八月初一日以后，洋面匪船出没无定。

　　澎湖营拿获匪船三只、盗匪三十余人，犁沉船一只，起出内地小刀会匪伪印布及夺获炮械多件；各犯即令就地正法。获犯供攻郡城时，见城上人马无数，有女兵、有孩子军，重迭如山。城外天后庙、太子庙显灵，云贼初至，有白发老者叩人门户，催令上城，妇孺皆运砖石，纷纷击贼。内宄持刀，从巡城各官后，临时皆入鞘，拔之不能出。有见黄旗立城上，伟然丈夫，俯临堞间；皆谓开台王出现云。自五月朔起、至七月初旬止，城堞灯火如星列，义民壮丁以数千计，刀枪密如栉，昼夜出入其中；夜半偶下城，各巷口亦刀械林立，不至为奸宄所害，亦幸矣。

　　署中衣物无多，皆不顾。惟书籍卷册三十年心血所存，不忍付之兵燹，始而埋瓮于地以藏之；继移至军工厂神龛内，并语绅士门人：万一有变，请寄之家。事定取出，皆为白蚁所蚀，尽为虀粉。爱之适以害之，过于求成而反败者，类如此。然民间谣传皆金叶云。衣箱止六只，端午发赏各书役，皆不肯领。

　　署幕皆挈眷不知所之；事定，稍稍复返。誓守不去者，侄毓桂、苏人王礼堂二人而已。毓恒侄持戈从行，尚不至退怯耳。通州人张九金，扣佩刀相从，带壮丁巡行。

　　七月间，天西北一星光芒上射数尺，其形似戈，想即欃枪也。数日而没。

　　顾开泰，如皋人，向游幕凤署，不及于难，孑身外窜。事平至署，言凤山事甚详。乱将作前数日，夜闻鬼斗声，俗云阴兵造反。此劫数之不可逃欤！

　　日居郡局附近之鸿指园，夜间巡城。儿病沉，不能顾，惟属家丁妥寄其骨于故土；自以落齿二及手足指甲封寄于弟，如事不可为，以此附劫先茔。

　　五月十九日，有旨令带弁兵内渡剿贼，制军复奏以台匪滋事，不果行。

　　内地会匪黄得美，富豪也。武生林俊，为永春州逆首，世代皆绅衿望族。台郡内应者，皆谓廪生许廷道（即许大炮）。其人平日结交奸匪，为游惰之士，有立旗写其名为伪帅。其叔闻之，灌以毒而毙之，报官存案。日久，闻其仍在城厢藏匿未死。八月十八日鞫其母并妾妇等，始获案；验其埋葬处，委员开棺视之，止存衣履，无尸身。盖死后夜间复抽棺底升出救苏，吞烟后，有伍姓以药治活。该犯自毙奏疏已具，幸而中止。海外与内地不同，万一疏失，内地有事之秋，难以复全，密请制军遴镇道人员以备瓜代。重洋迢递，文报往返，不能以时日计，接替尚不知何时。一日在官，一日责无旁贷；然未可仅持「城存与存」之见，而不为远虑。制军乃疑其与镇军意见不合，且以「意存推诿取巧」揭参请处。原禀内有「病躯力竭计穷、万难支持」之语，两年以来告病已四次矣，非临时巧避也。镇军精力委顿，迟迟进兵，亦未能因私废公也。

　　高鸿飞阵亡后，有人见其夜间制梃往来郊原，传说贼匪攻城亦见之。数旬后，归其元，面如生，奏闻。曾任彰、凤等邑绅士有代备讣文于书院设奠者。

　　台地储备空虚，逸安无事，已支持不下。今本年军饷尚未解到，全恃向绅商筹借苟延，此必不得已而去兵、去食之时矣。梦拟一联：精力已竭、计虑已穷，留文章、功名、事业于人间，呕血救民、舍身报国；解官不能、请饷不得，置贫富、贵贱、死生于度外；丹心照海，赤手擎天。作劝民歌云：莫做总大哥，一身留首祸。派饭众人饱，分钱众人多。一朝打败了，拿你当奇货。领赏又请功，多半系同伙。二百余年来，饶了那一个？莫从总大哥，拿你挡炮火。父母绝禋祀，妻子熬饥饿。都是好百姓，何苦入网罗！多少大元帅，到底何人做？

　　八月二十九日公出，往凤山安抚难民。三十日抵县，提犯林芳等九名审明凌迟处死，剖心致祭王故令、张故典史。初二日，亲往哭奠。提前县门丁追出侵蚀银洋五百元，以四百元给已故令之子、以五十元给张典史之子、以五十元给已故下淡水县丞赵启光之母。兵丁有抢屠肉者，插箭游街。是日，提犯苏栋等十六日正法。初八日，提首犯林恭正法。传言中途有截劫者，故出其不意剐之，仍据实附奏。初九日至粤庄内埔，驻庄外账房，令粤人撤堆，以便难民归庄。粤人六堆，分前后左右之六营也。闽、粤皆息争相安，始允绅士之请入庄。十三日，回县城。十四日，沿途查勘被害阿猴、万丹等庄，住山猪门刘都司署。十五日回郡，接头围县丞王衢禀报，噶玛兰厅董正官八月十四日捕贼遇害，被戮首领而去；檄王衢代理剿办。后王衢诱奸民入署手刃之，地方始定；首从逆犯以次就擒正法，首犯脔祭董正官。事竣，请奏加优奖。

　　十月，淡水厅属闽、粤分类，获犯张阿达等三十二名；漳、泉分类，获犯廖狗汉等八十三名。斩之。

　　十二月，郡城兵丁械斗，互有死伤，枪毙居民二人。亲往谕止查办。某日，众兵哄至道署索饷大哗，毁其窗牖。署中幕丁疑寇至，皆越墙遁。余升堂面谕，言语不通，但鼓噪而已。各营将备来，驱之去。将具奏，又固求免，环跪请罪。因率其队长同赴内宅，令搜检箱笼，并撬地扳令视之；又带往账房，启椟验之，皆见其空空如也。主将请自发落（闻其棍责者，皆先给钱），实则疑道署有私蓄而怂恿滋闹也。营务尚可问乎？初邵内宅存银二千两，发局铸洋蚨发军饷；衣服两笥，发交各书役为节赏；皆固辞封识存库。事平，另给赏取回。然其始，官绅皆谓藏蓄多金也。

　　五月初十日，致镇军手札：此时不由中路杀进南路，则凤山火药库必失；火药库失，则郡城必危。我辈不死于贼手，终死于国法。与其死于法，毋宁死于贼。惟有舍命一战而已。弟言尽于此矣（时镇军紫营北门外）。

　　致各司道书：自过海上岸，耳聋喉喑，恐叩谒两院不能明晰面陈。谨沥叙下情，伏祈婉达。上年逆匪扰乱，各处同时并起。恒镇主屯兵暂守，兼顾郡城，弟主进兵速战。是以第二次单衔折内，有「能守方可速战、非战不能久守」之语。主战者，兵贵神速，虑其老师糜饷；且料定官兵一到，胁从即皆为义民，可期必胜。主守者亦为兵单贼众，不敢轻进，致失机宜耳。不久，南路克期收复，北路不伤一兵，大获全胜，而后郡城重地得以安全。既于公有济，似不必再问其意见之异同矣。当其势处危急，不及详呈印牍，于城楼用寸笺率书一二行，飞报内地。实以此次与往年偶尔滋事情形不同，且与往年内地安静兵饷计日可到之时不同。彼时台、凤两县官一、二日连被戕害，军民皆谓镇道必不免罢斥。若辈安知圣恩优渥，准其将功赎罪；五日京兆，渐至号令不行。况饷需短绌，兵勇难保必无内变，恐全台皆震，非密请及早派员前来，万一如漳州镇道之同日遇难，则海外一隅失而复得不知何时；即不至戕害，受恩深重，岂得以一死了事，不顾其后？目击恒镇军疲惫已极，弟痼疾日深，数十昼夜风雨奔驰，残喘一线。其危殆情形，皆万无生理。此时固不容稍存恋栈之私，亦不暇计及规避上巧；幸而保全，实赖皇上洪福，非尽人力也。近年迭次求退及临时陈明病躯苦情，皆为地方起见，仍照常办事，将台属逆案、斗案次第完结，并不敢稍存诿卸之心。再，郡城围困时，镇军驻营北郊，闻有兵丁持刀直入帐中，外间百姓渐致讹言激变；及探闻密禀另请署镇，人心稍定。外间见弟病容，风谣更甚。前后左右，大半皆贼。胜从（？）贼之人，刻刻寒心，绅民以重赀专雇快船内渡请员，大局方能保固。十日后，密遣兵丁故为造言：道缺委来道、镇缺委吕镇，业已配渡，不日即至；远近皆见安静，似草禀数行，亦不为无益。即今邵署镇瓜代，极为得力，究于地方有益，何尝为一官计耶？惟究系冒昧上渎，咎无可解，此时万不敢再自引退；如俯念海外勤苦六年之久，准其乞休。感甚！幸甚！

　　答某友书：海外数年，艰苦万状；幸荷天恩，得晋一阶。自揣精力已颓，然内渡登岸，近在省垣，诸事有所秉承，非比独当一面，责任綦重。且治理刑名，为一条鞭之事，尚可勉竭驽骀，期无陨越。当伏汛风暴冒险而来此，度德量力，自知尚明，不敢废弃而甘受推诿之责。若仍畀以军务重任，精神不能周到，终误机宜。一身之存亡不足计，如国事何？当此时势孔棘之秋，居官者存畏难之见，不可为臣子、不可为属吏；然不畏事须能了事，如不自揣量，但曰死而后已，完名全节，自己之事则了矣，于国家奚裨焉？不敢误公，故不敢讳病；不敢昧良，故不敢告病。有一分气力，办一分公事。仕止久速，用舍行藏，任天而已。

　　寄汤敬亭书：近况累牍难罄，征尘乍拂，不及作札，谨将上年疏稿寄呈，可以知其颠末矣。自述一卷，聊代面谭；拙诗并呈一粲。金陵似可挽回，吾乡或当为乐土。此时，我辈尚有命、尚有家，即为万幸。仲弟幸博一甲科，仍以原官铨同知，而偏得安庆一缺，命穷固无如何也。去秋由天津挈眷口浮海至山东回南，同受风波之苦，亦前定耳。尚未知赴任否？

　　自题诗录卷首：癸丑台阳寇警，仆人以书笥入地藏之。事平，偶忆及，似有来告者，亟取之，白蚁食者过半矣。再迟，则为劫灰矣。零笺断简，携至省垣。林廉叔上舍，博学士也，为补缀之。诗钞五卷，复摭拾录为一册，公余重加校订藏之。

　　存稿自记：咸丰癸丑台阳寇警，仆人以书笥窟地藏之，愳其半生心血化为劫灰也。逾三月，全台平，乡人王礼堂发其覆，皆成泥沙，为白蚁食者过半矣。拟存什之四、五，残篇断简，携返榕城。于乎！宦游三十余年，存者仅此耳。道路萑苻之患、风涛戎马之惊，尚不至即与草木同腐，又幸之幸者也。甲辰祀灶日，记于五福巷旅邸书馆。海儿随侍，授四子书，是日读毕，并记之。

　　斯未信斋全录，三十余年心血所聚也。鞅掌道途，必携挈不离左右。癸卯仲冬月既望，辞阆郡，往成都，以补钞诗录并入箧中，交陈姬、桑姬谨藏之。行至广元，余由成都绕行至嘉平。十三日，并归栈道。除夕，抵长安。甲辰新正六日，自长安登车而东。二十四日，至山左济州，迎侍慈舆言旋。二月六日，内子偕聂姬先由陆路南归，以兹集谕属携回家中；以家人请压车辕，须用书笥乃稳重也。行至袁浦，买棹沿流而下。二十九日，泊淮扬之台北口。夜有盗入，攫两书箧登岸，剖而视之，仍弃河干，兹集在焉。锦绣珠玉不足惜，惟笔墨精力所存，心焉击之。随带万余里矣，乃竟片纸未失，喜且欲狂。宦游二十余年无长物，所积蓄者，此耳。然行装亦粗具，衣囊赖此以遮护之，穿窬者在此不在彼，又未始非平日钻故纸之功也。五月望日，舟抵姑苏。偶检阅之；附记以志幸（补录）。

　　斯未信斋全集数百卷，皆以台产鸡皮纸为面底，削樟木为夹板，分册系之以带。樟能辟蠹，故年久无残损，乃一朝而为涂炭。然以红丝格书者皆无害，盖朱砂之气不能近也。古人丹铅并用、不废研朱者，今而知其用意之有在矣。又闻粘糊以矾或椒渍水为之，则不生虫；以浸书板，亦可久云。并记之。

　　台郡绅耆陈泰阶，余己卯同年也；敦行绩学。子尚恂以选拔出余门，助其赀应朝考。归数日，而泰阶病殁。不久，而尚恂亦逝。惜哉！其伯陈震曜，由陕西州同引疾归，亦笃行君子也。子尚恭，举乡闱，余所取进，入庠乡榜出余门人王莲叔（师俭）之房，望其连捷。旋闻震曜亦故，闻讣而返。邑有忠信，地方之指臂，此为宰之须得人也。乃相继而殁，亦地方之运数欤！震曜着有归田问俗一卷，论时事甚剀切。  
　 
</div>
    <div class="pagination">
<a href="斯未信斋杂录_page5.html">上一页</a><a href="斯未信斋杂录.html">1</a><a href="斯未信斋杂录_page2.html">2</a><a href="斯未信斋杂录_page3.html">3</a><a href="斯未信斋杂录_page4.html">4</a><a href="斯未信斋杂录_page5.html">5</a><span class="current-page">6</span><a href="斯未信斋杂录_page7.html">7</a><a href="斯未信斋杂录_page8.html">8</a><a href="斯未信斋杂录_page9.html">9</a><a href="斯未信斋杂录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
