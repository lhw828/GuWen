<!DOCTYPE html>
<html>
 <head>
  <meta charset="utf-8"/>
  <title>
   明熹宗七年都察院实录 - 第 4 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明熹宗七年都察院实录 - 第 4 页/共 19 页
  </h1>
  <div class="content">
   四月 
　　五月 
　　六月 

　　○正月 

　　天启二年正月初一日 
　　都察院左都御史邹元标疏陈愚悃以襄计典事内云有谓陛下初政百官维新之始当严使人有所畏而不敢犯有谓陛下初临万□觧网之日宜稍宽使人得尽而可自新臣谓皆非其人果可原与当察其故而原其情何忍人以功名博自力风力是刻也刻臣等不敢其人果自取欤当惩其一而警其百何忍以民脂膏长穷奇贪饕是纵也纵臣等不敢褎多益寡称物平施臣随铨臣后帷为天下惜人才为万世惜民命而已至于贪可惩也拏问者务严为追賘不然贪吏不羞其名寔饱其腹污浊流风何所底止才可用也改教者湏退处数年不然既毒民社又毒青衿将使芹宫蒙耻嗟其何及卓异中可湏边才者另既为提出既得良吏以安内又得奇才以攘外此绥民隶固疆圉之要策也奉圣旨览奏有禆计典边疆需人着用心咨访务得真才该部知道 
　　十七日 
　　吏部尚书张问达题为考察事计开贪酷提问追賘官五员岢岚州兴县知县毛栢吴县知县袁熙臣汶上县知县辛我德新宁县知县张尔恕河州知州许伯鹏贪勘问追賘官二员四川右参议徐逢聘两淮塩法道袁世振提问追賘官八员原武县知县张廷桂平度州知州于连跃宜川县知县李云汉禹城县知县王好贤宁羌州知州阎庚德安县知县倪有厚九江府同知王恭己衡州府通判陈允问奉圣旨这贪酷害民官都革了聀为民见在应朝时着锦衣卫拿送法司问其余各该廵按御史严行提问追賘助边不得容纵还立限与他 
　　二十二日 
　　江西道御史高推疏陈无逸两字一曰精讲学二曰勤庶政三曰戒佚豫四曰频召对五曰亲图史六曰看章奏七曰轸怨咨八曰明法度九曰惜人才十曰崇节俭奉圣旨知道了　都察院左都御史邹元标疏称综核吏治内则部院外则藩臬互相表里衡至重也然部院岂能万耳万目以院百官一以藩臬为定臣近共事诸臣中间镏铢不爽挺然无回互者固亦有亦有欲言未敢尽竟者在内如此在外可知盖先是章奏考选动多留滞天下遂化成一情缘世界情欲相感事事迁就人人躲闪今圣天子首出庶物正新沐弹冠之会矣倘能岳岳为朝廷持三尺者不妨超迁以风有谓此振励藩臬之要道也世闲倚守令为命令守亦有苦情难言者迩来催科之苛辽饷之害上与下情不相贯安望家喻户晓难言者一数年在事如奏续如入觐不通长安书者千百中不得一难言者二今除宜留者留四年即足不必过求未留者宜早之任恋恋都门无益也归而谒诸司道当以诚以正俗套尘状一切洗涤无以此再辱宪司之堂宪司多贤者亦必耻而不受也不然有巡方白简在臣又思今天下民穷极矣处处蹙眉人人愁苦以一辽事骚动海宇欲罢辽饷一时难必熟思救时之法惟有急挽风俗一着风俗之坏莫甚侈靡语云国奢之以俭都门一日海宇之卒岁也士大夫一席庶民之卒岁也每事节省称礼而止臣犹有说焉计偕诸士子四千余人此四千余人者第与不苐皆百万生灵所寄命者趋向不正世道何补今于诸士子登苐者入官者先树之鹄示之以俭而乃以一进士至负债千金而出都门此何以说欲为清白吏得乎古人相期相成报恩酬知不在交际情浓而在道义情真臣敬特表出使计偕诸士子有定志有定力倘脚根不定以千生万刼祖宗培植父母教育之身得一进士虗负一生又断送海宇众生大可哀怜诸臣子必有以臣言为中流孤航者不作梦语也奉圣旨览奏深切吏治士风得救时急务都要着寔遵行该部院知道 
　　二十五日 
　　山东道监察御史王一中疏参莱州府知府林铭鼎内称鼎治郡二年一无表见其初到地方妄自尊高凌侮僚属种种乖戾传突一时及稍敛聀渐平物论然其本意见地方艰繁一味好逸恶劳咨嗟怨望时当入觐必欲借径南归又向人言吾此行必寻隹转再来不值一文钱乃见臣之议留不胜愤忿遂生端起衅具详到臣称为监军招练各道聀在韬铃其于有司民社刑名钱谷之事原不相干虽列衔藩臬而体统隔于亲临分谊当有隆杀未可与守廵二道之例比也况副使刘国缙佥事佟卜年乃为抚安辽人收拾迯移之计尤与各道不同一切礼节文移之间似当酌议以免謟渎之失臣随移文咨吏部云看得登莱逼邻辽左辽之河东迄已全亡而登莱尚存一块土全赖上下之间戮力同心以共襄此役今特有莱州知府林铭鼎者倡为监军招练不相辖属之说而以守廵两道代该府之承行又以监军招练之相临为非礼之属势必令分守分廵之各道以代该府之承行而不任受又令监军之练之二道以无人任受而不能行臣以据此一言为祸不小参处亦不为过然不即参处者谓地方当乏人之秋留一官恨不得一官之力苟于中止其险谋犹望干辨公事讵意其详文未俟飞揭先行遂使守廵监军招练五道皆因之而坐废耶夫铭鼎欲为弛担之谋遂博一道府相构之名而去竟以一去而尽废五道之事其如军务何哉况登固朝不谋朝夕之地今尤分阴可惜之时原为戎马事烦守廵两道干辨不足故添两盐军道已各有信地分派事务可令四五道之事径旬不奉行四五道之衙门俱阒然尽闭乎皇上封疆重寄为一知府而肯任其隳坏否若铭鼎者狂悖放肆直欲抗君父而逆之大不敬也尚可一日逭两观之诛乎奉旨吏部知道 
　　二十六日 
　　湖广道监察御史林一柱疏称陛下聪明圣知而达天德苐恐耳目未周观不超乎域外扩充未到照亦止于垣中即以至近之地为陛下陈之陛下食鼎而列矣而郊关之外流离载道有茹草刮树跪乞道旁半粒不能沾其腹者矣陛下重裀而处矣而辇毂之下栖风积雪有赤形祼体僵卧路侧达旦而已毕其命者陛下泮奂以游矣而南亩之间负耒荷锸道路之推车挽牛有终岁不得一休息者陛下优游以休矣而囹圄之中呼天不见棰楚之下入地无门有顷刻便邻鬼魅者矣即如锦衣打问之旨往者时一间出陛下以为寻常事耳而不知锦衣之刑先打而后问不论有罪无罪情重情轻一奉严旨榜掠备至纵复来申理得直而此日几无生理故非事情之极真切极重大者不可轻付诏狱凡此皆陛下之所宜知而或有不知者左右近习之人蔽之也陛下如欲全其生生之机有流通而无间隔也则在乎亲贤纳谏而已矣又云故谪臣理刑李献可癸未进士由理官抗疏铮铮有直声削籍里居夫以朝阳之凤迄今忠埋荒草臣窃悲之盖覃恩原无异同而存殁便分先后乃知天下事凡隔于耳目之外者沉沦幽抑不得望见天日亦多矣而苟非臣言之陛下何由知之伏祈敕下该部亟议赠恤此亦覆载中所不容独漏之生成而春光内所不容独后之恩膏也奉旨朕虽居深宫小民难苦时刻在念其有贫穷流离的每加赈济推举各官尽皆允用言官条陈皆下部议覆即有触忤的亦曲加优容何尝不亲贤纳谏锦衣卫打问各系各衙门参处林一柱不谙事体掇拾套辞且李献可既以国本被谪应否追恤该部当遵屡旨具覆何得以同乡渎陈姑不究 
　　二十九日 
　　江西道御史高推疏参抚臣张之厚叙杜文焕军功一疏可骇焉夫杜文焕懦弁也规避东援故挑西衅妄杀临边住牧夷人数名致虏兵连结屡屡不休五尺之童皆欲食其肉而寝其皮抚臣不以为罪魁而反以为功首盖抚臣谓问谁登坛誓歼巨魁者杜文焕也臣则谓问谁起衅谁寔构难者杜文焕也抚臣谓冲锋截馘者若而人臣则谓闻贼势披倡如蹈无人之境求一骑一矢以相追击者无有也抚臣谓问谁分布搴旗者若而人臣则谓闻虏攻城下攻围五日夜求一建旗设鼓开城对垒者无有也抚臣谓文焕不能披甲跨马闻警告急舆疾出城矣臣则谓闻兵围延安止有推官叚飬度卫弁孙弘业萧伟等扃门受困城上射杀头目以剉贼锋不闻文焕如何调度如何指麾且不知其避于何地而抚臣犹昧死以叙功搃之利令智昏一为文焕所饵即堕又焕套中有谓受文焕金杯玉壶者有谓受文焕金银盔甲珠貂等贿者以故欲则不刚件件私庇事事遮护乃密传各道府县将杀掠人畜酌量开报各官为名饮恨敢怒而不敢言前日之所报与臣之所闻不过万分之一耳奉圣旨该镇虏情叵测张之厚着用心防御不必过求该部知道 
　　三十日 
　　福建道御史周宗建疏称近来临边诸地多用乙科间有明经多属髦年既衰惫志亦灰短百事支吾尽成废弛羌幸薄迁视为常套选曹青眼不及遐方遂使沿边一带竟仝迁谪之乡间有贤者风霜独苦得调如常惋叹知希天高莫问盖边地有司之獘与有司大略相当脱令此辈一遭警急不为弃城之□客即为泉下之死人纵有千群不当一用见在四川之变迯官种种联邑成墟求如张振德之死殉翁登彦之郄敌指不多屈此亦有司庸髦不忠之明效矣臣以为趁今大计之时各官鳞集贤否星悬合下敕下吏部择甲科有司年力精强才气超迈者摘出沿边各府州县悉更其人不得溷杂调简之格仍乞端责之以团练乡兵固结民力缮城整器积草储粮令城社寔金汤之固其能称聀者升转之期仍比内地半俸超迁其别有捍御奇劳者复如军功不次擢用诸有司中岂少殊才异能之人自乐功名之会矧有信赏明罚之人敢怀退避之心但使一城可守足胜几万之兵城城如此联络无虞既可使地方安聀群盗潜消即令猝遇大警可以徐待策应集众人忠义之气成内地巩固之形此寔方今苐一急务奉圣旨边方令守已有旨了这所奏着该部并行 

　　○二月 

　　二月初三日 
　　都御史邹元标请宽宥犯官吴国辅题为犯罪赃完恳怜援比恩例豁生事看得大同廵抚高第廵按御史李九官各所奏要将犯官吴国辅改拟立功子孙承袭一节为照吴国辅监收自盗奚辞一斩姑念本犯能完赃于限内宜施法外之仁况累奉恩诏兼沉狱数载姑准立功以鼓之既经抚按详确问拟前来相应覆请奉圣旨是 
　　初四日 
　　吏部都察院接出圣谕朕览科道官屡疏纷嚣全无正论辽左既限皆因经抚不和以致官民涂炭朕深用惊忧昨张寉鸣慷慨自请行边具见忠义为国江秉谦妄言乱政已从轻薄罚了今又结党渎奏各逞己见不恤国家之急臣谊何在尔部院便传与大小各官以后务要虚心协心合力共勷宗社大计将当行事务着寔整理毋事空言再有仍前乱言混淆是非的决不姑恕特谕 
　　十五日 
　　浙江道御史徐景濂参熊廷弼罪拟未当内称奉旨械系王化贞者罪之正也乃于熊廷弼仅仅削聀听勘非法之平也盖护廷弼者每谓主守不主战似也夫真言守则必严谕西平镇武二堡坚壁以老其师真主守则必札定闾阳大凌河二邮固垒以堵其溃即不然拥左哨五千收残卒万骑退守右屯旧驻以观夷虏情形异日者犹可擒孙黄叛将复广宁残城则一场罪愆尽是化贞担去而夤夜狼奔几于斩关逼入何为也臣请问言守者曰守山海乎守三坌河乎夫仅闭关为守关存似未可为廷弼罪彼曩之撤河兵发还援兵今之率兵奔急放入溃兵诸状皆明明有弃河西杀廵抚之心与焚高邦佐尸灰贞忠之骨也均一惨毒想也则廷弼宜逮若必画河为堑只骑不渡而后言守则将道之逋亡兵民军马之奔溃径畧得俨然三尺之剑枭之军中抚臣当先免冠谢罪听垒囚于辕门柰何以节制调度之权持坚守之议者两昼夜踉跄数百里则廷弼宜逮假令罗一贯不死刘征初秉不战亡奴竟败归廷弼肯自辞首功以与抚否又令孟令勋王朝玉不外勾孙得功黄进不内叛??囗??虏来援广宁无恙廷弼肯自居微劳以让抚否盖一望关夜遁一弃城西走合之搃属一逃律将何以慰袁应泰张铨于地下并瞑后死高邦佐之目又何以服杨镐李如桢于狴下并箝新逮利瓦伊翰之口奉旨该部知道 
　　十七日 
　　广西道御史马逢皋疏称经畧熊廷弼不诛逃臣仍用逃臣原自为不死地不恤忠臣仍焚忠臣又自为逃地夫辽渖之陷经畧袁应泰御史张铨道臣何廷魁俱死独高出胡嘉栋等逃廷弼荷皇上异数谓宜首明应泰等死节诛两人失节乃死节者漫无一语及之而失节者屡疏荐之于是有再逃之监军因有随逃之经畧为经略者尚冀如两人复用而何以死哉臣谓用逃臣原自谓不死地是廷弼寔录及广宁溃廷弼檄监军高邦佐至松山谕以西走不应縳邦佐跟随官以胁杀之又不听此二十四日事至夜邦佐谓其仆高永高厚曰我受国恩义不偷生誓以死报之好收我骨归里以见吾母即葬吾父墓侧死知有死事儿不绝也高永等痛哭劝之行亦不听沐浴衣冠西向拜如礼遂自缢死高永又谓高厚曰主人待我等厚我不忍主人独死无使令于前者汝即负我莫负主人言毕亦自缢死次日高厚如其言哭禀廷弼廷弼曰尔主生不欲入关死肯入关耶命军士以柴千束并公署烧之一昼夜不灭一代忠臣义仆遂成灰烬矣臣谓焚忠臣又自为逃地亦廷弼寔录夫廷弼生平无一善状按辽时曾以参貂故逐一杜松后又逐一李怀信而国之神气伤又逐五谏臣而国之元气伤后又欲逐臣而显不和至谓君威不能??耳而国之法纪荡然矣上不知有天子下宁知有抚臣岂肯救广宁哉臣以为不斩廷弼终误天下皇上为天下主何忧此逃经畧乃近接邸报见有革聀听勘之旨何罪重而罚轻乎若抚臣王化贞同迯入关谁能庇之奉旨逮问自其正理惟是逃与经臣同逮亦经臣异亦非法之平也奉圣旨已有旨了该部知道 
　　二十日 
　　湖广道御史马鸣起疏请立逮先迯之罪臣以正刑章亟录死事之道臣以劝忠义内称??欺弄蛊惑先骑入关者韩初命也关臣莫在声一揭始知经畧未至兵民亦未至韩初命先入岂排山卷土之将士岂迷陵阴故道湏初命作田父指挥乎抑叩关夜渡犹乏鸡鸣狗盗之雄湏初命为之排闼耶又云高邦佐为皇上保城池为自身惜名节乃不得死于广宁而死松于山的因何故生不从要挟而入关竟难保遗骸于死后确是何因果如义男高厚之哀诉则天阴积昧之时当有厉儿在旁矣夫死者录逃者为功当此宪典昭明之日岂容有此颠倒是非乎乞敕该部将高邦佐主仆死事情节从公勘明破格赠荫与骂贼战死之罗一贵及阵没诸臣一节恤录庶人心竞劝亦保封疆之一助也奉圣旨韩初命既系先迯着锦衣卫差的当官旗扭觧来京究问高邦佐事情该部看了来说 
　　二十一日 
　　廵抚直隶御史易应昌疏陈责成州县官抚定安民之说一曰善处置州县官在地方其民皆父母称之则民其子也父母于子安有召之不应期之不会者甚至徧保甲而讹乱行团縳而呼噪比钱粮而哗阻此无他平日处置失宜而恩威不着也苐一征收钱粮寔减秤头苐二问理词讼轻科罚赎苐三革除理长诸人贽贺陋规如此则根源洁凈而恩见矣二曰兼训练州县之有民兵属之有司者也此外即乡兵即其附保甲而徧者也请于州县原设五事册内增入训练民兵乡兵一事并报考成庶言不落□事堪求寔以垂永久焉二曰存警醒夫备员在今日州县间而敢曰吾州吾县决然无事哉若其未也则何恃不恐曰着置宜而恩威着也邑与邑相比以成羣羣与羣相累以成天下金瓯无恙之业积此矣此警醒之说也四曰严禠夺课其政其钱粮无逋负也其讼牍无含冤饮苦赴愬者也其兵民精警足备一队也其保甲乡勇碁布也兴大役行大众庶民子来也口碑载道无间言也则其官守可知也才亦可知也五曰行戒饬夫抚按奉天子命察吏安民而不时举戒饬于诸司纪纲之谓何故戒饬二字提竖在此可以使未戒之官思今昨是非之间又跃起一叚精神急急补求于后也六曰隆奖率窃观往牒其郡邑守令贤朝廷有增秩有赐金有玺书嘉劳其鼓舞倍至故其吏蒸蒸称隆今于州县官果才守兼全者抚按报命之至不论俸深俸浅大省开报七八人其次三五人以闻上下部议可请得赐敕奖使地方之贤者益奋勉于恩命之殊此其鼓舞之法也七曰破资格天下州县官十之三四科甲十之六七乡科及至行取乡科二十而始得一至其拟官毕竟另一格待之而明经一涂又无论焉皇上造命者也何难宽其途而奖进之谓宜以后少破资格之论八曰励师儒九曰互责成十曰矢精诚奉圣旨这所奏深切吏治该部即议覆行 
　　二十三日 
　　浙江道御史左光斗疏称东师再溃举国惊皇皇上慨然允廷臣请用孙承宗入阁矣又用觧经邦经畧矣外而封疆收拾有人内而密勿赞相有人一时殊觉可观而中枢之地尚虗悬无属在当国者或自有说惟是以至危至急之势而缺至急至紧之官人心汹汹莫得其寔景泰三年于谦为本兵兼用仪铭七年谦因病在告又用石璞往时兼用两人而今不得一偶尔有病且不能待时况并官而无之者乎窃谓朝廷既得救时之人当竟救时之用而若如祖宗朝阁臣高拱出掌吏部江渊出掌工部故事时命承宗掌本兵事庶几授之以事假之以权承宗必有以自効而一日在阁一日在部参赞专决亦各不相妨救严关而扬我武莫有急于此者乞敕元辅早断以定大计毋徒用其名而靳其寔至聀方郎中耿如杞屡被弹章义难就列并乞速赐处分毋误滋人言而误国事如杞在户部时臣曾荐其可用今日罪在封疆寔不能为之讳奉圣旨兵部着阁臣孙承宗暂掌 
　　二十四日 
　　辽东廵按方震孺疏称员外徐大化有疏参臣其罗织骂誉无所不至即下部院谊静听可以无言且封疆至此一人之微命轻如鸿毛亦不暇言惟是谓臣先迯以为民望以故广宁致陷臣又不敢不言大化杀臣之意虽有渊源奈何不一按情节而轻作此言乎他人之疏揭知大化不肯信抚臣王化贞见到都门矣大化何不就抚臣而一问其来历耶苐一兵败苐二陷城苐三民迯但有善牵扯者能一字牵扯及臣臣甘受死殊不知变起仓卒令人思索不到十万兵马一刻而败于西平其所以败之故抚臣自有活口广宁一座大城一刻而不守之故抚臣亦自有活口也百万生灵催促西还经臣又自有疏抚臣自有说此间情节明明白白而大化乃谓臣先迯以为民望耶迯于阵而致阵溃迯于城而致城溃然后谓之迯然后按其前后而诛之乃为定律臣既不在镇武又不在广宁又未尝失陷城池又未尝舛错情形又未尝有一兵马而谓臣罪不在经抚下耶至于抚臣出城后遣官舍至臣勿东抚臣见在都门闻有书发抄大化又可就问也万人皆西而臣独东东行者为逃乎西行者为逃乎广宁已为贼据前去无门经抚护民西还存跕无地二十四日急遣守备周一麟回关招残兵已喧传许放入关矣愿大化设身处地为一再思也早知不论根由只许入关为题目彼峕但驻中前数日却具一疏曰臣孤身为殿岂不好听至谓臣欺君卖友臣自信从前事谈辽无一字之欺惟不能逢迎人意从不敢云我兵足恃足制虏命不敢云西虏真可倚靠不敢云镇武可以不守从不敢云机会可乘而遂可以浪战取祸之根寔本于此若谓塘报互异二十三广宁已溃原无札营之说不得不异原无西虏取兵之说不得不异诸臣所报事体皆真惟时刻间有差悞臣随即具疏题明何谓变幻按臣不取凭于各道将谁凭耶若吴主事责臣以不死其道理甚正但贼兵尚无踪影前卫至今未陷不识彼时应死贼乎死城守乎死经抚乎亦死百姓乎抑反广宁而死于孙得功乎此处亦湏商量的当也奉圣旨哓哓致辨意欲何为张铨何如人哉 

　　○三月 

　　三月初三日 
　　山西道御史江秉谦疏请聀方耿如杞内称熊廷弼受朝廷经畧之寄三方调度之责出关之后王化贞既坚不用命当坚持前议明告皇上以如此广宁能守臣得戮力行间不如此则广宁必不能守臣亟谢事以让贤路岂不无负任使而徒大声疾呼因循日月大军既溃数千之众其能支乎今日之事为法受罪廷弼其何辞焉王化贞空负才名原不知兵时值敌之不来幸邀节钺遂足高气扬专恃西虏倒中反间粮米腐烂而不理狼藉甲仗而不知及至俟西虏而西虏不至用间牌而间牌不効恐见其计穷筭失乃妆点于河上扬言以欺人试问五进五退是谁沮之不前乎试问虏骑长驱谁寔望阵而迯乎西虏何以横鎗宁前一带不为我用而为敌用乎贼尚未至弃城而迯御史方震孺之疏具在化贞虽百口恐亦难迯斧钺矣张寉鸣原以被论黔辅旋因辽变奉诏特起而栖迟数月不前臣已不得其觧及至到任占中枢体面与廷弼相左又被人言点破遂益肆其咆哮恣其刚愎仇视言官力主骤战无兵无将软困廷弼于右屯似醉似颠浪听化贞于三坌凡有覆疏无不横张陷阱暗伏杀机而犹哆口誓一毫无偏执其谁欺欺天乎中枢经抚其罪一体广宁失陷中枢谓何岂宣捷则受赏溃师则无罪乎此皆明白易见者也惟是聀方耿如杞者狐媚存心豺狼成性其生平秽状为乡党素所齿独与化贞香火情深连环胶固而又伺寉鸣之有隙于廷弼也散布流言巧为佐鬪今日曰机会可乘明日曰西虏也至护化贞不啻骄子今日曰计夺中枢明日曰希图卸担谋廷弼甚于敌人夫化贞即桀骜使无如杞旁构亦何至必与经忤是化贞之所以败皆中枢误之而中枢之所以誖皆如杞弄之也从古指鹿为马之奸亦不过此是尚可不亟正典刑而缓天诛者哉奉圣旨张寉鸣新遣行边出都方两日江秉谦如何轻肆诋毁好生不谙事体系多事之时姑着罚俸半年东事方急耿如杞着照旧用心供聀该部知道 
　　都察院左都御史等官邹元标等为奉旨参处回话事内称议得天下有出于至公至虚而不容一毫人力参于其间者朝议是也今欲推经畧命下吏部尚书张问达逢人咨询朝罢六科公议于阙廷十三道集议于朝房佥推觧经邦无异词人方以经邦闻命促驾不谓其一疏再疏三疏至以言加谴问达则过矣人臣受国厚恩不择便利死生惟命经邦既可以持钺经宣府独不可经畧辽阳昔日之经畧在难于有辽阳今日辽阳已无此畿辅一片地耳经畧肯竖起精神从此勒铭彛鼎未可量不谓其缩肉畏懦至此幸而宣府无儆万一有儆经邦将何之乎大负满朝推毂之雅与国家飬士之恩矣今当以避难论但念人各有能有不能人各有独知人知经邦之能者或以皮相经邦自托不能者必有独知宁独而后任非任而后度经邦之辞疏语不择晋虽非所以教惇然情或可原也或罢或降惟听皇上上裁奉圣旨会推事情甚明觧经邦已有旨了以后再有规避的重治不饶 
　　初四日 
　　河南道御史安伸条议边事内称一严迯阵厉士气人臣急君之难惟力是视乃虏骑长驱前锋败北中坚谓何后劲谓何竟不闻一兵策应安所称建旗鼓以悍牧圉乎则经抚之公案不可不急议也一清禁地杜隐祸语云先平内寇然后以御外侮近如科臣所参李选邹体元鲁梦豹等视大内如通衢蔑国法为儿戏而据道路传闻又谓南海子一带潜匿容隐寔烦有徒一旦拚飞噬脐何及则惩前毖后之策不可不急图也一留冏卿资保障国家得一贤守令胜得十万精兵顷天津道刘策搜乘练士壁垒一新至若通州道周启元长才雄畧弘济时艰合无将启元以太仆少卿暂理兵备俟新推魏云中到任始令弛担庶几东方犹借其一臂而重地可俟以无恐耳一速边饷定棼嚣师行则粮从足食以足兵从来固然即令黄羊山喜峰口等处罕不见什差人讲赏拥众跋扈哱彦台吉日作窥伺虎视躭躭皆探之胜败以为动静又观我之虚寔以为出入则边饷发必以时尤为今日最急着耳一录戆臣鼓忠义自古云仗节死义之臣必直谏敢言之士臣作令河间与献县刘重庆任丘县贾継春二令同时见其清风餐雪劲骨冷霜或擒巨寇于萑苻而千村安堵或捉响马于当道而百里无尘即今或以建言削籍或以忤珰罢聀皇上虽显弃其身寔阴用其言如鉴此苦衷孤忠立令起用则感恩图报必有异于寻尝万万者矣奉圣旨周启元着料理兵备候代刘重庆等且不必用 
　　初五日 
　　云南道御史董羽宸疏称自辽左报陷诸臣图上绸缪捍御之畧非一而就中吃紧尤在选任乞敕按关两道其不中折冲御侮之料者不妨别用不必强其所不能以国事徼幸于万一至于府道尤急通宜一并如议综核限日奏报下部易置不得顾惜怨劳以贻封疆之忧访其人如臣所知则有若在籍王应干赵邦清未任道臣霍维华运判韩万象顺天府判杜应芳见在觐臣苏万杰赵廷忠潘曾鋐张福臻及平乐推官袁玉佩南靖知县杨廷诏俱可听部推用道臣则有邵可立真宪时贾之凤而外臣皆能知其足任惟永平朱本洽是臣乡人素知其非勘乱定祸之才不如早易之为得也若夫自山海燕河青山建昌以至冷口喜峯松棚马兰墙子曹家古北石塘诸路内各口子或僻不及防或冲难以御或台圯各堙亭障几空或木市贡道犬羊之所出没或为抚弁夜丁贪渔虏物阴纵其入久启戎心种种破漏孰非奴骑假道阑入之径广宁市赏若绝孰非西虏分头要挟之门议者独恨不得一丸泥封山海关顾不念见路不走有如此另虏哉者奉圣旨着吏兵二部作速覆行 
　　初八日 
　　兵部都察院接出圣谕东事方急警备宜严京城内外倍当安辑其勋臣武聀各官募兵自是急公大义湏寔有才畧知兵能御众不扰的方行委任仍各分派都城四外离远处所出招募就彼安插训练应募新兵核查贯址互相保认溃卒流民中杂奸细真伪难辨不得混行收用各衙门保守内外若官严诘凡军装夹带兵器异色可疑诸人不许放入有指称各家兵丁三五成群白昼夺用酒食黑夜窃掠衣物占住民居寺观槩行禁处其传布流言匿名粘揭煽惑疑听俱系奸民擒拏重治奉旨城守门禁保甲诸欵派行既定该管员役亦不得以查点为名恣行肆扰一切廵警事宜刊示晓谕务令军民商贾人等各循生业保身保家安固人心以靖地方该部院便行与廵视各衙门一体遵奉施行 
　　十九日 
　　湖广道御史林一柱疏用人惟责其寔内称天下名寔之不相应者多矣臣始姑以兵事言之名之为兵则御寇为寔今飬兵则按之册籍用兵则付之召募是千万储糈以饱鼠雀耳家国安得鼠雀也而用之名之为将则杀贼为寔今飬将则重以端阃用将则起之废闲是推毂之遣以荣土木耳国家安得土木也而用之名之为边抚则攘夷为寔今无事则扬扬以建牙有事则惴惴于经畧是紫朱之荣以被泥塑耳国家安得泥塑也而用之名之为枢密则帷幄运筹千里决胜为寔今历推之尚书前见闻而后获罪增设之侍郎放不下而用不着荣名之貌充饥于画饼耳国家安淂画饼也而用之夫用贵其飬飬贵其用今所飬在此所用在彼询于朝则久而不任谋于野则暂而不习噫何其舛也又云臣愿铨衡衡之以公宰执执之以断台谏论之以平用不惟其时惟其势而惟其贤贤故用之则勿轻议舍舍不惟其时惟其势惟其不肖不肖故舍之舍则勿轻议用用舍划而为二寔配而为一圣天下临照于上电目??而霆震之俾常公常断常平无使蔽主者有平日之形图国者无尊君之寔奉旨时艰急需真才这奏有禆用人该部知道 
　　二十一日 
　　山西道御史江秉谦参张寉鸣罪当处分内称张寉鸣罪在经抚之上法所不贷皇上特以其行边方新疆为重薄罚臣以安之未尝许其无罪也今简用经畧王在晋受事启行业已有日彼寉鸣者岂身在法外有两条而可不亟逮下法司乎且寉鸣非独法无可逃而误国之情更有可恨方其一坐枢堂即与王化贞相比与熊廷弼相忤至嫌衅日深杀心顿起明知西虏间谍俱虚而狠于瞒心明知战守参差难合而硬为责备一味胡涂一团机械只思杀廷弼便可快心纵陷了化贞亦有不顾是寉鸣故坏封疆之情殆有甚于失误军机之罪也为变局为巧局是查旧冡宰也是查旧政辅也并皇上当日委任亦查其不当矣寉鸣何不早具奏耶又言廷弼一咆哮言官即为佐鬪先伏救逃之机括不思言官之言已验而忧国之诚反指为佐鬪圣旨曾命其查言官乎寉鸣犹哆口以定他人罪案乎抑寉鸣罪矣聀方耿如杞罪又可迯耶盖中枢与边臣同条聀方与枢堂共贯寉鸣之失着败局尽是如杞之诡计阴谋若使目前之罪案不定听其抽身而去异日之是非渐冷又将蒙面而来是罚无损其毫毛而且为披卸担自在地也世宁有此国法哉奉圣旨枢臣奉旨视师尚未报命且会查功罪独力担承不避嫌怨何得遽尔苛求以阻任用江秉谦欲申前情怆惶渎陈好生不谙事体本当重处姑调外任该部知道 
　　二十二日 
　　广西道御史马逢皋谨据代题内称臣不自揣进一才士许显纯欲专任察奸皇上业用其言部覆显纯雅负肝胆力能辨此可不谓知显纯乎惟是显纯信才士能徒步徧□五乎即有数十名弓番月止得粮一石不加犒赏能使用命乎抢攘之际与各衙门文移往来最密不给官防以示信乎如是而责以挐获真正奸细何异操蹄望岁者与臣又博访如邵可立清约自甘而能开水田恤驿逓地得百姓之心如传梅才思双羙而定国本犯凶锋遂罗非祸如张舜典文武兼优而屐市井不求闻达早作三径值此物覩之时谁无弹冠之想而欲收汗血之用尚恤买骏之金则臣之所大不觧也奉圣旨部院泛长酌议具覆 
　　二十三日 
　　河南道御史杨新期疏称抚臣徐绍言抚臣乡将近三年真心干济政简刑清调度兵饷备极苦心防秋傲寒直至岁抄臣进也晚不悉张差始末然有抚臣如此臣乡方戴宁宇而猥以旧事牵缠不安其位然张差一案原有不可觧者闻当日原任刑部郎中义激建言旋称病引退不能与王之寀肮脏任性逍遥延年也吁可悲已今王之寀因人之昭雪而复其旧物不平自鸣而进以京秩李奉张廷无人齿及竟汶汶没没也忍心遂志者身存而名显愚以死事者身灭而事湮亦世界一缺陷也奉旨廵抚官湏人地相宜徐绍吉晋抚着劳安心任事张庭前已有旨并李俸即与议恤该部知道 
　　提督雁门都察院右佥都御史徐绍吉奏为部臣追论察典意在报复谨备陈当日始末内称王之宷疏内指臣为吏科时管理京察曾紏拾之寀就中所列三人而臣其一也万于历四十三年有张差之衅惟时臣以册封晋府回朝见朝中议论尚持两端之寀亦曾面臣语剌剌谈前事不休臣慰止之曰张差伏诛刘成宠杖毙今宫闱已肃清为臣子者何用长言乎之宷亦觧颐谢教而去乃次年丙辰适当料理京察之期臣以科资宜与其事吏科之命十一月甫下发单谘访及收单则单内见之寀事迹累累赃私狼藉臣因往问刑尚李志荅云此人极是贪横又往问吏尚郑継之则云此人官本不职当处但迩来挟持题目甚大臣甚服其老成之见不意台臣韩浚条陈疏出而之寀遂欲具疏参浚一时台省公论沸腾人人切齿竟各会疏拾之矣此当日之寀察处情形一字无文餙也而皇祖震怒削籍为民追夺敕命此中机括岂臣意想之所及乎亦岂言官所能迎合耶搃之从来京察无五年不翻之案盖浮沉世界翻云覆雨自古叹之矣奚怪乎之寀之有此报复也且臣子立孤踪自本有色之寀谓臣拥旄三晋图转司刑犹欲颠翻铁案抹杀先帝寔录一大此语如醉如呓臣所未觧即韩浚赵士谔被论似亦别有故未必尽因之寀而去今借以逐臣不知臣鸿飞冥冥宁俟弋者而后举哉奉旨据奏自明不必置辨廵抚重任徐绍吉着遵旨安心供聀该部知道 

　　○四月 

　　四月初一日 
　　刑部尚书等官王纪等勘定熊廷弼王化贞罪案内称王化贞受任于败军之际广宁危若累卵只手持撑入阅月呕尽心血费尽气力又谁不怜之但生来是一朴寔头又全不知兵用虏而反为虏用间而反为间用甚至叛逆如孙得功辈日侍左右而不悟认贼作子伎俩可知乃敢口口声声要战要渡河及至胡笳一鸣风雀皆兵铁骑鼙鼓尚隔在百里之外而弃广宁如敝屣匹马宵遁若追迯者之蹑其后而惊魂迄今未定也哀哉化贞有忧国之心而无谋国之智有吞胡之气而无灭胡之才是天下热心人也亦天下痴心人也事已至此安所逃罪宜服上刑以正厥辜若熊廷弼才识气魄睥睨一世往年镇辽而辽存去辽而辽亡关系似非小可再起经畧廷弼以卫霍自许而人亦莫不卫霍廷弼也入都之日儿童走卒亦相率焚香罗拜喜其来而悲其晚即我皇上赐剑赐蟒玉侑以金帛饯以凡卿殊宠异数近世未有廷弼何以仰荅圣眷副此千载一时之盛际哉追惟初出春明门即徼有控扼山海之旨识者已知其无意于广宁侯抵关以后却微有可观如言我兵不宜浪战西虏不足尽信永芳降情之叵测广宁人心之不固语语若持左券其料事之智岂不远过化贞哉独其刚愎之性虚憍之气牢不可破以争毛文龙功罪一事开衅化贞水火之形既分玄黄之战遂力今日一疏明日一揭笔锋舌阵相寻不已而搜乘训士厉兵抹马凡可以为守备计者悉等间置之迨虏骑动地而来错锷不知所出急急飞檄催战若将曰胜可以成吾名也败亦可以验吾言也向使虏警告急之日廷弼仗义誓师卷甲疾赴广宁提一剑以勘祸乱计不出此一闻大兵溃败疾呼不救先奔榆关尚书平日何等威风一旦作此举动岂不负国恩而遗笑于天下乎即有盖世之气料事之明亦不足以赎丧师失地之罪矣嗟嗟封疆大臣破坏封疆国有定律百口何辞乃会鞠之日剌剌不休若谓不宜与化贞同科讵知功罪一体明旨昭然同而异罚非刑也俱坐斩奉圣旨依议浙江道御史陈保泰贪秽赞画遁词借题内称何栋如在浙中募兵日夕登山游湖酣歌嫖赌更以富?为兵改?舡为战舡夫栋如亦知水战必用水兵必用战舡矣海舡载重而大行稳而迟安可改为战?人张栋洪乔宇等三十余舡每舡千金送入潜放一一可提对盾方今帑藏如扫请尽数追出以济辽饷寔人心共快也至募兵粮银自收自放数难稽查有谓兵银一两扣一钱者有谓将饷银倾至九成分给者有谓把搃千搃用银百两或四五十两攒充名色者有谓安家行粮虗坐名册开销者有谓兵仅一千余至河间新城通州沿途买化子顶补者种种烦言不堪听闻臣所参栋如者只为侵克贪婪兵无着寔皇上专意东征欲用王在晋经畧必不可用栋如赞画若同处关上则其闇塞异常咆哮更甚必至败坏乃事为疆场忧前辙可鉴也奉旨该部院知道 
　　初二日 
　　南京湖广道御史游凤翔条陈恩荫起废两事内称宋仁宗末年任子之法自宰相以下无不减损神宗之始宗室袒免之外不复推恩盖时势已极不变则败此苏辙之言正今时救病之对药也我皇上试稽二祖十宗以来其恩荫之典有如近时之冐滥者乎今日曰荫一子与他做中书舍人明日曰荫一子与他做上宝司丞大婚有荫襄附有荫皇祖考妣陵工有荫延镇之捷有荫黔省未收功亦有荫甚至秩不三品俸不奏绩经劾而落聀者亦有荫彼非批鳞抗疏保护国本如孟飬浩何因破楉恤录岂国家名器不敌韩昭侯敝袴耶此恩荫之滥今日最宜裁革者也而至于起废一节其滥觞又不可胜言武则天时补阙连车载拾遗平斗量今日之起废淂无数是乎无问贤者不肖者壮者老耄者抗疏而削籍者被察而禠聀者何人不入荐剡何官不至卿寺太常太仆光禄几无住足之所此亦连车载平斗量时也夫省财不如省事省事不如省官豊财之道去其害财者而已今兹累累若若皆坐耗国储虚縻廪饩宜急敕吏部停止或严加淘汰起废之典不至与恩荫并滥以夺军需亦救时之急着也奉旨阁臣恩荫近多辞免其余冐滥屡旨严禁着该衙门遵行起废各官多多系深欝年久量才酌用岂得以冐滥概论该部知道 
　　初三日 
　　广西道御史马逄皋参何荐可挠法欺公奉圣旨何荐可轻率妄言姑降三级调外任该部知道 
　　初六日 
　　南道御史何荐可疏称国家以兵事责成兵部兵部聀掌在辑和军士使其戮力疆场调度兵马获应手之用至阃外机宜一听阃外自为主张俾无掣肘而已惟其然是以征讨有功则阃外之赏未颁而本兵先受上赏若封疆一有差失则罪不徒阃外而先问本兵此祖宗设兵部本意也今本兵张寉鸣何如者自为大臣全不以君父为重不以疆场为事即与经臣熊廷弼夙仇为怨亦非为不可觧之忿何故而为欲死之党兴师屡败之后虽童子妇女皆知其不可战臣前有边疆危如累卵之疏又有战守俱无长策之疏化贞欲战廷弼欲守两情互异而寉鸣竟力至战今日奴倾巢入寇非前日镇江之胜挑动乎镇江之胜如小儿做戏全不安排将疆场轻于一掷不知化贞何遂以捷报而寉鸣亦夸为奇捷也化贞曰过河鹤鸣亦曰过河化贞曰用兵六万可以扫平寉鸣亦曰用兵六万可以扫平化贞曰藉力于西虏因粮于海盖寉鸣亦曰藉力于西虏因粮于海盖一鸣一和应若打鼓而廷弼之言如水沃石今廷弼与臣之疏俱在御前可检也今日水落石出始知化贞欲战者已入叛将孙淂功谋猷奴贼之计廷弼是非昭然圣心已自洞晓臣谓同谋之律造意为先下手为后今日断送我祖宗相传之疆土委弃百万之生灵震惊我皇上陵寝宫闱谁寔为之王化贞执迷不悟为下手人寉鸣发纵指示为主谋人寉鸣视师而归不知何面见复命乞我皇上赫然震怒大奋雷霆为宗社计执寉鸣而问之曰国家起复廷弼尔在中枢为何使廷弼有经略之名无经略之寔又问之曰敕书原许节制三方尔何议夺节制王化贞之权至于丧师失地立斩寉鸣于市朝庶泄天下之公愤而人皆知欺君误国者决不待时如是而朝端悚惕国威大振矣臣忆嘉靖庚戌时北虏内犯肃皇帝以军容不振立斩本兵丁汝夔一时人情股栗威福大振虏实时引去祖宗处本兵之法如此其严今使国家丧师失地寉鸣之罪加于汝夔数等矣一斩有余辜也臣又见从来诸臣不肯开口方是朋党太盛各有门户各有衣钵相传言路中明目张胆主持公道实心为国者固有而庇护相厚者不少清明世界搅成胡涂皇上明不能万里公赏公罚不淂行皆由于此如臣业舍性命弃官爵故敢披心沥胆为皇上说破如抚臣王化贞台臣徐景濂马逄皋及臣皆元辅癸丑科所举行也臣于元辅为师生于诸臣称同年同门兄弟也元辅忠愤急烈欲平东寇报我皇上报三朝知遇以遂出山之志闻王化贞言虏可止用兵六万即日过河又闻镇江之捷而门生徐景濂等乃其同乡是必力赞夫以忧国心忙者一旦闻六万兵可平宿寇奉圣主以晏乐苏海内之征输如是不喜而信之搃是门生误老师以轻信也臣又有说焉均为朝廷臣子同是章句书生何一在边疆拚死命淂生还而已幸一在朝廷论短长任推求而不已公道何在良心何安臣拜疏后即望阙叩头谢皇上豢飬拔置言路鸿恩从此挂冠入山矣奉旨 
　　初七日 
　　吏部都察院接出圣谕朕自御极以来日夕氷守我祖宗之法惟恐失坠每见科道各官屡次纷嚣前有旨不许擅出私揭昨览报又见揭拈显是不遵全无为国为民肆行狂躁嚣争弗已是何象景自 酋发难以来征兵转饷军民涂炭已极皆因偏见党论致使经抚不和将辽阳一块土尽行失陷未见恢复奇谋朕心痛恨新进后辈遽司耳目全无秉公专行报复逞意妄言淆乱国政本当杖禠姑从轻薄惩了以后科道各官俱要虚心尽聀共襄国事再有结党排诬的朕遵祖宗宪章决不姑息尔各部大臣勿畏铄金之口勿狥面孔之私从公劾奏定行重处不贷 
　　初八日 
　　左都御史邹元标疏请速行阐幽之典弘开拔茅之路大觧党锢之网恭惟皇上丽日当天奉皇祖遗诏薄海遐陬悉耀灮明可谓二百余年盛际矣顾没者录用恤矣然而大半未恤者臣惓惓言之以各省查核未到乃今各省文书到矣每覩其子孙重茧而来空囊而归心窃悲之诸臣大者身膏泉石小者名隐尘埃幽魂贞魄犹肃风霜之气倘在今日卓荦之用亦自瑚琏一往不返国家不淂收其半臂之用可痛也诸臣之痛岂后臣哉即赠已为后时矣与臣同起家者几百人而有谢世者臣每在班行中覩诸臣寉发萧萧南北三十余人以资以年犹是三十年前应淂之官臣腼颜踞其上真堪愧死爱才怜才如辅臣如家臣若何为起废诸老臣计也开府之缺有限南北三品或可添注亦体遗佚之一道也今或以其老与衰忽之不知今人张宴置一古器坐客改容何独用人不然且诸人眼看荣枯坐守岁寒者不知几春秋矣愿当事深维之也又迩年京察满朝不平察其故以门户受锢夫门户者朋党之别名汉唐季世所以空人国者多坐此经臣所闻如胡桂芳金士衡章如桢葛寅亮杨廷筠沈应奎吴亮吴良辅吴尔成贺烺丁元荐李炳恭史记事刘定国沈正宗韩万象涂一榛麻熺王时熙陈一元荆飬乔张敬笃皆门户中人也诸臣各任其气之所至相激而成皆其自取然人有淂过君父者尚曲而容之一触世网便尔沉纶则诸臣不恕之过也或者搜诸臣之隐以明已之是不知人品瑜瑕原不相掩取其瑜略其瑕可终令之老死牖下乎嗟嗟千金买骏死马且然况其生乎恤录死者所以励生者于今日重用生者所以偿死者于前日搃绎皇上没者恤录存者召用之旨臣不过推而引之耳奉圣旨各官恤录已有屡旨南北三品京堂准添注以疏淹滞余着该部酌量叙用 
　　十五日 
　　浙江道御史陆献明疏为朝廷之虚怀宜扩言官之论事宜平内称利害是非之关全在争执淂定若就事而论事皇上宜虚怀而用言彼言者岂皆以颠倒是非而逞口舌者乎其殚心于防微杜渐而可杖马斥乎岂皆以争竞争求胜者乎其毕虑于摘伏发奸而概以批鳞谴乎藏疾纳污病于优容毋务护人之所短而掩言者之所长可乎洗垢吹毛妨于集思毋务蓄怒于无名而借题而行意可乎搃之以成心之忘飬直臣之气语曰鸟鸢之卵不毁而后凤凰集诽谤之罪不诛而后良言进镕沙成金聚腋成裘旨趣可绎而思也然则言之所系重矣有言责者岂可漫无择音必关君德之善政则言必系军国之利弊则言必用舍倒行而贤奸消长则不淂不言乃若一事应为建白也笔端飞舞每至说可否而流于说爱憎一人应为舛弹也口角锋铓不难寸瑜为孔颜而微眚即盗跖以故本意原主触邪而主上曰扳槛碎衣无此事情也一时或出风闻而主上曰太息流涕无此掇扲也于是庙堂不蒙昌言之益正人不谙用世之故纵言不因是而沮言者不因是而轻乎该部知道 
　　十七日 
　　辽东廵按方震孺疏称经臣原不主战战原不主河上驻兵原言辽将不足信今其言一一皆验聀亦不敢深求然经畧一军之主也说不淂苦说不淂难可以主张者固宜尽力担当即有掣肘者不妨委曲相济期于禆益封疆而后其聀始称而今日上疏明日出揭成何用耶因辽东而起经畧顷且并河西而失之非常宠眷位极人臣不识何以酬此隆典臣不敢为弼宽也抚臣吞贼之意真可以对天地质鬼神而未免信回乡之言易视虏而以为畏我也过信我兵我将真足以制其死命也如臣前日直述情形之疏谘访先道破矣抚之失着在尽撤镇武广宁守兵侥幸一战盖镇武兵撤则藩篱空广宁兵撤则军威败忆臣离广宁抚臣觞而言曰今年三月大利待子来进兵臣即叮咛抚臣曰贼未必来即来当疾趣广宁幸留兵固根本纔十日岂遂忘之耶人心一変贼未来而广宁先溃前屯瓦觧矣至于出城之日寔因辽将孙淂功黄进封火药兵器军饷等库迎接贼酋若非江朝栋先知其谋而抚臣不免矣民不与守即抚臣奈之何抚臣常言贼一过河则断断不能守是以有坐而待亡之疏诚欲先置之死地而后生也然过河而孙淂功金砺等当亦无幸臣不敢为贞宽也若督臣王象干鞭长不及马腹自应免议至于诸道臣有戴罪受苦而无功者高出胡来栋也有闻广宁不守随经畧而西者韩初命也有广宁人心既変城内相杀府道几不免随抚臣出城者牛象坤也有策捄广宁而广宁已陷者邢慎言也有因西虏纵横人民尽逃而城郭无恙者张应吾也封疆既去照律分别治罪宁严毋宽一按世宗之法亦复何辞当此呼吸存亡之际一面请死守山海不淂以待罪卸担俟各有代者至从容议罪或量拨一二人而用之然非臣之所敢宽也惟□道高邦佐慷慨自缢于松山可谓一时之烈恤典宜从厚自不待言若诸将祁秉忠扶病力战中箭而死此为苐一刘渠传闻落马不知下落顷征之家属且伶仃南还则征固死矣又贼攻西平一日夜不下炮打伤贼兵六七千人尸与城平贼半夜布十面云梯觉不能下贼臣李永芳知守者为罗一贵欲招降闻一贵在城大骂曰岂不知罗一贵是好汉肯降贼乎亦竖招降旗永芳四面环攻三进三却城中火药尽一贵遂自刎死兵尽为贼所屠昨杨应显走出始淂其详鸣呼烈矣奉圣旨 
　　十八日 
　　湖广道御史刘芳疏为司空点用陪推当之者不淂传之者妄倩内称我祖宗朝凡简用大臣付之会推在廷诸臣虑无不矢公矢慎故皆钦点首推顷工部缺尚书九卿科道不知经几推敲始举忠贞素着羣情胥服之孙玮以上满朝咸庆淂人俄奉旨点用陪推姚思仁圣明良有深意然而非所以待玮尤非所以安思仁也臣即欲其疏以效绳紏见思仁辞疏恳至意皇上必且收回成命静听数日伏覩明旨谓朕知孙玮资深望隆推举良当夫既荷睈明特达之知姚思仁见署部篆就近点用又仰见宸衷之留意部务臣何敢复渎惟是玮三朝重望枢宪名臣即司空亦何优于初服而故靳之夫皇上不知而不用可也乃既知其贤矣顾使之优游留铨不令效拮据于率作虽人臣东西南北惟其所使而吾鼎可爱道难轻□则非所以安玮也即念陵寝军务目前紧急不妨暂令思仁署篆况思仁又自举工部非玮不可且谦让谓才望资年俱不如玮乃圣上点用陪推复自思仁始夫正卿亦思仁应淂之秩苐不由首推人心不无过疑以自好之臣蒙旁窦之引岂所以安思仁乎奉圣旨就近用人原以济急有何猜嫌若照这等说以后吏部推升不用陪推了着遵前旨行 
　　十九日 
　　廵按直隶御史李时荣疏参内监任兆元横党假借名色聚众公行兴贩捉获情真法难轻贷内称任兆元倚藉牧飬为名紏同奸民彭泽等聚众私贩塩斤万余公然无忌其与啖马毫不相涉及至捉获妄行借口夫使啖马而果真也必有部文必有数目赴司交易听道查验亦必由臣衙门稽察并无私自下场收买者其为诬妄不辨自明若不紏参正法宁听弁髦宪典奉圣旨已有旨了该部知道 
　　二十六日 
　　三法司接出圣旨如今天气暄热两法司并锦衣卫见监罪囚笞罪无干证的放了流徒以下便减等拟审发落重囚情可矜疑并枷号的都写来看 
　　二十七日 
　　浙江道御史陆献明谨题为联属民心全在责成守令恳乞圣明敕行抚按督同监司勉励郡邑实意恤民以饬新政以杜乱萌一曰诏书之宜遵也一曰苛罚之宜禁也一曰火耗之宜革也一曰衙官之宜戢也一曰驿逓之宜稽也至于汉严剌史之紏举唐重都督之弹压权寄上官岂无深意今监司宜着寔调剂于上下之间抚按宜倍加稽核于廉贪之迹酌清泉者荐剡何妨溢格歌硕鼠者吏议不可过疏于以收拾换散销杜奸萌庶其有济乎奉旨军兴绎骚闾阎交困这所奏宽恤诸欵便移文抚按着寔举行该部院知道 
　　二十九日 
　　左都御史邹元标疏称臣一入都门向人问光宗皇帝一月仁政媲羙尧舜汉文宋仁远出其下宜速登信史诸臣曰说到光宗皇帝大事令人阁笔说到壬辰以后诸相事令人阁笔谁敢领此此书之成知何年月臣于是始不能无疑于南中之人言矣近读礼部尚书孙慎行一疏令人神骨为悚即未必有是心当时依违其间既不申讨贼之义反行赏奸之典即谓无其心无以觧人之惑也臣谓此等大事姑待千秋方从哲秉政七年未闻其辅相何道但闻其一日马上三书催战断送百万将帅士卒血染黄沙将祖宗栉风沐雨一片东土尽属夷人试问谁秉国成而使先帝震惊谁秉国成而使张差闯宫谁秉国成而使豺狼当路谁秉国成而使宵人乱政谁秉国成而使潜鳞骇浪从哲何辞以对臣思先皇帝叨先帝之灵阴为庇护祖宗法度从来森严新辅大臣力为撑柱不然国家大事危安在湏曳间矣有一于此此心无以白天下万世陛下阳明刚徤何幽不照但从哲近在肘腋羣阴密布臣投林一世耻言人过默自检饬以鞭颓景岂敢过求从哲惟是臣身为九宪之官名在会议之列畏祸缄口势所不能君臣大事今日不明再无有明之日臣官不言再无有言之人臣读学士公鼐疏曰六七年间以言及东宫者为小人不言东宫者为君子此何等景象谁寔使之又云尽除天下之清流阴剪元良之羽翼此真寔录真史笔也佥议惜其归矣夫有一官便有一官之聀如六曹之属谁不修明其聀业惟国家设立史官非特崇重其体貌欲其挕笔以彰往戒来为天下后世观也硕学名儒玉堂济济光宗寔录阁臣提衡于上词臣分理于下一月有余岂异人任不然国史不书野史必载皇上所以备尚方笔札大庖供飬者何事诸词臣互相推诿台臣疏章尽成故纸臣谓此阁臣之责也从来乱臣贼子有所惩戒者全在青史一脉失今不成悠悠岁月尺手障天臣不知世道何所底止臣不知忌讳非为先帝一人计为陛下万寿无疆计为天下万世君臣计也为寒将来奸臣贼子之胆杀将来奸臣贼子之谋计也奉圣旨 

　　○五月 

　　五月初三日 
　　原任陕西道御史刘廷元奏为憸臣转换欺君诬倾善类内称臣于万历四十三年伍月内廵视皇城初五日忽张差闯入宫禁次日内廵把总赵国忠申文有语言颠倒以值风狂等语臣刑审再三在差弥见其糊谭在臣愈疑其凶狡且震惊宫寝无问风颠不风颠法所不赦杀之何辞立时具藁一面控题圣祖一面参送法司渝日疏未奉旨臣复催请臣盖以奸徒请殛未尝以风颠从宽即司寇以奸徒正法未尝以风颠逸网乃拈出风颠二字则神庙光庙圣谕固然当时章满公交车每日称述臣疏何尝以二字疑臣之寀提牢出疏亦称臣疏深忧远虑为国家根本计何尝以二字加臣且之寀与微臣封事并在御前抄传并在海内纵甚爱者甚憎者谁淂窜易之至臣于戚臣郑国泰但有半面便当寸斩臣于承行问官胡士相劳永嘉等但有攒谋便当显戮即以当日疏词相提而论臣疏愤愤于鼠器路马发指眦裂灭此而朝食东朝安则六宫安盖为郑国泰发也之宷疏中祗归过于老公分狱于三十六头若谓郑国泰也觧则金帛珠宝应饱谁氏之欲耶搃之张差一案议肆赦则为乱臣贼子请诛殛则为忠臣义士是乱贼纵百口两舌妆不做忠义是忠义纵千锋万镝贬不做乱贼试观从来大奸雄施翻飞覆雨手叚运弥天满地机权目前非不変乱黑白而一世月旦千秋衮銊孰功孰罪孰贤孰佞到底一一不爽则心劳日拙何益之与有之寀以一夫踯躅既为护身符又为推毂券好官自我为之于谋不啻遂矣第试问当日张差端委果确自信淂过否昔之哓哓果从宸宫起见否今之呶呶果从国仇着意否其牵合诸臣果无膝分念否其娓娓数百言果皆据事据理无违心嫁祸恶套否清夜扪心必未帖然窃谓年来以保护青宫持议者戆谏讽谏不知凡几大都心在储贰义在羽翼之寀一腔心事路人所知必难自附贤豪间也恐二祖烈宗冥冥鉴殛只在久近问耳臣草疏已毕忽传之寀为请复诰命饮恨察典波及于臣夫之宷前疏称臣为重宫禁今诋臣为盖奸谋因何异同前疏归罪内官今始指名国泰因何异同着从寔回话庶浮言可息党祸潜消于国家安危邪正之关大有禆益奉圣旨该部院知道 
　　初七日 
　　云南道御史杨维垣疏为奸邪古今同愤去留治乱□关恳乞敕令指名以清君侧臣窃见刑部尚书王纪有司官日事旁嚣一疏为紏其属徐大化而发也其所以紏大化者为化参论熊廷弼因波及诸臣而发也独其疏中一叚有曰今之蔡京大化何不弹击等语夫京寔宋臣巨蠹秦桧而外首当屈指韩佗冑贾似道辈犹不足窥其藩篱今果有若人是元佑之党再锢于朝端靖康之祸重伏于今日纪有所见何不侃侃直陈而半吞半吐若此岂快心于诸臣所已言而从旁以定其评乎将开端于未言之诸臣而令□以畅其说乎抑姑引而不发听为京者之自悟自□旋自引退乎夫非京者既不自知似京者谁肯自认使其果京又将要君怙宠党同伐异虽复百计抨弹亦不愿去而欲其见几而作闻风而迯是何望京之深而量京之浅也皇上何不召纪而问曰尔所言今之蔡京的是何人其肖似蔡京的系何事尔纪一一言之奈何以穷凶极恶之人久溷朝宁以忧危虑远之诚约结胷中且以明目张胆之事下属司属哉不知奸如蔡京非国所宜有虚形之议论何如明列之章奏私?之友朋何如直告之君父纪即行言官之事愈以见大臣之风臣愿其尽言而无讳也奉圣旨章疏各抒所见不必牵缠多事该部知道 
　　初十日 
　　三法司王纪等官会勘廵抚利瓦伊翰等罪名内称利瓦伊翰者非秉国成而畀以军旅之重寄乎虏以李永芳为心腹我付之兵权而不问虏以互市为机阱我听其欵关而不疑使维翰知已知彼坚壁固圉犹不失为中策乃红旗一催而二三万无辜赤子利镞穿鼻白忍剚胷伤心惨目所不忍言大势一溃克城克堡势若破竹屈指二百里山河拱手送贼纵借口铃阁遥制鞭长不及马腹古所谓运筹帷幄决胜千里者彼何人哉堕军实而丧名城谁寔贻之维翰丧师失地之罪虽百口无以自觧矣坐之重辟庶惩首祸若郑之范尤可异矣视危辽为金穴倚署道为垄断且无论剥民剥军利令智昏虽强胡压境而一切防守备豫之策悉置而不讲岂非天夺其鉴而速之戾耶最可恨者听周永春一帋手书尽放兵马于村屯胡骑骤至纵欲背城借一能乎犬彘不食其余矣肆之市朝以快众愤奉圣旨利瓦伊翰郑之范俱依拟监候处决郑之范赃私数多还着严追変产充饷勒限具奏 
　　十一日 
　　三法司王纪等会勘高出胡加栋等罪案内称辽阳失陷以身殉国若张铨何廷魁崔儒秀诸人项背相望高出胡加栋亦既闻且见之矣怯夫慕义何处不勉况两人素以才名自负者哉何以鼠窜扬帆航海偷息于人间也高出乃敢倡为捐弃广宁之说摇惑人心蔑视国法罪更浮于加栋一则赦而不逮一则逮而不诛识者已知国无法度矣未几以廷弼之推毂两人复腼颜任辽白骨再肉报恩必深宜少立微功以盖前羞孰意其有大谬不然者嗟嗟辽之陷死难者累累河西之陷死难唯有高邦佐一人高出胡加栋熊廷弼王化贞韩初命携手同迯不知他年何面目见邦佐于地下乃昵友何荐可反称之为忠义是世间另有一种迯忠臣义士也今既开局修史当为五人仝立一传直书曰是役也虏骑尚在沙领五人闻风先迯丧地七百里此古今之大耻也必如是方成信史方可为人臣误国失节者戒不然迯臣弗加重讨恐人人效尤矣奉旨依议
  </div>
  <div class="pagination">
   <a href="明熹宗七年都察院实录_page3.html">
    上一页
   </a>
   <a href="明熹宗七年都察院实录.html">
    1
   </a>
   <a href="明熹宗七年都察院实录_page2.html">
    2
   </a>
   <a href="明熹宗七年都察院实录_page3.html">
    3
   </a>
   <span class="current-page">
    4
   </span>
   <a href="明熹宗七年都察院实录_page5.html">
    5
   </a>
   <a href="明熹宗七年都察院实录_page6.html">
    6
   </a>
   <a href="明熹宗七年都察院实录_page7.html">
    7
   </a>
   <a href="明熹宗七年都察院实录_page8.html">
    8
   </a>
   <a href="明熹宗七年都察院实录_page9.html">
    9
   </a>
   <span>
    ...
   </span>
   <a href="明熹宗七年都察院实录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
