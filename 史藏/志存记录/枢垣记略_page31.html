<!DOCTYPE html>
<html>
<head>
    <meta charset="UTF-8">
    <title>枢垣记略 - 第 31 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枢垣记略 - 第 31 页/共 37 页</h1>
    <div class="content">　　△闻刘朴夫给事奄边，其妻汤恭人殉节。诗以哀之廿年起草禁垣久，万里兼程驿使催。盛壮早惊双鬓雪，耗磨甘忍寸心灰。生前有像真能肖（去年滦河直庐，缪舍人为画像，极似），身后无儿亦可哀。犹忆追趋如昨日，讣音偏向病中来。

　　圣主临轩惜此臣，赐金加秩重恩纶。荣叨泉壤魂应感，死谢戎行气尚振（福相国赴台剿匪，欲与给事偕行，以疾甚弗果）。结发痛深连理树，捐躯羞作未亡人。晋陵山色辉坊表，天语旌嘉勒字新（有旨进赠鸿胪寺卿，赐银一百两，汤氏建坊旌节）。

　　△夏日留京亻暴直漫兴纶扉晨启集冠裳，元老威仪政事堂。偶话先朝听历历，神游直是到羲皇（谓云岩相国）。

　　日斜云净一帘垂，绿树沈沈引梦迟。公膳餐余无个事，断蝉声在乍晴时。

　　长安门外簇停车，三日周环守直庐（时同直人少，隔三日夜班一周）。毕竟从容还偃蹇，塞垣跋马复何如。

　　斗室何由解郁蒸，葛衫蕉扇小窗凭。臣心已自凉如水，不藉颁来内府冰（每年有移牒领冰之例，实则直次未设一冰也）。

　　◎秦瀛诗一首△七峰别墅月夜和冯玉圃吏部韵暮色落空冥，众峰相与青。钟声度明月，林影散寒星。高阁向山迥，邻扉隔涧扃。闲来感身世，天地一浮萍。

　　◎管世铭诗五十五首△送秦小岘同年观察浙东枢庭才彦集，落落几诗人。之子清吟擅，能无同调亲。鸡栖时并辔，豹直每均茵。忽建高牙去，相思越水滨。

　　△浮沈误玷承明直，浮沈十载强。拙竽空滥队，秃颖枉居囊。目自分臧否，心还任激扬。小臣于数子，或尚有微长。

　　△暮春傣直西苑旭日动宫鸦，连朝扑面沙。气清初润麦，风定欲苏花。ゎ被书携友，周庐墅作家。田田荷叶小，又从五云车。

　　△机庭纪事金仓碌碌治符书，忽遣簪毫近玉除。分带六曹专视草，未登五品特垂鱼。月常半直青绫被，岁或三随黄屋车。清切此时称右职，只惭郎鬓已萧疏。

　　△直庐有寄直庐特许北门开，视草新班擢上才。初地传衣将百岁，昔贤倚笔已三回。兴元赦制加颜读，泽潞军书运掌裁。润色王言良不易，岂惟前路近中台。

　　△扈跸秋称纪事愧乏凌云赋《子虚》，又无强记诵亡书。精销自拟劳薪似，也扈金根备属车。

　　驿书滦水接都京，四日循环有定程。连夕雨多迟数刻，岭头已遣近臣迎（每日报到迟，即派侍卫章京过广仁岭迎递）。

　　面承密敕语从容，分写新纶撰进恭。御笔亲增三五字，别传天语带朱封（诏草经朱笔更改，例应另纸恭录，惟廷寄谕旨即以朱发）。

　　鱼龙散乐列琼筵，视政如常倍觉虔。一曲仙韶听未阕，重臣三对御床前（万寿节演剧后视政如常，军机大臣有一日召对数次者）。

　　不择秋蛇与墨猪，但期疾速勿迟逾。缮完呈本催分寄，（有一旨而传谕数人者，照书数纸各寄，谓之分奇。）珍重临时与过朱（凡恭遇御笔增改遵录他本者，谓之过朱）。

　　方寸琼函叠纸成，绿牌交出记分明（凡引见记名各员，吏、兵两部以绿牌交机庭照录，入存记匣，随时进御）。新来方面开何缺，封事先题进空名（书缺而空其名，以待御笔）。

　　天书脱稿进尧阶，加紧邮程计日排（自每日行四百里以至六百里加紧不等）。欲印紫泥先请钥，亟绳夹袋出金牌（机庭印钥例由大臣中行走最前者佩带，取用以金牌为合符）。

　　旧事分明记阿谁，独难颠末诵无遗。试纟番随手当年簿（机庭总簿谓之随手），充栋封题若列眉（检查旧事，必按各年随手簿索之）。

　　破例恩先契圣情，且教集议付廷评。何时部疏才呈阁，预写词头拟准行（凡直省奏请迁除当上意者，虽交部议，仍命存记；本上时议，亦拟旨准行）。

　　赐果分鲜事叠稠，绮纨三品列卿俦（凡颁赐表里，军机章京例视三品京堂）。辛勤视草迟公退，克食羹辍夕羞（国语恩赏谓之克食）。

　　缄滕黄匣付昆仑，中有军书要件存（当直者例满、汉各一人，带要件先候于尖营，以备承旨）。今日莫音谁扈直，最先跋马候乌墩。（国语以随豹尾为跟莫音，尖营为乌墩）

　　内庭章服例优崇，貂锦平时借紫同。马上羊羔齐著，只披风帽是猩红。

　　下围传驾左门还，在直郎官总立班。不向长杨陪羽猎，何由亲切观大颜（军机帐房例在幔城之左，凡驾由左门入，在直章京皆立班）。

　　封章络绎费天题，夕对方终塞日西（行在召见军机大臣，恒在晚膳以后）。诏草先成先进御，不须留待十行齐（凡撰拟诏在六七道以上者，辄命随成随进）。

　　请驾悬知日未暾，昨宵披答取重论。幔城一片传呼急，恰有人先直早门（上直有一人最早者，谓之早门）。

　　交抄（内阁）发递纸如飞，针晷时时视带围。坐待行庐传合钥（散直有一人最晚者，以宫门下钥为度），珠车灯火照光归（周庐夜直兵弁统谓之珠车）。

　　行帐安床篷艇齐，欠伸常虑打头低。梦回误听潇湘雁，却是寒驼带雨啼。

　　晚看白道夕看星，十二围场句曲形。忽见塞门山色好，插天依旧马头青（围场以西去，以东还）。

　　旋跸欣承休沐恩，例容七日浣尘昏（扈跸初归，例得休浣七日）。朝衫重系牟尼串，雅步趋翔内右门（内直各官皆进乾清门，惟军机直郎许兼由内右门出入）。

　　惟凭谨畏直承明，缄口仍防出舌轻。有问辄将他语乱，肯言温室树何名？

　　△追纪旧事语关新故禁销宜，平地吹毛赖护持。辨雪仍登天禄阁，三家诗草一家词（丁未春，大宗伯某掎摭王渔洋、朱竹坨、查他山三家诗及吴园次长短句内语疵，奏请毁禁，事下机庭。时余甫内直，惟请将《曝书亭集。寿李清》七言古诗一首，事在禁前，照例抽毁，其渔洋《秋柳》七律及他山《宫中草》绝句、园次词语意均无违碍。当路颇韪其议，奏上，报可）。

　　△夏日直留守班即事杂诗九夏銮舆捺钵停（见《曝书亭集》），暂教纶阁合机庭。濡毫兼问廊餐地，凭借西头学士厅（每年借蒙古学士堂为早直之地）。

　　相逢争说息肩期，留务清闲亦恐迟。听彻六更兴辨指，登车略后早朝时。（冯玉圃同年尝见语曰：“每日晨兴，总以帏中辨指为度。”）

　　依然三日上更番，过午何人共掖垣。睡起斜阳满宫树，晴蝉乾鹊一时喧。

　　膏泽应知帝念殷，朝朝籍记等书云。今年畅雨多时若，少有飞书附驿闻。

　　直房朵殿最西偏，岸帻深衣听自便。今日相公亲宿卫，近哺冠带候文渊。

　　随单公件束纵横，事迹难详部寺门。各听所由将领去，只令官簿自书名。

　　机宜文字稿连蜷，纸断行斜半不全。随报卷还窥约略，仍同省树不轻传。

　　每及清凉趁早衙，日高意已厌轻纱。西园不到刚三月，虚负薰风红白花。

　　七峰别墅口占西园ゎ被久如家，无复城南载酒车。犹喜诗情有供养，上楼山色下楼花。

　　●卷二十一。诗文二◎裘行简诗二十五首上元后一日退直七峰别墅次冯玉圃前辈韵春光满蓬瀛，生意尽融洽。群花蒙泽先，含苞已防掐。暖通跃沼鱼，欣动藏池鸭。町畦聚黄冠，吉语兴畚锸。土膏旧润滋，又荷新恩恰。千顷铺银雯，辉映珠腾匣。即景擘蛮笺，火急迫逋扎（玉圃诗系直次促成者）。聱牙韵诘屈，如滩声转峡。律阵谁搴旗，研焚余弃甲。退直得余闲，涉笔聊谑狎。计日城南游，花应盈担压。

　　△同程爱庐日直亻暴直承明载笔俱，五更钟每听纡徐。羡君百斛才扛鼎，愧我三年仕滥竽。过眼隙驹惊老大，关心归雁梦江湖。寻芳拟共城南去，指点春光在画图（爱庐有《春深花覆读书庐图》）。

　　△随从木兰次冯玉圃前辈韵匆匆谁唱赠行歌，又度羊肠九曲河。满箧征衣余野马，一身生计倚封驼。山连远塞高低接，人到中年聚散多。去住都为官事系（玉圃以纂书留京），莼鲈乡味近如何。

　　豹尾曾同扈从俦，仙庄橐笔日追游（昨岁同玉圃随从热河）。关心夜烛兼晨漏，赌唱长歌更短讴。岁月只随鸿爪幻，云山又见雉媒秋。黄花重九年年负，选鹏轮君醉墨留。

　　△滦阳中秋集戴莲士太史寓斋次汪首禾前辈韵丹嶂千重水一崖，山川犹是岁时加。旧游似燕春寻垒，小集如鸥晚聚沙。袖里诗篇堪作伴，眼前风不月须赊。明朝骑马兴州道，又听边秋起暮笳（十六日进哨）。

　　△题画次程也园考功韵蛮笺十样竞抽毫，律阵词坛继水曹。旧雨重陪敲玉佩，几人得路赐绯袍（再直枢庭，当日同事诸君多跻清要矣）。谁怜老圃秋同淡，漫出商音语变骚。珍重花期莫辜负，城南沽酒费钱刀。

　　△五月十八日夜直夜直分班各一遭，年年橐笔占郎曹。风传更鼓天街迥，星傍觚棱月殿高。荫隔疏帘成薄醉，凉生团扇效微劳。流萤点点缘皆砌，伴我吟情映紫毫。

　　△九月趋直香山瑶池蓬岛景全收，览胜还登最上头。镜里楼台分缥缈，仙家云树自清幽。谁言官事无佳兴，毕竟劳人得壮游。多少城南探菊客，笑他只为蟹螯留。

</div>
    <div class="pagination">
<a href="枢垣记略_page30.html">上一页</a><span>...</span><a href="枢垣记略_page26.html">26</a><a href="枢垣记略_page27.html">27</a><a href="枢垣记略_page28.html">28</a><a href="枢垣记略_page29.html">29</a><a href="枢垣记略_page30.html">30</a><span class="current-page">31</span><a href="枢垣记略_page32.html">32</a><a href="枢垣记略_page33.html">33</a><a href="枢垣记略_page34.html">34</a><a href="枢垣记略_page35.html">35</a><a href="枢垣记略_page36.html">36</a><span>...</span><a href="枢垣记略_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
