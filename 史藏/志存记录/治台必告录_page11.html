<!DOCTYPE html>
<html>
<head>
    <meta charset="UTF-8">
    <title>治台必告录 - 第 11 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治台必告录 - 第 11 页/共 37 页</h1>
    <div class="content">　　贼众尚万余屯桥北。二十三日昧爽，马公亲督大军出不意，过铁线桥；贼望风走。捣其巢，生擒李武松、获詹通；贼大溃，道路以通。乃大张晓示，解散其党。向之买旗保庄、派饭从贼者，本怀二心；贼至则竖贼旗，贼退自称义民。间有抢掠者，至是皆竖「义民旗」，缚贼以献。贼益窘，窜伏近山麻林中。

　　二十六日，大军次盐水港。

　　金门镇窦公振彪亦于初三日登岸，自鹿港疏通北路引兵来会；马公益以兵二百，令攻凤山南路贼。

　　二十八日，马公整旅入嘉义城，总兵刘公迎见；与窦公分兵四出搜捕。绅士、义民或缚贼来献，或导兵捕贼；获黄番婆、刘仲、刘港，戮于军前。三十日，露布报捷。

　　彰化贼黄城既不能北，率贼千余人欲南，与张丙合。斗六门者，处嘉义北界，树竹为围，大汛也。县丞方振声、守备马步衢、千总陈玉威，设险守御，贼不得逞；约梁办、庄文一、吴猫攻之，屡败。十一月初一日，思退走。监生张清红（人呼张红头）与马步衢有隙，令族人张成伪称「大元帅」，集众助贼。初三日，黄城用张红头计，驾牛车载草填濠；陈玉威焚之。是夜，复助以车，覆泥草上以塞河，逼竹围；步衢督诸弁御之。方急，许荆山者（嘉义都司），与郡令同出捕贼，至土库为陈办所逼，奔避斗六门，步衢留以御贼；见势危，破竹围遁。贼得乘间入，纵火；陈玉威与外委朱承恩、许国宝、林登超、蔡大贵、额外陈腾辉、朱万斗巷战死。玉威先遣其子陈继昌赴总兵告变，方振声亦先遣其妾抱幼子出匿。马步衢无眷属，或劝之走，厉声叱之。敛所余火药，与方振声自焚，不死；遂与方振声妻张氏并幼女、玉威之妻唐氏被执，皆骂贼死，贼醢之。方振声之友沈志勇、仆江承惠、曾大祥、邱薪、许厨以义死，友之子沈联辉以孝死。同时死难者官九员、家属丁幕九人、兵二百二十余人。

　　黄城以黄虽莱为伪县丞，守斗六门；自率其众而南，助张丙以拒大军，败。十二月，与张丙、蔡恭、江七、庄文一、陈办、陈连、陈开陶、黄元德、许六、吴猫、梁办、曾吉、欧宗、刘邦顶、吴扁、侯虎俱被获。解张丙、詹通、陈办、陈连于郡城，磔李武松诸股贼于嘉义，枭首店仔口诸处；剖黄城诸贼心，祭死事者。北路平。

　　初七日，马公督兵赴凤山剿南路贼。贼御之三喃沟，败之。初八日，谢朝恩擒许成，毙蔡临，剉其尸。南路亦平。

　　初，粤人李受，计许成之攻凤山埤头也，必破；破则以粤人复之，可得功。指所掠闽庄为贼，粤人故智也；遂与杨石老二、廖芋头勾结生番，乘间逞其报复。十一月初十日，以「义民旗」攻破阿里港及附近诸闽庄，焚掠、惨杀尤甚。不意许成再攻埤头，被炮击退，走台湾县界。十二月初二日许成攻罗汉门汛，李受又乘间攻连界嘉义之礁吧哖闽庄。台湾道平庆会副将谢朝恩诱李受获之，置于狱。

　　十三年正月，总督程公抵台湾。凤山闽庄之被难无归者男妇老少尚千八百余人在郡城，抚恤；乃捐银令绅士于阿里港各庄结草藔，栖之。檄提督马公镇凤山，搜捕攻庄粤人及股首之未获者，按治之。

　　二月，钦差大臣将军瑚公抵台湾。当总兵刘公之被困也，与台湾道平庆俱以贼势入告；上命瑚松额署福州将军颁「钦差大臣」关防、哈朗阿为参赞大臣，领侍卫巴图鲁章京三十四员，又调西安马队兵三百名、河南兵一千名、贵州兵五百名、四川兵一千五百名赴台湾剿办。巡抚魏公于十二月十一日，接提督马公捷报，奏请止兵，并飞咨各直省截回；奉上谕：『瑚松额抵闽后即行渡台督同马济胜、刘廷斌搜捕党羽，程祖洛渡台办理善后事宜。所调各省官兵撤回归伍，所到何处即行截回；侍卫章京，令瑚松额酌带数员，其余着哈朗阿管带回京』。故各省之兵，皆未入闽境。而瑚公与总督程公先后渡台也，至则奉命撤查起衅根由及死事出力者与不职者奏闻；穷究余党，按名悉获，枭斩凌迟三百余犯，遣戍者倍之，械送首犯张丙四人于京师。死事诸臣及兵丁俱蒙恩优恤，方振声、马步衢、陈玉威入祀昭忠祠，妻亦赐谥。又于斗六门立专祠，以幼女、幕友、家丁从祀。提督马公济胜赏戴双眼花翎、二等男爵世职，御书「忠勇严明」匾额赐之；前任提督子爵王公得禄率家属劝谕连庄建义旗获贼，赏加太子少保衔；总督程公祖洛赏戴花翎。守城杀贼从事文武官弁及绅士义勇之出力，前后赏戴花翎、蓝翎，迁擢有差。台湾镇、道俱被议；后刘公以病卒于军、平庆因病乞休。调兴泉永道周凯署台湾道事。

　　六月，瑚公内渡，以次撤兵；七月，程公善后事宜竣，巡阅北路而归。凯以七月抵任，与总兵张公琴搜斩余匪、逸盗四十余人，十二月回任。

　　明年春正月，提督马公入觐，深蒙嘉赉，晋子爵，在御前侍卫行走；半月，回福建提督任。赐巡抚魏公元烺花翎。

　　事皆查章奏供词直叙，不敢稍有增益。初一、初二诸日不书甲子，从归太仆「壬戌纪行」及「昆山倭寇始末」；「股首」、「旗首」诸称不以词代，从实也。

　　东溟文集姚莹

　　与倪兵备论捕盗书

　　上孔兵备书

　　上孔兵备论办贼事宜书

　　再上孔兵备书

　　与杜少京书

　　覆赵尚书言台湾兵事书

　　台湾兵事第二书

　　答李信斋论台湾治事书

　　台湾班兵议（上）

　　班兵议（下）

　　筹议商运台榖

　　筹建鹿耳门炮台　

　　与倪兵备论捕盗书

　　漳、泉素称多盗，频年诛捕，不为少矣。而攘劫之风不息，则捕之可胜捕哉！

　　今功令以保甲为弭盗首务。此在西北省行之，或有效者。然行之不善，民间已多病之。东南非阻江湖、则滨大海，闽、广之间山深林密，往往兵役所不能至，惟群凶亡命者匿焉。驱之急，则奔聚日众，其为隐忧甚大；而又不仅攘劫之患而已。漳、泉、惠、潮各郡人民聚族而居，强悍素着。藏匿凶慝，常临以兵役数千，不能得一罪人。今欲比次其户，着籍察之，又日更月易，使注其出入、生死、迁徙具报于官，恐愚顽之民未能若是纷纷不惮烦也。莹常以为保甲之法，宜审时、度地变通而行，但师其意可矣。

　　莹昔在龙溪时，患盗贼之多，用集各社家长予以条约教告及族正、族副、家长「信记」，使各自注列名籍，不假胥役。社大者分设家长、房长，而以族正、副统之；社小者但有家长、族正而已。以族正、副统房长，以房长统家长，大小事以次关白。子弟不肖为慝者得自治之，不率教然后缚送县；县中亦不为苛细，但即其地罚偿所失。凡白昼中途被劫者，察地界何在，先责其地之家长、族正，以赀偿客；然后捕贼。其夜中纠劫者，令事主侦贼去入何社，亦责偿于社；苟能捕贼者免。县中四路各令家奴一人率民壮五人日往视，授以「循」、「环」二簿，给予饭食。至某社，则见其家长，信识于簿，注明月日。簿中无他，惟出状不敢容藏贼匪耳。自正月至于年终，不间。若甫出状而有事，则惟出状之家长是坐。自是各社一清，宵小无敢容匿者，以为善矣。数月后忽屡有夜劫；询其故，盖各社整肃，匪类皆逃至高山深林，藏匿渐众，饥无所食，因出扰劫。乃悟立法未尽善也；用召众家长晓之曰：『尔邑诸社大者万人、小者千人、最小数百，贼虽多不过数十、少仅十余人而已；尔族丁十倍于贼，贼虽强，焉敢伺夜深入？此必有与贼通者。非他，即本族贫乏人也。若辈无业饥寒，族中富厚者不肯赡给，故怨而通贼，此贼之本也。今吾行清社之法，贼无所容，又群聚山林为害，捕之较在社更难，且不胜其捕。拔本塞源，莫如恤族守社。恤族守社奈何？先核尔社内公产及富厚之家出公费若干，再核尔社中赤贫无业素不肖壮者，召致归社，日给饭食钱，使为社丁。大社四十人、中社三十、小社二十，分为两班，每夜一班，巡社防守。一人执锣而不鸣，一人击柝，余执大挺，不许持刀枪、鸟铳；自三更起绕行社外，至五更向明而止。见贼，则鸣锣大呼，一社之人咸起群呼逐贼；贼必不敢入社而逃。一社鸣锣，则邻社皆应。不鸣锣、不逐贼者罚之。贼既走，不可远追击捕，恐穷逼拒捕伤人也。此法一行，各社贫乏者有以自养，皆自保其社；不但不为贼，亦不复出而为外盗。此恤族守社之法；拔本塞源，孰有善于此者哉』？众家长大喜，皆遵约而行；然后盗贼屏息。

　　由此观之，则保甲之法，如果行于漳、泉，不特闾阎骚扰、良民受累，且奸人无所容身，恐走聚险阻、如莹清社之事，其患又有不可言者。甚矣！立法之难也。

　　上孔兵备书

　　姚莹顿首谨上言：阁下以先圣之哲孙、仪郑之令子，望倾中外，誉在九重！今兹按察台、澎，盖六月矣。清亮之节、严正之义，吏民无不悦服倾诚。是以政通人和，雨旸时若；而郡守以下暨诸厅县，亦能贤能著称，孜孜求治；遂使百年来委靡奢华之习，廓然一清。此固由圣天子恭俭仁明，风行海外；而承宣德化，敷政优优，实不能不为阁下颂也。

　　顷闻摄总兵官赵公，以往逐夷船，巡视南、北两路。令符忽下，文武惶然，颇有窃议者；莹亦不能无惑焉。舺板夷船，以贩鸦片禁烟，为粤省驱逐，窜入闽洋；总督、巡抚、水师提督严檄沿海文武官，勿任停泊。自本年三月，至鹿耳门外；郡中禁严，遂驶至鸡笼。而淡水奸民恃在僻远，潜以樟脑与易鸦片。水师任其停泊，经时不更驱逐；此中情弊，固显然矣。幸檄吏驰往，又值中丞至郡，切责水师游击，始以七月十五日引去。寻于闰七月初三日复返，且近至沪尾。计自三月，于兹已盘桓半载矣。夷情叵测，始意不过图售鸦片；适至鸡笼，遂收樟脑。及往来台湾，海道既熟，又见我海防之疏、水师之懦，万一回至彼国，言及此地本红毛旧土，忽起异谋，能保无他日之忧耶？水师玩误若此，窃意摄总兵官赵公必予严劾。骤檄兵船大集海口，遣人往问久停之意；彼船单势孤，必扬去矣。乃计不出此，迟疑观望者阅月；忽易辞巡视南、北两路。不识此举为公乎？抑为私乎？

　　定制：台湾镇总兵官每年冬巡视南、北两路一次。所以必行于冬者，盖其时宵小易生，故因巡视营伍，镇静群邑；且农功闲隙，道路供给夫差稍便也。今时方八月，则未及巡阅之期。本年六月，中丞遵旨巡台湾；入奏未及三月，兵民安靖，何必须再巡阅之举？则所云为公者，无谓矣。且逆计总兵官蔡公渡海适当冬日，彼以真守始至，能不一出巡视平？是半年之中，一巡抚、两总兵官三次巡阅，郡、县虽富，不能胜此烦扰也。虽郡、县馈送，贤者必不受；然即此夫马之供、随从弁兵之犒，岂易言哉！今年三月，观公去而明公至；七月，明公以忧去而赵公至；十月，蔡公又将至。一岁四易，文官供帐已大繁费，各营参将下尚可问耶？台湾五厅、四县，有仓库者七；更易时多，不克如期日交代。如台湾县，则已以缺官钱劾黜矣。诸营交代，亦多如此。其情形之支绌，不概可睹耶？

　　赵公素能恤下，或者一时未计及此；营中无敢言者，厅、县亦避嫌不言。计此时可言而能言者，惟阁下耳。何不以善言婉告之。曰：『夷船久泊海口，水师既不足倚，非亲往示威不可；特不必以南、北巡视为名。盖巡视当奏闻，营伍小小利弊，今抚军甫奏未几，且不当冬令之期，不但非督抚意，亦恐未得优旨』。如此，则彼必翻然觉悟；其所全于文武众属吏者为不少矣。

　　抑莹更有虑者：一时之议，惧生边衅。每遇外夷之事，即往往假天朝恩德宽大为言，而实示之以弱；殊不知损国威，即失国体。嘉庆二十四年，■〈口英〉咭唎之至天津，可为明鉴。当事者祗取省事目前，而不顾启外夷轻视中国之心。彼水师既啖其利，又畏夷船高大，不敢驱逐；赵公此去，彼必诡言以对，甚或张大其词以相恐惧，皆未可知。而赵公之量识，未知何若？倘更无以大异于游击，则失体愈甚；又不若不往之为愈矣。

　　狂瞽之言，本不足轻重。徒以国家体统所关，又深知地方文武罢敝不堪供亿之烦；忘其出位，不得已而有言。伏惟采择！幸甚。

　　上孔兵备论办贼事宜书

　　南路贼匪，自二十二夜入城之后，百十成群，啸聚仑仔顶及黄梨山，截杀兵役；幸大兵到埤头，又檄属吏驻阿公店扼其要害，贼闻风惊散，道路始通。诚乃万民之幸，郡中人心大安。

　　但闻摄总兵官按兵两日，不出剿贼；窃所不解。众人皆以贼散为喜，莹独不能无忧也。匪类乌合，本不足虑；然既敢入城劫犯，又屯聚山中，沿途截断文报，其志不小。近使其党潜入郡城招众，此岂寻常细故哉？揆度贼情，大约两大群：一为许尚，一为杨良斌。许尚虽擒，其党仅获潘阿榜一名；而杨良斌党，遂敢攻劫埤头，诚恐两贼潜合。自发郡兵后，不闻官军杀贼若干而即闻贼散，彼初以为官军可畏，故暂避耳。诸将素怯，不敢击贼；及见贼退，以为贼真畏我，其心必骄而懈。恐贼有以见我军之情，而始畏者终且不畏、暂散者未必不复聚也。不揣愚见，妄拟八事，为阁下陈之。

　　一曰：剿贼宜速。剿贼与捕盗不同。平时捕盗，须用网民、差役；今贼匪公然聚众入县，又延途截杀兵役，此乃叛逆，非网民可办。直须探有贼踪，即速带兵扑剿；兵迟一日，则贼匪日多矣。扑剿之法：以多杀为上，生擒次之，最不宜冲散。盖贼聚则用兵之处少，兵集则力厚势大，而有一鼓成功之速。此等乌合之众，器械不具，安能抗敌？其败也必矣。若其冲散，则无处非贼，即须分兵逐捕；兵分则力薄势轻，而有东西奔命之劳！旷日持久，何时始能灭贼乎？且大兵南冲，贼必北窜；北路贼盗素多，或起响应，则蔓延不可收拾矣！今虽分兵屯御，而山径甚多，岂能尽塞？故曰杀贼为上，擒捕次之，屯御为下；若冲散，则害不可胜言。摄总兵官发兵已迟，既到埤头，又按兵两日不动，道路闻者无不诧异。宜以大义责之，勿惜声色，以误郡邑！

　　二曰：乡勇宜募。台湾游民日众，平时剽悍；及小有蠢动，则不待贼招而自赴。否则，各成一队，乘机焚掠，府、县城厢内外尤多；盖城市繁众，为奸民聚集所也。向来办此郡兵事者，每遇有警，则道、府、厅、县各有出赀广募乡勇；名为备用守城、击贼，实则阴收此辈养之，免其作贼耳。若辈亦非必欲作贼，以无人养食之故，乘机求食。今有口粮，则其心定矣。此必不可惜费。

　　三曰：军实宜简。台湾军器有在郡收买制造者，有班兵内地随带至者，有由福州制造赍至者。今宜通牒，在郡及郡外各厅、营、县所有鸟枪、藤牌、刀枪、火药、铅子、大小炮位实数若干？果皆备具，足资分给，以便配用。

　　四曰：招集散兵。诸营积弊：班兵收营后每私自请假，别出生理，并不在伙房汛地。此种盖去十之三，又伴当、四行等人去十之一，其余仅十之六而已。平时到处则苦兵多，有事调遣则苦兵少。而汛地兵少不能如额，是以贼匪益无忌惮。今宜速令各营严核在营汛兵丁实数，仍收回平日散出之兵，以资攻守。

　　五曰：移调外兵。台湾存兵，在城不过千余；其安平一协、中左两营水师兵分防汛地外，在镇者亦仅千人；去其虚数，实存不过七百余人而已。只可协防郡城，不能再有分遣。今南路有郡兵七百，又有南路本营兵一千，足以办贼，无用增往。惟北路嘉义地方辽阔，仅北路左营都司一员驻嘉义县城，虽有一千二百六十八名之额，除分防汛地，守城仅五百名耳；再去四行虚数，恐不及四百人。今南路之贼纷纷北去，即宜侦贼踪迹、驰往击捕，不但无兵可调，抑且无官可将。近北路者莫若澎湖，其营水师兵额一千八百余名，其地无贼；宜咨摄总兵官檄游击一员备兵七百名，以俟北路进止。

　　六曰：请员听用。台湾各营，自安平副将以下，参将至守备，大半以小署大，参错不一；望浅权轻，实不足以董率军校，不但干局庸懦而已。即文官中，备公使者实亦乏人。侦知贼踪，遣兵往击，即苦无员可用；而守城带兵之事，至用及教官，安能有功？宜密请太府选参将至守备各一员、文官中郡倅、县丞素称能事者二、三员驰至。此即安堵无事，亦所宜行，并不止为剿贼之用。

　　七曰：亟修城垣。郡中城垣颓坏，各县雇工缮修，尚未竣事。南门尤为扼要，但县丁所雇匠首召雇泥水匠不及百人，未免迟滞。宜令台湾县增募乡夫二百名准匠人工直发交匠首，其工直仍着各县家奴分给，力促修筑，限以三日毕工。又嘉义县城，连为雨水冲塌亦二百余丈，闻王令已筹款修葺；宜檄促加雇民夫，限日修竣。

　　八曰：筹给兵费。大兵既动，口粮尤急。今郡中往南之兵，虽由台湾府筹款备具，其凤山本邑兵费及台湾守城各兵，由县筹付。凡诸杂费甚伙，尤不可少缺。此时各员义在急公，断不敢略存吝惜；然恐事定之后，各人亏缺甚巨，身家从之。此款将来如不获开销，宜作如何筹补？抑或郡县分年递捐？请先给札牒，以释各官之虑；庶鲜瞻顾，致失机宜。

　　再上孔兵备书

</div>
    <div class="pagination">
<a href="治台必告录_page10.html">上一页</a><span>...</span><a href="治台必告录_page6.html">6</a><a href="治台必告录_page7.html">7</a><a href="治台必告录_page8.html">8</a><a href="治台必告录_page9.html">9</a><a href="治台必告录_page10.html">10</a><span class="current-page">11</span><a href="治台必告录_page12.html">12</a><a href="治台必告录_page13.html">13</a><a href="治台必告录_page14.html">14</a><a href="治台必告录_page15.html">15</a><a href="治台必告录_page16.html">16</a><span>...</span><a href="治台必告录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
