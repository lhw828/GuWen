<!DOCTYPE html>
<html>
<head>
    <meta charset="UTF-8">
    <title>东华录选辑 - 第 1 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东华录选辑 - 第 1 页/共 29 页</h1>
    <div class="content">东华录选辑


东华录选辑一
东华录选辑二
东华录选辑三
 
 


东华录选辑一

　　顺治朝

　　顺治元年

　　顺治二年

　　顺治三年

　　顺治四年

　　顺治五年

　　顺治六年

　　顺治七年

　　顺治八年

　　顺治九年

　　顺治十年

　　顺治十一年

　　顺治十二年

　　顺治十三年

　　顺治十四年

　　顺治十五年

　　顺治十六年

　　顺治十七年

　　顺治元年甲申（一六四四）夏四月乙丑（初八日），上卸笃恭殿，赐摄政睿亲王多尔衮大将军敕印。敕曰：『我皇祖肇造丕基、皇考底定宏业，重大之任，付于眇躬。今蒙古、朝鲜俱已归服，汉人城郭、土地虽渐攻克，犹多抗拒。念当此创业垂统之时，征讨之举所关甚重。朕年冲幼，未能亲履戎行；特命尔摄政和硕睿亲王多尔衮代统大军，往定中原。用加殊礼，赐以御用纛盖等物；特授奉命大将军印，一切赏罚俱便宜行事。至攻取方略，尔王钦奉皇考圣训，谅巳素谙。其诸王、贝勒、贝子、公、大臣等事大将军，当如事朕；同心协力以图进取，庶祖、考英灵为之欣慰矣。尚其钦哉』。王受印敕，行三跪九叩头礼。赐王黄伞一、纛二、黑狐帽、貂袍、貂桂、貂坐褥、凉帽、蟒袍、蟒袿、蟒坐褥。仍赐从征诸王、贝勒、贝子、公等衣服鞍马有差。

　　壬申（十五日），摄政睿亲王师次翁后。明平西伯吴三桂遣副将杨珅、游击郭云龙自山海关来致书曰：『三桂初蒙我先帝拔擢，以蚊负之身，荷辽东总兵重任。王之威望，素所深慕，但「春秋」之义，交不越境；是以未敢通名。人臣之谊，谅王亦知之。今我国以宁远右偏孤立之故，令三桂弃宁远而镇山海；思欲坚守东陲而巩固京师也。不意流寇逆天犯阙，以彼狗偷乌合之众，何能成事。但京城人心不固，奸党开门纳款，先帝不幸，九庙灰烬。今贼首僭称尊号，掠掳妇女、财帛，罪恶已极！诚赤眉、绿林、黄巢、禄山之流，天人共愤。众志已离，其败可立而待也。我国积德累仁，讴思未泯。各省宗室如晋文公、汉光武之中兴者，容或有之。远近已起义兵，羽檄交驰；山左、江北，密如星布。三桂受国厚恩，悯斯民之罹难，拒守边门，欲兴师以慰人心。奈京东地小，兵力未集；特泣血求助。我国与北朝通好二百余年，今无故而遭国难，北朝应恻然念之；而乱臣贼子，亦非北朝所宜容也。夫除暴剪恶，大顺也；拯危扶颠，大义也；出民水火，大仁也；兴灭继绝，大名也；取威定霸，大功也。况流贼所聚金帛、子女，不可胜数；义兵一至，皆为王有：此又大利也。王以盖世英雄，值此摧枯拉朽之会，诚难再得之时也。乞念亡国孤臣忠义之言，速选精兵，直入中协、西协；三桂自率所部，合兵以抵都门，灭流寇于宫廷，示大义于中国。则我朝之报北朝者，岂惟财帛；将裂地以酬，不敢食言。本宜上疏于北朝皇帝，但未悉北朝之礼，不敢轻渎圣聪；乞王转奏』王得书，即遣学士詹霸、来衮往锦州，谕汉军赍红衣炮向山海关进发。

　　癸酉（十六日），摄政睿亲王师次西拉塔拉，报吴三桂书曰：『向欲明修好，屡行致书；明国君臣不计国家丧乱、军民死亡，曾无一言相答。是以我国三次进兵攻略，盖示意于明国官吏军民，欲明国之君熟筹而通好也。若今日，则不复出此；惟有底定国家，与民休息而已。予闻流寇攻陷京师，明主惨亡，不胜发指！用是率仁义之师，沈舟破釜，誓不返旌旗；必灭贼，出民水火。及伯遣使致书，深为喜悦，遂统兵前进。夫伯思报主恩，与流贼不共戴天，诚忠臣之义也。伯虽向守辽东，与我为敌；今亦勿因前故，尚复怀疑。昔管仲射桓公中钩，后桓公用为仲父，以成霸业。今伯若率众来归，必封以故土，晋为藩王；一则国雠得报，一则身家可保，世世子孙长享富贵如河山之永也』。

　　丁丑（二十日），摄政睿亲王军次连山。吴三桂复遣郭云龙、孙文焕来，致书曰：『接王来书，知大军已至宁远；救民伐暴，扶弱除强，义声震天地。其所以相助者，实为我先帝，而三桂之感戴犹其小也。三桂承王谕，即发精锐于山海以西要处，诱贼速来。今贼亲率党羽，蚁聚永平一带；此乃自投陷阱，而天意从可知矣。今三桂已悉简精锐，以图相机剿灭。幸王速整虎旅，直入山海，首尾夹攻，逆贼可擒，京东西可传檄而定也。又仁义之师，首重安民；所发檄文，最为严切。更祈令大军秋毫无犯，则民心服而财土亦得，何事不成哉』！王得书，即星夜进发，踰宁远，次于沙河地方。

　　己卯（二十二日），师至山海关。......遂入关。是日，进吴三桂爵为平西王。

　　辛巳（二十四日），师次新河驿。摄政睿亲王多尔衮以进山海关败贼捷音奏闻，言『臣统大军前进，明总兵官吴三桂遣使来言：贼首李自成已陷燕京，崇祯帝后俱自经。自成于三月二十日僭称帝，遣人招降三桂；三桂不从，随自永平返据山海关，欲求投顺我国，为崇祯帝报仇。因谕其使：如果来归，即裂地封王。仍令赍赍书去后。臣即星夜前往，于四月二十一日抵山海关。值贼首李自成亲率马、步兵二十余万，挟崇祯帝太子、第三子定王、第四子及宗室晋王、秦王、汉王、郡王等及三桂父襄与俱来；复遣人招三桂降。三桂不从，贼随围山海关。是晚，即败贼总兵唐通马、步兵数百人于一片石，斩百余人；绒兵遂遁。次日，我大军直薄山海关，三桂开门迎降。我军遂由南水门、北水门、关中门入，望见贼渠领众自北山横亘至海列阵。是日大风扬尘，咫尺不见；我军对贼布阵，不能横列及海。臣随集诸王、贝勒、贝子、公、固山额真、护军统领等谓：「尔等毋得越伍躁进！此兵不可轻击，须各努力；破此，则大业可成。我军可向海对贼阵尾，鳞次布列；三桂兵，可分列右翼之末」。各号令毕，于是我军齐列；及二次呼噪进兵，风遂止。各对阵奋击，大败贼兵，追杀至四十里；阵获晋王朱审煊，获驼马、段币无算：此皆仰藉上天眷佑及皇上洪福所致。臣随统大军，与吴三桂直捣燕京矣』。

　　五月己丑（初二日），师至燕京。

　　己亥（十二日），摄政睿亲王多尔衮遣官奏报底定燕京捷音。奏言：『臣统大军前往燕京，自山海以西各城堡文武将吏皆争先奉表迎降。四月十六日，流贼李自成尽括金银、币帛载发长安。三十日，自成焚毁宫阙遁走，臣随遣内外藩王、贝勒、贝子、公、固山额真、护军统领等率师追击。臣亲率余兵于五月初二日抵燕京，京城文武官吏、耆老士庶悉出城迎降，以已刻入城』。

　　己酉（二十二日），以礼葬明崇祯帝后及妃袁氏、两公主并天启后张氏、万历妃刘氏，仍造陵墓如制。

　　六月丁已朔，令洪承畴仍以太子太保兵部尚书兼右副都御史，同内院官佐理机务。

　　庚申（初四日），令户部右侍郎王鳖永招抚山东、河南。

　　丙寅（初十日），遣固山额真觉罗巴哈纳、石廷柱率师定山东。

　　庚午（十四日），遣固山额真叶臣率师定山西。

　　故明参将唐虞时启言：『逆贼张献忠自江西转掠江南，势甚猖獗。臣惟南京形势之地，闽、浙、江、广等处皆视其顺逆以为向背。今乘其危惧，即颁令旨赏格，臣赍往南京宣谕官民，江南之地可传檄而定也。若虑张献忠、左良玉首鼠两端，则有原任镇臣陈洪范可以招抚；乞即用为招抚总兵。臣子起龙乃洪范婿，曾为史可法标下参将；彼中将领，多所亲识。乞令其赍谕往招，则近悦远来，一统之功可成』。下所司知之。

　　壬午（二十六日），摄政睿亲王以书招故明总兵陈洪范。

　　乙酉（二十九日），平定山东固山额真觉罗巴哈纳、石廷柱等启报：霸州、沧州、德州、临清先后俱下；各城无官者，已酌量委署。

　　秋七月戊子（初三日），令平定山东固山额真觉罗巴哈纳、石廷柱等移师会固山额真叶臣军定山西。

　　壬辰（初七日），以方大猷为右佥都御史巡抚山东（由招抚山东监军副使迁）。

　　丁酉（十二日），招抚山东、河南侍郎王鳌永启荐山东故明大学士谢升等四十余人，事下吏部。又启报：济南、东昌、青州、临清等州郡以次抚定，并赍送故明德王朱由■〈弻上木下〉降表。又密报；『闻南中已拥立福王，改元弘光。以史可法为内阁；封总兵刘泽清、刘良佐、黄得功、高杰等，分据各镇。江北之地，彼所必争。请亟补镇臣移驻曹、单，控扼淮、徐』。下所司确议。

　　己亥（十四日），兵部右侍郎金之俊启荐故明蓟辽总督丁魁楚、陕西总督丁启睿、陕西巡抚练国事、副都御史房可壮、吏部员外郎左懋泰、河东守道郝炯等；摄政睿亲王令卫送来京录用。

　　甲辰（十九日），招抚山东、河南侍郎王鳌永启报抚定青州郡县并赍故明衡王降书以闻。

　　壬子（二十七日），摄政睿亲王令南来副将韩拱薇、参将陈万春等赍书致史可法曰：『予向在沈阳，即知燕山物望，咸推司马。及入关破贼，得与都人士相接见，识介弟于清班，会托其手勒平安，拳致衷绪；未审以何时得达！比闻道途纷纷，多谓金陵有自立者。夫君父之仇，不共戴天。「春秋」之义：有贼不讨，则故君不得书「葬」、新君不得书「即位」；所以防乱臣贼子，法至严也。闯贼李自成称兵犯阙，手毒君亲；中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之宿好、弃近日之小嫌，爰整貔貅，驱除狗鼠。入京之日，首崇怀宗帝后谥号；卜葬山陵，悉如典礼。亲郡王、将军以下，一仍故封，不加改削；勋戚文武诸臣，咸在朝列，恩礼有加。耕市不惊，秋毫无扰。方拟秋高气爽，遣将西征；传檄江南、联兵河朔、陈师鞫旅，戮力同心：报乃君国之仇，彰我朝廷之德！岂意南州诸君子苟安旦夕，弗审时机；聊慕虚名，顿忘实害：予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平！将以谓天堑不能飞渡，投鞭不足断流耶？夫闯贼但为明朝祟耳，未尝得罪于我国家也。徒以薄海同仇，特申大义。令若拥号称尊，便是天有二日，俨为勍敌。予将简西行之锐，转旝东征；且拟释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻君子之爱人也以德，细人则以姑息。诸君子果识时知命，笃念故主、厚爱贤王，宜劝令削号归藩，永绥福禄。朝廷当待以虞宾，统承礼物；带砺山河，住在诸王侯上：庶不负朝廷仗义讨贼、兴灭继绝之初心。至南州群彦翩然来仪，则尔公尔侯，列爵分土，有平西之典例在；惟执事实图利之！晚近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷鉴。先生领袖名流，主持至计；必能深惟终始，宁忍随俗浮沈！取舍从违，应早审定！兵行在即，可西可东；南国安危，在此一举。愿诸君子同以讨贼为心，毋贪一身瞬息之荣，而重故国无穷之祸，为乱臣贼子所笑；予实有厚望焉！「记」有之：惟「善人能受尽言」；敬布腹心，伫闻明教！江天在望，延跂为劳。书不宣意』。可法旋遣人报书，语多不屈。书曰：『大明国督师兵部尚书兼东阁大学士史可法顿首，谨启大清国摄政王殿下：南中向接好音，法随遣使问讯吴大将军，未敢遽通左右；非委隆义于草莽也，诚以「大夫无私交」，「春秋」之义。今倥偬之际，忽捧琬琰之章，真不啻从天而降也。循读再三，殷殷致意；若以逆贼尚稽天讨，烦贵国忧，法且感且愧。惧左右不察，谓南中臣民偷安江左，竟忘君父之怨；敬为贵国一详陈之。我大行皇帝敬天法祖、勤政爱民，真尧舜之主也。以庸臣误国，致有三月十九日之事。法待罪南枢，救援无及。师次淮上，凶问遂来；地坼天崩，山枯海泣。嗟乎！人孰无君，虽肆法于市朝以为泄泄者之戒，亦奚足谢先皇帝于地下哉！尔时南中臣庶，哀恸如丧考妣，无不拊膺切齿，欲悉东南之甲，立翦凶仇；而二三老臣谓「国破君亡，宗社为重」，相与迎立今上，以系中外之心。今上非他，神宗之孙、光宗犹子，而大行皇帝之兄也。名正言顺，天与人归。五月朔曰，驾临南都，万姓夹道欢呼，声闻数里。群臣劝进，今上悲不自胜，让再让三，仅允监国。迨臣民伏阙屡请，始于十五日正位南都。从前凤集、河清，瑞应非一；即告庙之日，紫云如盖，祝文升霄，万目共瞻，欣传盛事。大江涌出枬梓数十万章，助修宫殿：岂非天意也哉！越数日，遂命法视师江北，刻日西征。忽传我大将军吴三桂借兵贵国，破走逆成；为我先皇帝后发丧成礼，扫清宫阙，抚辑群黎。且罢薙发之令，示不忘本朝。此等举动，震古烁今；凡为大明臣子，无不长跪北向、顶礼加额，岂但如明谕所云「感恩图报」已乎！谨于八月薄治筐篚，遣使犒师；兼欲请命鸿裁，连兵西讨。是以王师既发，复次江、淮。乃辱明诲，引「春秋」大义来相诘责；善哉乎！推言之，然此文为「列国君薨，世子应立，有贼未讨，不忍死其君」者立说耳。若夫天下共主身殉社稷、青宫皇子惨变非常，而犹拘牵「不即位」之文、坐昧「大一统」之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践阼；怀、愍亡国，晋元嗣基；徽、钦蒙尘，宋高缵统：是皆于国仇未翦之日，亟正位号。「纲目」未尝斥为自立，率以正统予之。甚至元宗幸蜀，太子即位灵武；议者疵之，亦未尝不许以行权，幸其光复旧物也。本朝传世十六，正统相承；自治冠带之族，继绝存亡，仁恩遐被。贵国昔在先朝，夙膺封号；载在盟府，宁不闻乎！今痛心本朝之难，驱除乱逆；可谓大义复着于「春秋」矣。昔契丹和宋，止岁输以金缯；回纥助唐，原非利其土地。况贵国笃念世好，兵以义动；万代瞻仰，在此一举。若乃乘我蒙难，弃好崇仇；窥此幅员，为德不卒：是以义始而以利终，为贼人所窃笑也。贵国岂其然！往先帝轸念潢池，不忍尽戮；剿抚互用，贻误至今。今上天纵英武，刻刻以复仇为念。庙堂之上，和衷体国。介冑之士，饮泣枕戈；忠义民兵，愿为国死。窃以为天亡逆闯，当不越于斯时矣。语曰：「树德务滋，除恶务尽」。今逆贼未服天诛，谍知卷土西秦，方图报复；此不独本朝不共戴天之憾，抑亦贵国除恶未尽之忧。伏乞坚同仇之谊；全始终之德。合师进讨，问罪秦中；共枭逆贼之头，以泄敷天之愤：则贵国义闻照耀千秋，本朝图报惟力是视。从此两国世通盟好，传之无穷；不亦休乎！至于牛耳之盟，则本朝使臣久已在道，不日抵燕奉盘盂从事矣。法北望陵庙，无涕可挥；身蹈大戮，罪应万死。所以不从先帝者，实为社稷之故。传曰：「竭股肱之力，继之以忠贞」。法处今日，致命遂志，克尽臣节，所以报也。惟殿下实昭鉴之！弘光甲申九月十五日』。

　　九月辛卯（初六日），招抚山东、河南侍郎王鳌永启言：『杨威系故明总兵刘泽清委用之官，泽清南奔，威遂盘踞登莱，假称山东前锋恢剿副总兵名色，肆行焚戮。乞敕大兵速剿，以杜乱萌』。从之。

　　癸巳（初八日），平定山西固山额真叶臣、觉罗巴哈纳、石廷柱等启言：『故明兵部尚书张缙彦已遣人招至，缙彦自言有死罪，不敢入朝。其开封、卫辉、怀庆等府业已委官署事，并酌留官属兵丁驻防』。

　　辛丑（十六日），遣梅勒章京和托、李率泰、额孟格等率宁远驻防兵定山东、河南。

　　乙巳（二十日），平定山西固山额真叶臣等奏：『潞、泽所属州县，俱委员管理。有董学礼者，原系故明副将降贼受职，驻扎怀庆；后为我军击败，遁往潼关。以书招之，学礼遂降，愿率兵驻防黄河西岸；因给与总兵扎付。又少林等五寨贼首李际遇，明季屡攻不克，授以总兵职衔；后与刘贼相持，我兵至怀庆，差人招抚，即将所据一府、二州、十二县大小山寨千余兵二十七万赍书来降。......』。报闻。

</div>
    <div class="pagination">
<span class="current-page">1</span><a href="东华录选辑_page2.html">2</a><a href="东华录选辑_page3.html">3</a><a href="东华录选辑_page4.html">4</a><a href="东华录选辑_page5.html">5</a><a href="东华录选辑_page6.html">6</a><span>...</span><a href="东华录选辑_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
