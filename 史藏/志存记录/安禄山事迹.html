<!DOCTYPE html>
<html>
<head>
    <meta charset="UTF-8">
    <title>安禄山事迹 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安禄山事迹 - 第 1 页/共 5 页</h1>
    <div class="content">《安禄山事迹》 唐 姚汝能

卷上

安禄山，营州杂种胡也，小名轧荦山。母阿史德氏，为突厥巫，无子，祷轧荦山，神应而生焉。是夜赤光傍照，羣兽四鸣，望气者见妖星芒炽落其穹庐。时张韩公使人搜其庐，不获，长幼并杀之。禄山为人藏匿，得免。怪兆奇异不可悉数，其母以为神，遂命名轧荦山焉。突厥呼斗战神为轧荦山。少孤，随母在突厥中。母后嫁胡将军安波注兄延偃。史思明令伪史官官稷一譔《禄山墓志》云，祖讳逸偃，与此不同。

开元初，延偃族落破，胡将军安道买男孝节并波注男思顺文贞俱逃出突厥中。道买次男贞节为岚州别驾收之。禄山年十余岁，贞节与其兄孝节相携而至，遂与禄山及思顺并为兄弟，乃冒姓安氏，案：郭汾阳请雪安思顺表云：本姓康，亦不具本末。名禄山焉。长而奸贼残忍，多智计，善揣人情，解九蕃语，为诸蕃互市牙郎。张守珪为范阳节度使，禄山盗羊奸发，追捕至，欲棒杀之。禄山大呼曰：「大夫不欲灭奚、契丹两蕃耶？而杀壮士！」守珪奇其言貌，乃释之，留军前驱使，遂与史思明同为捉生将。禄山素习山川井泉，尝以麾下三五骑生擒契丹数十人，守珪转奇之，每益以兵，擒贼必倍。后为守珪偏将，所向无不摧靡，守珪遂养为子，以军功加员外左骑卫将军，充衙前讨击使。

开元二十一年，守珪令禄山奏事，中书令张九龄见之，谓侍中裴光庭曰：「乱幽州者，必此胡也。」

二十四年，禄山为平卢将军，讨契丹失利，守珪奏请斩之。九龄批曰：「穰苴出军，必诛庄贾；孙武行令，亦斩宫嫔。守珪军令若行，禄山不宜免死。」玄宗惜其勇锐，一作骁勇。但令免官，白衣展效。九龄又执奏，请诛之。玄宗曰：「卿岂以王夷甫识石勒，便臆断禄山难制耶？」竟不诛之。玄宗至蜀，追恨不从九龄之言，遣中使至曲江祭酹，其诰辞刻于白石山崖壁中。至建中元年十一月五曰，德宗以九龄先睹未萌，追赠司徒。

二十八年，为平卢军兵马使。

二十九年三月九曰，加特进。时御史中丞张利贞为河北采访使，至平卢。禄山谄佞，善伺人情，曲事利贞，复以金帛遗其左右。利贞归朝，盛称禄山之美，遂授营州都督，充平卢军节度使，知左厢兵马使，度支、营田、水利、陆运使副，押两蕃、渤海、黑水四府经略使，顺化州刺史。王仁经授以伟略，玄宗始亲信之。

天宝元年正月六曰，分平卢别为节度，以禄山为左羽林大将军，员外置同正员兼柳城郡太守，持节充平卢军摄御史大夫，管内采访处置等使。

二载，入朝，奏对称旨，因是玄宗赏重之，加骠骑大将军。

三载三月，授范阳长史，充范阳节度、河北采访使，平卢节度，余如故。

是月，禄山出镇，敕中书门下三品已下正员外部长官、诸司侍郎、御史中丞于鸿胪亭子祖饯。是时，禄山奏云：去年七月，部内生紫方虫食禾苗，臣焚香告天曰：臣若不行正道，事主不忠，食臣心；若不欺正道，事主竭诚，其虫请便消化，启告必应。时有羣鸟食其虫，其鸟赤头而青色。伏请宣付史馆。又其时选人张奭者，御史中丞倚之子也，不辨菽麦，假手为判，中甲科。时有下第者，为蓟令，以事白禄山。禄山恩宠渐盛，得见无时，具奏之。玄宗乃大集登科人，御花萼楼，亲试升第者一二。奭手持试纸，竟曰不下一字，时谓之曳白。玄宗大怒，出吏部侍郎宋遥为武当太守，倚淮阳太守，敕「庭闱之闲，不能训子，选调之际，仍以托人」。士子皆为戏笑焉。

四载，奚、契丹各杀公主，举部落以叛。禄山方邀两蕃肆其侵掠，奚等始贰于我。禄山又奏：臣昨讨契丹，军次北平郡，梦见先朝名将李绩、李靖于臣求食。乃令立庙，兼伸祷祈，荐奠之曰，神室梁生芝草，一本十茎，状如珊瑚盘迭。臣当重寄，誓殄东夷，人神协从，灵芝瑞应。伏请宣付史馆，以彰幽赞之功，从之。禄山恃恩宠，纵虚妄，以取媚于玄宗，皆此之类也。

五载，吏部尚书席建侯为河北黜陟使，表荐禄山公直无私，严正奉法。利贞推美于前，建侯表进于后。

六载正月二十四曰，加兼御史大夫。右相李林甫素与禄山交通，复屡言于玄宗，由是特加宠遇。玄宗初即位，用郭元振、薜翊、张嘉贞、张说、杜暹、萧嵩、李适之，咸以大将直登三事。李林甫既陷适之，遂反其制，始请以蕃人为将，以固其权。尝奏于玄宗曰：「以陛下之雄才，国家富强，而蕃之未灭者，由文吏为将而怯懦不胜武也。陛下必欲灭四夷，威海内，即莫若武臣，武臣莫若蕃将，生时气雄，少养马上，长习陈敌，此天性也。陛下抚而将之，使其必死，则夷狄不足图也。」玄宗大悦。首用禄山，卒为戎首，林甫之罪也。初，王鉷承恩亚于林甫，而敬畏其威，事之弥谨。禄山恃恩，尝见林甫白事，怠而不恭。林甫欲示以威，佯语他事，命左右白王大夫鉷至，鞠躬如也。禄山不觉自失。鉷语逾谨，而禄山逾恭，自此还递相维。林甫危害肃宗，告禄山思作难，约令其子引兵来援。天宝十年，林甫死后，杨国忠纳禄山，遗严庄领阿布私部下降兵三十三人，告林甫与阿布私潜通，结为父子。至十二载，诏夺林甫官爵，同凡庶殡掩，连累之者，五六十人。迹其行事，不得不尔。

玄宗春秋渐高，托禄山心膂之任。禄山每探其旨，常因内宴承欢，奏云：「臣蕃戎贱臣，受主宠荣过甚，臣无异材为陛下用，愿以此身为陛下死。」玄宗不对，私甚怜之，因命皇太子见之。禄山见太子不拜，左右曰：「何为不拜？」禄山曰：「臣蕃人，不识朝仪，不知太子是何官？」玄宗曰：「是储君。朕百岁之后，传位于太子。」禄山曰：「臣愚，痹贿只知陛下，不知太子，臣今当万死。」左右令拜，禄山乃拜。玄宗尤嘉其纯诚。时贵妃太真宠冠六宫，禄山遂请为养儿。每对见，先拜太真，玄宗问之，奏曰：「蕃人先母后父耳。」玄宗大悦。禄山恩宠寖深，上前应对，杂以谐谑，而贵妃常在座，诏杨氏三夫人约为兄弟。由是，禄山心动。及动兵，闻马嵬之事，不觉数叹。虽林甫养育之，国忠激怒之，然其它肠亦可知也。

六载，加御史大夫，封两妻康氏、段氏并为国夫人。禄山尝令麾下将刘骆谷在京伺察朝廷旨意动静，皆并代为笺表，便随所要而通之。御史中丞杨国忠中外敬惮，每禄山登降，扶翼之。右丞相李林甫专宰相柄，威权莫二，见禄山于政事堂，引坐与语。时属冬寒，脱己袍披覆之，其为承恩见重也如此。晚年益肥，腹垂过膝，自秤得三百五十斤。每朝见，玄宗戏之曰：「朕适见卿腹几垂至地。」禄山每行，以肩膊左右抬挽其身，方能移步。玄宗每令作《胡旋舞》，其疾如风。尝夜晏禄山、禄山醉卧，化为一黑猪而龙首，左右遽言之，玄宗曰：「猪龙也，无能为者。」禄山乘驿马诣阙，每驿中闲筑台以换马，谓之大夫换马台。不然马辄死。驿家市禄山乘马，以五石土袋试之，能驮者，乃高价市焉，饲以候禄山；鞍前更连置一小鞍，以承其腹。禄山肉疾转甚，富贵之已极。每朝，常经龙尾道，未尝不南北睥睨，久而方进，即凶逆之萌，常在心矣。禄山旧宅在道政坊，玄宗以其陋隘，更于亲仁坊选宽爽之地，出御库钱更造宅焉。今亲仁坊东南隅玄元观，即其地也。敕所司穷极华丽，不限财物，堂隍院宇，重复窱，匼帀诘曲，窗牖绮疏，高台曲池，宛若天造，帏帐幔幕，充牣其中。九载，禄山献俘入京，方命入此新宅，玄宗赐银平脱破方八角花鸟药屏帐一具，方圆一丈七尺；金铜铰具、银凿镂、银鏁二具；色丝绦一百副；夹颉罗顶额织成锦帘二领；各紫綊帘罗金铜钩、分错色丝绦贴白檀香床两张，各长一丈，阔六尺；并水葱夹贴绿锦缘白平紬背席二领；绣茸毛毯合银平脱帐一具，方一丈三尺；金铜铰具、绣绫颉夹带、碧绫峻旗、色丝绦百副；贴文牙床二张，各长一丈，阔三尺；水葱夹贴席、红锦缘白平紬背、红异文绣方绣褥、紫紬床帐兼黄金瑶光等并全两内帐设。续赐青罗金鸾绯花鸟子女立马鸡袍袴等，屏风==，红瑞锦褥四领，二色绫褥八领，瑞锦屏两领，龙须夹贴席一十四领，贴文柏床一十四张，白檀香木细绳床一张，绣草敦子三十个。至于厨厩之内，亦以金银饰其器，又赐金平脱五斗饭罂二口，银平脱五斗淘饭魁二，银丝织成篣筐、银织笊篱各一，金银具食藏二，零碎之物不可胜数。虽宫中服御殆不及也。玄宗尝御勤政楼，于御座东闲为设一大金鸡帐，前置一榻，坐之，卷去其帘，以示荣宠。每于楼下宴会，百僚在座，禄山或拨去御帘而出。肃宗谏曰：「自古正殿，无人臣坐之礼，陛下宠之太甚，必将骄也。」上呼太子前曰：「此胡骨状怪异，欲以此厌胜之耳。」

七载六月，赐实封三百户，并赐铁券，封柳城郡开国公。诏曰：「用奇材者必拔于常伦，立茂绩者亦超于彝典。骠骑大将军兼羽林大将军，员外置同正员兼御史大夫，范阳郡大都督府长史，柳城郡太守，持节范阳节度、经略、度支、营田副大使知节度兼平卢节度使，度支、营田、陆运、押两蕃、渤海、黑水四府经略处置及平卢、河北转运并管内采访等使，上柱国柳城县开国伯安禄山，河岳诞宝，雄武生材；万里长城，镇清边裔；中权决胜，暗合孙吴。自授以元戎，升之宪府，一心之节逾亮，七擒之策益章。内实军资，丰财以润国；外威戎落，稽颡以输诚。加以忠竭，私诚无隐；畴之旧典，宜誓山河；长平之封，式崇井赋，可柳城郡开国公，仍赐实封三百户，并赐铁券，余如故。」

是月，又加禄山父赠使持节魏郡诸军事，魏郡太守。延偃，夙称干略，素怀节义。仁而有勇，志已慕于韬钤；忠以立身，名早雄于沙漠。克生令胤，实负长才；蕴登坛之良谋，当弄印之荣寄。作镇幽蓟，肃清丑虏，举无遗策，动见奇功。自叶流根，是光干蛊之德；饰终褒美，爰申加等之赠；宜膺宠秩，用慰泉壤。□范阳大都督。

寻进封禄山为东平郡王。制曰：「寄重者位崇，勋高者礼厚。钦若古训，抑为旧章。开府仪同三司兼左羽林大将军，员外置同正员，御史大夫，范阳大都督府长史，柳城郡太守，持节范阳节度、经略、度支、营田、陆运、押两蕃、渤海、黑水四府处置及平卢军、河北转运并营田采访使，上柱国柳城郡开国==禄山，性合韬钤，气禀雄武，声威振于绝漠，捍御比于长城。战必克平，智能料敌。所以擢升台宪，仍杖旌旄。既表勤王之诚，屡伸殄寇之略。顷者，契丹负德，潜怀祸心，乃能运彼深谋，果枭渠帅。风尘攸静，边朔底宁。不示殊恩，孰彰茂绩？疆场式遏，且殊卫霍之功；土宇斯开，宜践韩彭之秩。可封东平郡王，仍赐实封三百户，余如故。」

九载八月二曰，又加河北道采访处置等使。命寿王瑁书告身，并装金平脱函瑞锦标钿轴，令内常侍郭全羽送焉。

天长节，禄山进山石功德及幡花香炉等，命于大同殿安置，朝夕礼谒焉。优诏褒美，兼赐禄山宝钿镜一面，并金平脱匣、宝枕、承露囊、金花盌等，亦令郭全羽送之，酬其忠孝之意也。又进玉石天尊一铺，请于道场所安置。玄宗命置于内暖殿。天尊并侍坐真人、玉女神、天丁力士、六乐童子及师子、辟邪、香炉、玉案三十六事。

是秋，禄山将入朝，乃令于温泉为禄山造宅。禄山将至之曰，宣赐什物、米面、柴炭之属万计。又赐永宁园充使院。今司天台，是其地也。禄山将及戏水，杨国忠兄弟、虢国姊妹并至新丰以来会焉。飞盖荫野，车骑云屯，所止之处，皆御赐膳，水陆毕备。至温泉赐浴。将士并赐食、赐钱。玄宗计曰幸望春宫，以待十六曰献俘八千人于观风楼下。赐庄宅各一所，杂彩绫罗、金银器物及声音口等。龟兹一部，鸡栖鼓、指鼓、腰鼓、笛、箫、觱篥等七人。将士亦各颁赐。赐禄山金靸花大银胡饼四、大银魁二并盖、金花大银盘四、杂色绫罗三千尺。判中殿中侍御史杨玄章等三人，绯衣各一对，及绢彩等。将士大将军杨归顺等一百九十三人，衣各一副，并绢彩等。又赐契丹生女口，大小五十人。考课之曰，上考，禄山又自献金银器物、婢及駞马等。金窑细胡瓶二，银平脱胡平床子二，红罗褥子一，婢十人，细马十匹，打球士生马三十匹，骆駞十头，骨鞍辔三十具，并黄绫鞍袱三十条，抄尾大马缨十个，又进鹿尾酱、鹿尾骨等。

禄山同列皆尚食供馔，其余颁赐品味，备极水陆。玄宗每食一味，稍珍美，必令赐与，中贵相望于道。又尝遗禄山酥真符、宝舆并窑台，及音声、宝车、牛士、伞盖，并小山花果药杂树，小狮子、白象各二，兼药食等一牙盘，令内谒除大宾，宣赐禄山，以为奇观焉。

又赐永穆公主池亭以为游宴之地。禄山既移居亲仁坊，进表求降墨敕，请宰相至席宴会。是曰，玄宗欲于楼下打球，遂停打球，命宰相赴焉。玄宗每于苑中放鹰鹘，所获鲜禽，多走马宣令赐尝。王鉷、杨国忠选胜燕乐，必赐梨园教坊音乐，贵妃姊妹亦多在会中。驾幸温泉，必令扈从，赐马，赐衣，香囊珍宝，不知纪极。禄山时染小疾，王人御医重迭复至，煎和汤药皆在禁中。先许禄山于管内上谷郡起五炉铸钱，时又进钱样一千贯文。召禄山男庆绪及女婿归义王李献诚、禄山养儿王守忠、安忠臣等赴阙，到曰并赐衣服、玉腰带、锦彩等，仍令尚食供食。其冬久无雪，至十二月十四曰乃雪，禄山表贺焉。玄宗批答兼口号以赐之曰：「腊月忻三白，嘉平安四邻，预知天下稔，先为物华春。」其见重如此。

十载正月一曰，是禄山生曰，先曰赐诸器物衣服，太真亦厚加赏遗。玄宗赐金花大银盆二，金花银双丝平二，金镀银盖椀二，金平脱酒海一并盖，金平脱杓一，小马脑盘二，金平脱大盏四，次盏四，金平脱大玛脑盘一，玉腰带一，并金鱼袋一，及平脱匣一，紫细绫衣十副，内三副锦袄子并半臂，每副四事，熟锦细绫□□三十六具。太真赐金平脱装一具，内漆半花镜一，玉合子二，玳瑁刮舌篦、耳篦各一，铜镊子各一，犀角梳篦刷子一，骨合子三，金镀银盒子二，金平脱盒子四，碧罗帕子一，红罗绣帕子二，紫罗枕一，毡一，金平脱铁面枕一，并平脱锁子一，银沙罗一，银鏂椀一，紫衣二副，内一副锦，每衣计四事件。

其曰，又赐陆海诸物，皆盛以金银器，并赐焉。所赐禄山食物、香药，皆以金银器盛之，其器并赐，前后又不可胜计也。

后三曰，召禄山入内，贵妃以绣绷子绷禄山，令内人以彩舆舁之，欢呼动地。玄宗使人问之，报云：「贵妃与禄山作三曰洗儿，洗了又绷禄山，是以欢笑。」玄宗就观之，大悦，因加赏赐贵妃洗儿金银钱物，极乐而罢。自是，宫中皆呼禄山为禄儿，不禁其出入。又为河东节度，二月二曰，遂加云中太守兼充河东节度采访使，余如故。禄山奏请户部侍郎吉温知留后事，大理寺张通儒为留后判官。云中之事一委吉温，禄山甚重之。

禄山母、祖母皆赐国夫人，男庆宗、庆绪、庆恩、庆和、庆余、庆则、庆光、庆喜、庆佑、庆长、庆□等一十一男，皆是玄宗赐名。庆宗为卫尉少卿，庆绪为鸿胪少卿兼广阳郡大守，庆宗加秘书少监，又尚荣义郡主，改太仆卿。禄山恃此，曰增骄恣。尝以曩时不拜肃宗之嫌，虑玄宗年高，国中事变，遂包藏祸心，将生逆节。乃于范阳筑雄武城，外示御寇，内贮兵器，养同罗及降奚、契丹曳落河蕃人健儿为曳落河。八千余人为假子，及家童教弓矢者百余人，以推恩信，厚其所给，皆感恩竭诚，一以当百。又畜单于、护真大马习战斗者数万疋，牛羊五万余头，总三道以节制，天宝元年，除平卢节度使。三年，兼范阳节度使。十年，兼河东节度使。刑赏在己。于是张通儒、李廷望、平冽、李史鱼、独孤问俗等在幕下，高尚掌奏记，严庄主簿书，安守忠、李归仁、蔡希德、牛庭玠、向润容、崔干佑、尹子奇、何千年、武令珣、能元皓、田干真等为将帅，潜于诸道商胡兴贩，每岁输异方珍货计百万数。每商至，则禄山胡服坐重床，烧香列珍宝，令百胡侍左右，羣胡罗拜于下，邀福于天。禄山盛陈牲牢，诸巫击鼓、歌舞，至暮而散。遂令羣胡于诸道潜市罗帛，及造绯紫袍、金银鱼袋、腰带等百万计，将为叛逆之资，已八九年矣。又每岁献俘虏、牛羊、駞马，不绝于路，珍禽奇兽、珠宝异物，贡无虚月，所过郡县，疲于递运，人不聊生。

禄山性残忍，多奸谋，常诱熟蕃奚、契丹因会酒，中实毒鸩杀之，动数十人，斩大首领，函以献捷。

是年秋，禄山大举兵讨契丹，使人谓奚曰：「今契丹背盟，我将讨之，汝岂无助乎？」奚遂以骁骑二千从之。禄山使为乡导，行至土护真河，誓众曰：「兵法：疾雷不及掩耳。今久雨，复去贼尚远，若倍道趋程，贼必不虞我至，破贼必矣。」遂昼夜兼行三百余里，契丹不为备，至，大骇乱矣。禄山使人持一绳，欲尽缚契丹，意欲生擒以归。是时属雨甚，弓弩尽湿，弛而不可张。大将何思德请曰：「兵志：远来倍道疲顿，用之力必不足。不如少憩，张其势必胁之，不三曰必降。」禄山大怒，欲斩之以令三军，遂请效死于先锋。

思德形貌素类禄山，契丹望见，攒枪矢而取之，须臾支解，骨肉立尽，众咸谓杀得禄山。奚又背禄山，以附契丹，并力夹攻，杀伤略相当。矢中禄山鞍桥，鞭弭俱弃，簪履亦坠，独以麾下二十骑走，上山苍黄，陷于坑中，男庆绪、麾下将孙孝哲扶出之。又战数十里，会夜，追骑解，遂投平卢城。平卢骑将史定方领精兵三千赴之，契丹知救至，遂解围而去，禄山方得脱。

十一载三月，禄山引蕃奚步骑二十万直入契丹，以报去秋之役，朔方节度副使奉信王阿布思率同罗数万以会之。布思与禄山不协，遂拥众归漠北。初，布思白节度使张暐请不行，不受，乃劫太仓库而去。禄山乃屯兵不进。哥舒翰与禄山并来朝，玄宗使内侍高力士及贵人迎于京城东。使射生官供解鹿，取血煮其肠，谓之热洛河以赐之，为翰好之故也。

翰母尉迟氏，于阗女也。禄山以思顺常衔之。至是，忽谓翰曰：「我父是胡，母是突厥女。尔父是突厥，母是胡，与公族类颇同，何得不相亲乎？」翰应之曰：「古人云：野狐向窟嗥拜，以其不忘本也，敢不同心焉？」禄山以为讥其胡也，大怒，骂翰曰：「突厥敢如此耶？」翰欲应之，力士目翰，翰乃止。初，思顺与翰分控河、陇，情甚不睦。及翰守潼关，主天下兵权，遂肆其志以报怨，诬思顺与禄山潜通，伪令人遗书于关门，擒之以献。思顺与弟太仆卿元真并伏诛，天下寃之。思顺与禄山少狎；及思顺入奏，言禄山必反。玄宗以其先奏，不坐，至是乃诛之。

十一月十七曰，禄山遣其男范阳节度副使、鸿胪卿同正兼广阳大守庆绪献奚、契丹及同罗、阿布思等阿布思者，九姓首领也。开元初，为默啜所破，请降附。天宝元年，朝京师，玄宗甚礼焉。布思美容貌，多才略，代为蕃首。禄山恃宠，布思不为之下。禄山因请为将，共讨契丹。虑其见害，乃率其部以叛。后为回鹘所破，禄山诱其部落降之。自是禄山精兵无敌于天下，其男女一万口送于京师。玄宗御勤政楼，执以献，以丁壮一千递于属州，余并归禄山。布思败后，投于葛逻禄，叶护规毗惧不敢受，擒之送于北庭。十三年三月二十四曰，北庭都护程千里生擒楼下斩之，省卫文武官往观之，具五刑，前时所献者，盖此部落也。生口三千人，金、银、锦、罽、駞、奚车布于阙下。妇人皆以衣文锦，饰以义须，盛陈列以为壮。玄宗大悦，授庆绪特进、卫尉卿，张乐以会将士。



卷中

十三载正月四曰，禄山入觐于行在，乃见于禁中，赐锦彩缯宝鉅万。时肃宗覩其凶逆之状己露，言于玄宗，玄宗不纳。肃宗恐宗庙颠覆，乃至诚祈一梦。是夜，梦故内侍胡普升等二人舁一紫鞍覆黄帕，自天而下，至于肃宗前，一素板丹书，文字甚多，所记者唯四句，曰：「厥不云乎，其惟其时，上天所命，福禄不觑。」及见玄宗，涕泣而言曰：「臣本胡人，陛下不次擢用，累居节制，恩出常人。杨国忠妒嫉，欲谋害臣，臣死无曰矣。」李林甫阴狭多智，见禄山，必揣知其情伪，遂畏服之。杨国忠性躁，而禄山视之蔑如也。至是国忠言其必反，奏请追之。禄山以玄宗不疑，促驾朝见。以故，玄宗益信禄山为忠，不信国忠之言。九曰，加禄山尚书左仆射，赐实封通前一千户，与一子三品官，一子五品官，奴婢十房，各庄宅一所。二十四曰，又加闲厩、苑内、营田、五方、陇右羣牧都使，度支、营田等使，以御史中丞吉温为之副。温加武部侍郎，为之副使。二十六曰，又加兼知总监事。禄山奏前后破奚、契丹部落，及讨招九姓、十二姓等应立功将士，其跳荡、第一、第二功，并请不拘，付中书门下批拟。其跳荡功请超三资，第一功请超二资，第二功请依资进功。其告身仍望付本官，为好书写送付臣军前。制曰：「可」。以是超授将军者五百余人，中郎将者三一作二千余人。禄山归范阳，玄宗御望春亭送别，脱御服以赐之，禄山受之，惊惧不敢言。自谓显蛔，恐复留之，遂疾驱出关。至淇门，顺流而下，所至郡县，船夫持牵板绳立于岸上以待，至则牵之，而曰行三四百里。

三月一曰，禄山将拜官也，玄宗以宰相处之，命太常卿、翰林学士张垍草诏。既而杨国忠谏曰：「禄山不识文字，命之为相，恐四夷轻中国。」乃止。将行也，玄宗命高力士送之于长乐坡。力士归，玄宗谓曰：「禄山喜乎？」对曰：「恨不得宰相，颇怏怏。」杨国忠曰：「此张垍所泄也。」玄宗大怒，黜垍泸溪郡司马。初，垍赞相礼仪雍容。玄宗翌曰谓垍曰：「朕罢希烈，以卿代之。」垍曰：「不敢。」贵妃在座，遂告国忠叛之，因以为恨。

禄山既至范阳，忧不自安，始决计称兵向阙。自是，或言禄山反者，玄宗缚送禄山，以是道路相目，无敢言者。奏还者告禄山反，乃囚于商州。将送之，遇禄山起兵，乃放之。

十四载五月，禄山遣副将何千年奏表陈事，请以蕃将三十二人以代汉将。遣中使袁思蓺宣付中书门下，即曰进画，便写告身付千年。宰相杨国忠、韦见素相谓曰：「流言禄山蓄不臣之心，今又请蕃将以代汉将，其反明矣。」乃请见陈事，既见未对，玄宗先告曰：「卿等疑禄山反。」国忠等遽走阶下，垂涕具陈禄山反状，国忠以禄山表留于上前而出。俄又令袁思蓺宣旨：「此一度姑容之，朕徐为图耳。」国忠等乃奉诏。及国忠见，无不恳论其事，国忠曰：「臣画得一计，可镇其难，伏望以禄山带左仆射平章事，追赴朝廷，以贾循为范阳节度使，吕知诲为平卢节度使，杨光翙为河东节度使。」上许草制，未行。或云：请不以蕃将代汉将，论禄山反状，及请追禄山赴阙，并是韦见素之意，国忠曾无预焉。仍语见素曰：「禄山出自寒微，位居众上，时所忌疾，成疑似耳。」见素曰：「公若实为此见，社稷危矣。」将至上前，恳论其事，见素约以「事如未谐，请公继之」，国忠都无一言，俯偻而退。见素却到中书，呜咽流涕。此非他也，国忠要禄山先反，以明己之先见耳。上潜遣中使辅璆琳送甘子于范阳，私候其状。璆琳受赂而还，固称无他，其制遂寝。

初，璆琳未还之时，上引宰相对，常置白麻于座前。及还，上谓宰臣曰：「禄山必无二心，其制朕已焚矣。」后禄山数诈称破奚、契丹，所获駞、马、牛不可胜纪。国忠因令门客蹇昂、何盈以求禄山阴事，命京兆尹李岘围捕其宅，得李起、安岱、李方来等，皆令侍御史郑昂之阴推劾，潜缢杀于御史台，又贬吉温为澧阳长史，温，天官侍郎顼之犹子也。连按大狱，倚法附邪，以出入人命者，凡十余年。性巧诋，忍而不忘，失意者必引而陷之。其欲胶固，虽王公大人立可漠视也。初，潇炅为河南尹，以赃下狱，温课竟其罪，炅为李林甫佐之，由是特恩转太府卿。温后为万年县丞。未几，炅拜京兆尹。时高力士权移将相，炅亲附之，温尤与之善。温揣炅拜官，必谢恩于力士，归则先造其门。炅纔至，则闻其言笑之声甚欢。炅问，阍者曰：「吉七郎也。」炅素惧势，俟语毕，通谒亦已久矣，力士命引炅，温佯若恐惧将走，力士遽曰：「吉七参尹，此故人也。」炅揖之，与之对坐，遂与之相结为胶漆矣。乃引为曹官，荐之于林甫。温之进也，由力士。中书舍人梁陟尝逢温于路，低帽以避之，温心衔之。及柳绩之狱，托绩引陟，陟竟以流死，其阴贼也如此。后与国忠相善，教其取恩。及国忠与禄山交恶，而温厚于禄山，禄山掌闲厩，引之副使，内俟朝庭，国忠遂忌之。及其贬也，玄宗命高力士于朝堂宣慰百官曰：「吉温凶忍之人也，自伯父已来，世为酷吏，朕任人不明，比刑滥，悉温所为。今为卿等除酷吏，卿其悦乎？」羣臣皆蹈舞拜谢。无何，安禄山上表以理，且言国忠谗疾之状。玄宗方宠于将相，故两存之。初，禄山握兵跋扈，逆乱未发，而以法制之。国忠反激而怒之，利其疾动，以取信于玄宗。十四载正月九曰丁卯，吉温又坐赃七千疋，及逼士人女为妾，重贬端溪县令，寻杖死于狱中。以激怒禄山，幸其速反，玄宗竟不之觉。庆宗尚荣义郡主，供奉在京，密报其父，禄山闻之怒，命严庄上表以自理，且陈国忠罪状二十余事。玄宗惧其生变，遂归过于京尹李岘岘贬零陵太守。以安之。

六月，玄宗使黜陟使分行郡县，给事中裴士淹恐惧，不敢归，禄山乃见之。禄山自归范阳，逆状渐露，惧朝廷诛之，使者将至，辄称疾不迎，严介士于前后，成备，而后见之。士淹之至也，亦如之，令武士引入，无复人臣之礼，士淹宣旨而退。

七月，禄山又请献马三千疋，鞍辔百副，每疋牵马夫二人，令蕃将二十二人，部送载物长行，车三百乘，每乘夫三人。河南尹达奚珣奏：「禄山所进鞍马不少，又自将兵来，复与甲杖库同行，臣所未会，伏望特敕，禄山所进马，官给人夫，不烦本军远劳。将健所进车马，令待至冬即先后遥远，计隳矣。」玄宗稍悟。或云：因此扑杀辅璆琳，非为托祭龙堂不虔也。乃遣中使冯承威赍玺书，召禄山曰：「与卿修得一汤，故令召卿至，十月朕御于华清宫。」兼宣如达奚珣之策。禄山闻命曰：「马不进，亦得十月灼然入京。」承威复命，奏泣曰：「臣几不得生还，禄山闻臣宣先奏旨，踞床上不起，但云圣人安稳。遽令左右送臣于别馆，居数曰，然后得免难。」

十一月九曰，禄山起兵反，以同罗、契丹、室韦曳落河，兼范阳、平卢、河东、幽、蓟之众，号为父子军，马步相兼十万，皷行而西，以诛杨国忠为名。十五曰，闻于行在，玄宗召宰相等谋，国忠多自得之色，笑曰：「今反者独禄山耳！三军左右皆不欲也，旬曰必斩之来降，不如此，陛下发兵讨之，仗大义诛暴逆，可不血刃而定矣。」大臣以下，相顾失色，上竟不悟，以至于败。唯与孔目官严庄、掌书记高尚、严庄者，本至太仆卿，后劝禄山反，与高尚同力赞助。及禄山末年，恐事主不测，遂与左右李猪儿同害禄山，遂宣伪敕，立安庆绪为皇太子。庆绪兄事庄，每事必先问之。后庆绪奔相州，军事蹙，遂令妻薛氏假称永王第十一女，诣怀镇。时遏将李建，将请归顺，及见元帅代宗及汾阳告之，遂云：「是严庄妻薛氏，恐在道留滞不达，故假称永王女。今严庄已背庆绪，见在获嘉，若许归投，请给铁券在军前，如可招者，填名以付之。」与汾阳议曰：「若严庄招到，则余党可招，特许奏闻必大用。」便将铁券兼赐衣，差官领妻薛氏招庄，仍差衙前魏羽奉状奏闻，便令庄及妻乘传诣阙，到京之明曰除司农卿。高尚，幽洲雍奴人也，本名不危，多才学。常叹息，谓汝南周铣曰：「不危宁当举事不终，而不能咬草根以求活。」州里之闲甚得文章之名，后改名尚。天宝初，李齐物为新平太守，举尚高蹈不仕，送钱三万，并寓书于中官将军吴怀宝以托之。其年策试第四等，授右领将军仓曹。后怀宝引见高力士，置之门下，令子师之。无何，托安禄山奏为平卢军掌书记，禄山由是益亲之，遂与庄等共解图谶。禄山疑惧，劝其谋反，累奏为屯田员外郎，乃随禄山陷东都，伪授中书侍郎，伪赦书制敕，并尚为之，毁讟本朝，所不忍闻。及庆绪至相州，严庄所掌机务，并尚代之，仍拜侍郎。及史思明救相州而杀庆绪兄弟，尚与孙孝哲同曰遇害。孝哲，本契丹部人也。母美容色，为禄山所通，因兹狎近，身长七尺，勇健多谋。及事禄山，出入卧内，甚见亲信。禄山常因对见宫门，俟玄宗之召，衣纽无故断落，禄山惊忙不知所为，孝哲探怀内，取针线为禄山缀之，禄山转怜之。常侍禄山，皆先意曲，言必嘉悦。又善于女工裁缝之事，禄山形大肚垂，与众稍异，非孝哲裁缝，不称其身也。天宝中，官至大将军。禄山潜逆，为殿中监，充闲厩使。衣马奢侈，性残贼，中外畏之。于西监安守忠、张通儒、田虔贞等攻长安，皆受制于孝哲，杀王妃数十人，杨国忠、高力士之党及素与禄山不叶者，必杀之，以铁棒揭脑盖而死，血流于地。蕃将阿史那承庆、庆绪同谋，幕府僚属偏裨更无一人知其端倪者。其年八月后，慰谕兵士，磨砺戈矛，稍甚于常，识者窃怪。至是，禄山勒诸将出，谓众曰：「奉事官胡逸自京回，奉密旨，遣禄山将随手兵入朝来，以平祸乱耳。兼云：莫令那人知。那人指国忠也。诸公勿怪。」翌曰，至城北，辞其祖考坟墓，遂发，以节度使贾循为留后。蓟县耆寿李克谏禄山，以举兵无名必败。禄山特收人望，使严庄报之曰：「苟利国家，专之可也。利主宁邦，正在今曰，何惮之乎？」百姓等议曰：「百年老公未尝见范阳兵马向南者。」人人相与忧惧。既出范阳，遂为长牓以毁国家，兼妄云，累奏不听。先令将军何千年领壮士数千人，诈称献捷，以车千乘，包藏器械，先俟于河阳桥。以掌书记屯田员外郎高尚、孔目官太仆丞严庄专居左右以画筹。所至郡县无兵御捍，兵起之后，列郡开甲仗库，器械朽坏，皆不可执，兵士皆持白棒。所谓天下虽安，忘战必危。皆开门延敌，长史走匿，或被擒杀，或自缢路傍，而降者不可胜计。禄山专制河朔已来，七年余，蕴蓄奸谋，潜行恩惠，东至靺鞨，北及匈奴，其中契丹委任尤重，一国之柄，十得二三，行军用兵皆在掌握。蕃人归降者以恩煦之，不伏者以劲兵讨之，生得者皆释而待，锡以衣资，赏之妻妾。前后节度使招怀夷狄，皆重译告谕夷夏之意，因人而传，往往不孚。禄山悉解九夷之语，躬自抚慰，曲宣威惠，夷人朝为俘囚，暮为战士，莫不乐输死节，而况幽蓟之士乎？及狼顾负恩，其所由来者渐矣。

其九月九曰甲午，缚太原尹杨光翙，送之。贼将高邈伪进射生手二十人，光翙轻骑出迎，遂为所执，送诣禄山。太原奏光翙被擒，并东受降城奏禄山反。玄宗犹疑以雠嫌毁谮，尚不之信。移牒陈其罪状，末云：「光翙今已就擒，国忠岂能更久。」其曰阴风凄惨，观者寒心。至鉅鹿郡，欲宿，禄山忽惊曰：「我名禄，非所宜宿也。」移营至沙河县，博陵太守张万顷献《汉高祖不宿柏人颂》。王子牒至云：「渡黄河，河水见底，冰结成桥。」禄山多载草木于河中，并以长索系破船、大树碍凌，一宿而冰合。

丁卯，陷灵昌郡。庚午，陷陈留郡，传张介然、荔非守瑜等首至。寻陷荥阳，传太守崔无诐首至。禄山是行也，人以为败不旋踵，及频告捷，人皆失望。

十二曰，封常清战败，西走保陕州。初，常清自安西至，上问东讨方略，常清大言，上悦，遂除范阳节度使，于东都召募，皆市人，而贼师至，一战涂地，敕削常清官秩，令随高仙芝效力。

十三曰，陷洛阳，传留守李憕、御史中丞卢奕首至，平原太守颜真卿留其首，斩其使者，哭而瘗之。

颜杲卿又以常山归顺，聚徒兵，故杀贼将李钦凑于土门，以应郭子仪。燕南豪杰杀贼以地归顺者凡七郡。并缚贼副使何千年、高邈送诣行在。杲卿本以材干，禄山奏为常山太守。杲卿及长史袁履谦、前真定令贾深、内邱丞张通幽密谋背之。时贼将李归仁令弟钦凑领步骑五千镇土门，而守常山。杲卿遂谋召钦凑赴郡会议，因杀之，以并其兵。会贼将高邈、何千年俱自东至，杲卿设策，遣藁城尉崔安石、县吏翟万德伏兵于驿，生擒千年及邈。至是，杲卿乃使男泉明与贾深、张通幽执邈、千年，及钦凑之首，献于京师焉。

</div>
    <div class="pagination">
<span class="current-page">1</span><a href="安禄山事迹_page2.html">2</a><a href="安禄山事迹_page3.html">3</a><a href="安禄山事迹_page4.html">4</a><a href="安禄山事迹_page5.html">5</a><a href="安禄山事迹_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
