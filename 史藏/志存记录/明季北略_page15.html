<!DOCTYPE html>
<html>
<head>
    <meta charset="UTF-8">
    <title>明季北略 - 第 15 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季北略 - 第 15 页/共 38 页</h1>
    <div class="content">　　是岁，贼寇横流四境，虽时有斩获，屡报招降，然降党未经解散，而饥民复相煽聚，势若燎原，莫可扑灭。

　　岁饥
　　七月，饥民蜂起，啸聚大行山应贼。是年，两京、河南、山东、山西、浙江大旱蝗，人相食，草木俱尽，土寇并起，道路梗塞。

　　志异
　　庚辰正月十五日丁卯夜，东方黑气弥空，连三夕，二月壬子朔，杭州城门夜鸣。
　　无锡实录云：九月二十三日，未申之间，密云不雨，浙沥有声，所雨皆小豆，有绀、红、黑三种，质甚坚，民有收之者，来春艺之，有茎而无花实。
　　时张真人经锡，舟前二牌云：值日功曹听用，天下城隍免参。邑令庞昌允敦请祈雨，雨真人谢曰：此天庭之掌，非学生敢擅也。如愚力量，止有借水几尺而已。顷之，水果暗涨三尺，五日复退。真人入崇安寺，谒三清，次谒并及关神，俱行四叩首礼，余如张睢阳诸神，不一揖也。
　　是时比年旱歉谷贵人饥，予随内父杭济之先生，读书于洛社道中，青赤黑诸色虫，长可五寸许，纵横塍畔，几无不足处，聚噉米菽，予于杭氏斋中每啜菉荳粥。六月二十一日，予从先生自洛社归，经全州，巷扉紧闭，闻破落户欲取徐氏耳，遂村后行，南眺数里，烟焰腾升，咸云焚石塘孙氏也。人情嗷嗷汹汹。二十二、二十三两日，暮塘桥贫者相聚数十人，抵有米家，传食而掠焉。声言将及吾镇。于是，本镇亦集二百人，每人酒一碗，肉四两饷之，荷戈吶喊，南北绕行。未几，前之劫掠者，次第被擒，笞死无算，乡村稍得安枕，然贫民无生人之乐矣。卯、辰二秋，蝗旱蔽天，俗谓猛将掌虫属吾乡，悉演戏以禳之。男妇田间鸣金呵逐，裳衣建标，予见而叹曰：此即斩木揭竿之象，天下其将乱乎？及申、酉之际，乡兵蜂起，卒符其兆。然则治乱之间，必先有几，梦梦者自不觉耳！
　　正月初六戊午，雷电交作，大雨三寸，时在大寒，尚未立春，冬行夏令，倒行逆施。其灾异之应，在是年六月终，为百姓城中抢米，延及各乡俱抢，而究其至抢之因，盖为自夏至秋，天无滴水，米价一两七钱，而大户又不粜米，激成抢米之变也。
　　六月初三，下午有轿一乘，在街坊抄化，其中有一绝。小师姑，身长尺许，趺坐于盘中，大头、大面、大手，有一道婆托在手中，见者皆怪异之，此怪孽也。问其出处云，从浙省而来。
　　六月初六至十五日，月下蝗至，落落飞过，久旱所致也。七月二十五日下午，飞蝗蔽天而来，自西北往东南，吾锡城中屋上俱盈二三寸，道途父老俱云目中未见。二十九日下午蝗飞三日，至八月初二、初四两日，蔽天而下。十二下午，落落飞过，晚更甚。是年租税四五分，白米二两一石。
　　六月十七暑甚，是日下午，饥民烧燬马世奇房屋，一带乱拳，殴碎头面，血污满体，以世奇侵去官粜米银二百两故也。乡绅之体，从此大失矣。十七至二十日，乡城打抢。十八，各店铺抢米，大户俱抢。十九、二十，大抢。二十一各乡大抢。二十二日知县庞昌允缉拿乱民一二十人监处。城中始定。二十三日以后，无日不解审乱民。官打死四五十人，而乡间打死、烧死者无算。此等异变，亦一时之劫数也。七月十五，苏州关上有富户施姓者，不粜官米，百姓各执器械，斩门而入，杀五十余人，其家立尽，吴下之变如此。当时承平既久，连岁旱饥，民心蠢蠢思动矣。幸江左柔脆，无强有力者起于其间为之倡耳。不然，几何而不豫楚也！

　　山东丐妇
　　崇祯庚辰，山东诸省，皆积岁旱荒，流民咸就食南都。时书铺廊下，卧一秀士，穿旧紬衣，以帕裹巾，傍有少妇，耳垂银璫，貌极端庄，度亦娴雅，见往来者，辄伸扇乞钱，或问其从来。曰：吾山东巨族女，嫁夫纔五日，即相携行乞到此。夫亦官裔游庠人，忍饥冒寒，染病不起，只得坐守待尽耳。或劝以何不适人，亦可得数十金，调理夫愈，则两命俱活矣。妇曰：与失节生，宁守义死。况夫病已深，纵有饮食药饵，未必痊可。夫亡，誓不独存，奈何徒丧廉耻乎？或更诘之曰：何不以耳上银铛易米。答曰：此夫家聘物，不忍弃也。闻者咸叹服。竞相施助，骤得数金。妇乃购一棺，藏寺中，视夫一粥，彼亦一粥，视夫不食，彼亦不食。绝粒者浃旬，夫竟毙，既殓，得乞赀，倩工埋讫。举衣去兜土，冢未成而遽晕倒，按之则气绝矣。路人高其义，共买棺，与夫同穴，殡焉。耳上银璫尚在。
　　江左贵人之妻女失节败闲，恬不耻者，观此掩面矣！

第十七卷      
崇祯十四年辛巳

　　薛国观赐死
　　正月，故大学士薛国观，奏辩袁恺诬劾，出礼部主事吴昌时之意，上不听。八月，国观赐死，籍其家。国观性褊刻，用温体仁荐，自佥宪骤登政府，欲结于上。会上忧用匮乏，因导以借助。曰外则乡绅，臣等任之，内则戚畹，非出自独断不可，微以李武清为言，遂密旨措四十万金。李氏尽鬻其所有，追比未已，戚畹人人自危。因皇子病，众倡为九莲菩萨之言，云上薄待外戚行夭折且尽，上大悔惧。国观又忤太监王化民，遂败。诛中书舍人王陞彦，籍其家。初国观以陞彦通赂免官，命伺其卯，则陞彦至，执之下狱，陞彦为吴昌时甥，临刑呼曰：此舅氏所作，我若有言，即累名教矣。时国观事发于东厂，佥云昌时实启其机。
　　上临御以来，诛经略袁崇焕、庶吉士郑鄤、总督杨一鹏、总理熊文灿及兵部尚书陈新甲，赐宰相薛国观与周延儒缢，可谓英断矣。
　　国观为大臣，不以正道辅君，而以搜籍进主，害人者徒自害耳。至武清虽富，亦应酌量三四万金，而遽加十倍，毋乃过乎？况悉鬻所有，亦可已矣。犹尔追比，能无寡恩之议耶！

　　召周延儒
　　辛巳四月，召前大学士周延儒、张至发、贺逢圣入朝，至发辞不出。逢圣出不久，以病归。惟延儒受事。初，延儒既罢，丹阳监生贺顺、虞城侯氏共敛金，属太监等冀乘间得复相，至是召用。主事吴昌时之力居多，延儒德之。
　　延儒之再召也，其子奕封，梦故母吴氏被发悲泣，谓尔父切勿赴京，赴必有祸，奕封觉，以语延儒。延儒不听。后如梦言。吁！何如至发不出之为高耶？是冬十月，特设裕国足奇谋异勇科，谕朝臣谘访征辟，称朕破格旁求之意，夫召宰相而延儒非其人，谕征辟而奇异不一见，非君负臣，实臣负君耳。

　　幸学
　　辛巳八月十九日，上视学释奠礼成，步至东西庑，遍阅诸儒先神位，因召礼部侍郎王锡衮、蒋德璟、司成南居仁三臣谕之曰：宋儒周、程、张、朱、邵六子有功圣门最大，今称以先儒，位在汉唐诸儒下，礼殊未称。尔部会同詹翰等官议所以尊崇之。至六子格言，即督令儒臣编纂成书，以宏圣教。是岁九月，即汇集六子诸书，开馆编纂，至尊崇位号，廷臣多有章奏，孔尚则云：朝廷多故，未能一时定议，故未即奉行。尚则宣圣六十四代孙。崇祯庚辰进士。

　　内臣王德化
　　上幸太学，以重修告成也。先期司礼监太监王德化奉命率群臣习仪时，比之唐鱼朝恩讲经，元李邦甯释奠事。
　　九月，改东厂提督京营者，亦称总督。十一月，禁朝臣私探内阁、迩内侍。于是待漏俱露立，毋敢入直舍。十二月，敕停内操，敕内臣无干外政，申戒廷臣毋交通近侍。
　　上之所向，下趋尤甚，率习仪称总督，俨以将相之职授璫矣。虽欲禁敕廷臣勿通，岂可得乎？

　　黄道周遣戍
　　辛巳十二月，高道周、解学龙遣戍；初，刑部尚书刘泽深拟道周瘴戍，再奏不允。因上言曰：道周之罪，前两疏已严矣。过此，惟有论死。死生之际，臣不敢不慎也。自来论死诸臣，非封疆，则贪酷，未有以建言诛者。今以此加道周，道周无封疆，贪酷之失，而有建言受戮之名，在道周固得矣，非我皇上覆载之量也。且皇上所疑者党耳，党者是诸臣实事，道周具疏空言，一二臣工未始不相与也。今且短之，继而斥之，乌有所谓党，而烦朝廷之大法耶？去年行刑时，忽奉旨停免，今皇上岂有积恨于道周，万一转圜动念，而臣已论定，噬脐何及，敢仍以原拟上。上从之。
　　先是，疏上，屡严驳，声息汹汹，而曾莫必其命。黄景昉拉同乡蒋德璟、王家彦谒谢陞公请之。陞太息曰：死矣，迟秋为幸。闻之失色。总阁承韩城毒燄之后，余威尚震，武陵方以督辅出柄，得宣督，遂入为中枢，同憾道周前疏刺骨，同年费县、井研、谊漠如滑县，且下石矣。会周延儒新召至，众喁喁想望风采。道周前此褫职，属延儒为政。颇内媿。至是，诸名流力怂恿之，婉为开释，得免死，改永远戍。道周在狱中，手写孝经百余本，流传为宝，所着易象正书，直于血肉淋漓、指节垂断之时成之。二十图、六十四象，正天心，出月窟，自二三高足外，鲜能传其学者。董子繁露，邵子皇极，方之褊矣，沈酣易象，晚若前知，其以都事里居，不免缧绁，既就逮，送者有萧萧易水之咏。道周曰：无忧，但书完三千纸者出矣。卒验。戍楚辰州，取道杭之大涤山，与诸生极论朱、陆同异，过九江病▉▉雪，更取易象正删定之。曰：后世谁复定此者？间犹省身世，中夜酸凄，自己已出得褫革。丙子出得纍系，九死一生，以望六之年，荷戈赴伍，命也如何。

　　李自成陷河南府
　　辛巳正月二十六日壬寅，李自成围河南府，福王募死士力战，斩获颇多。总兵王绍禹兵有呼于城上者，贼亦呼而应之。绍禹兵执副使王充昌于城上，绍禹驰解之。诸军曰：贼在城下，总镇其如我何？挥刀杀守陴数人，贼缘堞而上，叛兵迎之，贼入，福及王世子惧，缒城走，士民被杀者数十万，贼焚福王府，执副使王充昌已下，俱不死。惟一典史不屈见杀。自成发藩邸及巨室米数万石，金钱数千万，赈饥民。丁酉，自成迹福王所在执之。并执前兵部尚书吕维祺。维祺谓王曰：名义甚重，毋自辱。内官崔升，甫十三岁，劝王宁死勿屈。抱王不去。贼杀王，并见害。王体肥，重三百余觔，贼置酒大会，以王为葅，杂鹿肉食之，号福禄酒。王讳常洵，神宗之子，世子讳由崧，即弘光，踰城得免，奔于怀庆，又破永宁，杀万安王。变闻，上震怒。逮总兵王绍禹磔之，藉其家。兵科张缙彦奏福王身死社稷，守国大义，日月争光，葬祭宜厚从之。吏科章正宸奏闯贼从四川来，兵部尚书陈新甲急奏贼自秦来，不自川来。盖嗣昌方奏扼贼于川，言从川来，则责在嗣昌也。吕维祺，字介孺，号豫石，河南府新安县人。生时有梦月入怀之祥。万历壬子、癸丑，联举乡、会，初授兖州司，李莲妖变起，兖城卒赖以全，鲁人肖像祀焉。己未以卓异征入，为吏部郎，天启甲子告归，究心伊雒性命之学，与冯从吾善。从吾每称为明道后一人。会逆魏建祠，勒令乡绅助工，维祺曰：士风扫地矣。卒不与。璫深衔之，因嗾御吏诋维祺讲学，将中以危法，适熹庙崩中侵。崇祯戊辰，言官交荐，起尚宝卿，改太常正卿，陞南京兵部尚书。常概言钞法之妙，可以足国。终不见用。论者惜之。己亥，贼自汝宁来，赤凤阳，犯皇陵，折而西，陷巢庐江。一支北出，陷颖川。维祺遣都督赵世臣，以兵三百人守关山，溃走乌衣。南京大震。廷议多咎维祺，遂以考察夺职家居。至是，贼陷雒阳，被执大骂以死。赠太子少保，廕一子入监。弘光朝，謚忠节。
　　南京铸钱，旧有夹铸之弊，每炉加私铜数十觔，官与匠分之。维祺谓速铸，则利在官，迟则夹铸多而利在下。旧三十日一铸，特改十五日一铸，连放盐米共十八日，凡两月三铸，停炉之日，必尽放匠役出之，铸速而私钱少。
　　二月，自成搜掘富室窖藏，席卷子女玉帛，捆载入山，以书办邵时昌为总理官，令守河南府。巡抚李仙风侦知贼去，引兵至城下。时昌闭门拒守，寻开门迎官军仙，风收时昌斩之。

　　钱祚征骂贼(附唐启泰)
　　钱祚征字君远，号锡吾，以举人历官至汝州知州。汝为贼出入孔道，又有土贼万人，依山为巢，祚征简乡勇衙兵得千余人，佯为贼将计，忽夜半开门出，从间道踰山，各抵其巢，贼方纵饮不为备，急击大破之。策贼众难尽诛，乃释其俘招之。其魋鲁加勤等遂降。汝人少休。十四年正月，贼犯汝州，祚征中流矢，力疾乘城督战。二月四日大风霾，城上以炮击贼，风逆火反楼堞尽焚，贼乘之入。祚征被执，大骂不屈，为贼击刺无完肤乃死。
　　时有唐启奏，举人，官至宜阳知县。十四年，贼陷宜阳，启泰不屈遇害，与祚征皆掖人。

　　李自成陷归德
　　三月十六日未刻，自成至河南归德府，舁礮攻城，终夜如雷。十七日辰时，新城破，旧城遂不守。贼入，将城垣拆毁，悉为平地。贼营延亘六十余里，上以白布覆幕，望之如茶，使百姓担百货入营中，此归德难民所述。

　　牛、宋降自成
　　辛巳四月，河南府卢氏县贡生牛金星，向有罪当戍边，李巖荐其有计略，金星遂归自成。自成以女妻之，授以右相。或云金星。天启丁卯举人，与巖同年，故荐之。金星引故知刘宗敏为将军。又荐术士宋献策。献策，河南永城人，善河洛数，初见自成，袖出一数进曰：十八孩儿，当主神器。自成大喜，拜军师，献策面狭而长，身不满三尺，其形如鬼，右足跛，出入以枚自扶，军中呼为宋孩儿。一云浙人，精于六壬奇门遁法，及图谶诸数学。自成信之如神：余如拔贡顾君恩等，亦归自成，贼之羽翼益众矣。

　　罗汝才合自成
　　七月，罗汝才不合于张献忠，自内乡走邓州，与李自成合，时自成有众五十万，复得汝才，军益炽。　

　　傅宗龙骂贼
　　五月，赦兵部尚书傅宗龙，以右侍郎督陕兵讨贼。九月初四日丁丑，宗龙与保督杨文岳，合兵击李自成，败绩，保定兵宵遁。文岳夜奔项城，宗龙兵食尽，乃杀驴马饷军，马驴复尽，杀贼其尸分噉之。十八辛卯夜，潜勒兵溃围出，诸军星散，贼追获之，执至项城下，贼呼于门曰：我秦督官军也，请启门纳秦督。宗龙大呼，我秦督也，不幸堕贼手，左右皆贼耳，毋为贼所绐。贼抽刃击宗龙，中脑而仆，复厉声骂贼，斲其耳鼻，死城下。贼获衣甲器械无算，遂陷项城。屠之。项城县属开封。
　　宗龙可谓志士仁人矣。

　　刘国能自刎
　　九月，李自成、罗汝才，合兵陷叶县，降将刘国能守叶，自刎死。其妻先死，其子方八岁，闯贼入城，抱置膝上，欲收养之不从。自解所带小刀刎死，复陷泌阳。
　　刘国能一门死难，实足千古，所最奇者，八岁小儿自刎，史书所未载，以知贼中，尽有忠臣义士。惜国家不能早用耳。

　　李自成称闯王
　　自成既入洛，撰九问九劝诸伪词，号召群盗，勾引乱民，遂为闯王。辛巳，自成独雄一部，汝才改称曹操营。
　　予思古之伪号多矣，未有以闯名者，称之自高迎祥始。或云：闯者，马出头貌，马出头，是主字在马上也。取马上定天下意。然止可为马上之主，不能拱坐称主也。故宋献策有云：我主不过是马上皇帝，其意亦见及此矣。盖伪号初设，莫不有数存焉，然迎祥作逆十载，势既横且久矣，而世终未闻称高闯王，仅知有李闯王者，前此犹未甚也。及自成破洛以后，而始甚矣。人第知闯王为自成，而不知始于迎祥。抑第知自成为闯王，而不知始于卯、辰之际也。故特着之。使世知闯之所自，与号闯之非无说也。

　　李自成兵逾百万
　　张献忠纠诸贼，会李自成河南诸土寇，以兵毕赴，自成众逾百万。
　　贼兵逾百万，势孔炽矣。宗社危如累卵，当时廷臣，犹若处堂燕雀。何哉！
　　昔人有言：人不可以无势，天下之事，势而已矣。当献忠在房竹，自成附之，及自成复振，献忠又会之，强弱宁有定乎？

　　左良玉屠临颍
　　十月，左良玉兵至临颍，临颍，为贼守，良玉攻破，屠之。尽获贼所掠。自成怒，合兵攻良玉。良玉退保郾城，自成围之，良玉率兵拒守，贼陷襄城。

　　李自成陷襄城
　　十一月，自成复陷襄城，巡抚汪乔年、守将李万庆，死之。乔年号岁星，遂安人，天启壬戌进士，官提督三边佥都御史。先是，乔年于陕西发自成先冢，得小蛇即斩以徇，誓师进兵，将援郾城，抵陕县，时襄城新破，乔年迟疑不敢进，襄城贡生李永祺，率邑人出迎官军，自成闻之，解郾城之围来迎战。乔年身中数矢，一军尽覆，以数百人入城，居守五日，襄城复陷。乔年自刎未死。被执见杀。三万余众，尽被屠戮。自成深恨诸生，遂劓刖百九十人。又购永祺，永祺匿免，屠其族人九家，杀守将李万庆。万庆乃降将射塌天也，累功至副将，至是自成陷襄城杀之。诏赠都督同知荣禄大夫，主祠襄城。
　　乔年发墓斩蛇，都任剉骨粪猪，可谓二快。

　　自成陷南阳
　　自成再破秦师，获马二万，降秦兵数万，乘胜围南阳。数日而陷。总兵猛如虎奋勇出战，歼贼数千，既城破，犹持短刀巷战，至唐府门，望北拜，口称负恩，被贼杀死。唐王遇害；知府邱懋素骂贼不屈，閤室见杀。参将刘士杰、游击郭关、守备猛先捷，俱战死。太监刘元斌，率军救河南，闻南阳陷，仍拥妇女北去，纵兵大掠，杀樵汲者论功。俄上命御史清军元斌仓皇，悉沈妇女于河。及明年十月，元斌诛，以其纵军焚劫也。
　　是岁二月，自成围开封，督臣丁启睿，率诸将左良玉、虎大威等集兵朱仙镇，与自成战，全师皆溃。六月，闯、曹分兵东南，一败官军于枣阳，复回豫，郾城一战，贼众折伤，适十一月汪乔年败，十二月自成复围汴，官军败绩于水坡，贼势张甚。

　　自成陷河南州县
　　十二月，李自成连陷洧州、许州、长葛、鄢陵。鄢陵知县刘振之力绌，衣冠再拜自刎死。贼陷禹州，徽王遇害。自成屯朱仙镇，时内乡、镇平、唐县、新野，俱降于贼。邓州知州刘振之死焉。
　　刘振之，字而强，号冰壶，慈谿人。曾祖父及兄，俱为名臣。振之弱冠补诸生，崇祯庚午举人，出黄道周门。三上公车不售，因爱东阳山水，遂受教谕，陞鄢陵知县。因言东阳士风日恶，不久将变起，甫去而难作。人服其先见。治鄢陵以恤民为务，时流寇充斥，军士过邑索粮者，迫县宰万状，至缚之去，父老啼号奔救，敛赀以犒，始释归。邑中有通贼者，言城小不支，降之便，振之正色叱之，城陷，谒先圣，秉笏坐堂上，贼至，索印不与。贼置雪中三日，犹骂不绝口，贼斫之十余刀，乃死。事闻，赠太仆少卿，黄道周额其门日「忠孝大儒」。振之生平留心圣学，事继母毛，有古孝行。自己未岁，书片楮藏之笥中，每岁加纸护之，至是家人启其封，则不贪财，不好色，不惜死，三语也。卒年五十六年。
　　人惟财，色二事，孽障缠绵，一当生死关头，便有许多系恋，观刘公藏笥格言，真所谓看得破，跳得过者矣。无欲则刚，亹其然乎。
　　段增煇，字含素，商邱人。以贤良辟召，不就。辛巳，贼至，率乡人捍御，贼再攻乃克，被执不屈死。而乡官原任简讨马刚中，字九如，崇祯甲戌进士，为贼支解。工部郎中沈试，字君明，官生，遇贼大骂，胁降不从，贼以乱梃击死。
　　贼至睢州，乡宦通政使李梦宸，号元驹，崇祯辰进士，自经死。贼皆赴宅罗拜，咸叹为有德仁人。
　　监军兵部主事余爵，字天有，颖川人，崇祯辛未进士、率兵援沛，力战被执，骂贼不屈，与姪敦华同死。

　　张献忠燬驿道
　　辛巳正月，张献忠、罗汝才，渡违河而东往，新开驿燬，驿道人烟断绝者七百里。初，贼南窜，万元吉欲从间道出梓潼，扼归路以待贼，杨嗣昌不听，檄诸军蹑贼急追，诸将尽向泸州，贼折而东返，归路尽空，不可复遏。贺人龙顿兵广元不进。十二日乙丑，猛如虎率诸将击贼于开县，连胜之，献忠凭高而望，见后军无继，因以精锐绕谷中，出官军后，驰而下，左军先溃，士杰等皆战死，前军全覆，如虎突战溃围而出，马仗军符尽失。嗣昌在云阳，闻开县失利，始悔不用元吉之谋也。
　　南北略编年不编月，故猛如虎战死一事，已载于前，而此复载之者，前以自成及之，此以编献忠事及之也。他卷倣此，但自成陷南阳，刘士杰战死，而此亦战士杰战死，未知是一是二。
</div>
    <div class="pagination">
<a href="明季北略_page14.html">上一页</a><span>...</span><a href="明季北略_page10.html">10</a><a href="明季北略_page11.html">11</a><a href="明季北略_page12.html">12</a><a href="明季北略_page13.html">13</a><a href="明季北略_page14.html">14</a><span class="current-page">15</span><a href="明季北略_page16.html">16</a><a href="明季北略_page17.html">17</a><a href="明季北略_page18.html">18</a><a href="明季北略_page19.html">19</a><a href="明季北略_page20.html">20</a><span>...</span><a href="明季北略_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
