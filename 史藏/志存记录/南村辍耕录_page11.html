<!DOCTYPE html>
<html>
<head>
    <meta charset="UTF-8">
    <title>南村辍耕录 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南村辍耕录 - 第 11 页/共 16 页</h1>
    <div class="content">　　◎天下士《漫浪野录》云：“苏子瞻泛爱天下士，无贤不肖欢如也。尝自言：‘上可以陪玉皇大帝，下可以陪卑田院乞儿。’子由晦默，少许可，戒子瞻择交。子瞻曰：‘吾眼前见天下无一个不好人。’此乃一病。”以余言之，先生，天下士也，此其所以爱天下士。顾今之忌才嫉能，口尧舜而心盗跖者，使先生视之，乃土苴之不若矣。
　　●卷二十一

　　◎宫阙制度
　　至元四年正月，城京师，以为天下本。右拥太行，左注沧海，抚中原，正南面，枕居庸，奠朔方，峙万岁山。浚太液池，派玉泉，通金水，萦畿带甸，负山引河，壮哉帝居！择此天府。城方六十里，里二百四十步，分十一门。正南曰丽正，南之右曰顺承，南之左曰文明，北之东曰安贞，北之西曰健德，正东曰崇仁，东之右曰齐化，东之左曰光熙，正西曰和美，西之右曰肃清，西之左曰平则，大内南临丽正门，正衙曰殿，曰延春阁。宫城周回九里三十步，东西四百八十步，南北六百十五步。高三十五尺，砖。至元八年八月十七日申时动土，明年三月十五日即工。分六门。正南曰崇天，十二间，五门。东西一百八十七尺，深五十五尺，高八十五尺。左右＜走朵＞楼二，＜走朵＞楼登门两斜庑，十门，阙上两观皆三＜走朵＞楼。连＜走朵＞楼东西庑，各五间。西＜走朵＞楼之西、有涂金铜幡竿，附宫城南面，有宿卫直庐。凡诸宫门，皆金铺、朱户、丹楹、藻绘、彤壁、琉璃瓦、饰檐脊，崇天之左曰星拱，三间，一门，东西五十五尺，深四十五尺，高五十尺。崇天之右曰云从，制度如星拱，东曰东华，七间，三门，东西一百十尺，深四十五尺，高八十尺。西曰西华，制度如东华。北曰厚载，五间，一门，东西八十七尺，深高如西华，角楼四，据宫城之西隅，皆三＜走朵＞楼，琉璃瓦，饰檐脊。直崇天门，有白玉石桥三虹，上分三道，中为御道，镌百花蟠龙。星拱南有御膳亭，亭东有拱辰堂，盖百官会集之所。东南角楼东差北，有生料库。库东为柴场。夹垣东北隅有羊圈。西南角楼南红门外，留守司在焉。西华南有仪鸾局，西有鹰房。厚载北为御苑。外周垣红门十有五，内苑红门五，御苑红门四。此两垣之内也。大明门在崇天门内，大明殿之正门也，七间三门，东西一百二十尺，深四十四尺，重檐，日精门在大明门左，月华门在大明门右，皆三间，一门。大明殿、乃登极正旦寿节会朝之正衙也，十一间，东西二百尺，深一百二十尺，高九十尺，柱廊七间，深二百四十尺，广四十四尺，高五十尺。寝室五间，东西夹六间，后连香阁三间，东西一百四十尺，深五十尺，高七十尺，青石花础，白玉石圆舄、文石地。上藉重茵，丹楹，金饰龙绕其上，四面朱琐窗，藻井间金绘，饰燕石，重陛朱阑，涂金铜飞雕冒。中设七宝云龙御榻，白盖金缕褥，并设后位，诸王百寮怯薛官侍宴坐庄，重列左右。前置灯漏，贮水运机，小偶人当时刻捧牌而出。木质银裹漆瓮一，金云龙蜿绕之，高一丈七尺，贮酒可五十余石。雕象酒卓一，长八尺，阔七尺二寸。玉瓮一，玉编磬一，巨笙一，玉笙玉箜篌咸备于前。前悬绣缘朱帘。至冬月，大殿则黄猫皮壁幢，黑貂褥。香阁则银鼠皮壁幢，黑貂暖帐，凡诸宫殿乘舆所临御者，皆丹朱琐窗，间金藻绘。设御榻，ブ褥咸备。屋之檐脊皆饰，琉璃瓦。文思殿在大明寝殿东，三间，前后轩，东西三十五尺，深七十二尺。紫檀殿在大明寝殿西，制度如文思，皆以紫檀香木为之。缕花龙涎香间白玉饰，壁草色髹，缘其皮为地衣。宝云殿在寝殿后，五间，东西五十六尺，深六十三尺，高三十尺。凤仪门在东庑中，三间一门，东西一百尺，深六十尺，高如其深。门之外有庖人之室。稍南有酒人之室，麟瑞门在西庑中，制度如凤仪。门之外有内藏库二十所，所为七间。钟楼，又名文楼，在凤仪南。鼓楼，又名武楼，在麟瑞南。皆五间，高七十五尺。嘉庆门在后庑宝云殿东，景福门在后庑宝云殿西，皆三间一门，周庑一百二十间，高三十五尺。四隅角楼四间，重檐，凡诸宫周庑，并用丹楹、彤壁、藻绘、琉璃瓦、饰檐脊。延春门在宝云殿后，延春阁之正门也，五间三门，东西七十七尺，重檐。懿范门在延春左，嘉则门在延春右，皆三间一门。延春阁九间，东西一百五十尺，深九十尺，高一百尺，三檐重屋，柱廊七间，广四十五尺，深一百四十尺，高五十尺。寝殿七间，东西夹四间，后香阁一间。东西一百四十尺，深七十五尺，高如其深，重檐。文石地，藉花毳ブ，檐帷咸备。白玉石重陛，朱阑，铜冒。涂金雕翔其上。阁上御榻二，柱廊中设小山屏床，皆楠木为之，而饰以金。寝殿楠木御，东夹紫檀御榻，壁皆张素，画飞龙舞凤，西夹事佛像。香阁楠木寝床，金缕褥，黑貂壁幢。慈福殿，又曰暖殿，在寝殿东。三间，前后轩，东西三十五尺，深七十二尺。明仁殿，又曰西暖殿，在寝殿西，制度如慈福。景耀门在左庑中。三间，一门，高三十尺。清灏门在右庑中，制度如景耀。钟楼在景耀南，鼓楼在清灏南，各高七十五尺，周庑一百七十二间，四隅角楼四间。玉德殿在清灏外，七间，东西一百尺，深四十九尺，高四十尺，饰以白玉，以文石，中设佛像。东香殿在玉德殿东，西香殿在玉德殿西，宸庆殿在玉德殿后。九间，东西一百三十尺，深四十尺，高如其深。中设御榻，帘帷ブ褥咸备。前列朱阑，左右辟二红门，后山字门三间。东更衣殿在宸庆殿东，五间，高三十尺。西更衣殿在宸庆殿西，制度如东殿。隆福殿在大内之西。兴圣之前，南红门三。东西红门宫各一，缭以砖垣。南红门一，东红门一，后红门一。光天门，光天殿正门也，五间，三门，高三十二尺，重檐。崇华门在光天门左，膺福门在光天门右，各三间，一门。光天殿七间，东西九十八尺，深五十五尺，高七十尺；柱廊七间，深九十八尺，高五十尺。寝殿五间，两夹四间，东西一百三十尺，高五十八尺五寸，重檐，藻井琐窗，文石地，藉花毳ブ，悬朱帘，重陛朱阑，涂金雕冒，正殿缕金云龙樟木御榻。从臣坐床重列前两旁。寝殿亦设御榻，ブ褥咸备。青阳门在左庑中，明晖门在右庑中，各三间一门，翥凤楼在青阳南，三间，高四十五尺。骖龙楼在明晖南，制度如翥凤，后有牧人宿卫之室。寿昌殿，又曰东暖殿，在寝殿东，三间，前后轩，重檐。嘉禧殿、又曰西暖殿，在寝殿西，制度如寿昌。中位佛像，傍设御榻。针线殿在寝殿后，周庑一百七十二间，四隅角楼四间，侍女直庐五所，在针线殿后，又有侍女室七十二间，在直庐后，及左右浴室一区。在宫垣东北隅。文德殿在明晖外，又曰楠木殿，皆楠木为之，三间，前后轩一间，顶殿五间，在光天殿西北角楼西，后有顶小殿。香殿在宫垣西北隅，三间，前轩一间，前寝殿三间，柱廊三间，后寝殿三间，东西夹各二间。文宸库在宫垣西南隅，酒房在宫垣东南隅，内庖在酒房之北，兴呈宫在大内之西北。万寿山之正西，周以砖垣，南辟红门三，东西红门各一，北红门一，南红门外，两傍附垣有宿卫直庐，凡四十间。东西门外各三间，南门前夹垣内、有省院台百司官侍直板屋。北门外有窨花室五间。东夹垣外，有宦人之室十七间，凌室六间。酒房六间，南北西门外，棋置卫士直宿之舍二十所，所为一间。外夹垣东红门三，直仪天殿吊桥。西红门一，达徽政院。门内差北、有顶房二，各三间。又北、有屋二所，各三间。差南、有库一所，及屋三间，北红门外、有临街门一所，三间。此夹垣之北门也。兴圣门，兴圣殿之北门也，五间，三门，重檐，东西七十四尺。明华门在兴圣门左，肃章门在兴呈门右。各三间，一门。兴圣殿七间，东西一百尺，深九十七尺；柱廊六间，深九十四尺。寝殿五间，两夹各三间，后香阁三间，深七十七尺。正殿四面朱悬琐窗，文石地，藉以毳ブ，中设屏榻，张白盖帘帷，皆绵绣为之。诸王百寮宿卫官侍宴坐床，重列左右。其柱廊寝殿，亦各设御榻，ブ褥咸备，白玉石重陛，朱阑。涂金冒，覆以白磁瓦。碧琉璃饰其檐脊。弘庆门在东庑中；宣则门在西庑中，各三间一门。凝晖楼在弘庆南，五间，东西六十七尺。延颢楼在宣则南，制度如凝晖。嘉德殿在寝殿东，三间，前后轩各三间，重檐。宝慈殿在寝殿西，制度同嘉德，山字门在兴呈宫后，延华阁之正门也，正一间，两夹各一间，重檐，一门，脊置金宝瓶。又独脚门二，周阁以红版垣。延华阁五间，方七十九尺二寸，重阿，十字脊，白琉璃瓦覆，青琉璃瓦饰其檐。眷立金宝瓶，单陛，御榻从臣坐床咸具。东西殿在延华阁西，左右各五间，前轩一间，园亭在延华阁后，芳碧亭在延华阁后圆亭东，三间，重檐，十字脊，覆以青琉璃瓦，饰以绿琉璃瓦，脊置金宝瓶。徽青亭在圆亭西，制度同芳碧亭。浴室在延华阁东南隅东殿后，傍有顶井亭二间，又有顶房三间。畏吾儿殿在延华阁右，六间，傍有窨花半屋八间。木香亭在畏吾儿殿后。东顶殿在延华阁东版垣外，正殿五间，前轩三间，东西六十五尺，深三十九尺；柱廊二间，深二十六尺；寝殿三间，东西四十八尺。前苑转置花朱阑八十五扇。殿之傍有顶房三间，庖室二间，面阳顶房三间，妃嫔库房一间，缝纫女库房三间，红门一。顶之制，三椽，其顶若笥之平，故名。西顶殿在延华阁西版垣之外，制度同东殿。东殿之傍、有庖室三间，好事房二，各三间，独脚门二，红门一，妃嫔院四：二在东顶殿后，二在西顶殿后”各正室三间，东西夹四间，前轩三间，后有三椽半屋二间，侍女室八十三间：半在东妃嫔院左，西向；半在西妃嫔院右，东向。室后各有三椽半屋二十五间，东顶殿红门外，有屋三间，顶轩一间，后有顶房一间。庖室一区，在凝晖楼后，正屋五间，前轩一间，后披屋三间，又有顶房一间。顶井亭一间，周以土垣，前红门，酒房在宫垣东南隅庖室南，正屋五间，前顶轩三间，南北房各三间，西北隅顶房三间，红门一，土垣四周之。学士院在阁后四顶殿门外之西偏，三间。生料库在学士院南；又南，为鞍辔库；又南，为军器库；又南，为庖人牧人宿卫之室。藏珠库在宫垣西南隅，制度并如酒室。惟多顶半屋三间，庖室三间。万寿山在大内西北太液池之阳，金人名琼花岛，中统三年修膳之，至元八年赐今名，其山皆迭玲珑石为之，峰峦隐映，松桧隆郁，秀若天成。引金水河至其后，转机运＜斗＞，汲水至山顶，出石龙口，注方池，伏流至仁智殿后。有石刻蟠龙，昂首喷水仰出，然后由东西流入于太液池。山前有白玉石桥，长二百余尺。直仪天殿后，桥之北有玲珑石，拥木门五，门皆为石色。内有隙地，对立日月石。西有石棋枰，又有石坐床。左右皆有登山之径，萦纡万石中，洞府出入，宛转相迷。至一殿一亭，各擅一景之妙。山之东有石桥，长七十六尺，阔四十一尺半。为石渠以载金水，而流于山后以汲于山顶也。又东，为灵圃，奇兽珍禽在焉。广寒殿在山顶，七间，东西一百二十尺，深六十二尺，高五十尺，重阿藻井，文石地，四面琐窗，板密其裹，遍缀金红云，而蟠龙矫蹇于丹楹之上。中有小玉殿，内设金嵌玉龙御榻，左右列从臣坐床。前架黑玉酒瓮一。玉有白章，随其形刻为鱼兽出没于波涛之状。其大可贮酒三十余石。又有玉假山一峰，玉响铁一悬。殿之后有小石笋二，内出石龙首，以巽所引金水。西北有厕堂一间。仁智殿在山之半，三间，高三十尺。金露亭在广寒殿东，其制圆，九柱，高二十四尺，尖顶上置琉璃珠，亭后有铜幡竿。玉虹亭在广寒殿西，制度同金露。方亭在荷叶殿后，高三十尺，重屋八面，重屋无梯，自金露亭前复道登焉，又曰线珠亭。瀛洲亭在温石浴室后，制度同方。玉虹亭前仍有登重屋复道，亦曰线珠亭。荷叶殿在方前，仁智西北，三间高三十尺，方顶，中置琉璃珠。温石浴室在瀛洲前、仁智西北，三间，高二十三尺，方顶，中置涂金宝瓶。圜亭，又曰胭粉亭。在荷叶稍西，盖后妃添妆之所也，八面。介福殿在仁智东差北，三间，东西四十一尺，高二十五尺。延和殿在仁智西北，制度如介福。马氵重室在介福前，三间。牧人之室在延和前，三间。庖室在焉马前。东浴室更衣殿在山东平地，三间，两夹。太液池在太内西，周回若干里，植芙蓉。仪天殿在池中圆抵上，当万寿山，十一楹，高三十五尺，围七十尺，重檐，圆盖顶，圆台址，以文石，藉以花茵，中设御榻，周辟琐窗。东西门各一间，西北厕堂一间，台西向，列砖龛，以居宿卫之士。东为木桥，长一百廿尺，阔廿二尺通大内之夹垣。西为木吊桥，长四百七十尺，阔如东桥。中阙之，立柱，架梁于二舟，以当其空。至车驾行幸上都，留守官则移舟断桥，以禁往来。是桥通兴圣宫前之夹垣。后有白玉石桥，乃万寿山之道也。犀山台在仪天殿前水中，上植木芍药。隆福宫西御苑在隆福宫西，先后妃多居焉。香殿在石假山上，三间，两夹二间，柱廊三间，龟头屋三间，丹楹琐窗，间金藻绘，玉石础，琉璃瓦。殿后有石台，山后辟红门，门外有侍女之室二所，皆南向并列。又后直红门，并立红门三。三门之外，有太子斡耳朵荷叶殿二。在香殿左右，各三间，圆殿在山前。圆顶上置涂金宝珠，重檐。后有流杯池，池东西流水圆亭二，圆殿有庑以连之。歇山殿在圆殿前，五间，柱廊二，各三间。东西亭二，在歇山后左右，十字脊。东西水心亭在歇山殿池中，直东西亭之南，九柱重檐。亭之后各有侍女房三所，所为三间。东房西向，西房东向。前辟红门三，门内立石以屏内外，外筑四垣以周之。池引金水注焉。棕毛殿在假山东偏，三间，后顶殿三间。前启红门，立垣以区分之。仪鸾局在三红门外西南隅，正屋三间，东西屋三间，前开一门。史官虞集曰：尝观纪藉所载，秦汉隋唐之宫阙，其宏丽可怖也。高者七八十丈，广者二三十里，而离宫别馆，绵延联络，弥山跨谷，多或至数百所。嘻，真木妖哉！由余有言，使鬼为之，则劳神矣。使人为之，则苦人矣。余由当秦穆公之时为是，俾见后世之侈，何如也？虽然，紫宫着乎玄象，得无栋宇有等差之辨。而茅茨之简，又乌足以重威于四海乎？集佐修经世大典，将作所疏宫阙制度为详。于是知大有径庭于古也。方今幅员之广，户口之伙，贡税之富，当倍秦汉而参隋唐也。顾力有可为而莫为，则其所乐不在于斯也。孔子曰：“禹，吾无间然矣，卑宫室而尽力乎沟洫。”重于此则轻于彼，理固然矣。

　　◎公宇
　　△中书省
　　△吏部
　　△户部都提举万亿绮源库都提举万亿赋源库都提举万亿宝源库都提举万亿广源库提举富宁库诸路宝钞提举司顺承行用库文明行用库光熙行用库健德行用库和义行用库崇仁行用库顺承行准库大都平准库宝钞总库印造宝钞库烧钞西库烧钞东库印造茶监引局抄纸坊
　　△礼部会同馆教坊司铸印局白纸坊油磨坊
　　△兵部
　　△部刑
　　△工部覆实司提举都城所提举右八作司提举左八作司备章总院大都人匠总管府大都等路诸色民匠总管府纹绣总院绣诸路杂造总管府茶迭儿局诸色人匠总管府提举诸司局诸司局人匠总管府大都金银器盒局大都局织染局花毯蜡布等局帘局撒答剌欺等局人匠提举司造船提举司诸物库符牌库受绵库左右厢
　　△枢密院右卫亲军都指挥使司左卫亲军都指挥使司中卫视军都指挥使司前卫亲军都指挥使司后卫亲军都指挥使伺武卫亲军都指挥使司蒙古侍卫亲军都指挥使司虎贲侍卫亲军都指挥使司唐兀侍卫亲军都指挥使司钦察侍卫亲军都指挥使司贵赤侍卫亲军都指挥使司西域侍卫亲军都指挥使司
　　△御史台殿中司察院
　　△也可扎鲁忽赤司狱司
　　△徽政院宫正司掌谒司掌医署掌膳署内宰司备用库藏珍库掌仪署文成库供须库仪从库卫候司右右都威卫使司左都威卫使司延庆司随路诸色人匠都总管府玛瑙玉局大都等路诸色民匠提举司织染杂造人匠总管府绫锦局织染局文绮局诸路怯怜口民匠都总管府大护国仁王寺财用规运都总管府
　　△宣徽院尚舍监诸物库尚食局生料库光禄寺尚酝局尚饮局醴源仓阑遗监提举太仓柴炭提举司沙糖局
　　△中政局奉宸库官领随路民匠打铺鹰房纳绵总管府
　　△集贤院国子监国子学兴文署
　　△翰林院国子监国子学
　　△翰林国史院
　　△宣政院资善库
　　△昭文馆
　　△太常寺太庙署大乐署社稷署礼直署
　　△大司农司广济署藉田署丰瞻署供膳司昌国署济民署
　　△大都护府
　　△通政院廪给司
　　△秘书监著作局秘书库
　　△太府监内藏库右藏库左藏库器备库
　　△中尚监资成库杂造局诸色人匠提举司铁局木局怯怜口诸色人匠提举司大都等路种田人匠织染局
　　△利用监资用库怯怜口皮局人匠提举司大都杂造双线局熟皮局店皮局貂鼠局大都软皮局
　　△章佩监御带库异珍库
　　△典瑞监
　　△大都留守司兼少府监修内司大木局小木局泥瓦局妆钉局铜局车局绳局祗应局画局油漆局器备局器物库铁局仪鸾局大都诸色人匠提举司犀象牙局雕牙局雕木局采石局木场局上林局大都门尉
　　△将作院诸路金玉人匠总管府玉局提举司玛瑙局提举司石局金丝子局大小雕木等局鞋带斜皮局玉局画局温犀玳瑁局漆纱冠冕局珠子局异样等局总管府异样纹绣两局绫锦织染两局金丝颜料总库尚衣局御衣局
　　△泉府司富藏库
　　△侍仪司法物库
　　△武备寺寿武库利器库甲匠提举司箭局弦局
　　△都水监大都河道提举司
　　△尚乘寺诸路杂造总管府诸路旋匠提举司网帘局资乘库
　　△太仆寺
　　△太史院
　　△司天台
　　△回回司天台
　　△太医院御药局御药院回回药物院回回药物局大都惠民司广惠司
　　△崇福司
　　△拱卫直都指挥使司仪从司
　　△大司徒领异样金玉人匠总管府塑局出局银局铜局铸泻等铜局唐像画局梵像局杂造提举司镔铁局玉局诸物库
　　△孛可孙
　　△仪凤司安和署
　　△京畿都漕运使司万斯南仓万斯北仓千斯仓相因仓丰闰仓通济仓广贮仓永平仓永济仓惟忆仓盈衍仓大积仓丰实仓广衍仓顺济仓
　　△大都等路都转运监使司大都税课提举司大都酒课提举司
　　△大都南北两兵马都指挥使司
　　△北兵马司
　　△内史府
　　△省架阁库
　　△左右部架阁库
　　△长信寺

　　◎喝盏天子凡宴飨，一人执酒觞，立于右阶。一人执柏板，立于左阶。执板者抑扬其声，赞曰斡脱。执觞者如其声和之，曰打弼。则执板者节一板，从而王侯卿相合坐者坐，合立者立，于是众乐皆作，然后进酒诣上前。上饮毕，授觞，众乐皆止，别奏曲以饮陪位之官，谓之谒盏。盖袭亡金旧礼，至今不废，诸王大臣非有赐命不敢用焉。斡脱、打弼，彼中方言。未暇考求其义。

　　◎碧珠示谶文宗潜邸金陵日，岁当戊辰，适太平兴国寺铸大钟，为金数万斤。方在治，上至其所，取相嵌碧珠指环默祝曰：“若天命在躬，此当不坏。”即投液中。钟成，其款有曰“皇帝万岁”，珠宛然在其上。若故识之，而坚固完好，光采明发，不以灼毁。万目惊观，欢叹如一。及登大宝，方与近侍言向时祝天之谶，
　　●卷二十二

　　◎圣门弟子孔门弟子姓字，见诸《家语》、《论语》、《史记等书》。金华张君孟兼、稽考异同，集为章句，以便记诵。即古急就之义也。其文曰：“昔圣门，弟了三千。身通六艺，七十二人、德行着称，颜回子渊，冉耕伯牛，闵损子骞，及冉雍仲弓，为四科之先。宰予子我（并鲁人），端木赐子贡（卫人），言语是称，赐言多中，乃多才艺。仲由季路（陈人），冉求子有（鲁人），政事并着。言偃子游（吴人）。卜商子夏（卫人），文学著名，孰可方驾，曾参子舆，纯孝全归，父点子皙，浴沂舞雩。回父无繇（并鲁人），仲由同字。有公皙哀（齐人），字以季次。县成子祺，左郢子行（并鲁人）。乐（亡）颜哙，同字子声。其字子羽，澹台灭明（并鲁人）。子之是字，公祖句兹（亡），其有秦非，亦字子之。孔忠子蔑，叔仲会子期。乃子旗字者，粤巫马施。颜之仆子叔，申枨子续。商瞿子木（并鲁人），蘧瑗伯玉（卫人），有若子有。公伯寮子周（并鲁人）。其申党（一作续）者，止字曰（亡），司马黎耕（宋人）。乃字子牛。颛孙师子张（陈人），公冶长子长（齐人），一字子禽，其陈亢子亢（陈人），名而不字，唯句井强，高柴子羔（并卫人），公肩走子中（亡）。有南宫适子容（鲁人），薛邦子从（亡）。公西箴（鲁人）及公西舆如（亡），字子上同。穰驷赤子徒（秦人）。子洁子庸（卫人），漆雕开（鲁人）琴牢，子开字同，宓不齐子贱（并卫人）。步叔乘子车（齐人），其漆雕哆わ巽。子敛字俱（并鲁人）。粤梁者。其字叔鱼（齐人）。秦祖子南（秦人），樊须子迟（齐人）。亦有后处。字以里之（亡），原宪（鲁人）燕亻及（亡）同字子思。郑国荣。字子徒子祺。伯虔子析，公首夏子乘。施之常子恒（并亡）。公良孺子正（陈人）。冉孺子鲁，冉季子产。字子柳者颜幸（并鲁人）。字子象者县。石作蜀子明（并亡），公孙龙子石（楚人）。商泽子季，奚谷箴子皙之。罕父黑子索，其原亢籍。仍字子籍（并亡），字子丕字子丕者，曰惟秦商（楚人）。秦冉字开，颜祖字襄。（并亡）任不齐子选（楚人），曹恤子循，漆雕徒父。字曰子文。颜高（一作刻）子骄，枭阝单子家（并亡），颜何字冉。公西赤子华（并鲁人）。猗与多贤。升堂入室。慨举世之所传。名固逾乎七十。乃稽纪载。尚遗其实。《家语》、《史迁》，所录不一。嗟嗟小子，何敢忘逸？重列以自识，俾蒙士之易述。其不铨次，岂缘声律，不韪之罪，莫敢自恤，尚同好事之子，幸有以钉愚之失。颜无繇（音遥，音由）县（音玄）成公祖句兹（音钩）句（音勾）井︹宓（音密，当作伏）不齐漆雕哆（音侈者反）わ巽（音圭）巽巽（音枭）枭阝单（音善）

　　◎黄河源
　　潘昂霄志曰：延乙卯春，圣天子以四海万国之广，轸念庶民艰虞罔控告也，分使诣外郡诸道，布扬德心，戚休兴替之，清污扬激之。畿甸密迩，独不得均其泽。越五月，诏前翰林学士承旨臣阔阔出、翰林侍读臣昂霄，奉使宣抚京畿西道。臣昂霄承命，惊悸罔措，唯务罄竭忠赤，尽民瘼后已。阔公一日语昂霄：余“尝从余兄荣禄公都实抵西国，穷河源。”耳之，不觉瞿然以骇，有是乎哉？请毕其语。公曰：“世祖皇帝至元十七年，岁在庚辰，钦承圣谕：黄河之入中国，夏后氏导之。知自积石矣，汉唐所不能悉其源。今为吾地，朕欲极其源之所出，营一城，俾番贾互市，规置航传。凡物贡水行达京师，古无有也，朕为之，以永后来无穷利益。盖难其人。都实，汝旧人，且习诸国语。往图汝谐，授招讨使，佩金虎符以行。是岁四月，至河州，州东六十里，有宁河驿。驿西南五六十里，山曰杀马关。林麓穹隘，译言泰石答班。启足寝高，一日程，至巅西，迈愈高。四阅月，约四五千里，始抵河源冬还。图城传位置以闻，上悦，往营之。授土蕃等处都元帅，仍金虎符，置寮采督工。工师悉资内地。造航为艘六十。城传措，工物完，阔阔出驿适相哥征昆哥臧不回，力沮，遂止。翼岁，兄都实睹河源在土蕃朵甘思西鄙，有泉百余泓。或泉或潦，水沮洳散涣，方可七八十里，且泥淖溺，不胜人迹。弗克，旁履高山，下视灿若列星。以故名火敦恼儿。火敦、译言星宿也。群流奔凑，近五七里，汇二巨泽，名阿剌脑儿。自西租东，连属吞噬。广轮马行一日程，迤逦东鹜成川，号赤宾河。二三日程，水西南来，名亦里出、合赤宾。三四日程，南来，名忽兰。又水东南来，名也里术。合流入赤宾。其流浸大，始名黄河。然水清，人可涉。又一二日，岐裂八九股，名也孙斡论，译言九度。通广六七里，马亦可度。又四五日程，水浑浊，士人抱革囊乘马过之。民聚落纠木斡象舟传毛革以济，仅容两人。继是，两山峡东。广可一里二里或半里，深叵测矣朵甘思东北鄙，有大雪山，名亦耳麻不莫剌。其山最高，译言腾乞里塔，即昆仑也。山腹至顶皆雪，冬夏不消。士人言，远年成冰时，六月见之。自八九股水至昆仑，行二十日程。河行昆仑南半日程地，又四五日程。至地名阔即及阔提，二地相属。又三日程，地名哈剌别里赤儿，四达之冲也，多寇盗，有官兵镇防。昆仑迤西，人简少，多处山南。山皆不穹峻，水亦散漫。兽有髦牛、野马、狼狍、原羊之类。其东山益高，地亦渐下，岸狭隘，有狐可一跃越之者。行五六日程，有水西南来，名纳邻哈剌，译言细黄河也。又两日程，水南来，名乞儿马出。二水合流入河，河北行，转西，至昆仑北。二日程地，水过之，北流，少东，又北流，约行半月程，至贵德州，地名必赤里，始有州事官。府州绿河州置司，土蕃等处宣慰司所辖。又四五日程，至积石州，即禹贡积石。五日程，至河州安乡关。一日程，至打罗坑。东北行，一日程，洮河水南来入河。又一日程，至兰州，其下过北卜渡，至鸣沙州，过应吉里州，正东行，至宁夏府南。东行，即东胜州，隶西京大同路地面。自发源至汉地，南北涧溪细流傍贯，莫知纪极。山皆草山石山，至积石，方林木畅茂。世言河九折，彼地有二折，盖乞儿马出、及贵德州必赤里也。汉张骞使绝域，羁联拘执，艰厄百罹，历大宛月氐等数国，其傍大国五六，皆称传闻，以为穷河源，乌能观所谓河源哉？史称河有两源：一出于阗，一出葱岭。于阗水北行，出葱岭河，注蒲类海，不流，至临洮出焉。今洮水自南来，非蒲类明矣。询之土人，言于阗葱岭水，其下流散之沙碛。又有言河与天河通，寻源得织女支机石以归。亦妄也。昆仑至嵩高五万里，阆风、玄圃、积瑶、华盖、仙人所居，又何耶？《唐史土蕃传》：‘河上流由河洪济梁南二千里，水益狭，春可涉，秋夏乃胜舟。其南三百里三山，中高而四下，曰紫山，古所谓昆仑。’其言颇类。然止称河源。其间云“：国家敞天威，亘天所覆焘，无间海内外，冠带万国，罔非臣妾。视汉唐为不足讶。故穷河源，去万里，若步闺闼。嘻，盛典也，不可不志，因志之。都实族女真蒲察氏，统乌思臧路、暨招讨都元帅，凡三至吐蕃。阔阔出，今除甘肃行省参知政事，是岁八月初吉，翰林侍读学士中奉大夫知制诰同修国史臣潘昂霄谨述。”柯九思序云：“河源有志，自本朝始。前乎此曷为未有？志河源者，道路辽阻，所传闻异辞，莫能究河之源也？《山经》曰：‘敦薨之水，西流，注于氵幼泽，出于昆仑之东北陬。实惟河源。而《水经》载河出昆仑，经十余国，乃至氵幼泽。《山经》又称：‘阳纡之山，河出其中。凌门之山，河出其中。’《穆天子传》料云：‘阳纡之山，河曰冯夷所居，是惟河宗氏。’释氏《西域志》称：‘阿耨达大山上，有大渊水，即昆仑山也。’
　　《地理志》亦称：‘昆仑山在临羌西。’而《汉书》载河出两源，或称有，或称无。而河源所着异同，况世殊代易，名地亦异，终莫能有究之者。我太祖皇帝二十有一年，春正月，征西夏，夏，取甘肃等城。秋，取西凉府。遂过沙陀，至黄河九渡。按昆仑当九渡下流，则昆仑固已归我职方氏矣。宪宗皇帝二年，命皇太弟旭烈，帅诸部军征西域，凡六年。辟封疆四万里。于是河源及所注枝出者，尽在封域之内。当时在行有能记其说，皆得于目击，非放也。逮世祖皇帝，功成治定，天下殷富，遂命臣都实、置郡河源。故翰林侍读学士潘公，得究其详实，搜源析派，而作斯志。乃知更昆仑行一月，始穷河源。于戏，当四海混一之盛，闻广见核，致数千载莫能究者，俾后世有考而传信焉。岂斯文之光，实邦家无疆之休也。公之子诩，能不坠其先业，增光而润色之。至顺间，以同知嘉定州事来吴，将刊是书行于世，属九思叙其说于篇端。元统元年冬十有一月日南至，奎章阁学士院鉴书博士文林郎柯九思序。”

　　◎皇太子署牒国朝政事，正六品以下官，中书奉搬署牒以命之。牒具，中书官位最尊者，令也。署牒者，自丞相以下，而不敢以烦令。惟皇太子立，必兼中书令枢密使。皇太子既受册，即中书上日，独署一牒。明日，省臣以其名闻，天子即以宣命超拜五品官。其人自非素亲近有誉望取于群臣者不得也。

　　◎禽戏余在杭州日，尝见一弄百禽者，蓄龟七枚，大小凡七等。置龟几上，击鼓以使之。则第一等大者先至几心伏定，第二等者从而登其背，直至第七等小者，登第六等之背，乃竖身直伸其尾向上，宛如小塔状，谓之乌龟迭塔。又见蓄虾蟆九枚，先置一小墩于席中。其最大者，乃踞坐之。余八小者，左右对列。大者作一声，众亦作一声。大者作数声，众亦作数声。既而小者一一至大者前，点首作声，如作礼状，而退，谓之虾蟆说法。至松江，见一全真道士，寓太古庵。一日，取二鳅鱼。一黄色，一黑色，大小相侔者，用药涂利刃，各断其腰，互换接掇，首尾异色。投放水内，浮游如故。郡人卫立中，以盆池养之，经半月方死。迭塔说法，固教习之功。但其质性蠢蠢，非他禽鸟可比，诚难矣哉。若夫断而复续，死而复生，药欤法欤，是未可知也。但剧戏中似此者，果亦罕见哉。

　　◎虎祸大德间，荆南境内，有九人山行，值雨，避于路傍旧土洞中。忽有一虎，来踞洞口，哮咆怒视，目光射人。内一人素愚，八人者密议。虎若不得人，恶得去。因诒愚者先出，我辈共掩杀之。愚者意未决，遂各解一衣，缚作人形，掷而出之。虎愈怒，八人并力排愚者于外，虎即衔置洞口，怒视如前。须臾，土洞压塌，八人皆死，愚者获生。夫当颠沛患难之际，乃欲以八人之智而陷一人之愚，其用心亦险矣。天道果梦梦耶。

　　◎河南妇死河南妇，世为河南民家。天兵下江南，妇被虏，姑与夫行求数年，得之湖南，妇已妻千户某，饶于财，情好甚洽，视夫姑若涂人。会有旨，凡妇人被虏许银赎，敢匿者死。某惧罪，亟遣妇。妇坚不行，夫姑留以俟，妇闭其室，弗与通，遂号恸顿绝而去，行未百步，青天无云而雷。回视，妇已震死。钱唐白湛渊先生记以诗曰：“从军古云乐，获罪祷应难。母望明珠复，夫求破镜完。押衙逢义士，公主奉春官。为报河南妇，天刑不可干。”

　　◎玉堂嫁妓姚文公（燧）为翰林学士承旨日，玉堂设宴，歌妓罗列，中有一人，秀丽闲雅，微操闽音。公使来前，问其履历。初不以实对，叩之再，泣而诉曰：“妾乃建宁人氏，真西山之后也。父官朔方时，禄薄不足以给，侵贷公帑无偿，遂卖入娼家，流落至此。”公命之坐，仍遣使诣丞相三宝奴，请为落籍。丞相素敬公意，公欲以待巾栉，即令教坊检籍除之。公得报，语一小史曰：“我以此女为汝妻，女即以我为父也。”史忻然从命，京师之人相传以为盛事云。嘉兴贝阙尝有诗曰：“断丝弃道边，何日缘长松。堕羽别炎洲，不复巢梧桐。昔在至元日，六合车书同。玉堂盛文士，燕集来雍雍。金刀手割鲜，酒给葡萄浓。坐有一枝春，秀色不可双。（叶）娉婷刘碧玉，绰约商玲珑。宝钏金雀钗，已觉燕赵空。或闻操南音，未解歌北风。上客惊且疑，姓字初未通。问之惭复泣，乃起陈始终。妾本建宁女，远出西山翁。父母生妾时，谓是金母童。梨花锁院落，燕子窥帘栊。迢迢官朔方，位卑食不充。侵贷国有刑，桎梏加父躬。粥女以自赎，白壁沦泥中。秋娘教歌舞，屡入明光宫。永为娼家妇，遂属梨园工。京华多少年，门外嘶青骢。不如孟光丑，犹得嫁梁鸿。自伤妾薄命，失落似秋蓬。客闻为三吹，天道何懵懵。遣使白宰相，削籍归旧宗。小史十八九，勿恨相如穷。配尔执箕帚，今夕看乘龙。鸳鸯并玉树，鹦鹉开金笼。弃汝桃花扇，红牙不复从。提瓮自汲水，自御冬。时多困轲，事或忻遭逢。安知百尺井，忽登群玉峰。借问为者谁，内相姚文公。”

　　◎数谶至元甲子，阿合马拜中书平章，领制国用使司。时乐府中盛唱胡十八小令，知谶纬者，谓其当擅重权十八年，人未之信，果于至元壬午伏诛。越五年丁亥闰二月，桑哥拜中书平章，立尚书省，贪暴残忍，又十陪于阿合马。人亦谓桑字拆而为四十八。桑字后改作相字，亦拆为四十八，竟不知应之于寿，或或应之于职。然自立省之日至辛卯正月败绩，恰四十八月。其神验如是。

　　◎戎显再生大德戊戌二月二十日，张汉臣尚书、赵松雪学士、费北山漕侯，同在杭州，泛舟过西湖。至毛家步，上岸乘肩舆，将游水乐洞。行里余，逢一尼寺，赵公偕二公入寺访亲，俄而从人来报，张公之老仆戎显卒死矣。亟回至其所，呼救，不省，气绝身僵。忽有二道士过，一老一幼，云不妨事，老者即于死人面上吹呵，幼者就篱落间摘一青叶度于老者，若作法书符状，置死人顶上。随即再生。顷间，失二道士所在。或云恐是洞宾变现，隐括其姓如此耳。

　　◎算命得子李郭宗夏，尝见建德路总管赵良臣，言都下有李总管者，官三品，家巨富，年逾五十而无子。闻枢密院东有术者，设肆算命，谈人休咎多奇中，试往叩焉，且语之曰：“吾之禄寿，已不必言。但推有子与否？”术者笑曰：“君有子矣，何为绐我。”李曰：“吾实无子，岂绐汝耶？”术者怒曰：“君年四十当有子，今年五十六矣，非绐我而何？”同坐者皆军官，见二人争执，甚讶之。李沉吟良久曰：“吾年四十时，一婢有娠，吾以职事赴上都，比归，则吾妻粥之矣，莫知所往。若有子、则此是也。”术者曰：“此子终当还君。”相别而出。时坐中一千户，邀李入茶坊，告之曰：“十五年前，吾亦无子。因到都，置一婢，则已有孕。到家时，适吾妻亦有孕，前后一两月间，各生一男，今皆十五六矣，岂君之子也。”“两人各言妇人之容貌岁齿，相同。李归语于妻，妻往日诚悍妒，至是，见夫无嗣，心颇惭而怜之。翼日，邀千户至家，享以盛馔，与之刻期而别。千户先归南阳府。李以宾告于所管近侍大官，乞假前往。大官曰：“此美事也，我当与汝奏闻。”既而有旨，得给驿以行，凡筵席之费，皆从官力。李至，众官郊迎，往千户宅，设大宴。李所以丑献千户并其妻子仆妾之物甚侈，千户命二子出拜，风度不殊，衣冠如一，莫知何者为己子。致请于千户，千户曰：“君自认之。”李谛视良久，天性感通，前抱一人曰：“此吾子也。”千户曰然，于是父子相持而哭，坐中皆为堕泪。举杯交贺，大醉而罢。明日，千户答礼会客如昨，谓李曰：“吾既与君子矣，岂可使母子分离？今并其母以奉。”李喜出望外。回都，携见大官。大官曰：“佳儿也。”引之入觐，通籍宿卫，后亦官至三品。大抵人之有子无子，数使之然，非人力所能也。而术士之业亦精矣。

　　◎夫妇入道王氏守素，钱唐民家女，其夫丁，弃家为全真道士于吴山之紫阳庵。一日，召守素入山，自付四句云：“懒散六十三，妙用无人识。逆顺两俱忘，虚空镇常寂。”坐抱一膝而逝，方外者流谓之骑鹤化。守素遂亦束发簪冠，着道士服，奉夫遗尸，二十年迹不下山。年逾七十，几于得道者。神仙涉茫，故未暇论，贞守一节，乃可尚也。丁卯进士萨都剌天锡赠之诗曰：“不见辽东丁令威，旧游城郭昔人非。镜中春去青鸾老，华表山空白鹤归。石竹泪干斑雨在，玉萧声断采云飞。洞门花落无人迹，独坐苍苔补道衣。”

　　◎项节妇燕山项氏、其夫江南人，行贾燕蓟间。聘项与居未几，夫死，项时年二十，奉柩回江南，誓以夫余赀养姑以自终。比至，姑已改适，励志孑居，以守夫祀。于江李宗列闵其事而赋之，诗曰：“少无依倚老何堪，白发婆娑乱不簪。梦里尚思江北好，悔将夫骨葬江南。”

　　◎西域奇术任子昭云：“向寓都下时，邻家儿患头疼，不可忍。有回回医官，用刀割开额上，取一小蟹，坚硬如石，尚能活动，顷焉方死。疼亦遄止。当求得蟹，至今藏之。”夏雪云：“尝于平江阊门，见过客马腹膨胀倒地。店中偶有老回回见之，于左腿内割取小块出，不知何物也。其马随即骑而去。”信西域多奇术哉。

　　◎童子属对湖广行省平章归自雨中，有一童子，年七八岁，直造伞下避雨。平章问曰：“学生能属对否。”曰能。平章曰：“青矜来避雨。”即应声曰：“紫绶去朝天。”平章喜，引至家，遗以果肴。明日，除书至，拜中书平章之命，复大喜，再以楮币采缓赠之。

　　◎先辈风致龙麟州先生过福建，宪府设宴，命官妓小玉带佐觞。酒半，宪使举杯请曰：“今日之欢，皆玉带为也，愿先生酬之以诗。”先生其毋辞，时先生负海内重名，雅畏清议，又不能违宪使之请，遂书一绝句云：“菡萏池边风满衣，木樨亭下雨霏霏，老夫记得坡仙语，病体难禁玉带围。”于是举席称叹，尽欢而散。盖前辈既不肯拂人意，又不欲失所守，而且用事清切，一时风致可想见，信非野儒俗士所能及也。

　　◎司马善谏御史大夫也先帖木儿，与夫人不睦，已数年矣。翰林学士承旨阿目茄八剌死，大夫遣司马明里往唁之。及归，问其所以，明里云：“承旨带罟罟娘子十有五人，皆务争夺家财，全无哀戚之情。惟正室坐守灵帏，哭泣不已。”大夫默然。是夜，遂与夫人同寝，欢爱如初。若司马者，可谓善于寓谏者矣。

</div>
    <div class="pagination">
<a href="南村辍耕录_page10.html">上一页</a><span>...</span><a href="南村辍耕录_page6.html">6</a><a href="南村辍耕录_page7.html">7</a><a href="南村辍耕录_page8.html">8</a><a href="南村辍耕录_page9.html">9</a><a href="南村辍耕录_page10.html">10</a><span class="current-page">11</span><a href="南村辍耕录_page12.html">12</a><a href="南村辍耕录_page13.html">13</a><a href="南村辍耕录_page14.html">14</a><a href="南村辍耕录_page15.html">15</a><a href="南村辍耕录_page16.html">16</a><a href="南村辍耕录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
