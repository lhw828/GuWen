<!DOCTYPE html>
<html>
<head>
    <meta charset="UTF-8">
    <title>通鉴总类 - 第 57 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 57 页/共 74 页</h1>
    <div class="content">　　强记门
　　北齐杨愔识鲁漫汉
　　梁太平元年齐愔风表表鉴裁为朝野所重少歴屯阨及得志有一餐之惠者必重报之虽先尝欲杀己者亦不问典选二十余年以奬拔贤才为己任性复彊记一见皆不忘其姓名选人鲁漫汉自言猥贱独不见识愔曰卿前在元子思坊乘短尾牝驴见我不下以方麴障面我何为不识卿漫汉惊服
　　唐许敬宗对濮阳帝丘之问
　　麟徳二年髙宗至濮阳窦徳骑从髙宗问濮阳谓之帝丘何也徳不能对许敬宗自后跃马而前曰昔颛顼居此谓之帝丘丘髙宗称善敬宗退而谓人曰大臣不可以无学吾见徳不能对心实羞之徳闻之曰人各有能有不能吾不强对以所不知此吾所能也李勣曰敬宗多闻信美矣徳之言亦善也
　　宣宗聪察强记
　　大中九年宣宗聪察强记宫中厮役给洒扫者皆能识其姓名才性所任呼召使令无差误者天下奏狱吏卒姓名一览皆记之度支奏渍汚帛误书渍为清枢宻承旨孙隐中谓宣宗不之见辄足成之及中书覆入宣宗怒推按擅改章奏者罚谪之
　　风姿门
　　南燕慕容超姿干瓌玮
　　晋义熈元年初南燕主备徳仕秦为张掖太守其兄纳与母公孙氏居于张掖备徳之从秦王坚寇淮南也留金刀与其母别备徳与燕主垂举兵于山东张掖太守符昌收纳及备徳诸子皆诛之公孙氏以老获免纳妻段氏方娠未决狱掾呼延平备徳之故吏也窃以公孙氏及段氏逃于羗中段氏生子超十嵗而公孙氏病临卒以金刀授超曰汝得东归当以此刀还汝叔也呼延平又以超母子奔凉及吕隆降秦超随凉州民徙长安平卒段氏为超娶其女为妇超恐为秦人所录乃阳狂行乞秦人贱之惟东平公绍见而异之言于秦王兴曰慕容超姿干瓌玮殆非真狂愿微加官爵以縻之兴召见与语超故为谬对或问而不答兴谓绍曰诏云妍皮不裹痴骨徒妄语耳乃罢遣之备徳闻纳有遗腹子在秦遣济阴人吴辩往视之辩因乡人宗正谦卖卜在长安以告超超不敢告其母妻潜与谦变姓名逃归南燕备徳闻超至大喜遣骑三百迎之超至广固以金刀献于备徳恸哭悲不自胜封超为北海王拜侍中侍中骠骑大将军司校尉开府妙选时贤为之僚佐备徳无子欲以超为嗣超入则侍奉尽欢出则倾身下士由是内外誉望翕然归之
　　齐王俭以风流宰相谢安自比
　　永明三年王俭领国子祭酒十日一还学监试诸生巾卷在廷剑衞令史仪容甚盛作解防髻斜插簪朝野慕之相与仿效俭常谓人曰江左风流宰相唯有谢安意以自比也武帝深委仗之
　　积善门
　　北周寇隽自谓积善所致
　　陈永定三年周骠骑大将军寇隽少有学行家人尝卖物多得绢五匹隽于后知之曰得财失行吾所不取访主还之敦睦宗族与同丰约教训子孙必先礼义自大统中称老疾不朝谒世宗虚心欲见之隽不得已入见王引之同席而坐问以魏朝旧事载以御舆令于王前乘之以出顾谓左右曰如此之事唯积善者可以致之
　　隂徳门
　　汉王贺自谓活万余人
　　天汉二年暴胜之为直指使者所诛杀二千石以下尤多威振州郡至渤海闻郡人隽不疑贤请与相见不疑容貌尊严衣冠甚伟胜之躧履起迎登堂坐定不疑据地曰窃伏海濒闻暴公子旧矣今乃承顔接辞凡为吏太刚则折太柔则废威行施之以恩然后树功扬名永终天禄胜之深纳其戒及还表奏不疑上召拜不疑为青州刺史济南王贺亦为绣之御史逐捕魏郡羣盗多所纵舍以奉使不称免叹曰吾闻活千人子孙有封吾所活者万余人后世其兴乎
　　夏侯胜谓丙吉有阴徳未死
　　元康三年封丙吉为博阳侯下至郡邸狱复作尝有阿保之功者皆受官禄田宅财物各以恩深浅报之吉临当封病宣帝忧其不起将使人就加印绋而封之及其生存也太子太傅夏侯胜曰此未死也臣闻有阴徳者必飨其禄以及子孙今吉未获报而疾非非其死疾也后病果愈
　　邓训活数千人家必防福
　　永元十四年初太傅邓禹尝谓人也吾将百万之众未尝妄杀一人后世必有兴者其子羌羌校尉训有女曰绥性孝友好书常昼修妇业暮读经典家人号曰诸生叔父陔曰尝闻活千人者子封有封兄训为谒者使修石臼河嵗活数千人天道可信家必防福绥后选入宫为贵人恭肃小心动有法度承事阴后接抚同列常克己以下之虽宫人隷役皆加恩恤和帝深嘉焉及阴后之废贵人请救不能得和帝诏立贵人邓氏为皇后后辞让不得已然后即位郡国贡献悉令禁絶嵗时但供纸墨而已和帝每欲官爵邓氏后辄哀请谦让故兄隲终世世不过虎贲中郎将
　　后周窦仪乞免诛兖州将吏
　　广顺二年初慕容彦超将反募羣盗置帐下至者二千余人皆山林犷悍竟不为用太祖欲悉诛兖州将吏翰林学士窦仪见冯道范质与之共白太祖曰彼皆胁从耳乃免之
　　果报门
　　齐巴陵王谓昔灭刘氏理数固然
　　建武元年宣城王遣典籖柯令孙杀建安王子真子真走入牀下令孙手牵出之叩头乞为奴不许而死又遣中书舍人茹法亮杀巴陵王子伦子伦性英果时为南兰陵太守镇琅邪城有守兵宣城王恐不肯就死以问典籖华伯茂伯茂曰公若以兵取之恐不可即办若委伯茂一夫力耳乃手自执酖逼之子伦正衣冠出受诏谓法亮曰先朝昔灭刘氏今日之事理数固然君是身家旧人今衔此使当由事不获已此酒非劝酬之爵因仰之而死时年十六法亮及左右皆流涕
　　唐天后杀周兴等以慰人望
　　天授二年或告文昌右丞周兴与丘神勣通谋天后命来俊臣鞫之俊臣与兴方推事对食谓兴曰囚多不承当为何法兴曰此甚易耳取大瓮以炭四周炙之令囚入中何事不承俊臣乃索大瓮火围如兴法因起谓兴曰有内状推兄请兄入此瓮兴惶恐叩头服罪法当死天后原之流兴岭南在道为仇家所杀兴与索元礼来俊臣竞为暴刻兴元礼所杀各数千人俊臣所破千余家元礼残酷尤甚天后亦杀之以慰人望
　　元载言佛法报应之验
　　大厯二年始代宗好祠祀未甚重佛元载王缙杜鸿渐为相三人皆好佛缙尤甚不食荤血与鸿渐造寺无穷代宗尝问以佛言报应果为有无载等奏以国家运祚灵长非宿植福业何以致之福业已定虽时有小灾终不能为害所以安史悖逆方炽而皆有子祸仆固怀恩称兵内侮出门病死回纥吐番大举深入不战而退此皆非人力所及岂得言无报应也代宗由是深信之常于禁中饭僧百余人有寇至则令僧讲仁王经以禳之寇去则厚加赏赐
　　路岩死乃杨收赐死之榻
　　干符元年路岩行至江陵敕削官爵长流儋州岩美姿仪囚于江陵狱再夕须发皆白寻赐自尽籍没其家严之为相也宻奏三品以上赐死皆令使者剔取结喉三寸以进验其必死至是自罹其祸所死之处乃杨收赐死之榻也
　　袁袭毎劝杀所以不夀
　　龙纪元年杨行宻围宻宣城中食尽人相防指挥使周进思据城逐赵锽行宻获而释之以为禆将朱全忠与赵锽有旧遣使求之行宻谋于袁袭袭曰不若斩首以遣之行宻从之未防袭卒行宻哭之曰天不欲成吾大功邪何为折吾股肱也吾所寛而袭毎劝我以杀此其所以不夀与
　　栁璨自谓负国当死
　　天祐二年栁璨奏称人望归梁王陛下释重负今其时也即日遣璨诣大梁达禅之意朱全忠拒之初璨陷害朝士过多全忠亦恶之璨与蒋晖张廷范朝夕宴聚深相结为全忠谋禅代事何太后泣遣宫人阿秋阿防达意晖语以他日禅之后求子母生全王殷赵殷衡谮晖云与栁璨张廷范于积善宫夜宴对太后焚香为誓期复兴唐祚全忠信之收晖系南河狱是日斩蒋晖又斩璨于上东门外车裂廷范于都市璨临刑呼曰负国贼栁璨死其宜矣
　　闽薛文杰更为槛车先自入
　　后唐清泰元年吴蒋延徽败闽兵于浦城遂围建州闽主璘遣骠骑大将军王延将兵万人人救建州延宗军及中途士卒不进曰不得薛文杰不能讨贼延宗驰使以闻国人震恐太后及福王继鹏泣谓璘曰文杰盗弄国权枉害无辜上下怨怒久矣今吴兵深入士卒不进社稷一旦倾覆留文杰何益文杰亦在侧互陈利害璘曰吾无如卿何卿自为谋文杰出继鹏伺之于啓圣门外以笏击之仆地槛车送军前市人争持瓦砾击之初文杰以古制槛车疎濶更为之形如木匮攒以铁铓内向动辄触之车成文杰首自入焉
　　南唐宋齐丘叹昔日献谋宜及此
　　后周显徳六年唐齐丘丘至九华山唐主命鎻其第宂墙给饮食齐丘叹曰吾昔献谋幽让皇帝族于泰州宜其及此乃缢而死谥曰丑缪
　　祸福门
　　唐王沐求官被诛舒守谦因怒获免
　　太和九年王涯有再从再弟沐家于江南且贫闻涯为相跨驴诣之欲求一簿尉留长安长嵗余始得一见涯待之殊落莫久之沐因嬖奴以道所欲涯许以微官自是旦夕造涯之门以俟命及涯家被收沐适在其第与涯俱斩斩舒元舆有族子守谦愿而敏元舆爱之从元舆者十年一旦忽以非罪怒之日加谴责奴婢辈亦薄之守谦不自安求归江南元舆亦不留守谦悲叹而去夕至昭应闻元舆收族守谦独免
　　赈孤贫门
　　唐李大亮养亲戚早孤
　　贞观十八年武阳懿公李大亮卒于长安遗表请罢髙丽之师家余米五斛布三十匹亲戚早孤为大亮所养丧之如父者十有五人
　　后唐世宗以米贷贫民
　　显徳六年淮南饥世宗命以米贷之或曰民贫恐不能偿世宗曰民吾子也安有子倒悬而父不为之解哉安在责其必偿也
　　通鉴总卷十六上
<史部,史钞类,通鉴总类>
　　钦定四库全书
　　通鉴总卷十六　　　　　宋　沈枢　撰报德门
　　汉第五伦不忘与千里马者
　　元和三年司空第五伦以老病乞身赐防罢以二千石俸终其身伦奉公尽节言事无所依违性质慤少文采在位以贞白称或问伦曰公有私乎对曰昔人有与吾千里马者吾虽不受每三公有所选举心不能忘而亦终不用也若是者岂可谓无私乎
　　北魏卢度世报郑罴之徳
　　宋元嘉二十八年初魏中书学生卢度世坐崔浩事亡命匿髙阳郑罴家吏囚罴子掠治之罴戒其子曰君子杀身成仁虽死不可言其子奉父命吏以火爇其体终不言而死及世祖临江文帝遣殿上将军黄延年使于魏魏世祖问曰卢度世亡命已应至彼延年曰都下不闻有度世也世祖乃赦度世及其族逃亡籍没者度世自出世祖以为中书侍郎度世为其弟娶郑罴妹以报徳
　　唐李大亮不负张弼恩
　　贞观十七年初李大亮为厐玉兵曹为李宻所获同辈皆死贼帅张弼见而释之遂与定交及大亮贵求弼欲报其徳弼时为将作丞自匿不言大亮遇诸涂而识之持弼而泣多推家赀以遗弼弼拒不受大亮言于太宗乞悉以其官爵授弼太宗为之擢弼为中郎将时人皆贤大亮不负恩而多弼之不伐也
　　忘恩门
　　北魏寇祖仁杀旧恩城阳王
　　梁中大通二年魏汾州刺史尔朱兆闻荣死自汾州帅骑从河桥西涉渡及兆入宫敬宗步出云龙门外遇城阳王徽乗马走敬宗屡呼之不顾而去徽走至山南抵前洛阳令寇祖仁家祖仁一门三刺史皆徽所引拔以有旧恩故投之徽赍金百斤马五十匹祖仁利其财外虽容纳而私谓子弟曰如闻尔朱兆购募城阳王得之者封千户侯今日富贵至矣乃怖徽曰官捕将至令其逃于他所使人于路邀杀之送首于兆兆亦不加勲赏兆梦徽谓己曰我有金二百斤马百匹在祖仁家卿可取之兆既觉意所梦为实即掩捕祖仁徴其金马祖仁谓人宻告望风欵服云实得金百斤马五十匹兆疑其隐匿依梦徴之祖仁家旧有金三十斤马三十匹尽以输兆兆犹不信发怒执祖仁悬首髙树大石坠足捶之至死
　　唐明皇薄魏知古负姚崇
　　开元二年黄门监魏知古本起小吏因姚崇引荐以至同为相崇意轻之请知古摄吏部尚书知东都选事知古衔之崇二子分司东都恃其父有徳于知古颇招权请托知古归悉以闻他日明皇从容问崇卿子才性何如今何官也崇揣知上意对曰臣有三子两在东都为人多欲而不谨是必以事干魏知古臣未及问之耳明皇始以崇必为其子隐及闻崇奏喜问卿安从知之对曰知古微时臣卵而翼之臣子愚以为知古必徳臣容其为非故敢干之耳明皇于是以崇为无私而薄知古负崇欲斥之崇固请曰臣子无状挠陛下法陛下赦其罪已幸矣茍因臣逐知古天下必以陛下为私于臣累圣政矣明皇乆乃许之知古罢为工部尚书
　　李徳荐白敏中反为所排
　　大中元年初李徳执政引白敏中为翰林学士及武宗崩徳失势敏中乗上下之怒竭力排之使其党李咸讼徳罪徳由是自东都留守以太子少保分司
　　复雠门
　　豫让欲为智伯报仇
　　周威烈王二十三年三家分智伯之田赵襄子漆智伯之头以为饮噐智伯之臣豫让欲为之报仇乃诈为刑人挟匕首入襄子宫中涂厠襄子如厠心动索之获豫让左右欲杀之襄子曰智伯死无后而此人欲为报仇真义士也吾谨避之耳乃舍之豫让又漆身为癞吞炭为哑行乞于市其妻不识也行见其友其友识之为之泣曰以子之才臣事赵孟必得近幸子乃为所欲为顾不易邪何乃自苦如此求以报仇不亦难乎豫让曰不可既以委质为臣而又求杀之是二心也凡吾所为者极难耳然所以为此者将以愧天下后世之为人臣懐二心者也襄子出豫让伏于桥下襄子至桥马惊索之得豫让遂杀之
　　唐明皇不肯以报雠坏国法
　　开元二十三年初殿中侍御史杨汪既杀张审素更名万顷审素二子瑝琇皆防坐流岭表寻逃归谋伺便复雠后手杀万顷于都城系表于斧言父寃状欲之江外杀与万顷同谋防其父者至汜水为有司所得议者多言二子父死罪穉年孝烈能复父雠宜加矜宥张九龄亦欲活之裴耀卿李林甫以为如此坏国法明皇亦以为然谓九龄曰孝子之情义不顾死然杀人而赦之此途不可啓也乃下敕曰国家设法期于止杀各伸为子之志谁非徇孝之人展转相仇何有限极咎繇作士法在必行曾参杀人亦不可恕宜付河南府杖杀士民皆怜之为作哀诔榜于衢路市人敛钱之于北邙
　　韩愈奏定复雠之律
　　元和六年富平人梁恱报父仇杀秦杲自诣县请罪敕复雠据礼经则义不同天徴法令则杀人者死礼法二事皆王教之大端有此异同固资辨论宜令都省集议奏闻职方员外郎韩愈议以为律无其条非阙文也盖以不许复雠则伤孝子之心而乖先王之训许复雠则人将倚法専杀无以禁止其端矣故圣人丁宁其义于经而深没其文于律其意将使法吏一防于法而经术之士得引经而议也宜定其制曰凡复父雠者事发具事申尚书省集议奏闻酌其宜而处之则经律无失其指矣敕梁恱杖一百流循州
　　楚杨昭恽女请复其寃
　　后周显徳三年韩令坤败唐兵于城东擒陆孟俊初孟俊之废马希蕚立希崇也灭故舒州刺史杨昭恽之族而取其财杨氏有女美献于希崇令坤入扬州希崇以杨氏遗令坤令坤嬖之既获孟俊将械送帝所杨氏在帘下忽抚膺恸哭令坤惊问之对曰孟俊昔在潭州杀妾家二百口今见之请复其寃令坤乃杀之
　　报怨门
　　汉公孙竟报私隙
　　元朔五年以公孙为丞相封平津侯丞相封侯自始时武帝方兴功业于是开东阁以延贤人与参谋议每朝觐奏事因言国家便宜武帝亦使左右文学之臣与之论难性意忌外寛内深诸尝与有隙无近逺虽阳与善后竟报其过董仲舒为人亷直以为从谀嫉之胶西王端骄恣数犯法所杀伤二千石甚众乃荐仲舒为胶西相仲舒以病免汲黯常毁儒面触欲诛之以事乃言上曰右内史界部中多贵人宗室难治非素重臣不能任请徙黯为右内史武帝从之
　　杨辅以私怨诬奏王尊
　　河平二年御史大夫张忠奏京兆尹王尊暴虐倨慢尊坐免官湖三老公乗兴等上书讼尊治京兆拨剧整乱诛暴禁邪皆前所稀有今御史大夫奏尊伤害隂阳为国家忧原其所以出御史丞杨辅素与尊有私怨外依公事建画为此议傅致奏文浸润加诬臣等窃痛伤尊修身洁已砥节首公刺议不惮将相诛恶不避豪强诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防木之听独掩怨雠之偏奏被共工之大恶无所陈寃愬罪孔子曰爱之欲其生恶之欲其死是惑也浸润之谮不行焉可谓明矣愿下公卿大夫博士议郎定尊素行使白黒分别书奏成帝复以尊为徐州刺史
　　晋周玘属其子为报怨
　　建兴元年吴兴太守周玘宗族强盛琅琊王睿颇疑惮之睿左右用事者多中州亡官失守之士驾御吴人吴人颇怨玘自以失职又为刁协所轻耻恚愈甚乃隂与其党谋诛执政以诸南士代之事泄玘忧愤而卒将死谓其子勰曰杀我者诸伧子也能复之乃吾子也
　　后赵王不雠沤麻之恨
　　东晋太兴四年后赵王勒悉召武乡耆旧诣襄国与之共坐欢饮初勒防时与李阳隣居数争沤麻池相敺阳由是独不敢来勒曰阳壮士也沤麻布衣之恨孤方兼容天下岂雠匹夫乎遽召与饮引阳臂曰孤往日厌卿老拳卿亦饱孤毒手因拜参军都尉
　　王导以周顗不救己为恨
　　永昌元年王敦举兵于武昌元帝徴戴渊刘隗入卫建康隗至与刁协劝帝尽诛王氏元帝不许隗始有惧色司空王导帅其从弟中领军邃左卫将军廙侍中侃彬及诸宗族二十余人每旦诣台待罪周顗入导呼之曰伯仁以百口累卿顗直入不顾既见帝言导忠诚申救甚至元帝纳其言顗喜饮酒至醉而出导犹在门又呼之顗不与言顾左右曰今年杀诸贼奴取金印如斗大系肘后既出又上表明导无罪言甚切至导不之知甚恨之元帝令公卿百官诣石头见敦敦军吕猗说敦曰周顗戴渊皆有髙名足以惑众公不除之恐必有再举之忧敦素忌二人之才心颇然之从容问王导曰周戴南北之望当登三司无疑也导不答又曰若不三司止应令仆邪又不答敦曰若不尔正当诛尔又不答敦遣部将陈郡邓岳收顗及渊杀之于石头南门之外王导后料检中书故事乃见顗救己之表执之流涕曰吾虽不杀伯仁伯仁由我而死幽防之中负此良友
　　沈劲竟灭吴氏报父寃
　　太宁二年沈充走失道误入故将吴儒家儒诱充内重壁中因笑谓充曰三千户侯矣充曰尔以义存我我家必厚报汝若以利杀我我死汝族灭矣儒遂杀之首建康王敦党悉平充子劲当坐诛乡人钱举匿之得免其后劲竟灭吴氏
　　何无忌怨殷仲文为薄己
　　义熈三年殷仲文素有才望自谓宜当朝政出为东阳太守尤不乐何无忌素慕其名东阳无忌所统仲文许便道修谒无忌喜欲迟之而仲文失志恍惚遂不过府无忌以为薄己大怒会南燕入寇无忌言于刘曰桓殷仲文乃腹心之疾北虏不足忧也刘府将骆冰谋作乱事觉斩之因言冰与仲文等潜相连结谋立桓为主皆族诛之
　　北魏主杀莫题以报三嵗犊之怨
　　四年魏主珪杀髙邑公莫题初拓跋窟咄之伐珪也题以珪年少潜以箭遗窟咄曰三嵗犊岂能胜重载邪珪心衔之至是或告题居处倨傲拟则人主者珪使人以箭示题而谓之曰三嵗犊果何如题父子对泣诘朝收斩之
　　刘毅怨庾恱奏罢军府
　　七年初刘毅在京口贫困与知识射于东堂庾恱为司徒右长史后至夺其射堂众人皆避之毅独不去恱厨馔甚盛不以及毅毅从恱求子鹅炙恱怒不与毅由是衔之至是毅求兼督江州诏许之因奏称江州内地以治民为职不当置军府雕耗民力宜罢军府移镇豫章而浔阳接蛮可即州府千兵以助郡戍于是解恱都督将军官以刺史镇豫章毅以亲将赵恢领千兵守浔阳恱府文武三千悉入毅府符设严峻恱忿惧至豫章疽发背卒
　　唐刘仁轨不念畴昔之怨
　　干封元年以大司宪刘仁轨为右相初仁轨为给事中按毕正义事李义府怨之出为青州刺史会讨百济仁轨当浮海运粮时未可行义府督之遭风失船丁夫溺死甚众命监察御史袁异式往鞫之义府谓异式曰君能办事勿忧无官异式至谓仁轨曰君与朝廷何人为雠宜早自为计仁轨曰仁轨当官不职国有常刑公以法毙之无所逃命若使遽自引决以快雠人窃所未甘乃具狱以闻义府言于髙宗曰不斩仁轨无以谢百姓舍人源直心曰海风暴起非人力所及髙宗乃命除名以白衣从军自効及为大司宪异式惧不自安仁轨沥觞告之曰仁轨若念畴昔之事有如此觞仁轨既知政事遽荐异式为司元大夫监察御史杜易简谓人曰斯所谓矫枉过正矣
　　刘仁轨怨李敬出为西边镇守
　　仪鳯三年刘仁轨镇洮河每有奏请多为李敬所抑由是怨之仁轨知敬非将帅才欲中伤之奏言西边镇守非敬莫可敬固辞髙宗曰仁轨须朕朕亦自徃卿安得辞以敬代仁轨为洮河道大总管兼安抚大使
　　周矩怨骞味道按致其罪
　　垂拱四年左肃政大夫同平章事骞味道素不礼于殿中侍御史周矩屡言其不能了事会有罗告味道者敕矩按之矩谓味道曰公常责矩不了事今日为公了之味道及其子辞玊皆伏诛
</div>
    <div class="pagination">
<a href="通鉴总类_page56.html">上一页</a><span>...</span><a href="通鉴总类_page52.html">52</a><a href="通鉴总类_page53.html">53</a><a href="通鉴总类_page54.html">54</a><a href="通鉴总类_page55.html">55</a><a href="通鉴总类_page56.html">56</a><span class="current-page">57</span><a href="通鉴总类_page58.html">58</a><a href="通鉴总类_page59.html">59</a><a href="通鉴总类_page60.html">60</a><a href="通鉴总类_page61.html">61</a><a href="通鉴总类_page62.html">62</a><span>...</span><a href="通鉴总类_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
