<!DOCTYPE html>
<html>
<head>
    <meta charset="UTF-8">
    <title>枣林杂俎 - 第 43 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枣林杂俎 - 第 43 页/共 59 页</h1>
    <div class="content">　　芍药：
　　滦阳芍药芽代茗饮，曰琼芽。先朝进御，见黄溍集中。
　　
　　不出宫菊：
　　宋徽宗艺菊有小朵银色者，不令分种于外，禁中名曰「不出宫菊」，《谱》所谓「御爱菊」也。
　　
　　菊实：
　　盛弘之《荆州记》：穰县芳菊被崖，水极甘美，菊茎短葩大。太尉胡广恒汲饮此水，又收其菊实传植京师，穰，今内乡县。(《楚宝》)
　　
　　菊谱：
　　赵俊谷先生时春《菊谱序》曰，菊之为华，冬培根，春艺苗，孟夏分植，仲夏而迄，季夏再取其肄又植之，终夏而止，至秋大盛。伐其条肄，以培其花，迄秋而大成，初冬大发其美。既欲其久存，或苫覆之，帷幕之。盖终一岁之勤焉。其名著于《月令》，餐于灵均，纪于《本草》，盛于南阳。陶潜篱之，杜甫丛焉。幽人骚客率以发咏，至宋人谱之而大备，色之殊者或如墨，或崇及寻丈，色品繁阜，宜隰及圃。中者宜原野，下者蔓衍丘陵，皆华而不实。其植以根，枝荫之，根成而畅，晚乃见其白面，内苞作筒。外瓣单者，香甘宜酹酒，却风湿，养老寿，《本草》、杜甫诗所谓「甘菊」也。开以伏日而色紫绀，结子即种，而不根荄，世号「六月菊」，今吾郡及雁门西河高山多有之。菊之赘也，华之不植，而灌栵者或万数，仅如大小钱，但可酿面，不足称也。爱培植而艺工者，子其身，保其叶，翘然上生，其端有微叶乃三之。而又子其枝，保其叶，倏然扶摇，其端有微叶，又三其巨莩。而伐其细苞。三三以应阳九，亦菊性也。率以微叶冒端者为征，否即囚纠，艺者必审于此。故花大及二寸余，小者犹当十钱，三三之而不可遏者，或至再倍。身洪大者如大小指可杖，单者犹二三尺高，率及人肩眉，菊之最盛者也。粪必熟薄，而函数均平之，溉以三五日。阳地以凉溉，阴地以温溉，温泉洪河之波，溉最良。良兽之腥尤宜溉，骼之陈油宜粪。分植而未根荄宜阴，或盖冒之，树荫之。溉以叶舒为征，拳既溉之，或以壶水如针孔者雨之，俟可肄宜移诸阳，皆上品也。其下者亦居阴寒，冬除其霜霰。或曰此北方平原法也。寒甚失阳，上品花或否。南方炎洲有雪乃开，或至中冬。大抵菊凌霜耐寒，亦禀中和之气焉。粪生米汁辄生虫，脑麝六畜之贱，艺工动作之疏，率能败菊，于法当除。黄，中央土，正色，菊本黄。上品。大黄菊(正黄)，金鹤顶(黄幅赤心，二品，畏寒雪，多覆之)，赤金盘(黄赤)，玉绣球(淡黄)，黄鹅毛，御爱黄(俱千叶夹黄，中品)，火炼黄(黄幅缬焦)，佛面黄(俱千叶)，蜂窝黄，一名金荔枝，一名万券书(叶筒幅，单黄)，大金钱(单黄)，金簪顶，一名远枝娇(幅单缬黄，下品，硬干)。赤，南方火，正色。绛红紫以浅深别也，非如服之间色也。上品，绛红袍(正紫)，红鹉毛，海东红(早紫，俱千叶。初紫，晚作茄花色)。中品，状元红，一曰旧朝服(初红，晚黯黄)。下品，金眼回(单红幅，黄筒缬)。白，西方金，正色。凡色白者皆靓洁而香，菊为甚，皆可酿酒入药。上品，平白(双幅，黄缬半)，青心白(千叶缬，微青)，白鹅毛(千叶，细尖)，白蜂窝(即甘菊)，银鹤顶(单白幅，淡黄)，金盏银台(单白幅，正黄筒缬)。粉色得人之正色，青且丽者也。上品，银鹤顶(红缬，白幅)，荔枝红(白缬幅，渐作浅深)，大粉息(千叶)。中品，玉兰友(小粉息，千叶)，虞美人(双幅，粉黄筒缬)，八月菊(粉翻，千叶)，八月蜂窝(粉幅筒缬)。
　　
　　兰：
　　兰有紫黄碧三种，又四川雾中山产，赤兰曰冬蝉，黄兰曰玉蝉，紫兰曰金蝉。宋末郑所南画兰，不根土，曰「今日此土非我有也。」虽愤语，而天台山产风兰、鹿角兰，俱不土而活。
　　宋政和五年正月，密州产兰，弥漫山谷，或附木石，或出平地。有一本数十花，层迭高丈余，五色咸备。(《密县志》)兰有蒲兰线兰各种。(《保定县志》)
　　
　　棉花：
　　颍州志：红棉花青棉花俱间产。
　　《禹贡》：兖州厥燕檿丝，厥篚织文。扬州厥贡岛夷卉服，厥篚织贝。注谓兖地宜桑织文者，绵绮之属。卉服，今木棉，而织贝为木棉之精好者。曰桑丝，曰木棉，维兖与扬之岛夷作贡，彰矣。古之所谓绵者，丝绵也。古之所谓布者，枲布也。故唐人税法，每丁岁输绢或绫絁共二丈、绵三两，输布者麻三斤。宋林勋作《本政书》：「匹夫之贡惟丝与绵，非蚕乡则贡布麻。」夫以绵而系之绢，以布而系之麻，则绵为丝绵，布为枲布也明矣。元学士王盘序《农桑撮要》之书云，木绵种于陕右。《辍耕录》云闽广多种木绵，纺绩为布。盖木棉出于南夷、西域，宋元间始传闽广、关陕，至明时乃盛。
　　
　　茅：
　　苞芽出沅江，一茎三脊。
　　瀛州青茅草可为笔。
　　河南新乡县鲁包村仙茅，世传西域僧所献，唐明皇服之有验。至今江南人呼娑罗参。
　　严州钓台地止生白茅，无他产。郎瑛诗「乾坤留节气，草木显清风」。
　　
　　仙草：
　　云南蒙自县有仙草，叶圆枝细。其叶干之一二年，醮以井泉，或气呵之，复鲜茂如故。
　　
　　不死草：
　　柳州产苴草，俗呼不死草。状如茅，高一二尺，食之令人多寿。署月置盘筵中，蝇蚊不近，物亦不速腐。《战国策》「楚人献不死之药」，即此。
　　
　　真仙洞草：
　　茶陵州真仙洞深十里许，有草一本，枝高三十丈状如芭蕉。
　　
　　观音篦观音烛：
　　延平尤溪县之双峰山，生异草二种。一如妇女束发篦，名观音篦。一如桦烛，可灌油照夜，名观音烛。
　　
　　俱那卫树：
　　俱那卫树高七八尺，枝脆，叶狭而长，花红根似玉簪花而小。曾师建《闽中记》：南方花有北地所无者，阇提、茉莉、俱那卫，皆出西域，盛传闽中。北地虽植，莫能活也。
　　
　　梦花草：
　　绥宁县产梦花草，其茎如藤，其花黄白，丛条如线。有畴昔得梦而遗忘者，纽之即寤。见《一统志》。嘉兴包公剡先生(汝楫)令绥宁，尝访之土人，不知也。
　　
　　虞美人草：
　　四川雅州和夷坝生虞美人草，歌曲，其草自舞。
　　
　　罗汉绦：
　　衡山天掌峰，生草两茎相缠，垂头如绦，俗名「罗汉绦」。
　　
　　通灵草：
　　成化时，邑人孙暲守浔州，断藤峡有草名大药，治金创扑损神效，猺人珍之。孙归，移种而萎，弘治三年三月忽生后圃。孙曰：「思之二十年，不图复见。」名「通灵草」。今不传，或有之，无知其名者。
　　
　　相连草相离草痴汉药：
　　贵州青浪卫山间产相连草，苗妇于高山长歌连日，歌淫心荡，有草飞来入怀置衣袂间，令人相思欲死。相离草投饮食中，令夫妇参商。又草名痴汉药，淫妇以食其夫，如醉梦，绝无妒心。(徐尚书良彦《随风录》)
　　
　　茶：
　　国家岁贡，宜兴县芽茶百斤内二斤上南京礼部。六安州芽茶三百斤。广德州芽茶七十五斤。建平县芽茶二十五斤。
　　浙江长兴县芽茶三十五斤。纳南京茶出顾渚，即岕茶也。近时僧大方制法，剪去尖末，号「大方茶」。按宋朱长文《吴郡图经续记》：茶，长洲县生洞庭山者，与金时蕲州味同。近年山僧尤善治制，谓之「水月茶」，以庵为名也。颇为吴人贵之。
　　嵊县芽茶十八斤。会稽县芽茶三十斤。永嘉县芽茶十斤。临安县茶二十斤。乐清县茶十斤。富阳县茶二十斤。
　　慈溪县茶二百六十斤。县西南六十里，宋宝佑间丞相史嵩之治墓，建开寿普光禅寺。其山颇产茶，殿帅范文虎因置茶局进贡。元明皆仍之。
　　丽水县芽茶二十斤。金华县茶二十二斤。龙游等县芽茶二十斤。临海等县芽茶十五斤。建德县芽茶五斤。淳安县茶五斤。遂安寿昌二县各茶五斤。桐庐县茶五斤。分水县茶一斤。
　　江西南昌府芽茶七十五斤。南康府芽茶二十五斤。赣州府芽茶十一斤。袁州府茶十八斤。临江府茶四十七斤。九江府茶一百二十斤。瑞州府茶三十斤。建昌府茶二十三斤。抚州府茶二十四斤。吉安府茶十八斤。广信府茶二十二斤。饶州府茶二十七斤。南安府南康县茶十斤。
　　湖广武昌府芽茶六十斤。岳州府湘阴县茶六十斤。宝庆府邵阳县茶二十斤。武岗州茶二十四斤。新化县茶十八斤。长沙府安化县芽茶二十二斤。宁乡县茶二十斤。益阳县茶二十斤。
　　福建建宁府建安县芽茶千三百六十斤。内探春二十一斤，先春六百四十三斤，次春六百六十二斤，紫笋二百二十七斤，荐新二百零一斤。按何乔远《闽书》，建安县凤凰山之麓曰北苑，所焙茶最知名，曰「社前」，次曰「火前」，又次曰「雨前」。火前为寒食前，雨前谓谷雨也。凤凰山旁曰壑源，曰沙溪，皆产茶之地，而壑为冠。
　　崇安县茶九百四十一斤。内探春三十三斤，先春三百八十斤，次春百五十斤，荐新四百二十八斤。
　　计天下贡茶共四千二十二斤，而建宁茶名为上。宋元时所贡，必碾而揉之，压以银板，为大小龙团。明初以重劳民，罢造龙团，惟采其芽以进。
　　自贡茶外，产茶之地各处不一，颇多名品。如吴县之虎丘，钱塘之龙井，最着。考南宋苏州茶额六千五百斤，元无额，明纳钱三百十九万三千有奇，惟吴县长洲有之。
　　成化三年，秦淮南京供用库岁用芽茶坐派池州府二千斤，徽州府三千斤；叶茶徽州府二千斤，苏州府二千斤，滁州二百斤，徐州二百斤，广德州三百斤。(《南京户部志》)
　　四川茶园，十株取一，征茶三两。茶四十斤，易番人马一。李文忠以茶五十余万斤，易马万三千五百十八匹。今茶课，本色十五万八千八百五十九斤，系石泉、建始、长宁等县，并建昌、天全、乌蒙、镇雄、永宁九姓土司办纳。
　　陕西茶课今五万一千三百八十四斤系兴安紫阳、石泉、汉阴、西乡岁办。
　　陆羽《茶经》曰，杭州下，苏州又下，建州未详。郭子章曰，今三州名甲宇宙，岂山川清淑之气，当竟陵时未茁为茶也耶？
　　宋贡茶首称北苑龙团，而武夷石乳之名未着。至元，设场于武夷，遂与北苑并称。今但知武夷，不知北苑矣。明朝不贵闽茶，即贡亦备宫中浣濯瓶盏之需。贡使数赍金抵京，买而纳之。即间有采办皆延平产，非武夷也。(延平人呼制茶者曰碧竖。新茶下，崇安令例致诸贵人黄冠，苦于追呼。)尽斫所种，武夷真茶久绝。
　　
　　金丝烟：
　　金丝烟出海外番国，曰「淡巴菰」。流入闽粤，名「金丝烟」。性燥有毒，能杀人。天启二年，贵州道梗，借径广西，始移其种。叶似薤，长茎，采而干之，刃批如丝。今艺及江南北，崇祯十六年敕禁，私贩至论死，而不能革也。
　　
　　经劫草：
　　茶陵州云阳山有草高三十丈，一本千枝，一枝万叶。百年而开一花，已开不谢，阴卷晴舒。名曰经劫草。(《茶陵州志》)
　　
　　
　　
　　赜动
　　
　　兽异名：
　　兽之异名者：曰舍利，能吐金。曰貙氓，能化虎。曰甝，白虎也，一名素威。曰虪，黑虎也。曰蟃蜒，似狸，长百寻。曰象舆，其背可坐。曰狾胡，似猕猴。曰飞遽，天上神兽也。日禺禺，能知生死，饮其血则见血。曰猾裹，音如斫木。曰山{犭军}，其行如风，见则大风。曰{羊柬}{羊柬}，状如羊，一角一目。曰吉量、文马，乘之寿千岁。曰{足求}踢、曰屏逢，皆左右有首。曰鹄苍，异犬也。曰惊帆者，快马名。曰飞燕，马也，张平狗亦名飞燕。曰觟{角虒}者，一角羊也，能触罪人。曰仓光，水兽也，一身九头，善覆舟。曰破镜，恶逆兽。曰不来，狸也。曰邛邛距虚，比肩兽也。曰花鹊，王铎卑脚犬也。曰天鹿，即天禄，纯灵之兽。曰角端，日行万八千里，晓四夷语。曰{鹿余}，幽隐兽也，能避灾害。曰鸡斯，散宜生赂纣马也。曰荼首，两头鹿也。曰瞿摩，帝牛也。曰驒騱，距虚类。曰蒙贵，状如猱而小，善捕鼠。曰贙者，出大秦国，似狗，多力，犷恶。曰{虫八}{虫夏}，水兽也。曰白{减木}、逾输、山子，皆骏马名，山子又名五明，又名叱拨。曰野子，即腾犴也。
　　
　　禽鱼异名：
　　鸟之异名者：曰毕方，能衔火作灾。曰鵔鸃，鷩雉也。曰属王，似鸭而大。日鵁鶄，似凫而脚高，皆辟火灾。曰庸渠，凫也。曰焦明，似凤。曰帝江，天山神鸟也，能歌舞。曰钩星，衣毛为凫，脱毛为衣，能收小儿魂魄。曰{尚鸟}{付鸟}者，出墓山，如鸡，三首六目六足三翼，食之无卧。曰瞿如，白首三足人面。曰橐靟者，冬见夏蛰，服之不畏雷。曰鸪鹍者，出小侯之山，食之不瞧目。曰鸩者，出女几山，雄名运日，雌名阴谐。曰鴂鴀，雏也。曰鹘鸼，班鸠也。曰巂周，子规也。曰须鸁，鷉也，膏可莹刀。日春鉏，鹭也。曰鹳鷒，如鹊，一名鶝鶔，一名{隋女}，羿人射之，则衔矢射人。曰希有，昆仑大鸟也。曰{口睪}啁，楚鸠也。曰{虫高}{虫希}，即鸠也。曰晨风，鹯也。曰博劳，恶鸟，即鵙也，又名伯赵。曰商羊，雨禽也。曰鶃鹣，比翼鸟也。曰谢豹，杜宇也。曰训狐，怪鸱也。曰鶃河，泽鸟，相视而生。曰阿滥堆，骊山鸟也，明皇取其声为曲，又作鷃滥堆。曰迦陵频伽，妙声鸟也。曰僧娑，雁也。曰秦吉了，能言鸟也。曰鳷鹊，出条支国，高七尺，解人言。曰干睪，鹦鹉也。曰脰鸟，燕也。曰鸀，山鸟也。曰鹲{童鸟}，水鸟也。曰鸧鸹，即青鸟也。曰批颜，即鹎鵊也，催明鸟。曰麋鸹，九头鸟也。曰韩朋，鸟双飞，即韩凭所化。曰漱金鸟，魏时昆明所献，吐金屑如粟，铸之可为器也。曰冠凫，石首鱼所化，水族之异名者。曰鯸鲐，状如斜斗。曰鱕{鱼昔}，有横骨如鼻前，所击无不中断。曰鲎鱼，如便面，雌负雄行。曰蝞，似虾，益人颜色。曰鲼鱼，如圆盘，口在腹下。曰三蝬，似蛙蛤。曰虾江，似蟹而小。曰蝊蜗，小螺也。曰{虫巢}蛣，腹中有蟹。曰水母，有智识，无耳目。曰龙鲤，一角陆君。曰文魮，状如覆铫。曰蟕蠵，大龟也。曰吉吊，龙卵也，龙生二卵，一为吉吊，其脂治聋。曰地甲，龟也，一曰神屋。曰芘蠃，紫色螺也。曰活师，即科斗也。曰仲明，鲔鱼也。曰鱴刀，鮆鱼也。曰魁陆，蚶也。曰人鱼，鲵鱼也，其膏可为烛。曰水唐，如小儿，鳞甲如鲮鲤，好在碛上自曝。曰元绪，神龟名。曰彭越，海中小蟹也。曰鲦钵者，浮阳鱼也。曰鲽，比目鱼也。曰鱁鮧，即乌鲗鱼肠也。曰{鱼舀}鱼，鱼之生母也，凡诸鱼欲产，辄以头冲其腹。曰印颊鱼，即东坡诗通印子鱼也。曰禺禺，扬州鱼也，又名解隃。曰沈虎，虎头鱼也。曰潜鹿，鹿头鱼也。曰奔{鱼孚}，一名瀱，懒妇所化。曰白发鱼，出滇池。曰妾，怪鱼也，出博白。曰鳛，如鹊而十翼，捕之可以御火。曰燕，魟鱼也，出福州。曰{虫节}，蟹也。曰百足，亦蟹也，长九尺，四螯，前为胶，谓之螯胶，出善苑国。曰黄腊，即横鱼。夜有光如烛，虽为炙不灭。曰骨雷，鳄鱼也，一名忽雷，能化为虎。曰螃{虫会}，傍海大鱼，其溺甚毒。曰系臂，如龟，入海捕者，祭之则出。(冯时可《稗谭》)
　　
　　龙：
　　龙生九子：蒲牢好鸣，囚牛好音，螭吻好吞，嘲风好险，睚眦好杀，屃赑好文，狴豻好讼，狻猊好坐，霸下好负。又《博物志》：宪章好囚，饕餮好水，蜥蜴好腥，{虫蛮}{虫全}好风雨，螭虎好文彩，金猊好烟，椒图好闭口，虭蛥好立阴，鳌鱼好火，金吾不睡，皆龙种也。
　　嘉靖初，海门县牛渚潭产龙无数，傍崖近水处皆龙窟，舟过其下亦不伤人。偶黄龙起，杨氏射之，中一目，黄龙遂以杨氏舟挟宾山巅，迄无害，余数十舟覆没。
　　嘉靖七年，宝应知县闻人诠，以射阳湖水患奏开月河，试筑纪功方类地祇举事。二龙戏水上，鳞角毕露，众惧而寝。时大雨绕四野，独不及工所，咸称其异。(以上《扬州府志》)
　　南昌熊太仆口口，以比部郎谳狱永平。大雨三日，雨中若列千万炬，自西北至海。及霁，有大木三十，长十丈，遗永平城下。土人曰：龙王采木，数十年一见。
　　诸城县海边人家有室女及笄者，夏雨以手掬檐溜。后右手拇甲内若有红线寸许作盘屈之状，年余不灭，亦无所苦。女伴戏而恐之曰：「得非龙乎？」明年夏雷雨，女出其手于窗外，忽震雷碎訇从窗间起，有龙出拇甲中，腾空而去。但甲分裂，余亡恙。
　　沁水张忠烈(铨)以御史巡视陇右茶马。某地巨鱼半露，人脔食之。明日又半露，仍脔之。日露日脔，旬余大雷雨，龙上升，而脔食之家俱漂没。(忠烈子道浚说)
　　阳城县刘村刘氏，夏雨跣坐，拇指掣动。顷之破肤而出，长三四寸，腾云顿长数十丈，指微痛不觉。(张藐山先生说)
　　峨眉山前为龙穴，游人至，僧钵盛之如蜥蜴。尹伸曰：「此下方蛇医，何龙也？」僧指示首爪特异。僧舍有碣，昔有误汲入釜中，顷刻雷电大作，昼晦，诸僧不知所为。老僧曰：「得毋煮龙子乎？」亟发釜出之，立霁。
　　伏牛山泉，游人祈龙现形，可三四寸，鳞角蜿蜒，盛钵中，云佛受记。(以上临海王恒叔《游记》)
</div>
    <div class="pagination">
<a href="枣林杂俎_page42.html">上一页</a><span>...</span><a href="枣林杂俎_page38.html">38</a><a href="枣林杂俎_page39.html">39</a><a href="枣林杂俎_page40.html">40</a><a href="枣林杂俎_page41.html">41</a><a href="枣林杂俎_page42.html">42</a><span class="current-page">43</span><a href="枣林杂俎_page44.html">44</a><a href="枣林杂俎_page45.html">45</a><a href="枣林杂俎_page46.html">46</a><a href="枣林杂俎_page47.html">47</a><a href="枣林杂俎_page48.html">48</a><span>...</span><a href="枣林杂俎_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
