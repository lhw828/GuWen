<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 76 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 76 页/共 98 页</h1>
    <div class="content">
　　天圣初，宋元宪公在场屋日，梦魁天下。故事，四方举人集京师，当入见，而公姓名偶为众人之首。礼部奏举人宋郊等，公大恶之，以为梦徵止此矣。其后仍大魁。张子韶亦梦魁天下，比省试，类榜坐位图出，其第一人则张九成也。公殊怏怏，及廷试唱名，亦冠多士。老学庵笔记 

　　张子韶廷对时，写至竖貂闻于齐而齐乱，伊戾闻于宋而宋危等语，诸珰在殿下来窃窥之。子韶掩卷正色谓曰：“方欲言诸君，幸勿观也。”皆惭恚而退。独醒杂志 

　　子韶对策至晡未毕，貂珰促之。子韶曰：“未也，方谈及公等。”鹤林玉露 

　　子韶对策曰：“澄江泻练，夜桂飘香。陛下享此乐，必曰：‘西风凄动，两宫得无忧乎？’”名臣言行录 按李易安云“桂子飘香张九成”，谓此也。 

　　子韶论刘豫事云：“黠雏经营，有同儿戏，何足虑哉！”间谍得之以示豫，令榜于汴京通衢，召刺客欲刺子韶。人或以告，子韶未尝为之动。其事上闻，褒嘉久之。独醒杂志 

　　沈必先奏事殿上，高宗云：“近有人自东京逃归，云：“张九成见为刘豫用事，可怪！”必先奏云：“张九成在盐官县，去阙无百里，两日前方有文字来。”上云：“如此则所传妄矣。”盖子韶试策流播，伪齐悉诵之，故讹传云。汝阴余话 

　　张九成，绍兴壬子状元及第。癸丑，再娶浦口马氏为继妻。马先嫁义乌吴察，生一子七岁，察卒，姑龚氏抚之，马再适二年而死。九成往谒龚，相见参拜，龚殁为作志，述马氏再适事，不少讳。书影 

　　张无垢谪横浦，寓城西宝果寺。其寝室有短窗，每日昧爽，辄抱书立窗下就明而读，如是者十四年。洎北归，窗下石上双趺之迹隐然。鹤林玉露 

　　洪忠宣榇至南安，张子韶往奠。时尚未闻秦丞相之死，祭文第云：“年月日具位某，谨以清酌之奠，告于某官之灵，呜呼哀哉！”格固新奇，情亦感怆。或谓无垢亦尝占辞，窜易数回，终以积畏，亦恐反为洪氏累而不敢出。清波杂志 

　　张九成一日访参喜禅师，师曰：“汝来何故？”张曰：“打死心头火，特来参喜禅。”师以言探之曰：“缘何起得早，妻被别人眠。”九成怒曰：“无明真秃子，焉敢发此言！”师曰：“轻轻扑一扇，炉内便起烟。”九成惭愧不已，遂去发为僧，号无垢子。坚瓠集 

　　张公九成自为士时，尝遇至人，许以官爵，见玉带则止。后张抡魁，又天下相望，人谓至人之说且验。会公与客共观王钦若以计取上方玉带事，则抚掌大恚曰：“奸臣！奸臣！”声渐微而公逝矣。四朝闻见录 

　　汪圣锡本名洋，集英胪唱赐第，御笔更名应辰。或谓取王拱辰十八岁大魁之义。独醒杂志 

　　汪圣锡本玉山县弓手儿，喻子材樗为尉，尝授诸子学。有兵言汪兵子可学。喻呼视之，状貌奇伟，出对试之曰：“马蹄踏破青青草。”汪应声曰：“龙爪拏开白白云。”喻大惊异曰：“他日必为伟器！”遂留授学，且以女字之。绍兴五年，年十八，魁天下，为御书监。时一同舍就枕，或曰：“宰予昼寝，于予与何诛？”圣锡曰：“子贡方人，夫我则不暇。”合座称善。坚瓠集 

　　淳熙间，王季海为相，奏起汪玉山为大宗伯，知贡举，且以书速其来。玉山将就道，有一布衣友，平生极相得，屡黜于礼部，心甚怜之。乃以书约其会于富阳一萧寺，与之对榻，夜分密语之曰：“某此行或典贡举，当相牢笼，省试程文，易义冒子可用三古字，以此为验。”其人感喜。玉山既知举，搜易卷果有冒子内用三古字者，遂置之前列，及拔号，非其友也，窃怪之。数日友来见，玉山怒责之曰：“此必足下轻名重利，售之他人，何相负如此！”友指天自誓曰：“某以暴疾几死，不能就试，何敢泄之他人！”玉山终不释然。未几，以古字得者来谒，玉山因问：“头场冒子用三古字何也？”其人沉吟久之，对曰：“兹事颇异！先生既问，不敢不以实对。某之来就试也，假宿于富阳某寺，与寺僧闲步庑下，见室陬一棺，尘埃漫漶。僧曰：‘此一官员女也，殡于此十年矣，杳无亲戚来问。’因相与默然。是夕梦一女子行庑下，谓某曰：‘官人赴试，头场冒子可用三古字，必登高科，但幸勿忘，使妾朽骨早入土。’既觉甚怪之，遂用其言，果获叨滥。近已往寺内葬此棺矣。”玉山惊叹。鹤林玉露 

　　绍兴间黄公度榜第三人陈修，福州人。解试四海想中兴之美赋，第五韵隔对曰：“葱岭金堤，不日复广轮之土；泰山玉牒，何时清封禅之尘。”时诸郡试卷，多经御览。高宗亲书此联于幅纸，黏之殿壁。及唱名，玉音云：“卿便是陈修？”吟诵此联，凄然出涕，问：“卿年几何？”对曰：“臣年七十三。”问：“卿有几子？”对曰：“臣尚未娶。乃诏出内人施氏嫁之，年三十，赀奁甚厚。时人戏为之语曰：“新人若问郎年几？五十年前二十三。”鹤林玉露 

　　王佐宣子帅长沙日，茶贼陈丰啸聚数千人。朝廷命宣子讨之。冯太尉湛谪居在此，宣子权宜用之。谍知贼巢，日晡命卒三十人，持短兵以前。入山寨，陈丰方抱孙独坐，其徒皆无在，于是成擒。宣子增秩。辛幼安以词贺之，有曰：“三万卷龙头客，浑未得文章力。把诗书马上，笑驱锋镝。金印明年如斗大，貂蝉原自兜鍪出。”宣子得之以为讥己，意颇衔之。殊不知陈后山常用此语送苏尚书知常州云：“枉读平生三万卷，貂蝉当复作兜鍪。”幼安正用此语。齐东野语 

　　张安国守临川，王宣子解庐陵郡归。安国置酒郡斋，招郡士陈汉卿参会。适散乐一妓言学作诗，汉卿语之曰：“太守呼为五马，今日两州使君对席，遂成十马。汝体此意做八句。”妓即高吟曰：“同是天边侍从臣，江头相遇转情亲。莹如临汝无瑕玉，暖作庐陵有脚春。五马今朝成十马，两人前日压千人。便看飞诏催归去，共坐中书秉化钧。”安国为之嗟赏。宋稗类抄 

　　丰有俊字宅之，登青楼，偶见小倡，疑故人女，累目之。酒罢，女曰：“丰官人识妾否？”诘之，果故人女。丰曰：“汝且退。”丰与临安尹有契，明日以白尹，且曰：“某仅有百千，从公更贷二百千嫁之。”尹嘉其谊，即取入府，厚奁具，择良士嫁焉。尹即王宣子佐也。行营杂录 

　　王公衮字吉老，宣子尚书之弟。先墓在会稽西山，为掌墓人奚泗所发，公衮诉之，郡杖之而已。公衮愤甚，拔剑斩之，持其首诣郡。宣子时为侍郎，奏乞以己官赎罪，诏赦之，犹镌一级。当时公衮孝名天下。公衮性甚和平，居常若嬉笑，人谓之“笑面虎”。谈薮 

　　赵逵，绍兴辛未，魁集英之唱。复三年为校书郎。时秦桧老矣，一见光范，欲收拾之。问知其家尚在蜀，曰：“何不俱来？”对以贫未能致。桧顾吏嗫嚅语有顷，奉黄金百星曰：“以此助舟楫费。”赵力辞之。吏从以出。同舍郎或劝其毋怫桧意，赵正色：“士有一介不取，君谓冰山足恃乎！”劝者缩颈反走。久之，语浸闻，桧大怒曰：“我杀赵逵，如狝狐兔耳。”风谕临安府曹泳，罗致其隶辈，而先张本于上曰：“近三馆士不检，颇多与宫邸通，臣将廉之。”会得疾，十月而有绛巾之召。高宗更化，微闻其事，亟诏兼朱邸，继复召对，擢著作郎，谓之曰：“秦桧日荐士，曾无一语及卿，真天子门生也。”桯史 

　　张于湖知京口，王宣子代之。多景楼落成，于湖为大书楼扁。公库送银二百两为润笔，于湖却之，但需红罗百匹。于是大宴合乐，酒酣，于湖赋词，命妓合唱甚欢，遂以红罗百匹犒之。癸辛杂识 

　　张孝祥精于翰墨，人称紫府仙。四朝闻见录 

　　总得居士张祁晋彦为小官时，尝为胡明仲寅所论荐，其后明仲斥久矣。绍兴二十四年，总得子安国由乡荐得对集英，考官置第七，秦埙为冠。埙试浙漕南宫皆第一。先胪传一夕进御，安国卷厚，笔墨复精妙，上览之喜甚，擢为首选，实以抑秦。秦不能堪，唶唶，胡寅虽远窜，犹能使故人之子为状元也。已而廷唱，上又爱其诗。安国诣秦谢，秦问：“学何书？”曰：“颜。”又曰：“上爱状元诗，常观谁诗？”曰：“杜诗。”秦色庄笑曰：“好底尽为君占却！”齐东野语 

　　高宗酷嗜翰墨，于湖张氏孝祥廷对之顷，宿酲未解，濡毫答圣问，立就万言，未尝加点。上讶一卷纸高轴大，阅之大加称奖，而又字画遒劲，卓然颜鲁公。亲擢首选，胪唱赋诗尤隽永。张谒，秦桧语之曰：“上不惟喜状元策，又喜状元诗与字，可谓三绝。”又叩以诗何所本，字何所法，张正色以对曰：“本杜诗，法颜字。”桧笑曰：“天下好事，君家都占断。”盖嫉之也。四朝闻见录 

　　总得居士张晋彦兄才彦邵，奉使被拘，凡十五年始还。先是大母之归也，渊圣偃卧车前泣曰：“幸语丞相归我，处我一郡足矣。”才彦时闻斯语，至是遗相书，因大忤之，杜门绝交不出，惧祸佯狂。初，出使未还，妻李卒于家已累年，至是妄言：“吾妻非令终。”指总得为词。盖实已病，言或出于狂易。语转上闻，于是逮总得赴大理狱，鞫杀嫂事，囚系甚苦。其年十月秦死，子安国叫阍，始得释，自是总得亦病狂惑。安国更入部，疑有误字有德爱，以当暑送虞雍公饮芜湖舟中，中暑而卒，年才三十余。士论惜之。齐东野语 

　　张晋彦才气过人，然急于进取。子孝祥在西掖时，晋彦未老，每见汤岐公自荐。岐公戏之曰：“太师、尚书令、中书令是公合作的官职，余何足道！”所称之官，盖辅臣赠父官也，意谓安国且大用。晋彦终身以为憾。老学庵笔记 

　　张安国守抚州时，年未五十，其父总得老人在官。一日，老人在斋内索红笔发书，来两吏人声喏拱立，总得问为谁。对云：“书表司，适闻运使发书来祗应。”总得遣去，却呼安国来曰：“抚州书表司是伏事汝，我如何使，汝当伏事我发书。”安国侍立，候总得修书，封题遣发乃退。因话录 

　　舍人张孝祥，廷试第一，知潭州。因宴客，妓有歌陈济翁蓦山溪词者，至“金杯酒，君王劝，头上宫花颤”，张之首不觉自为摇动者数四，坐客忍笑而张不知也。能改斋漫录 

　　张于湖，乌江人，寓居芜湖。捐田为池，种芙蕖杨柳，鹭鸥出没，烟雨变态。扁堂曰“归去来”。尝舟过洞庭，月照龙堆，金沙荡射，公得意命酒，唱自制词，呼群吏酌之曰：“此亦人子也。”尝慕东坡，每作诗文，必问门人曰：“比东坡何如？”门人因以“过东坡”称之。四朝闻见录 

　　南山慈云岭下有池，味甚甘美。上揭凤凰泉三字，于湖张紫薇孝祥书。夏执中为后兄，俗呼夏国舅，偶至寺，谓于湖书不工，遂自书三字易之。孝宗已尝幸寺，识孝祥书，及驾再至，见执中书，诏左右斧劈为薪。寺僧藏于湖书故在，诏仍用孝祥书。四朝闻见录 

　　宋女贞观陈妙常，年二十余，姿色出群，诗文俊雅，工音律。张于湖授临江令，宿女贞观，见妙常，以词调之，妙常亦以词拒。词载名媛玑囊。后与于湖故人潘德成私通情洽，潘密告于于湖，断为夫妇。即俗传玉簪记是也。词苑丛谈 

　　王阮，德安人，尝从张紫微学诗。紫微罢荆州，偕之游庐山。山南有万杉寺，本仁皇所建，奎章在焉。紫微大书二诗，阮得诗怃然曰：“先生气吞虹蜺，今独少卑之何也？”紫微不复言，送之江津。别去才两旬，而得湖阴之讣。桯史 

　　梅溪尝读书温州江心寺，住持真歇了禅师知其为龙种。时前埂子山门屡筑不就，将成，即有龙溃之。一日梅溪大醉，禅师进曰：“公能舍山门前一块乎？必中状元无疑矣。”就之乞书券，梅溪戏书与之。其后禅师坐山门乘凉，有一老人拄杖而来，携一童子索地，出券示之，泣而去。至今寺内宝藏其券。柳南随笔 又琐语录以此事属之木待问。 

　　梅溪少时，有乡僧每见必曰：“此即严伯威后身也。”王不晓所谓。既而访诸叔父宝印大师，叔父曰：“严阇黎字伯威，汝祖母之兄，吾之舅氏，且法门之师也。博学工诗文，戒行修饬，有声江浙间，为士俗所推重。汝父母以无子为忧，祷求甚力，至政和壬辰正月师卒，汝祖一夕梦师至，手集众花，结成一大球，字汝祖而遗之曰：‘孝祖，君家求此久矣，吾是以来。’是月汝母有娠，至十月而汝生。师眉浓黑而垂，目深而神藏，儿时能诵千言，喜作诗。人以汝眉目及趣好类之，且符所梦，又谓师死之月，汝即受胎，故云。”王尝写字作文赠宝印叔父，叔父曰：“人言汝吾师也，文仅似之，字乃不同何耶？”严阇黎尤工笔札，王颇拙于书，故云。因自嘲云：“严阇黎汝前生食蔬何多智，予今生食肉何许迂！”涌幢小品 

　　又作天台石梁诗曰：“石桥未到已先知，入眼端如入梦时。僧唤我为严首座，前身应写石桥碑。”坚瓠集 

　　绍兴二十七年，御筵进士四百二十六人，温州王十朋为之首，其乡人吴己正缀末。福州李之英，例赐出身，附名正奏之后。己正有诗云：“举头不忍看王十，回面犹欣见李三。”一作“伸脚犹能踏李三” 二老堂诗话 夷坚志多一段云：旧传郑獬榜进士周师厚居五甲末，才压一人曰陈传。师厚戏为语曰：“举首不堪看郑獬，回头犹喜见陈传。” 

　　王龟龄年四十七魁天下，以书报其弟梦龄、昌龄云：“今日唱名，蒙恩赐进士及第，惜二亲不及见，痛不可言。嫂及闻诗、闻礼可以此示之。”诗、礼其二子也。鹤林玉露 

　　王十朋守泉日，会七邑宰，作一绝劝酒云：“九重天子爱民深，令尹宜怀恻隐心。今日黄堂一杯酒，使君端为庶民斟。”鹤林玉露 

　　宰相陈倬最恶王十朋，十朋不自安，求郡。倬曰：“颠人如何作郡！”齐东野语 

　　王梅溪云：“黄岩赵十朋，贤士也。有诗云：‘四枚豚犬教知书，二顷良田尽有余。鲁酒三杯棋一局，客来浑不问亲疎。’予亦有东皋二顷，两子闻诗、闻礼，皆学读书。客至则弈棋饮酒，遂用赵诗意成一绝云：‘薄有田园种斗升，两儿传授读书灯。客来一局三杯酒，王十朋如赵十朋。’”坚瓠集 

　　王嘉叟与王龟龄别，尝曰：“吾辈会合不可常，但令常留面目，异时可复相见。”龟龄再三击节，后一见必诵此言。贵耳集 剡溪野语略同 

　　钱玉莲，宋名妓，从孙汝权。某寺上梁，题信士孙汝权同妻钱玉莲喜舍。坚瓠集引南窗闲笔 孙汝权，宋朝名进士，与梅溪为友，敦尚风谊。玉莲则梅溪之女。梅溪劾史浩八罪，乃汝权嗾之。史氏子侄怨两人刺骨，遂作荆钗记，以玉莲为十朋妻，而汝权有夺配事，不根之谈也。坚瓠集合天禄识余。梅溪与妓钱玉莲善，约富贵纳之。登第后三年不还，玉莲为人逼嫁，自沈桑门江口，蜀人破堂和尚为钱先生湘灵述之。今其事备载湘灵集。破堂久住江心寺者。柳南随笔 以上说各不同，姑并存之 

　　朱敦儒 姜夔 尹焕 史达祖 张炎 

　　朱希真居嘉禾，尝有朋侪诣之。闻笛声自烟波间起，问之，曰：“此先生吹笛声也。”顷之掉小舟至，则与俱归。室内悬琴、筑、阮咸之类，平日所留意者，檐间蓄珍禽，皆目所未睹，篮缶置果实脯醢，客至挑取奉客。其诗云：“青罗包髻白行缠，不是凡人不是仙。家在洛阳城里住，卧吹铁笛过伊川。”可想见其风致也。坚瓠集 

　　朱希真致仕居嘉禾，秦丞相欲令教伯阳作诗，遂除鸿胪少卿。或作诗云：“少室山人久挂冠，不知何事到长安。如今纵插梅花醉，未必王侯著眼看。”盖希真有词云：“诗万首，酒千觞，几曾著眼看侯王。玉楼金阙慵归去，且插梅花醉几场。”二老堂诗话 

　　庆元间士人姜夔，上书乞正雅乐，京仲远主此议，送斯人赴太常，同寺官校正。斯人诣寺，与寺官列坐，召乐师出诸乐器，见宝瑟，姜君问曰：“此是何乐？”众官已有谩笑，又令乐师曰：“语曰鼓瑟希，愿闻弹之。”众官咸笑而去，其议遂寝。白獭髓 

　　尧章尝寓吴兴张仲远家。其室人知书，性颇妒，宾客通问，必先窥来札。尧章戏作百宜娇词以遗之，为所见，仲远莫能辩，则受其指爪损面，不能出外。耆旧续闻 

　　姜尧章学诗于萧千严。时黄岩老亦号白石，亦学诗于萧，时人号“双白石”。鹤林玉露 

　　姜尧章从奉常议乐，以弹瑟之语不合，归番阳。过吴见陆务观，谈其事，务观曰：“何不忆‘二十五弦弹夜月’之诗乎？”尧章闻之，不觉自失。研北杂志 

　　赵子固目姜尧章为书家申韩。同上 
</div>
    <div class="pagination">
<a href="宋人轶事汇编_page75.html">上一页</a><span>...</span><a href="宋人轶事汇编_page71.html">71</a><a href="宋人轶事汇编_page72.html">72</a><a href="宋人轶事汇编_page73.html">73</a><a href="宋人轶事汇编_page74.html">74</a><a href="宋人轶事汇编_page75.html">75</a><span class="current-page">76</span><a href="宋人轶事汇编_page77.html">77</a><a href="宋人轶事汇编_page78.html">78</a><a href="宋人轶事汇编_page79.html">79</a><a href="宋人轶事汇编_page80.html">80</a><a href="宋人轶事汇编_page81.html">81</a><span>...</span><a href="宋人轶事汇编_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
