<!DOCTYPE html>
<html>
<head>
    <meta charset="UTF-8">
    <title>永宪录 - 第 20 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永宪录 - 第 20 页/共 24 页</h1>
    <div class="content"> 姚观以同乡而兼姻娅之亲。岂为文乎。
【 姚乃宸英妻亲。】
 三场代笔。魏嘉谟遂占高魁。
【 魏代熊本终场。本方十四岁。】
 午夜夤缘。刘师恕俨居首选。
【 督捕右堂刘国黻数日前夜至李姜寓嘱托。其子遂中式。】
 胡承谟之半万均系徽商。李曰永年之八千专为废籍。
【 山东革职阁学李膺廌之子。】
 编修岂能荫侄。知借力于家兄。
【 陈恂弟澍馈银三千。遂中北籍。】
 佥事诚为有儿。亦贻谋于乃祖。
【 赵继汴济宁道景从之子。皆其祖吉士所通。】
 赵熊诏因王以通李。数倍于王。
【 熊诏托王守烈献李银三千。】
 徐陈基献靳以媚姜。名先于靳。
【 周颙杭州人。挟赀五千托徐转交姜。二人皆中北籍。】
 二贺父子异籍。具大神通。
【 壬辰进士贺子宏道中南籍。孙秉豳中北籍。】
 两黄兄弟连名、若合左券。
【 黄宏口、宏湛兄弟各五千。】
 魏龙巨万。洵是魁才。
【 魏嘉谟系乙丑进士。专期子龙河家有巨万。】
 吴李多赀。果为首选。
【 吴琏徽商。系陈恂说合。李治亦盐商。】
 借藏身为活计。徐用锡之阴谋。
【 徐藏身直抚李光地幕中。知县献以关节。】
 托假以夤缘。谢绪宏之狡术。
【 谢乃洮岷道储光之弟。假馆于姜而纳贿。】
 胡天不吊。任舆独少佳儿。
【 为主考通线索者。张豫章、陈恂、严虞惇子侄皆中。胡任舆无子。但得居间钱耳。】
 黄物有灵。叔璥岂真难弟。
【 黄叔琳居间。中其弟。】
 不阅文而专阅价。满汉之巨室欢腾。变多读而务多藏。南北之孤寒气尽。取人如此。公论谓何。况夫数世长随。擢居鼎贵。
【 李蟠祖父皆作长随。】
 八旬老子。拔置清班。
【 姜宸英年老。】
 朝廷待彼。不为薄矣。二君设心。何其谬哉。独不念天听若雷。神目如电。严虞惇抚床而嘱。何偏值受命之辰。
【 严初六日至李寓嘱托。子侄皆中。】
 黄梦麟馈参为名。何必在赴宴之后。
【 姜宸英赴宴后。差人至黄取参半觔。中其舅费士龙。】
 龙门未启。题目何以喧传。黄榜未悬。元魁何由预报。
【 预报诸名分毫不爽。】
 售关节于杀妻之凶犯。岂谓知人。
【 王兆凤本姓贾。高邮人。杀妻问罪。逃至京师。匿良乡傅署中。李姜属意。中为解元。冒北籍。】
 寄耳目于瘘痔之怀来。宁云择侣。
【 此番皆怀来县钱安世把持。】
 呜呼噫嘻。投身鲍氏。固已薄其为人。
【 李蟠中状元后。投拜内监鲍三老门下。】
 不赴亲丧。早已窥其短行。
【 姜宸英亲死不奔丧。】
 身辱者心必丧。
【 李。】
 孝亏者忠必衰。
【 姜。】
 似此败检。贻玷清流。以御魑魅。未足蔽彼厥辜。肆诸市朝。庶少伸夫公道。吾辈进退不苟。死生惟命。务请尚方之剑。斩彼元凶。当路风闻既确。目击又真。何惜弹劾之章。达诸天听。不然。苟白简之迟迟。致群情之汹汹。一旦有义士者挺身而起。或刺之于国门。或杀之于车下。四方闻之。恐笑士大夫之无人也。盖官卷之制。内官三品以上及翰詹科道吏礼二部司官、外官藩臬以上、武官提镇以上之子孙。同胞兄弟。同胞兄弟之子。另编官字号。每举人进士十名派中官卷一名。副榜如之。边省免。
春二月戊午朔。
左都御史裴幰度以前抚江西徇比亏空削籍。命吏部左侍郎沈近思兼领总宪事。
上以江西仓粮亏空。从前之存七粜三。皆为掩饰计。原任布政张楷、陈安策扶同欺隐。令锁解江西。文与查仓吏部右侍郎迈柱与幰度质审。各县亏解官并解任听讯。冲安策时官太仆卿。裴幰度字香山。山西曲沃人。以捐贡筮仕至总宪。本朝制。凡汉官内阁六部九卿及科道吏礼二部司官俱用科第出身。前江苏巡抚宋荦以荫生内升冢宰。具疏辞。圣祖命赴任致仕。上加意作人。立贤无方。不拘成例也。
饬奉天府尹蔡珽前抚川多受馈遗。罚修永平城垣。免傅鼐发遣黑龙江。令至奉天察看珽行事以闻。
丁卯。上赴马兰峪谒陵。命顺承郡王锡保、大学士富宁安留京总理事务。
准江苏巡抚陈时夏奏。命镶黄旗汉军副都统李淑德、前山东巡抚陈世倌、总督河道齐苏勒、两广总督孔毓珣会同时夏踏勘江苏河道。建立闸座。疏浚淤浅。以资灌溉宣泄。
兴泉道陶范贪污被参。自经。令逮其子弟家人追赃。为不俟审明、轻生为子孙计者戒。
礼部汇题四年直隶衡水民石翓山妻葛氏、江南桃源民刘国珩妻王氏、山东齐河民甄养武妻陈氏、馆陶民徐来振妻刘氏、山西太谷民杨文辉妻郭氏。阳城民张国济妻刘氏、襄垣民郝世惠妻武氏各一产三男。
【 三男同产。古今以为瑞。此集所载不下数十家。其不举报者尚多。雍正年中江都之东偏某产三男。艰于乳哺。戕其一而其二相继殂。次年复生三男。又戕其一。亦皆不存。两生三男尤属异事。】
 
谪谢济世、左中允姚三辰于阿尔泰军前。
上谕。谢济世参田文镜各款。经满汉大臣佥言事事皆虚。李绂曾奏文镜欲监毙黄振国以灭口。未几振国又解赴京。不知李绂受何人指使。今谢济世与李绂所奏符合。必有大奸大诈之人暗中指使。令朕有杀言官之名。若行严究。必株连多人。着革职发往阿尔泰力。诸臣当秉公持正。是是非非。以永享升平之福。其共勉之。又降谕。今日面加训诲。诸臣惟姚三辰词色神气。不以朕言为然。必系查嗣庭、汪景祺之同类。朕因浙江风俗颓坏。力加整顿。浙省之人。自应感激愧悔。乃姚三辰心术不端。全无儆惧之意。着宽免革职。令同谢济世效力军前。使习观本朝兵制。练达边远地宜。谢济世号石霖。广西全州人。康熙壬辰进士。大学士张廷玉保举。以检讨授御史。三辰号圣湖。浙江仁和人。康熙癸巳进士。后起用。济世乾隆初亦复官。
己巳。上驻跸琳河。
庚午。上谒祭三陵。
甲戌。上回宫。
督学贵州左赞善王奕仁请设义学。化导苗民。增入学数各一名。以示鼓舞。从之。
令自今八月二十七日先师孔子圣诞之期。三月十八日圣祖仁皇帝万寿旧节。天下虔诚斋肃。禁止屠宰。
按先师圣诞。干支为庚戌、戊子、丙子、甲申。周正十月也。又二月十八日为忌辰。国家祖宗生忌礼仪未详。考唐、宋制祭于陵寝。明制祭于奉先殿。今世俗于父母生忌反设饮招客。至有结彩演剧等事。不以为哀而以为庆。乖诞已极。试伏读此旨。当悟其非矣。
广东巡抚杨文干请开捐谷例。以裕积贮。
上谕。积贮原为地方需米起见。一开捐纳。势必米价昂贵。何不用库帑采买。而必广开事例。
俟孔毓珣到京会议奏。
令江宁驻防满兵如天津、镇江设立水师。
处分江西科场案内职官。降巡抚汪凑为光禄寺少卿。余分别轻重。革罚有差。追主考私受牌坊银两。给本科举人。
上谕。举人牌坊银两分送主考。向来相沿行之。尚非赃银可比。但谓主考为应收受。则非也。汪凑身为封疆大臣。而与钦差主考私售房屋。应加处分。但其为人老成。着降四级。以京官用。丁士一由部曹擢用御史。隆科多屡荐其可用。遂简巡台御史。升为按察。又升布政。乃负朕深恩。在福建阿附满保、黄国材。至江西又阿附裴幰度。各处亏空置若罔闻。着革职发往福建。令高其倬派伊出数万金。效力应修工程。俞鸿图人尚老成。着革职。在编修上行走。三年无过。准其开复。至查嗣庭、俞鸿图名下应追牌坊银两。不必入官。会试后无论已未中式举人按名给散之。俞鸿图字麟一。浙江海盐人。康熙壬辰进士。父兆晟号颖园。康熙丙戌传胪。当罢江苏学政时。上令查其家产。因遨游京师久。仅破产数椽。得无过。寻补庶子。八年。进内阁学士。转户部左侍郎。鸿图亦开复。进侍讲。督学河南。十二年。内妻与内弟作弊婪赃。总督王士俊劾之。上震怒。逮问籍没。妻先自尽。幼子恐怖死。鸿图伏诛。部议兆晟失察。严旨斥其始以逢迎年羹尧进用。继又纵子贪污。律斩监候。今上登极。得赦罪复官。
学政之官。人伦纲纪最为清高。至贪污而身首异处。斯文之大辱矣。若近今浙江学政陈其凝图奸幼生。致生自刭。四川学政朱荃匿母丧四月以肆贪婪。更为名教之羞。或云本属庶母。与弟履端为仇。以此中伤之。然不辩而逃。罹大逆之诛何也。
协理河南道山东道监察御史陈学海请直省钱粮火耗画一。无分士民。以杜寄粮包揽。
各省每有绅衿火耗较轻者。故富民寄粮省费。绅衿遂有包揽之事。
四川威州黑虎、沙坝等寨番民愿入版图。岁纳荞粮。以充兵储。诏督抚多方抚绥。
浙江巡抚李卫劾在籍翰林院侍讲学士戚麟祥构仆潜通故礼部尚书蔡升元侍妾李氏。命立案治之。
疏言。麟祥与故礼部尚书蔡升元同乡。升元殁。遗妾李氏。被麟祥勾合升元长子应龙之仆朱二。暗约李氏踰墙挈赀连夜潜遁。麟祥遣心腹沈宪等接应。藏于僻地。竟与李氏成婚。应龙控告地方官。而麟祥直认作补房。查麟祥于升元系同乡后辈。且曾为升元馆客。借势走名。得至今日。即使伊妾情愿媒嫁。亦不应越礼犯分。乃构仆潜通。利其赀财。不顾名节。况浙江风俗浇漓敝坏。屡奉谕旨谆切。凡在绅士。尤当凛惕儆醒。而蔑礼藐法如此。乞将麟祥革职治罪。庶人心快而强横知儆也。戚麟祥号瓶谷。浙江德清人。康熙己丑进士。素通术数。丁酉主试江南。称得士。且预定榜中人升沉。岂未暇身谋欤。后拟斩监候。应龙亦削籍。升元号方麓。壬戌状元。其父少梦蔡升元状元及第。因以自名。屡试童子不利。改名晟。得为武生。仍以是名其子。升元得第后。曾进女于椒寝。为士林所不齿。告假于家。十余年始起用。至总宪。进尚书。六十一年春。葬亲回籍卒。初以援例入学。屡请复此制。圣祖皆不从。
朝鲜岁贡。
浙江巡抚李卫劾罪谪监察御史程镳逗遛未至军前。闻赦私回。命立案治之。
镳于元年四月奉发军前。至是回籍。供称五月至昆都地方染病。遇牧羊人收留。饲以羊乳。得不死。因逗遛在彼。养病四年。闻赦思归。复遇贩烟人附车进口云。
诏开浚陕西郑、白渠龙洞。以溉灌醴泉、泾阳等处水田。
郑渠。秦郑国所穿。白渠。晋太始二年赵中大夫白公所穿。皆在泾阳。以泾水为源。白渠灌泾阳、高陵、栎阳、耀州、云阳、三原、富平六县田。郑渠尤广袤数倍于白渠。宋时。泾水已绝源。不能复入渠口。渠岸又多倾圮填淤。比之白渠尤难修复。故久废。
免故直隶总督赵弘燮应追赃私。
上谕。赵良栋宣力疆场。劳绩茂着。伊子弘燮深负圣祖高厚之恩。居官贪污。今以受宋师曾累年银十万余两。应将赵之璧革去世职严追。朕念赵良栋当日功勋。格外宽恩。其应追银两。留与伊等养赡。以示优眷功臣之至意。赵良栋前为勇略将军。征吴三桂。平定四川、云南。继总督云贵。抚绥人民。克着勤劳。卒谥襄忠。年羹尧抚川时。士民请崇祀。得入合省名宦祠。子弘燮直隶总督。弘灿两广总督。弘煜扬州知府。弘炜侍卫。
巡察湖广吏科掌印给事中黎志远差满。命往江南与副总河靳治豫稽察工程钱粮。以防浮冒侵蚀。
时总河齐苏勒年老。不能悉察。分任以节其劳。志远字宁先。福建长汀人。康熙己丑进士。为御史时。值年羹尧宠荣之际。密奏其专擅贪污诸事。上寝其疏。及羹尧败。乃出以示群臣。嘉其刚正敢言。向用日隆。累进大理寺卿。建言于人所不敢言之时。其视利瓦伊钧、范时捷诸人何如耶。
令西安八旗官兵驻潼关。
春三月戊子朔。
以河清应瑞。命兵部右侍郎杨汝谷、左副都御史常泰致祭江南清口、河南武陟河神。
武陟龙神褒封建庙于三年。汝谷字怙怀。江南怀宁人。庚辰进士。后进总宪。
引见效力江南水利人员。特允浙江举人沈玉岱、褚菊书入江南省分一体会考。榜后仍往办水利。
引见保举福建拔贡生蓝鼎元。擢广东普宁令。谕所在督抚酌题道府以展其才。
</div>
    <div class="pagination">
<a href="永宪录_page19.html">上一页</a><span>...</span><a href="永宪录_page15.html">15</a><a href="永宪录_page16.html">16</a><a href="永宪录_page17.html">17</a><a href="永宪录_page18.html">18</a><a href="永宪录_page19.html">19</a><span class="current-page">20</span><a href="永宪录_page21.html">21</a><a href="永宪录_page22.html">22</a><a href="永宪录_page23.html">23</a><a href="永宪录_page24.html">24</a><a href="永宪录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
