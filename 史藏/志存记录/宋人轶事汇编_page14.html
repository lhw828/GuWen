<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 14 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 14 页/共 98 页</h1>
    <div class="content">
　　赏花钓鱼，三馆惟直馆预坐，校理以下赋诗而退。太宗时，李宗谔为校理，作诗云：“戴了宫花赋了诗，不容重见赭黄衣，无憀却出宫门去，还似当年下第时。”上闻之，即令赴宴，自是校理而下皆预会。谈苑 青箱杂记略同 

　　李相昉致仕后，陪位南郊，病伤寒卒。子宗谔内翰为玉清昭应宫副使，自斋所得疾卒。宗谔子昭述右丞，袷享奏告景灵，得疾卒。三世皆死于祠祀之事。邻几杂志 

　　吕蒙正 张齐贤 吕端孙诲 

　　吕文穆公父龟图与其母不相能，并文穆逐之龙门山利涉院。僧识其为贵人，延致山间，为凿山岩为龛居之。文穆居其间九年。既登第，携其母以见龟图，虽许纳之，终不与相见。乃同堂异室而居。避暑录话 琬琰集载公神道碑云：“父母以口舌相戾，遂异处。然情义内笃，交誓不复嫁娶。” 

　　有阴声冢者，阴雨则冢有歌乐之声。吕文穆过其地，冢内云：“相公来且住歌乐。”事实类苑 

　　公在龙门时，一日行伊水上，见卖瓜者，欲得之，无钱可买，其人偶遗一枚，公怅然取食之。后作相，买园洛城东南，下临伊水起亭，以饐瓜为名。邵氏闻见录 

　　吕文穆少时曾与张文定齐贤、王章惠随、钱宣靖若水、刘龙图烨，同学赋于洛人郭延卿。一日同渡水谒道士王抱一求相，有僧应门曰：“师出矣。”众问僧何为师道士，曰：“学术数于道士三十年矣。”众因从问之，曰：“吾师切戒，术未精，慎毋为人言。君等必欲知，明日复来，叩师可也。”明日遂见之，文穆对席，张、王次之，钱又次之，刘居下坐。道士抚掌太息，众问所以，道士曰：“吾尝东至于海，西至流沙，南穷岭峤，北抵大漠，四走天下，求所谓贵人，以验吾术，了不可得。岂意今日贵人尽在座上。”众惊喜，徐曰：“吕君得解及第，无人可奉压，不过十年作宰相，十二年出判河南府，自是出将入相，三十年富贵寿考终始。张君后三十年作相，亦皆富贵寿考终始。钱君可作执政，然无百日之久。刘君有执政之名，无执政之实。”语遍及诸弟子而遗其师。郭君忿然以为谬妄，曰：“坐上有许多宰相乎？”道士色不动，徐曰：“初不受馈，必欲闻之，请得徐告。后十二年吕君出判河南府，是时君可取解，次年虽登科，慎不可作京官。”延卿益怒，众不自安，乃散去。久之，文穆果魁多士，而延卿不与。明年文穆廷试第一，是所谓得解及第无人可压矣。后十年作相，十二年有留钥之命，悉如所言。延卿连蹇场屋，至是预乡荐，鹿鸣日，文穆命道士与席，宾散，独留二人入内阁，尽欢如平生。文穆矜叹赋诗曰：“昔作儒生谒贡闱，今为宰相出黄扉。两朝鸳鹭醉时别，万里烟霄达了归。羽客渐垂新鹤发，故人犹著旧麻衣。洛阳漫说多才子，从昔遭逢似我稀。”道士索纸札似若复章者，乃书偈曰：“重日重月，荣华必别。笙歌前导，偃师密雪。”文穆心知其异，敬收之。其后钱贰枢府，未百日罢。张、王先后登庸，刘守蒲，朝廷议除执政，命未及下而卒。延卿以文穆极力推挽，登第未久，改秩后卒。无一差者。文穆致仕，薨于西京，以重阳日丧过偃师，是日大寒微霰，笙歌乃敕葬卤簿鼓吹也。默记 

　　吕文穆未第时，薄游一县，胡大监旦方随其父宰是邑，遇吕甚薄。客有誉吕工诗，胡问警句，客举一篇，其卒章曰：“挑尽寒灯梦不成。”胡笑曰：“是一渴睡汉耳。”吕闻之，甚恨而去。明年首举甲科，使人寄语胡曰：“渴睡汉状元及第矣。”胡曰：“待我明年第二人及第，输君一筹。”既而次榜，亦首选。六一诗话 

　　吕文穆为相，有朝士藏古鉴能照二百里，欲献以求知，公曰：“吾面不过楪子大，安用照二百里？”闻者叹服。谈苑 归田录同 

　　吕文穆微时极贫，比贵盛，喜食鸡舌汤，每朝必用。一夕游花园，遥见墙角一高阜，以为山也，问左右曰：“谁为之？”对曰：“此相公所杀鸡毛耳。”吕讶曰：“吾食鸡几何？乃有此。”对曰：“鸡一舌耳，相公一汤用几许舌？食汤凡几时？”吕默然省悔，遂不复用。坚瓠集 

　　文穆有大第在洛，真宗祠汾，尝驾幸其厅，后人不敢复坐。间以栏楯，设御榻焉，即今张文孝公宅也。事实类苑 

　　张齐贤为布衣时，倜傥落拓，有群盗攻劫，聚饮旅店，居民惶恐窜匿，齐贤独径前揖之曰：“贱子贫困，欲就一饱。”盗曰：“秀才肯自屈也？”齐贤曰：“盗者非龌龊儿所为，皆世之英雄耳。”乃取大杯满酌而饮，取豚肩爪分为数段啖之，势若狼虎。群盗相视，嗟叹曰：“真宰相也。他日宰天下，当念吾曹。”竞以金帛相遗，齐贤皆受不让，重负而返。涑水纪闻 

　　张文定少为举子，贫甚，客河南尹张全义门下。饮啖兼数人，自言平时未尝一饱，遇村人作愿斋，方饱。尝赴斋后时，见其家悬一牛皮，取煮食之无遗。太祖幸西都，文定献十策于马前。召至行宫，赐卫士廊飡，文定就大盘内以手取食。帝用柱斧击其首，问十事，文定且食且对，略无惧色。赐束帛遣之。靖按东轩笔录云：“文定以手画地，条陈十策，内四说称旨。文定坚执其六说皆善，太祖怒，令武士拽出。”与此略异。帝归谓太宗曰：“吾幸西都，为汝得一张齐贤，宰相也。”太宗即位，齐贤方赴廷试，帝欲其居上甲，有司置丙科，帝不悦。有旨一榜尽除京官通判。邵氏闻见录 

　　淳化宰相张齐贤，布衣时尝游嵩岳，醉卧巨石上，梦人驱羊于前曰：“此张相公食料羊也。”既贵，每食数觔，犹未厌饫，健啖世无与比。清波杂志 

　　张齐贤仆射，体质丰大，饮啖过人，尤嗜肥猪肉，每食数斤。天寿院风药黑神丸，常所服不过一弹丸，公常以五七两为大剂，夹胡饼而顿食。淳化间，罢相知安陆州。安陆山都，未尝识达官，见公饮啖不类常人，举郡惊骇。尝与宾客会食，厨吏置一金漆大桶于厅侧，窥公所食，如其物投桶内，至暮酒浆浸渍，涨溢满桶，郡人嗟愕，以为享富贵者必有异于人也。然晏元献公清瘦如削，其饮食甚微，每析半饼以筯卷之，抽去其筯，捻头一茎而食，此亦异于常人也。归田录 

　　张齐贤为相时，其母晋国夫人孙氏，年八十余尚康强。太宗方眷张，时召其母入内，亲款如家人。余尝于张氏见赐其母诗云：“往日贫儒母，年高寿太平。齐贤行孝侍，神理甚分明。”又一手诏云：““张齐贤拜相，不是今生，宿世遭逢。本性于家孝，事君忠。婆婆老福，见儿荣贵。”祖宗于大臣简质如此。石林燕语 避暑录话同。 

　　张齐贤以吏部尚书知青州六年，其治安静，民甚怀之。好事者谤其居官弛慢，朝廷召还。公语人曰：“向作宰相，幸无大过。今典一郡，乃招物议。正是监御厨三十年，临老反煮粥不了！”士大夫闻之，深罪谤者。渑水燕谈录 

　　张齐贤相太宗、真宗，皆以亮直重厚称。及晚娶薛氏妇，真宗不悦。一旦元会上寿，齐贤已微醺，进止失容，坐是谪安州。其麻曰：“仍复酣醟杯觞，欹倾冠弁。”盖谓是也。青箱杂记 

　　张文定以左拾遗为江南转运使。一日家宴，一奴窃银器数事于怀，文定自帘下熟视不语。后文定三为宰相，门下厮役往往皆为班行，而此奴竟不沾禄，奴乘间再拜曰：“某事相公最久，凡后于某者皆得官，相公独遗某，何也？”因泣下不止。文定曰：“我欲不言，尔乃怨我。尔忆江南日盗吾银器数事乎？我怀之三十年，不以告人。吾备位宰相，进退百官，安敢以盗贼辱荐？念汝事我久，与汝钱三百千，汝其去吾门下，自择所安。吾顷发汝平昔事，汝宜有愧而不可复留也。”奴震骇，泣拜去。东轩笔录 

　　张司空齐贤，致仕归洛，康宁富寿。先得裴晋公午桥庄，凿渠周堂，花竹照映。日与故旧乘小车携觞游钓，榜于门曰：“老夫已毁裂轩冕，或公绶垂访，不敢拜见。”造一卧轝以视田稼，醉则憩于木阴。尝以诗示故人云：“午桥今得晋公庐，花竹烟云兴有余，师亮白头心已足，四登两府九尚书。”玉壶清话 

　　吕丞相端本自奏荫而致崇显。自为司户参军，便置外厨，多延食客，能知典故。年五十六七，犹为太常丞。后发往商州，身体魁梧。太宗传令不得骑马，相座传语，且请忍灾，公曰：“不是某灾，是长耳灾。”谈笑如常。寇准屡奏：“吕某非常人，渐老矣。”太宗曰：“朕知此人，是人家子弟，能吃大酒肉，余何所能。”洎为户部尚书，上谷为参政，吕一日候上谷多时，探者曰：“参政方洗面。”吕徐谓从人曰：“喂得马饱否？”其微旨如此。丁晋公谈录。按上谷，寇准也。 

　　吕正惠公使高丽，遇风帆樯摧折，舟人大恐，公恬然读书若斋阁。时首台吕蒙正告老甚切，上宴后苑，作钓鱼诗，独赐公断章云：“欲饵金钩深未到，磻溪须问钓鱼人。”意以首宰属公，公和进云：“愚臣钩直难堪用，宜问濠梁结网人。”文穆得谢，果冠台席。真宗初即位，居谅闇，每见公则肃然起敬，未尝名呼，对公但称小子。公体貌魁梧，庭陛颇峻，命梓人别为纳陛。两使外域，虏主钦重，后使虏者至，则问曰：“吕公作相未？”玉壶清话 

　　介甫初参政，一日紫宸早朝，二府奏事颇久。日刻既晏，例隔登对于后殿，须上更衣复坐，以次赞引。吕公诲任御史中丞，将对于崇政殿，而司马公为翰林学士，侍讲迩英阁，亦将趋资善堂，相遇于路，并行而北。温公密问曰：“今日请对，欲言何事？”献可举手曰：“袖弹文，乃新参也。”温公慊然曰：“以介甫之文学行义，命下之日，人皆喜得人，奈何论之？”献可正色曰：“君实亦为是言耶？安石好执偏见，不通物情，轻信难回，喜人佞己。听其言则美，施于用则疎。若在侍臣，犹或可容，置诸宰辅，则天下必受其弊矣。”温公曰：“与公素为心交，苟有所怀，不敢不尽。今日之论，未见不善之迹，似伤匆遽。姑留是事，更加筹虑可乎？”献可曰：“上新嗣位，富于春秋，朝夕所与谋议者，二三执政而已。苟非其人，将败国事，此乃腹心之疾，治之唯恐不及，顾可缓耶？”语未竟，合门吏抗声追班，乃趋而去。温公退自经筵，默坐玉堂，终日思之，不得其说。其后退居洛阳，每论当世人物，必曰：“吕献可之先见，范景仁之勇决，皆予所不及。”名臣言行录此事宋史本传不言在何处谈论，便觉无气，故详载之。 

　　献可请宫祠归洛，温公、康节，日相往来。献可病，自草章乞致仕曰：“臣无宿疾，偶值医者用术乖方。殊不知脉候有虚实，阴阳有逆顺，诊察有标本，治疗有先后。妄投汤剂，率意任情，差之指下，祸延四肢，浸成风痹，遂难行步，非祗惮＜炙＞盭之苦，又将虞心腹之变。势已及此，为之奈何？虽然，一身之微，固未足恤，其如九族之托，良以为忧。是思纳禄以偷生，不俟引年而还政。”盖以喻朝政也。温公、康节，日就卧内问疾，献可所言皆天下国家事，忧忿不能忘。一日手书托温公以墓铭，温公亟省之，已瞑目矣，温公呼之曰：“更有以见属乎？”献可复张目曰：“天下尚可为，君勉之。”后温公相天下，再致元祐之盛，献可不及见矣。天下诵其言而悲之。至温公薨，献可子由庚作挽诗云：“地下若逢中执法，为言今日再昇平。”记其先人之言也。邵氏闻见录 

　　吕诲端公先朝为御史，直言正色，倾动朝野，以言事出安州。一日，独坐瞑目，忽见一碧衣童云：“非久玉帝游炎洲，命子随行，纠正群仙。炎洲苦热，上帝赐公清凉丹一粒。”公拜赐而吞之，若冰雪，下咽乃觉。不久公捐馆，进士朱明复自湖北渡湘江，见吏兵数百人前导，次见公跨玉角青鹿，左右皆青衣童。明复雅与公善，乃降骑拜曰：“公何之也？公其已仙乎？”公曰：“吾侍上帝南游，不得叙款曲。”口占一篇为别，诗曰：“功行偶然书玉阙，衣冠无限葬尘埃，我今从帝为司纠，更有何人直柏台。”乃南去。事实类苑 

　　温公志墓文未成，河南监牧使刘航仲通自请书石。既见其文，迟回不敢书，其子安世曰：“成吾父之美可乎？”代书之，仲通又阴祝献可诸子勿摹本，恐非三家之福。时小人蔡天甲厚赂镌工，得本以献安石，安石挂之壁间，谓其门下士曰：“君实之文，西汉之文也。”名臣言行录 

　　钱若水 苏易简孙舜钦 舜元 刘昌言 李至阳 

　　钱若水为举子时，见陈希夷于华山，希夷曰：“明日当再来。”若水如期而至。见有一老僧与希夷拥地罏坐，僧熟视若水，久之不语，以火箸画灰作“做不得”三字，徐曰：“急流勇退人也。”若水辞去，希夷不复留。后若水登科为枢密副使，年才四十致政。希夷初谓若水有仙骨，命老僧观之，僧云：“做不得。”故不复留。老僧麻衣道者也。王巩续闻见录作白阁道者。希夷素所尊礼云。邵氏闻见录 贵耳集、湘山野录事同文小异。 

　　钱若水为同州推官时，有富民女奴逃亡，父母讼于州。州录事尝贷于富民不获，乃劾富民父子共杀女奴，富民不胜榜楚，自诬服。具狱上州，皆覆实无反异。若水独疑之，留其狱，数日，录事诣若水，诟之曰：“若爱富民，欲出其死。”若水笑谢曰：“今数人当死，岂可不少留熟观其狱词耶？”留之且旬日，若水诣知州，屏人言曰：“若水所以留其狱者，密使人访求女奴，今得之矣。”因密送于知州所，知州引女奴父母从帘内，推女奴示之，父母持之而泣，乃引富民父子破械纵之。其人号泣不肯去，曰：“微使君，族灭矣。”知州言此推官之赐，其人趋诣若水厅事，若水闭门拒之，曰：“知州自求得之，我何与焉？”其人不得入，绕墙而哭，倾家资饭僧为若水祈福。知州欲论奏其功，若水固辞曰：“若水止求人不冤死耳，论功非本心也，且置录事于何地？”知州叹服。涑水纪闻 

　　钱若水为枢密副使时，吕相端罢，太宗靖按当作真宗。明日谓辅臣曰：“闻吕端命下，哭泣不已。”钱公厉声曰：“安有此？”退语诸公曰：“我辈眷恋爵禄，为上见薄如此。”遂力请罢。闻见近录 

　　王曾罢相，章圣谕近臣曰：“曾延辞既退矣，逡巡却立，恋冀复用。”众皆唯唯。若水挺身对曰：“王曾以道去国，未见有持禄意，陛下料人何薄耶？臣等弃此如土芥耳。”愤而出。即日毁裂冠带，被道士服，佯狂归嵩山。上大骇，屡召之不起，以终其身。涧泉日记 西园闻见录：宋执政刘昌言罢，太宗问赵镕曰：“昌言涕泣否？”镕曰：“与臣等谈多至涕泣。”镕乃迎合上意耳。吕蒙正罢相，太宗曰：“蒙正布衣，朕擢为相，今退寂寞，想其目穿望复位矣。”钱若水曰：“蒙正虽骤登显，然其风望不为忝冒，何有寂寞？不闻其郁悒也。”上为默然。若水叹曰：“上待辅臣如此。盖无秉节高迈，能全进退，以感动人主，遂贻上之轻鄙耳。”即以母老请罢。靖按吕端罢相，不在太宗时，王曾罢相，亦不在真宗时。西园闻见录作蒙正事，较可信。 

　　蜀人严储者与苏易简之父善。储始举进士，而易简生，三日为饮局，有日者同席，储以年月询之，日者曰：“君当俟苏公之子为状元乃成名。”坐客皆笑。后归朝，屡上不捷。太平兴国五年，果于易简榜下及第。湘山续录 茅亭客话以严储为杜希言，事略同。 

　　苏易简及第时，与母书自称岷岷，盖小名也。老学庵笔记 

　　苏易简父协，性滑稽。易简任翰林学士，协为京府掾，时亲王为尹。每朔旦父子冠带晨趋，协诣府，易简入朝，协笑为人曰：“父参其子，子朝其父，斯事亦倒置矣。”初协为汝州司户，易简通判苏州，与易简书曰：“吾在汝，汝在吴，吾思汝，汝知之乎？”事实类苑 

　　苏易简特受太宗顾遇，在翰林恩礼尤渥，然性特躁进。罢参政，以礼部侍郎知邓州，才逾壮岁，而其心郁悒，有不胜闲冷之叹。邓州有老僧独处郊寺，苏赠诗云：“憔悴二毛三十六，与师气味不争多。”又移书与友曰：“退位菩萨难做。”竟不登强仕而卒。东轩笔录 

　　京师百司库务，每年春秋赛神，各以本司余物贸易以具酒食，至其时吏史列坐，合乐终日。庆历间，苏舜钦提举进奏院。至秋赛，承例卖拆封纸以充，舜钦欲因其举召馆阁同舍，遂自以十千助席，预会之客，亦醵金有差。酒酣，命去优伶，却吏史而更召两军女伎。先是洪州人李定愿预醵厕会，而舜钦不纳，定衔之，遂腾谤于都下。既而御史刘元瑜有所希合，弹奏其事，事下右军穷治，舜钦以监主自盗论，削籍为民。坐客皆斥逐，梅尧臣亦被逐者。尧臣作客至诗云：“客有十人至，共食一鼎珍，一客不得食，覆鼎伤众宾。”盖为定发也。东轩笔录 容斋三笔云：子美会馆职，有欲预席者，子美曰：‘乐中既无筝琶筚笛，坐上安有国舍虞比。”国谓国子博士，舍谓太子中舍，虞谓虞部，比谓比部员外，皆任子也。 

　　苏子美奏邸之狱，当时小人借此以倾杜祁公、范文正，同时逐者皆名士，奸人至有一网打尽之语。独韩魏公、赵康靖论救之，而不能回也。其得罪在庆历四年之十一月，时欧公按察河北，子美贻书自辨，词极愤激，集内不载。今录以补史所遗云：“舜钦再拜。冬凛，伏维按部外起居安裕。前月尝拜书甚疎略，必已通呈。舜钦不晓世病，蹈此祸机，虽为知己者羞，而内省实无所愧，恐流言奉惑，不避缕述。自杜丈入相以来，群公日相攻谤，非一端也。九月末间曾与子渐、胜之邸间小饮。之翰君謩见过，胜之言论之间，时有高处，二谏因与之辨析。本皆戏谑，又无过言，此亦吾曹常事。不一二日朝内諠然，以谓谤及时政。吁，可骇也。故台臣奏疏，赵祐怒二谏论其不才故也。天子辨其诬，不下其削。台臣郁然不快，无所洩愤，因本院神会，又意君謩与焉，时君謩与赴会诸君同出馆，过邸门。于是再削，其削亦留不出。诸台益忿，重以秽渎之语上闻，列章墙进，取于君知。二相胆薄畏事，必不敢开口以辨。既而起狱，震动都邑。又使刻薄之吏当之，陶翼本宪长所举，追押席客，皆翼之请也。希望沽激，深致其文，枷掠妓人，无所不至。设有自诬者，则宾席皆遭污辱矣。且进邸神会，比年皆然，亦尝上闻，盖是公宴，台臣谓去端闱不远，以榷货务较之孰近？榷务后邸两日作会甚盛若谓费用过当，以商税院比之孰多？舜钦或非时为会，聚集不肖则是可责也。原叔、济叔辈皆当世雅材，朝廷尊用之人，因事宴集，安足为过？卖故纸钱，旧已奏闻，本院自来支使，判署文记，前后文记甚明。况都下他局亦然，不系诸处帐管。比之外郡杂收钱，岂有异也。外郡于官地种物收利之类甚多，下至粪土柴蒿之物，往往取之以助筵会。当时本恶于胥吏辈率醵过多，遂与同官各出俸钱外，更于其钱内支与相兼，皆是祠祭宴会，上下饮食共费之。今以监主自盗定罪，减死一等科断，使除名为民，与贪吏掊官物入己者一同。始府内敕断，追两官，罚铜二十斤。后六日复遣吏来取出身文字，殊不晓。合下观其事，察其情，岂当然乎？舜钦虽不足惜，为国计者，岂不惜法乎？自有他条不用私贷官物有文记准盗论，不至除名。判署者五匹，杖九十，其法甚轻。审刑者自由重轻，不由二府，苟务快意，坏乱典刑。丁度怒京兆不逐之翰也。二相恐栗畏缩，自保其位，心知非是，不肯开言。上有怒意，皆不敢承当。遂令坐客因饮食被刑，斥逐奔窜，衔愤沥血，无人哀矜，名辱身冤，为讎者所快。辇毂之下尚尔，远民冤滥，孰肯更为辨之？近者葛宗古、滕宗谅、张亢，所用官钱钜万，复有入己。范公横身当之，皆得末减，非范公私此三人，于朝廷大体，所补多矣。国朝本以仁爱抚天下，常用宽典。今一旦台臣蓄私憾，结党绳小过以陷人，审刑持深文以逞志，伤本朝仁厚之风，当途者得不疾首而叹息也！舜钦年将四十矣，齿摇发苍，才为大理评事。廪禄所入，不足充衣食，性复不能与凶邪之人相就近，今得脱去仕籍，非不幸也。自以所学教后生，作商贾于世，必未至饿死。故当缄口远遁，不复更云。但以遭此构陷，累及他人，故愤懑之气，不能自平，时复嵘山□厷于胸，一夕三起，茫然天地间，无所赴愬。天子仁圣，必不容奸吏之如此。但举朝无一言以辨之，此可悲也。掖垣诸君列章论馆职，此自古未有，惟赵叔平不署，且有削极言辨之，可重可重。舜钦素为永叔奖爱，故粗写大概，幸观过而见察也。苦寒，伏望保重，不宣。舜钦再拜。”欧公书其后曰：“子美可哀，吾恨不能为之言。”又联书一行云：“子美可哀，吾恨不能言。”盖公已自谏省出矣。梁溪漫志 靖按书内所称胜之王益柔也，原叔王洙也，济叔吕溱也，之翰孙甫也，子渐未详。间有不可通语，尝是传写讹误。 

　　苏子美谪居吴地，欲游丹阳，潘师旦深不欲其来，宣言于人，欲拒之。子美作水调歌头，有“拟借寒潭垂钓，又恐沙鸥猜我，不肯傍青纶”之句。东轩笔录 

　　苏子美貌魁伟，与宋中道并立，下眎之，笑曰：“交不著。”号为锥宋，交不著京师市井语。为其颖利而么么，赠诗曰：“譬如利锥末，所到物已破。”其后宋倅洺州，地有毛遂冢，梅圣俞送行诗，遂以处囊为戏。贡父诗话 

　　唐询彦猷守湖州，苏舜钦访之，湖有报本长老居简，善相人，唐使相苏，简曰：“试使来院。”苏他日往过，设食具榻留之。至夜间，简登苏榻，若听声息者，苏觉，乃胗其臂，若切脉然，良久曰：“来得也曷。”吴人谓曷如速。更无他语，他日唐问之，亦以四言对。苏将行，又过简，问曰：“来得也曷，是何语也？”简从容曰：“若得一州县官，肯起否？”苏大不悦，因不复言。明年，蒙恩牵复为湖州别驾，遂不赴官，无几物故。明道杂志 

　　子美坐自盗律，削籍窜湖州，后朝廷有哀之之意，因郊赦文特立一条，应监主自盗情稍轻者许刑部理雪，言者云：“郊赦之敕，先无此项，必挟情曲庇苏舜钦，因以此文舞之。□□片言破律，杀无赦。乞付立法者于理。”竟不雪，遂死。有郊禋感事诗云“不及鸡竿下坐人”之句。湘山野录 

　　苏子美赠僧秘演诗云：“卖药得钱祇沽酒，一饮数斗犹惺惺。”演涂去之曰：“公诗传万口吾，持戒不谨，已为浮屠罪人，公从而暴之可乎？”笔精 

　　尚书郎周越以书名盛行于天圣、景祐间，然字法软俗。梅尧臣作诗务为清切闲淡，皇祐以后诗尚豪放，遂以成风。苏舜钦喜为健句，草书尤俊快，尝曰：“吾不幸写字为人比周越，作诗为人比梅尧臣。”盖欧阳公尝呼为苏、梅云。东轩笔录 

　　苏才翁尝与君謩斗茶，君謩茶精，用惠山泉；苏茶劣，改用竹沥水煎，遂取胜。邻几杂志 

　　刘昌言太宗时为起居郎，未几以谏议知密院。一日上眷忽解，曰：“刘某奏对皆操南音，朕一字理会不得。”耆旧续闻按昌言泉州人。 

　　李至阳尝作亢宫赋，其序略曰：“予少多疾，羸不胜衣。庚寅冬夕梦游一道宫，一巨殿，一宝床，一金龙蟠踞床上，碧髯金鬣。一道士转眄若电，谓余曰：‘此亢宿之宫也，宜速拜之。汝将事此龙。’予将拜，龙辄先拜。至道初，太宗立，真宗为太子，命公与李沆并为宾客。真皇见，必先拜符，亢宫之兆也。谈苑 

　　王沔 赵昌言 夏侯嘉正 李昌龄曾孙质 王化基 宋白 马亮 

　　王楚望，端拱初参大政。上每试举人，多令公读试卷。素善读书，纵文格下者，能抑扬高下，迎其辞读之，听者无厌。经其读者高选。举子当纳卷，祝之曰：“得王楚望读之，幸也。”玉壶清话 齐东野语同。 

　　赵昌言为枢密副使，是时陈象舆、董俨俱为盐铁副使，胡旦知制诰，尽同年生，俱少年，为一时名俊。梁颢又尝与同幕，五人者旦夕会饮于枢第，棋觞弧矢，未尝虚日。每乘醉夜归，金吾吏逐夜候马首声诺，象舆醉鞭揖其吏曰：“金吾不惜夜，玉漏莫相催。”都人谚曰：“陈三更，董半夜。”董一作梁。赵公因是坐贬，淳化间以谏议起知天雄，就加给事参政召还。太宗笑谓公曰：“半夜之会不复有之？”公叩陛谢。玉壶清话 

　　夏侯嘉正，荆南人。刘童子者幼瞽，善声骨及命术，谓曰：“将来须及第，亦有清职，惟恃声贵，自余俱约，己俸外别有百金横入，不病则死。”后至正言，直馆，充益王生辰使，得金币，方辇归私第，欲留之为润屋。忽一缗自地起立，久而后仆，遂感疾，月余卒。喜丹灶，尝曰：“使我乾得水银半两，知制诰一日，平生足矣。”二愿俱不偿。玉壶清话 
</div>
    <div class="pagination">
<a href="宋人轶事汇编_page13.html">上一页</a><span>...</span><a href="宋人轶事汇编_page9.html">9</a><a href="宋人轶事汇编_page10.html">10</a><a href="宋人轶事汇编_page11.html">11</a><a href="宋人轶事汇编_page12.html">12</a><a href="宋人轶事汇编_page13.html">13</a><span class="current-page">14</span><a href="宋人轶事汇编_page15.html">15</a><a href="宋人轶事汇编_page16.html">16</a><a href="宋人轶事汇编_page17.html">17</a><a href="宋人轶事汇编_page18.html">18</a><a href="宋人轶事汇编_page19.html">19</a><span>...</span><a href="宋人轶事汇编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
