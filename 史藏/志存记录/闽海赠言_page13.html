<!DOCTYPE html>
<html>
<head>
    <meta charset="UTF-8">
    <title>闽海赠言 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽海赠言 - 第 13 页/共 16 页</h1>
    <div class="content">
　　赠宁海沈将军（二首）周炳谟

　　当宁难忘东顾忧，辽阳烽火未全收。凤毛莫问千夫长，虎额还封万里侯。谈笑风云生紫塞，指挥兵甲固金瓯。芳名快睹标麟阁，始信英雄愿已酬。

　　其二

　　君家世业擅文章，何事趋身说剑场？应薄青衫为简蠹，欲骑白马射天狼。旌旗夜卷鳌江月，刁斗秋鸣剑水霜。旧谊不须谭往事，燕然石上睹名扬。

　　赠沈宁海将军新镇定海参府张燮

　　秋云逗日漾戈旗，伐鼓渊渊到海湄。泻水天悬将洗甲，磨崖石出欲裁碑。黄金结客多豪侠，白角临戎自委蛇。闻道辽阳烽火急，借君又恐马蹄移。

　　赠沈宁海大将军（四首）陈志道

　　马上曾翻铙吹歌，按图犹自寄情多。金城父老思充国，铜注蛮夷识伏波。喜见绿油临瀚海，行看丹字誓山河。忧时每叹君恩重，北望辽阳夜枕戈。

　　其二

　　一道旌旗海上分，威名廿载世间闻。指挥决战皆降虏，部署屯营只旧军。袍血未干还说剑，笔花欲吐更谈文。请看金印悬如斗，若个勋名得似君？

　　其三

　　身经百战阵云深，家世中朝翰墨林。海国降王齐纳款，域中逋虏尽成擒。芙蓉列帐新开府，鹦鹉传杯旧赐金。道路悠悠安足问？知君常是岁寒心。

　　其四

　　早岁登坛胆气麄，匣中长剑是昆吾。鸡声北阙曾陪辇，鹢首东溟屡献俘。碧浪千层寒画角，丹心一片照冰壶。灞陵夙将推元老，独自凌风写战图。

　　赠沈宁海大将军（二首）杨宗玉

　　银河漾碧正清秋，匣剑冲星贯斗牛。撑壁祗因君命召，出山从此国恩酬。已无丑类惊三翼，惟有威名镇八州。最喜元侯能礼士，曳裾尚是旧交游。

　　其二

　　宛水龙头又虎头，天生文武奠皇猷。看来玉帐雄风卷，引得金秋瑞霭浮。云鸟阵高严并钺，川鲸氛扫拭吴钩。词人会见弓青海，欲赋澄清取次投。

　　赠沈宁海大将军朱弘演

　　眼底无夷气自豪，重来含笑抚吹毛。生擒已奏东沙凯，保障还需上将韬。云净一天稀羽檄，月明万里净鲸涛。即今辽左边烽扰，又恐烦君别载櫜。

　　赠宁海沈将军总镇登莱熊明遇

　　瀚海凭陵万里风，戈船无恙试蛟宫。黄金不结曹丘口，白发方图即墨功。回首江湖看意气，誓心天地论英雄。休嗟汉法多孤负，谁斩楼兰饮帐中？

　　赠沈宁海将军总镇登莱（三首）张瑞图

　　忠孝君家世所知，如君文武况兼资。鼎元词藻真千载，少保军威又一时。水怪频收龙罔象，波巨尽识汉旌旗。何人不祝丈人健？岂独辕门将吏私？

　　其二

　　羽林束发欲吞鲵，宁海勋高北斗齐。遮莫扶桑雄倚剑，何曾细柳动轰鼙？他年虎穴身先试，此日鹰扬客共题。见说悬弧大飨士，真拼一饮醉如泥。

　　其三

　　将军胆气似刘生，鳌吸鲸吞意不惊。遂筑受降增部曲，尚思出塞远横行。麒麟终画云边阁，鹅鹳新屯海上营。羽檄方殷君自爱，汉家天子待长城。

　　送元戎沈宁海之任登莱曹学佺

　　辽阳烽火近东莱，选将无过颇、牧才。文士山中曾勒石，神仙海上此登台。三秋巨浪因风破，不夜孤城向日开。闻道胶西师捷后，契丹心胆化成灰。

　　送沈将军提兵赴登莱董应举

　　伐鼓扬旌驾海来，骊歌铙吹为君开。少年已夺单于垒，今日纔登上将台。南尽九真知姓字，东浮万里出登莱。时危七尺宁须惜，不斩奴酋不可回（万里，沙名）。

　　送沈士弘先生总兵东镇何乔远

　　圣主忧边自不言，只看推毂壮东藩。威名闽浙留南徼，保障登莱是北门。渤海旌旗应改色，奴酋■〈束〉羯定惊魂。辽阳谩道筹兵食，方略营平早共论。

　　送沈宁海将军山东总帅（二首）林裕阳

　　军前杀气亘长虹，海上鲸鲵半扫空。结客千金随手尽，酬知一剑倚天雄。雕弓早挂扶桑日，赤帜新回细柳风。烽火辽阳今正急，谁当谈笑奏肤功？

　　其二

　　见说将军胆气豪，曾凭寸舌却红毛。请缨终妙心尤壮，免冑汾阳绩自高。昔日闽南清海怪，今朝蓬岛净风涛。更看辽左功成日，天子为君解战袍。

　　赠沈大将军总戎登莱周之夔

　　啴啴十乘壮元戎，一片丹心百战中。闽、粤几能留玉帐，登莱又见锡彤弓。小夷猾夏方殷北，水道防秋正在东。安得请缨时入幕，为君作颂若清风？

　　赠沈宁翁老恩叔总镇登莱（二首）林守奎

　　充国屯田结■〈罒上干下〉幵，而今刚是立功年。龙头既已推元老，虎竹应须属上贤。我乏一筹何足策？君当百炼最堪先。背城决战酬知己，扫穴犁庭奏凯还。

　　其二

　　简命初传出紫宫，特将华衮赉元功。千群跃马歼骄虏，万里横戈扫巨雄。鸭绿长江流尽稳，龙沙绝塞瘴皆空。承恩贱子欢无极，愿以轻翰托远风。 

　　读「赠言」感赠一首（有引）林守奎

　　守奎早岁失父，无以自立；今得以有妻子而列行伍者，沈主帅之教育以成也。向未尺寸之报，近因东事孔棘，奎特仗剑万里，重奔登莱，欲图效死麾下。道出白门，遇公季子录梓赠言；奎垂涕感激，亦附一言于末简，以见下志云。

　　感恩知己世难兼，我独于公事事沾。骄以成顽身幸在，死惟图报口姑钳。何邦更说秦还魏？此日重称蔺与廉。蛇雀至微千载重，是人犹或未堪嫌。  
　 

卷之六

　　五言排律

</div>
    <div class="pagination">
<a href="闽海赠言_page12.html">上一页</a><span>...</span><a href="闽海赠言_page8.html">8</a><a href="闽海赠言_page9.html">9</a><a href="闽海赠言_page10.html">10</a><a href="闽海赠言_page11.html">11</a><a href="闽海赠言_page12.html">12</a><span class="current-page">13</span><a href="闽海赠言_page14.html">14</a><a href="闽海赠言_page15.html">15</a><a href="闽海赠言_page16.html">16</a><a href="闽海赠言_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
