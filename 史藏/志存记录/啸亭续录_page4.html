<!DOCTYPE html>
<html>
<head>
    <meta charset="UTF-8">
    <title>啸亭续录 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>啸亭续录 - 第 4 页/共 8 页</h1>
    <div class="content">　　◎玉阆峰侍郎冶亭弟阆峰司马玉保，诗才敏捷过于其兄，品高雅不趋声闻。纯皇帝时，恶八旗词林学问陋，特亲试之，擢公兄弟二人，众以轼辙、郊祁比之。公学淹博，尝读武经诸书，自以为知兵。台湾之役福文襄王、海超勇公膺上赏，公以蓝鹿洲《平台纪略》示余曰：“昔廷珍以七日擒巨寇，甫荫一轻车都尉，今二公竭天下之力以成其功，不及蓝氏多矣。”川、楚教匪叛时，公欲请缨自荐，为人尼止。上知其才，欲擢为晋抚，有公邻某公，先以赀贿和相，因荐其资格较玉某为深。上从和言，故公有诗曰“春风先已入邻家”之句。其家复遭妇道不职，终日勃，因郁郁成疾，寄居冶亭园庭以没，人争惜之。

　　◎蒋元亭侍郎蒋元亭侍郎予蒲，少司空元益子也。父子同居九列，时人荣之。公好讲辟谷术，朱文正公引为入室弟子。又以释迦、柱下之道异致同功，故合释、道二学著书立说，时人颇以为恬静。然躁进取，急于名利，凡要津当道，无不交接，其人稍蹉跎，即厌弃如敝屣。尝与其徒某于秘室谈道，有听之者，皆容成御女之术及奔竞要津秘耳。毕子筠孝廉深恶之，曰：“元亭之倡邪说，与川、楚教匪何异？况假玄漠之言以为终南捷径，何其舛也。”余以毕子为知言。后卒以师事僧人王树勋为石御史承藻所劾罢，郁郁归去，久之乃死。

　　◎熊铅山司寇熊铅山司寇枚，江西人。少中戊子解元。屡任封疆，以懦弱名，下吏多搋揄之，年六十余始登九列。壬戌科主会试总裁，于闱中拟墨，文字荒疏，不堪入目，有“文王亦人耳”之句，为<冒毛><毛>子传为笑柄。纪晓岚批其文曰：“中有一团浑穆之气。”亦讥其不中轨也。公以江西名隽自居，晚年文字何以荒谬至此也。

　　◎陆大司马陆司马宗楷，少年科目，居大司成任垂三十年。纯皇帝召见，怜其衰老，数年中，立擢大司马。尝问之曰：“卿年迟暮，自揣精力尚能衡文柄乎？”公对曰：“臣任司成时，日课国学生，乃自文章堆中匍匐出者，殊不以为苦也。”上笑颔之。

　　◎彭氏科目之盛余素恶扶乩之事，以为假鬼神以惑众，为王者所必诛，故律置之重典，良有以也。然姑苏彭氏素设文昌神乩坛，南匀先生以孝友称，其孙大司马公复中元魁，祖孙状元，世所希见。司马之子绍观、绍升、绍咸，其孙希郑、希洛、希曾，其曾孙蕴辉皆成进士，今司寇公希濂复登九列。科目之盛，为当代之冠，岂真获梓潼之佑耶，抑别有所致之也？

　　◎鲍双五侍郎鲍双五侍郎桂星，虽以妄言失职，然其人性伉爽。未第时为涞水方氏主计臣，出入百万计无遗，方氏赖之以富。为中州学政，督课士子最勤，五更时，即朝服坐堂皇校阅文字。以河南士风多陋，故命题多以典故考诂，以诱士子勉于学问诵读。其叙中州试牍有云：“士子陋不已，必至有怀挟代倩之弊，而国法随之矣。”语虽激烈，亦见其苦心也。癸酉秋，任湖北学政时，闻林清乱，慷慨就道，数日急驱至京。时滑县道梗，公主仆数人直摩贼垒而过，尝曰：“吾既以身许国，岂可畏祸纡行，以干名义也！”途中上疏调剂兵食，语多裨益，上采行之。故滑县之成功较速，公之策居多。公为余之畏友，丁卯冬，余邸既遭回禄，公每劝宜急修葺，以存国体，至丙夜修书，洋洋数千语以责之。又余挟优过其寓，公拒不纳，其严厉也若此。

　　◎陶珏卿余素狎优伶，屡为吴春麓侍御、鲍双五司空所斥，心甚惭恧。若辈迎欢卖笑，虽其常态，然亦有深知大义者。如陶珏卿，名双喜，江都人。貌虽齐李蔡，然性多伉爽，才敏捷颇可人意。侍母最孝，凡所得缠头，任母荡费，惟恐不得其欢。余每放言妄论，伊必阻止曰：“此招祸之媒也。”卒应其言。伊于奉母外，其所蓄赀财，多周济贫窘，曰：“同为世人，何忍见其流离也！”后余以暴戾致愆，乃株连及珏卿。入狱数旬，日夜长号思母，闻者哀之，因以瘐死。亦若辈中之翘楚也。

　　◎庆丹年相公语丹年相公，三世调梅，古今罕睹。性和平，居枢府数十年，初无过失，举趾不离寸跬，人比之王岐公。忆其初赐双眼花翎时，缓步出神武门，风度安翔，众誉之曰：“世罕见此和平风度，所以载厚福也。”癸酉秋林清之乱，公年垂八十，抱疾于邸，踉跄坐肩舆入内，昏然坐顺贞门阶下，终日无所指挥。人有告其变者，尚从容曰：“此语自何所闻，若辈安敢如此横逆！”人争笑之。卒以是致仕归。逾二年薨于邸，谥文恪。

　　◎姚姬传先生先恭王善持衡天下士，乙亥夏，朱子颖南游，携姚姬传诗至邸，先恭王曰：“此文房、冬郎之笔，异日诗坛宿秀也。”不十年，先生成进士，改官刑部郎中，持法严正，刘文正公甚倚任之。会文正公薨，先生乃移疾归里，掌文教者四十余年。古文遒劲简链类归震川，而雅澹过之。年八十余，庚午重赴鹿鸣，赐四品章服。又数年始卒，论者以其品望为桐城第一流云。

　　◎杨升庵诗尝读《杨升庵集海估引》云：“海估帆乘鲸浪飞，绡宫夜取万珠玑。翻身惊起蛟龙睡，血污青泠竟不归。偃月堂空罢舞尘，靖安坊冷怨佳人。芙蓉莲子随他去，不及当年石季伦。”乃讥夏文愍之词。盖桂洲居相位时，亦复贪婪倨傲，原非贤佐，不过为分宜所陷，死非其罪，人多悯之。今《鸣凤记》演河套剧，居然黄发老臣，可与葛氏、姚、宋并列者，亦未免过褒也。

　　◎福文襄王夫人福文襄王夫人姓阿颜觉罗氏，总督明公山女也。性爽伉，遇事多决断，配文襄王廿馀年，封疆案牍尝为佐理。安南国王阮光平既归降，纯皇帝欲其来朝以贳其罪，而阮畏天朝法，不敢亲至，文襄王忧之。夫人曰：“此相公祸福关头，使光平不亲至，何以归报君命？”因呼使臣吴俊入署，隔帘与之商榷久之，曰：“吾侪虽裙钗辈，敢以此头保光平不死，务须招其至粤，以彰君德。”吴故善辞令，驰入安南，力说光平，以夫人辞告之，光平始入觐。纯皇帝大悦，颇优赉之以归，夫人之力也。文襄王薨后，夫人持家数十年，以严厉称，闺门整肃，人争慕之。

　　◎明太傅家法余尝育奴子英魁，为纳兰氏之旧仆，言明太傅珠于康熙中既为郭华野所劾，曰：“勋名既不获树立，长持保家之道可也。”因广置田产，市贾奴仆，厚加赏赉。按口以银米，冬季赐以绵布诸物，使其家给充足，无事外求。立主家长，司理家务，奴隶有不法者，许主家者立毙杖下。所逐出之奴皆无容之者，曰：“伊于明府尚不能存，何况他处也？”故其下爱戴，罔敢不法。其后田产丰盈，日进斗金，子孙历世富豪。至成公安时以倨傲和相故，撄于法网，乃籍没其产，有天府所未有者，良可惜也。因思权奸保家，其才故有过人者，所以能历百年而不败也。

　　◎蔡葛山相公蔡文端公新，文恪公世远侄也。文恪为纯皇帝藩邸旧学，故上待公尤厚。公性端悫，理学传世，为安溪正脉，故虽以过失屡遭上严旨，而敬礼犹如故也。为上书房总师傅三十馀年，诸皇子皆敬惮之。乙巳春，予告归里，诸皇子赋诗送行，时人比之疏傅。庚戌秋，入京祝嘏，上谓和相等曰：“今岁王会图慎勿使蔡新见之，恐其谏章即至也。”其为上所重至此。余幼闻先恭王言：“尝自滦阳返，遇公于途，公立降舆。先王止之，公曰：”某非为王降舆也。‘乃正襟北面，恭请圣安毕，然后相见。“其大节不苟如此。年九十馀始薨于家，实升平人瑞也。

　　◎王鸿绪王尚书鸿绪之左袒廉王，余已详载矣（见前卷）。近读其《明史稿》，于永乐篡逆及姚广孝、茹常诸传，每多恕辞，而于惠帝则指摘无完肤状。盖其心有所阴蓄，不觉流露于书，故古人不使奸人著史以此。王司徒之言，未可厚非也。

　　◎朱文正宅湫隘《涑水纪闻》载：宋臣杨砺为真宗东宫官，即位，拜枢密副使。病甚，帝幸其第，所居在隘巷中，辇不能进，帝因降辇步至其第，慰劳甚至。按朱文正公薨时，上亲往吊，门不容御舆入，上步至其灵前，哭之甚哀。古今圣君贤臣，如出一辙也。

　　◎性情之偏余性情褊急，尝为质恪郡王所箴曰：“兄至众叛亲离时，始信弟言之不谬也。”余尝以为过激之谈，今终以暴戾致愆，深悔不从其语。然古以郭汾阳盛德，卒因暴怒杖死判官张谭；陈执中为宋相，以无道虐死婢子三人，迎儿年方十二，累行笞挞，穷冬髀缚，绝其饭食，挛囚至死，为赵清献所劾；汉相魏相以挞毙婢子故，为赵广汉所究治，皆历见诸史册。诸公皆当世名卿贤相，其过失如此之甚，终未以此罢斥。何况惩治强暴，法虽奇刻，究未致毙，乃使先王封爵自余而失，深有所愧耻也。

　　◎古史笔多缘饰余素怪前代正人君子名节隆重，指不胜屈，近时人材寥寥，何古今之不相及若此。尝与毕子筠孝廉谈及，子筠曰：“君泥诸史册语，故视古今异宜，不知本朝人才之盛，为前代所不及。先朝无论已，即以目下人才论，如王文端之持正，朱文正之博雅，松相公之高谈理学，岳少保起、蒋励堂攸之廉名素著，戴文端、百菊溪之才锋敏捷，庆丹年相公、董太保之和平谦让，额经略、德将军之战功克捷，杨军门遇春之宣劳西北，王提督得禄之扬誉东南，李壮烈长庚、穆忠果克登布之忠节，强忠烈克捷、李太守毓星之死事，汪瑟庵廷珍、吴山尊、鲍双五桂星之文学，拟之前代人才，有过之无不及者。使史笔有所润饰，皆一代名臣也。”余韪其言。近读王文正笔记，丁鹤相言：“古今所谓忠臣孝子，皆未足深信，乃史笔缘饰，欲为后代美谈耳！”言虽出于奸邪，未必无因而发也。

　　◎报应之爽宋时，章少时私人之妾，为人所掩，逾垣而出，误践妪妇，为妇所讼，赎铜乃免。其后为政苛虐，卒有岭南之行。近有某相公，少时貌甚美丽，尝奸于大姓宅，其仆愤极欲刺杀之，幸误中帽乃免。其后高朗令终，为一代之贤臣，吁，亦异矣！

　　◎盗贼之讹《闻见录》载：相传黄巢不死时溥之诛，乃自髡为僧。张全义见于洛南禅寺，号雪窦禅师，有《自题小照》诗云：“独忆当年草上飞，铁衣脱尽挂僧衣。天津桥上无人识，独倚阑干看落晖。”纪晓岚《滦阳续录》亦辩魏阉不死阜城，乃假缢貌似者以代之。袁简斋又言李闯不死九宫山，为某寺和尚，曾有见其遗像者云。余按黄巢、阉、闯罪恶通天，虽醢诛之未尽人快，奈何转为隐讳，务以考终归之！未审执笔者是何心也。又雍正中，平恪郡王北征时，有僧人赠王剑，衤尧书“闯”字，群亦以为李逆不死。余以必系贼人遗物，为愚蠢僧人所获，献之以邀厚赉耳，未必李逆果成佛也。惟明惠帝世以为出亡，又唐王被擒后，有言脱逃至五指山为僧之语，乃遗民未忘故主之意，无论真伪，犹有取焉。

　　◎舒文襄公末节余舅氏舒文襄公，少任御史时，极言天下利弊，当时号为“铁汉”。后内任金吾，外掌军旅，皆以刚正见称，故刘文正公力挽为相。及居首揆，锋芒日敛，殊蹈模棱之习。王伦之役，复逞军威，多杀无辜。又上疏言禁民间私蓄火器，为言官所纠，比以秦皇销兵云。然川、楚之役，初有欲招抚者，以致贼人蔓延日炽，反不如公之除莠务尽之善。又火器之烈，自古所无，自明中叶始入中国，赖本朝化治升平，故犹未尽其害。若六朝、五代之际，使有是器，以烈焰攻城邑，吾民鲜孑遗矣！盖公之智虑深远，亦未可厚非也。

　　◎年大将军先兆年大将军赐第在宣武门内右隅，其额书“邦家之光”。及年骄汰日甚，有识之士过其第哂曰：“可改书‘败家之先’。”盖以字形相似也。未逾时，年果偾事。

　　◎朱文正公之直朱文正公在讲帷时，以羽翼今上故，忤某贵臣。后其舆人殴伤官兵，某贵臣因嗾护军统领某重劾之，以泄前愤，赖上优待公，惟治其舆人罪。然谓侍臣曰：“师傅，所当优礼者，至其舆人务须以法治也。”后未逾时，贵臣即获罪，傺以终。统领家以中之私，杀伤其子，统领亦以他事劾免。蒋香杜孝廉笑谓余曰：“朱相公果能驱使黄巾力士阴谴伊二家耶！”余曰：“即使朱公真有其术，以伊素日品行，亦必不为。其天报之不爽耳！”蒋以余言为然。

　　◎夜谈随录有满洲县令和邦额著《夜谈随录》行世，皆鬼怪不经之事，效《聊斋志异》之辙，文笔粗犷，殊不及也。其中有记与狐为友者云：“与若辈为友，终为所害。”用意已属狂谬。至陆生楠之事，直为悖逆之词，指斥不法。乃敢公然行世，初无所论劾者，亦侥幸之至矣。

　　◎松相之谪松相公自癸酉秋出镇伊犁，又复三载丙子秋始归朝任御前大臣，以直梗称。丁丑夏，畿辅亢旱，上下诏求言。公上疏谏阻东巡，上以其故违祖制，应置重典，念其平日廉直，以二品衔谪为察哈尔都统。其疏云：“臣某跪奏，为恭读朱笔谕旨，惶恐焦急，敬沥微忱事。窃臣昨日仰蒙召见，命阅御制《望雨省愆说》毕，臣随赴军机处，众官公同捧读之下，万分惭悚，不安。兹因顺天府所属缺雨，以致我皇上引咎自责，宵旰忧勤，天时稍释。深戒臣工因循疲玩，复谕及癸酉九月之变。诚如圣谕，旱象甚可畏也。如臣忝列首揆，仅知趋走为勤，实有应得之愆。若徒以虚言塞责，不惟辜恩负职，亦恐天理难容。因念皇上于来年诣盛京，恭谒列祖陵寝以告成平，典礼攸关，固不宜缓。又以连年河流顺轨，漕运迅速，各直省普庆丰收，原可举行钜典。唯今夏亢旱尤甚，上天昭示，独在三辅之区，臣愚以为皇上展敬之诚，已荷列祖列宗在天昭格。伏思十七年臣奉差奉天，查勘陵寝工程，沿途曾见旗民，颇形艰窘，是以于十九年春间由新疆曾经恭折奏请皇上缓诣盛京，荷蒙谕允。自去年八月臣入都之后，日侍天颜，屡蒙谕及二十三年恭谒祖宗陵寝，彼时臣以连年雨时若，收成丰稔，固应举行斯典。今乃三辅旱象已成，或系祖宗眷佑，昭示景象，暂停举行，以为苏息岐、豳父老之意，未可知也。臣不揣冒昧，恭摺密陈，是否有当，伏乞睿鉴。臣无任惶恐惭悚之至，谨奏。”

　　◎诗文涩体宋子京诗文瑰丽，与兄颉颃。其《新唐书》好用僻字涩句，以矜其博，使人读之，胸臆间格格不纳，殊不爽朗。近日朱笥河学士诗文亦然。余尝谓法时帆祭酒云：“读《新唐书》及《朱笥河集》，如人害噎膈症，实难舒畅也。”法公为之大笑。

　　◎服饰沿革国初尚沿明制，套褂有用红绿组绣者，先良亲王有月白绣花褂，先恭王少时犹及见之。今吉服用绀，素服用青，无他色矣。花样，康熙朝有“富贵不断”、“江山万代”、“历元五福”诸名目。又有暗纹蟒服，如宫制蟒袍而却组绣者，余少时犹服之。袍褂皆用密线缝纫，行列如绘，谓之实行，袖间皆用熨折如线，满名为“赫特赫”。今惟蟒袍尚用之，他服则无矣。又燕居无著行衣者，自傅文忠征金川归，喜其便捷，名“得胜褂”，今无论男女燕服皆著之矣。色料初尚天蓝，乾隆中尚玫瑰紫，末年福文襄王好著深绛色，人争效之，谓之“福色”。近年尚泥金色，又尚浅灰色。夏日纱服皆尚棕色，无贵贱皆服之。亵服初尚白色，近日尚玉色。又有油绿色，国初皆衣之，尚沿前代绿袍之义。纯皇帝恶其黯然近青色，禁之，近世无知者矣。近日优伶辈皆用青色倭缎、漳绒等缘衣边间，如古深衣然，以为美饰。奴隶辈皆以红白鹿革为背子，士大夫尚无服者，皆一时所尚之不同也。

　　◎贵臣之训定例，坤宁宫祭神胙肉，皆赐侍卫分食，以代朝餐，盖古散福之意。有贵臣领侍卫者，因训其属曰：“居家以俭为要，君等朝餐既食胙肉，归家慎勿奢华，晚间惟以糟鱼酱鸭啖粥可也。”某侍卫应曰：“侍卫家贫，不能购此珍物。”某公乃语塞。其生长富贵不知闾巷之艰难若此，可知“何不食肉糜”之言，洵非虚也。又诫同族少年曰：“在外慎勿胡乱行走。”少年性黠，因故为不解状，某公赧颜良久曰：“所谓嫖妓等事是矣。”少年曰：“我辈外间皆名宿娼也。”一堂哄然。

　　◎明相国丁丑夏，松相公以久旱策免，拜明参政为首揆。公于乾隆丙子、丁丑间即从征西域，久拥旌节，董太保居政府廿余年，视公犹为后进。年已大耋，乃登台席，自渭滨钓璜之后，实为再见。信升平人瑞也（按：宋乔行简，亦八十余始入政府，不久即免，未足称也）。

　　◎安三明太傅擅权时，其巨仆名安图，最为豪横。士大夫与之交接，有楚滨、萼山之风。其子孙居津门，世为鹾商，家乃巨富，近日登入仕版。有外典州牧不肖宗室至有与其连姻眷者，亦数典忘其祖矣。

　　◎明春二公论战人臣死绥，古今通谊，然必有济于国，始为可贵。若如赵括、邱福之徒，非不舆尸殉死，不为世所重也。闻明相公言，木果木之战，海超勇公实预其事。甫交绥，海公即大呼曰：“军气颓败，此溃师之兆也。吾马首欲东，诸君努力冲围，悉会师于美诺可也。”因策马归，故身不预难，其后卒以灭敌，盖留身有待也。春将军宁亦世代拥旄者，言对敌如角<角氐>然，稍觉势异，即放手再与之扑，不然必颠仆矣。自古如必阝鄢之役，九节度之败，皆师老之故也。二公皆久经军旅者，其置论乃如是，此与杨存中舍淮守江之论相似，非亲身经历者，必以其言为懦矣。

　　◎朱检讨题词朱检讨天保谏立东宫事，余已载之矣。近于崇效寺观拙庵和尚红杏图小照，康熙中词林如王渔洋、朱竹辈，率皆题咏。公题七绝一首，诗亦隽逸可喜，乃知其别字鹤田也。因匆匆阅看，未得抄录其诗，心殊觉怅惘也。

　　◎谲谏圣祖既废理邸，揆叙、王鸿绪辈恐其复立招祸，因造诸蜚语以闻。仁皇帝怒，欲置王于重典，众莫敢谏。领侍卫内大臣娄公德纳，仁皇近侍也，年已耄，善解入主意。时上自畅春园还宫，欲明颁诏旨，公先日燕见，曰：“闻护军统领某得暴疾，肉尽消瘦已骨立矣。”某公素以体胖著者，次早上入宫，某统领佩刀侍神武门，丰伟如故。上诘公，公笑曰：“可知人言未可信也。体之丰瘠乃现于外者，尚讹传至此，何况暗昧事哉？”上首肯其言，立罢其诏云。

　　◎流俗之言《避暑录话》载，宋时流俗言甚喜而不可致者云“如获燕王头”，盖当时以取燕为急务也。雍正中，尝与准夷构兵，里巷鄙自矜伐者必曰：“汝擒得策王至耶，何自夸张若此！”盖谓策旺阿拉布坦也。余少时闻老妪妇犹言及之，可见准夷鸱张一时，非纯皇帝之神武，安能翦灭其国，夷为郡县？其威德胜于宋代，不啻霄壤之别矣。

　　◎置岁不用闰法宋沈括《梦溪笔谈》载置岁法，言“每岁以十二气为一年，更不用十二月，直以立春为孟春之一日，惊蛰为仲春之一日，岁岁齐尽，永无闰余。如此则四时之气常正，岁政不相凌夺，日月五星亦自从之。如此则算术岂不简易端平，上符天运，无补缀之劳”云。按泰西之法，本以日纪岁，初无置闰之法。入中国后始增置闰之条，括当时声教不通，乃其论与西法暗合，亦精于算律矣。

　　◎牧庵相国牧庵相公长麟，景祖翼皇帝裔也。成乙未进士，以部曹氵存至督抚。性聪敏，历任封圻，以廉明称。任吴抚时，擒获强暴，禁止奢侈，尝私行市井间访察民隐，每就食于面馆，吴人传为美谈。抚晋时，和相觊觎上公之爵，乃因市人董二诬告逆匪王伦潜匿晋省某家，和相因公陛见至京，握手宫门柳下，嘱托再三，曰：“无论其真伪，务坐为逆党，吾与公偕得上赏矣。”公至晋访之，皆无实据，某实董仇家，故欲倾陷。公慨然曰：“吾发垂白，奈何灭人九族以媚权相也。”因坐董二以诬告，大忤和相意。后因闽中事牵连，谪戍西域，盖为之报复也。今上亲政后召入，历任闽、陕诸制府。后以母老入都参知政事，以目眚致仕，久之乃卒。余尝与公直宿禁中，问其私行，余以节钺大员小民皆所熟识，恐无济于实事。公曰：“吴中风俗狙诈，故欲其知吾私行以警众也。”余服其言。公赤晰，修髯伟貌，言语隽雅，坐谈竟日，使人忘倦，人亦乐与之交。然性好奢华，置私宅数千厦，毗连街巷。铁冶亭冢宰尝规之，公曰：“吾久历外任，亦知置宅过多，但日后使此巷人知有长制府之名足矣。”亦善为拒谏也。任司寇时，比昵某尚书，故治广赓侍郎之狱颇急，又误判巫蛊事致伤多人，颇为人口实云。

　　◎李赓芸之死李公赓芸，江苏奉贤人。成庚戌进士，历任郡县，以廉能称。屡登荐牍，时以为天下清官第一。累迁至闽藩，时汪公志伊为闽制府。汪故老吏，以布粟起家，矫为廉洁，尝刊《小学规范》诸书行世，李公素轻之。尝乘新轿入督府，汪公训之曰：“奢者必贪。君初为方面大员，慎勿美于服饰，蹈往昔窠臼也。”公愤然曰：“芸虽不肖，为天子大吏，稍饰舆服，诚不为过，实耻效布被脱粟之平津侯以欺罔朝廷也。”汪公心衔其语。会有改教县令朱履中讦公受其陋规，及其仆黄元索诈赕钱数百元，皆系相沿旧规，汪公乃露章劾之。命福州守涂以罗织其狱，涂希汪意，私具状逼公画诺。公不服，以拍案厉声诟之，日夜锻炼不休。公怫然入寓，怀冤状自缢死。事闻，上命侍郎熙公昌、王公引之往鞫其狱，闽中士大夫争伏钦差寓门，以鸣公冤。汪公不得已引疾致仕，熙、王二公乃力反其狱。事闻，上震怒，褫汪公及巡抚王绍兰职，涂以以迎合故，遣戍黑龙江，复命荷校三月于戍所，公冤乃白。闽中乡绅复建公祠于省中，春秋，以报其德云。余向不识汪公，素闻其廉名，心甚折服。辛未夏，会汪于静明园柳荫下，听其谈吐矫饰，颇不惬意，然震其名，亦未敢加轻薄。又闻王河帅秉韬云：“长三、汪六皆矫名之士，未足为贵。”心尝疑之。后遇牧庵参政于朝，悉知其人，于汪公终有所惑。不意终身之名败于末路，亦可以戒仕途之矫诈者矣。

　　◎刑部郎官乾隆末，福文襄王征廓尔喀时，有刑部郎中某以荐擢召见。上问福康安、海兰察二人外间声名如何，某应声曰：“外间咸服二人将略，比古罗成、敬德也。”上笑遣之出。阿文成公悔之，告于人曰：“老夫以某相貌丰伟，故登荐牍，孰意为熟请小说人也。”人传为笑柄云。

　　◎阿尔稗画舒穆禄武勋王之侄都统公谭泰，以武勇闻。大兵下江南时，曾射江宁太平门，洞穿其扉，人服公勇。后坐事诛。其孙少冢宰公阿尔稗，幼育溧阳相公家，精于绘事，盖谭公与陈相比昵故也。曾以画虎著名，赏鉴家宝之，以比僧繇龙云。又绘《西域贡狮图》，见纪文达《滦阳消夏录》中。今于秀峰主人庭上见公画鹰，怒目炯裂，劲翮锋棱，有风云扶抟之势，信非他人所可及也。

　　◎煤驼御史宪皇帝时，求谏甚切，凡满、汉科道皆令轮班奏事，如旷职者，立加罢斥。有满洲御史某，奏禁卖煤人毋许横骑驼背，以防颠越，上斥其官。时传以为笑柄，谓之煤驼御史云。

　　◎国朝诗别裁集沈归愚宗伯选《国朝诗别裁集》进呈御览，纯皇帝以其去取纰缪，令内廷词臣更为删定行世。然其中犹有未及改者，如闺秀毕著《纪事诗》，乃崇德癸未饶余亲王伐明，自蓟州入边，其父战死，故诗有蓟邱语，非死流寇难也。当其时，海宇未一，不妨属词愤激，归愚选入，已为失于检阅。而内廷诸公仍其纰缪，此与商辂《续纲目》滁州之战，书明太祖为贼兵同一笑柄。又黄子云诗以舒穆禄少宰阿尔稗为元人。盖野鸿未登朝籍，故引证或有所错误，而词臣辈亦沿其失，何其舛也。

　　◎吴制府吴公达善任楚督时，擒捕江洋大盗甚夥，已载之前卷矣。近闻其乡人言，有童子窃葱数茎，为肆人告发，公即请王命诛之，人皆以为过当。公曰：“数岁童子即凶残若是，俟其成立，为大盗无疑义矣！”其嗜杀也若此。又闻其父为西安驻防，家甚富，尝牟利于主算者，主算者算尽锱铢，其父犹以为未足。主算者艴然曰：“然则一本万利，莫读书若也。”其父恍然悦服，因延名师，督课严肃。故公昆仲者以科第起家，至今为巨族云。

　　◎瑚合庵瑚合庵太宰任楚抚时，有下僚进谒，以事为公训责。下僚请罪，自称糊涂该死者再。公以犯其嫌名，因曰：“糊涂又复无礼，此所以宜责也。”其人始悟。人传为笑柄云。

　　◎昼晦戊寅春，雨泽稀少，狂风日起。浴佛日，余结伴游万寿寺，时天气晴和，热甚，着单衫犹觉挥汗。午后黑云由东南来，风沙霾暗，余即驱车归，甫入室，犹未解衣，天顿昏黑，室中燃烛始能辨物。至逾时顷，火云四起，天渐明朗而暴风愈甚，竟夕乃已，亦一异也。闻市廛车马沸喧，路人皆不敢行，有老妪佝偻为风吹毙者，又有遗失幼孩者，一时传为谈柄云。

　　◎孙文正取四城尝读孙征君《夏峰集》中《孙高阳相公行状》，载崇祯庚午收复永平四城，颇多伟绩，以为谀墓之文，例多溢美。近读《八旗通志》，乃知当时文皇帝虽东归，所留守者皆一时勇将谋士，如图雄勇公赖、图果毅公尔格、范文肃公文程及劳萨、叶臣等俱在围中。高阳能以新集乌合之兵力撄其锋，使诸名将弃城远去，实一时之奇捷，较之韩蕲王大仪镇、岳武穆朱仙镇之功，有过之无不及者。明庄烈帝乃视为泛常，仅荫一锦衣指挥，其后因凌河之役，立加罢斥，真赏不酬功矣。然则亡国非不幸也。

　　◎法时帆谑语某司空督学中州时，好出搭题以防剿袭之弊，致经文多割裂，法时帆学士心恶其行。其后某复督学楚中，往辞法公，公多所奖誉，某心喜悦。及临行时，时帆送至中庭曰：“楚中有一故交，代为诿讠垂可乎？”某询其姓氏，时帆曰：“孔、孟二夫子著述已千载，请公慎勿将其文再行割裂也。”闻者抚掌。

　　◎睿忠王致史阁部书纯皇帝尝阅《睿忠王传》，以其致明史忠正公书未经具载回札，因命将内阁库中所贮原稿补行载入，以备传世，真大圣人之所用心，初不分町畦也。尝闻法时帆言，忠王致书乃李舒章雯捉刀，答书为侯朝宗方域之笔也。二公皆当时文章巨手，故致书察时明理，答书义严词正，不惟颉颃一时，洵足以传千古，亦有赖忠王、阁部二人之名节昭著故也。

　　◎洛翰高皇帝创业之初，有洛翰者，本刘姓，中原人，以佣至辽。初给事于建州，颇勤俭有勇力，高皇帝赏识，拔为侍卫。觉罗龙某叛时，阴夜怀刃入高皇帐，公觉，以手格之，四指皆落，卒卫上以出。后犹能执锐御敌，高皇帝嘉之，倚如左右手。卒于起义之前，故不得预五大臣之列，今其裔隶内府。闻先恭王言，王若霖太史曾为公作行状，手书镌以行世，惜未睹其本也。

　　◎侍卫结衔之误国朝定制，凡御前朝夕侍侧者，名御前侍卫，其次日乾清门侍卫，无论王、公、武大臣、侍卫等皆充之。其六班值宿者，统名领侍卫府侍卫，以分等级。近日武进士改充侍卫者，其门榜皆书御前侍卫，相沿成习，实为僭妄。余为散秩大臣时，曾屡向侍卫处主事等言之，令其回堂饬禁，彼皆以为不急之务，未即更正，不知实为紊乱官阶也。近读钱辛楣詹事所作《许提督成麟神道碑》，亦误书为御前侍卫。公为当代考据名家，乃亦未谙本朝典故，何也？

　　◎魏柏乡相公国初名臣二魏公，世人多以蔚州为巨擘。今观二公家乘，蔚州初为冯铨所重，虽云座主，究系比昵匪人。后又以海昌株连罢官，及复召后，以撤藩事请诛明、米二公，乃蹈袁盎故辙。又以地震请诛索相以应灾咎，亦有违宋景之心。至吴逆叛时，首建招抚之策，有“七旬苗格”之语。虽曰持重，几误国事，尤非大臣之所用心。至柏乡相公，居谏垣时，首劾张缙彦为明庄烈复仇，其后屡劾刘正宗、陈之遴诸阁臣，为章皇帝所引重。至请罢吴三桂居滇南一疏，尤为预测奸谋。其要语曰“滇、黔、蜀、粤地方边远，今将满兵遽撤，恐一旦有变，有鞭长莫及之虞。再荆、襄为天下腹心，请设满兵驻防，以一重臣督之。无事控制边区，以消奸宄窥测之心，有事驱除以通四方水陆之道”之语，尤为卓识。使当时用其言，可无三逆同叛之祸，其相业胜蔚州多矣。

　　◎乾隆初年督抚纯皇帝初政时，擢用满洲诸臣为封疆大吏，皆极一时之盛。若简仪亲王、尹文端公、黄文襄公等事，已具载矣。其他如那公苏图以武臣起家，历任七省制军，薨日，家无担石。其抚苗一疏，议论宏远，预识末年红苗之乱，尤为卓见。吴春麓侍御尝读其疏，谓余曰：“那公初无赫赫名，乃能深虑至此，反胜黔督名将多矣！”时黔督为张公广泗，以知兵著也。马公尔泰为费直义后裔，任两江、闽省诸制府，亦以廉谨称职。策公楞为果毅公裔，性刚毅，颇为僚属所怨，然识见明敏，卒为世重。雅公尔图明医理，尝侍孝圣宪皇后医药，为纯皇帝所倚重。其任河南抚时，亦以廉洁著。其请罢祀田制府文镜一疏，世多称之。傅公德清贞刚介，素谈程、朱之学，为徐文定、杨文定二公所赏识。任豫抚时，前抚臣王士俊以苛酷为民所怨，公下车时，立更其制，欢声遍野，有“三月鲁治”之称。去任时，万民挽车泣送，拥塞闾巷。实皆干城桢干之选，不负上委任之专也。

</div>
    <div class="pagination">
<a href="啸亭续录_page3.html">上一页</a><a href="啸亭续录.html">1</a><a href="啸亭续录_page2.html">2</a><a href="啸亭续录_page3.html">3</a><span class="current-page">4</span><a href="啸亭续录_page5.html">5</a><a href="啸亭续录_page6.html">6</a><a href="啸亭续录_page7.html">7</a><a href="啸亭续录_page8.html">8</a><a href="啸亭续录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
