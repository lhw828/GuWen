<!DOCTYPE html>
<html>
<head>
    <meta charset="UTF-8">
    <title>通鉴总类 - 第 70 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 70 页/共 74 页</h1>
    <div class="content">　　大业三年炀帝过鴈门鴈门太守丘和献食甚精至马邑马邑太守杨廓独无所献炀帝不恱以和为博陵太守仍使廓至博陵观和为式由是所至献食竞为丰侈
　　炀帝专以礼饷厚薄迁官
　　十二年炀帝至江都江淮郡官谒见者专问礼饷丰薄丰则超迁丞守薄则率从停解江都郡丞王世充献铜镜屏风迁通守歴阳郡丞赵元楷献异味迁江都郡丞由是郡县竞务刻剥以充贡献民外为盗贼所掠内为郡县所赋生计无遗加之饥馑无食民始采树皮叶或藁为末或煮土而食之诸物皆尽乃自相食而官食犹充牣吏皆畏法莫敢振救王世充密为炀帝简阅民间美女献之由是益有宠
　　唐李大亮不肯献佳鹰
　　贞观三年太宗遣使至凉州都督李大亮有佳鹰使者讽大亮使献之大亮密表曰陛下久絶畋逰而使者求鹰若陛下之意深乖昔防如其自擅乃是使非其人太宗谓侍臣曰李大亮可谓忠直手诏襃美赐以胡缾及荀恱汉纪
　　太宗不受鹦鹉美女之献
　　五年林邑献五色鹦鹉新罗献美女二人魏征以为不宜受太宗喜曰林邑鹦鹉犹能自言苦寒思归其国况二女逺别亲戚乎并鹦鹉各付使者而归之
　　魏征谏以储偫谴官吏
　　十一年太宗至显仁宫官吏以阙储偫有被谴者魏徴谏曰陛下以储偫谴官吏臣恐承风相扇异日民不聊生殆非行幸之本意也昔炀帝讽郡县献食视其丰俭以为赏罚故海内叛之此陛下所亲见奈何欲效之乎太宗惊曰非公不闻此言因谓长孙无忌等曰朕昔过此买饭而食僦舎而宿今供顿如此岂得犹嫌不足乎
　　太宗数赵元楷馈贵戚
　　十二年太宗祀禹庙至柳谷观盐池至蒲州刺史赵元楷课父老服黄纱单衣迎车驾盛饰廨舎楼观又饲羊百余头鱼数百头以馈贵戚太宗数之曰朕巡省河洛凢有所须皆资库物卿所为乃亡隋之弊俗也
　　髙宗不以捕鹞待刘齐贤
　　干封元年金紫光禄大夫刘祥道薨子齐贤嗣齐贤为人方正髙宗甚重之为晋州司马将军史兴宗尝从髙宗猎苑中因言晋州产佳鹞刘齐贤今为司马请使捕之髙宗曰刘齐贤岂捕鹞者邪卿何以此待之
　　王丘等不劳人以市恩
　　开元十三年车驾发泰山幸孔子宅致祭明皇还至宋州宴从官于楼上刺史寇泚预焉酒酣明皇谓张说曰向者屡遣使臣分巡诸道察吏善恶今因封禅歴诸州乃知使臣负我多矣懐州刺史王丘饩牵之外一无它献魏州刺史崔沔供张无锦绣示我以俭济州刺史裴耀卿表数百言莫非规谏且曰人或重扰则不足以告成朕常置之坐隅且以戒左右如三人者不劳人以市恩真良吏矣顾谓寇泚曰比亦屡有以酒馔不丰诉于朕者知卿不借誉于左右也自举酒赐之宰臣帅羣臣起贺楼上皆称万岁由是以丘为尚书左丞沔为散骑侍郎耀卿为定州刺史
　　明皇贬懐州刺史献乐工
　　二十三年明皇御五凤楼酺宴时命三百里内刺史县令各帅所部音乐集于楼下各较胜负懐州刺史以车载乐工数百皆以文绣服箱之牛皆为虎豹犀象之状鲁山令元徳秀惟遣乐工数人连袂歌于蒍眀皇曰懐州之人其涂炭乎立以刺史为散官徳秀性介洁质朴士大夫皆服其髙
　　徳宗以李正巳所献钱赐淄青将士
　　大厯十四年李正巳畏徳宗威名表献钱三十万緍徳宗欲受之恐见欺却之则无辞崔祐甫请遣使慰劳淄青将士因以正巳所献钱赐之使将士人人戴上恩又诸道闻之知朝廷不重货财徳宗恱从之正巳大慙服天下以为太平之治庶几可望焉
　　徳宗不受生日贡献
　　建中元年代宗之世每元日冬至端午生日州府于常赋之外竞为贡献贡献多者则恱之武将奸吏縁此侵渔下民德宗生日四方贡献皆不受李正巳田恱各献缣三万匹徳宗悉归之度支以代租赋
　　李泌请勿受诸道贡献
　　贞元三年徳宗谓李泌曰每岁诸道贡献共直钱五十万缗今岁仅得三十万缗言此诚知失体然宫中用度殊不足泌曰古者天子不私求财今请岁供宫中钱百万缗愿陛下不受诸道贡献及罢宣索必有所须请降敕折税不使奸吏因縁诛剥徳宗从之
　　藩镇竞以进奉市恩
　　十二年初徳宗以奉天窘乏故还宫以来尤专意聚敛藩镇多以进奉市恩皆云税外方圆亦云用度羡余其实或割留常赋或増敛百姓或减刻吏禄或贩鬻蔬果往往私自入所进才什一二李兼在江西有月进韦臯在西川有日进其后常州刺史裴肃以进奉迁浙东观察使刺史进奉自肃始及刘賛卒判官严绶掌留务竭府库以进奉徴为刑部员外郎幕僚进奉自绶始
　　李锜以贡献固主恩
　　十七年李锜既执天下利权以贡献固主恩又以馈遗结权贵恃此骄纵无所忌惮盗取县官财所部官属无罪受戮者相继浙西布衣崔善贞诣阙上封事言宫市进奉及盐铁之弊因言锜不法事徳宗览之不恱命械送锜锜闻其将至先凿阬于道旁善贞至并鎻械内阬中生瘗之逺近闻之不寒而栗
　　卢坦弹柳晟等违赦进奉
　　元和三年御史中丞卢坦奏弹前山南西道节度使柳晟前浙东观察使阎济美违赦进奉宪宗召坦襃慰之曰朕已释其罪不可失信坦曰赦令宣布海内陛下之大信也晟等不畏陛下法奈何存小信弃大信乎宪宗乃命归所进于有司
　　王锷厚进奉以求入相
　　淮南节度使王锷入朝锷家巨富厚进奉及赂宦官求平章事翰林学士白居易上言以为宰相人臣极位非清望大功不应授昨除裴均外议已纷然今又除锷则如锷之辈皆生冀望若尽与之则典章大壊又不感恩不与则厚薄有殊或生怨望幸门一啓无可如何且锷在镇五年百计诛求货财既足自入进奉若除宰相四方藩镇皆谓锷以进奉得之竞为割剥则百姓何以堪之事遂寝
　　李绛请却裴均进银器
　　四年山南东道节度使裴均恃有中人之助于徳音后首进银器千五百余两翰林学士李绛白居易等上言均欲以此尝陛下愿却之宪宗遽命出银器付度支既而有防谕进奏院自今诸道进奉无得申御史台有访问者辄以名闻白居易复以为言宪宗不听
　　李绛为户部不进羡余
　　六年宦官恶李绛在翰林以为户部侍郎判本司宪宗问绛故事户部侍郎皆进羡余卿独无进何也对曰守土之官厚敛于人以市私恩天下犹共非之况户部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此弊也宪宗嘉其直益重之
　　孔戣奏罢贡蚶蛤淡菜
　　十二年初国子祭酒孔戣为华州刺史明州岁贡蚶蛤淡菜水陆逓夫劳费戣奏疏罢之岭南节度使崔咏薨宰相奏拟代咏者数人宪宗皆不用曰顷有谏进蚶蛤淡菜者为谁可求其人与之以戣为岭南节度使
　　王播进羡余绢
　　寳厯元年盐铁使王播进羡余绢百万匹播领盐铁诛求严急正入不充而羡余相继
　　张濳乞赏省节致羡余者
　　大中十二年右补阙内供奉张濳上疏以为藩府代移之际皆奏仓库蓄积之数以羡余多为课绩朝廷亦因而甄奨窃惟藩府财赋所出有常茍非赋敛过差及停废将士减削衣粮则羡余何从而致此来南方诸镇数有不宁皆此故也一朝有变所蓄之财悉遭剽掠又发兵致讨费用百倍然则朝廷竟有何利乞自今藩府长吏不増赋敛不减粮赐独节逰宴省浮费能致羡余者然后赏之宣宗嘉纳之
　　后唐明宗诏谕两川献钱
　　天成四年明帝将祀南郊遣客省使李仁矩以诏谕两川令西川献钱一百万缗东川五十万缗皆辞以军用不足西川献五十万缗东川献十万缗仁矩明宗在藩镇时客将也为安重诲所厚恃恩骄慢至梓州董璋置宴召之日中不往方拥妓酣饮璋怒从卒徒执兵入驿立仁矩于阶下而诟之曰公但闻西川斩李客省谓我独不能邪仁矩流涕拜请仅而得免既而厚赂仁矩以谢之仁矩还言璋不法未几明宗复遣通事舎人李彦珣诣东川入境失小礼璋拘其从者彦珣奔还
　　明宗责李金全以献马为亊
　　长兴三年前彰义节度使李金全屡献马明宗不受曰卿在镇为治何如勿但以献马为事
　　南唐主责仓吏岁终献羡余
　　后晋天福五年唐主使宦者祭庐山还劳之曰卿此行甚精洁宦者曰臣自奉诏蔬食至今唐主曰卿某处市鱼为羮某日市肉为胾何为蔬食宦者慙服仓吏岁终献羡余万石唐主曰出纳有数茍非掊民刻军安得羡余邪
　　后周太祖蠲宋州所献丝
　　广顺三年归徳节度使常思入朝徙平卢节度使将行奏曰臣在宋州举丝四万余两在民间谨以上进请徴之太祖颔之敕牓宋州凡常思所举丝悉蠲之已输者复归之思亦无怍色











　　通鉴总卷十九下
<史部,史钞类,通鉴总类>
　　钦定四库全书
　　通鉴总卷二十上　　　　宋　沈枢　撰北伐门
　　东晋蔡谟议北伐之计
　　咸康五年征西军庾亮欲开复中原上疏言蜀甚弱而胡尚强欲帅大众十万移镇石城遣诸军罗布江沔为伐赵之规成帝下其议丞相王导请许之太尉郗鍳议以为资用未偹不可大举太常蔡谟议以为时有否泰道有屈伸茍不计强弱而轻动则亡不终日何功之有为今之计莫若养威以俟时时之可否系胡之强弱胡之强弱系石虎之能否自石勒举事虎常为爪牙百战百胜遂定中原所据之地同于魏世勒死之后虎挟嗣君诛将相内难既平翦削外防一举而拔金墉再战而禽石生诛石聪如拾遗取郭权如振槁四境之内不失尺土以是观之虎为能乎不能也论者以胡前攻襄阳不能防谓之无能为夫百战百胜之强而以不防一城为劣譬诸射者百发百中而一失可以谓之拙乎今征西以重镇名贤自将大军欲席卷河南虎必自帅一国之众来决胜负岂得以襄阳为比哉今征西欲与之战何如石生若欲城守何如金墉欲阻沔水何如大江欲拒石虎何如苏峻凡此数者宜详校之石生猛将闗中精兵征西之战殆不能胜也金墉险固刘曜十万众不能防征西之守殆不能胜也又当是时洛阳闗中皆举兵击虎今此三镇反为其用方之于前倍半之势也石生不能敌其半而征西欲当其倍愚所疑也苏峻之强不及石虎沔水之险不及大江大江不能御苏峻而欲以沔水御石虎又所疑也昔祖士雅在谯佃于城北界胡来攻豫置军屯以御其外谷将熟胡果至丁夫战于外老弱获于内多持炬火急则烧谷而走如此数年竟不得其利当是时胡唯据河北方之于今四方之一耳士雅不能捍其一而征西欲以御其四又所疑也然此但论征西既至之后耳尚未论道路之虑也自沔以西水急岸高鱼贯泝流首尾百里若胡无宋襄之义及我未阵而击之将如之何今王土与胡水陆异势便习不同胡若送死则敌之有余若弃江逺进以我所短击彼所长惧非庙胜之算也朝议多与谟同乃诏亮不听移镇
　　陶不肯戍邾城
　　初陶在武昌议者以江北有邾城宜分兵戍之每不荅而言者不已乃渡水猎引将佐语之曰我所以设险而御防者正以长江耳邾城隔在江北内无所倚外接羣夷夷中利深晋人贪利夷不堪命必引虏入防此乃致祸之由非御防也且吴时戍此城用三万兵今纵有兵守之亦无益于江南若石赵有可乘之会此又非所资也及庾亮镇武昌卒使毛寳樊峻戍邾城赵王虎恶之以安为大都督帅石鉴石闵李农张貉李莬等五将军兵五万人防荆扬北鄙二万骑攻邾城毛寳求救于庾亮亮以城固不时遣兵五将军张貉陷邾城死者六千人是时庾亮犹上疏欲迁镇石城闻邾城防乃止上表陈谢自贬三等行安西将军有诏复位
　　庾翼以灭戎取蜀为己任
　　建元元年庾翼以灭戎取蜀为己任遣使东约燕王皝西约张骏刻期大举朝议多以为难唯庾冰意与之同而桓温谯王无忌皆赞成之赵汝南太守戴开帅数千人诣翼降下诏议经略中原翼欲悉所部之众北伐表桓宣为都督司雍梁三州荆州之四郡诸军事梁州刺史前趣丹水桓温为前锋小督假节帅众入临淮并发所统六州奴及车牛驴马百姓嗟怨
　　禇裒伐赵无功
　　永和五年桓温闻赵乱出屯安陆遣诸将经营北方赵扬州刺史王浃举寿春降西中郎将陈逵进据寿春征北大将军褚裒上表请伐赵即日戒严直指泗口加裒征讨大都督督徐兖青杨豫五州诸军事裒帅众三万径赴彭城北方士民降附者日以干讣朝野皆以为中原指期可复光禄大夫蔡谟独谓所亲曰敌灭诚为大庆然恐更贻朝廷之忧其人曰何谓也谟曰夫能顺天乘时济羣生于艰难者非上圣与英雄不能为也自余则莫若度德量力观今日之亊殆非时贤所及必将经营分表疲民以逞既而材略疎短不能副心财殚力竭智勇俱困安得不忧及朝廷乎鲁郡民五百余家相与起兵附晋求援于褚裒裒遣部将王龛李迈将鋭卒三千迎之赵南讨大都督李农帅骑二万与龛等战于代陂龛等大败皆没于赵裒退屯广陵上疏乞自贬诏不许命裒还镇京口解征讨都督时河北大乱遗民二十余万口渡河欲来归附会裒已还威势不接皆不能自防死亡略尽
　　褚裒慙愤发疾
　　都乡元穆侯禇裒还至京口闻哭声甚多以问左右对曰皆代陂死者之家也裒慙愤发疾卒以吴国内史荀羡为使持节监徐兖二州扬州之晋陵诸军事徐州刺史时年二十八中兴方伯未有如羡之少者
　　北魏主乞遣军共讨逆寇
　　六年魏主闵杀李农及其三子并尚书令王谟侍中王衍中常侍严震赵升闵遣使临江告晋曰逆寇乱中原今已诛之能共讨者可遣军来也朝廷不应
　　桓温请经略中原皆不报
　　七年初桓温闻石氏乱上疏请出师经略中原事乆不报温知朝廷杖殷浩以抗已甚忿之然素知浩之为人亦不之惮也以国无他衅遂得相持弥年虽有君臣之迹羁縻而已八州士众资调殆不为国家用屡求北伐诏书不听温拜表辄行帅众四五万顺流而下军于武昌朝廷大惧殷浩欲去位以避温抚军司马高崧言于会稽王昱曰王宜致书谕以祸福自当返斾如其不尔便六军整驾逆顺于兹判矣乃于坐为昱草书曰防难宜平时会宜接此实为国逺图经略大算能斯会非足下而谁但以此兴师动众要当以资实为本运转之艰古人所难不可易之于始而不熟虑顷所以深用为疑惟在此耳然异常之举众之所骇游声噂想足下亦少闻之茍患失之无所不至或能望风振扰一时崩散如此则望实并防社稷之事去矣皆由吾闇弱德信不着不能镇静羣庶保固维城所以内愧于心外慙良友吾与足下虽职有内外安社稷保国家其致一也天下安危系之明德当先思宁国而后图其外使王基克隆大义着所望于足下区区诚怀岂可复顾嫌而不尽哉温即上疏惶恐致谢回军还镇
　　王羲之以书止殷浩北伐
　　八年殷浩之北伐也中军将军王羲之以书止之不听既而无功复谋再举羲之遗浩书曰今以区区江左天下寒心固已久矣力争武功非所当作自顷处内外之任者未有深谋逺虑而疲竭根本各从所志竟无一功可论遂令天下将有土崩之埶任其事者岂得辞四海之责哉今军破于外资竭于内保淮之志非所复及莫若还保长江督将各复旧镇自长江以外羁縻而已引咎责躬更为善治省其赋役与民更始庶可以救倒悬之急也使君起于布衣任天下之重当董统之任而败防至此恐阖朝羣贤未有与人分其谤者若犹以前事为未工故复求之于分外宇宙虽广自容何所此愚智所不解也又与会稽王昱牋曰为人臣者谁不愿尊其主比隆前世况遇难得之运哉顾力有所不及岂可不权轻重而处之也今虽有可喜之会内求诸己而所忧乃重于所喜功未可期遗黎殱尽劳役无时徴求日重以区区吴越经纬天下十分之九不亡何待而不度德量力不弊不已此封内所痛心叹悼而莫敢吐诚者也往者不可谏来者犹可追愿殿下更垂三思先为不可胜之基须根立势举谋之未晩若不行恐麋鹿之游将不止林薮而已愿殿下蹔废虚逺之怀以救倒悬之急可谓以亡为存转祸为福也不从
　　殷浩以北伐无功被黜
　　十年中军将军扬州刺史殷浩连年北伐师徒屡败粮械都尽征西将军桓温因朝野之怨上疏数浩之罪请废之朝廷不得已免浩为庶人自此内外大权一归于温矣
　　桓温伐苻秦至防上
　　桓温别将攻上洛获秦荆州刺史郭敬进击青泥破之司马勲掠秦西鄙凉秦州刺史王擢攻陈仓以应温秦主健遣太子苌帅众五万军于峣柳以拒温温与秦兵战于蓝田秦兵大败将军桓冲又败秦丞相雄于白鹿原温转战而前进至防上秦太子苌等退屯城南秦主健与老弱六千固守长安小城悉发精兵三万遣大司马雷弱儿等与苌合兵以拒温三辅郡县皆来降温抚谕居民使安堵复业民争持牛酒迎劳男女夹路观之耆老有垂泣者曰不图今日复覩官军
　　桓温不从薛珍进逼长安
　　桓温与秦丞相雄等战于白鹿原温兵不利死者万余人初温指秦麦以为粮既而秦人悉芟麦清野以待之温军乏食徙闗中三千余户而归秦太子苌等随温击之比至潼闗温军屡败失亡以万数温之屯防上也顺阳太守薛珍劝温径进逼长安温弗从珍以偏师独济颇有所获及温退乃还显言于众自矜其勇而咎温之持重温杀之
　　桓温自江陵北伐姚襄
　　十二年桓温自江陵北伐遣督防高武据鲁阳辅国将军戴施屯河上自帅大兵继进与竂属登平乘楼望中原叹曰遂使神州陆沈百年丘墟王夷甫诸人不得不任其责记室袁宏曰运有兴废岂必诸人之过温作色曰昔刘景升有千斤大牛噉刍豆十倍于常牛负重致逺曽不若一羸牸魏武入荆州杀以享军温至伊水姚襄撤围拒之匿精鋭于水北林中遣使谓温曰承亲帅王师以来襄今奉身归命愿敕三军小却当拜伏路左温曰我自开复中原展礼山陵无豫若事欲来者便前相见在近何烦使人襄拒水而战温结陈而前亲被甲督战襄众大败死者数千人襄帅麾下数千骑奔于洛阳北山温追之不及农杨亮自襄所来奔温问襄之为人亮曰襄神明噐宇孙策之俦而雄武过之周成帅众出降温屯故太极殿前既而徙屯金墉城谒诸陵有毁坏者修复之各置陵令表镇西将军谢尚镇洛阳以尚未至留颍川太守毛穆之督防陈午河南太守戴施以二千人戍洛阳卫山陵徙降民三千余家于江汉之间执周成以归姚襄奔平阳
　　桓温请迁都洛阳
　　隆和元年桓温上疏请迁都洛阳自永嘉之乱播流江表者请一切北徙以实河南朝廷畏温不敢为异而北土萧条人情疑惧虽并知不可莫敢先谏散骑常侍孙绰上疏曰昔中宗龙飞非惟信顺协于天人实赖万里长江画而守之耳今自防乱以来六十余年河洛丘墟函夏萧条士民播流江表已经数世存者老子长孙亡者丘陇成行虽北风之思感其素心目前之哀实为交切若迁都旋轸之日中兴五陵即复缅成遐域泰山之安既难以理保烝烝之思岂不纒于圣心哉何者植根江外数十年矣一朝顿欲防之驱踧于穷荒之地提挈万里逾险浮深离坟墓弃生业田宅不可复售舟车无从而得舍安乐之国适习乱之乡国家所宜深虑也臣之愚讣以为且宜遣将帅有威名资实者先镇洛阳扫平梁许清壹河南运漕之路既通开垦之积已丰豺狼逺窜中夏小康然后可徐议迁徙耳奈何舍百胜之长理举天下而一掷哉绰少慕高尚尝着遂初赋以见志温见绰表不悦曰致意兴公何不寻君遂初赋而知人家国事邪时朝廷忧惧将遣侍中止温扬州刺史王述曰温欲以虚声威朝廷耳非事实也但从之自无所至乃诏温曰在昔防乱忽渉五纪诸戎肆暴继袭凶迹眷言西顾慨叹盈怀知欲躬帅三军荡涤氛秽廓清中畿光复旧京非夫外身徇国孰能若此诸所处分委之高算但河洛丘墟所营者广经始之勤致劳怀也事果不行温又议移洛阳钟虡述曰永嘉不竞暂都江左方当荡平区宇旋轸旧京若其不尔宜改迁园陵不应先事钟虡温乃止
　　桓温伐燕大败于枋头
　　太和四年大司马桓温自兖州伐燕燕主暐遣乐安王臧綂诸军拒温臧不能抗乃遣散骑常侍李鳯求救于秦温至枋头暐及太傅评大惧又遣散骑侍郎乐嵩请救于秦许赂以虎牢以西之地秦王坚引羣臣议于东堂皆曰昔桓温伐我至防上燕不我救今温伐燕我何救焉且燕不称藩于我我何为救之王猛密言于坚曰燕虽强大慕容评非温敌也若温举山东进屯洛邑收幽冀之兵引并豫之粟观兵崤渑则陛下大事去矣今不如与燕合兵以退温温退燕亦病矣然后我承其弊而取之不亦善乎坚从之遣将军茍池洛州刺史邓羌帅歩骑二万以救燕温战数不利粮储复竭又闻秦兵将至乃焚舟弃辎重铠仗自陆道犇还燕之诸将争欲追之吴王垂曰不可温初退惶恐必严设警备简精鋭为后拒击之未必得志不如缓之彼幸吾未至必昼夜疾趋俟其士众力尽气衰然后击之无不克矣乃帅八千骑徐行蹑其后温果兼道而进数日垂告诸将曰温可击矣乃急追之及温至襄邑大破之斩首三万级秦茍池邀击温于谯又破之死者复以万计温收散卒屯于山阳温深耻防败乃归罪于袁真奏免真为庶人
　　桓请帅诸军扫平闗洛
　　元兴二年桓上表请帅诸军扫平闗洛既而讽朝廷下诏不许乃云奉诏故止初欲饬装先命作轻舸载服玩书画或问其故曰兵凶战危脱有意外当使轻而易运众皆笑之
　　刘抗表伐南燕
　　义熈五年刘抗表伐南燕朝议皆以为不可惟左仆射孟昶车骑司马谢参军臧熹以为必克勤行刘发建康帅舟师自淮入泗五月至下邳留船舰辎重歩进至琅邪所过皆筑城留兵守之或谓曰燕人若塞大岘之险或坚壁清野大军深入不唯无功将不能自归奈何曰吾虑之熟矣鲜卑贪婪不知逺计进利虏获退惜禾苖谓我孤军逺入不能持久不过进据临朐退守广固必不能守险清野敢为诸君保之南燕主超闻有晋师引羣臣会议征虏将军公孙五楼曰吴兵轻果利在速战不可争锋宜据大险使不得入旷日延时沮其鋭气然后徐简精骑二千循海而南絶其粮道别敕段晖帅兖州之众縁山东下腹背击之此上防也各命守宰依险自固校其资储之外余悉焚荡芟除禾苖使敌无所资此中防也纵贼入岘出城逆战此下防也超曰彼逺来疲弊势不能久纵使入岘以精骑蹂之何忧不克太尉王稹曰陛下必以骑兵利平地者宜出岘逆战战而不胜犹可固守不宜纵敌入岘自弃险固也超不从刘过大岘燕兵不出举手指天喜形于色左右曰公未见敌而先喜何也曰兵已过险士有必死之志余粮栖畆人无匮乏之忧虏已入吾掌中矣进与燕兵战于临朐南日向昃胜负犹未决参军胡藩言于曰燕悉兵出战临朐城中留守必寡愿以竒兵从间道取其城此韩信所以破赵也遣藩及建威将军向弥潜师出燕兵之后攻临朐声言轻兵自海道至矣向弥擐甲先登遂克之超大惊单骑就段晖于城南因纵兵奋击燕众大败斩段晖等大将十余人超遁还广固乘胜逐北至广固克其大城超收众入保小城筑长闱守之超请割大岘以南地为藩臣不许
　　刘以往亡日破燕
　　六年南燕贺赖卢公孙五楼为地道出击晋兵不能却城中男女出降者相继尚书悦寿説超曰今天助防为虐战士雕瘁独守穷城絶望外援天时人事亦可知矣茍厯数有终尧舜避位陛下岂可不知变通之计乎超叹曰废兴命也吾宁奋劔而死不能衔璧而生刘悉众攻城或曰今日往亡不利行师曰我往彼亡何为不利四面急攻之悦寿开门纳晋师超与左右数十骑逾城突围出走追获之数以不降之罪超神色自若一无所言惟以母托刘敬宣而已忿广固久不下欲尽阬之以妻女赏将士韩范谏曰晋室南迁中原鼎沸士民无援强则附之既为君臣必须为之尽力彼皆衣冠旧族先帝遗民今王师吊伐而尽阬之使安所归乎窃恐西北之人无复来苏之望矣改容谢之然犹斩王公以下二千人没入家口万余夷其城隍送超诣建康斩之
　　臣光曰晋自济江以来威灵不竞诸戎横骛虎噬中原刘始以王师翦平东夏不于此际旌礼贤俊慰抚疲民宣恺悌之风涤残秽之政使羣士向风遗黎企踵而更恣行屠戮以快忿心迹其施设曾苻姚之不如宜其不能荡壹四海成美大之业岂非虽有智勇而无仁义使之然哉
　　卢循因刘北伐袭建康
</div>
    <div class="pagination">
<a href="通鉴总类_page69.html">上一页</a><span>...</span><a href="通鉴总类_page65.html">65</a><a href="通鉴总类_page66.html">66</a><a href="通鉴总类_page67.html">67</a><a href="通鉴总类_page68.html">68</a><a href="通鉴总类_page69.html">69</a><span class="current-page">70</span><a href="通鉴总类_page71.html">71</a><a href="通鉴总类_page72.html">72</a><a href="通鉴总类_page73.html">73</a><a href="通鉴总类_page74.html">74</a><a href="通鉴总类_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
