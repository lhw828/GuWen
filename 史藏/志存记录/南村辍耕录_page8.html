<!DOCTYPE html>
<html>
 <head>
  <meta charset="utf-8"/>
  <title>
   南村辍耕录 - 第 8 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南村辍耕录 - 第 8 页/共 16 页
  </h1>
  <div class="content">
   ◎拗花南方或谓折花曰谤花。唐元微之诗：“试问酒旗歌板地，今朝谁是谤花人。又古乐府：谤折杨柳枝。

　　◎连枝秀京师教坊官妓连枝秀，姓孙氏，盖以色事人者，年四十余。因投礼逸士风高老为师，而主教者褒以空湛静慧散人之号。狭二女童，放浪江海间。偶至松江，爱其风物秀丽，将结数椽，为栖息所。郡人陆宅之（居仁）尝往访焉，秀颇不以礼貌。因其请作募绿疏，遂为撰之。疏曰：“京师第一部教坊，占排场曾使万人喝采。”道德五千言公案：“抽锁钥只因片语投机，向林下得大道高风。指云间问前缘福地，一跳身才离了百戏栅中圈子。双拢手便作个三清门下闲人，赤紧地无是无非。到大来自由自在，识尽悲欢离合幻。打开老病死生关，交媾功成，阴阳炭烧空欲海。修持行满，雌雄剑劈破愁城，七星冠刚替下凤头钗，合欢带生纫做鹿皮袋。空非空，色非色，色即是空。道可道，名可名，强名曰道。往常时红裙翠袖生绡帕，猛可里草履麻衣匾皂绦。销金帐冷落风情，养丹炉消磨火性。半世连枝带叶，算从前、历尽虚花。一朝墟草除根，到此际方成结果。寻几个烟霞外逍遥伴侣，低多少尘埃中浮浪男儿。存一点志诚心，百事可做。少几处风流债，一笔都勾。试问他浊酒狂歌，争如我清茶淡话。迷魂阵当时落陷，人负我，我负人，总是虚脾。玄关窍今日点开，心即道即心，无非妙用。牢着眼看鸟飞兔走，急回头怕鹤怨猿啼。五陵人买笑追欢，掉头不顾。三岛客谈玄论道，稽首相迎。大都来几个知音，多管是前生有分。玉楼花下千钟酒，几番歌白苎、遏行云。纸帐梅边一炷香，从此诵黄庭、消永日。桃花扇深藏明月影，椰子瓢长醉白云乡。皓齿细腰，打迭少年歌舞。锦心绣腹，宣扬老子经文。发科打诨，不离机锋。课嘴撩牙，长存道眼。烧夜香，非寻佳偶。披鹤憋，星月下礼拜茅君。登春台，不望远人。驾鸾车，云霄上追寻萧史。歌馆化为仙馆静，戏房番作道房幽。净洗胭脂，见全真本来面目。轻敲檀板，听步虚别是官商。人尽夸、七真堂添上个小孙姑。我只道、五城山册立下新王母。不比寻常钩子，曾经老大钳锤。百炼不回，万夫难敌，畴昔微通一笑，白面郎争与缠头。如今顿悟三生，青眼客便当抬手，既不作入梦朝云暮雨，也须撇等闲秋月春风。若教了蒲团上工夫，便可到蓬壶中境界。肯庄严一处千年香火，是成就到头陆地神仙。金银钞等物，是必大块子舍来。福禄寿利钱，拟定加倍儿还你。得道者多助，看琳宫宝殿，日月交辉。爱人者必亲，仗玉馨金钟、晨昏报德。”疏文一出，远迩传诵，以资笑谈。秀不可留，遂宵遁然。文虽新奇。固近于俳。视厚德君子有间矣。而其帷箔之不修者，岂偶然哉！

　　◎却鞭文真王阿怜帖木儿之夫人举月思的斤，以贤行称。一日，有献马鞭于王者，鞭内暗藏一铁简拔靶，取之则得。王喜，持示夫人，将酬以币。夫人曰：“君平昔若尝害人，则防人之必我害也。苟无此心，焉用为？”王悟，亟还之。

　　◎奉母避难泰州人袁氏，兄弟二人，同居养母。至正壬辰，红巾压境，兄弟负母逃避。至中途，兄念妻子不置，辞母归。惟弟与母借居田舍。后城陷，其一房尽遭杀，独弟之妻子获免。乘间奔避，适夫妇父子相会。时传为孝行所感。

　　◎匠官仁慈杭州行金玉府副总管罗国器（世荣）郡人也，天性仁慈。有匠人程限稽违，案具，吏请引决。罗曰：“吾闻其新娶，若责之，舅姑必以新妇不利。口舌之余，不测系焉。姑置勿问，后或再犯，重加惩治可也。”夫罗职在造作耳，尚能知此。而受民命之寄者，则反贪墨苛惨，惟以鞭朴立威为务，哀哉！

　　◎着衣吃饭谚云：“三代仕宦，学不得着衣吃饭。”按《魏书》：“文帝诏群臣云：‘三世长者知被服，五世长者知饮食’。”则古已有此语。

　　◎文章政事吕仲实先生（思诚）佥浙西宪司事时，有自首不合令女习学讴唱者。先生案议云：“男女无父母之命，私有所从，王法不许。父母违男女之愿，置之非地，公论岂容？”所首宜不准，合依律杖断。又有年七十之上而殴人者。案议云：“既能为不能为之事，必当兽不当受之刑。”先生文章政事，皆过人远慎。而廉洁不污，家甚贫。至正间，官至中书左丞。先生未显时，一日，晨炊不继，欲布袍贸米于人，室氏有吝色。因戏作一诗曰：“典却春衫办早厨，老妻何必更踌蹰？瓶中有醋堪烧菜，囊无钱莫买鱼。不敢妄为些子事，只因会读数行书。严霜烈日经过，次第春风到草庐。”后果及第。

　　◎浙江潮候浙江一名钱唐江，一名罗刹江。所谓罗刹者，江心有石，即秦望山脚，横截波涛中。商旅船到此，多值风涛所困而倾覆，遂呼云。此事见吴越时僧赞宁传载中。其昼夜二潮甚信。上人以诗括之曰：“午未未未申，申卯卯辰辰。巳巳巳午午，朔望一般轮。”此书候也。初一日午未，初二日未初，十五日如初一，夜候则六时对冲，子午丑未之类。汉东宣伯聚先生，尝作《浙江潮候图说》云：“大江而东，凡水之入于海者，无不通潮。而浙江之潮独为天下奇观，地势然也，浙江之口，有两山焉。其南曰龛山，其北曰赭山，并峙于江海之会，谓之海门。下有沙戌，跨江西东三百余里，若伏鉴然。潮之入于浙江也，发乎浩渺之区，而顿就敛束，逼碍沙潭。回簿激射，折而趋于两山之间。拗怒不拽，则奋而上齐，如素横空，奔雷殷地，观者胆掉，涉者心悸，故为东南之至险，非他江之可同也，原其消长之故者，曰天河激涌，曰地机翕张，揆其晨夕之候干，曰依阴而附阳，曰随日而应月。地志涛经，言殊旨异，胡可得而一哉？盖圆则之运，大气举之。方仪之静，大水承之。气有升降，地有浮沉，而潮汐生焉。月有盈虚，潮有起伏，故盈于朔望，虚于两弦，息于肉，消于フ魄，而大小准焉。月为阴精，水之所生。日为阳宗，水之所从。故昼潮之期，日常加子。夜潮之候，月必在午。而晷刻定焉。卯酉之月，阴阳之交，故潮大于余月。大梁析木，河汉之津也。朔望之后，天地之变，故潮大于余日。寒暑之大，建丑未也。一晦一明，再潮再汐。一朔一望，再虚再盈。天一地二之道也。月经于上，水纬于下，进退消长，相为生成。历数可推，毫厘不爽。斯天地之至信，而古今不易者也。杭之为郡，枕带江海，远引瓯闽，近控吴越，商贾之所辐辏，舟航之所骈集，则浙江为要津焉。而其行止之淹速，无不毕听于潮汐者。或违其大小之信，爽其缓急之宜，则必至于倾垫底滞。故不可以不之谨也。某承之兹郡，属兵革未弭之秋，信使之往来，师旅之进退，虽期会纷纭，边陲警急，必告之曰：“谨候潮汝，毋躁进以自危。”然而迹累肩摩，晨驰夕骛，有不能人喻而户说之者。考之郡志，得四时潮候图，简明可信，故为之说，而刻石于浙江亭之壁间，使凡行李之过此者，皆得而观之，以毋蹈夫触险躁进之害，亦庶乎思患而预防之意云。”此说博极群书，辞理超诣，而古今之论潮汐者，盖莫能过之矣。因并录之。

　　◎贞烈墓千夫长李某戍天台县日，一部卒妻郭氏有令姿，见之者无不啧啧称赏，李心慕焉。去县七八十里，有私盗出没处，李分兵往戍，卒遂在行。既而日至卒家，百计调之，郭氏毅然莫犯。经半载，夫妇具以白。为属所辖，罔敢谁何。一日，李过卒门，卒邀入，治茶，忽忆得前事，怒形于色，亟转身持刃出，而李幸脱走。诉于县，县捕系，穷竟。案议：持刃杀本部官，罪死。县桎梏囹圄中，从而邑之恶少年与官之吏胥皂隶辈、无有不起觊觎之心者。郭氏躬馈食于卒外，闭户业绩纺，以资衣食，人不敢一至其家。久之，府檄调黄岩州一狱卒叶，其姓者至，尤有意于郭氏，乃顾视其卒，日饮食之，情若手足。卒感激入骨髓，忽传有五府官出，五府之官，所以斩决罪囚者。叶报卒知，且谓曰：“汝或可活，我与为义兄弟；万一不保，汝之妻尚少，汝之子若女才八九岁耳，奚以依？顾我尚未娶，宁肯俾为我室乎？若然，我之视汝子女，犹我子女也。”卒喜诺，叶遂令郭氏私见卒，卒谓曰：“我死有日，此叶押狱性柔善，未有妻，汝可嫁之。”郭氏曰：“汝之死，以我之色，我又能二适以求生乎？”既归，持二幼痛泣而言曰：“汝爹行且死，娘死亦在旦夕。我儿无所怙恃，终必死于饥寒，我今卖汝与人，娘岂忍哉？盖势不容已，将复奈何？汝在他人家，非若父母膝下比，毋仍似是娇痴为也。天苟有知，使汝成立，岁时能以卮酒奠父母，则是我有后矣。”其子女颇聪慧，解母语意，抱母而号，引裾不肯释手。遂摧二儿出市，召人与人，行路亦为之堕泪。邑人有怜之者，纳其子女，赠钱三十缗。郭氏以三之一具酒馔，携至狱门，谓叶曰：“愿与夫一再见。”叶听入，哽咽不能语。既而曰：君扰押狱多矣，可用此少礼答之。又有钱若干，可收取自给。我去一富家执作，为口食计，恐旬日不及看君故也。”相别，垂泣而出。走至仙人渡溪水中，危坐而死。此处水极险恶，竟不为冲激倒仆。人有见者，报之县。县官往验视，得实，皆惊异失色。为具棺敛，就葬于死所之侧山下。又为申达上司，仍表其墓曰真烈郭氏之墓，大书刻石墓上。至正丙戌，朝廷遣奉使宣抚循行列郡，廉得其事，原卒之情，释之，人遂付还子女，终身誓不再娶。

　　◎特健药《墨薮》载徐氏书记云：平一龆龀之岁，见育宫中，尝睹先后阅书法数轴，将榻以赐藩邸，令女学内人出六十余函于亿岁殿曝之，多装以镂牙轴紫罗缥，云是太宗时所装。其中有故青绫缥玳瑁轴者，云是梁氏旧迹楷书，每函可二十卷。别有一小函，有十余卷。所记忆者，是扇书乐毅、告誓、黄庭。私访于所主女学，问其函出尽否。答云尚有，不知其几。至中宗神龙初，贵戚宠盛，宫禁不严，御府之珍，多归私室。先尽金壁，次及书法。嫔主之家，因此擅出。或有报安乐公主者，于内出二十余函，驸马武延秀久践虏庭，无功于此，徒闻二王之迹，强效宝持。时呼薛稷、郑、及平一详其善恶，诸人随事答称，上者，登时去牙轴紫缥，易以漆轴黄麻纸缥、题云特健药，云是虏语。其书（合作）者，时有太宗御笔于后题之。叹其雄逸云。及考之书苑菁华。特健药作云特健乐。恐是锓梓误耳。

　　◎乞求世之曰乞求，盖谓正欲若是也。然唐时已有此言。王建宫词：“只恐他时身到此，乞求自在得还家。”又花蕊夫人宫词：“种得海柑才结子，乞求自过与君王。”

　　◎张道人暨阳之南门桥军人张旺者，人咸称之曰张牌。素凶狠无赖，尝夜盗城西田父菜，被执，濡其首溺池而释之。以故恨入骨髓，每思有以为报，而能。一夕，宿火瓦罂往烧其家，道由观沟。时月色微明，画师吴碧山尚未寝，偶闻步履声，冗窗窥之，见张前行，而殇鬼百数踵其后。饭顷，又闻步履声，复窥之，则张回，而青衣童子二人前导焉。吴甚惊怪。盖张乃吴常所厚善者，诘旦，往叩张。张初不承，及语之审，因以前事告。且曰：“一念之顷，可不谨哉！”即舍俗出家，人又咸称之曰张道人，后竟得道云。此在至正五年事也。

　　◎阴德延寿昔真州一巨商，每岁贩粥至杭。时有挟姑布子之术曰鬼眼者，设肆省前，言皆奇中，故门常如市。商方坐下坐，忽指之曰：“公大富人也，惜乎中秋前后三日内数不可逃。”商惧，即戒程。时八月之初，舟次扬子江，见江滨一妇。仰天大号。商问焉。答曰：“妾之夫作小经纪，止有本钱五十缗。每买鹅鸭过江货卖，归则计本于妾，然后持羸息易柴米。余赀尽付酒家，率以为常。今妾偶遗失所留本钱，非惟饮食之计无所措，亦必被棰死。宁自沉。”商闻之，叹曰：“我今厄于命，设令铸金可代，我无虞矣，彼乃自夭其生。哀哉！”亟赠钱一百缗。妇感谢去，商至家，具以鬼眼之言告父母，且与亲戚故旧叙永诀，闭户待尽。父母亲故宛转宽解，终弗自悟。逾期，无他故，复之杭，舟阻风。偶泊向时赠钱处，登岸散适，此妇襁负婴孩遇诸道，迎拜，且告曰：“自蒙恩府持拔，数日后乃产，母子二人没齿感再生之赐者，岂敢忘哉！”商至杭、便过鬼眼所，惊顾曰：“公中秋胡不死？”乃详观形色而笑曰：“公隐德所致，必曾救一老阴少阳之命矣。”商异其术，捐钱若于以报之。

　　◎帝师巴思八帝师法号曰：皇天之下一人之上开教宣文辅治大圣至德普觉真知佑国如意大宝法王西天佛子大元帝师板的达巴思八八合失。
　　●卷十三

　　◎中书鬼案中书省准陕西行省咨，察罕脑儿宣慰司呈，八匝街礼敬坊王弼告：至正三年九月内，到义利坊平易店，见有算卦王先生，因问来历致争。当月二十九日夜，睡房窗下，似风吹葫芦声，不时有之。请到李法师遣送。虚空人言：“算卦先生使我来。”哭声内称枉。弼祝之曰：“尔神尔鬼，明以告我。”鬼云：“我是丰州黑河村周大亲女月惜。至正二年九月十七日夜，因出后院。被这王先生将我杀了，做奴婢使唤，如今需在你家作怪。”哭者索要衣服。抄写所说，赴官陈告，差卢捕盗等，与社长吴信甫，于王先生房内搜获木印二颗，黑罗绳二条。上钉铁针四个，魇镇女身小纸人入个，五色采，五色绒，上俱有头发相缠。又小葫芦一个，上拴红头绳一条，内盛琥珀珠二颗，外包五色绒，朱书符命一沓。又告：十一月初三日，有鬼空中言：“我是奉元路南坊开张机房耿大第二男顽驴。这先生改名顽童。我年一十八岁，被那老先生引三个伴当杀了我。”二十二日，又有鬼空中云：“我是察罕脑儿李帖家儿延奴，又名抢灰，那老贼杀了我，改名买卖。我被杀时，年十四岁。”勘问得犯人王万里（即王先生）状招，年五十一岁，江西省吉安路民，于襄阳周先生处习会阴阳课命。至顺二年三月内，到兴元府，逢见刘先生，云：“我会使术法迷惑人心，收采生魂，使去人家作祸，广得财物。我有收下的，与你一个。”随于身畔取出五色采帛，并头发相结一块。言称这个小名唤延奴。我课算。拣性格聪明的童男童女，用符命法水咒语迷惑，活割鼻口唇舌尖耳朵眼睛，咒取活气，剖腹，掏割心肝各小块，晒干，捣罗为末，收裹，及用五色采帛，同生魂头发相结，用纸作人形样，符水咒遣往人家作怪。根随到伊下处。至夜，刘先生焚香念咒烧符，听得口言，不见影。问师父：“你教我谁家裹？索甚去？”刘先生分付李延奴：“你与这先生做伴去。”说罢。将咒语收禁，万时与讫钞七十五两，买得五色采帛头发相结一块，称说可改名买卖。传教采生、遣使、收禁符命咒水。又云，牛狗肉破法，休吃。续后于房州山地面经过，逢见广州旧识邝先生，云：“我亦会遣使鬼魂。我有收下的生魂，卖与你。”万里与讫钞一锭。邝先生取出五色采帛头发相结纸人儿一个，云此名耿顽童，万里将与李买卖一处遣使，以课处为由。前到大同路丰州黑河村地面往来。至正二年八月内，到于周大家课命，将伊女周月惜八字看算，性格聪慧，要将杀害，收采生魂。至九月十七日夜，于周大住宅后院墙下黑影内潜藏间，见一人往后院内来，认得系是月惜。在彼出后，万里密念咒语，向前拖拽，往东奔走。将月惜禁止端立，脱下沿身衣服，用元带鱼刀、将其额皮割开，扯下悬盖眼胆。及将头发割下一缕，用纸人并五色采帛绒线相结作块，一如人形样，然后割下鼻口唇舌耳尖眼睛手十指梢脚十趾梢。却剖开胸腹，才方倒地气绝。又将心肝肺各割一块，干捣末，装于小葫芦内，至正三年九月内，来到察罕脑儿平易店安下，开张卦肆，与王弼相争挟雠。令生魂周月惜等三名前往本家作祸。为买马肉食，因店内将牛肉作马肉卖与。因此不能收禁。事发到官，及责得李福宝（即李帖）状结。生到孩儿延奴，常有疾病，于五岳观口许出家，落在纸灰内，改名抢灰。天历二年二月内。令其赶牛牧放，不归。此时饥荒，想得被人亏害，不曾根寻”。及行移奉元路咸宁县，并大同路丰州。照勘耿顽童、周月惜、致死缘由，相同。呈乞咨请施行，准此，送据刑部。拟得王万里残忍不道，合令凌迟处死，其妻子迁徙海南安置。

　　◎鸟宝传余幼时，尝见胡石塘先生《玄宝传》，今不能记其全篇，有人出永嘉高则诚（明）《鸟宝传》相示，虽曰以文为戏，要亦有关于世教。传曰：“鸟宝者，其先出于会稽褚氏。世尚儒，务词藻，然皆不甚显。至宝厌祖父业，变姓名从墨氏游，尽得其通神之术，由是知名。初，宝之先有钱氏者，亦以通神之术显。迨宝出，而钱氏遂废。然其术亦颇相类，故不知者犹以为钱云。宝轻薄柔默，外若方正，内实垢污。善随时舒卷，常自得人一贯之道，故无入而不自得。流俗多惑，凡谋于宝，小大轻重，多寡精粗，无不曲随人所求。自公卿以下，莫不敬爱。其子姓蕃衍，散处郡国者，皆官给庐舍、而加守护焉。其有老死者，则官为聚其尸而焚之。盖知墨之末俗也。宝之所在，人争迎取邀致。苟得至其家，则老稚婢隶无不忻悦。且重扃邃宇，敬事保爱，惟恐其它适也。然素趋势利，其富室执人，每屈辄往。虽终身服役弗厌。其窭人贫氓，有倾心愿见，终不肯一往，尤不喜儒。虽有暂相与往来者，亦终不能久留也。盖儒墨之素不相合若此。宝好逸恶劳，爱俭素，疾华侈，常客于弘农田氏，田氏朴且啬，宝竭诚与交。田氏没，其子好奢靡，日以声色宴游为事。宝甚厌之。邻有商氏者，亦若田氏父之为也，遂挈其族往依焉。盖墨之道贵清净故也。然其为人也多诈，反复不常。凡达官势人，无不愿交，而率皆不利败事。故其廉介自持者，率不与宝交。自宝之术行，挟诈者往往伪为宝术以售于时，后皆败死，故宝之术益尊是时，昆仑抱璞公、南海玄珠子、永昌从革生皆能济人，与世俯仰，曲随人意。而三人者亦愿为宝交，苟得宝一往。则三人亦无不可致，故术誉咸归于宝焉。宝族虽伙，然其状貌技术亦颇相似。知与不知、咸谓之鸟宝云。”论曰：鸟氏见于春秋。世本姓苑。若存余枝鸟获，皆为显仕，至唐，承恩重，胤始盛，迨宝而益着。宝裔本褚氏，而自谓乌氏，则变诈亦可知矣。宝之学虽出于墨，而其害道伤化尤甚。虽孟轲氏复生，不能辟也。然使宝生于唐虞三代时，其术未必若是显。然则宝之得行其志者，亦其时有以使之。呜呼！岂独宝之罪哉？

　　◎缘窗遗稿新喻傅汝厉先生（若金）尝志其妻殡云：君讳淑，字蕙兰，姓孙氏。其先汴人，年二十三，归我于湘中，五月而卒。君高朗秀惠，生六岁，母卒，父教以书。稍长。习女工。晨起，独先盥栉。适父母所，问安毕，佐诸母具食饮，退治女工。晡时，观经史，或鸣琴自休。既夕，聚家人瞑坐，说古贞女孝妇传。烛至，治女工如初。富贵家多求婚，父不许，及以许余，家人不悦。一日，有幸余疾者，欲因动之。君曰：“大人以爱子许人，必慎所择矣。即有不讳，命也。若等谓我且慕世俗富贵而改聘耶，有死而已。”皆愧谢，不敢复言。事继母，尽孝道。死之日，母大恸。既瞑目，久，忽徐起止母哭，令自宽。及母出，私泣告余曰：“妾为父母所偏爱，即死必伤其心，然终必死矣，为将奈何。君后富贵，幸念之。”言既，复瞑目。泰定五年八月廿有一日也。后三日，寓殡湘中，及序其遗稿云。故妻孙氏蕙兰，早失母，父周卿先生，以《孝经》、《论语》及《凡女诫》之书教之。诗固未之学也，因其弟受唐诗家法于庭，取而读之，得其音格，辄能为近体五七言，语皆闲雅可诵，非苟学所能至者。然不多为。又恒毁其稿，家人或窃收之，令毁，则曰：“偶适情耳。女子当治织组纟川以致其孝敬，辞翰非所事也。既卒，家人哭而称之。因出其稿，得五言七首，七言十一首，五七言未成章者廿六句，持为编集成帙，题曰绿窗遗稿，序而藏之。五言诗曰：“窗裹人初起，窗前柳正娇。卷帘冲落絮，开镜见垂条。坐对分金线，行防拂翘。流莺空巧语，倦听不须调。”（右一）““小阁烹香茗，疏帘下玉钩。灯光翻出鼎，钗影打沉瓯。婢捧消春困，亲尝散暮愁。吟诗因坐久，月转晚妆楼。”（右二）“灯前催晓妆，把酒向高堂。但愿梅花月，年年映寿觞。”（右三）“采阁闭朝寒，妆成拟问安。忽闻春雪下，唤婢卷帘看。”（右四）“粲粲梅花树，盈盈似玉人。甘心对冰雪，不爱艳阳春。”（右五）“小小春罗扇，团团秋月生。蟠桃花树裹，绣得董双成。”（右六）“自拂双眉黛，何曾惯得愁。若教如翠柳，便恐不禁秋。”（右七）七言诗曰：“楼前杨柳发青枝，楼下春寒病起时。独坐小穿无气力，隔帘风乱海棠丝。”（右一）“绿窗寂寞掩残春，绣得罗衣懒上身。昨日翠帷新病起，满帘飞絮正愁人。”（右二）“小妹方才习孝经，可怜娇怯性偏灵。自寻女诫窗前读，嗔道家人不与听。”（右三）“几点梅花发小盆，冰肌玉骨伴黄昏。隔窗久坐怜清影，闲划金钗记月痕。”（右四）“绣被寒多未欲眠，梨花枝上听春鹃。明朝又是清明节，愁见人家买纸钱。”（右五）“春雨随风湿粉墙，园花滴滴断人肠。愁红怨白知多少，流过长沟水亦香。”（右六）“春风昨夜碧桃开，正想瑶池月满台。欲折一枚寄王母，青鸾飞去几时来。”（右七）“空阶日晚雨才干，小婢相随倚画阑。金钗误挂绯桃落，罗袖愁依翠竹寒。”（右八）“小窗今夕绣针闲，坐对银蟾整翠鬟。凡世何曾到天上，月宫依旧似人间。”（右九）“乞巧楼前雨乍晴、鸾鸾新月伴双星。邻家小女都相学，斗取金盆看五生。”（右十）“庭院深深早闭门，停针无语对黄昏。碧纱窗外初生月，照见梅花欲断魂。”（右十一）“未成章诗曰，露下庭梧叶。风吹月桂花，登楼闻过雁。开户见栖鸦。”“绣帘当雪卷，银烛背风然。雪晴山显翠，风暖水生纹。萱草当阶绿，樱桃落地红。芍药开时病，荼蘼落处愁。”“玉钗簪筑茉莉，罗扇绣芙蓉。窗前垂柳分春色，镜裹幽兰对晓妆。”“花间影过那知燕，柳外声来不见莺。慈亲教婢回金剪，骄妹嗔人夺绣针。”“妆成宝镜杨花过，行出珠帘燕子归。自倾瓮裹春泉水，亲灌阶前石竹花。”“海棠带雨胭脂重，杨柳凝烟翡翠浓。”先生既丧妻，哀戚之情，多见于诗。掉亡曰：“惊飚吹罗幕，明月照阶虚。春草忽不芳，秋兰亦同死。斯人蕴淑德，夙昔明诗礼。灵质奄独化，孤魂将安止。迢迢湘西山，湛湛江中水。水深有时极，山高有时已。忧思何能齐，日月从此始。”（右一）“皇天平四时，白日一何遽。勤俭毕婚姻，新人忽复故。衾裳敛遗袭，棺椁无完具。送葬出北门，徘徊怛归路。玉颜不可恃，况乃纨与素。累累花下坟，郁郁茔西树。他人亮同此，胡为独哀慕。”（右二）“新婚誓偕老，恩义永且深。旦暮为夫妇，哀戚奄相寻。凉月烛西楼，悲风鸣北林。空帷奠巾栉，中房虚织。辞章余婉娈，琴瑟有余音。卷言瞻故物，恻怆内不任。岂无新人好，焉知谐我心。掩冗抚长暮，涕下沾衣襟。”（右三）“人生贵有别，室家各有宜。贫贱远结婚，中心两不移。前日良宴会，今为死别离。亲戚各在前，临诀不成辞。傍人拭我泪，令我要裁悲。共尽固人理，谁能心勿思。”（右四）感独曰：“幽幽蕙草晚，靡靡兰芒断。皎皎夜泉人，冥冥不复旦。流尘栖暗壁，凉吹经虚幔。无论欢意消，日复愁思乱。魂伤夕方永，气变秋将晏。当窗惨断素，捐箧悲柔翰。忆初成好合，誓且同忧患。何言遂长终，独处增永叹。寤寝忽如在，展转惊复散。念兹何嗟及，哀至聊自判。”百日曰：“人生悲死别，矧在心相知。新婚未及久，杳沓遽何之。昔为连理木，今为断肠枝。相去时几何，百日奄在兹。亏月有圆夕，逝水无还期。弃置非人情，何以为我思。”入室曰：“妆阁闭长夜，幽兰坐复春。犹疑挑锦字，不见掩罗巾。故物空在目，萧条生网尘。”（右一）“虚窗明月满，芒砌绿苔滋。花间时染翰，尚忆解题诗。寂寞幽泉下，贞心空自知。”（右二）追和蕙兰曰：“小窗开尽碧桃枝，忆得青鸾化去时。昨夜秋风妒幽怨，梦中吹断素琴丝。”（右一）“江上愁时复值春，带园宽尽不宜身。阶前旧种樱桃树，日暮飞花故着人。”（右二）嗟夫！孙氏之诗，依乎礼义。先生之诗，哀而不伤。举得性情之正，是可传也已。

　　◎为将嗜杀王皮者，住凤翔府城外八九里许。盛暑中，入城买皮料，归至中途，嘘道傍大树下，忽有二卒来前，状貌奇怪，似非凡世间人。遽问曰：“汝王皮与？”王窃疑惧，然不敢不以实对，乃曰：“某是已。”卒曰：“阴府摄汝。”王曰：“某平生无他过恶，望赐矜怜。”卒不诺，又告曰：“容到家与妻子一别可乎。”卒乃诺。将及门，卒力挽之，不能入，王大叫：“救我！救我！比妻子来前，王已仆地气绝。既敛，胸间微暖如生。经宿，未敢盖棺。王于冥漠中随卒至一所，俨若王者之庭，仪卫吏隶，无不备具。问曰：“汝为秦白起偏将，坑赵降卒四十万，知其罪否？”王答曰：“某佣工，平生不曾读书，不知白起为何人，亦不知降卒为何事。”于是令王起，凡再历二庭，问亦如之，答亦如之。乃反接王一大池边，取池中泥涂其胸。寒气凛冽，洞腹透背。王即悟曰：“某已记前身事矣，遂解其缚，复引至原问第三庭。”王告曰：“某曾为白起偏将，其当年杀赵降卒时，某曾力谏，不从，非某之罪。”顷间，牵一荷铁校者跪王侧，王认得似是白起。而形骸骨立，又若非似，盖因久囚故也。起见王曰：“子来矣，余复何言。”方招承，庭吏发王还第一庭，检录阳寿，及阅籍，尚有若干年。即命原摄卒引至原嘘树下，一推，而王乃在棺中跳跃而起，妻子亲邻既惊且喜，叩问之，备言其故。有传之至京师者，差进士哲笃来凤翔覆察，果实。时王元吉为本府照磨，元吉能备言其详，且有抄录公文。此一事然虽若幻诞，端可为为将而嗜杀人之戒，故略节大概如上。

　　◎释怨结姻扬州泰兴县马驼沙农夫司大者，其里中富人陈氏之佃家也。家贫，不能出租以输主，乃将以所佃田转质于他姓。陈氏田傍有李庆四者，亦业佃种，潜赂主家儿，约能夺田与我而不以与陈氏者，以所酬钱十倍之一分之。家儿素用事，因以利徐其主，主听夺田归李氏，司固无可奈何。既以谷田不相侔，轻其十之一。司愈不平，会归，而李兴尝所用力及为立券者，杀鸡饮酒。司因随所之，李欲却司，辄取先将一卮酒饮之。司忿恨去。对妻语所以与李怨仇之故，妻苦口谏曰：“吾之穷命也，奈何仇人哉。”不听，夜持炬火往烧其家。忽闻得内有人娩，司窃念：“吾所雠者，其家公也，何故杀其母子。”遂弃火沟中而归。司无以为养生计，即所偿钱为豆乳酿酒，货卖以给食。久之，不复乏绝，更自有余。而李日益贫。更十年。李复出所佃田质陈氏，司还用李计复其田。过种之钱比前又损其一。为券悉值前。人相视惊叹，司纪为李所辱时，今幸可一报复。遂具鸡酒，饮亦如之。李忘前过，不自责，反怨薄己，怒甚，归积膏火破盎中，夜抵司家。司妻方就蓐，李犹豫间，闻人启户，惧事觉，遗火亟走。而司家实不有人。旦，得火器场中，验器底有李字，因悟昔我焚彼家，以其家人产子，不欲焚。今彼焚我家，而我之妻亦产子，而不被焚。此天也，非人也。持钱五千往李，曰：“昨日小人无状，失礼义，不得共饮，兹愿少伸谢意，幸毋督过。”李疑，绐以疾，卧不起。强请不已，遂同之酒家，邀酤儿与饮。酒半，自起酌酒，劝李曰：子之孙某年月日夜子时生，而吾子亦夜者子时生。怨仇之事，慎勿复为。”具白前所仇事，沥酒为誓，语酤儿曰：“子识之，试用此警世间人，不善慎勿为也。”剧饮尽欢，乃更约为婚姻。自是李亦不贫，家至今丰给。此在至正初元间。吾谓司氏妇之极谏，与司氏之易虑时，天固以监之，所以李不复可加害也。向使司氏决快所欲，未必能复田。纵复田，未必其无祸。一念之善，从而两家子孙皆蒙其利泽。《书》曰：“天道福善祸淫。”又曰：“惟上帝不常。作善，降之百祥。作不善，降之百殃。”鸣呼！天岂远人哉？天岂远人哉？

　　◎杜荀鹤诗尝读杜荀鹤诗。其《乱后逢村叟》曰：“经乱衰翁居破村，村中何事不伤魂。因供寨木无桑柘，为着乡兵绝子孙。还似平宁征赋税，未尝州县略安存。至于鸡犬皆星散，日落前山独倚门。”《山中寡妇》曰：“夫因兵死守蓬茅，麻苎衣衫鬟发焦。桑柘废来犹纳税，田园荒后尚征苗。时挑野菜和根煮，旋斫生柴带叶烧。任尔深山更深处，也应无计避征徭。”《旅泊遇郡中乱》曰：“握手相看谁敢言，军家刀剑在要边。偏搜宝货无藏处，乱杀平人不怕天。古寺拆为修寨木，荒坟掘作城砖。郡侯逐去浑闲事，正是銮舆幸蜀年。”然方之今日，始信其非寓言也。

　　◎太公今人谓曾祖父曰太公，此盖相承之谬，当称祖父为是。后汉李固之父为司空，固女当固伏诛日，曰太公以来云。注。太公，谓祖父却也。

　　◎刚介御史台准陕西行台咨、监察御史乌古孙良祯呈状闻：“纲常者，天之所以经天下者也，天子所以为天守纲常者也。臣而不忠，子而不孝，凡触罪于纲常者，不容于死，又乌可处以相位，俾之重任乎？谨按辽阳行省丞相答失帖木儿，（即驸马丞相也）心怀阴险，行畜奸邪，败坏彝伦，反侧不道，通天之罪，无所容。昔在晋邸，擢登首相，居百僚之上，极一品之荣，受任托孤，躬承顾命，君臣分义，至重且深。及乎大事之时，干戈之际，尽领北土之兵，以救颠危。本官阴畜二心，坐观成败。南至红桥，逗留不进。致于败亡，不能死义。许面入降，大亏臣节，反以借口，矜为己功。天下义士闻之，莫不为耻。昔丁公为项王一将耳，尝二心于汉，及天下定，高帝诛之，后世称其明断。方楚之与汉，敌国之势未分，尚以大义责之，以示垂戒，今答失帖木儿之于晋邸，爵禄之宠已崇，君臣之分素定，较之丁公，不忠之罪，又有甚焉。况天历之初，营充枢密知院，御史已尝料言，又复贿赂权臣，出为江西行省丞相，两居江浙。至与房邻拜降都运，贿赂交通，坏乱盐法，至今官民皆被其害。中间徇私败政，不可枚举。所至之处，流毒一方。今则移置辽阳，辽阳民奚罪焉。原其本官、昔既不忠，今岂尽节？又兼辽阳即系东方重镇，反复之人，岂宜处此？脱有边衅，关系非轻，似此卖国卖臣之罪，使其人已死，犹当追贬；今既未死，得以幸逭天诛，设居相位，是国法不行，邪正不辩，愚恐奸臣贼子接迹仿效，甚非国家之福。伏望闻奏，为天下正纲常之义，将答失帖木儿流窜遐荒，追夺累受宣命，庶几人臣分严。罪于纲常者，死有余辜。以为不忠不道之劝，其于治道不为小补，天下幸甚。公论幸甚，至正元年八月十二日。”别理怯不花怯薛。第一日，忽鲁秃、纳钵裹，有时分，云都赤、汪家奴，殿中伯撒里、大夫亦怜真班、经历藏吉、蒙古必赤朵朵等奏。台官备着西台文书。俺商量来行与省家文书，将他见行的勾当黜罢丁呵，怎生奏呵，奉圣旨，那般者，钦此。初，良祯之父江东建康道肃政廉访使润甫公（泽）年五十，未有子。夫人杜氏深以为忧，屡请公再聘，公不允。仕西广时，闻寡居王安人者，美而宜子，夫人自为公谋聘之。既归，执妇礼甚恭长夫人数岁，夫人推让正寝以居之，相处雍睦，宛若姊娣，饮食起居，罔有不同。公独内不自安。越明年，夫人生良祯。一日，王氏告公曰：“君自有妇，所以再娶妾者，为嗣续计耳。今夫人既生子，妾又何事焉？”既出道家冠服一袭以示，曰：“妾之志决矣，请从此辞。”夫人固留不得，公因谓夫人曰：“向吾再娶，惧无后也。若不改图，人其以我为汰乎？”乃听王氏去，奁赀万金悉返之。自是出居一女道庵，戒行严谨人未尝能见其面。而夫人岁时问遗弥至。后良祯贵显，迎以归，事之如亲母。嗟夫，自古求忠臣于孝子之门，今良祯外有严君，内有贤母，教诲造就之道，有过人者，宜乎在家为孝子而在朝为忠臣也，然其＜攵＞历台省，秉性刚介，不畏疆御，事无不言，言必有中。如驸马丞相、恃居国戚，莫敢孰何，乃必发其底裹，直使去位而后已，推此一节，则凡忠君之事，类可知矣。后至中书左丞而卒。

　　◎发墓至元间释氏豪横，改宫观为寺，削道士为髡，且各处陵墓发掘迨尽。孤山林和靖处士墓，尸骨皆空，惟遗一玉簪。时有人作诗以悼之曰：“生前不系黄金带，身后空余白玉簪。”
　　●卷十四

　　◎忠烈萧景茂、漳州龙溪隔洲里人，儒而有文，以谨厚信于乡里。后至元间，漳寇乱，景茂率乡人立栅保险，坚不可破。会旁里有人导之从间道入，景茂被执，贼使拜，曰：“汝贼也，何拜？”贼欲肋之降，以从民望，景茂骂曰：“逆贼！国家何负汝，而反？汝族汝里何负汝而坐累之？”贼相语曰：“吾杀官军将吏多矣，至吾砦，皆蓄靡求生，未有若此饿夫之倔疆者。察其志终不为吾用，留之只取辱耳。”遂缚之于树，其肉，使自咽之，且嚼且骂曰：“我食我肉，无若汝贼行将万段，狗彘弃不食。”贼怒，绝其舌而死。又江州路总管李黼，字子威，汝宁人。泰定丁卯，状元及第，至正十年庚寅，来守是郡。政修民和。明年辛卯夏五月，红巾寇逼淮西，公即申告江西行省，以谓九江为豫章藩屏之地，蕲黄乃九江唇齿之邦，不可不早为进兵守护。或者非其过虑。公乃张文榜以谕民曰：“为臣死忠，为子死孝，在黼之分，惟知尽死守土而已，所谓城存与存，城亡与亡者也。”闻者悚然。秋九月，寇侵靳黄属邑，公复上言，宜速乘机进援。苟淮西失守，长江之险，与彼共之，非所恃矣。行省不报，既而斩州陷。冬十月，黄州陷。十一月二十五日，行省平章秃坚不花，奉中书省命，领兵至。公极陈攻守之策，秃坚不花以堤备把截为辞。越明年壬辰，春正月初二日，行省左丞孛罗帖木儿、奉总兵御史大夫领枢密院也先帖木儿命，领兵进攻淮西，亦来屯住，逗留不前。十四日，武昌陷，十六日，藩王大臣官民舟航蔽江而下，我民解散。十九日，秃坚不花、孛罗帖木儿皆遁去。僚佐司属悉为一空。公亟发廪赈民，收召士卒。数日，稍辑，机务繁剧，不遑寝食。以二十三日卧病。然犹扶惫乘肩与领兵出境。行省以公忠诚昭著，授本省参知政事，行江州南康军民都总管，便宜行事。二月初九日，秃坚不花惧台宪公议，自三山移兵入城。十一日，寇忽至城下甘棠湖，纵火焚西门。公立城上，身当矢石。秃坚不花从北门遁去。日中，势益炽，分众攻北门，城遂陷。公犹执铁挝指挥左右迎战。众惊溃，公被执，肋以刃，不肯降。口骂不绝声，遂杀之。侄男秉昭亦遇害。初，武昌陷时，公谓子秉方曰：“我，国之守臣，当死此土，汝可奉母往下江依伯父，以存吾后。”秉方曰：“父死国，子死父，有何不可。”公怒曰：“汝不遵命，是不孝也。”秉昭亦告其兄曰：“兄不去，则叔父无后，不孝莫大于是。某当与叔父同死生矣，兄抚虑焉。”秉方不获已，买舟奉母夫人行。舟次何家堡，迟留不忍舍。公闻之，手批责以大义，遂去。不半月，公死。又江浙行省参知政事樊执敬，字时中，郓人。是年秋七月初十日，红巾自徽犯杭。时公守宿卫于省，有报已入北关门。省吏皆次第引去，公独被甲上马，率宿卫兵急出省。将救关，从者止之。公曰：“吾封疆之守，不守而去，是以私利废臣道。”行至清河坊口，遇他走将，又以兵孤且散，控其马首返。公怒，引佩刀斫其人曰：“城不守，何适？”遂跃马逆战以死，死时犹嚼齿骂不绝声。死之所，则天水桥也。又福宁州尹王伯颜，字伯敬，滨州人。由湖广行省知印，历官至兹任，抚字多方，政教大行。是年春，除福建盐运司同知。将行，会邻境贼众执颇张，州民群拥马前，拜且泣曰：“公、吾之父母，岂容舍我去？”方今兵戈逢起，公去，吾民将孰赖？”父老千余人词上司乞留公，遂复留。至秋，贼众自邵武间道迫福宁。公募民兵得一千五百余人，为守御备。冬十一月庚辰，贼进至青皎，屯杨梅岭。公与中子相引兵直抵其营，与战，破之。而益众，复进。我兵仅千余人，乃分为二道拒之，公以五百人还守州治。壬午，贼众万余，平旦攻西门。众寡不敌，吏卒奔溃。公独身奋以死自誓。俄，马中流矢，遂为贼所执，其魁首王兼善者，谓曰：“闻公廉能着称，欲屈再尹此州。”公厉声叱曰：“我天子守臣，义当杀贼，不幸败，有死耳。”魁怒，令公跪。公曰：“此膝岂跪贼耶？”魁益怒，令左右殴之。公曰：“我为人臣，当为国死。”乃啮舌出血，喷其面，骂曰：“杀我即杀，殴何也？”然可杀我，不可害吾民。官军旦暮且至，杀尔等无噍类矣。”会其执达鲁花赤阿撒都剌至，责之曰：“汝何得与王君同起兵拒我？”阿撒都剌股栗口噤，不能对。公曰：“吾义当起兵杀贼，何名拒汝？”因大骂不绝口，且曰：“吾死当为神以杀汝曹。”魁大怒，遂害之。临死，色不变，立而受刃，颈断，微有血如乳，时年七十矣。子相亦被执，魁欲官之。相曰：“汝逆吾君，又杀吾父，义不共戴天。我忠臣子，讵能事贼邪？”魁知不可屈，亦杀之。相妻潘氏逃民间，有恶少欲乱之，不从，执献魁。潘恸哭曰：“吾既失所天，义岂受辱？”乃绝不饮食，及共二幼女皆死。又溧阳儒学教授林梦正，字古泉，吾乡人，中书以著述荐，得官。是岁，贼众寇溧阳，获其魁张某，先生问曰：“尔何人也？”应曰：“我父为军千户，红巾入境，逼我父为帅，父以年老，不堪从事，令我代。”先生痛骂之曰：“尔之父祖，世为国家臣子，而尔忍伪耶？”既而其势复盛，竟夺张去，下令曰：“生得林教授者有赏，先生匿他处，搜得。”张曰：“前日骂我者非尔邪？”先生曰然，张曰：“降，我则俾尔为元帅，同享富贵。”先生曰：“尔伪也，我何为降？”再三，终不屈。缚于树，不解衣冠而杀之。又江浙行省员外郎杨乘，字文载，滨人。蚤为天官小史，辟中书参议历。掾官至谷城介休二县尹，拜监察御史，擢今任。是年，杭州陷，公与郎中赫德尔、王仲温、员外月忽难、都事张镛、俱坐黜。公退居松江之青龙镇。后御史台以公等职在赞理，不当罪，宜复其官爵。上之，事遂白。十六年丙申，淮人陷平江，连陷松江。秋七月十八日，遗所署官吴县丞张经等、赍礼币造请。公遣人告曰：“吾废处田时久，不足以辱使者。吾当择日受命，请以币置里门外。”经等如其言，公命子卤具牲醴告祖称。既竣事，复命酒饮。逮暮，起行后圃中，顾西日晴好，慨然吧曰：“晚节如是，足矣。”命卣等治畦，处置家事，如平日。抚其孙虎林，若怡怡自得也。归，坐至夜分，二子立侍。命曰：“二子行且休，吾将就寝。”公俭约，无姬侍，其燕息寝处人莫得与俱。诘旦，卤等怪寝门未启，发视之，则公已自经，得手书遗语，大意言死生昼夜之理，且以得全晚节为快。又西台监察御史张公、谢职居雄山县。而陷贼，贼魁者素闻公有治绩，置公上坐，肋之受伪官。公唾骂之，遂缚公妻奴九人至前。先杀妾，次杀子女以及妻，每杀一人，则谕公曰：“御史若降，余可免。”公弗为动容，其骂如初。魁怒：拽下坐，杀之。此在至正辛卯秋八月间。公讳桓，字彦威。南村野史曰：天下之事战争，十有余年于兹矣。为臣辱国，为将辱师，败降奔窜，不可胜计。甚者含诟忍耻，偷生冒荣，以为得志，名节大闲，一荡去弗顾。求其忠义英烈，于千百之中莫克什一。噫！忠义英烈虽出于天性，要亦讲之有素，处之甚安。故于造次颠沛之际，决然行之而无疑。如李总管黼、王州尹伯颜、樊参政执敬、张御史桓、林教授梦正、萧处士景茂之杀身成仁，视死如归，是必讲之熟而处之当。一旦出于人所不肯为，遂以惊动天下，而精英忠烈之气在宇宙间与嵩华相高者，自不容泯。若桓之居在闲地，乘之久坐废黜。梦正之分颛讲教，视握将帅之权，受民社之托，任大而责重者，有间矣。一皆从容就义，是尤难也。景茂、里中一儒生耳。初未尝得斗升之禄以养其父母，尺寸之组以荣其身，始于保民，终于保国，临大节而不可夺，古称烈丈夫，又岂能过是与？至于子为父死，妇为夫死，声光赫奕，照映史册，使百世而下，知纲常大义之不可废，天理人心之不可灭如此，其有功于名教为何如。是亦深仁厚泽涵养所致，孰谓百年之国而无人哉！

　　◎瘗鹤铭瘗鹤铭，华阳真逸撰，上皇山樵鹤，寿不知其纪也。壬辰岁，得于华亭。甲午岁，化于朱方。天其未遂吾翔廖廓耶，奚夺之遽也，乃裹以玄黄之币藏兹山之下。仙家无隐，我故立石旌事，篆铭不朽。词曰：相此胎禽，浮丘着经，乃征前事。我传尔铭，余欲无言。尔其藏灵，雷门去鼓。华表留形，义惟仿佛。事亦微冥，尔将何之。解化惟宁，后荡洪流。前固重扃，右割荆门。历下华亭，奚集真侣。瘗尔作铭，丹阳外仙尉江阴真宰。右刻在镇江焦山下顽石上，潮落方可模。相传为晋王右军书。惟宋黄睿东观余论、云为陶隐居书。良是。其曰：今审定文格字法，殊类陶弘景。弘景自号华阳隐居，今号真逸者，岂其别号与？又其着真诰，但云己卯岁，而不着年名，其它书亦尔。今此铭壬辰岁甲午岁，亦不书年名。此又可证云。壬辰岁、梁天监十一年也。甲午者，十三年也。按隐居天监七年东游海岳，权驻会稽。永嘉十一年乙未岁，始还茅山。其弟子周子良仙去，为之作传。即十一年十三年正在华阳矣。后又有题丹阳尉江阴宰数字，当是效陶书故题于石侧也。王逸少以晋惠帝大安二年癸亥岁年五十九，至穆帝升平五年辛酉岁卒，则成帝咸和九年甲午岁，逸少方年二十三。至永和七年辛亥岁，年三十八，始去会稽闲居，不应二十三岁已自称真逸也。又未官于朝，及闲居时，不在华阳，以是考之。决非王右军书也审矣。欧阳文忠公以为不类王右军法，而类颜鲁公；又疑是顾况，云道号同；又疑王瓒；皆非。睿字长孺，号云林子，邵武人。又董迥书跋第六卷，载南阳张举子厚所记云：瘗鹤铭、今存于焦山。凡文章句读之可识及点书之仅存者，百三十余言。而所亡失几五十字。计其完书盖九行，行之全者二十五字，而首尾不预焉。熙宁三年春，余索其逸遗于焦山之阴，偶得十二字于乱石间，石甚迫隘，偃卧其下，然后可读，故昔人未之见，而世不传，其后又有丹阳外仙江阴真宰八字。与华阳真逸、上皇山樵为似是真侣之号。今取其可考者，次序之如此，又董君自书其后云：《文忠集古录》谓得六百字，今以石校之，为行凡十八，为字二十五，安得字至六百？疑书之误也。余于崖上又得唐人诗，诗在贞观中已列铭后，则铭之刻非顾况时可知。《集古录》岂又并诗系之耶？君子彦远，号广川，东平人。又国朝郑杓《衍极》第二卷，论瘗鹤铭，而刘有定释云：渊州图经，以为王羲之书。或曰：华阳真逸、顾况号也。蔡君谟曰：瘗鹤文非逸少字，东汉未多善书，惟隶最盛。至于晋魏之分，南北差异，钟王楷法，为世所尚。元魏间，尽习隶法。自隋平陈，中国多以楷隶相参。瘗鹤文有楷隶笔，当是隋代书。曹士冕曰：焦山瘗鹤铭，笔法之妙，为书家冠冕。前辈慕其字而不知其人。最后云林子以为华阳隐居为陶弘景，及以句曲所刻隐居朱阳馆帖参校，然后众疑释然。其鉴赏可谓精矣。以余考之，一本，山樵下，有书字。真宰下，有立石二字。一本，我传尔铭、作出于上真，尔其藏灵，作纪尔岁辰。张举本，作丹阳外仙。邵亢本，作丹阳仙尉。又有作丹阳外仙尉者，且中间词句亦多先后不同。尚俟舟过杨子，手自模印，以稽其得失之一二，可也。

　　◎风入松吾乡柯敬仲先生（九思）际遇文宗，起家为奎章阁鉴书博士，以避言路居吴下。时虞邵庵先生在馆阁，赋《风入松》长短句寄博士云：“画堂红袖倚清酣，华发不胜簪。几回晚直金銮殿，东风软，花裹停骖。书诏许传宫烛，香罗初翦朝衫。御沟冰泮水ソ蓝，飞燕又呢喃。重重帘幕寒犹在，恁谁寄、锦字泥缄。报道先生归也，杏花春雨江南。”词翰兼美，一时争相传刻，而此曲遂遍满海内矣，“翦”、一作“试”。

　　◎四卦睦人邵玄同先生（桂子）尝作忍默恕退四卦，揭之坐隅，真得保身慎言吉矩知止之道者矣。其忍卦曰：忍、亨。初难终吉。利君子贞，不利小丈夫。彖曰：忍，刚发乎内柔制乎外，故亨。初若甚难，乃终有吉。唯君子为能动心忍性，不利小丈夫，其中浅也。象曰：刃在心上，忍。君子以含容成德，初一，小不忍则乱大谋。象曰：小不克忍，成大乱也，次二，必有忍，其乃有济，象曰，能忍于中，事克济也。次三，一朝之忿，亡其身，以及其亲。象曰：一朝之忿，至易忍也。亡身及亲，祸孰大焉。次四，出于跨下，以成汉功，韩信以之，象曰：跨下之辱，小辱也。成汉之功，大功也。次五，张公艺九世同居，书一忍字以对于天子。象曰：同居之义，忍克致也。积而九世，有容德也。上六，血气方刚，戒之在斗。象曰：方刚之气，忍则灭也。形而为斗，自求祸也。其默卦曰：默、无咎，可贞，不利有所言。彖曰：默，不言也。乱之所生也，则言语以为阶。是以君子慎密而不出，故无咎。默以自守，其道可贞也。不利有所言，尚口乃穷也。象曰：口尚玄曰默。君子以去辨养静。初一，守口如瓶，终吉。象曰：守口如瓶，谨所出也。其初能默，终则吉也。次二，多言不如守中。象曰：言不如默，得中道也。次三，驷不及舌，有悔。象曰：驷不及舌，滕口说也。一言之失，悔何追也。次四，无以利口乱厥官，卿士戒之。象曰：位高而言轻，亦可戒也。次五，圣人之教，不言而信。象曰：不言而信，渊默之化也。上六，君子之道，或默或语。象曰：时然后言，默不可长也。其恕卦曰：恕、有孚，终吉。彖曰：恕之为道，善推其所为而已。以己之心，合人之心。己所不欲，勿施于人。故有孚。能以一言终身而行之，其吉可知矣。象曰：如心，恕，君子以明好恶、同物我。初一，强恕而行，求仁莫近焉。象曰：强而行之，恕之始也。行而不已，违道不远也。次二，君子有吉矩之道。象曰：吉矩之道，恕也。次三，好人之所恶，恶人之所好。是谓拂人之性，必逮夫身，象曰：拂人从欲。身之也。次四，己欲立，而立人。己欲达，而达人。象曰：立而达，恕以从人也。次五，圣人与众同欲。象曰：与众同欲，圣人之恕也。上六，责己重以周，待人轻以约。象曰：待人之法，可用恕也。责己之道，不可自恕也。其退卦曰：退，勿用有攸往，彖曰：退，止也。勿用有攸往，知止也。日中则退而昊，月盈则退而亏。四时之运，成功者退，而况于人乎？退之时义大矣哉。象曰：艮止其所退，君子以晦藏于密。初一，退无咎。象曰：其进未锐，义无咎也。次二，难进易退。象曰：难进易退，可事君也。次三：兼人凶。象曰：兼人之凶，勇不知退也。次四，见可而进，知难而退。象曰：知难而退，终无尤也。次五，终日如愚。以退为进。颜子以之。象曰：颜子之退，进不可御也。上六，负版升高，踬而不悔，象曰，负版升高，其道穷也。踬而不悔，亦可戒也。

　　◎点鬼录文章用事填塞故实，旧谓之点鬼录。又谓之堆垛死尸，见江氏类苑。

　　◎房中术今人以邪僻不经之术，如运气、逆流、采战之类，曰房中术，按《史》：周有房中药，《汉书 礼乐志》，高祖时，有房中词乐，唐山夫人所作。武帝时，有房中歌，又云：房中者，情性之极，至道之际，是以圣王制外乐以禁内情，而为之节文。乐而有节，则和平寿考。及迷者弗顾，以生疾而殒性命。《礼记 曾子问》：“众主人、卿大夫士、房中皆哭。”注：“房中，妇人也。”然房中之谓，岂取此一书与？

　　◎妇女曰娘娘子、俗书也，古无之。当作襄。按《说文》：频扰也，肥大也，从女，襄声。女良切。其义如此。今乃通为妇女之称。故子谓母曰娘。而世谓稳婆曰老娘，女巫曰师娘，都下及江南谓男觋亦曰师娘，娼妇曰花娘，达旦又谓曰草娘，苗人谓妻曰夫娘，南方谓妇人之无行者亦曰夫娘，谓妇人之卑贱者曰某娘，曰几娘，鄙之曰婆娘。考之《风俗通》，汉何敞为鬼苏珠娘，按诛亭长龚寿。《隋书》：韦世康为绛州刺史，与子弟书云：况娘春秋已高，温清宜奉。《教坊记》北齐时，丈夫着妇人衣行歌，傍人齐和，云踏谣娘。《南史》：梁元徐妃与帝左右暨季江私通。季江曰：“徐娘虽老，尚犹多情。”又梁临川王宏侵魏，魏遗以《巾帼歌》曰：“不畏萧娘与吴姥，但畏合肥有韦虎。”谓韦睿吕僧珍也。《大业拾遗》：隋炀帝宫婢曰雅娘。《唐史》：张旭草书，见公孙大娘舞剑器而通神。又武承嗣闻乔知之婢窈娘美，夺取之。杜工部诗：“耶娘妻子走相送，”又：“黄四娘家花满蹊。”白乐天诗：“吴娘暮雨萧萧曲。”韦应物诗：“春风一曲杜韦娘。”柳子厚下殇女墓砖记：始名和娘。《乐府杂录》：张红红唱歌丐于市，韦青纳为姬。敬宗召入宫，号记曲娘。又《望江南曲》，始自朱崖李太尉镇浙西日，为姬谢秋娘所制。《明皇杂录》：呼白鹦鹉为雪衣娘。《甘泽谣》：武三思晚获一妓，曰绮娘。狄仁杰至，遂逃壁隙中，曰：“我天上花月之妖也。”《樊川集》：杜秋娘、年十五，为李妾，败，入宫，后坐谴归故里。又窦桂娘，父良，建中初，为汴州户曹椽。李希烈破汴州，取桂娘去。《李贺集》：贺撰申胡子篥歌成，翔客喜，擎觞起立，命花娘出幕，徘徊拜客。《刘宾客集》：泰娘，本韦尚书家主讴者。《河东记》：唐进士段何卧病，遇酗留诗而愈，《传奇》：崔氏旭旭婢曰红娘。《霍小玉传》：长安中，有媒氏鲍十二娘，薛苍驸马青衣也。《余媚娘叙录》：陆希声娶余媚娘。媚娘约媒曰：“陆郎中若必得儿侍由栉，须立誓不得不置侧室及女奴。”《图经》：“蚕神谓之马头娘”。《杜阳杂编》：南海贡奇女卢媚娘，工巧无比。《丽情集》：陈敏兄妾越娘，貌美。兄死，遂与狎。《续齐谐记》：齐颖寓山阴，夜见前宰妾万文娘。《墨庄漫录》：李后主令宫嫔娘，以帛绕脚令纤小，右略举一二，不能悉载。是则今之云云，皆有所本。然都下自庶人妻以及大官之国夫人，皆曰娘子，未尝有称夫人郡君等封赠者。载考之史，隋柴绍妻李氏，起兵应李渊，与绍各置莫府，号娘子军。唐平阳公主兵与秦王定京师，号娘子军。花蕊夫人宫词：“诸院各分娘子位。”韩昌黎有祭周氏二十娘子文。以此推之，古之公主宫妃，已与民间共称娘子。则今之不分尊卑，亦自有来矣。

　　◎古刻至正壬辰春，城平江，于古城基内掘得一碑。其文云：“三十六，十八子。寅卯年，至辰巳。合收张翼同为利。不在常，不在扬，切须款款细思量。且卜水，莫问米，浮图倒地莫扶起。修古岸，重开河，军民拍手笑可呵。日出屋东头，鲤鱼山上游。星从月里过，会在午年头。”右不晓所言何事，姑识之。或者以为三十六、四九也。张翼，巳竿之交也。今张太尉第行九四，而同首乱者适十八人也。岂其然与。

　　◎上头入月今世女子之笄曰上头，而倡家处女初得荐寝于人亦曰上头，花蕊夫人宫词：“年初十五最风流，新赐云鬟使上头。”又天癸曰月事，《黄帝内经》：“女子二七而天癸至，月事以时下。”又曰：“女子不月。”《史记》：“济北王侍者韩女，病月事不下，诊其肾脉，啬而不属，故曰月不下。”又“程姬有所避、不愿进”。注：天子诸侯、群妾以次进御。有月事者，止不御，更不口说。故以丹注面目的的为识，令女史见之。王察《神女赋》：“施玄的的”，即上所云也。然入月二字尤新，王建宫词：“密奏君王知入月，唤人相伴洗裙裙。”

　　◎人腊至正乙巳春，平江金国宝、袖人腊出售。余获一观。其形长六寸许，口耳目鼻与人无异，亦有髭须，头发披至臀下，须发皆黄色，间有白发一根。偏身黄毛长二分许。脐下阴物，乃男子也，相传云：至元间，世皇受外国贡献，以赐国公阿你哥者。无几何时即死，因剖开背后，剜去肠脏，实以他物，仍缝合烘干，故至今无恙。按汉武故事：东郡送一短人，长七寸，名巨灵。《神异经》：西海有一鹤国，人长七寸。《山海经》：有小人国，名靖人，诗含神雾。东北极有人长九寸，殆为此小人也。“靖”或作“净”，音同，然古尺短。今六寸，比之周尺，将九寸矣。则所腊者，岂其人与？

　　◎张翰林诗“天子临轩授钺频，东南无地不红巾。铁衣远道三军老，白骨中原万鬼新。义士精灵红贯日，仙家谈笑海扬尘。都将两眼凄凉泪，哭尽平生几故人。”此至正辛丑间，张蜕庵承旨翥、在都下寄浙省周玉坡参政（伯琦）诗也，夫翰苑词臣而寓言如此，则感时之意从可知矣。
　　●卷十五

　　◎淳化阁帖淳化阁帖，非精于鉴赏者，莫能辨其真伪。非博于讨论者，不可得其源流。第六卷中，尝记祖石刻之说。今复究研大略于稽古之书，质正是否于好事之人，用赘于此云。宋太宗留意翰墨，淳化中，出御府所藏，命侍书王着临榻，以枣木镂刻，厘为一十卷，于每卷末篆题云：“淳化三年壬辰岁，十一月六日，奉圣旨模勒上石。”至仁宗，又诏僧希白刻石于秘阁。前有目录，卷后无篆题。世传以为二王府帖者，非也。盖元中，亲贤宅从禁中借板墨百本，但用潘谷墨，光辉有余，而不甚黟黑。又多木横裂纹，时有皴＜昔皮＞失字处，亲贤宅、魏王所居。魏王、二王也。又有高宗绍兴中国子监本，其首尾与淳化略无少异。当时御前拓者多用匮纸，盖打金银箔者也。自后碑工作蝉翼本，且以厚纸覆板上，隐然为银挺膀痕以愚人，但损剥，非复拓本之遵劲矣。初，徽宗建中靖国间，出内府续所收书令刻石，即今续法帖也。大观中，又奉旨摹拓历代真迹，刻石于太清楼，字行稍高，而先后之次与淳化则少异。其间数帖多寡不同，各卷末题云：“大观三年正月一日，奉圣旨摹勒上石。”此蔡京书也。而以建中靖国续帖十卷，易去岁月名衔，以为后帖。又刻孙过庭书谱及贞观十七帖，总为二十二卷，谓之大观太清楼帖。绛帖者，尚书郎潘师旦以官帖摹刻于家，为石本，而传写字多讹舛，世称为潘驸马帖，凡二十卷。其次序卷帖虽与淳化官帖不同，而实则祖之，特有所增益耳。单炳文曰：“淳化官本法帖，今不复多见。其次绛帖最佳，而旧本亦已艰得。尝以数本较之，字画多不侔。炜家藏旧本，比之今本，第九卷内，今本多误，笔法且俗。”曹士冕曰：“帖总二十卷。元无字号及断眼数目。”单炳文、曹士冕各有模刻本。世传潘氏析居法帖分而为二，其后绛州公库乃得其一，于是补刻余帖，名东库本。第九卷之舛误，盖始于此。且逐卷逐段各分字号，以日月光天德等二十字为次第。后避金主亮讳，但庾亮帖内亮字，皆去右边转笔，谓之亮字不全本。又有新绛本、北方别本、武冈新旧本，福清、鸟镇、彭州、资州本、木本前十卷等。类皆绛帖之别也。潭帖者，庆历中，刘丞相帅潭日，以淳化官帖命慧照大师希白模刻于石，实之郡斋。增入伤寒、十七日、王、颜真卿诸帖，而字行颇高，与淳化阁本差不同。逐卷有“慧照大师希白重模”字，而岁月各异。中间缪处甚多，朱文公讥其“极为可唉者”是也。潭帖之别，则有刘丞相私第本、长沙碑匠新刻本、三山木本、蜀本、卢陵萧氏本，等类甚多。戏鱼，即临江帖也。元间，刘次庄以家藏淳化阁帖十卷，摹刻于戏鱼堂。除去篆题，而增释文。庆元中，四川总领权安节，又重摹于利州。黔江者，黔人秦世章，于长沙买石摹僧宝月古法帖十卷。宝月，慧照也。谋舟载入黔中，壁之黔江之绍圣院后。题云：“长沙汤正臣重摹鼎帖板本。”校诸帖增益最多。澧阳石刻散失，仅存者，右军数帖而已。又有淳熙修内司本，北方印成本，乌镇张氏、福清李氏本。若此之类，大抵皆法帖一再之翻摹，殊失笔意，无足观者。汪逵，字季路，衢州人，官至端明殿学士。建集古堂，藏奇书秘迹金石遗文二千卷，着淳化阁帖辨记共十卷，极为详备。末云：其本乃木刻，计一百八十四版，二千二百八十七行。其逐段以一二三四刻于旁，或刻人名，或有银铤印痕，则是木裂。其墨乃李廷墨。黑甚，如漆。其字精明而丰腴，比诸刻为肥。刘潜夫曰：“近人多不识阁帖。某家宝藏本，皆非真。真者字极丰穰，有神采。如潭绛则太瘦，临江则太媚，又用李廷墨印造。余始得汪端明所记阁帖行数，恨无真帖参校。晚使江左用二千楮致一本，尤伯晦见之。曰：‘宝物也’，夫真帖可辨者有数条，墨色，一也。他本刊卷数在上，版数在下，惟此本卷数版数字皆相联属，二也。他本行数字比帖字小而瘦，此本行数字比帖中字皆大而浓，三也。余所得江左本，每版皆全纸，无接粘处。一部十卷，无一版不与端明所记合，乃知昔人装背之际，宁使每版行数或多或寡。而不肯剪凑合者。欲旧帖之真面目，四也。”

　　◎幽圄太师丞相脱脱之死，盖副枢哈马与其弟雪雪、并詹事颡哥失里等、所以挤陷之也。哈兄弟得侍上帷幄，而颡在东宫为近侍，故哈党颡，而私相誓曰：若太师去位后，我能作右相，则左相必詹事矣。既而入中书，又虞颡来，其权不颛，奏除宣政使，而以弟雪为御史大夫。颡殊失所望。未几，哈得罪杖死，雪亦仰药死。初，颡有侍从人。亦曰桑哥失里，止桑颡一字之异耳。服劳执事，得颡意，颡举充院宣使。一日，奄然长逝，经日乃醒。云：方坐卧室塌上，见二卒自外跃入，导之往都城隍庙，转发岳祠。祠吏曰：“来矣，可亟解去。”旋又行，入祠西北隅大林内，有殿宇若王者居。入拜殿下，已，仰视之，则太师也。太师曰：“我所摄者、院使也，于汝无预。”因俾左右引之观幽圄，见哈兄弟，括发关械，顾桑，泣下。及出，太师谓曰：“汝可即归，此非人间世也。”退而觉，恍若一梦然。明日，同寅有来约往院使家，桑辞疾。且曰：“君幸毋泄，吾恐院使不久生矣。”众问其故，告以详，皆相顾惊愕，曰：“昨日院使将上马，以体少不安而入。岂遽至此乎？”语未终，有报院使已暴卒。近见浙西宪司经历何伯大所说甚悉，此特其略耳。

　　◎煮豆帖黄山谷《煮豆帖》云：“庭坚顿首：失牛儿来，终日惘然，至今头昏眼痛。虽取所喜者为之，亦不能如意也。以是不能修问，辱手诲，喜承日用轻安。所须诸方，既无人可抄、又意绪不佳，畜动耳，煮黑豆法，确豆一升，ソ莎极净，用贯众一斤，细М如骰子，同豆斟酌水多少，慢火煮豆香熟，口干之，翻覆令展尽余法，恤取里豆，去贯众，空心日咽五七粒。食百草木枝叶，皆有味，可饱也。世间不强学力行、自致于古人者，不可不畜此方。庭坚顿首。翰礼秘校足下。”

　　◎妓妾守节妓妾之以色艺取怜，妒宠于主家者，亦曰我之富与贵有以感动其中耳。设遇患难贫病，彼必戚戚然求为脱身之计，又肯守志不贰者哉。如金谷园绿珠、燕子楼盼盼、韩香之于叶氏、爱爱之于张逞者，真绝无而仅有也。大元混一以来，得三人焉。李翠娥，维扬名倡也。石九山万户、纳置别业。石没，李誓不适他姓以辱身，终日闭阁诵经而已，年及七十余，万户之子若孙，遇岁时咸往拜之。乐籍中相传以为盛事。王巧儿，京师上色也，陈云峤同知与之狎，携至杭。陈卒，奉正室铁氏，以清慎勤俭终其身。汪怜怜，湖州角妓也。涅古伯经历常属意焉。汪曰：“君若不弃寒微，当以侧室处妾。鼠窃狗偷，妾决不为此态。”涅乃遣媒妁，备财礼，娶之。经三载，死，汪髡发尼寺，时公卿士大有往访之者，汪故毁其身形，以绝狂念，卒老于尼。若此者，亦可以追踪前古之懿德矣。

　　◎与妓下火文钱唐道士洪丹谷，与一妓通，因娶为室。病且革，顾谓洪曰：“妾死在旦夕，卿须自执薪，还肯作一转语乎。？夫妾，歌儿也。卿能集曲调，于妾未死时，使预闻之，虽死无憾矣。”洪固滑稽轻佻者，遂作文曰：“二十年前我共伊，只因彼此太痴迷。忽然四大相离后，你是何人我是谁。共惟称呼秀钟谷，水声遏楚云。玉交枝坚一片心，锦传道余二十载，遽成如梦令。休忆少年游。哭相思两手托空，意难忘一笔勾断。且道如何是一笔勾断。孝顺哥终无孝顺，逍遥乐永遂逍遥。”听毕，一笑而卒。因记中吴纪闻载一事云：昆山倡周氏，系籍部中。张子韶为守时，倡暴亡，适道川来访，因命作下火文云：“可惜许，可惜许，大家且道可惜许个甚幺。可惜巫山一段云，眼如新水点绛唇。昔年绣阁迎仙客，今日桃源忆故人。休记丑奴儿脸子，便须拌擞好精神。南柯梦断如何也，一曲离愁别是春。大众还知某人向甚幺处去。这里分明，会得蓦山溪畔，头头尽是喜相逢。芳草渡头，处处六幺花十八。”其或未然，更听下句：“咦！与君一把无明火，烧尽千愁万恨心！”其事颇相类，并附于此云。

　　◎贺人妾得子启陆伯麟侧室育子，友人陆象翁以启以贺之，曰：“犯帘前禁，寻灶下盟。玉虽种于蓝田，珠将还于合浦。移夜半鹭鹚之步，几度惊惶，得天上麒麟之儿。这回喝采，既可续诗书礼乐之脉，深嗅得油监酱醋之香。”苏东坡咏婢谑词，有“揭起裙儿、一阵油监酱醋香”之句。

　　◎吊四状元诗平江一驿舟中，有题吊四状元诗者，不知谁所作。诗曰：“四榜状元逢此日，他年公论定难逃。空令太守提三尺，不见元戎用六韬。元举何如兼善死，公平争似子威高。世间多少偷生者，黄甲由来出俊髦。”元举、王宗哲字也。至正戊子科三元进士，时为湖广宪佥。兼善、泰不花字也，时为台州路达鲁花赤。公平、李齐字也，时为高邮府知府。子威、李黼字也，时为江州路总管。此四公者，或大亏臣节，或尽忠王事，或遇难而亡，故云，若论其优劣，则江州第一，台州次之，高邮又次之，宪佥不足道也。

　　◎鸡妖至正丁酉春三月，上海李胜家，一鸡伏七雏，一雏作大鸡状，鼓翼长鸣。明年戊戌春正月，钱唐卢子明家，一鸡伏九雏，一雏有三足，二足在前，一足在后。三月，诸暨袁彦城家，一鸡伏五雏，一雏有四足，二足在翼下。不数日皆死，而各家亦无他异。

　　◎胡烈女越嵊县剡溪胡氏、讳妙端，适同邑祝某。至正庚子春，为苗獠虏至金华县，将妻之，义不受辱，乘间啮指血题诗壁上，已，赴水而死，三月廿四日也，獠帅服其节，为立庙祀之。邑人咸曰烈女庙。诗曰：“弱质空怀漆室忧，搜山千骑入深幽。旌旗影乱天同惨，金鼓声淫鬼亦愁。父母劬劳何日报，夫妻恩爱此时休。九泉有路还归去，那个云边是越州。”

　　◎龟狱卢伯平（文璧）至正初，尹荆山日，忽有一巨蛙登厅前，两目瞠视，类有所诉者。令卒尾之行，去县六一里，有废井。遂跳入不出，既得报，往集里社汲井，获死尸，乃两日前二人同出为商，一人谋其财而杀之。掩捕究问，抵罪。死者之家属云，其在生不食蛙，见即买放。岂一念之善，为造物者固已鉴之。蛙能雪冤，良有以也。

　　◎沁园春宋刘改之先生，造词赡逸有思致，赋《沁园春》二首以咏美人之指甲与足者，尤纤丽可爱，一曰：“销薄春冰，碾轻寒玉，渐长渐弯，见凤鞋泥污，偎人强剔。龙涎香断，拨火轻翻。学抚瑶琴，时时欲剪，更掬水鱼鳞波底寒。纤柔处，试摘花香满，镂枣成斑。时将粉泪偷弹。记绾玉、会教柳传看。算恩情相着，搔便玉体。归期暗数，画偏阑干。每天相思，测沉吟静处，斜倚朱唇皓齿间。风流甚，把仙郎暗掐，莫放春间。”一曰：“洛浦凌波，为谁微步，轻尘暗生。记踏花芳径，乱红不损，步苔幽砌，嫩绿无痕。亲玉罗悭，销金样窄，载不起盈盈一段春。嬉游倦，笑教人款捻，微褪些根。有时自度歌声。悄不觉、微尖点拍频。忆金莲移换，文鸳得侣，绣茵催哀，舞凤轻分。懊恨深遮，牵情半露，出没风前烟缕裙。知何似，似一钩新月，浅碧笼云。”近邵清溪（亨贞）嗣其体调以咏眉目，真隽永有味。一曰：“巧斗弯环，纤凝妩媚。明装未收，似江亭晓玩。遥山拂翠，宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻做娇羞。填来不满横秋。料着得、人间多少愁。记鱼笺缄启，背人偷敛，雁钿胶并。运指轻揉。有喜先占，长颦难效。柳叶轻黄金在否。双尖锁，试临鸾一展，依旧风流。”一曰：“漆点填眶，凤稍侵鬟，天然后生。记隔花瞥见，疏星炯炯，倚阑凝注。止水盈盈。端正窥帘。梦腾并枕，睥睨檀郎长是青。端相久，待嫣钴笑，密意将成。困酣曾被莺惊。强临镜、ソ莎犹未醒。忆帐中亲见，似嫌罗密。尊前相顾，翻怕灯明。醉后看承，歌阑斗弄，几度孜孜频送情。难忘处，是绞绡婿透，别泪双零。”

　　◎恭敏坊李恭敏公者，所居在江阴之南门。其门首巷坊亦题曰恭敏，不知当日名坊之义。而七八十年来。子孙消削，第宅倾圮殆尽。弃遗故址，竟为里豪薛得昭所吞。土木一新，乡闾健羡，忽有人献谄于薛云：若不除去旧坊，终非君家利也。薛深然之，指数恭敏之族尊且长者，惟李唐卿可主其事。乃呼至，赠泉百缗。李欣然撤之。一夕，语呻吟甚苦，妻急呼之，觉，问其故，曰：“我梦见袍笏大官，自云是我祖，责以不能世守其业，又毁其坊，既骂且挞，我负痛叫号，故致此耳。”语既，暴死，莫救。又数年，城毁于兵，薛氏室屋财产悉空，贫无为计，遂执干役于时贵之家。噫，子孙之不肖，强霸之用心，皆可为后人鉴也。

　　◎隐趣余家天台万山中，茅屋可以芘风雨，石田可以具粥，虽行江海上，而泉石草木之胜，未尝不在梦寐时见也。偶读卢陵罗景纶大经所着《鹤林玉露》曰：“唐子西云：‘山静似太古，日长如小年。余家深山之中，每春夏之交，苍藓盈阶，落花满迳，门无剥啄，松影参差，禽声上下。午睡初足，旋汲山泉，拾松枝，煮苦茗啜之，随意读《周易》、《国风》、《左氏传》、《离骚》、《太史公书》，及陶杜诗韩苏文数篇，从容步山径，抚松竹，与は犊共偃息于长林丰草间，坐弄流泉，漱齿濯足。既归，竹窗下则山妻稚子作徇笋续供麦饭，欣然一饱。弄笔窗间，随大小作数十字，展所藏法帖墨迹画卷纵观之。兴到，则吟小诗。或草玉露一两段，再烹苦茗一杯。出步溪边，邂逅园翁溪友，问桑麻，说粳稻，量晴校雨，探节数时，相与剧谈一饷。归而倚杖柴门之下，则夕阳在山，紫绿万状，变幻顷刻，恍可入目。牛背笛声，两两来归。而月印前溪矣，’味子西此句，可谓绝妙。然此句妙矣，识其妙者盖少。彼牵黄臂苍、驰猎于声利之场者，但见衮衮马头尘，匆匆驹隙影耳，乌知此句之妙哉？人能真知此妙，则东坡所谓无事此静坐，一日是两日。若活七十年，便是百四十，所得不已多乎？”此罗君语也。余盖亦知此妙久矣。风尘鸿洞，豺虎咬人，几赋归与之诗。计无所得，又未知何日可以遂吾志也。掩卷为之三叹。

　　◎日书三万字江浙平章子山公，书法妙一时。自松雪翁之后，便及之。尝问客：“有人一日能写得几字？”客曰：“闻赵学士言，一日可写万字。”公曰：“余一日写三万字，未尝以力倦而辍笔。”公号正斋、恕叟，又号蓬累叟，康里人。

　　◎妓出家李当当者，教坊名妓也，姿艺超出辈流。忽翻然若有所悟，遂着道士服。江浙儒学提举段吉甫先生（天）赠之以诗曰：“歌舞当今第一流，洗妆拭面别青楼。便随南岳夫人去，不为苏州刺留。馆月明箫凤下，绮窗云散镜鸾收。却嫌痴绝浔阳妇，嫁得商人已白头。”《能改斋漫录》云，唐阳郇伯作妓人出家诗曰：“尽出花钿与四邻，云鬟剪落向残春。暂惊风烛难留世，便是池莲不染身。贝叶欲翻迷锦字，梵声初落误梁尘。从今艳色归空后，湘浦应无解佩人。”《湘山野录》乃谓陈彭年作，此不考之过也。吁，二先生之风流余韵，于此可以想见矣。
  </div>
  <div class="pagination">
   <a href="南村辍耕录_page7.html">
    上一页
   </a>
   <span>
    ...
   </span>
   <a href="南村辍耕录_page3.html">
    3
   </a>
   <a href="南村辍耕录_page4.html">
    4
   </a>
   <a href="南村辍耕录_page5.html">
    5
   </a>
   <a href="南村辍耕录_page6.html">
    6
   </a>
   <a href="南村辍耕录_page7.html">
    7
   </a>
   <span class="current-page">
    8
   </span>
   <a href="南村辍耕录_page9.html">
    9
   </a>
   <a href="南村辍耕录_page10.html">
    10
   </a>
   <a href="南村辍耕录_page11.html">
    11
   </a>
   <a href="南村辍耕录_page12.html">
    12
   </a>
   <a href="南村辍耕录_page13.html">
    13
   </a>
   <span>
    ...
   </span>
   <a href="南村辍耕录_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
