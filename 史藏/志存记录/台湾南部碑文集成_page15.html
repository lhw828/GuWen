<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 15 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 15 页/共 85 页</h1>
    <div class="content">
　　按：碑龛台南市孔子庙明伦堂左壁，高二六公分，宽一四六公分（系宽四八、四八、五○公分三块等高之石所接成），乌石（玄武岩）。全文分九帖，有纹表之，无其它文饰。字端楷。

　　.鼎建关圣神庙碑记（乾隆四十五年）

　　钦赐进士、御前侍卫、福建台湾南路下淡水营都阃府、加一级、带纪录二次、记功二次乌讳龙图鼎建关圣神庙碑记

　　山西夫子，善春秋，忠肝义胆，充古塞今；事业功成，载书炳册，无俟赘述。是以谥号频锡于圣朝，禋祀并重于文庙；虽海外僻壤，莫不感戴神灵，共展诚敬。取以赫声濯灵之尊像，附庙旁列，增兹亵越，此皆不知礼体者为之耳。余莅南淡，是以悚惕，以不得专庙居中为憾；又乏力捐建，因感而成梦。寅岁春，冒病赴郡，陈其事于镇宪董公、观察张公，俱报可。文武寅僚，各以俸助；凤邑绅士商民，知余恪恭将事，亦争恐后，踊跃捐输；而余先以番镪百圆为创。择地阿猴，饬材购料，卜吉兴工，经营数月厥功告成。

　　从兹专庙，庙居中，佑国庇民，弥昭显赫。爰集董事，将捐助芳名、动用数目，备书诸匾，以志功德，以垂永远。余因俸期届满，瓜代在即，未及办理周匝。厥后或捐金以广后殿，或输田以充庙粮，有厚望于同志焉！是为记。

　　乾隆庚子年腊且榖旦立。

　　按：碑存屏东县屏东市武庙里永福路圣帝庙，高一一七公分，宽六五公分，砂岩。原碑缺题。庚子，乾隆四十五年（公元一七八○）。

　　.孙太爷开租碑（乾隆四十七年）

　　诸邑之赋，惟赤山独重，阖保所以有向隅吁除伪郑之弊。蒙县主批：『事关具题更张，未便率详；候商议妥确，再行定夺』。又蒙府宪批：『台地赋额仍伪郑之旧，轻重原有不齐。前据台邑具呈另批，会同查议。兹据称：诸邑之赋又惟赤山为独重，是何缘故？仰诸罗县确查，统于前案内一并声明具详。本年课票照旧急公，毋得借口观望』等因，遵即查明详悉禀复：『查诸邑之赋，原依伪郑。伪郑之时，以天兴、万年二州官分兵屯田，自给军食，其租额八万余石。凡牛只种子农椇，皆委州官查给；食廒笨笓，皆委州官修理。彼时地广人稀，崩压垦换，歉收酌减，故无瘦瘠重赋之虞。今赋有常则，田无垦换，歉收不敢望减，农椇等物皆由己出：伪例所以不可行于今也。而诸邑之赋惟赤山独重者，非无故也。缘康熙二十三年我师平台，安兵一万，即以伪郑之天兴、万年二州所管之租额八万余石，分配台、凤、诸三邑，详报在案，以给军食。不为伪郑归正，而伪兵逃回者多；所以宿葬藏秽，千原俱芜。始任诸邑县主季观其抛荒无主，额则犹存，欲减则详报已定，欲垫则禄薄难供；踌躇无策，思惟赤山居民居多，故就我赤山现耕之田暂为会摊，以俟将来招垦改正。因追有主以代无主，追熟田以代荒田，于伪例之重中而加倍成例，诸邑之赋所以惟赤山独重也。厥后富豪节次来台禀请招立垦，又自业户自报升科，或数十甲而报一二甲，旷土青埔尽为业户所垦无余。是彼之垦者，乃先日之抛荒而■〈勹外云内〉摊于我也。未经酌■〈勹外云内〉，安得不轻者自轻，而重者仍重？虽哀号频仍，无知三年一迁，循例易而改辙难！兹蒙府宪民瘼为念，行查「诸邑赋惟赤山独重」之故；又蒙太老爷保赤仁慈，着令查覆明确。安得不以「独重之故」据实详覆？伏望尽革伪弊，照内地输例均赋，感戴罔有极矣』！九月廿九日，蒙县主孙批：『据呈内，田赋之由已经深悉。本分府既为尔民之父母，岂不以痌瘝为念？祗因到任未久，适当大乱之后，诸事纷若乱丝，大案累累未断，劳心劳力，昼夜靡宁；以致于地方利弊，尚未兴除一件。中心耿耿，殊愧素餐！今睹此呈，犹深悯恻！候将阖邑新报甲额通盘打算，斟酌妥确，为尔等具详；但此系地方大事，纵详准■〈勹外云内〉减，亦俟明年方有定局。尔等各回安业，努力办公，不必再行扰渎』！

　　随蒙详请，蒙巡抚都察院吕批：『为查伪郑田赋旧例，于民果有不便。仰即亲临履勘，丈明甲额，照本朝上、中、下则例配纳，申报折覆，以便咨部题豁，重释民困』等因。雍正三年，蒙部文批准如详；阖保共开租粟一千零四石。功同覆载，合立石碑，以垂永远。

　　乾隆四十七年三月，赤山阖保立石。

　　按：碑立于台南县六甲乡赤山龙湖岩前，高二三二公分，宽八九公分，花冈岩。额镌如题。文中「始任诸邑县主季」，名麒光；「县主孙」，名鲁。

　　.特简直隶分州调补凤山阿里港分县吕公讳岳德政碑（乾隆五十年）

　　「甘棠遗爱」

　　公字崧高，号维斋，浙江绍兴府余姚县人也。由庚辰副车，需次监州，慎简来闽。曾代庖珩邑，佐理温陵，政绩彰彰，在人耳目间。辛丑秋，调补斯土。公学古入官，操修素裕。莅任以来，教养兼施，宽猛并济，视吾民如家人父子，除奸慝稂莠不啻焉。迄今野无萑苻，户习诵弦，公之沦浃于民也，深矣！

　　□者三年报政，标等卧辙难留，爰勒贞珉，以志终不可谖之意云尔。

　　举人陈名标、贡生陈鸣珂、陈廷材、张维光、柯廷第、杨仕爵、廪生杨国英、庄其章、柯元珪、生员黄国柱、陈绵华，连捷、蔡从龙、林克承、林克芳、陈汝勋、王大鹏、杨有章、生员郑麟鼎、杨拔英、苏胜辉、陈元宗、监生陈大俊、江元庆、王世英、颜朝彩、赵时泰、监生陈元□、杨联玉、杨兆塔、耆老陈逊珩、陈君行、陈贞岩。

　　铺民瑞源、瑞泰、益丰、金兴、秀记、旭兴、泰源、沛兴、和源、怡记、庄拔芳、潘士琼、协盛、镇兴、振合、应和、振兴、王起龙、杨广□、胜成、陈长发、致盛、万盛、陈次玉、林登、颜长瑞、董王荣、黄紫香、金玉珍、永记、林兴利、林广泰、茂盛、王源顺、庄义兴、源兴、王广捷、瑞胜、万春、发兴、合春、协荣、协春、万安、德源、瑞香、李亨利、林玉顺、龚合源、培元、庄合兴、庄绣山、庄士白、陈保和、苏丰裕、王源茂、泉春、茂源、岱兴、洪鸿源、玉山、沛源、瑞山、庄如佳、王志宝、洪士朗、洪有□、蓝□隆、陈达□、小卓佳□、打铁店庄头仑□、盐树脚庄上下番仔□、上下冷水坑庄、庄文棣。

　　乾隆五十年花月榖旦，港西里士庶同立石。

　　按：碑存屏东县里港乡公园中，高一六○公分，宽七六公分，花冈岩。额题「甘棠遗爱」四字。有碑阴，镌文曰：『道光二十九年七月，重建下淡水分防衙署瓦房、草房三十五间。次年六月工竣，报勘立案。就地掘得此碑，重立衙前，以垂永久。凤山丞大兴马克惇记』。

　　.嘉勇公福颂德碑（乾隆五十三年）

　　钦命大学士公中堂将军嘉勇公福、参赞大臣一等超勇公□、参赞大臣四川成都将军鄂，剿捕林爽文、庄大田，追兵到此。勒石碑曰：天以大清，克肖其德：圣圣承承，四方为壹；罔有海隅，咸归皇极！蠢尔爽文，倡首逆则；么么大田，嗣残致力。帝念臣民，中心怛恻，简命将军，扫除宜亟。群匪胆寒，琅■〈王乔〉闪匿。迎请大兵，刚临灭熄。瞻仰神威，石碑铭刻。旌奖鸿恩，沾□□域，长乐升平，于千万亿！

　　乾隆五十三年二月榖旦，沐恩军前给赏职衔义民首匠首陈元品、匠首陈□谟、林仪、董福泉、张亦俊、郭发兴、廖文□、吴文□、林光界、林士□、黄督生、林□、董高升、奖赏职衔生员林光辉、王学英、童生陈苍、郭福兴、林允盛、义合号、昆玉号、张□□。

　　按：碑存屏东县车城乡福安村福安路福安宫，高一○八公分，宽五六公分，花岗岩。碑中「嘉勇公福」；名康安：「四川成都将军鄂」，名辉，俱满州人。

　　.御制平定台湾二十功臣像赞序（乾隆五十三年）

　　近着「剿灭台湾逆贼生擒林爽文纪事语」，以为伊犁、回部、金川三大事各有端文，王伦、苏四十三、田五次三事不足芗其功。若兹林爽文之剿灭，介于六者间，虽弗种大事，而亦不为小矣。故其次三，讫未纪勋图像；而兹福康安、海兰察等，渡海搜山，竟成伟勋，靖海疆。吁！亦劳矣，不可湮其功而弗识。故于紫光阁纪勋图像，一如向三事之为；然究以一区海滨，数月底绩，故减其百者为五十。而朕亲制赞五十者为二十，余命文臣拟撰，一如上次之式。

　　夫用兵岂易事哉？昔汉光武有云：『每一发兵，头须为白』。况予古稀望八之年，须鬓早半白；而拓土开疆过光武远甚，更有何冀而为佳兵之举？诚以海疆民命，不得不发师安靖，所为乃应兵，非佳兵也。然亦因应兵、非佳兵，幸邀天助顺而成功速。此予所以感谢鸿贶，不可以言语形容，而又不能已于言者也。昔人有言：『满洲兵至万，横行天下无敌』。今朕所发巴图鲁侍卫章京等纔百人，已足以当数千人之勇。绿营兵虽多，怯而无用，兹精选屯练及贵州、广东、湖广兵，得近万人，统而用之，遂以扫巢穴、缚逆首。是绿营果无用哉？亦在率而行之者为之埋根倡首，有以鼓励之耳。若福康安未渡海以前，台湾绿营已共有四万余兵，何以不能成功？则以无率而行之者，岂不然哉！且台湾一岁三收，蔗薯更富。朕若微有「量田加赋」之意，以致民变，天必罪之，不能如是成功速也。后世子孙当知此意，毋信浮论富国之言！爱民簿敛，明慎用矣，庶其恒承天眷耳！

　　近日以宫商三百，逐章餍饫其义，竟如幼年书室学诗之时。然彼时但知读其章句，而今则竟其义味。因思「釆薇」、「出车」、诸章乃上之劳下，其义正，斯为「正雅」；「祈父」、「北山」诸什乃下之怨上，其义变，斯为「变雅」。夫上劳下可也，下怨上不可也。何则？下之怨上，固在下者不知忠义；然亦必在上者有以致之，斯则大不可也。我满洲旧风，以不得捐躯国事、死于牖下为耻。其抱忠知义，较「祈父」、「北山」之怨上为何如？是则绿营之多恇怯思家，伊古有之，无足多怪矣。然为上者不可不存「釆薇」、「出车」之意，更不可不知「祈父」、「北山」之苦。如其一概不知，而但欲开畴扩土，是诚佳兵黩武之为，望其有成，岂非北辕而适越乎？故因为「功臣图赞」，而申其说如此，以戒奕叶子孙，并戒万世之用兵者。

　　乾隆五十三年岁在戊申春三月上澣立。

　　按：碑原立福康安生祠，祠久毁夷，址在台南市南门路。日据时，碑移大南门内。民国四十九年（公元一九六○），再移赤嵌楼畔。原碑汉、满文各一，兹满文略。汉文碑高三二一公分，宽一四四公分。石花冈岩，纹理细致，异于常石，俗称「麻磁石」，材出金门烈屿。碑周浮雕龙纹，篆额「御制」。座以赑屃，故亦号「龟碑」。「钦定平定台湾纪略」卷首录「像赞」全文，冠以此序；与原碑出入者五字，遗其年月、题款。「彰化县志」亦载此序文，题款与碑同，然有九字之出入。

　　.御制剿灭台湾逆贼生擒林爽文纪事语（乾隆五十三年）

　　平伊犁、定回部、收金川，是三事皆关大政，各有专文勒太学；诛王伦、剪苏四十三、洗田五，是三事虽属武功，然以内地，怀惭弗芗其说。至于今之剿灭台湾逆贼、生擒林爽文，则有不得不详纪颠末以示后人者。

　　向之三，予惟深感天恩，蒙厚贶。次之三，予实资众臣之力，得有所成。若兹台湾逆贼之煽乱，乃卒然而起，兵出于不得已，而又不料其成功若是之易也。

　　盖自康熙二十二年平定台湾之后，历雍正迨今乾隆戊申，百余年之间，率鲜周岁宁静无事；而其甚者惟朱一贵及兹林爽文。朱一贵已据府城，僭年号；林爽文虽未据府城，然亦僭年号矣。朱一贵虽据府城，蓝廷珍率兵七日复之，不一年遂平定全郡。林爽文虽未据府城，亦将一年始获首渠，平定全郡，则以领兵之人有贤否之殊。故曰：人在人为，不可不慎也。林爽文始事之际，一总兵率千余兵，灭之而有余。及其蔓延猖獗，全郡骚动，不得不发劲兵、命重臣，则予「迟速论」所云「未能速而失于迟」，予之过也。然而果迟乎，则何以成功？盖迟在任事之外臣，而速在筹策之予心。故始虽迟，而终能以速。非夸言也，盖纪其实而已。若黄仕简、任承恩初迟矣，而予于去年正月即命李侍尧速往代常青为总督，办军储；常青往代黄仕简、蓝元枚往代任承恩，司剿贼之事。而郡城与仕简弗致失于贼手，是幸也，是未迟也（黄仕简、任承恩既至台湾，南北互相观望两月余，遂至与贼以暇，日以滋蔓。幸予于正月初旬，值李侍尧入觐，即命往代常青为总督，而命常青代黄仕简，又随命蓝元枚代任承恩。是以郝壮猷于三月初八日自凤山弃城败归，立即置之于法。常青适于初九日到郡，整顿兵威，屡挫贼锋，郡城得以无失。使常青不即到，则郡城必失守，仕简或被贼获，皆未可知。是始虽迟而实未迟也）。既而常青祗能守郡城，蓝元枚忽以病亡，是又迟矣。而天启予衷，于六月即自甘省召福康安来热河，授之方略。八月初，即命福康安、海兰察率百巴图鲁及各省精兵近万，往救诸罗，是又未迟也（常青虽固守郡城，未能亲统大兵往救诸罗。蓝元枚正筹会剿，旋以病亡。又幸予六月内，早令福康安来觐热河。即命于八月初二日同海兰察率百巴图鲁、侍卫、章京百余人驰赴闽省，并预调川、湖、黔、粤精兵近万人分路赴闽。惟时诸罗被围日久，粮饷火药道梗不能运送；若非天启予衷，及早命重臣统劲旅前往，几至缓不济事。是常青等救诸罗虽迟，而予所料亦未迟也）。福康安等至大担门，开舟阻风。风略定而启行，又以风遮至崇武澳不能进，是又迟矣。然而候风之际，后调之兵毕至，风平浪静，一日千里，齐至鹿仔港。是仍未迟也（福康安到厦门，于十月十一日自大担门开船，被风打回。十四日，得风驶行半日，又以风遮至崇武澳停泊，似觉迟滞。然当此候风之际，四川屯练二千、广西兵三千俱至，而风亦适利，遂于二十八日申时放洋。至二十九日申时兵船齐抵鹿仔港，千里洋面，一帆直达。其余之兵亦陆续配渡。福康安率此生力之兵，旬日内顿解诸罗之围。继克贼巢，生擒逆首。是未渡以前若迟，而计其成功，又未可为迟也）。夫迟之在人，而天地福明护佑，每以迟而成速，视若危而获安，有如昔年「开惑论」所云者。予何修而得此于天地神明之锡祉哉！如是而不益深敬畏，勤政爱民，明慎用兵，则予为无良心者矣！予何取，抑又何忍乎？夫用兵岂易言哉？必也凛天命、屏己私、见先几、怀永图；方寸之间日日如在三军前，而又戒掣肘、念众劳。且予老矣，老而精神尚健，不肯图逸以遗难于子孙、臣庶，藉以屡成大勋。此非天地神明之佑乎，亦岂非弗失良心得蒙天鉴乎？

　　福康安等解围歼贼以及生擒贼渠诸功绩，已见联句之诗、之序，兹不赘言；独申予之不得不用武、又深惧用武之意如是，以戒后世。占验家以正月朔旦值剥蚀为兵戈之象。远者旧考，自汉至明屡逢其事；然亦有验有弗验（元旦日食自汉迄明有四十七，其本系正治废弛及僭窃伪朝无论巳，如唐之太宗、宣宗元旦日食，其年俱宁静无事。至宋仁宗四十余年之中，元旦日食者四，最后嘉佑四年亦无事：此其弗验者也。惟宝元元年元昊及康定元年元昊寇延州，皇佑元年广源州蛮侬智高寇邕州；又元代世祖至元二十九年元旦日食，是年广西上司州土官黄圣许结交趾为援，寇陷忠州、江州及华阳诸县：此其有验者也）。若昨丙午，可谓有验矣。以予论之，千岁日至，可坐而致；剥蚀亦可笇而定也。即定矣，其适逢与不逢，原在依稀惝怳之间；且亦乏计预使之必无也。若使之无，是为诈也，不惟不能避灾，或且召灾。故史载宋仁宗朝第二次康定元年春正月朔当日食，司天杨惟德请移闰于庚辰岁，则日蚀在正月之晦。帝曰：『闰所以正天时而授民事，其可曲避乎』？不许。夫日食必当在朔可知，古称月晦日食者，见移闰曲避之术耳。至于不得已而用兵，惟在见几而作、先事以图，迟不失于应机，速不失于不达。惟敬与明，秉公无私，信赏必罚，用兵之道其庶几乎！夫行此数端，甚不易矣。知不易而慎用兵，又其本乎！

　　凡军旅事，必当有方略之书；书成，即以此语冠首篇，亦不更为之序矣。

　　乾隆五十三年岁次戊申春三月吉日立。

　　按；碑之存移沿革同前「像赞序」碑。原碑汉、满文各一，兹满文略。汉文碑高三一五公分，宽一四○．五公分。周绕龙纹，篆额「御制」。石与前「像赞序」碑同。本文「钦定平定台湾纪略」卷首载之，与原碑出入者十字，且遗其年月。「彰化县志」亦载之，题目、年月与原碑同，错遗者十一字。「台湾通志」又载之。

　　.御制福康安奏报生擒庄大田纪事语（乾隆五十三年）

　　昨生擒林爽文，则剿灭逆贼事可称蒇大端；兹生擒庄大田，则肃清台湾事方称臻尽善。二逆狼狈为奸，得一而不得二，余孽尚存，虑其萌芽；且彼即闻首祸被获，则所以谋自全而幸逃生，入山固易追，赴海则难捕矣。是以先事周防，屡申敕谕（庄大田在南路，距海甚近，不虑其入山，而虑其入海，则追捕甚难。因屡次降旨，令福康安等慎防其入海之路，思虑所及，随时预敕）。兹福康安尽心画策，凡港口可以入海者，无不移舟设卡。因闻庄大田带同匪众俱在柴城，初二日欲往蚊率社，经番众极力抵御，复行退回。初五日黎明，官军由风港发兵，越菁穿林，遂有贼匪突出拒敌。我兵迎击，海兰察率领巴图鲁、侍卫奋勇齐攻，杀贼三百余，生擒一百余；追至柴城，贼愈众多。然恐攻扑过急，庄大田或临阵被杀，或乘间窜逸，转不能悉数成擒。福康安分兵数队，以徐合攻，自山梁布阵抵海岸。适乌什哈达所率水师得顺风樯齐至，沿海进围，水陆合剿，自辰直至午刻，杀贼二千余。群贼奔溃投水，尸浮水如雁鹜，而独庄大田伏匿山沟，以致生擒。是岂人力哉？天也！

　　二逆以么■〈麻上骨下〉小民，敢兴大乱，杀害生灵，无虑数万，使获一而逃一，未为全美。斯皆生致阙下，正国法而快人心。反侧潜消，循良乐业。福康安、海兰察等画谋奋勇，不负任使，固不待言；然非天佑我师，俾获万全，岂易致此耶？

　　更查康熙六十年四月，朱一贵于台湾起事，提督施世骠、总兵蓝廷珍于五月由澎湖进兵，至六月收复台湾府城，计阅七日；于闰六月始擒获朱一贵，计阅一月余。至雍正元年四月，而余党悉剿尽。自朱一贵起事，至台湾全郡平定，始末阅两年。兹林爽文于五十一年十一月起事，其黄仕简等前后误事一年。福康安等于上年十一月，由鹿仔港进兵。其间解诸罗之围、克斗六门、攻破大里杙贼巢，至本年正月获林爽文，计越四十二日。继获庄大田，计阅三十二日。自林爽文起事至台湾全郡平定，始末共越一年三月。是较之蓝廷珍等，成功更为迅速矣！

　　夫逆贼入内山，生番非我臣仆，性情不同，语言不通，其遵我军令与否，未可知也。福康安示之以兵威，使知畏；给之以赏项，使知怀。其经画周密，贤于施世骠、蓝廷珍远甚。又得海兰察率百巴图鲁攻坚陷锐，遂得前后生获二囚。且李侍尧忍心董理军储，毋误行阵。使不以李侍尧易常青之总督，则军储必误；不以福康安易常青之将军，则成功必迟。兹尽美尽善以成功于三月之间，则上天之所以启佑藐躬，俾以望八之年而获三捷之速，则予所以深感昊慈，岂言语之所能形容也哉！

　　自斯以后，所愿洗兵韬甲，与民休息，保泰持盈，日慎一日，以待归政之年，庶不远矣。虽然，仔肩未卸，必不敢以娱老自怠所为；犹日孜孜，仍初志耳。

　　乾隆五十三年岁在戊申春三月上澣立。

　　按：碑之存移沿革同前「像赞序」碑。原碑漠、满文各一，兹满文略。汉文碑高三一四公分，宽一四二公分。石与前「像赞序」碑同。碑绕龙纹，篆额「御制」，负以赑屃。全文「钦定平定台湾纪略」卷首载之，与原碑出入者九字，且遗其年月。「彰化县志」亦载之，与原碑出入者五字，年月之款亦遗。「台湾通志」又载之。

　　.御制平定台湾告成热河文庙碑文（乾隆五十三年）

　　昨记平定台湾生擒二凶之事，亦既举平伊犁、定回部、收金川为三大事，端文勒太学；其次三为诛王伦、剪苏四十三、洗田五，以在内地，怀惭弗芗其事；而平定台湾介其间，固弗称勒太学，然较之内地之次三，则以孤悬海外，事经一年，命重臣、发劲兵，三月之间擒二凶，定全郡，斯事体大，讫不可以不纪。

　　因思热河文庙虽承德府学耶，而予每至山庄，必先展拜庙貌；秋仲丁祭，常遣大学士行礼，则亦天子之庠序矣。且予去岁筹台湾之事，日于斯，天佑予衷，命福康安、海兰察率百巴图鲁以行，及简精兵近万，亦发于斯。而诸臣涉重洋、冒艰险、屡战屡胜，不数月而生擒二凶，且无一人受伤者。是非上苍默佑、海神助顺，曷克臻斯？则予感谢之诚、兢业之凛，亦实有不能已于言者。筹于斯，发于斯，臻于斯，文庙咫尺，我先师所以鉴而呵护者，亦必在斯。记所谓「受成」、「告成」正合于是地也。则平定台湾，告成热河文庙，所以礼以义起，非创实因。且予更有深幸于衷而滋惧于怀者：予以古希望八之岁，五十三年之间，举武功者凡八，七胥善成；其一惟征缅之事，以其地卑湿疠瘴，我军染病者多，因其谢罪求罢兵，遂以振旅。是其事究未成也。近据云南总督富纲奏报缅甸谢罪称臣奉贡之事，命送其使至热河，将以赐宴施惠。是则此事又以善成于斯矣。夫奉天治民，百王谁不为天子？而予以凉薄，仰赖祖宗德施，受天地恩眷独厚，近八旬之天子，蒇八事之武功，于古诚希，示后有述。使一事尚留阙欠，予之怀惭，终不释也。自今以后，益维虔巩持盈，与民休息，敢更怀佳兵之念哉？夫天地，天子之父母也。子于父母之恩，不可言报。中心感激，弗知所云已耳。系之辞曰：

　　瀛壖外郡，闽峤南区，厥名台湾，古不入图。神禹所略，章亥所无。本非扼要，弃之海隅。朱明之世，始闻中国。红毛初据；郑氏旋得：恃其险远，难穷兵力，每为闽患，讫无宁息。皇祖一怒，遂荒南东，郡之县之，辟我提封。一年三熟，蔗薯收丰。渐兴学校，额晋生童。始之畏途，今之乐土。大吏忽之，恣其贪取（台湾远隔重洋，风涛冒涉。其始，升调之员原以为畏途，既以该郡物产丰饶，颇获厚利，调任之员不以涉险为虑，转且视为乐土。如近日福康安等参奏：文职自道员以至厅县、武职自总兵以至守备千总，巡查口岸出入船只，于定例收取办公饭食之外，婪索陋规，每年竟至盈千累万；而督抚大吏辄委之耳目难周，不能详查，于是益无忌惮。兹据参奏，不可不分别严加惩治，以儆官邪，而申国宪）。既嬉其文，复恬其武。匪今伊昔，叛乱屡睹：向辛丑年、昨丙午载，一贵、爽文，其乱为最（地方文武既皆习于恬嬉，则文员祗知饱其欲壑，岂复以抚字为心？武员甚至纵兵离营牟利，并自总兵以下各衙内设立四项「听差」名目，多者三百人，少亦三十人。存营之兵无几，又岂复以操练为事？以致奸民既得借口，更无畏心，煽诱愚民，屡形叛乱。其甚者，如康熙辛丑年之朱一贵及昨丙午岁之林爽文，纠众戕官，据城僭号，更为罪大恶极）！水陆提督，发兵于外；奈相观望，贼势张大（林爽文滋事之始，水师提督黄仕简、陆路提督任承恩，一同带兵渡海，谓可实时扑灭；不意南北互相观望，遂致贼势日益披猖）。天启予衷，更遣重臣，百巴图鲁，勇皆绝伦。
</div>
    <div class="pagination">
<a href="台湾南部碑文集成_page14.html">上一页</a><span>...</span><a href="台湾南部碑文集成_page10.html">10</a><a href="台湾南部碑文集成_page11.html">11</a><a href="台湾南部碑文集成_page12.html">12</a><a href="台湾南部碑文集成_page13.html">13</a><a href="台湾南部碑文集成_page14.html">14</a><span class="current-page">15</span><a href="台湾南部碑文集成_page16.html">16</a><a href="台湾南部碑文集成_page17.html">17</a><a href="台湾南部碑文集成_page18.html">18</a><a href="台湾南部碑文集成_page19.html">19</a><a href="台湾南部碑文集成_page20.html">20</a><span>...</span><a href="台湾南部碑文集成_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
