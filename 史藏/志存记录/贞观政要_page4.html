<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 4 页/共 10 页
  </h1>
  <div class="content">
   【愚按太宗之纳谏其三代以下之所无有也已能纳諌可以为贤矣而又劝其臣使受人之諌可不谓尤贤乎哉且其言曰不能受谏安能谏人至哉言乎盖必已能迁善而后能告其君以善已能改过而后能正其君之过是故曹参成清静之治资盖公之一言仁杰成中兴之功赖行冲之药石曰惟善人能受直言已不能受人之直言而望其直言于主不亦难乎】
　　贞观六年太宗以御史大夫【唐制以掌刑法典章纠正百官之罪恶御史台之长也】韦挺【京兆人少与隐太子善后为太子宫臣武徳七年或言太子与宫臣谋逆帝専责宫臣遂流巂州贞观初王珪数荐之拜御史大夫俄兼魏王府事复改太常卿帝讨辽东命挺主饷料运渠塞不通挺以待冻泮帝怒废为民】中书侍郎【唐制贰令之职也朝廷大政叅议焉临轩册命则为使以授之四夷来朝则受其表疏而奏之献贽币则受以付有司】杜正伦【相州人隋世举秀才贞观初魏征荐之擢兵部员外郎迁知起居注累进中书侍郎后行左庻子漏泄帝怒太子废坐流驩州显庆初迁中书令出为横州刺史卒】秘书少监【少去声唐制秘书监之贰职也】虞世南著作郎【唐制秘书省属官也掌修撰碑志祝文祭文与佐郎分判局事】姚思廉【名简以字行京兆人仕隋为河间郡司法迁代王侍读髙祖定京师府僚皆奔独思亷侍王帝义之授秦王府文学王即位改文馆学士迁著作郎】等上封事称防【称去声】召而谓曰朕厯观自古人臣立忠之事若值明主便宜尽诚规谏至如龙逄比干【龙逄桀之贤臣比干纣之贤臣皆以忠谏见杀】不免孥戮【一作仇戮孥子也戮杀也谓并妻子而戮之也】为君不易【以豉切】为臣极难朕又闻龙可扰而驯【音循】然喉下有逆鳞卿等遂不避犯触各进封事常能如此朕岂虑宗社之倾败每思卿等此意不能暂忘故设宴为乐【音洛】仍赐绢有差
　　【唐氏仲友曰此太宗见諌者悦而从之之一事也有功见之犹悦况谏诤而见知乎设宴赐帛谓思至意故举酒相乐具有鹿鸣燕嘉賔之意亦太宗行王道之一端也】
　　【愚按太宗以廷臣上封事称防设宴赐帛所以奬进激劝之道可谓至矣而且以触鳞为喻使臣下知触忤之必无罪则将犯顔而进諌也且龙逄比干之诛事无道之君而然也以太宗之聪明英叡夫岂有是哉而能以无道之君戮谏臣以为戒亦圣王兢惧之意欤】
　　太常卿【唐制掌礼乐郊庙社稷之事】韦挺尝上疏陈得失太宗赐书曰所上意见极是谠言辞理可观甚以为慰昔齐境之难【去声】夷吾有射钩之罪蒲城之役勃鞮为斩袂之仇而小白不以为疑重耳待之若旧【重平声夷吾射钩事见任贤篇注勃鞮晋寺人披也重耳晋文公名晋献公使勃鞮杀重耳重耳逾垣勃鞮遂斩其衣袪重耳奔狄后重耳归晋即位为晋君懐公之党欲弑之勃鞮欲以告求见觧前罪文公使人让之勃鞮曰臣不能以二心事君故得罪君已反国其无蒲狄乎于是见之】岂非各吠非主【汉书桀犬吠尧尧非不仁特吠非其主耳】志在无二卿之深诚见于斯矣若能克全此节则永保令名如其怠之可不惜也勉励终始范将来当使后之视今亦犹今之视古不亦美乎朕比不闻其过【比音鼻】未覩其阙赖竭忠恳数进嘉言【数音朔】用沃朕懐一何可道【旧本此与上章通为一章今按不同分为二章】
　　【愚按太宗赐书韦挺示至公用人之道而举齐之管仲晋之勃鞮为喻夫齐晋二伯主置射钩斩袂而用二子二子亦能尽忠于其君矣然尝观之怀公入国狐突之子毛及偃从重耳怀公命突召其子狐突曰子之能仕父教之忠防名委质贰乃辟也狐突宁死而毛偃事文公不二若以狐突之言律之则管仲勃鞮又若之何而可哉】
　　贞观八年太宗谓侍臣曰朕毎闲居静坐则自内省【悉井切】恒恐上不称天心【称去声】下为百姓所怨但思正人匡谏欲令【平声】耳目外通下无怨滞又比见【比音鼻】人来奏事者多有怖慴【音輙惧也】言语致失次第寻常奏事情犹如此况欲諌诤必当畏犯逆鳞所以毎有諌者纵不合朕心朕亦不以为忤若即嗔责深恐人懐战惧岂肯更言【愚按昔汉贾山曰人主之威非特雷霆也势重非特万钧也开导而求諌和顔色而受之人犹恐惧不敢自尽况震之以威怒乎太宗每以上不厌天心下为百姓所怨以自省固宜开导人言和顔聼纳也为人君者思贾山之言充太宗之量何虑人臣之不忠諌哉】
　　贞观十五年太宗问魏征曰比来【比音鼻】朝臣都不论事何也征对曰陛下虚心采纳诚宜有言者然古人云未信而諌则以为谤己信而不諌则谓之尸禄【论语子夏曰信而后諌未信则以为谤己也尸禄谓尸位而窃禄】但人之才器各有不同懦弱之人怀忠直而不能言踈逺之人恐不信而不得言懐禄之人虑不便身而不敢言所以相与缄黙俛仰过日太宗曰诚如卿言朕毎思之人臣欲諌輙惧死亡之祸与夫【音扶】赴鼎镬【音霍】冒白刃亦何异哉故忠贞之臣非不欲竭诚竭诚者乃是极难所以禹拜昌言【语见虞书益稷谟】岂不为此也【为去声】朕今开懐抱纳諌诤卿等无劳怖惧遂不极言
　　【朱氏黼曰言路通塞闗君徳之盛衰人主因言者之多寡固可自察其身之得失也諌者多必吾之能聼諌者直必吾之能容犯顔而不惮必吾无拒人之色苦口而无隐必吾无好佞之心一或反是则是吾徳之不进吾心之不大吾之好佞而恶直乐谀而畏忠也太宗即位之初虚心访纳故论諌者歩随袂接表疏之进笥溢几盈一日万几在今犹昔而论事之诚顿尔销减帝而内省当必有以致此者始导諌中悦从终勉强征屡论矣今犹此问征以爱身畏罪为告盖欲使帝自悟耳帝以赴鼎冒刃为开説之比终不能深自克责复为敷求也】
　　【愚按贞观十五年魏征谓陛下欲善之志不及于昔时闻过必改少亏于曩日十三年又谓陛下志业比贞观初渐不克终者凡十事则君徳亦少贬矣尚幸勉强欲善之意犹能自克故能开导聼纳至谓羣臣近来都不论事则又在魏征戒不克终之后得无或如征之言乎后之人君所宜慎始而敬终也】
　　贞观十六年太宗谓房龄等曰自知者明信为难矣如属文之士【属音嘱】伎巧之徒皆自谓己长他人不及若名工文匠商畧诋诃芜词拙迹于是乃见由是言之人君须得匡諌之臣举其过【与愆同】一日万几一人聼断虽复忧劳安能尽善常念魏征随事諌正多中朕失【中去声】如明镜鉴形美恶必见因举觞赐龄等数人朂之【朂吁玉切勉也】
　　【愚按魏征以贞观十七年春正月卒太宗谓龄尝念魏征随事谏正如镜照形美恶必见举觞赐龄等数人以朂之盖欲羣臣亦如征之极言无隠也然此言恐在征卒之后未必在十六年也】
　　贞观十七年太宗问諌议大夫褚遂良曰昔舜造漆器【漆木名可以髹物世造漆器自舜始】禹雕其俎【俎荐肉之器雕镂饰也】当时諌者十有余人食器之间何须苦諌遂良对曰雕琢害农事纂组伤女工【组音祖綉作也】首创奢滛危亡之渐漆器不已必金为之金器不已必玊为之所以诤臣必諌其渐及其满盈无所复諌【复音缶】太宗曰卿言是矣朕所为事若有不当【去声】或在其渐或已将终皆宜进諌比见前史【比音鼻】或有人臣諌事遂答云业已为之或道业已许之竟不为停改【为去声】此则危亡之祸可反手而待也【旧本此与前章通为一章今按不同分为二章仍按通鉴标年于此章之首】
　　【范氏祖禹曰所贵乎贤者为其能止乱于未然闲邪于未形也若其已然则众人之所能知也何赖于贤乎危亡之言惟明主能信闇主忽焉是以自古无事之时常患乎諌之难入也故圣主能从諌于未然贤主能改过于己然谏而不听斯为下矣忠臣之事上君也亦谏其未然事中君也多諌其已然事闇君也救其横流故有以諌杀身者矣唐虞之时羣圣聚于朝无过举矣忧其所当忧戒其所当戒故常有儆惧之言其虑患豫防也至于后世令王其贤臣多諌其已然而防其未然太宗求谏于羣臣其有意于防未然者乎】
　　【唐氏仲友曰遂良之对是矣抑犹有説舜禹大圣纎过必改与太保旅同意荀卿谓事圣君有聼从无谏争岂知言哉】
　　【愚按昔商纣始为象箸箕子叹曰彼为象箸必不盛以土簋将为犀玉之杯玉杯象箸必不羮菽藿衣短褐而舍于茅茨之下则锦衣九重髙台广室称此以求天下不足矣逺方珎恠之物舆马宫室之渐自此而始故吾畏其卒也遂良之言其意盖亦若此也然所谓满盈无所复谏则似非忠臣爱君之语幸太宗之言有足以救斯言之失也】
　　纳谏第五【凡十章直谏另为一附此篇之后】
　　贞观初太宗与黄门侍郎王珪宴语【通鉴作贞观二年十二月以黄门侍郎王珪为守侍中上尝闲居与珪语】时有美人侍侧【美人女官九员充世妇之数】本庐江王瑗之姬也【庐江王名瑗太祖生蔚蔚生哲哲生瑗武徳末为幽州都督右领军王君廓诱瑗反后瑗传首至京师】瑗败籍没入宫太宗指示珪曰庐江不道贼杀其夫而纳其室虐之甚何有不亡者乎珪避席曰陛下以庐江取之为是邪为非邪太宗曰安有杀人而取其妻卿乃问朕是非何也珪对曰臣闻于管子曰【管仲著书十八篇曰管子】齐桓公之郭国【齐桓公名小白郭小国齐灭之之犹往也】问其父老曰郭何故亡父老曰以其善善而恶恶也【恶恶上乌去声下如字后同】桓公曰若子之言乃贤君也何至于亡父老曰不然郭君善善而不能用恶恶而不能去所以亡也【去上声后同已上王珪述管子之言以为喻也】今此妇人尚在左右臣窃以为圣心是之陛下若以为非所谓知恶而不去也太宗大悦称为至善遽令以美人还其亲族【令平声按新旧史皆云帝虽不出此美人而甚重其言与此异通鉴考异曰太宗贤主既重珪言何得反弃而不用乎且美人泛侍左右又非嬖宠著名之人太宗何爱而留之此章为是也】
　　【唐氏仲友曰王珪纳谏皆人主情欲之际人所难言可谓无慙于魏征矣】
　　【愚按春秋传曰人谁无过过而能改善莫大焉王珪之直言无讳言人之所难言太宗之改过不吝改人之所难改王珪进諌之诚太宗纳谏之美方之古昔何以尚兹】
　　贞观四年诏发卒修洛阳之乾元殿【洛阳古成周之地今河南路乾元殿隋所建】以备廵狩【孟子曰天子适诸侯曰廵狩廵狩者廵所守也】给事中【唐制掌侍左右分判省事之官察文舘缮写校讐之课大事覆奏小事署而行之】张素【蒲州人仕隋为景城县户曹窦建徳陷景城将杀之邑人号泣曰此清吏杀之是无天也遂释之贞观初召问以政道厯太子詹事迁左庶子防东宫废坐罪为民顷之召授刺史麟徳初卒】上书諌曰陛下智周万物囊括四海令之所行何往不应志之所欲何事不从微臣窃思秦始皇之为君也借周室之余因六国之盛将贻之万叶及其子而亡【周之季世天下大乱秦并吞之六国齐楚燕韩赵魏也始皇曰朕为始皇帝后世以数计二世三世至于万世之无穷始皇殁二世立而赵髙弑之子婴立而遂降于汉】谅由逞嗜奔欲逆天害人者也是知天下不可以力胜神祗不可以亲恃惟当宏俭约薄赋敛【去声】慎终始可以永固方今承百王之末属凋之余必欲节以礼制陛下宜以身为先东都未有幸期即令补葺【令平声】诸王今并出藩又湏营搆兴发数多岂疲人之所望其不可一也陛下初平东都之始层楼广殿皆令撤毁天下翕然同心倾仰岂有初则恶其侈靡【恶乌去声】今乃袭其雕丽其不可二也毎承音防未即廵幸此乃事不急之务成虚费之劳国无兼年之积何用两都之好【两都东都洛阳西都长安也】劳役过度怨讟将起其不可三也百姓承乱离之后财力凋尽天恩含育粗见存立【粗平声】饥寒犹切生计未安三五年间未能复旧奈何营未幸之都而夺疲人之力其不可四也昔汉髙祖将都洛阳娄敬一言即日西驾【汉髙祖姓刘名邦沛人伐秦得天下国号汉娄敬齐人髙祖在洛阳敬説曰陛下取天下与周异宜入闗而都按秦之故上未决张良言入闗便即日驾西都长安赐敬姓刘氏拜郎中】岂不知地惟土中贡赋所均但以形胜不如闗内也伏惟陛下化凋之人革浇漓之俗为日尚浅未甚淳和斟酌事宜讵可东幸其不可五也臣尝见隋室初造此殿楹栋宏壮大木非近道所有多自豫章采来【豫章郡名今龙兴路江西】二千人拽一柱其下施毂皆以生铁为之中间若用木轮动即火出略计一柱已用数十万则余费又过倍于此臣闻阿房成秦人散【房音旁见政体篇注】章蕐就楚众离【楚灵王为章蕐之台纳亡人以寔之】乾元毕工隋人觧体且以陛下今时功力何如隋日承凋残之后役疮痍之人费亿万之功袭百王之以此言之恐甚于炀帝逺矣深愿陛下思之无为由余所笑【由余西戎人戎王使由余观秦缪公示以宫室积聚由余曰鬼为之则劳神矣人为之亦苦民矣公怪之问曰中国以诗书礼乐法度为政然尚时乱今戎夷无此何以为治由余笑曰此乃中国所以乱也云云出史记】则天下幸甚矣太宗谓素曰卿以我不如炀帝何如桀纣对曰若此殿卒兴【卒子聿切】所谓同归于乱太宗叹曰我不思量【平声】遂至于此顾谓房龄曰今素上表洛阳实亦未宜修造后必事理须行露坐亦复何苦所有作役宜即停之然以卑干尊古来不易【以豉切】非其忠直安能如此且众人之唯唯【并音苇】不如一士之谔谔可赐绢五百匹魏征叹曰张公遂有囘天之力可谓仁人之言其利溥哉【按史传此疏有曰臣闻东都始平太上皇诏宫室过度者焚之陛下谓瓦木可用请赐贫人亊虽不从天下称为盛徳今复度而营之是隋役又兴不五六年间一舍一取天下将谓何帝顾龄曰洛阳朝贡天下中朕营之意欲便四方百姓今素言如此使后必往虽露坐庸何苦即诏罢役范氏祖禹曰上之所好者下之所竞也太宗虚已以求直言故羣臣争救其失惟恐其言之不切太宗不惟悦而从之又赏以劝之此人君之所难能也夫如是何患于有过乎】
　　【张氏九成曰古人以片言干知己以疏贱投至贵非至诚切直岂足以遇合始素以小吏在扰攘间防天子访问隋唐兴替之由遂获宠遇洛阳之役恳切疏諌遂有囘天之力惜乎匪人滛慢厌疾忠诲功无成而迁播之祸至此忠良所以于邑而痛哭也】
　　【吕氏祖谦曰尧舜天下之至善也故人情莫不欲为之桀纣天下之至恶也故人情莫不耻言之世之为人君者未尝不是尧舜而未为尧舜之所为亦未尝不非桀纣而未必不为桀纣之所为如是则虽知以尧舜自名而未必不为桀纣之归也惟圣明之君知所以为尧舜者在于力行而不在于空言茍其行之未善人虽被以桀纣之名而不怒夫然后可以进于尧舜则汉髙祖唐太宗其人也髙祖问周昌曰我何如主对曰桀纣之主太宗谓素曰我何如桀纣对曰此役不息同归于乱夫二君三代以下之英主也虽其臣比之桀纣而二君受之虽不能尽如尧舜而亦尧舜之徒耳此无他知以桀纣自儆故不敢为桀纣之归也】
　　【愚按洛邑为土中以四方贡赋道里均也周之都镐京也洛为东都于此而朝诸侯焉汉之都长安也洛有南宫于此而临幸焉唐都长安视洛阳与周汉同天下既平修治洛邑若未甚害也然洛阳多隋宫室制度过侈非所宜修太宗纳素之諌遽令罢役善矣它日飞仙翠防玉蕐之役又非洛阳陪京之事势能追思素之言则尤善矣】
　　太宗有一骏马特爱之恒于宫中养饲无病而暴死太宗怒养马宫人将杀之皇后【长孙氏】諌曰昔齐景公以马死杀人【齐景公名杵臼】晏子请数其罪云【数上声晏子名婴字平仲齐大夫】尔养马而死尔罪一也使公以马杀人百姓闻之必怨吾君尔罪二也诸侯闻之必轻吾国尔罪三也公乃释罪陛下尝读书见此事岂忘之邪太宗意乃觧又谓房龄曰皇后庶事相启沃极有利益尔
　　【愚按晏子諌齐景公有三罪之説其意美矣今观太宗欲杀宫人之事盖亦有三失焉何也不寳贤而寳骏马则寳非其寳矣不任牧人而任宫人则任非其任矣以马死而欲杀人则刑非其刑矣向非文徳皇后之谏岂不为盛徳之累乎史称太宗有壮马不能御则天时为宫人进而言曰妾有三物能御之一曰铁鞭鞭其背二曰铁檛檛其首三曰匕首断其防太宗壮之夫太宗使宫人养马不过一时溺于嗜好而已孰知宫人之中有善御马如则天者已潜拟于其后乎吁可畏哉】
　　贞观七年太宗将幸九成宫【隋仁夀宫也】散骑常侍姚思亷进諌曰陛下髙居紫极宁济苍生应须以欲从人【应平声】不可以人从欲然则离宫游幸此秦皇汉武之事【始皇姓嬴名政国号秦武帝姓刘名彻国号汉】故非尧舜禹汤之所为也言甚切至太宗谕之曰朕有气疾热便顿剧故非情好游幸【好去声】甚嘉卿意因赐帛五十叚
　　【愚按汉元欲乘楼船以薛广徳之言而止则天欲观舍利以狄仁杰之言而止夫汉元庸君则天女主尚能改过不吝况如太宗之素号纳谏者乎思亷九成之谏非不切也太宗气疾之谕亦近于饰非矣且既不从其言复多赐之帛是人君之过可以贿赂而免人臣之直谏可以贿赂而移也太宗之赐思亷之受胥失之矣】
　　贞观三年李大亮【京兆人有文武才髙祖入闗自归授土门令撃盗皆降擢金州司马贞观初授太府卿复出为凉州都督俄为西北道安抚大使以绥诸部降者八年讨吐谷浑有功进爵为公拜右卫将军临终表请罢辽东役】为凉州都督【凉州今西凉州甘肃】尝有台使至州境【使去声后同】见有名鹰讽大亮献之大亮宻表曰陛下乆絶畋猎而使者求鹰若是陛下之意深乖昔防如其自擅便是使非其人太宗下书曰以卿兼资文武志懐贞确故委藩牧【藩屏牧守也】当兹重寄比在州镇【比音鼻】声绩逺彰念此忠勤岂忘寤寐使遣献鹰遂不曲顺论今引古逺献直言披露腹心非常恳到览用嘉叹不能已已有臣若此朕复何忧宜守此诚终始若一诗云靖恭尔位好是正直神之聼之介尔景福【好去声诗小雅小明篇之辞】古人称一言之重侔于千金卿之所言深足贵矣今赐卿金壶缾金椀各一枚虽无千镒之重【镒音益重二十四两为镒】是朕自用之物卿立志方直竭节至公处职当官【处上声】每副所委方大任使【如字】以申重寄公事之闲宜观典籍兼赐卿荀悦汉纪一部【荀悦字仲豫颍川人后汉时为秘书监撰汉纪三十卷】此书叙致简要论议深博极为政之体尽君臣之义今以赐卿宜加寻阅【旧本此章之首曰贞观初今按通鉴标年】
　　【张氏九成曰事君必以忠立忠必以才行已必以诚三者全脩可谓贤矣大亮文武才干而諌献鹰近于忠太宗亲任之笃盖才兼文武而济之以忠诚耳房乔称有陵勃之节讵不信夫】
　　【愚按太宗之朝台阁侍从之臣献可替否必开谕亹亹不啻如饥渇之于饮食是宜列在外服之臣亦不肯顺防曲从敢逾位而言也若李大亮求鹰之諌太宗非惟悦从之又赏赉之盛哉太宗之纳谏也然廷臣进諌犹曰朝夕论思日月献纳也逺方藩臣不在君侧宁咈防而不顾身若大亮者可谓忠臣也已此尤藩臣之所当则效也】
　　贞观八年陜县丞【陜县今仍旧属陜州河南】皇甫徳叅【皇甫复姓徳叅名也】上书忤防太宗以为讪谤【讪所谏切】侍中魏征进言曰昔贾谊当汉文帝上书云云可为痛哭者一可为长叹息者六【汉文帝名恒髙祖次子也贾谊洛阳人文帝召为博士后为梁懐王傅上书陈亊多所匡建其畧曰臣窃惟事埶可为痛哭者一可为流涕者二可为长太息者六】自古上书率多激切若不激切则不能起人主之心激切即似讪谤惟陛下详其可否太宗曰非公无能道此者令赐徳叅帛二十叚【令平声按通鉴中牟丞皇甫徳叅上言修洛阳宫劳人收地租厚敛俗好髙髻盖宫中所化上怒谓房龄等曰徳叅欲国家不役一人不收一租宫人皆无髪乃可其意耶欲治讪谤之罪魏征諌曰云云上曰朕罪斯人则谁敢言乃赐绢二十四匹它日征奏言陛下近日不好直言虽勉强含容非曩时之豁如上乃更加优赐拜监察御史与此章虽小异而详故附见焉】
　　【胡氏寅曰无常者惟人心乎太宗初下洛阳毁隋宫室恶其侈也即欲修建虽为諌少辍然意终不已竟使成之最后并怒諌者欲加之罪何其一念之难囘也太宗克己从谏终自勉焉其心术有蔽不能自袪犹如此况不能克己从谏者宜如何则亦触情纵欲犹蒹葭萑苇宁有既耶】
　　【愚按为人上者甚矣虚心听谏之难也以太宗之始怒皇甫徳叅而欲罪之复从征言徳叅遂擢髙官膺厚赏始也怒人之言终也从人之谏不贵无过而贵改过太宗之谓矣然忤防之怒其中心之发见耶抑一时矶激而然也向非征之忠鲠其为君徳之累岂少哉徳叅区区一县丞耳乃能奋不自顾如此尤可为微臣之则效也】
　　贞观十五年遣使诣西域【使去声后同西域西夷之国也】立叶防可汗未还【叶音摄叶防突厥大臣之号也本曰叶防统叶防嗣其兄射匮可汗乃号叶防可汗是年叶防数遣使入贡秋七月左领军将军张大帅持节即其所号立为可汗赐以皷纛】又令人多赍金帛【令平声后同】厯诸国市马魏征谏曰今发使以立可汗为名可汗未定立即诣诸国市马彼必以为意在市马不为专立可汗【不为之为去声】可汗得立则不甚怀恩不得立则生深怨诸蕃闻之且不重中国但使彼国安宁【使如字】则诸国之马不求自至昔汉文帝有献千里马者曰吾吉行日三十【吉行谓廵幸祭祀也】凶行日五十【凶汉书作师凶行谓出兵行师也】鸾舆在前【舆汉书作旗】属车在后【属音嘱汉因秦制大车八十一乘相属也】吾独乘千里马将安之乎【乗平声之犹往也】乃偿其道里所费而返之又光武【名秀汉中兴之君】有献千里马及寳剑者马以驾皷车劒以赐骑士今陛下凡所施为【施平声】皆邈过三王之上【邈音莫】奈何至此欲为孝文光武之下乎又魏文帝【姓曹名丕操之子也受汉禅国号魏】求市西域大珠苏则曰【苏姓则名字文师扶风人仕魏为侍中】若陛下恵及四海则不求自至求而得之不足贵也陛下纵不能慕汉文之髙行【去声】可不畏苏则之正言耶太宗遽令止之【旧本此章之首曰贞观中今按通鉴标年】
　　【唐氏仲友曰魏征之谏不使蛮夷窥中国也先王内中夏而外四夷其待之固有其道矣后世不为所乱则为所窥皆起于喜功贪利之故太宗圣明犹不免此征之所言切中其病而终唐之世困于乱蕐可不戒哉】
　　【愚按禹贡曰织皮昆仑析支渠捜西戎即叙因其织皮之贡而即叙之此大禹之抚四夷也汉武因名马通大宛而致连年之师光武却名马闭玉闗而絶西域之使二君之得失盖可覩矣是宜魏征之进谏幸太宗克从之也】
　　贞观十七年太子右庶子髙季辅【名冯以字行徳州人以孝闻贞观初拜监察御史不避权要累转中书舍人列上五事后除是职迁吏部侍郎及卒谥曰宪】上疏陈得失特赐钟乳一剂【钟乳产于石食之使人生气通胃】谓曰卿进药石之言【谓其言有益于国犹药石有益于病也】故以药石相报【按史传季辅后为吏部侍郎善铨叙人物帝赐金背镜一以况其清鉴焉】
　　【唐氏仲友曰书曰徳懋懋官功懋懋赏人主勉进臣下之功徳欲其不怠如此太宗两赐季辅得懋赏之意然以季辅文武正直不至宰辅未为尽其才也】
　　【愚按药石所以愈膏肓之疾金镜可以别妍之形太宗嘉人臣之进言比之为药石望人臣之清鉴比之于金镜可为君臣相与之盛事也】
　　贞观十八年太宗谓长孙无忌等曰夫人臣之对帝王【夫音扶】多顺从而不逆甘言以取容朕今发问不得有隐宜以次言朕过失长孙无忌唐俭等皆曰陛下圣化道致太平以臣观之不见其失黄门侍郎刘洎【字思道荆州人贞观七年为治书侍御史迁右丞号称职十七年逓日直东宫迁侍中太宗征辽东诏辅太子监国洎曰愿无忧大臣有罪当按法诛之帝恠其言及还遂赐死】对曰陛下拨乱创业实功髙万古诚如无忌等言然顷有人上书辞理不称者【称去声】或对靣穷诘无不惭退恐非奬进言者太宗曰此言是也当为卿改之【为去声按通鉴是年夏四月上至太平宫因有是问无唐俭名又载马周曰陛下比来赏罚防以喜怒有所髙下此外不见其失上皆纳之】
　　【林氏之竒曰仁人君子之亊君当夫治安之世而危败祸乱之言未尝一日而忘于口者盖不如是不足以维持其治安而保养其聪明也舜袭尧之位行尧之道可谓治世矣然益曰防失法度禹曰无若丹朱傲臯陶曰元首丛脞哉夫舜岂有是哉而禹益臯陶则不可以无是言也太宗之徳固未能尽如尧舜贞观之治固未能尽如唐虞之时而欲自闻其过则其心犹足为尧舜之心也惜夫太宗有尧舜好问之心而长孙无忌之徒无禹益臯陶箴规之戒可胜叹哉】
　　【愚按贞观末年魏征既死在廷羣臣多防説之风其间防説之特甚者长孙无忌是也太宗欲羣臣直言无忌则曰陛下无失太宗欲知其过无忌则曰陛下武功文徳臣等将顺之不暇太宗欲问破髙丽之计无忌则曰诸将奉成筭而已呜呼孔子所谓言而莫予违者其无忌之谓乎向非刘洎軰靣折廷争庶防魏征之风则贞观之政难乎令终矣】
　　太宗尝怒苑西监【掌宫苑之官】穆【穆姓名】命于朝堂斩之时髙宗为皇太子【髙宗名治初封晋王十七年立为皇太子】遽犯顔进谏太宗意乃觧司徒长孙无忌曰自古太子之谏或乗间从容而言【乗平声间去声从即容切】今陛下发天威之怒太子申犯顔之諌诚古今未有太宗曰夫人乆相与处【夫音扶处上声】自然染习自朕御天下虚心正直即有魏征朝夕进諌自征云亡刘洎岑文本【字景仁邓州人贞观初除秘书郎奏籍田颂擢中书舍人号善职迁侍郎十七年文本不欲兼东宫官乃诏五日一叅东宫后迁中书令卒】马周褚遂良等继之皇太子防在朕膝前每见朕心説諌者因染以成性故有今日之谏【旧本此章与前章通为一章今按不同分为二章】
　　【愚按髙宗之处东宫也不惟己能纳諌又能諌于其父何其贤哉及其在位既乆艶后擅权谏臣结舌李善感一言至比之凤鸣朝阳其不能纳諌可知矣夫以一人之身始则能谏终则拒谏其故何哉盖尝以唐史观之髙宗以乆不闻諌问于李勣勣对曰陛下所为尽善无事可谏呜呼髙宗始之能諌盖由太宗之徳有以化之终之拒谏岂非李勣軰实逢君之恶哉】
　　直諌【附凡十章】
　　贞观二年隋通事舍人【隋制掌引纳通奏】郑仁基女年十六七容色絶姝当时莫及文徳皇后【长孙氏喜图尚礼法性约素尝着女则十篇又为论斥汉马后不能捡抑外家使与政事乃戒其车马之侈此谓开本源恤末事临终请帝纳忠諌勿受谗省游畋作役】访求得之请备嫔御太宗乃聘为充蕐【唐制女官号九嫔之一】诏书已出防使未发【使去声后同】魏征闻其已许嫁陆氏方遽进而言曰陛下为人父母【书曰元后作民父母】抚爱百姓当忧其所忧乐其所乐【乐并音洛】自古有道之主以百姓之心为心故君处台榭【处上声后同】则欲民有栋宇之安食膏粱则欲民无饥寒之患顾嫔御则欲民有室家之欢此人主之常道也今郑氏之女乆已许人陛下取之不疑无所顾问播之四海岂为民父母之道乎【道一作义】臣传闻虽或未的然恐亏损圣徳情不敢隐君举必书所愿特留神虑太宗闻之大惊手诏答之深自克责遂停防使乃令女还旧夫【令平声后同】左仆射房龄中书令温彦博礼部尚书王珪御史大夫韦挺等云女适陆氏无显然之状大礼既行不可中止又陆氏抗表云某父康在日与郑家徃还时相赠遗资财初无婚姻交涉亲戚并云外人不知妄有此説大臣又劝进太宗于是颇以为疑问征曰羣臣或顺防陆氏何为过尔分疏征曰以臣度之【度待洛切】其意可识将以陛下同于太上皇太宗曰何也征曰太上皇初平京城得辛处俭妇稍防宠遇处俭时为太子舎人【唐制东宫右春坊置舍人掌行令书表启】太上皇闻之不悦遂令出东宫为万年县【见任贤篇注】每怀战惧常恐不全首领陆爽【陆氏名】以为陛下今虽容之恐后隂加谴讁【音摘责也】所以反覆自陈意在于此不足为恠太宗笑曰外人意见或当如此然朕之所言未能使人必信乃出勑曰今闻郑氏之女先已受人礼聘前出文书之日事不详审此乃朕之不是亦为有司之过授充蕐者宜停时莫不称叹
　　【朱氏黼曰人主以改过为徳而以耻过作非为戒人臣以格非为职而以顺非逢恶为罪太宗尝曰前世帝王拒谏者多矣或曰业已为之又曰业已许之终不为改如此欲无危亡得乎是以终身导人使諌从善如流未尝少有靳吝也聘陆氏已聘之女是诚不知而作也闻魏征一言遂罪已停防可谓更也人皆仰之矣龄軰一时名臣宜有以将顺其美正救其恶有以格君心之非可也乃曰大礼旣行不可中止虽妾妇所以爱主不当如是况大臣乎太宗有改过之徳而龄軰不免有逢恶之罪若魏征其贤矣哉愚按古者天子一后三夫人九嫔二十七世妇八十一御妻盖天子所娶之国嫡为正后庶为娣媵正后既终则其娣媵摄行后职故曰天子诸侯不娶大抵六宫之职一定则不可改移不可増益也后世正家之道不明正后之立亦多以色而举况妃嫔乎故姝丽之所在不逺千里求之虽有夫之妇有不暇恤以太宗之为君文徳之为后亦不能免魏征之諌勉强从之而已厥后士彠之女亦以色选孰知牝晨之祸已兆于此乎益之戒舜曰防滛于乐仲虺之称汤曰不迩声色后之人君亦法乎此而已矣】
　　贞观三年诏闗中免二年租税闗东给复一年【闗东潼闗以东也】寻有勅已役已纳并遣输纳明年总为准折【为去声后同】给事中魏征上书曰伏见八月九日诏书率土皆给复一年老防相欢或歌且舞又闻有勅丁已配役即令役满折造余物亦遣输了待明年总为准折道路之人咸失所望此诚平分百姓均同七子但下民难与图始日用不足皆以国家追悔前言二三其徳臣窃闻之天之所辅者仁人之所助者信今陛下初膺大寳【易大传曰圣人之大寳曰位】亿兆观徳始发大号便有二言生八表之疑心失四时之大信纵国家有倒悬之急犹必不可况以防山之安而輙行此事为陛下为此计者【为此之为如字】于财利小益于徳义大损臣诚智识浅短窃为陛下惜之伏愿少览臣言详择利益冐昧之罪臣所甘心简防使【去声后同】右仆射封徳彛等并欲中男十八已上简防入军勅三四出征执奏以为不可徳彛重奏【重平声】今见简防者云次男内大有壮者太宗怒乃出勅中男已上虽未十八身形壮大亦取征又不从不肯署勅太宗召征及王珪作色而待之曰中男若实小自不入军若实大亦可简取于君何嫌过作如此固执朕不觧公意【觧音懈】征正色曰臣闻竭泽取鱼非不得鱼明年无鱼焚林而畋非不获兽明年无兽若次男已上尽入军租赋杂徭将何取给且比年【比音鼻】国家卫士不堪攻战岂为其少但为礼遇失所遂使【如字后同】人无鬪心若多取人还充杂使其数虽众终是无用若精简壮徤遇之以礼人百其勇【谓一人可当百夫也】何必在多陛下每云我之为君以诚信待物欲使官人百姓并无矫伪之心自登极已来大事三数件皆是不信复何以取信于人太宗愕然曰所云不信是何等也征曰陛下初即位诏书曰逋私宿债欠负官物并悉原免即令【平声】所司列为事条秦府国司亦非官物陛下自秦王为天子国司不为官物其余物复何所有又闗中免二年租调【去声】闗外给复一年百姓防恩无不欢悦更有勅防今年白丁多已役讫若从此放免并是虚荷国恩【荷去声】若已折已输令总纳取了所免者皆以来年为始散还之后方更征收【征平声后同】百姓之心不能无恠已征得物便入军来年为始何以取信又共理所寄在于刺史【唐制武徳初罢郡为州改太守曰刺史掌宣徳化嵗廵属县观风俗録囚恤鳏寡】县令【唐制县置令掌导扬风化抚字黎氓敦民业崇地利养鳏寡恤孤贫审寃屈亲狱讼】常年貌税并悉委之至于简即疑其诈伪望下诚信不亦难乎太宗曰我见君固执不已疑君蔽此事今论国家不信乃人情不通我不寻思过亦深矣行事往往如此错失若为致理乃停中男赐金罋一口赐珪绢五十匹
　　【愚按孔子曰去食去兵无信不立汤之有天下也首曰彰信兆民武王之有天下也首曰惇信明义三代之得天下未有不以信为先者也太宗即位之初首欲以诚信待物可谓能以汤武为法者矣然徒知其为信不知其所以信故魏征厯陈其目谓原免逋债而秦府不与一不信也给散租调已散复征二不信也简丁男不任守令三不信也太宗欣然从征之言君臣鱼水实始于此终致贞观之盛有以也哉】
　　贞观五年持书侍御史【唐制举劾官品本作治书避髙宗讳故改曰持】权万纪【权姓万纪名京兆人性悻直为治书侍御史魏征奏黜之后数年复是官】侍御史【唐制掌紏举百寮及入阁承诏推弹杂事】李仁发俱以告讦譛毁【讦居谒切】数防引见【数音朔见音现】任心弹射【弹平声后同】肆其欺防令在上震怒【令平声】臣下无以自安内外知其不可而莫能论诤给事中魏征正色而奏之曰权万纪李仁发并是小人不识大体以譛毁为是告讦为直凡所弹射皆非有罪陛下掩其所短収其一切乃骋其奸计附下罔上多行无礼以取强直之名诬房龄【龄尝掌内外官考万纪劾其不平】斥退张亮【郑州人初龄荐为车骑将军详见公平篇注】无所肃厉徒损圣明道路之人皆兴谤议臣伏度圣心【度待洛切】必不以为谋虑深长可委以栋梁之任将以其无所避忌欲以警厉羣臣若信狎回邪犹不可以小谋大羣臣素无矫伪空使臣下离心以龄亮之徒犹不可得伸其枉直其余踈贱孰能免其欺罔伏愿陛下留意再思自驱使二人以来有一益臣即甘心斧钺受不忠之罪陛下纵未能举善以崇徳岂可进奸而自损乎太宗欣然纳之赐征绢五百疋其万纪又奸状渐露仁发亦解黜万纪贬连州司马【连州今仍旧广东司马州僚佐也】朝廷咸相庆贺焉
　　【愚按中庸曰敬大臣则不先儒曰信任専而小臣不得以间之故临事而不也自古英明之君若汉之武宣隋之髙祖宋之孝宗既任委大臣而复信小臣之言其意盖虑大臣之専权而恃小臣之察以防之也太宗之于万纪辈亦若是而已矣虽龄之亲宻犹得而间之况其余乎夫天下之权初无定在专在于大臣固足以致乱移于小臣尤非所以为治也唯持敬则足以増一已之聪明穷理则足以察他人之邪正人君亦勉于此而巳徒恃小臣之察欲广已之耳目者何其惑之甚哉】
　　贞观六年有人告尚书右丞魏征言其阿党亲戚太宗使御史大夫温彦博案验其事乃言者不直彦博奏称征既为人所道虽在无私亦有可责遂令彦博谓征曰【令平声后同】尔谏正我数百条岂以此小事便损众美自今已后不得不存形迹居数日太宗问征曰昨来在外闻有何不是事征曰前日令彦博宣勅语臣云因何不存形迹此言大不是臣闻君臣同气义均一体未闻不存公道惟事形迹若君臣上下同遵此路则邦国之兴防或未可知太宗矍然改容曰【矍厥缚切惊悟貌】前发此语寻己悔之实大不是公亦不得遂怀隐避征乃拜而言曰臣以身许国直道而行必不敢有所欺负但愿陛下使臣为良臣勿使臣为忠臣太宗曰忠良有异乎征曰良臣使身获美名君受显号子孙世福禄无疆忠臣身受诛夷君防大恶家国并防独有其名以此而言相去逺矣太宗曰君但莫违此言我必不忘社稷之计乃赐绢二百疋【按通鉴征又曰稷契臯陶良臣也龙逄比干忠臣也】
　　【胡氏寅曰忠良一道也未有优于忠而劣于良者亦未有偏于良而短于忠者魏公之言过为分别不若曰臣愿为稷契臯陶谏行言听不愿如龙逄比干身诛国亡如此自足以警帝意也夫稷契比干所谓易地则皆然也后世事君者柔和献纳不敢强谏曰吾效稷契臯陶茍有犯顔苦口靣折廷争者则或非之曰尔何以桀纣事吾君而欲为忠臣乎则魏公之説启之矣】
　　【林氏之竒曰自古君明臣良犹腹心手足之一体欢然无间而后朝廷之政无不举岂拘拘形迹之末以自为疑外者太宗之于魏公虽曰言必聼谏必从而责之以宜存形迹则仆碑之兆已见于此吕氏阙　曰魏公之对诚足以警动太宗之心矣何则臣谏而君从之则可以为稷契臯陶之良不从则亦不失其为龙逄比干之忠则是忠之与良固未甚相逺也若乃君之听諌从之则为尧舜不从之则为桀纣其相去不啻霄壤则太宗于此安得而不警乎】
　　【愚按魏征忠良之论美矣然攷之文义则有不然者何也文武之臣身获美名君受显号専谓之良臣可也而冏命则曰咸懐忠良商纣之臣身受诛夷君防大恶専谓之忠臣可也而武王则曰焚炙忠良此犹浑而言之也子文仕为令尹身得令终可以为良臣矣夫子则称之为忠奄息杀身殉以从其君可以为忠臣矣诗人则称之为良然则征之言岂得为定论哉先儒有言忠良一道也未有优于忠而劣于良者亦未有偏于良而短于忠者言不可易矣】
　　贞观六年匃奴克平逺夷入贡符瑞日至年谷频登岳牧等屡请封禅【去声封禅者封土于山襌祭于地也】羣臣等又称述功徳以为时不可失天不可违今行之臣等犹谓其晚惟魏征以为不可太宗曰朕欲得卿直言之勿有所隐朕功不髙耶曰髙矣徳未厚耶曰厚矣蕐夏未安耶曰安矣逺夷未慕耶曰慕矣符瑞未至耶曰至矣年谷未登耶曰登矣然则何为不可对曰陛下功髙矣民未懐恵徳厚矣泽未旁流蕐夏安矣未足以供事【供平声后同】逺夷慕矣无以供其求符瑞虽臻而罻罗犹宻【罻音蔚】积嵗丰稔而仓廪尚虚此臣所以窃谓未可臣未能逺譬且借近喻于人有人长患疼痛不能任持疗理且愈皮骨仅存便欲负一石米日行百里必不可得隋氏之乱非止十年陛下为之良医除其疾苦虽已乂安未甚充实告成天地臣窃有疑且陛下东封【谓东封防山也在今防安州】万国咸萃要荒之外【要平声要服荒服蛮夷之地也】莫不奔驰今自伊洛之东暨乎海岱【岱防山也】雈莾巨泽茫茫千里人烟断絶鸡犬不闻道路萧条进退艰阻宁可引彼戎狄示以虚弱竭财以赏未厌逺人之望【厌音淹足也】加年给复不偿百姓之劳或遇水旱之灾风雨之变庸夫邪议悔不可追岂独臣之诚恳亦有舆人之论太宗称善于是乃止【按通鉴是年王月文武官请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅汉文帝不封禅后世岂以文帝之贤不及始皇耶且事天扫地而祭何必登防山之颠封数尺之土然后可以展其诚敬乎羣臣犹请之不已上亦欲从之魏征独以为不可云云防河南北数州大水事遂寝孙氏甫曰封禅之文不着于经典秦汉诸儒用管仲説以为帝王盛徳之事无大此礼故秦皇汉武行之仪物侈大自谓光辉无穷然封禅之后灾异数至天下多事盖繁费生灵干动和气所致则崇尚此礼恶足以当天意哉况此礼不着于经典也司马迁作封禅书引经典之文但廵守之礼耳帝王廵守每至方岳必燔柴以告至非谓自陈功于天也帝王治天下能以功徳济生民致时太平则天必佑之以永乆之福郊祀之礼足伸其报何待自告其功也太宗尝谓事天至敬扫地而祭何必登山封土此实至论范氏祖禹曰古者天子廵守至于方岳必告祭柴望所以尊天而懐柔百神也后世学礼者失其传而謟谀者为説以希世主谓之封禅实自秦始古无有也且三代不封禅而王秦封禅而亡不法三代而法秦以为太平盛事亦已谬矣太宗方明朝多贤而佞者犹倡其议独魏征以为时未可而亦不以其事为非也其后使顔师古议其礼龄裁定之征亦与焉贞观之末欲东封以事而止髙宗明皇遂踵行之终唐之世惟柳宗元以为非以韩愈之贤犹劝宪宗则其余无足恠者鸣呼礼之失也乆矣世俗之惑可胜救哉】
　　【胡氏寅曰自孟子没圣学不学者以天人为二致不能监观休咎之符凡天事尚象往往以道逺难知置于防漠而不省昧者无足恠矣以太宗之明房杜王魏并侍左右正旦日食天变为大不闻其胥训告胥教诲以消隂沴复阳徳而羣臣献謟侈荡上心请登太山明示徳意太宗口虽不允实欲从之至称功髙徳厚偃然自足征虽以空虚劳费为言若非数州大水亦未必为止也夫大水者隂气沴也日食者阳气防也二者君象尤当儆惧而不知戒焉岂非以天人为二致不学不知道之过欤】
　　【愚按文中子曰封禅其秦汉之侈心乎圣人复起不易斯言矣虞舜之制五载一廵守成周之盛六年一时廵肆觐羣后大明黜陟望秩山川盖所以尽报本之诚明命讨之公也岂泥金刻玉升中告成之谓哉善乎太宗之言曰秦始皇封禅汉文帝不封禅后世岂以文帝不及始皇耶厥后惑于謟佞自背其言为魏征计者惟当援古据经正名定论于以复先王之常礼于以扫秦汉之谬説不亦伟欤顾以罻罗犹宻仓廪尚虚执为未可夫以为未可行则必有可行之时也呜呼大道不明礼学无据为君者昧于上为臣者惑于下不有圣人出焉孰能祛其谬而反诸正乎】
　　贞观七年蜀王【名愔太宗第六子也】妃父杨誉在省竞婢都官郎中【唐制刑部官掌配役徒簿録俘囚以给衣粮药料以理诉竞雪寃凡公私良贱必周知之凡反逆相坐没其家为官奴婢】薛仁方留身勘问未及予夺【予音与】其子为千牛【后魏官名隋有千牛刀人主防身刀也其职夲掌御刀葢取庄子庖丁为惠文君解牛十九年所割者数千牛而刀刃若新发硎石言此刀可以身因以名官唐制左右千牛卫将军掌宫殿侍卫及供御仪仗左右执弓箭宿卫】于殿庭陈诉云五品以上非反逆不合留身以是国亲故生节目不肯决断淹留嵗月太宗闻之怒曰知是我亲戚故作如此艰难即令【平声后同】杖仁方一百解所任官魏征进曰城狐社防皆防物为其有所凭恃故除之犹不易【为去声后同易以豉切古语城狐不灌社防不熏谓其所栖穴者得所凭恃也故议者率谓人君左右近习为城狐社防】况世家贵戚旧号难理汉晋以来不能禁御武徳之中已多骄纵陛下登极方始萧条仁方既是职司能为国家守法岂可枉加刑罚以成外戚之私乎此源一开万端争起后必悔之将无所及自古能禁断此事惟陛下一人豫不虞为国常道【为如字】岂可以水未横流【横去声】便欲自毁隄防臣窃思度【待洛切】未见其可太宗曰诚如公言向者不思然仁方輙禁不言颇是専权虽不合重罪宜少加惩肃乃令杖二十而赦之【愚按仁方之问杨誉虽申屠之屈邓通董宣之抗湖阳不是过也太宗不惟不能赏之又欲加刑焉其视孝文光武何其逺哉且既从魏征之谏免仁方之罪可也顾犹杖二十而后赦之是犹紾兄臂而曰姑徐云尔攘邻鸡而曰请俟来年以五十步笑百步而巳从谏之道岂如是乎】
　　贞观八年左仆射房龄右仆射髙士亷【名俭齐清河王岳之孙初隐居终南山武徳初秦王领雍州牧举为治中及居东宫授右庶子迁益州都督长史励风俗有声入为吏部尚书拜仆射卒赠司徒】于路逢少府监【少去声唐制掌百工缮作之政】窦徳素问北门近来更何营造徳素以闻太宗乃谓龄曰君但知南衙事我北门少有营造何预君事龄等拜谢魏征进曰臣不觧陛下责【觧音懈后同】亦不解龄士亷拜谢龄既任大臣即陛下股肱耳目有所营造何容不知责其访问官司臣所不觧且有利害役工多少陛下所为善当助陛下成之所为不是虽营造当奏陛下罢之此乃君使臣臣事君之道【论语孔子对鲁定公曰君使臣以礼臣事君以忠】龄等问既无罪而陛下责之臣所不觧龄等不识所守但知拜谢臣亦不觧太宗深愧之
　　【朱氏黼曰宰相之职无所不统宰以九式均节财用固于朝廷庶务无不当预也作洛之役周召经营未央之成萧何综理乌有营缮之小而宰臣不知乎以将军为内廷以宰相为外廷正汉人体统之紊太宗方鼎新三省复修六典独欲使宰相専立南牙政事不预北门营造是分朝廷为二岐内外为两以一司而处相臣也防魏征尽言则唐之相职岂正哉】
　　【愚按王者以天下为一家其大臣宗子之家相也故天下之事天子无不当与宰相亦无不当与者岂有南衙北门之分乎太宗责非其所当责龄等谢非其所当谢防魏征之言君臣盖莫知其失也唐中叶以后以中书门下为南衙以枢宻中尉为北司军机之宻防立之重宰相遂不得与闻太宗之失言实启之矣】
　　贞观十年越王【名贞太宗第八子也】长孙皇后所生太子介弟聪明絶伦太宗特所宠异或言三品以上皆轻蔑王者意在譛侍中魏征等以激上怒上御齐政殿引三品已上入坐定大怒作色而言曰我有一言向公等道往前天子即是天子今时天子非天子耶往年天子儿是天子儿今日天子儿非天子儿耶我见隋家诸王达官已下皆不免被其踬顿我之儿子自不许其纵横【纵平声】公等所容易过得相共轻蔑【易以豉切后同】我若纵之岂不能踬顿公等龄等战栗皆拜谢征正色而諌曰当今羣臣必无轻蔑越王者然在礼臣子一例称【去声】王人虽微列于诸侯之上诸侯用之为公即是公用之为卿即是卿若不为公卿即下士于诸侯也今三品已上列为公卿并天子大臣陛下所加敬异纵其小有不是越王何得輙加折辱若国家纪纲废坏臣所不知以当今圣明之时越王岂得如此且隋髙祖不知礼义宠树诸王使行无礼寻以罪黜不可为法亦何足道太宗闻其言喜形于色谓羣臣曰凡人言语理到不可不伏朕之所言当身私爱【当去声】魏征所论国家大法朕向者忿怒自谓理在不疑及见魏征所论始觉大非道理为人君言何可容易召龄等而切责之赐征绢一千匹
　　【愚按齐桓殊会王世子于首止春秋大之胡氏释之曰自天王而言欲屈逺其子使次乎其下示谦徳也自臣下而言欲尊敬王世子则序乎其上正分义也然则由胡氏分义之説观之魏征之言非耶曰皆是也胡氏之言谓在外诸侯也魏征之言谓在内公卿也胡氏之言谓世子也魏征之言谓诸王也为大臣者茍不能权其轻重随时以取中又岂足与论春秋之义哉】
　　贞观十一年所司奏凌敬乞贪之状【凌平声凌姓敬名初仕窦建徳为祭酒】太宗责侍中魏征等滥进人征曰臣等每防顾问常具言其长短有学识强諌诤是其所长爱生活好经营是其所短【好去声】今凌敬为人作碑文【为去声】教人读汉书因兹附托囘易求利与臣等所説不同陛下未用其长惟见其短以为臣等欺防实不敢心伏太宗纳之【愚按夫子曰孟公绰为赵魏老则优不可为滕薛大夫夫寸有所长尺有所短人君用其所长弃其所短可也善乎魏征之言曰有学识强谏诤凌敬之所长也爱生活好经营凌敬之所短也太宗既不能用其所长顾欲因其所短责及举者岂用人之道乎向非郑公之諌太宗好贤之意荒矣】
　　贞观十二年太宗谓魏征曰比来所行得失政化【比音鼻】何如往前对曰若恩威所加逺夷朝贡比于贞观之始不可等级而言若徳义潜通民心悦服比于贞观之初相去又甚逺太宗曰逺夷来服应由徳义所加【应平声】往前功业何因益大征曰昔者四方未定常以徳义为心旋以海内无虞【旋平声】渐加骄奢自溢所以功业虽盛终不如往初太宗又曰所行比往前何为异征曰贞观之初恐人不言导之使谏三年已后见人谏悦而从之一二年来不悦人谏虽勉强聼受而意终不平谅有难也太宗曰于何事如此对曰即位之初处元律师死罪【处上声后同元姓律师名】孙伏伽【贝州人武徳中上言三事帝称之曰谊臣贞观中拜御史迁大理卿】谏曰法不至死无容滥加酷罚遂赐以兰陵公主园直钱百万人或曰所言乃常事而所赏太厚答曰我即位来未有谏者所以赏之此导之使言也徐州司户栁雄【徐州今仍旧河南司户州属户曹栁姓雄名】于隋资妄加阶级人有告之者陛下令其自首【令平声首去声后同】不首与罪遂固言是实竟不肯首大理推得其伪将处雄死罪少卿戴胄奏法止合徒【少去声唐制徒刑五一年至于三年】陛下曰我已与其断当讫【当去声】但当与死罪胄曰陛下既不然即付臣法司罪不合死不可酷滥陛下作色遣杀胄执之不已至于四五然后赦之乃谓法司曰但能为我如此守法【为去声】岂畏滥有诛夷此则悦以从谏也往年陕县丞皇甫徳叅上书大忤圣防陛下以为讪谤臣奏称上书不激切不能起人主意激切即似讪谤于时虽从臣言赏物二十叚意甚不平难于受諌也太宗曰诚如公言非公无能道此者人皆苦不自觉公向未道时都自谓所行不变及见公论説过失堪惊公但存此心朕终不违公语
　　【胡氏寅曰天下之理不进则退不退则进以天地日月四时之运与万物之盈虚消长观焉则见矣人之徳慧智术何独不然太宗自谓今所为犹往年也是则不逮往年也譬之日焉虽在昃晡未尝不明若语其向于熈盛岂若未中之时乎是故干之象曰君子以自强不息汤之盘铭曰茍日新日日新又日新知从事于此者惟持忠存诚以尧舜为法岂不可及勉焉日有孜孜毙而后已是则汤所以入圣域而成功不殊惜乎太宗之未学也】
　　【愚按隋文帝失天下之道不一而莫大于拒谏唐太宗得天下之道不一而莫大于纳谏夫太宗之纳谏岂其天性之本然哉良由目覩帝之亡矫揉勉强而行之也故贞观之初天下未安则能导人使谏中年天下渐安尚能悦人之谏末年天下已安则勉强从人之谏矣昔者舜之舍己从人禹之闻善则拜汤之从谏弗咈终其身于一日果何道哉盖圣人之纳谏由于志气之自然故无始终之异太宗之纳谏由于血气之矫揉故少而鋭老而衰也然则人君欲尽纳谏之道者可不孳孳而务圣人之学哉】










　　贞观政要卷二
&lt;史部,杂史类,贞观政要&gt;
　　钦定四库全书
　　贞观政要卷三　　　　　　唐　吴兢　撰
　　元　戈直　集论
　　君臣鉴戒第六【凡七章】
　　贞观三年太宗谓侍臣曰君臣本同治乱共安危若主纳忠諌臣进直言斯故君臣合契古来所重若君自贤臣不匡正欲不危亡不可得也君失其国臣亦不能独全其家至如隋炀帝暴虐臣下钳口卒令不闻其过【卒子聿切令平声】遂至灭亡虞世基等寻亦诛死前事不逺朕与卿等可得不慎无为后所嗤
　　【愚按大宗常以隋炀帝为戒而欲其臣以虞世基为戒形之于言者数矣夫人虽至愚未有不爱吾身者也炀帝之纵欲肆志未必不曰吾知爱吾身而已不暇忧吾民也世基之缄黙保位未必不曰吾知爱吾身而已不暇忧吾君也岂知江都西阁之变君臣俱不免也哉故君以炀帝为戒则凡吾之容受直言非以爱其臣也所以为吾身计也臣以世基为戒则凡吾之尽忠无隐非以爱其君也所以为吾身计也君臣各为其身计则炎凉寒燠无一时不爱吾身也宁可以须防之不谨乎髪肤齿甲无一处之非吾身也宁可以细防之不谨乎然则君臣宵旰相与嘉惠苍生者非以利天下国家也各爱其身而已太宗斯言推其意若出于一己之私尽其义乃所以成天下之公也】
　　贞观四年太宗论隋日魏征对曰臣往在隋朝曾闻有盗发【曽音层】炀帝令于士澄捕逐【令平声后同于如字姓也士澄名为隋将以魏郡降唐】但有疑似苦加拷掠枉承贼者二千余人并令同日斩决大理丞【隋狱官之贰职】张元济怪之试寻其状乃有六七人盗发之日先禁他所被放才出亦遭推勘不胜苦痛【胜平声】自诬行盗元济因此更事究寻二千人内惟九人逗遛不明【逗音豆遛音留迁延也】官人有谙识者就九人内四人非贼有司以炀帝已令斩决遂不执奏并杀之太宗曰非是炀帝无道臣下亦不尽心须相匡谏不避诛戮岂得惟行谄佞茍求悦誉【平声】君臣如此何得不败朕赖公等共相辅佐遂令囹圄空虚愿公等善始克终恒如今日
　　【愚按大学曰为人君止于仁为人臣止于敬此言君臣各尽其道也虞廷赓歌帝舜先言股肱皋陶先言元首此言君臣更相责难也各尽其道所以明上下之分更相责难所以明上下之交也今观前章太宗自以炀帝为戒欲羣臣以世基为戒此君臣各尽其道者也此章论隋世滥刑则魏征归过于君太宗归过于臣此君臣更相责难者也二章之防实相为用史臣以此居鉴戒之首岂非贞观致治之本欤】
　　贞观六年太宗谓侍臣曰朕闻周秦初得天下其事不异然周则惟善是务积功累徳所以能保八百之基秦乃恣其奢滛好行刑罚【好去声后同】不过二世而灭岂非为善者福祚延长为恶者降年不永朕又闻桀纣帝王也以匹夫比之则以为辱顔闵匹夫也【顔回字子渊闵损字子骞皆孔子弟子以徳行称】以帝王比之则以为荣此亦帝王深耻也朕每将此事以为鉴戒常恐不逮为人所笑魏徴对曰臣闻鲁哀公【鲁君名蒋】谓孔子曰有人好忘者移宅乃忘其妻孔子曰又有好忘甚于此者丘见桀纣之君【丘孔子名】乃忘其身愿陛下每以此为虑庶免后人笑尔
　　【愚按桀纣帝王也以匹夫比之则以为辱何辱焉人心之恶恶也顔闵匹夫也以帝王比之则以为荣何荣焉人心之善善也孜孜为善顔闵之徒也以匹夫而天下后世所企敬匹夫而帝王矣孜孜为恶桀纣之徒也以帝王而天下后世所羞称帝王而匹夫矣太宗所论亦知言哉而魏徴之对又明桀纣之所以为桀纣也愚则曰欲知桀纣顔闵之分善与恶之间也】
　　贞观十四年太宗以髙昌平【高昌西域国名都交河城汉车师之地其王麴文泰是年文泰卒子智盛立平谓征讨平定也】召侍臣赐宴于两仪殿谓房龄曰高昌若不失臣礼岂至灭亡朕平此一国甚怀危惧惟当戒骄逸以自防纳忠謇以自正【謇音蹇直言也】黜邪佞用贤良不以小人之言而议君子以此慎守庶几于获安也【几平声】魏徴进曰臣观古来帝王拨乱创业必自戒慎采刍荛之议从忠谠之言天下既安则恣情肆欲甘乐谄防【乐音洛】恶闻正諌【恶乌去声】张子房汉王计画之臣及高祖为天子将废嫡立庶子房曰今日之事非口舌所能争也【张子房名良汉封留侯高祖欲废太子盈立赵王如意或谓吕后曰留侯善画计上信用之后刼良曰君为上谋臣今上欲易太子君安得高枕而卧良曰始上在急困中幸用臣防天下已定以爱欲易太子虽臣等百人何益后强要曰为我画计良曰此难以口舌争遂为太子请四皓为辅赖以不废】终不敢复有开説【复音】况陛下功徳之盛以汉祖方之彼不足凖即位十有五年【太宗以武徳九年即帝位至是十有五年】圣徳光被今又平殄高昌屡以安危系意方欲纳用忠良开直言之路天下幸甚昔齐桓公【齐君名小白】与管仲鲍叔牙寗戚【三人皆齐相】四人饮桓公谓叔牙曰盍起为寡人夀乎【为去声诸侯自称曰寡人言寡徳之人也】叔牙奉觞而起曰【奉音捧】愿公无忘出在莒时【桓公初出奔于莒鲍叔为之傅】使管仲无忘束缚于鲁时【桓公立谓鲁曰管仲讐也请得甘心醢之管仲请囚叔牙迎受之及堂阜而脱桎梏】使寗戚无忘饭牛车下时【戚尝桓公出扣牛角歌曰南山矸白石烂中有鲤鱼长尺半生不遭尧与舜禅短布单衣才至骭从昏饭牛至夜半公遂召之为相】桓公避席而谢曰寡人与二大夫能无忘夫子之言则社稷不危矣太宗谓征曰朕必不敢忘布衣时公不得忘叔牙之为人也【按通鉴十三年髙昌王麴文泰遏絶西域朝贡伊吾既内属高昌又与西突厥共击之上徴其臣阿史那矩文泰不遣中国人在突厥者或奔高昌诏使归之亦不遣又与西突厥共破焉耆上遣使责之文泰语不逊于是诏侯君集等击之遂降由此唐地东极于海西至焉耆南尽林邑北抵大漠皆为州县凡东西九千五百一十里南北一万九百一十八里为唐之极盛焉愚按唐虞之世雍熈泰和帝治之极盛也圣君贤相都俞吁咈于一堂之上凛乎儆戒之言以圣君贤相夫岂有是哉兹所以保雍熈泰和之盛也今观高昌既平土宇极盛太宗有兢兢保治之言魏徴有谆谆鍳戒之意兹所以成贞观太平之盛也然古帝王传心之学其要在于钦而儆戒之际尤谨于钦之一辞盖敬者万化之本原一心之妙用圣神之能事学问之极功帝王授受之懿在此其发于言者皆由于心也故能无怠无荒谨终如始为上人者佩太宗君臣鉴戒之言体帝王心学之要则岂惟贞观可以进于三代之上矣】
　　贞观十四年特进魏徴上疏曰臣闻君为元首臣作股肱齐契同心合而成体体或不备未有成人然则首虽尊高必资手足以成体君虽明哲必借股肱以致理礼云人以君为心君以人为体心庄则体舒心肃则容敬【礼缁衣篇之辞】书云元首明哉股肱良哉庶事康哉元首丛脞哉股肱惰哉万事堕哉【堕音隳虞书皋陶赓歌之辞】然则委弃股肱独任胸臆具体成理非所闻也夫君臣相遇【夫音扶后同】自古为难以石投水千载一合以水投石无时不有其能开至公之道申天下之用内尽心膂【音旅】外竭股肱和若盐梅【商书高宗命傅説曰若作和羮尔惟盐梅】固同金石者非惟高位厚秩在于礼之而已昔周文王游于凤皇之墟韈系解顾左右莫可使者乃自结之岂周文之朝尽为俊乂圣明之代独无君子者哉但知与不知礼与不礼耳是以伊尹有莘之媵臣韩信项氏之亡命殷汤致礼定王业于南巢汉祖登坛成帝功于垓下若夏桀不弃于伊尹项羽垂恩于韩信宁肯败已成之国为灭亡之虏乎【媵音垓音该伊姓尹字也伊尹名挚汤三聘之遂佐汤伐桀放桀于南巢之地有莘国名送女曰媵汤妃有莘氏之女也史记谓伊尹欲行道以致君而无由乃为有莘氏之媵臣説汤致于王道盖战国时有为此説者韩姓信名也淮阴人数以防干项羽羽弗听信亡归汉高祖用萧何言于是择日斋戒设坛塲拜信为大将后围羽于垓下之地】又防子骨肉也受茅土于宋箕子良臣也陈洪范于周仲尼称其仁莫有非之者【微箕二国名子爵也防子纣之庶兄諌纣不听遂去之武王克商封防子于宋箕子纣之诸父諌纣不听被囚为奴武王即位访之箕子为陈洪范九畴论语曰防子去之箕子为之奴比干谏　而死孔子曰殷有三仁焉】礼记称鲁穆公问于子思曰【穆公鲁君名显子思孔子之孙名伋】为旧君反服古欤【为去声】子思曰古之君子进人以礼退人以礼故有旧君反服之礼也今之君子进人若将加诸膝退人若将队诸泉【队音坠泉礼作渊盖避高祖讳故以泉代渊】毋为戎首不亦善乎又何反服之礼之有【礼檀弓篇之辞】齐景公问于晏子曰忠臣之事君如之何晏子对曰有难不死【难去声后同】出亡不送公曰裂地以封之疏爵而待之【疏平声】有难不死出亡不送何也晏子曰言而见用终身无难臣何死焉諌而见纳终身不亡臣何送焉若言不见用有难而死是妄死也谏不见纳出亡而送是诈忠也春秋左氏传曰【传去声春秋孔子所作而左氏为传】崔杼弑齐庄公【崔杼齐臣崔武子也庄公名光】晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也故君为社稷死则死之【为去声后同】为社稷亡则亡之若为已死为已亡非其亲昵谁敢任之门启而入枕尸股而哭兴三踊而出【枕去声踊音勇事见左传襄公二十五年】孟子曰君视臣如手足臣视君如腹心君视臣如犬马臣视君如国人君视臣如粪土臣视君如防讐【孟子告齐宣王之辞】虽臣之事君无二志至于去就之节当缘恩之厚薄然则为人主者【为如字后同】安可以无礼于下哉窃观在朝羣臣当主枢机之寄者或地隣秦晋或业与经纶【与音预】并立事立功皆一时之选处之衡轴【处上声】为任重矣任之虽重信之未笃则人或自疑人或自疑则心怀茍且心怀茍且则节义不立节义不立则名敎不兴名敎不兴而可与固太平之基保七百之祚未之有也又闻国家重惜功臣不念旧恶方之前圣一无所间【去声】然但寛于大事急于小罪临时责怒未免爱憎之心不可以为政君严其禁臣或犯之况上启其源下必有甚川壅而溃其伤必多欲使凡百黎元何所措其手足此则君开一源下生百端之变无不乱者也礼记曰爱而知其恶憎而知其善【礼曲礼篇之辞】若憎而不知其善则为善者必惧爱而不知其恶则为恶者实繁诗曰君子如怒乱庶遄沮【诗小雅巧言篇之辞】然则古人之震怒将以惩恶当今之威罚所以长奸【长音掌后同】此非唐虞之心也非禹汤之事也书曰抚我则后虐我则讐【周书武王誓师之辞】荀卿子【名况赵人卿者时人相尊之号著书曰荀子】曰君舟也人水也水所以载舟亦所以覆舟【此本家语之辞而荀子述之也】故孔子曰鱼失水则死水失鱼犹为水也故唐虞战战栗栗日慎一日安可不深思之乎安可不熟虑之乎夫委大臣以大体责小臣以小事为国之常也为理之道也今委之以职则重大臣而轻小臣至于有事则信小臣而疑大臣信其所轻疑其所重将求至理岂可得乎又政贵有恒不求屡易今或责小臣以大体或责大臣以小事小臣乗非所据【乗平声】大臣失其所守大臣或以小过获罪小臣或以大体受罚职非其位罚非其辜欲其无私求其尽力不亦难乎【难如字】小臣不可委以大事大臣不可责以小罪任以大官求其细过刀笔之吏顺防承风舞文弄法曲成其罪自陈也则以为心不伏辜不言也则以为所犯皆实进退惟咎莫能自明则茍求免祸大臣茍免则谲诈萌生谲诈萌生则矫伪成俗矫伪成俗则不可以臻至理矣又委任大臣欲其尽力毎官有所避忌不言则为不尽若举得其人何嫌于故旧若举非其任何贵于踈逺待之不尽诚信何以责其忠恕哉臣虽或有失之君亦未为得也夫上之不信于下必以为下无可信矣若必下无可信则上亦有可疑矣礼曰上人疑则百姓惑下难知则君长劳【礼缁衣篇之辞】上下相疑则不可以言至理矣当今羣臣之内逺在一方流言三至而不投杼者【秦甘茂告秦王曰鲁人有与曾参同姓名者杀人人告其母母织自若三人告之其母投杼下机逾墙而走臣之贤不及曾参王之信臣不如其母疑臣者非特三人臣恐大王之投抒也】臣窃思度【待洛切】未见其人夫以四海之广士庶之众岂无一二可信之人哉盖信之则无不可疑之则无可信者岂独臣之过乎夫以一介庸夫结为交友以身相许死且不渝况君臣契合寄同鱼水若君为尧舜臣为稷契【音泄稷农官舜命弃曰汝后稷播时百谷命契曰汝作司徒敬敷五敎】岂有遇小事则变志见小利则易心哉此虽下之立忠未有明着亦由上怀不信待之过薄之所致也岂君使臣以礼臣事君以忠乎以陛下之圣明以当今之功业诚能博求时俊上下同心则三皇可追而四【三皇史记谓庖牺氏女娲氏神农氏也孔安国书序以伏羲神农黄帝为三皇一説谓天皇地皇人皇未详孰是】五帝可俯而六矣夏殷周汉夫何足数【上声】太宗深嘉纳之
　　【范氏祖禹曰昔卫献公舍大臣而与小臣谋故失国出奔且大臣之所任者大小臣之所任者小而以小谋大以逺谋近此人君偏听之蔽鲜有不败事者也】
　　【唐氏仲友曰此魏征论听纳任用之要人君必先知此然后能任君子去小人纳忠谏察奸言以太宗之聪明惟其见道之浅至于听言任用之间数领郑公之谏而非谏之左挈右提则移于小人惑于奸言多矣此征最冇功于贞观者于格非近之矣】
　　【愚按太宗于是临御乆矣魏徴竭诚进諌惓惓于慎终如始之言至此疏复以君臣同心一体详譬而曲陈之甚若致戒于庸君常主之前其爱君亦云至矣且终之曰三皇可追而四五帝可俯而六夏殷周汉夫何足数皇道尚矣五帝之徳蔑以加矣尝观典谟所陈都俞吁咈于一堂之上始而克艰之戒终之明良之歌而其要领则在钦哉之一言君臣同心其在是也魏徴四三皇六五帝之说亦所谓贵难于君者欤】
　　贞观十六年太宗问特进魏徴曰朕克己为政仰企前烈至于积徳累仁丰功厚利四者常以为称首朕皆庶几自勉【几平声】人苦不能自见不知朕之所行何等优劣徴对曰徳仁功利陛下兼而行之然则内平祸乱外除戎狄是陛下之功安诸黎元各有生业是陛下之利由此言之功利居多惟徳与仁愿陛下自彊不息必可致也
　　【愚按太宗以徳仁功利岐而言之而魏徴之对亦未得为知言也盖徳仁本也功利用也有徳与仁则功利在其中所谓不求利而未尝不利也外徳与仁而言功利则非圣贤所谓功利矣昔孟子告梁惠王曰王何必曰利亦有仁义而已矣正以仁义乃所以利之言仁义而利在其中也积徳累仁则丰功厚利莫大焉政恐未之能尔】
　　贞观十七年太宗谓侍臣曰自古草创之主至于子孙多乱何也司空房龄曰此为防主【为去声】生长深宫【长音掌】少居富贵【少去声】未尝识人间情伪理国安危所以为政多乱太宗曰公意推过于主朕则归咎于臣夫功臣子弟【夫音扶】多无才行【去声】借祖父资防遂处大官【处上声】徳义不修奢纵是好【去声】主既防弱臣又不才顚而不扶岂能无乱隋炀帝录宇文述在藩之功擢化及于高位不思报效翻行弑逆【化及隋相字文述之子为右屯卫将军武徳初弑炀帝于江都立秦王浩复杀浩自立称许帝二年窦建徳破化及于聊城杀之】此非臣下之过欤朕发此言欲公等戒朂子弟使无过即家国之庆也太宗又曰化及与感即隋大臣受恩深者子孙皆反其故何也【感隋相杨素之子为大将大业九年起兵黎阳围东都隋主命宇文述等讨之遂败死】岑文本对曰君子乃能怀徳荷恩【荷去声】感化及之徒并小人也古人所以贵君子而贱小人太宗曰然
　　【愚按古者诸侯有世封公卿大夫无世官何也盖诸侯有大臣辅佐自非甚无道者皆足继其先世公卿大夫一非其人民有受其害者矣有周盛世自诸侯入为公卿必若吕伋召虎而后可也自两汉以来未闻宰相大臣有世官者炀帝无道事不师古感化及之祸自取之耳太宗问守成之君何以多乱龄以为防主生长深宫不识人间情伪所以多乱其説是矣太宗乃归咎于功臣之子弟则愚不知其何説也今观太宗之后近而高宗中宗之昏庸逺而穆敬懿僖之谬戻驯致乱亡咸其自取岂功臣子弟之罪乎】
  </div>
  <div class="pagination">
   <a href="贞观政要_page3.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <span class="current-page">
    4
   </span>
   <a href="贞观政要_page5.html">
    5
   </a>
   <a href="贞观政要_page6.html">
    6
   </a>
   <a href="贞观政要_page7.html">
    7
   </a>
   <a href="贞观政要_page8.html">
    8
   </a>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
