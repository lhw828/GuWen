<!DOCTYPE html>
<html>
<head>
    <meta charset="UTF-8">
    <title>水东日记 - 第 17 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 17 页/共 55 页</h1>
    <div class="content">　　○范裴崔周诗词 

　　初予有关北之行，叔简司丞手书渔家傲一阕见赠，云是范魏公经畧西边时所作。其辞曰：「塞下秋来风景异，衡阳鴈去无留意，四面角声相对起。千嶂里，长烟落日孤城闭。浊酒一杯家万里，燕然未勒归无计，羗管悠悠霜满地。人不寐，将军白发征夫泪。」兹来南中，得唐裴晋公二诗，其一曰：「有意効承平，无功答圣明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日常县照，苍蝇谩发声。嵩阳旧田里，终欲谢归耕。」其一曰：「危事经非一，浮荣得是空。白头官舍里，今日又春风。」又得宋崔清献公题剑阁词云：「万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应还。手写留屯奏，烱烱寸心丹。对青灯，搔白发，漏声残。老来勋业未就，妨却一身闲。梅岭绿阴青子，蒲涧清泉白石，怪我旧盟寒。烽火平安夜，归梦到家山。」又得我朝巡抚南畿尚书周公恂如感怀一首，云：「日晏忘餐夜半兴，簿书烦扰为无能。秉心初拟逢衡鉴，任意宁知越准绳。法在恤民民反病，事因除弊弊逾增。前非未悟羞蘧瑗，敢叹微躯践薄冰。」数篇者，于予有槩于中焉，因取笔记之。

　　○纳还使北进冬衣疏 

　　景泰元年三月，予自开封还兵科，见壁间贴记某月某日取回某本。同僚言，近日公、侯、伯、尚书、都御史大臣言，欲遣使使北进冬衣。有旨，欲能识太上皇帝大臣行。羣臣震惧谢罪，因缴纳原奏已之矣。予因谓当时科中失之，纳还奏疏，虽诸公怵威误国者欲泯其迹，科中当奏知以某日某人取回某本，非但迹不容泯，而亦可以警误国者之心。事已无及，徒一惋叹而已。

　　○范公欧公手书 

　　范文正公尝用黄素楷书伯夷颂遗苏才翁，刘原父以蜀素乌丝栏求欧阳公写孝经一章，公以其不染墨，写澄心纸答之。葢黄素、蜀素皆绢名也，伯夷颂今在义庄。

　　○碑铭不着撰书人名 

　　欧阳文忠公与尹材帖云：「墓铭刻石时，更不要留官衔题目及撰人书人刻字人等姓名，祗依此写。晋以前碑皆不着撰人姓名，此古人有深意，况久远自知。篆葢祗着『尹师鲁墓』四字。」杨东里云：「汉魏碑皆不著书人姓名，以当时能书者多也。」周尚书云：「小西天唐碑数通，皆开元、景云、太极中所建，梁高望、王大悦、宁思道、王利贞所书。然皆不着撰文人姓名，岂即书此者之所为欤？」

　　○苏秉衡论诗 

　　海昌诗人苏平秉衡者，尝言宋一代近体诗，其彷佛唐人，仅王禹玉元夕一诗耳。犹惜其「镐京春酒沾周宴」「沾周」字音调不谐，易「沾」为「陪」可也。高槎轩太史诗二千首，亦止取其夜闻吴女诵经一律。然好事者则以□□□□□□□□八字管定秉衡近体诗，云「禁是则莫能为也。」葢与许洞诗僧事相类云。

　　○乖觉乖角 

　　世称警悟有局干人曰乖觉，于兵部奏内常用之，然未见所出。韩退之云：「亲朋顿乖角。」罗隐诗云：「祖龙算事浑乖角。」宋儒语录亦有乖角，似与今用乖觉意相反云。

　　○柏子庭注磬疏 

　　释柏子庭注磬疏：「鸣锣恶念生，击磬善心发。善心发如火镬凉，恶念生如莲叶脱。我来化磬不化锣，布施无分少与多。一槌打却自家底，声声唤出阿弥陀。」

　　○石川张子才诗 

　　萧墅张氏闻见录云：「石川张子才，洪武二十四年以秀才举，赴吏部。尝有元宵诗及上御览诗二律，元宵诗曰：『三五佳期意气生，灯光偏与月华明。一天星斗移人世，万斛骊珠布帝京。龙阁风光连上院，凤楼春色胜蓬瀛，游观唱咏应多幸，四海雍雍正治平。』进御前诗曰：『曙气初分四海同，圣明天子五云中。冕旒端拱升平日，礼乐雍和化毓风。万国衣冠欢拜舞，一朝刑罚伏奸凶。书生老得赴金阙，愿祝皇猷効才衷。』」子才莫详其人，吾以吾石川今之言诗礼者落落也，以是取之。

　　○彭状元失朝 

　　凡大班奏事有常规，多所司预进事目。惟正统辛未，状元彭时谢恩，以夜坐久误入朝被劾，上惟命锦衣卫寻而已，与他凡有劾皆即命逮捕不同。于此不惟可见圣明仓卒应变，而保全爱惜儒臣之心至矣。状元同榜吾友郑时乂云：「状元退就鸿胪习仪，大鸿胪疾言厉色，诘其误事之繇。状元举止殊从容，唯唯谢过而已。」此亦可见其量也。

　　○东里送杨彦谧诗 

　　二月二日秋官郎中彦谧贤友南行诗以识别：「杨生青云器，文彩辉白璧。腰间龙泉剑，别我有远适。吾闻禹徂征，舞干致苗格。所以宣尼训，服远修文德。好谋而有成，明明垂警饬。如何才智士，宏议薄古昔。怀忿忽远图，急功幸苟得。宁论万里行，糗粻豫峙积。汉廷所遣帅，孰是赵充国？子行职赞襄，僶勉摅良画。虽有斗酒饯，安能写胸臆。临岐念素交，聊赠绕朝策。庐陵杨士奇。」右诗见杨氏世美录。初麓川之议，葢有主之者，内阁未之听，而兵部和之。于是，王忠毅公有总督之命，此诗大意具矣。后来忠毅西巡一奏，此事愈明。他日岂无秉公是于彤简而致深嘅于是诗者乎？

　　○官制异常 

　　景泰中，一时多两正官，如吏部王直、何文渊继王翶，礼部胡濙、杨宁，兵部于谦、仪铭，都察院陈镒、 【 陈镒」，原作「陈鉴」，据明弘治本改。按明史，陈镒与王文曾共掌都察院事，作「陈镒」是。时亦有陈鉴其人，只官至御史，未掌都察院。】 王文继王翶，国子监刘铉、陈询，太常、尚宝皆然。天顺初，诸司当事多武臣，内阁则武功伯，兵部则靖远伯，礼部则兴济伯。今之异于常者，则李少保贤自郎署至阁老，刘崇益繇方面入为大司成也。

　　○俗语见唐诗 

　　今时俗语，事物纪名，相传莫知所自，而见诸唐人诗最多。近读王建诗，如「卤簿分头入太常」，「银带排方獭尾长」，「恐防天子在楼头」，「射生宫女宿红妆」，「地衣帘额一时新」，「御厨不食索时新」，「家常爱着旧衣裳」，「浴堂门外抄名入」，「为逢好日先移入」，「直无鸦鹊到园中」，「暗中头白没人知」，「空闲地内人初满」，「蔷薇不似已前春」，「劳动先生远相示」，「百方回避老须来」，「文案把来看未会」，「向晚临阶看号簿」，「眼前风景任支分」，「当直巡更近五云」，「自执金吾长上直」，「侍女常时教合药」，「立地阶前赐紫衣」，「宫女月中更替立」，「谁家将息过今春」，「美人开池北堂下」，「渐觉生衣不着身」，「上皇生日出京城」，「蠹生腾药箧」，「近来身不健」，「近来年纪到」，「斩新衣踏尽」，「知道县家闲」，「时时一窠薤」。皆是也，惟「分头」今作「分投」，非。他如昌黎之「老翁真个似童儿」，韦庄之「近来中酒起常迟」，甚多，当别录焉。

　　○大言无实 

　　大言无实，专事表暴之人，如唐之李元平、李系，石晋之景延广，宋之雷简夫、赵彦吶，金之蒲察阿里不孙，我朝之伏伯安，皆是也。贤如杜祁公、蹇忠定，犹为其所动。王铎、关播重贵为其所惑，而委之以国，倚之以兵，宜矣。吕夷简、杨云翼之识鉴固足多，若崔菊坡当彦吶得军民心五年之久之时，乃能炳然见之之真，岂不诚难哉！

　　○山谷跋黄梦升墓铭 

　　山谷跋欧阳公所作黄梦升墓铭，面目太似，可厌也。

　　○奏本题本 

　　国朝之制，臣民奏事称奏本，后以奏本用长纸，字画必依洪武正韵，又用计字数，于后舍郑重而从简便，改用题本，则不然矣。然题本多在内衙门，公事若在外，并自陈己事，则仍用奏本，东驾则称启本。宣庙每呼本为「抹子」，尝见传旨中云然。

　　●水东日记卷十一 

　　记王轸父家书事 
　　元宝 
　　仁庙赐徐善述书诗 
　　戏言取怨 
　　虞文靖朱宜人墓碣 
　　晦庵考定欧公事迹 
　　吕忠肃遗诗 
　　阮太监修营劳绩 

　　○记王轸父家书事 

　　五伦书已载有王轸家书事，示劝万世矣。轸，嘉兴人也，尝询得之。今恭录诏文于此，次谢表，终家书焉。
　　奉天承运皇帝诏曰：「朕起草莱、削羣雄，攘夷狄、安中国之务，欲天下承平。迩者，诸郡官吏不畏法律之严，奸弊迭兴。御史台管勾宇文桂因事被问，囊中所藏书信百封，尽取目之，悉系浙右儒吏奖誉之言，或是或非，皆欲祸人，中间亦有私托求进者。呜呼！昔元之初得天下，人材皆务实学，故贤能由公道而进；后元之失天下，世俗皆尚虚名，故赃私于权门而用。朕多涉艰难，备知此矣。其立法未尝不严，而用法未尝不审，然赃吏贪婪，如蝇蚋之趋朽腐，蝼蚁之慕腥膻。噫！若是者，岂非慈父失教于平日耶，抑其子之不孝，不听父之训耶？今于百封书中，得一善教其子者，系浙右登科举人王轸之父家书，意望管勾宇文桂转达平凉子之任所，书未发，朕偶获见之。书中语言谆切，教以忠孝，子之贤否虽未可知，然薄俗中有善于为人父者如此，谁能出其右哉！劝善惩恶，移风易俗，实有国之善治。其令中书遣人赍朕诏谕往诣其家，赐以白金百两、附子五枚、川椒五斤、绢十匹，以旌其贤。令有司，除本户杂役依旧应当，其里长弓兵，不须再役。洪武四年闰三月　日。」
　　「布衣臣王□言；伏蒙圣恩，赐臣诏书并银绢椒药，谨上表称谢者。伏以圣明御极，自惭无补于埍埃，诏命临门，忽沐分沾于雨露，辉生蓬荜，欢动乡闾。臣诚惶诚恐，顿首顿首。钦惟皇帝陛下，德厚道高，功崇业广，智勇天锡，圣敬日跻。任贤使能，与尧、舜之心同大；赏功罚罪，如天地之德无私。端居九重之中，明见万里之外。伏念臣性资愚陋，学术迂踈，分甘老于山林，名敢求于簮绂？教子乏义方之训，承恩忝科甲之荣。大邑分符，深佩选抡之重；安书寄远，勉加忠孝之全。俾恪守于廉勤，庶少酬于知遇。何冀上闻于天阙，过承下逮于星轺，白金光照于琴书，黄绢春生于筐篚。芳椒助养，上药扶衰，岂期枯朽之余，遽被骈蕃之赐。征徭特免，喜惧交臻。臣瞻仰清光，钧陶圣化，心同犬马，愿摅报效之诚；景迫桑榆，欣覩太平之盛。谨奉表称谢以闻，无任瞻天望圣激切屏营之至。臣诚惶诚恐，顿首顿首，谨言。洪武四年闰三月　日布衣臣王□。」
　　「自旧年十一月初二日南浔别后，至今年，凡四得书镇江、高邮、宁陵、郑州者，余一书不知寄何人，必浮沉矣。三月十一日，汝兄会朶至刚于德清，书中简畧，不知从者及同游俱无恙否？且言岁中可至任，不知果然乎？本家德清之役已办，两图黄册，里长及归安甲首皆不扰而办，里长不赴京仓，此甚良法也。正拟安靖几时，十二月间，本县又定新市，弓兵分管十二都，但办什物，勾捉军人，至今不得安息，所费亦不少也。家中上下俱无事，傥欲挈家，须在彼稍安，详度可否，然后来取，恐川途迢递，或迁转不常，跋涉劳顿。我今稀年，又一老景侵寻，傥朝廷容侍亲，则上章求归，父子相见，以尽余年。若宛转仕途，则相见无日矣。人说有分俸之例，不审有否？如得分禄以养，亦足为荣，若彼处关支，则不必也。凡事须清心洁己，以廉自守，食贫处俭，儒者之常。慎勿以富贵为念。古人云：『贫乏不能存，此是好消息。』正当以此为受用也。治民以仁慈为心，报国以忠勤为本，处己当以谦敬，学业更须勉力。暇日即以性理之书及羣经留玩，自然所思无邪。更须熟读新律，自然守法不惑。饮酒当以康节先生为范，不可纵恣。忠定之事，律许则行，不则不可干其纪也。此后傥有的便，可买附子一二枚、川椒一二觔，起税而来，余物非所觊也。临川奴、世生俱无疾，但诸子未出疮疹为忧耳。浙西米价极廉，白者十文一升， 【 「十文一升」，明弘治本作「十分一升」。】 可见太平之时矣。安西虽有来者，而往者绝不可得。汝之外舅向曾寄书与盩厔俞主簿，祗候去若达，必能道吾家中平安矣。焕章二亲俱康健，希声于十一月望后逝世，余外亲俱安，就令知之。路远作书，不能详尽。洪武　年　月　日。书付男轸。」

　　○元宝 

　　今俗呼五十两重银锭曰元宝，尝见独石内官弓胜得埋藏银数十锭，形制皆平漫，与今样范不同。面有「中书省」小字印，背则阴文「元宝」二大字也。宋铜钱文皆着年号，惟开宝中曰「宋通元宝」，宝元中则曰「皇宋通宝」。皆避宝字耳，然反复皆着元字，亦异哉。

　　○仁庙赐徐善述书诗 

　　仁庙好文之主，宫僚邹济、徐善述、王汝玉以及杨士奇、梁潜、蒋□，御医用文等，皆被诗文宝翰之赐甚多。予前年议事，同轩、崔二宪长于兵部后堂阅马尚书赐物，见刻本仁庙御制诗文，内多具焉。近得天台徐氏所藏令旨一通，永乐十六年三月初二日皇太子书一通，冬至赐诗一首，永乐十五年□□□□十六年九月二十二日慰问古诗各一首，十月二十七日呈试工业古诗一首。圣制必已具刻，兹不尽录。录令旨、书、诗各一，以见昭皇帝崇文礼贤之盛德云尔。其文曰：「令旨说与好古，尔将选诗内取易入手解意的诗，分类赋比兴三字，每字要十六句八首，十二句八首，八句八首。尔为选择，王燧真明日早要进来看。又闻卿染疾，可稍愈否？冬寒，善加汤药，顺时将息。旨不多及。」「皇太子致书赞善好古先生：余今欲学作表，卿可一如诗题，立例意思，余为构文，请益好古。其诗题与表题，间日封进，以广琢磨。今晨览卿为余所改之诗，甚是丰采清雅，真有益于日新。但卿疾不痊，未及存问，日见扰烦，岂尚古优待高年才望之士乎？然优待之心，岂忘朝夕。但卿今年迈，恐余为学有日。似卿朴直苦口者，百无一二，面谀顺颜者，比比有之，故特相为4缕者，为卿才德直謇。趁卿康健，笃于其事，卿无惮劳，弼余成业。惟望药石之言日甚一日，毋务犯鳞触讳之虑。若余成学，报答之礼，岂得忘之？春暖犹寒，当善为汤药，顺时将息，以慰余怀。旨不多及。永乐十六年三月初二日。」
　　「冬至赐赞善徐好古：清朝盛文治，辅德资儒耆。念彼筋力倦，趋朝谅非宜。赋诗有佳致，纳诲多良规。起予得深趣，欢怀浩无涯。新阳届初复，况此承平时。酬劳见尊酒，庶以劳期颐。」
　　「皇太子特以牲醴之奠，致祭于故赞善徐好古之灵曰：卿伟量渊宏，博览古今。正宜佑余文学，匡余政治，岂期一疾，遽然而逝。兹者黄钟应候，天道伊周，顾诸寮吏，不见于卿。哀哉痛哉，不复闻卿赞益之言矣。今特遣庶子邹济奠于灵筵，卿其不昧，庶克飨之。」
　　「皇帝遣天台县某官，谕祭于故赞善赠太子少保谥文肃徐善述，曰：卿昔从朕于储宫，有启沃匡辅之益，嘉念不忘。兹惟仲春秋，特致常奠，用伸怀旧之情，尚其飨之。维永乐十七年，岁次己亥十一月辛丑朔初七日丁未。」「翰林院学士兼左春坊左谕德杨士奇、杨荣，左春坊庶子邹济，翰林院侍读钱习礼，侍讲陈全，春坊右中允王英，翰林院编修苗衷，简讨曾棨，吏部尚书蹇义，翰林院修撰杨溥，春坊右中允黄宗载，赞善陈济，侍讲邹缉，郎中李兴，员外郎施显，主事真完，检讨陈璲，敬以清酌庶羞之奠，致祭于新逝左春坊左赞善好古徐公之灵曰：嗟吁！先生德宇振振，蚤出游学，适际昌辰。典教方州，遂升成均。进官春坊，益励忠勤。内明外厚，名重缙绅。启沃辅翊，方藉老成。夫何一疾，竟殒厥身？亦既寿考，有子有孙，饰终吊祭，荐荷宠恩。遗文清誉，不亡者存。士奇等忝在同寅，或居比邻，一奠永诀，寓哀斯文。尚飨。」
　　右祭文三通，东驾文出亲制。洪熙中文，意当笔词臣有深意焉，盖尝见一时王文靖祭文内及文事，其指文靖进说诗法之事欤？好古独不及此。闻好古清介端实，不愧古人也。同僚邻曲祭文，不知何人作，本真文韵，而亦用一成字云。

　　○戏言取怨 

　　戏言辩口，轻为评泊，亦足以取怨，得罪于人。尝闻修永乐大典时，诸儒羣集。一日有及凡例未当者，王偁孟扬曰：「譬之欲构层楼华屋，乃计工于箍桶，都料得不有误耶？」景泰中，徐左佥有贞治河无成功，于少保尝笑谓同官曰：「徐先生五墨匠耳，奈何令脱土墼也。」

　　○虞文靖朱宜人墓碣 

　　虞文靖公为秘书少监日，着朱宜人吉氏墓碣 【 石本作碣铭。】 其畧曰：「镇 【 石本作征】 东行省儒学提举朱德润尝 【 石本作常】 为集 【 石本作余】 言其母夫人吉氏 【 石本作吉宜人】 之孝也，祖母施夫人甚爱之。至元甲午十二月，吉宜人将就馆，而施夫人疾病，叹曰：『吾妇至孝，天且赐之佳子，吾必及见之。』既而疾且革， 【 石本作亟】 治后事，其大父卜地阳抱山之原，使穿圹，以为藏。施夫人曰：『异哉，吾梦衣冠伟丈夫来告云「勿夺吾宅，吾且为夫人孙。」』既而役者治地，深五尺许，得石焉，刻曰『 【 石本有郁林字】 太守陆君绩之墓。』别有刻石在旁，曰：『此石烂， 【 石本作石若烂】 人来换。』石果断矣。其祖命亟掩之，而更卜兆。施夫人又梦伟衣冠者复来，曰：『感夫人盛德，真得为夫人孙矣。』德润生，其大父字之曰顺孙，而施夫人没，人以为孝感所致。」
　　朱氏，睢阳五老兵部郎中贯之后。德润字泽民，有文章政事，而独以画驰名。虞公尝跋其文，以为识者不厌其多能也。子季宁娶昆山州判官徐侯女，朱之后因家昆山焉。阳抱山去苏城不远。尝阅云间志，陆故晋大族，如逊如抗，重珪迭组不一，皆葬华亭横云等山，志悉有载。独无陆绩墓，盖或以别业迁徙，葬阳抱山矣。此铭康里子山书，立石尚存，末云「泰定四年月　日。今哓僶俛依伯生先生命抄录一过，愿并请先生书之，庶永传也。巙敬告泽民提学足下。」

　　○晦庵考定欧公事迹 
</div>
    <div class="pagination">
<a href="水东日记_page16.html">上一页</a><span>...</span><a href="水东日记_page12.html">12</a><a href="水东日记_page13.html">13</a><a href="水东日记_page14.html">14</a><a href="水东日记_page15.html">15</a><a href="水东日记_page16.html">16</a><span class="current-page">17</span><a href="水东日记_page18.html">18</a><a href="水东日记_page19.html">19</a><a href="水东日记_page20.html">20</a><a href="水东日记_page21.html">21</a><a href="水东日记_page22.html">22</a><span>...</span><a href="水东日记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
