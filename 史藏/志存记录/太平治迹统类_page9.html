<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 9 页/共 11 页
  </h1>
  <div class="content">
   祖宗制科取人

　　建隆二年九月癸未复置书判抜萃科【国史书八月今九月盖八月始条其可施行实九月也】
　　干德元年复试应拔萃科田可封等【见科举门】二年正月诏举贤良方正等三科【见科举门】四月试贤良颖贽【见科举门】四年六月庚寅上亲试制科举人姜渉等于紫云楼下从容谓翰林学士承旨陶谷等曰则天一女主耳虽刑罚枉滥而终不杀狄仁杰所以能享国者良此由也因论前代帝王得失日晡乃罢涉等所试文理疎畧不应策问并赐酒食遣之应百篇举赵昌言【见科举门太平兴国五年】
　　至道三年秋七月吏部郎中直集贤院田锡应诏上疏其二云制举科目不可具陈畧举可设者有贤良方正能直言极谏科才识兼茂明于体用科道侔伊吕科才比管乐科传道经典达于教化科详明正术可以理人科文堪经邦科武足安边科臣伏覩太祖朝曽设制科示时勑限三千字以上成字数既多书写不易赐食之后就试以来既对天颜岂无兢惧又值日晚固不遑宁虽有经邦之谋岂能周悉设有安边之策靡暇敷陈今若设此科条但以汉时公孙弘董仲舒所试则往复问答既尽见其才谋品藻甄升信无违其器业此设制科其利二也
　　太宗至道三年九月右正言直史馆孙何献五议其四言复制科曰唐室参古今之制取天下英俊其试礼部则进士明经解诂句读声病偶对者也制举则贤良体用等科财成制度寅亮经纶者也国家廓土辟宇立太平之基然制科未复清途美宦惟进士明经递迁以升岂不念林壑非常之士有违弃乎台谏所进之人有僭滥乎奬应制科林陶【见科举门】
　　真宗咸平四年四月辛未上御殿试制举人命翰林宋白等充考官得秘书丞查道进士陈钺入第四等推官王曙入次等八月己酉复试制举人得成安簿丁逊舒州推官孙仅秘书丞何亮推官孙暨入第四等亮为太常博士暨为寺丞
　　景德二年甲子诏复置贤良方正能直言极谏科博通文典达于敎化才识兼茂明于体用武足安边洞识韬畧运筹决胜军谋宏逺才任边寄等科令尚书吏部传告诸路许文武羣臣草泽隐逸之士来应委中书门下先加考试以器业可观具名闻奏时上谓冦凖曰方今文武多士岂无才识优异未升进者耶至于将帅之任尤难其人前代试以制策观其能否用求材实亦为国之逺圗也因出唐朝制科之目采其六用之一年策试钱易石待问四月试贤良方正著作佐郎陈綘溧水县令史良丹县簿夏竦先是上谓宰相曰比设此科欲才识兼优若但考文义则积学者方能中选茍有济时之用安知策问经义时务命两制上策问择而用焉六月右正言陈彭年请条制贡部复宏辞科来经术士十月以前鄠县簿髙志宁者为理评事志宁明经中科请应试洞韬畧科且求日试三千字既而不能成上察其厯官无过特命迁秩
　　祥符元年夏中书试贤良方正能直言极谏草泽刘若冲周启明才识兼茂明于体用大理寺丞吕夷简草泽许申等诏以申等虽敏赡可赏而理道未精不副召对若冲启明申并许应举仍免取解夷简优与亲民差使时上封者言两汉举贤良多因兵荒灾异所以询访阙失令东封西祀受瑞建封不当复设此科于是悉罢吏部科同
　　仁宗天圣七年闰二月诏曰朕开数路以详延天下之士而制举独久置不设意吾豪杰或以故见遗也其复置此科于此稍增损旧名曰贤良方正能直言极谏科博通文典明于教化科才识兼茂明于体用科详明吏理可使从政科识洞韬畧运筹决胜科军谋宏逺材堪边寄科凡以待京朝官之被举及应选者又置书判拔萃科以待选人之应者又置髙蹈邱园科沈沦草泽科茂材异等科以待布衣之被举应举者又置武举以待方畧武勇之士其法皆先上艺业于有司较之然后试秘阁中格然后天子亲策之若武举则阅其衡射焉初盛度建言于真宗请设四科以取士曰经术之上若典刑备举则政教流行请设博通坟典达于教化科尧试臣以事不置以言语笔札求人审官期于适用请设才识兼茂明于体用科今戎警未除调边劳戍必资良帅以集事功请设军谋宏逺堪任将帅科狱讼之繁民命所系若推按失实则枉情伤生请设明晓法律能按章覆问科
　　景德二年遂置六科盖缘度之议也时度方责洪州密诏度撰策目驰驿以进及议封禅吏部科目皆废夏竦既执政建议复制举广置科目以收遗才上从之更采度前议降是诏十二月以知制诰李仲容判礼部故事茂材异等髙蹈邱园沈沦草泽三科所上策论先委礼部考覆以闻乃得试时值史馆康孝基判礼部定富弼等十人词理皆优上意其品藻未精改命仲容而以孝基为同判仍取弼策论覆校之弼河南人
　　天圣八年春正月诏应制科自今听随礼部贡举施行六月御崇政殿试书判拔萃及武举人戊申以宣州司理余靖为将作监丞知海阳推官尹洙为武胜节度掌书记知河阳县武举人张建侯等十二人乙亥命学士宋绶冯元为初考制策官翰林张得象御史中丞王随覆考知制诰右中丞盐铁副使鞠咏编排自是御试制科人率如此例丙午策试贤良方正能直言极谏太常博士成都何咏茂材异等富弼二人所对策并及第四等丁丑以咏为祠部员外郎同判永兴军赐五品服弼为将作监丞知长水县
　　景佑元年正月罢书判拔萃科更不御试自今幕职州县官经三品以上非缘边及川广福建者并许应贤良方正直言极谏六科其升朝官至太常博士以及进士诸科取解而被黜者毋得应茂材等三科及武举用制诰李叔之言也试书判拔萃四人【毛询吴盛张考孙李淳】
　　八年六月己酉策试贤良方正直言极谏太常博士苏绅才识兼茂明于体用大理丞吴育茂材异等张方平育通判湖州绅通判洪州方平知昆山县六月诏寓制科人自今张幕次于殿庑仍令大官给食武举人以别日试时知制诰宋郊言贤良与武举人杂试非所以待天下特起之士诏从其请书判拔萃四人【邱升张龎谙孙伯王林意】言者谓此科乃有司铨品之式今御轩亲试非称其年春遂罢【登科记】
　　四年夏丁未诏学士院自今制策登科人并试策论各一道时将作监丞富弼献所为文命试馆职弼以不能为试赋辞上特令试策论因有是诏弼寻授太子中允直集贤院六月乙丑诏详明吏理可使从政洞识韬畧运筹决胜军谋宏逺才任边寄三科各为策题贤良方正等四科同策题七月壬戌策试贤良方正能直言极谏科二人【田况又张方平】茂材异等邵亢亢以与张士逊连姻报罢实录云亢策字数少不合格今从亢本传亢墓铭亦云范仲淹荐应贤良方正科除建康军节度推官会有欲中伤宰相密言亢与连姻命遂中格人莫知其然盖宰相士逊之子娶邵氏偶与亢同姓士逊既不能辨亢亦无言而出
　　庆厯二年八月策试才识兼茂明于体用科殿中丞钱明逸对策入四等以为太常博士通判庐州易之子也
　　六年六月叅知政事吴育与宰相贾昌朝不相能监察御史唐询既怨育遂希昌朝意上奏曰贤良方正直言极谏茂材异等科由汉涉唐皆不常置若天见灾异政有阙失则诏在位荐之本朝稽用旧文讫真宗世三建此科陛下即位增科为六令两省若少卿监以上奏举后又止用贤良茂材三科随进士科设之迩年率不任保用之官皆自名科目且贤良方正茂材异等名号至美使举而为之犹曰近古即自颛其美顾所未闻又有经亲试前集有司而所出论目全用经史名数及对诏策不过条别义例稽合注解至于强记博闻虚辞泛说而已若辅国本陈治道则未见其有补也初应诏纔数人后乃至十余人今殆至三十余人一中此科曾未累岁悉至显官虽非其人例不可抑疏上帝刋其名付中书育奏疏驳之曰三代以来取士之盛莫若汉唐汉文帝上元五年诏举贤良文学之士上亲策之则有若晁错者出焉是非有灾异而举也武帝建元元年诏举贤良方正直言极谏之士元光元年诏贤良对策则有若董仲舒公孙弘者出焉所举者非因灾异但策中语或及者亦陈事之一端尔唐开元二年六月甲子制其有茂材异等咸令自举是年设直言极谏科逮宪宗元和间制科尤盛有若元稹白居易皆特出之才观当日策目所访者皇王之要道邦家之大务可以覆视固不可专于灾异也陛下自复制科于兹累年随贡举而开疎数适中若必俟灾谴然后诏举非惟失设科本意且尤不可者有三一则使夫贤旧滞淹之士待灾异而进非所以养亷耻也二则平居不询造形乃问非所以惧谴灾也三则轻改信令示天下无渇士之心非所以广贤路也且汉唐所立孝亷及进士等科皆每岁常选故制举随时而开今礼部进士数年一举因以制举随之则事适其宜何害于时须此纷易况灾异之出不常厥期或弥年所无则制举奚设或比岁而有则于事不烦既不因乎天灾又不随乎贡部而曰非时诏举浩无端倪乃是遂废此科刍荛稍询则言路有寄弥年不举则礼意都忘今无故而更张使遗材絶望其伤国体多矣乞陛下下臣奏两制详定上是其言不复下两制即诏礼部自今制科随进士贡举其着为令仍须迩臣论荐毋得自举上因谕辅臣曰彼上言者乞从内批以行今乃知欺罔也育又奏曰阴邪沮事正当明辨人臣言涉机密欲归德于君或入告谋猷成国之美此类可以刋名付外制策天下公共废置可以明述岂宜阴为沮革欲自上行此正奸罔所为非睿听昭察则挟邪蠧国何所不为愿出姓名按劾以明国法育本由制策进上数称贤以为得人故询力排诋意在育不在制科也皇佑元年秋甲申策试贤良方正能直言极諌殿中丞吴奎奎所对入四等以为太常博士通判陈州
　　五年八月辛酉试贤良方正能直言极谏太常寺太祝赵彦若试武举人彦若所对疎阔下有司考不中等而罢之先是制举就秘阁试者十八人有司独取彦若于是被黜去议者谓宰相陈执中不由科第以进故阴讽有司独专抑儒士非彦若实不能也
　　嘉佑二年六月赵彦若制策不入等阅四月遂无应科者上曰岂朕待之不至耶丁巳诏朝廷设制科以取天下美异之士尝以推恩过厚而难其选故所取不过三二人甚非所以广详延之路也其令两制以上同议之既而抃等言太常博士以下至选人草泽人应制科者并听侍制以上奏举无得自陈内草泽人亦许本路转运使奏举其试文浅陋及履行不如所学并坐举者其进用差次不得引旧例超擢从之八月癸亥试贤良方正能直言极谏秘书丞王彰材识兼茂明于体用明州推官夏噩彰对不入等噩入第四等授光禄寺丞噩磨勘当迁著作佐郎宰臣富弼嫌而裁之
　　嘉佑十年十二月先是朝议以科举既数则髙第之人倍众其擢任恩典宜损于故诏中书门下裁定丁丑诏曰朕惟国之取才士之待举不可旷而冗也故立间岁之期以励其勤约贡举之数以精其选着为定式申勅有司而髙第之人日常不次而用若循旧比终至滥官甚无谓也自今制科入第三等与进士第一除大理评事签书两使幕职官事代还升通判再任满试馆职制科入第四等与进士第二第三除内使幕职官代还改次等京官制科入第四等与进士入第四第五除试御知县代还迁两使职官鏁斤人视此若夫髙材异行施于有政而功状较然者当以茂恩擢焉自是骤显者鲜而所得人才及其风迹比旧亦寝衰乙未御崇政殿策试才识兼茂明于体用科明州观察使推官陈舜俞贤良方正直言极谏旌德县尉钱藻汪辅之舜俞藻所对策并入第四等授舜俞著作佐郎签书忠正军印度使判官事藻试校书郎无为军判官辅之亦入等监察御史里行沈起言其无行罢之辅之躁忿因以书诮让富弼曰公为宰相但奉行台谏风旨而已天下何赖焉弼不能答
　　六年八月乙亥御崇政殿策试贤良方正直言极谏著作佐郎王介福昌簿苏轼渑池主簿苏辙轼入第三等介第四等辙第四等次以轼为大理评事签书鳯翔判官介为秘书丞知静海县辙为商州军事推官【余见论治门云二苏才识兼茂明于体用得辙第四等司马光与镇同议镇难之者先初为第一等也】
　　八年六月诏令岁制科人著作佐郎赵卨等十七人权罢将来科场赴秘阁就试卨安仁人也
　　英宗治平二年秋甲戌以制科入等范百禄为秘书丞升上一任前和州县令李清臣为著作佐郎百禄所对策言濮王宜诏有司勿议推尊之事百禄镇从子清臣安阳人韩琦妻以其兄之子欧阳修竒其文以为似苏轼及试秘阁试文至中书未发也修迎语曰考官不置清臣第一则缪矣发视果第一时同发策者四人或谓清臣当以五行传对所谓灾异当得清臣曰此汉儒说以某异应某事清臣不能知民间得无疾痛不乐可上者乎因言天地之大譬之于人腹心肺腑有所攻塞则五官不宁民人生聚天地之腹心肺腑也日月辰宿天地之五官也善人天地之异者不止其异上民之疾痛不乐者而已清臣竟不入等
　　四年二月御史蒋之竒奏弹钱明逸奸邪在仁宗朝附贾昌朝等陷杜衍范仲淹尹洙石介之徒朝廷一空天下同疾况文辞纰缪贪赋有闻岂可与昌朝同居禁苑同知諌院傅卞亦言执政召明逸示以章疏使自引疾上他日谓吴奎曰钱明逸不解作文字何因中大科奎言应举亦系侥幸一日之间未见其善其人可知也
　　熙宁三年九月御崇政殿策贤良方正又策试武举人诏策贤良方正等科太常博士通判蜀州吕陶升一任与堂除太庙斋郎张绘堂除判司主簿或尉前台州司户参军孔文仲令流内铨告示发赴华州团练推官本任陶等皆中选而文仲策初在第三等手诏制科诵字号卷详观其条对大抵意尚流俗而后是非又毁薄时政援正先王之经而辄失义理可再进呈而诵字号乃文仲试卷也于是上读文仲试卷至专任德上曰德刑不可偏然救世亦有时而偏用乂用三德是也安石又论文仲以为如范百禄以非濮王事合考官取髙等尔于是冯京意助文仲上不听故有是命十二月戊辰三班院言殿直雷珣乞试六韬孙吴兵书十道仍试骑射中选诏免袒使权边塞监押巡检代还依武举人例王珪班使臣乞试兵书自珣始秘阁考试所言应科陈彦古所试六论不识题及字数皆不足凖式不考自试制科以来空疎未有如彦古者由是制科亦罢
　　七年五月辛亥中书门下言策试制举并以经术时务今进士以罢辞赋所试事业即与制举无异其贤良方正等科目欲乞并行停罢从之先是中书条例所乞罢制举冯京曰汉唐以来豪杰多自此出行之已久不须停废上曰天下事可罢而不可急如此者甚众此恐未遑改革吕惠卿曰制科止于记诵非义理之学也哲宗孙觉苏辙彭汝砺张续考试应贤良方正能直言极谏科举人丁卯上御集英殿试贤良方正直言极谏科谢悰己巳赐悰进士出身除初筭职官左正言刘世安言臣伏自朝廷近复制科秘阁所试之人皆不应格陛下方务进人材不欲并行黜落曲收谢悰以为天下学士之劝而悰廷试之策往往不能奉承请问率意妄言固多疎略有司考核即不入等陛下特赐进士出身擢为辅郡幕职圣恩优异极踰涯分臣亦上体朝廷之意不敢别有论列而近见悰申尚书省辞免新命状乃云所有勅告未敢抵授以抵为祇以受为授虚薄寡闻一至于此昔唐之省中有伏猎侍郎为严推之所讥而罢今陛下方当右文之代初复制举岂容有抵授贤良乎伏望陛下惩其浅陋稍正误恩追寝悰进士出身以塞公议
　　七年五月癸已诏秘阁试制科论题于九经兼正史孟子扬子荀子国语并注内出其义注内毋得出题六年九月丁酉三省言御试应贤良方正能直言极谏科制策知泸州合江县王普河中司理司马槱眉山布衣王当
　　绍圣元年八月三省进呈秘书省考试致应贤良方正直言极谏科陈旸第四人赵天启考中第二上谓章惇曰赵天启尝上书极太妄朕始欲令羁管恐阻塞言路至是在选中特旨落下九月御集英试科举人庚戌三省同进呈考试制科张咸吴俦陈旸三人中第三等推恩上曰前日观所试策何异进士先朝尝罢此科何时复置郭知章等对曰先朝初御试进士策即罢制科元佑二年复置诚无所补初举得谢悰次举得王当司马槱等闻极疎谬上曰极不成义理李清臣对曰在汉亦不设科遇选获异材或因灾异策问大事即临时召上曰今已复进士殿试策此科既无异进士策其文理有过于此者郑雍对曰顾其人何如尔然自古多言时政阙失上曰今进士亦可言时政阙失因诏罢制科【南渡已来见后集】

　　累朝任用逸民

　　太祖开宝三年三月以处士王昭素为国子博士致仕昭素少笃学有志行市物随索即偿或辞则曰亟受之不然将为妄语人矣由是人不敢欺方治室积木墙壁间有盗为木所碍不得入昭素觉之尽室所有掷于外谓盗曰急来窃去恐捕者至盗惭而遁由是邑中无盗着易论三十余篇上闻其名召见便殿已七十余上问曰何以不仕致相见晚访以民事所言无隐上益嘉之又问治世养身之术对曰莫若爱民寡欲上爱其语书之屏几求去故有是命
　　太宗雍熙元年冬十月上之即位也召华山隐士陈抟入见于是复至上益加礼重谓宰相宋琪曰抟独言其身不干世利所谓方外之士也在华山已四十余年自言经五代乱离幸天下承平故来朝觐与之语甚可聴因遣使送至中书琪等从容问抟曰先王得玄黙修养之道可以化乎对曰抟山野之人于时无用亦不知神仙黄白之事吐纳之理无术可传于人假令白日上升亦何益于世主上龙颜彦异有天人之表博达今古深究治乱真有道之主也正是君臣叶心同德兴化致治之秋勤行修炼无出于此琪等表上其言上益喜赐号希夷先生有司增葺所居台观上屡与属和诗什数月乃遣还
　　淳化元年秋八月朔诏征终南山隐士种放辞以疾不至放七岁能属文沈黙髙洁与其母偕隐豹林谷中讲习为业学者多从之得束修一以奉母母亦乐道薄滋味善辟谷会陕西转运使宋维翰言放才行诏使征之其母恚曰常劝汝勿聚徒讲学身既隐矣何用文为果为人知不得安处我将弃汝深入穷山矣放遂称疾不起其母取笔砚焚之与放转居穷僻人迹罕至上喜其髙尚诏不能屈岁时存问以钱三万赐之不夺其志
　　咸平二年春二月己酉秘书监杨徽之荐著作佐郎通判泰州戚纶文学纯谨可在儒馆三月甲寅以纶为秘阁校理纶父同文隐居教授学者不逺千里而至登科者凡五十六人徽之与门人追号同文曰坚志先生
　　四年三月兵部尚书张齐贤条上种放操行孝谨愿以备贤良方正之举
　　淳化五年上谓韩丕曰卿早在嵩阳当时流辈颇有遗逸否丕以田朴对上召朴对于便殿不愿仕进上赐束帛官其子
　　五年秋遣使賷赏诏书就终南山召放赴阙赐绢十万先是判永兴军府张齐贤复条上放操行请加旌赏臣前在中书亲奉先帝德音欲行不次之泽臣缘未知本末不敢奏陈今为太守始熟其为人故也戊申种放以幅巾入见于崇政殿上与语询以民政边事放曰明王之治爱民而已惟徐而化之余皆谦逊上即日授左司谏直昭文馆赐冠带袍笏馆于都亭驿大官供膳上谓宰相曰放亦有就禄仕意且言迹孤朕论以俟升班列必见朝廷清肃排摈之事无敢为者赏一人可劝天下矣己酉种放表辞恩命不许让居数月复召见赐绯衣象笏等物及御制五言诗又赐昭庆坊第一区加帐什物银器五十两钱三十万种谢日赐酒食于学士院光宠之盛近所未有也
　　六年三月左司谏直昭文馆种放再表乞暂归故山诏许之丙午特诏授起居舎人将行宴饯于龙圗阁又诏三馆秘阁官宴饯于琼林苑上赐七言诗三章在坐皆赋
　　景德二年夏四月以起居舎人昭文馆种放为右谏议大夫放谢病乞游嵩山诏许之仍命南河守臣常加存抚召对赐宴饯赋诗饯行恩礼甚厚
　　四年冬十月种放复自终南山来朝召之也上谓辅臣曰放比髙尚其事询访多有可采朝廷虽加爵秩而未能大用即物议未厌遣内侍賷诏赐放畧曰抑宜体兹眷遇罄乃诚明叙经国之大猷述致君之逺略尽致茂绩以沃朕心副凉德之倚毗塞外朝之聴观乃司枢务庶几或至公放上表固让
　　大中祥符二年夏四月种放得告归乡里是日召见宴饯于龙圗阁上作诗赐放命羣臣皆赋日制辟杜镐辞以素不属文诏令引名臣归山故事镐因诵北山移文其意盖讥放也
　　三年春正月种放归终南山有使来自秦雍者得放答陈尧叟诗五章以闻上嘉纳之谓宰相言放隐居力学尝言古今殊时不当背时效古此最近于理乃诏放赴阙放表乞赐告上许之诏答云倘再召勿复辞也放为弟汝求官即秘书省正字同判太常礼院
　　五月辛酉赐泰山隐士秦卞号贞素先生放还山卞自言百三十岁上召至京与语多言五代事亦无他术但能服食致长年尔
　　四年二月上作西岳赞仙掌诗召见华山隐士郑隐敷水隐士李宁赐号曰贞晦先生隐自言始以经术为业遇道士传辟榖錬气之法修习颇验遂居华山之王力岩二十余年冬夏常衣裘十分于药术老而不衰每以药施人人与金帛多拒之上赐御诗并药茶束帛隐辞所赉不受
　　七年邢惇隐居不出王曾荐召问治道惇不答止除许州助教惇归家乡人不知有官及卒勅与废纸同束之梁间
　　八年河南府言工部侍郎种放卒上甚嗟悼亲制文遣内侍致祭护丧归终南山赠工部尚书录其后世雍学究出身先是讥放循黙者上闻之谓辅臣曰放为朕言事甚众但外庭不知耳因出所上时议十三篇其目曰议道议德议用议器议文议武议制议度议教化议赏罚议官司议军国议狱讼议征赋议邪正放将卒急取前后章疏藁焚之服道士衣召诸生会饮与诀酒数行而卒李渎隐中条山不仕魏野居陕终日吟咏皆有道之士上以礼聘之皆不起
　　仁宗天圣二年五月己亥赐杭州隐士林逋粟帛两浙运使言逋有节行居西湖二十年未尝入城故也六年冬丁卯赐故杭州处士林逋谥曰和靖先生仍赐其家米五十万帛五十疋逋临终赋诗有茂陵他日求遗稿尤喜曾无封禅书之句既卒州以闻上嗟惜之故有是赐初逋客临江李谘方举进士未有知者逋谓人曰此公辅器也及逋卒谘适为州守为素服与其门人临七日塟之刻遗句纳圹中
　　康定元年春庚子赐永兴军草泽髙怿号安业处士怿季兴四世孙幼能属文通经史百家之说从种放隐终南山与张尧许勃号南山三友会诏举沈沦草泽知长安寇凖闻其名荐之辞不起景佑初录国初侯王后怿推其弟及范雍建京兆府学召怿讲授诸生席间常数十百人至是杜衍乞赐以处士号从之诏州县常时礼遇给良田百畆后文彦博言怿经术该通有髙世之行可励风俗赐第一区
　　庆厯元年丙午陈州布衣郭京为大理评事陜西都部署司参谋军事京少任侠不事家业平居好言兵范仲淹漆宗谅荐之上召见特命官建州布衣徐复赐号江海处士初复游京师举进士不中退而学易通流衍卦气法自筮知无禄遂忘进取意游淮扬间以学易为事数年益通阴阳天文地理遁甲占射诸家之说他日听其乡人林洪范说诗且言诗之所用于乐者忽若有得因以声气求之遂悟大畧于七音十二律清浊次序及钟磬侈夺匏竹髙下制度皆洞达上方留意于乐诏天下求知乐者大臣荐胡瑗瑗作钟磬大变古法复笑曰圣人寓器以声今不先求其声而更其器其可用乎后瑗制作皆不效范仲淹过润州见复问曰今以衍卦占之四夷无变异乎复言西方当用兵推其日月后无少差于是与郭京俱召见帝问天时人事复对曰以京房易卦推之今年所配年月日当小过也刚失位而不中其在强其德乎帝又问变故与前世何若复对曰如唐德宗居奉天时帝怒曰何至此复曰君德有不同陛下无深虑也帝问何故复曰德宗性忌刻好功利欲以兵伏天下其德与凶运会俱奔走失国仅乃能免陛下恭俭仁恕不难屈已容纳西羌之变起自元昊陛下不得已应之虽兵连不解而神人知非陛下本心时与德宗同德与之异卦气虽不得无他也不久定矣帝称善又问明年主何卦复曰干卦用事说至九五画而止帝又问京师前年黒风何所应复曰其兆在内预王丧其应命为大理寺评事因以疾辞乃赐号处士补其子发试校书郎复性髙洁处世未尝自异后居杭州十数年卒二年冬甲子以泰山处士孙复为试校书郎国子监直讲复平阳人举进士不中退居泰山学春秋着尊王发微十二篇大约本于陆淳而增新意石介有名山东自介而下皆以先生事复年四十不娶李迪知其贤以其弟之子妻之复初犹豫石介与诸弟谓公卿不下士久矣今丞相不以先生贫贱欲托以子宜因以成丞相之贤名复乃听孔道辅闻复之贤就见之介执杖屦立侍复左右升降拜则扶之其往谢亦然介既为学官语人曰孙先生非隐者也于是范仲淹富弼皆言复有经术宜在朝廷故召用之
　　五年春赐润州草泽邵炼号冲素处士知州王琪荐炼守道邱园素有节行故也炼上表固辞许之
　　皇佑三年秋甲寅赐陕州草泽魏闲清逸处士闲野子世有隐德知州李昭遘上其行义故有是赐
　　四年五月丙午太常丞致仕代渊为祠部员外郎渊导江人性简洁事亲以孝闻尝举进士甲科得清水簿叹曰禄不及亲何所为即还家教授坐席常满王拱辰安抚两川遗书欲起之托疾不往见杨日岩知益州又荐之遂致仕谢絶诸生着周易旨要佛老杂说十篇于是翰林学士田况上其书诏优加两官渊晚年日菜食巾褐山水间自号虚一子长吏岁时致问澹然与对畧不及私
　　嘉佑二年夏六月以汝州龙山孔收为校书郎致仕绛州稷山韩退为安逸处士翰林学士承旨孙抃荐收退有行义也
　　三年春正月以福州进士陈烈为安州司户参军烈性介僻笃于孝友庆厯初预乡荐黜于礼部遂不复践场屋从学者常数百人天章阁待制曹颖叔知福州荐之授试校书郎本州岛州学教授于是翰林学士欧阳修又荐之故有是命烈皆辞不受
　　四年十一月以河南处士邵雍为将作监主簿本府以遗逸荐故有是命后再命为颍州团练推官皆辞疾不起是月赐东州草泽何羣安逸处士益州草泽章詧冲退处士转运使言其有行义也羣西充人嗜古学激扬论议虽业进士非其好庆厯中石介在太学四方诸生来学者数千人羣亦自蜀至方讲官会诸生讲介曰生等知何羣乎羣曰思为仁义而已不知饥寒之切已也众皆往仰之介因馆羣于其家使弟子推以为学长羣愈自刻励著书数十篇与人言今之士语言脱易举止惰肆者其衣冠不如古之严因请复古衣冠又上书言三代取士皆本于乡里而先行义后世专以文辞中害甚者莫甚于赋请罢去介赞美之会谏官御史亦言以赋取士无益治道下两制议皆以为进士科始隋厯唐数百年将相多出此不为不得人且祖宗行之已久不可废也羣闻其说不行乃竭其平生所为赋八百篇焚之讲官视羣赋既多且工以不自惜黜太学羣径归遂不复举进士
　　五年夏己亥颍州进士常秩为试将作监主簿本州岛州学教授翰林学士胡宿言其文行闻于乡里也秩临汝人常举进士不中退居陋巷二十余年为学有心得尤长于春秋学者常以孙复所学问秩秩曰此商君法尔步过六尺与弃灰于道有诛不近人情甚矣【皇佑二年赐束帛】秋甲子睂山进士苏洵为试校书郎年二十七始发愤为学岁余举进士又举茂材异等皆不中悉焚其常所为文闭户益读书遂通六经百家之说下笔顷刻数千言嘉佑初与其二子轼辙至京师翰林学士欧阳修上其所著权书衡论机策二十二篇宰相韩琦善之召试舎人院再以疾辞本路运使赵抃等白荐其行义推于乡里而修又言洵既不肯就试乞除一官故有是命
　　六年六月庚申赐草泽章友直银百两绢百疋以篆国子监石经成除将作监主簿不理选限辞不就故有是赐友直建安人得象之族也得象为相常欲官之友直谢去终身不仕
　　神宗治平四年秋七月太学助敎刘易赐号安退处士仍赐粟帛易州人性刚介博学好古韩琦知定州书上所著春秋论授试太学助教并州学说书不能屈志仕进寓居虢州卢氏晚习辟谷至是赐处士号
　　熙宁四年夏将作监主簿常秩初不肯仕世以为必退者也至是宰臣王安石更令秩在闾阎见所下诏独以为是被召遂起
　　十年九月己酉赠颍州团练推官邵雍秘书省著作郎赐帛以知河南府贾昌衡言雍行义闻于乡里乞加恤也宰相吴充请于上赐谥曰康节雍初与常秩同召雍竟辞不起士大夫髙之

　　太平治迹统类卷二十六

　　●钦定四库全书

　　太平治迹统类卷二十七

　　（宋）彭百川 撰

　　祖宗科举取人

　　建隆元年安次扈蒙权知贡举庚寅奏进士合格十九人【杨砺同立舜】二年权知贡举窦仪奏进士合格十一人【张去华等】三年知贡举王着奏合格进士七十五人【马适等】九月复置书判拔萃科四年知贡举仪薛居正奏合格进士八人【苏徳祥等】
　　干徳元年九月丙子诏礼部贡举人自今朝臣不得更发公荐违者重寘其罪故事每岁知举官将赴贡院台阁近臣得保荐文艺者号曰公荐然去取不能无私至是禁止闻十二月丁夘召翰林学士中书舍人于内殿覆试吏部试中应拔萃科【田可封孙迈宋白曹利用】上临轩观之试毕称旨以利用为右拾遗田为著作郎各赐袭衣犀带利用加锡鞍勒马
　　二年正月诏曰先以所置贤能方正能直言极谏经学优深可为师法详娴吏治达于教化等三科并委州府解送吏部试论三道限三千字以上自曩及今未有应者得非抱倜傥者耻肩于常调懐谠言者难动于有司必欲兴自朕躬乎继今不限内外职官前资见任布衣黄衣并许诣阁门投牒自荐朕当亲试焉三月知贡举陶谷奏合格进士八人【李景阳等】四月贤良科一人博州判官颕贽策试称旨故也
　　三年知贡举卢多逊奏合格进士六人【刘察等】
　　四年王佑知贡举言进士合格者六人诸科几人上恐其有遗才复令于不中选人内取优长者策而升之【李肃毕士安等】
　　开宝元年王佑知贡举奏进士合格者十人陶谷子邴名在第六翌日入谢上谓左右曰闻谷不能训子安能登第因下诏曰造士之选匪树私恩世禄之家宜敦素业如开党与颇苦切吹文衡公器岂有私滥自今举人凡闗食禄之家具析以闻当令覆试【陶邴覆试复登第】二年知贡举赵逢奏进士合格七人【是月亲征逢随军转运使取士或在行宫当考安德裕柴成务王猷可董循张绅陶邴系元年所得士】三年三月壬寅诏礼部贡院阅贡士诸科十五举以上曽终场者以名闻甲辰得司马浦等六十三人庚戌复取未经场人四十三人并赐出身诏自今勿以为例知贡举扈蒙擢进士合格者八人【张拱王诜张茂直等】四年卢多逊知贡举奏进士合格者十人【刘寅卫价刘琼等】五年扈蒙知贡举奏合格进士安守亮等十一人诸科二十人诣讲武殿上以进士武济川材质最陋绌之济川乃学士李昉乡人昉知贡举上不悦会徐士廉诉昉用情取舍非当上以问学士卢多逊曰颇亦闻之上令贡院籍下第人姓名三百六十人癸酉召见择一百九十五人宋凖以下及士廉各赐纸札引试命御史李莹等为考官乙亥上亲阅得进士二十六人士廉与焉皆赐及第又赐凖钱二十万以张宴会责昉为太常少卿考官杨可法等皆坐责自兹殿试为例程宋准贾源范翔郭成范张素左贞索箱李巨源武济川裴询黄相是年重试宋准贾源范翔郭成范张素左贞裴询李巨源董箱刘总田宝之栁毗刘洗任载宋玄庆徐士廉安肃赵白贞梁谊吕镑王住王文范赵世南王利用王渭五经四人开元礼七人三礼三十八人三传二十六人三史三人学究十八人夏四月诏诸州考试官令长吏僚属有才学公正者充知贡举与考试同看详议卷定其通否即驳放不得优假虚名至终场中禁私荐属科人募告者其赏有差举人勒还本贯重役永不得入科场八月丁夘王佑知贡举知制诰扈蒙左补阙梁周翰秘书丞雷徳骧并权同知贡举权同贡举始此戊辰上御讲武殿覆试王佑等所奏合格举人王式等因语之曰向登科名给多为势家所取塞孤贫之路甚无谓也今朕躬亲临试尽革畴昔之弊式等皆顿首谢于是内出赋题得进士王嗣宗以下三十人诸科三十四人江南进士林松雷说试不中格以其间道来归并赐三传出身王侣宗王式刘克荷拔萃科干徳二年四人建隆三年复置选人限格未至者各取本州岛解至吏部试判二条分五等放选利用等吏部试中诏翰林学士于内殿复试帝临观之赐袭衣金带干兴元年宋若谷以下六十五人天圣三年林异以下四人六年常禹锡以下八十三人
　　九年萧■〈亻垔〉以下三十人

　　太宗

　　太平兴国二年正月上初即位以封疆至逺吏员益众思广振淹滞以资其间阙顾谓侍臣曰朕欲博求俊乂于科场中非敢望拔十得五止得一二亦可为致治之具尔礼部上所试合格人名上御讲武殿出赋题覆试依次用韵命翰林学士李昉扈蒙定其优劣得河南吕蒙正王相李至张宏张齐贤王化基王沔温仲舒一百九十人并赐及第余并赐出身凡五百人皆先赐緑袍靴笏赐宴开宝寺上自为诗一章赐之唐时礼部发榜之后醵饮今曲江号闻喜宴五代于名园佛舍中周显徳中官主之上命中使典领供帐甚盛第一第二等进士并九经授将作监丞大理寺评事通判诸州同出身及诸科并送吏部免选优等注拟初资职事则同簿尉宠章殊异厯代所未有也薛居正等言取人太多用人太骤上欲兴文教抑武事弗聴及蒙正等辞乃召令升殿谕之曰吏治所有不便于民者疾置以闻仍赐钱二十万或曰太祖之幸西京也洛阳张齐贤献下并汾富民封建敦孝举贤太学籍田选良吏惩奸谨刑十策太祖召见便坐问之齐贤以手画地条陈太祖善其四齐贤坚执其余皆善太祖怒令卫士曳出及还语上曰我幸西京惟得一张齐贤我不欲遂官爵之汝异时可收以自辅也于是齐贤举进士上决欲置之高等有司第其名适在数十人后上不悦乃诏进士尽第二等及九经凡一百三十人悉与超除盖为贤故也
　　三年八月上先诏权罢贡举恐场屋间有留滞者乃诏诸州去年已得解者除三礼三传学究外余并以秋集礼部九月上御讲武殿覆试合格礼部人进入加论一道余人得无滥进者乎己巳诏自今诸科并令量定人数相叅引试分科隔坐命官巡察监门谨视出入有以文字往复与吏为奸者寘之于法私以经义相教者斥出科场互保与知亦连坐进士倍加研覆贡举人勿以曾经御试不考而荐始令试官亲戚别试者凡九十八人又罢进士试帖经上御崇政殿覆试礼部贡举人得进士须城梁颢百七十九人庚申得诸科三百一十八人并唱名及第唱名自此始据登科记宰相李昉之子宗谔叅知政事吕蒙正之从弟蒙亨监赃使王明明之子扶度支使许仲宣子问举进士试皆入等上曰此并势家与孤寒竞进纵以艺升人亦谓朕为有私也皆罢之青州人王从善应五经举始踰冠自言通诵五经通注上厯举本经试之其诵如流特赐九经及第面赐緑袍银带钱二万时左右献言尚有遗材壬戌复试又得进士上元洪湛等七十六人癸亥得诸经科三百二人并赐及第夏四月丙子复置明法科分周易尚书各为一科以论语孝经尔雅三小经毛诗専为一科明法亦附三小经进士九经以下更不习法书又以鏁厅求试者率多缪滥令诸道州府自今择材学优等而厯官无过者乃举之仍先奏俟报【甲科梁颢年八十二作状元张惟明裴湛钱若水陈允省元熙乙科吕防李昉任中正闾丘陵令丙科赵安仁陈彭年凌策宋惟善陈昭庆四等崔度】
　　端拱元年夏四月丙申先是翰林学士礼部侍郎宋白知贡举放进士程宿以下二十八人诸科一百人榜既出谤议蜂起或击登闻皷求别试上意其遗材壬寅诏下第人覆试于崇政殿得进士马国祥以下及诸科凡七百人令枢密院用白纸为牒赐之以试中为目令权知诸县簿尉谓枢密副使张宏曰朕自即位以来亲选贡士大者为栋梁小者为榱桷今封疆万里人无弃材日思孜孜庶臻理学卿与蒙正曩者颇为大臣所沮非朕独断则不及此宏顿首谢曰凡三掌贡士所取如苏易简王禹偁辈皆知名而罢黜者众因致谤议时知制诰李沆亦同知贡举谤议独不及【程宿省王元扶陈尧佐石成之诸科卢范以下八十余人】上既擢马国祥等犹恐遗材复命左右正言王世则等召下第进士及诸科于武成王庙重试得合格进士数百人丁丑上覆试诗赋又拔进士叶齐以下三十一人诸科八十九人并赐及第【叶齐江拯赵凖等】
　　雍熙二年三月先是翰林学士知贡举苏易简等用亲试壬寅上御崇政殿试合格举人得进士阆中【陈尧叟知白曾会姚揆苏奂赵桢张智盛度等】一百八十六人赐宴令两制三馆文臣皆预赐尧叟等箴一首勉以修身谨行稽古服官之意十二月上谓宰相曰国家取士厯级而升下位韬晦才行多矣当勿以此为限庶朕急贤之志因言为人臣者治平之代功效难见若乱世则止用其才不顾其行如陈平韩信顷刻能立功业当治平则无所施其谋畧故孔子四科以徳行为长又言下位卑秩不可谓无良士大凡孔子含章守道难进易退不求闻达故常患其不能知也吕蒙正曰迭试事任则能否洞分上曰性之善恶何由知之蒙正曰人之为善终不能掩久则弥着至于为恶亦然茍暂闻善恶或涉爱憎恐误任使必久而察之则赏罚无滥上善其言
　　淳化三年三月上御崇政殿覆试合格进士先是胡旦苏易简王世则梁颢陈尧叟皆以试先成擢上第由是士争习浮华尚敏速或一刻数诗或一日十赋将作监丞莆田陈靖上疏请糊名考校以革其弊上嘉纳之于是召三馆文学之士始令糊名考校定其优劣以分第缀内出巵言日出赋题试者骇异不能措词相率叩殿槛上请会稽钱易时年十七日未中所试三题皆就言者指其轻俊特黜之得【孙何省元宋台符路振王钦若丁度张士逊王曙薛奎等】以下凡三百二人并赐及第上谕之曰尔等各负志业中我廷选効官之外更励精文翰勿坠前功也何等旅拜称谢辛丑覆试诸科就宴锡御制诗三首进士孙何而下四人皆授将作监丞大理评事通判诸州余及诸科授职事州县官入谢于长春殿上谓宰相曰天下至广藉羣材共治之今岁登科第又千余人皆朕所选择此等但能自检情美替而归则驯政亨衢未可测也时诏刻礼记儒行篇赐大臣及百官受任于外者幷赐何等令为坐右之诫初内殿策士赐诗至尧叟易以箴至何则诗箴并赐时论荣之
　　咸平元年翰林杨砺等受诏知贡举请对上召坐诏之曰贡举重任当务选推寒俊精求艺实以副朕心砺建隆初榜首及第二月壬辰诏礼部贡院考试毕日録合格人姓名以闻当议降敕发榜赐及第如覆试有滥谬知举官重行朝典戊戌诏以久停贡举颇滞时材令礼部取合格人内进士放孙仅等五十人诸科百五十人来岁不得为例旧制国子监开封举人有与发解官亲戚者止两司更互考试不应涉私是秋特选官别试钱若水等覆考进士试卷故事京府解十人已上谓之等甲非文业优赡有名称者不处时以髙辅尧为首钱易次之易颇为流辈所推许辄不平遂上书指陈发解官所试官朽索驭六马赋又论诗策题意涉讥讪又进士百十人诣府讼荐送不公辅尧亦投牒逊避请以易为首开封府以闻故有是命仍令两制议所讼题时翰林学士承旨宋白深佑易考官度支员外郎冯拯力言易士行不可冠天府多士上以士流纷竞不可启其端且欲镇压浮俗乃诏止拯罢两制议及覆考止令若水等有文行兼著者一人为首乃以孙暨等为第一辅尧第二易第三余并如初易初以轻俊被黜既而太宗与苏易简论当时文人且叹不与李白同时易简言易能为歌诗殆不下李白太宗大喜曰果如是吾当以白衣召至禁林会盗起岭南事乃止
　　二年正月乙丑命礼部尚书温仲舒知贡举御史中丞张咏知制诰张颉同知贡举刑部员外郎董龟正王步同考试及封印卷首仍当日入院礼部贡院封印试卷自此始癸亥诏今岁举人至众仍依例恐有遗落可增及七十人诸科增一百八十人礼部寻以孙暨等一百五十人名闻内诸科一举六人特黜去之余并赐及第五月诏天下贡举人应三举者今岁并免取解其余依例举送必求才艺不使遗贤当俟奏名朕亲临试
　　三年二月学士王旦等三人同知贡举三月甲午上御崇政殿亲试命翰林学士承旨宋白等于殿后西阁考覆国子监博士雷悦著作佐郎梅询封印卷首亲览入等赐【陈尧复周企李社二甲吕夷简三甲任布四甲羌遵五甲石待问何宗朝等】四百九人及第赐宴日以御诗褒美之上凡三日临轩初无倦怠之色所擢凡千八百五人其中有自晋天福中随计较艺之详推恩之大近代所未有也四月赐应制举人林陶同进士出身陶就试学士院不及格上方欲采俊茂故特奬之
　　五年三月上亲试礼部举人得进士益都王曾以下三十八人九经诸科百八十人并赐及第【王曾省元王随韩亿章得象等】先是贡举人集都下者万四千五百六十二命吏部陈恕知贡举恕所取士甚多以王曾为首及是糊名考授曾复中甲科时议称之十一月河阳判官张之白上疏其一言科举之弊畧云圣人居守文之运将致清化源在乎正儒术古之学者简而有限今之学者其书无涯其道非一是故学弥多性弥乱今进士之科大为时所进用其选也殊其待也厚进士之学者经史子集也有司之取者诗赋策论也是故五常六艺之意不遑探讨其所习泛滥而无着非徒不得专一又使害主其中何谓其然且羣书之中真伪相半乱圣人之微言者多背大道之宗旨者非一若使习而成功得不揉淳粹之性荡中正之气其为吏也安能分挈治柄使教令黜陟哉况夫儒者之术不以广记隠奥为博学不以善攻奇巧为能文若使明行制令大立程序每至命题考试不必使出于典章之外参以正史至于诸子之意必须辅于经合于道者取之过此并斥而不用然后先策论后诗赋责治道之大体舍声病之小疵如是则使夫进士之流知其所习之书简而有限知其所学之文正而有要不施禁防而非圣之书自委弃于世矣不加赏典而化成之文自兴行于世矣上览而嘉之召试舍人院除右正言
　　景徳二年三月甲寅上亲试礼部奏名举人得进士李迪以下二百四十六人第为五等上谓宰相曰昨亲阅考官所定试卷意其入下等太多即别加详考往往合格比縁入试多士糊名校覆在于公当而考官不知朕意过抑等第欲自明絶私甚无谓也迪所试最优李谘亦有可观闻其幼年母为父所弃在舅氏谘日夕号泣求还其母乃致絶荤茹祷祈又能刻苦为学自取名级亦可嘉也以迪为将作监丞谘及夏侯鳞为大理评事通判诸州进士第一等为试校书郎先是迪与贾边皆有名场屋及礼部奏名而二人皆不与考官取其文观之迪赋落韵邉论当仁不让于师文义与注疏异特奏令就御试叅政王旦议落韵者失于详审舍李迪李谘刘滋王矩注疏而立异论辄不可许恐士子从今放荡无所凖的遂取迪而舍邉当时朝论大率如此夏四月枢密直学士刘师道责授忠武行军司马知制诰陈尧叟单州团练副使先是师道弟正道举进士礼部奏名将廷试近制糊名考校尧叟为考官教正道于卷中密为私号正道既上第或告其事诏落名永不预奏庚申上亲试士百人得进士范昭等五十一人余赐出身特奏名进士李正辞论文武先后以为文者本乎静武者本乎动动以止乱而至乎静则先后可知上嘉其近理将擢上第会有言尝犯杖遂补三班奉职抚州进士晏殊年十四大名府进士姜益年十二皆以俊秀闻乃召试殊试诗赋各一首益试诗六首殊行文敏甚上乃叹赏宰相冦准以殊江左人欲抑之而进益上曰朝廷取士惟才是求四海一家岂限遐迩如张九龄何尝以僻陋弃乃赐殊进士出身益同学究出身后一日复召殊试诗赋殊言赋尝所私习上益爱其淳直改试他题既成上曰善擢秘书省正字秘阁读书翰林学士晁迥等上考进士新格诏颁行之初陈彭年以进士轻俊喜谤主司宋白知贡举恶其为人黜落之彭年憾然于是更定条制多意白旧事而设闗防所取不复拣择文行止校一日之艺虽杜絶请托然寘甲等者或非人望自彭年始也
　　大中祥符元年夏上亲试进士命李宗谔等八人为考官谕宗谔等务在精详勿遗贤俊赐进士姚晔等及第先是谢恩方令释褐是日特赐緑袍靴笏以晔等三人为将作监丞大理寺评事过判诸州四五为两使推官六人以下为试衘知县余为簿尉【姚晔祖士衡郑向杜衍】先是监察御史张士逊为贡院监门官时贡举初用糊名之法士逊白主司有亲戚在进士中明日当引试愿出以避嫌主司不答士逊乃自言引去上是之记名于御屏乃诏自今举人典试官有亲嫌者皆移试别项
　　二年六月上御崇政殿服勤词学经明行修人第为五等赐进士梁固等及第固灏之子也以灏遗荫赐进士出身服除诣登闻让前命愿赴郷举从之
　　四年十二月先是汾阴赦书举服勤词学经明行修之士如东封例惟不重考丙子上御殿亲试进士叩殿槛请示诗赋论题所出上令録示之方令试赋论中不得用小臣儒有字又以冬日景短罢常务不决即令引试内新定条制举人内试卷内臣收之先付编排官去其郷贯状以字号第之付弥封缮録校勘用御书印方付考官定等讫又封弥送覆考官再定编排官阅其同异未同者再考之如复不同即以相近为定始取郷贯状字号合之乃第其姓名差次并试卷以闻遂临轩唱第赐进士【张师徳丁度程琳等】三十一人及第汾阴路多上文章庚辰诏以约州叅军许洞推官解旦等九人姓名附中书言旦及进士范本陈矩词学可采授著作佐郎本赐及第矩赐出身
　　五年壬子上谓宰相曰闻贡院试诸科举人皆解衣阅视虑其挟蔵书册有失取士之体宜令正之先是直史馆刘锴请依本并同保人殿一举是岁诸科以挟书扶出者十八人并同保九十三人而十二人当奏名有司以闻上特令赴殿试乃诏礼部别加裁定罢同保殿举之制诏録诸州军试题进内上将试进士虑其重复故自是用为常例己丑上亲试礼部合格贡举人殿之廊宇分列位次署其名氏仍揭于榜使不得迁易始模印试题以赐官给纸起草得进士【徐奭明镐徐杲王咨孔道张演】一百二十六人五月戊辰诏礼部权止今年贡举
　　七年秋丙子诏自今差发解知举等授勑讫即令阁门祇候一人引送鏁宿不得与僚友交言违者合门弹奏如所乗马未至即以廐马给之因王曾受诏与试举与学士利瓦伊偶语合门使魏昭亮意曾受维请托奏之因有是诏【曾以妻临产属维以家事】上御景福殿试亳州南京路服勤词学经明行修举人得进士林宥张观等二十二人赐及第除官如西封例上谓宰相曰近年举人文艺颇精孤贫得路然为主司亦大有不易徇请求则害公絶荐托则获谤王旦曰今郡县至广人数亦多必须临轩亲试至于南省解发亦朝廷特为主张则虽贵戚主司亦难以集事
　　八年六月以童子蔡伯希为秘书省正字其父龟从为校书郎以龟从善于教子召试中书而命之伯希四岁诵诗百余篇初开封府解服勤词学进士二十人为下第者刘溉所讼其十三人以寓贯皆奔窜潜匿有司追捕王旦奏曰陛下比降恩诏搜罗才俊今反变为囚系有伤风教且科举之设本待贤徳此辈操行如此望特出宸断以惩薄俗上曰此盖当时不曾晓谕致此过误其寓贯者当并释罪溉付外州拘管既而御史髙弁上言溉讼事得实被责太过上以问旦旦曰溉讼未必非必据欵乃俟其得解则讼缙绅之蟊贼朝廷黜其无行谏官所宜乐闻弁妄形奏对由是言之向非圣断明哲辨举子误犯则须连坐府县御史紏弹甚无取也上览诸道贡举之人减于常年因曰外郡官吏未体朕心比者诏累下但戒其徇私尔若能精择寒俊虽多何害是岁方置誊録院令封弥印官封印所试卷付之集书吏録诸司供帐内内侍二人监焉命京官校正用两京奉使印讫复送印院始送知考官考校丙子诏礼部贡院进士六举诸科凡举以上有不合格并许奏名戊戌赵安仁上合格之人姓名上谓宰相曰今岁举场似少谤议安仁等乃对朕亦以此语之矣王旦曰条式备具可守而行至公无私其实由此癸卯上御殿覆试多所黜落又疑所加抹者未当命宰相阅视之旦曰考官过为艰难公在其中矣于是得进士【蔡齐王举正等】四十九人乙卯科【龎籍范仲淹李若谷等】三百八十人余诸科并赐及第同出身除官如元年之制齐等考定上顾问王旦等曰有知姓名者否皆曰人无知者真所谓搜求寒俊也故事当赐第一新喻人萧贯与齐并见齐仪状秀伟举止端重上意已属之知枢密院寇准又言南方下国人不宜冠多士齐乃居第一上喜谓准曰得人矣特诏金吾给士驺出两节传呼因以为例准性自矜尤恶南人轻巧既出谓同列曰又与中原夺得一状元齐胶西人四月赐进士杨伟及第贾昌朝同出身大礼之初贡举人呈诗颂者甚众近臣详考惟伟及昌期可采故召试学士院而命之
　　天禧元年冬前江州瑞昌县主簿刘若冲进所业命试舍人院以策论稍优特加两资先是若冲建议自今召试者并请试策至是用其议而命之
　　二年秋诏自今试琐厅举人所在长吏先考艺业合格即得取解如至礼部不及格当停见任其前后举送长吏并重寘其罪
  </div>
  <div class="pagination">
   <a href="太平治迹统类_page8.html">
    上一页
   </a>
   <span>
    ...
   </span>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <a href="太平治迹统类_page8.html">
    8
   </a>
   <span class="current-page">
    9
   </span>
   <a href="太平治迹统类_page10.html">
    10
   </a>
   <a href="太平治迹统类_page11.html">
    11
   </a>
   <a href="太平治迹统类_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
