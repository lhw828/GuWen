<!DOCTYPE html>
<html>
<head>
    <meta charset="UTF-8">
    <title>明季北略 - 第 12 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季北略 - 第 12 页/共 38 页</h1>
    <div class="content">
　　责臣罪己
　　闰四月大旱，久祈不雨。圣谕责臣罪己曰：帝德好生，降罚必有所致，久祈不应，乃朕躬之悃诚，未能上达，朝廷之德泽，不能下沾。如张官设吏，原为治国安民，今出仕专为身谋，居官有同贸易，催钱粮先比火耗，完正额又欲羡余。甚至已经蠲免，悖旨私征，纔议缮修，乘机自润。或召买不给价值，或驿路诡名轿抬，或差派则卖富殊贫，或理谳则以直为枉，阿堵违心，则敲朴任意，囊橐既富，则奸慝可容。抚按之荐劾失真，要津之毁誉倒置。又如勋戚不知厌足，纵贪横于京畿，乡宦灭弃防维，肆侵凌于闾里。纳无赖为爪牙，受奸民之投献，不肖官吏，畏势而曲承，积恶衙蠹，生端而勾引。嗟此小民，谁能安枕？似此种种，足干天和。积过良深，所以挽回不易，都着洗涤肺肝，共竭悃诚，仰祗天意。

　　杨嗣昌建议均输
　　群盗盘踞江北，廷议大发兵。计臣苦于无饷，兵部尚书杨嗣昌建议，因改粮为均输，以济军食。因加赋二万两。下诏日，暂累吾民一年，除此腹心大患。

　　史可法巡抚安庐
　　七月，以史可法为右佥都御史，巡抚安、庐、池、太等处军务。时以寇患，故创设。明年戊寅六月，可法以忧归。
　　史可法，号道邻。河南人。崇祯戊辰进士，为安庐道六载，廉敏而爱民，贪吏望风解缓。至是即擢安庐巡抚，洵东南之保障也。

　　圣驾巡城
　　京师时见圣驾，郊天祭地，祀日夕月，幸学籍田，大阅祫祭上陵等。外此则会典所不载，礼制所不详。崇祯丁丑八月上欲巡城，敕礼、兵二部覈旧例。二祖至今无有也。以事琐非至尊所宜亲，二祖列宗，岂不注念城池哉，各有所司故耳。兹于八月二十六、二十七两日，亲履内外城，卤簿之整严，军容之辟易，非草莽人所得指点，但内外城脚，沿衢摆设戎装军士，约用六十万，一切在京人等，京营主将，俱已厚值僱其侍立，厮役无人，货鬻无人，各衚衚阒如矣。又大内所发于金吾，一应衣饰器用，恐备临时指取，非数之可计。其一事一物，又非止一人可值。如萧大亨之武荫，萧松菴锦衣佥事也。内止派其领值酱色绉纱深衣一袭，尚衣局派发为单为夹为花样各别，为身袖长短大小其九十件，每件黄色夹板，一人捧之，则用九十人矣。色色皆然，几万万人为之趋跄奔走者两日夜，究竟于城上一无所益，遥望禄米仓漕粮露积，系计臣二人于狱，后杖毙其一，汪明际是也。明际宁国人，戊午孝廉。
　　是举也，毙两事外之人，戎政尚书陆周礼之仆，以戎政礼宜骖乘，其仆仰窥膳品一铜拳椎死。仆固陆所不欲其随身者也。
　　天下有大寇，不思保四境之外，而图数十里之城，城亦安足恃哉？即有修茸，亦兵工二部事耳。岂万乘所宜亲履者。且自天子以至军民数于万众奔走两日夜，服用移绕于外，乱亡之兆。已于此见矣。

　　黄道周七不如
　　十月，定东宫官属。先是，黄道周自陈七不如，谓品行不如刘宗周，至性不如倪元璐，远见深虑不如魏呈润，犯颜敢谏不如詹尔选，老成足备顾问不如陈继儒，朴心醇行不如李如灿、傅朝佑，文章气节不如钱谦益、郑鄤。有旨责其颠倒是非。甚至蔑伦杖母，名教罪人，犹曰不如，是何肺肠，着回将话来。于是，道周，复疏辩：谓臣与郑鄤同为庶常时，文震孟疏论魏忠贤，郑鄤抗疏任之，削籍入山，每以臣为怯，臣心愧鄤也。每执笔不能明白，辄思郑鄤，以为不如真不如也。盖以此自砭，亦以此分规，非为累臣地也。上念道周起废不久，有旨不究，至是定东宫官属右谕德项煜、编修杨廷麟交让道周，阁臣以道周有不如郑鄤语，谓其意见偏，寝之。给事中冯元飙言道周忠，足以动圣鉴而不能得执政之心，恐天下后世，有以议阁臣之得失也。不听。
　　魏呈润，号倩石，龙溪人。崇祯戊辰进士官给事中。傅朝祐，字右君，江西临川人，万历壬子解元，天启壬戌进士。授中书，庚午选兵科给事中，陞刑科。丁丑以谏言革职，下狱赐杖卒。当给事中章正宸以劾王应熊下狱，庄鳌献以言时弊降黜，朝佑申救曰：皇上之逮二臣，不啻风雷之振秋箨，视之若轻，而举朝见逮二臣，不啻霜雪之损嘉禾，关系特重。又劾太监王坤，并咎首辅云。

　　陕西李自成诸贼
　　丁丑正月，诸贼混天星，侵轶商洛。李自成纵横西河。过天星盘踞汧陇。独行狼在漠南。蝎子块在河西，与西番合谋。十月，过天星、李自成入蜀，混天猴、蝎子块随之；川兵大败混、蝎于广元，斩首千余级。

　　李巖归自成
　　李巖，河南开封府杞县人。天启七年丁卯孝廉。有文武才，弟牟庠士，父某进士，故世称巖为李公子。家富而豪，好施尚义。时频年旱饥，邑令宋某，催科不息，百姓流离，巖进白暂休征比，设法赈给。宋令曰：杨阁部飞檄雨下，若不征比，将何以应？至于赈济饥民，本县钱粮匮乏；止有分派富户耳。巖退捐米二百余石，无赖子闻之，遂纠数十人，哗于富室，引李公子为例，不从辄焚掠。有力者白宋令出示禁戢，宋方不悦，巖即发牒，传谕速速解散；各图生理，不许借名求赈，恃众要挟。如违，即系乱民，严拿究罪。饥民击碎令牌，群集署前，大呼曰：吾辈终须饿死，不如其掠，宋令急邀巖议。巖曰：速谕暂免征催，并劝富室出米减价官粜，则犹可及止也。宋从之，众曰：吾等姑去，如无米当再至耳。宋闻之而惧，谓巖发粟市恩，以致众叛。倘异日复至，其奈之何？遂申报按察司云：举人李巖谋为不轨，私散家财，买众心以图大举。打差辱官，不容比较，恐滋蔓难图，祸生不测。乞申抚按，以戢奸宄，以靖地方。按察司据县申文，抚按即批宋密拿李巖监禁，毋得轻纵。宋遂拘巖下狱。百姓共怒曰：为我而累李公，于心忍乎？群赴县杀宋，劫巖出狱，重犯俱释，仓库一空。巖谓众曰：汝等救我，诚为厚意，然事甚大，罪在不赦，不如归李闯王，可以免祸，而致富贵，众从之。巖遣弟牟率家口先行，随一炬而去。城中止余衙役数十人，及民二三百而已。巖走自成，即劝假行仁义，禁兵婬杀，收人心以图大事。自成深然之。巖后荐同年牛金星等，归者甚众。自成兵势益强，巖遣党伪商贾，广布流言。称自成仁义之师，不杀不掠，又不纳粮，愚民信之，惟恐自成不至，望风思降矣。
　　予幼时，闻贼信急，咸云李公子乱，而不知有李自成，及自成入京，世犹疑即李公子，而不知李公子，乃李巖也。故详志之。

　　王忠军噪
　　丁丑二月，山西总兵王忠，以兵援河南，称病数月不进。一军噪而归，给事中凌义渠论之，诏逮忠入都。十三日乙酉，命陕抚孙传廷总理河南。
　　十一月，兵部尚书杨嗣昌，请阻勦贼之期，合各抚镇分任断截要害地方，提兵合勦从之。

　　贼犯荆州
　　丁丑闰四月初四日壬寅，以熊文灿为兵部尚书，总理军务，督剿流寇。时文灿新平闽寇，有威望，故有是命。五月，郧襄贼犯荆州，焚荆州坟园。十二月，以戴柬闵抚治郧阳。

　　胡光翰战死
　　胡光翰，湖广郧阳府郧县诸生，性英烈，处乡里，睹不平事，往往毅然身任之。崇祯十年，流寇猖獗，襄郧为墟，光翰乃约乡父老为抚按陈寇祸，慷慨涕泗，激以忠义。歃血纠集乡勇，立约束而部署之。自是贼过其堡者，相戒不敢犯。会有奸徒管某者，为贼导以坎堡，光翰竭力捍御，久之粮尽，势迫援兵莫发。仰天太息曰：吾纠合诸众，冀得保全乡里父老及宗族子弟耳。今事败，当事素怖贼，脱闻吾等围急，掩耳床下伏耳，岂能相援。死矣，复何道！众皆掩面哭不止。越日，光翰语其徒曰：吾为若先，万一得突围出，即不然，吾往以死当贼，诸君乘间走可也。乃率众冲阵，战良久，贼益四面猬集，力不支，犹手格杀数贼，被创死之。
　　予闻之楚友云，贼畏死甚于人，诸屠破邑，见众持挺聚立，即诡言若遽释梃，当贷若死，不听，则亦不敢近，有怒焉驰马去耳。使乡野小民，尽如胡公，而当事者，肯犄角设援，则贼安能蹂躏残破，如入无人境乎？胡公败，由管奸，何异李陵事，后先不爽耶。抚议成于熊文灿，枢部杨嗣昌从中主之，遂竭东南之力，不能奏车攻之功。海内用竭，皇陵震动，将祖宗金瓯无缺之天下，断送贼手。呜乎！谁生厉阶，至今为梗，恨不请尚方剑戮佞臣尸也。

　　贼扰江北
　　丁丑正月，总兵秦翼明、杨世恩等，败贼于应山，斩级五百。又逐于麻黄间，贼溃为四；一股西犯德安，一股东趋南直，朱大典驰赴之。俄而楚贼尽在江北，而豫贼老回回、闯塌天等，亦自光、固而南会之。苏松巡抚张国维驻师京口，沿江戒严，贼礼醮于大山寺，荐拔亡者，遂分，屯大江、小江、皇甫、常山诸地。沿江营火，夜烛数十里。仪真、六合人民，俱倚檐而立。
　　当时贼势如此，江左之急可知，然卒保无虞者，斯岂人力欤！曹丕有言，大哉江乎！天之所以限南北也。吾于此益信不然。东南半壁，为贼所糜烂久矣。然民之生于三吴，幸全首领于劫运者，亦天也、命也。不可不自幸也（六月十七日笔）。

　　左良玉立功骄蹇
　　丁丑二月，左良玉大破贼于舒城六安，连战三捷。秦翼明败贼于细石岭，擒贼首二人。贼潜窜大山中，张国维檄良玉入山搜捕，良玉新立功骄蹇，不奉调。国维三檄之，始自舒城进发。贼已饱掠出境，凌义渠劾之，诏革良玉职，令杀贼自赎。

　　贼围安庆
　　贼至安庆立营，次日攻城。都督洪正春，选卒三千、乡兵二千，使潘中军率之出战，贼合围而杀之，副将程龙以火药含笑自焚死，我兵大败，贼追至城下围之。正春白史可法出兵。可法督士民坚守不战，贼攻城，城上箭礮杂发，伤贼甚众，苦攻十四日不破，贼乃退。十月，入舒城，参将张一龙胜之于昝家冈，获其头目摇天动等。副将孙应元胜之于乌纱山，斌五千余级。太监刘斌率京营兵鏖战，竟日追杀七十余里，号哭震天，杀贼五百四十二级，贼遁入山。十二月癸巳，贼陷灵壁。

　　陈于王自刎
　　陈于王，字丹衷，世为武进人。先世以明初从征有功，授苏州卫千户，得世袭。于王幼业儒，身长七尺，万历壬子、乙卯，一再登武科，授守备，擒海盗翁元、李稍等，陞崇明都司。复有茶山王王一爵等倡乱，聚众数千，窟穴大海，金山、川沙、柘林等地，几无宁日。官兵勦贼于羊山嘴，势不敌，退泊金山。请檄崇明添兵协剿，于王选舟师数十艘，战贼于羊山殿前，用磨盘铳击之，贼稍却。已而，复持短刀，跃入贼舟，杀贼无数，生擒盗首一爵。余溃散。当道交章荐之，威名日盛。崇祯初，巡抚费文衡补游击；继费者为张国维、及巡按祁彪隹，皆奇其才。时寇氛遍江北，因命于王为游击，守六合；蒋若采为守备，守江浦；互相犄角。斩贼李乘龙等百人，贼宵遁去，复犯宿松，于王弟国计，及包文达、钱士选等，以兵二千人赴剿，贼众势大，遂败绩。文达、士选俱战死。于王不见国计飞马杀入贼围救出，回至安庆。嗣后永生洲参将程龙，及于王等复与贼战太湖丰家店相拒数日，程龙营被贼放火，延烧铳药，贼揜杀至。于王手执大刀，奋勇先登，如摧枯拉朽，然久战重伤，诸将意欲规避，翼于王以行。于王曰：此吾死所也，复何之？遂大呼曰：力竭矣，向北面四拜，拔刀自刎死。数日后贼退，部将张伯昌检获其尸，身如刻画，而色如生。江浦、安庆为之立庙塑像。事闻，赠昭勇将军。廕子以千户加二级。立庙宣武场祀之。弟国计，号丹廷，有胆智，两中武举，累着战功，擢太湖营都司，擒剧盗宋毛三、朱老虎等无算，后放情诗酒以卒。
　　经略熊廷弼，尝称于王国士无双，荐授三岔河副总兵。时天启元年七月事，将赴任，适代庖守备张嗣忠至，与之同宴，亡何张暴卒，而张子误听千户濮定国谮，遂诬于王毒死其父，系狱。越七年，曹文衡知其冤且才，立释之，卒殉国难。国士之称，洵非溢誉也。

　　诸将死难
　　是年贼寇安庆，我兵败走，诸将死事者，程龙陈、于王以外不一：如把总詹鹏冲锋陷阵，闻兵溃以首蠲石而死；把总王希韩，素廉勇得众，及力尽，犹率部下拔营血战而死；把总王猷力能扛鼎，杀贼数多为贼众合围生擒，脔分其肉而死；守备王宏猷势窘被执，贼喜其技勇将留之，宏猷不屈，大骂，至于锯齿断足犹不绝声而死；守备莫显骅，新得武科，不愿会试，自请讨贼，陷阵而死；把总唐世龙，因事已去，不肯独归离险，鏖战马蹶，被砍而死；千总王定远，经革戍皖，累报获功，而一目不视，虚掷前劳以死；千总周嘉，方一月新婚，慷慨请缨，力战阵亡。而少妇王氏，善哭其夫，卒绝粒投缳以死。其他若张全斌、俞文夔、顾应宗、蒋达潘象谦、季靖，俱先后同事死。
　　流寇发难以来，武臣逃遁者固多而死事者亦不少。然其名或着或不着者，士固有幸有不幸也。

　　贼陷六合
　　六合虽斗大邑，乃金陵门户也。素无城，崇祯九年巡抚张国维以流寇孔棘，使邑令郑同元筑城。同元以财力不逮，止建土城一座。明年丁丑，国维出巡，见而责之，发金办造砖城，尚未兴役，而贼已至矣。初贼陷庐、凤等处，虽窟居英霍，睥睨六合已久。同元本浙人，素无干略，谓贼尚在数百里外，不设备。游击常某，蜀人，武艺超轶，镇守本邑，然麾下仅七百人耳。时有永生洲兵，与之不协，终日相讧，同元不为解纷，国维闻之，贼未至数日，以令箭提永生洲兵，故其守志益懈。浙江御史某，将北上，以滁州贼阻，还与同元言贼势甚炽，宜备之。同元犹大言，敝邑兵多、将勇，何忧贼乎？御史走间道由扬州去。及风鹤益甚，同元犹出谕张大将士之盛，令百姓勿动。然亦疑信相半，侦骑四出，查无踪迹。至七月十七日，诸商微闻贼信急，密备糇粮，篝灯不寐，夜半探望见将士率兵林立，啧啧偶语，忽睹诸商民，呼而问故。众合曰：闻流贼将至耳。一把总慰之云，此讹言也。且有我兵在，若等归寝勿忧。然识者终不之信，假寐以俟。十八日黎明，忽礮声连震，众大惊，贼骑由西门突至。时永生洲兵，以张抚、曾提，俱无战志，此将冶甫桥焚所阻贼不过河而已。独常游击率众数百往御，中道遁走已半，甫及西门，而贼之骁骑已至。常严阵拒之，贼不得入。忽大声曰：从东门去罢。常闻之，令后队分兵往守。贼见阵动，前锋十七骑，突前，后兵先溃，常知势不可支，遂大呼曰：保不得矣，百姓速走。予保南门耳。且战且却，贼骑稍西，民得奔趋桥南。及常退至浮桥，贼亦随至。兵悉南渡，常独殿后，从者仅五人而已。贼直逼桥次，常右手提鞭御贼，左手拔桥，一骁骑驰至，持刀砍常。常急避马下，举鞭扑杀之。群贼大至，拥马堕河，飞矢如猬，常挥鞭厥声铮铮然，纷纷雨下。盖龙津浮桥延袤十余丈，用板平铺，而属以铁索者。时桥板虽拔断，铁索犹系，常以佩刀截之，贼乃不得渡。然倏忽间一矢中股，又一矢洞项矣。浮桥既断，兵与贼距河相詈，遥望骁贼立马上疾驰，虽楼垣高峻，一跃辄登，入内恣掠，有服红袍者坐与中，役贫民运取百物，见富室则取人油浸▉爇而烛之，遇有藏金，则火辄灭。又以水沃寝室，速燥者，其下有金，以土浮耳。其取无遗策。如此凡掠二日而去。先是，贼去六合甚远，侦骑不遇而返，皆云无贼。及是充斥于道，不知者犹启户问贼所在，被杀甚众。盖贼杀人，以豆实其腹，与马食之，马大肥捷，一昼夜行三百里，如欲破远城，则近城过而不攻，及远城既破，始旋兵以取近城。盖远者谓近贼之城尚未报破，必不越之而来，往往不为备。近者又谓贼众已过，可不严守，所以贼每乘人不意，而两取之，计亦狡矣。当时非常之力战不独居桥北者尽罹锋镝，即走桥南者亦必供贼之蹂躏矣。常亦大有造于棠邑也哉！厥后行至芜湖，箭疮迸发而死。惜夫！郑同元闻贼至，箭衣小帽从役五人骑而逸去。后以失地事诿罪于永生杀之。同元止罢官而已。先叔君衡公时在六合，亲遇其难，述此。
　　六合为应天属邑，使当事者知贼势日盛，豫筑坚城，以二千人守之，亦不致于败，乃既无城矣，复不多驻兵徒，以数百人当十倍之贼，是明以人民委贼也。至愚劣之同元，贼未至，则不思筑城，及和两军，贼既至则微服先去，乃犹诿罪逃死，朝廷之三尺安在。然贼陷六合，他书俱不之载，意留都大臣以贼犯畿邑，不便于己，或未尝实以上闻也。予思天下以贼情蒙蔽者多矣，可谓三叹(六月十八笔)。
　　六合既陷，被杀颇多，道上白昼鬼号，众惧，厉声震喝，终不止。惟大呼曰：流贼至矣，辄无声。又小儿夜啼，父母惧之曰：勿啼，流贼来矣。儿亦止。然则流寇之祸，不独人畏之，鬼亦畏之。不独老者、壮者畏之，即小儿亦畏之矣。亦异也。此二事，皆自六合而来述之。

　　志异
　　丁丑闰四月初十戊申，山西汾州府武乡、沁源二县，大雨雹，大者如象，次如牛，是年大旱。
　　七月，贼破六合，八月后每日日落时，红光从东南脚下，映照半天如火，对照人面尽赤，约三月余。时省臣引京房传，谓之日空，应兵起。齐鲁吴越占候家，谓之血霞，则大旱、大兵之明征也。
　　是岁，浦口西北山中有人头鸟万余，皆在伏龙山一带，身足如鹤，头缩而不伸，胸前有元文一道如人面。　

　　清兵
　　丁丑十年二月，清兵破朝鲜，国王李棕走，命总兵陈洪范援之。
　　壬申，清兵自云从岛至铁，招皮岛总兵沈冬，不听，寻陷皮岛。

第十四卷      
崇祯十一年戊寅

　　元帝降乩
　　正月，翰林及都察院接出圣上平台诏，百官起大数问天下事。仙降云：九九气运迁，泾水河边、渭水河边，投秦入楚闹幽燕。兵过数番、寇过数番，抢夺公卿入长安。军苦何堪、民苦何堪，父母妻子相抛闪。家家皇天、人人皇天，大水灌魏失秦川。流寇数载即息，红顶又将发烟。虎兔之间干戈乱，龙蛇之际是荒年。圣上又问：元帝书云，等闲不管间，汉朝将相在眼前。

　　张任学改总兵
　　戊寅二月，河南巡按张任学，改都督佥事、总兵官，镇守河南。先是任学觊得巡抚，旦欲荐丹阳知悬张放，因极诋诸镇兵不足恃，盛称文吏有奇才，可御寇，及承兹命，意大沮悔，寻被逮。

　　城芦沟
　　二月，城芦沟，名拱极城，太监督役，掠途人受工，民力为惫。城既成，向北京一门，题额曰顺治门，向保定一门，题额云永昌门。数之前定，如此异矣。
　　去京四十里，西南有芦沟河，本桑干河也。俗又呼浑河。有桥跨芦沟河上，为芦沟桥，金明昌初建芦沟晓月，为京师八景之一。所城即此。至于掠途人受工，民力竭矣。况是岁十月，高起潜兵败于芦沟桥，苟无其人，虽有坚城，亦安足恃哉！

　　黄道周经筵应对
　　三月，上御经筵毕，召诸臣问保举考选，孰为得人？少詹黄道周对，树人如树木，须养之数十年，近来人才远不及古，况摧残之后，必深加培养。又曰：立朝之才，存乎心术，治边之才，存乎形势。先年督抚未按形势，随贼奔走，事既不效，辄谓兵饷不足，其实新旧饷，约千二百万，可养四十万之师。今宁锦三协师仅十六万，似不烦别求勦寇之用也。庶子黄景昉，请宥郑三俊。上曰：三俊蒙徇，虽清何济。会南京应天府丞徐石麒亦上言：郑三俊清节，上因释之。三俊为司寇，敝衣一筐，爨烟不给，以拟狱轻得罪。上亦素知之，故得放归。

　　曾就义兵食对
　　戊寅三月，上御左顺门，召考选诸臣问兵食计。曾就义对曰：百姓之困，皆由吏之不廉，使守令俱廉，即稍从加派，以济军兴，未为不可。上拔第一。未几，即有剿饷、练饷之加。
　　道周谓饷不烦别求，就义则云加派济军。君子小人，义利之分如此。然就义一言投契，即拔第一，思庙好尚可知矣。

　　杨嗣昌论荧惑
　　戊寅四月己酉丑刻，荧惑去月仅七八寸，退至尾初度，渐入心宿，兵部尚书杨嗣昌上言：古今变异月食五星，史不绝书，然亦观其时。昔汉元帝建武二十三年，月食火星，明年呼韩单于款五原塞。明帝永平二年，日食火星，皇后马氏德贯后宫。明帝图画功臣于云台。唐宪宗元和七年，月食荧惑，其年田兴以魏博来降。宋太祖太平兴国三年，月掩荧惑，明年兴师灭北汉，遂征契丹，连年兵败。今者月食火星，犹幸在尾，内则阴官，外则阴国，皇上修德召和，必有灾而不害者。给事中何偕纠之，古人谓月变修刑，又言礼亏则罚见，荧惑；诚欲修刑，莫如右礼。诚欲右礼，莫若修刑。杨嗣昌缕缕援引，出何典记。其言款塞者，欲借以伸通市之说也。其言元和者，欲借以伸招抚之说也。其言太平兴国连年兵败者，欲借以伸不敢用兵之说也。附会诚巧，矫诬实甚。至所述永平皇后等语，一篇之中，三致意焉。臣更不知其所指斥矣。嗣昌复疏自理，但言科臣以危机中臣。不复及通市招抚事。户部主事李凤鸣，亦言火星逆行，常而非变。给事中解学尹纠其谄，然实考嗣昌所引年月俱谬。
　　按纪略四月十六日己酉夜，荧惑去月仅七八寸，至晓逆行尾八度，掩于月。至五月初五日丁卯夜，荧惑退至尾初度，渐入心宿云。予少时每夕见月角一星烺而赤，相距五寸许。窃疑何若是之近，越三月仰观如故。或语予云：此星在月上大不佳，当主天下乱，予心志之。

　　何楷劾嗣昌忘亲
　　六月，以杨嗣昌入阁办事，仍署兵部。七月，嗣昌母服纔五月，有旨嗣昌大祀大庆，暨传制颁诏诸大典，不与。朝讲召见如常服随班，给事中何楷劾嗣昌忘亲。上切责之。先是，吏部会推阁员，止及词臣资序，上不允。命并及在籍守制者，盖嗣昌为陈新甲地也。已而特召新中为兵部总督宣大，黄道周上言朝廷即乏人，岂无一定策效谋者，而必破非常之格以奉不祥之人，上不怿。

　　黄道周平台抗辩
　　七月，召群臣于平台，上问黄道周曰，无所为而为之谓天理，有所为而为之谓人欲，尔前疏适当枚卜不用之时，果无所为乎？道周对曰：天人止是议利，臣心为国家，不为功名，自信其无所为。上曰：前月推陈新甲何不言？对曰：时御史林兰友、给事何楷，皆有疏，二人臣同乡，恐涉嫌疑耳。上曰：今遂无嫌乎？道周对曰：天下纲常，边疆大计，失今不言，待将无及。非私也。上曰：清虽美德，不可傲物遂非。惟伯夷为圣之清，若小廉曲谨，是廉非清也。道周曰：伯夷忠孝，故孔子许其仁。上怒其强说。道周又极诋杨嗣昌。嗣昌奏曰：臣不生于空桑，岂遂不知父母。臣尝再疏而明旨迫切，道周学行，臣实企仰之，今谓不如郑鄤，臣始叹息绝望。鄤杖母，行同枭獍，道周又不如鄤，何言纲常也。道周曰：臣言文章不如郑鄤。上责其朋比。道周曰：众恶必察，何敢为此？上曰：孔子诛少正卯，当时亦称闻人，惟行僻而坚，言伪而辩，不免孔子之诛。道周曰：少正卯欺世盗名，臣无此心。臣今日不尽言，则臣负陛下。陛下今日杀臣，则陛下负臣。上曰：尔读书有年，祇成佞耳。叱去，道周叩头起。复奏曰：忠佞二字，臣不敢不辨。夫臣在君父之前，独立敢言为佞，岂在君父之前，谗谄面谀者为忠乎？忠佞不分，则邪正混淆，何以致治？上怒甚。嗣昌乞优容之。上曰：朕亦优容多矣。诸臣退，上召回，谕以毋党同伐异，宜其修职业。翰林院修撰刘同升、编修赵士春、给事中何楷、御史林兰友，各疏救道周，劾杨嗣昌，俱谪调有差。

</div>
    <div class="pagination">
<a href="明季北略_page11.html">上一页</a><span>...</span><a href="明季北略_page7.html">7</a><a href="明季北略_page8.html">8</a><a href="明季北略_page9.html">9</a><a href="明季北略_page10.html">10</a><a href="明季北略_page11.html">11</a><span class="current-page">12</span><a href="明季北略_page13.html">13</a><a href="明季北略_page14.html">14</a><a href="明季北略_page15.html">15</a><a href="明季北略_page16.html">16</a><a href="明季北略_page17.html">17</a><span>...</span><a href="明季北略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
