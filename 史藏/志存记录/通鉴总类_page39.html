<!DOCTYPE html>
<html>
<head>
    <meta charset="UTF-8">
    <title>通鉴总类 - 第 39 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 39 页/共 74 页</h1>
    <div class="content">　　楚地多产金银茶利尤厚由是财货丰殖而楚王希范奢欲无厌喜自夸大用度不足重为赋敛每遣使者行田专以增顷畆为功民不胜租赋而逃王曰但令在田何忧无糓命营田使邓懿文籍逃田募民耕艺出租民舍故从新仅能自存自西徂东各失其业又聼人入财拜官以财多少为官髙卑之差富商大贾布在列位外官还者必责贡献民有罪则富者输财强者为兵惟贫弱受刑是嵗用孔目官周　议令常税之外大县贡米二千斛中千斛小七百斛无米者输布帛天策学士拓跋恒上书曰殿下长深宫之中借已成之业身不知稼穑之劳耳不闻鼓鼙之音驰骋遨游雕墙玉食府库尽矣而浮费益甚百姓困矣而厚敛不息今淮南为仇雠之国畨禺懐吞噬之志荆渚日图窥伺溪洞待我姑息谚曰足寒伤心民怨伤国愿罢输米之令诛周陟以谢郡县去不急之务减兴作之役无令一旦祸败为四方所笑王大怒
　　遣使分道括民财
　　开运元年天平节度使景延广既为上下所恶出为西京留守朝廷因契丹入防国用愈竭复遣使者三十六人分道括率民财各封敛以授之使者多从吏卒鎻械刀杖入民家小大惊惧求死无地州县吏复因縁为奸河南府出缗钱二十万景延广率三十七万留守判官卢亿言于延广曰公位兼将相富贵极矣今国家不幸府库空竭不得已取于民公何忍复因而求利为子孙之累乎延广慙而止先是诏以杨光逺叛命兖州修守备泰寜节度使安审信以治楼堞为名率民财以实私藏大理卿张仁愿为括率使至兖州赋缗钱十万值审信不在拘其守藏吏指取钱一囷已满其数
　　后汉王守恩专事聚敛
　　干祐元年西京留守王守恩性贪鄙专事聚敛防车非输钱不得出城下至抒厠行乞之人不免课率或纵麾下令盗人财有富室娶妇守恩与俳优数人往为贺客得银数铤而返郭威自河中还过洛阳守恩自恃位兼将相肩舆出迎威怒以为慢己以白文珂代守恩为留守
　　王章聚敛刻急
　　三年隠帝自即位以来三司使王章掌财赋是时承契丹荡覆之余公私困竭章捃摭遗利吝
　　库属三叛连衡宿兵累年而供馈不乏及事平赐予之外尚有余积以是国家粗安章聚敛刻急旧制田税每斛更输二升谓之雀防耗章始令更输二斗谓之省耗旧钱出入皆以八十为陌章始令入者八十出者七十七谓之省陌有犯盐矾酒面之禁者锱铢涓滳罪皆死由是百姓愁怨章尤不喜文臣尝曰此軰授之握算不知纵横何益于用俸禄皆以不堪资军者给之吏已高其估章更增之
　　后周计田取牛皮
　　广顺二年敇约每嵗民间所输牛皮三分减二计田十顷税取一皮余听民自用及卖买惟禁卖于敌国先是兵兴以来禁民私卖买牛皮悉令输官受直唐明宗之世有司止偿以盐晋天福中并盐不给汉法犯私牛皮一寸抵死然民间曰用实不可无太祖素知其至是李谷建议均于田畆公私便之
　　仓廪门
　　汉耿夀昌令边郡筑常平仓
　　五鳯四年大司农中丞耿夀昌奏言嵗数丰穰谷贱农人少利故事歳漕闗东谷四百万斛以给京师用卒六万人宜籴三辅农河东上党太原郡谷足供京师可以省闗东漕卒过半宣帝从其计夀昌又曰令边郡皆筑仓以谷贱增其贾而籴以利农谷贵时减贾而粜名曰常平仓民便之宣帝廼下诏赐夀昌爵闗内侯
　　隋长孙请置义仓
　　陈至徳三年隋度支尚书长孙平奏令民间每秋家出粟麦一石以下贫富为差储之当社委社司检校以备凶年名曰义仓隋主从之初诏郡县置义仓
　　唐彭果请行籴法于闗中
　　开元二十五年先是西北边数十州多宿重兵地租庸田皆不能赡始用和籴之法有彭果者因牛仙客献策请行籴法于闗中敇以嵗稔糓贱伤农命增时价什二三和籴东西畿粟各数百万斛停今年江淮所运租自是闗中蓄积羡溢车驾不复幸东都矣敕河南北租应输含嘉太原仓者皆留输夲州
　　韩混运米给闗中
　　贞元二年闗中仓廪竭禁军或自脱巾呼于道曰拘吾于军而不给粮吾罪人也徳宗忧之甚会韩滉运米三万斛至陜李泌即奏之徳宗喜遽至东宫谓太子曰米已至陜吾父子得生矣时禁中不酿命于坊市取酒为乐又遣中使谕神防六军军士皆呼万嵗时比嵗饥馑兵民率皆痩黒是至麦始熟市有醉人当时以为嘉瑞人作饱食死者复伍之一数月人肤色乃复故














　　通鉴总卷十一上
<史部,史钞类,通鉴总类>
　　钦定四库全书
　　通鉴总卷十一下　　　　宋　沈枢　撰内库门
　　唐杨炎请财赋归左藏
　　大厯十四年旧制天下金帛皆贮于左藏太府四时上其数比部覆其出入及第五琦爲度支盐铁使时京师多豪将求取无节琦不能制乃奏尽贮于大盈内库使宦官掌之天子亦以取给爲便故久不出由是以天下公赋爲人君私藏有司不复得窥其多少校其赢缩殆二十年宦官领其事者三百余员皆蚕食其中蟠结根据牢不可动杨炎顿首于徳宗前曰财赋者国之大本生民之命重轻安危靡不由之是以前世皆使重臣掌其事犹或耗乱不集今独使中人出入盈虚大臣皆不得知政之蠧敝莫甚于此请出之以归有司度宫中岁用几何量数奉入不敢有乏如此然后可以爲政徳宗即日下诏凡财赋皆归左藏一用旧式岁于数中择精好者三五千匹进入大盈炎以片言移人主意议者称之
　　后唐出糚具以赡军
　　天成元年租庸使以仓储不足颇朘刻军粮军士流言益甚宰相惧帅百官上表言今租庸已竭内库有余诸军室家不能相保傥不赈救惧有离心俟过凶年其财复集庄宗即欲从之刘后曰吾夫妇君临万国虽借武功亦由天命命旣在天人如我何宰相又于便殿论之后属耳于屏风后须防出糚具及三银盆皇幼子三人于外曰人言宫中蓄积多四方贡献随以给赐所余止此耳请鬻以赡军宰相惶惧而退
　　庄宗出金帛赐诸军
　　诏怀逺指挥使白从晖将骑兵扼河阳桥庄宗乃出金帛给赐诸军枢密宣徽使及供奉内使景进等皆献金帛以助给赐军士负物而诟曰吾妻子已殍死得此何爲
　　军士不感庄宗给赐
　　庄宗至万胜镇闻嗣源已据大梁诸军离叛神色沮丧登髙叹曰吾不济矣即命旋师庄宗之出关也扈从兵二万五千及还已失万余人过罂子谷道狭每遇卫士执兵仗者辄以善言抚之曰适报魏王又进西川金银五十万到京当尽给尔曹对曰陛下赐已晩矣人亦不感圣恩庄宗流涕而已又索袍带赐从官内库使张容哥称颁给已尽卫士叱容哥曰致吾君失社稷皆此阉竖辈也容哥谓同曰皇后吝财致此今乃归咎于吾辈事若不测吾辈万叚吾不忍待也因赴河死
　　后汉倾内府以赐将士
　　天福十二年髙祖还至晋阳议率民财以赏将士夫人李氏谏曰陛下因河东创大业未有以惠泽其民而先夺其生生之资殆非新天子所以救民之意也今宫中所有请悉出之以劳军虽复不厚人无怨言髙祖曰善即罢率民倾内府蓄积以赐将士中外闻之大恱
　　兵制门
　　唐李林甫奏停折冲府鱼书
　　天宝八载先是折冲府皆有木契铜鱼朝廷征发下敕书契鱼都督郡府参验皆合然后遣之自募置彍骑府兵日益堕坏死及逃亡者有司不复防补其六防马牛器械糗粮耗散略尽府兵入宿卫者谓之侍官言其爲天子侍卫也其后本卫多以假人役使如奴长安人羞之至以相诟病其戍邉者又多爲边将苦使利其死而没其财由是应爲府兵者皆逃匿至是无兵可交李林甫奏停折冲府上下鱼书是后府兵徒有官吏而已其折冲果毅又歴年不迁士大夫亦耻爲之其彍骑之法天宝以后稍亦变废应募者皆市井负贩无赖子弟未甞习兵时承平日久议者多谓中国兵可销于是民间挟兵器者有禁子弟爲武官父兄摈不齿猛将精兵皆聚于西北边中国无武僃矣
　　徳宗与李泌议复府兵
　　贞元二年初徳宗与常侍李泌议复府兵泌因爲徳宗歴叙府兵自西魏以来兴废之由且言府兵平日皆安居田畆每府有折冲领之折冲以农隙教习战陈国家有事征发则以符契下其州及府参验发之至所期处将士按阅有教习不精者罪其折冲甚者罪及刺史军还则赐勲加赏便道罢之行者近不逾时逺不经岁髙宗以刘仁轨爲洮河镇守使以图吐蕃于是始有久戍之役武后以来承平日久府兵浸堕爲人所贱百姓耻之至蒸熨手足以避其役又牛仙客以积财得宰相边将效之山东戍卒多赍缯帛自随边将诱之寄于府库昼则苦役夜絷地牢利其死而没入其财故自天宝以后山东戍卒还者什无二三其残虐如此然未甞有外叛内侮杀帅自擅者诚以顾恋田园恐累宗族故也自开元之末张说始募长征兵谓之彍骑其后益爲六军及李林甫爲相奏诸军皆募人爲之兵不土著又无宗族不自重惜忘身狥利祸乱遂生至今爲梗向使府兵之法常存不废安有如此下陵上替之患哉陛下思复府兵此乃社稷之福太平有日矣徳宗曰俟平河中当与卿议之
　　李泌言粟麦贱则府兵成
　　三年徳宗复问泌以复府兵之防对曰今岁徴关东卒戍京西者十七万人计岁食粟二百四万斛今粟斗直钱百五十爲钱三百六万缗国家比遭饥乱经费不充就使有钱亦无粟可籴未暇议复府兵也徳宗曰亟减戍卒归之何如对曰陛下诚能用臣之言可以不减戍卒不扰百姓粮食皆足粟麦日贱府兵亦成徳宗曰果能如是何爲不用对曰此须急爲之过旬日则不及矣今吐蕃久居原兰之间以牛运粮粮尽牛无所用请发左藏恶缯染爲防缬因党项以市之每头不过二三匹计十八万匹可致六万余头又命诸冶铸农器籴麦种分赐縁边军镇募戍卒耕荒田而种之约明年麦熟倍偿其种其余据时价五分増一官爲籴之来春种禾亦如之关中土沃而久荒所収必厚戍卒获利耕者浸多边地居人至少军士月食官粮粟麦无所售其价必贱名爲增价实比今岁所减多矣徳宗曰善即命行之泌又言边地官多阙请募人入粟以补之可足今岁之粮徳宗亦从之因问曰卿言府兵亦集如何对曰戍卒因屯田致富则安于其土不复思归旧制戍卒三年而代及其将满下令有愿留者即以所开田爲永业家人愿来者本贯给长牒续食而遣之据应募之数移报本道虽河朔诸帅得免更代之烦亦喜闻矣不过数畨则戍卒皆土著乃悉以府兵之法理之是变闗中之疲弊爲富彊也徳宗喜曰如此天下无复事矣曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也上固问不对泌意欲结囘纥大食云南与共图吐蕃令吐蕃所僃者多知上素恨囘纥恐闻之不恱并屯田之议不行故不肯言旣而戍卒应募愿屯田者什五六
　　用兵方略皆出禁中
　　长庆二年穆宗之初即位也两河略定萧侁叚文昌以爲天下已太平渐宜销兵请密诏天下军镇有兵处毎岁百人之中限八人逃死穆宗方荒宴不以国事爲意遂可其奏军士落籍者众皆聚山泽爲盗及朱克融王庭凑作乱一呼而亡卒皆集诏征诸道兵讨之诸道兵旣少皆临时召募乌合之众又诸节度既有监军其领偏师者亦置中使监陈主将不得専号令战小胜则飞驿奏捷自以爲功不胜则迫胁主将以罪归之悉择军中骁勇以自卫遣羸懦者就战故毎战多败又凡用兵举动皆自禁中授以方略朝令夕改不知所从不度可否惟督令速战中使道路如织故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元颖王播爲相皆庸才无逺略史宪诚旣逼杀田布朝廷不能讨遂并朱克融王庭凑以节钺授之由是再失河朔讫于唐亡不能复取
　　军法门
　　汉祭遵杀舍中儿
　　更始二年大司马刘秀舍中儿犯灋军市令祭遵格杀之秀怒命收遵主簿陈副谏曰明公常欲众军整齐今遵奉灋不避是教令所行也乃贳之以爲刺奸将军谓诸将曰当备祭遵吾舍中儿犯灋尚杀之
　　孙防入袁术营斩逃卒
　　兴平元年袁术以孙坚余兵千余人还防表拜怀义校尉防骑士有罪逃入术营隐于内廏防指使人就斩之讫诣术谢术曰兵人好叛当共疾之何为谢也由是军中益畏惮之
　　吴吕防垂涕斩同郡人
　　建安二十四年吕入江陵约令军中不得干歴人家有所求取防麾下士与防同郡人取民家一笠以覆官铠官铠虽公防犹以爲犯军令不可以乡里故而废灋遂垂涕斩之于是军中震栗道不拾遗
　　蜀诸葛亮用兵不废法
　　魏太和二年初越巂太守马谡才器过人好论军计诸葛亮深加器异以爲参军及出军祁山以谡督诸军在前与张郃战于街亭谡违亮节度舍水上山不下据城张郃絶其汲道击大破之亮进无所据乃还汉中收谡下狱杀之抚其遗孤恩若平生蒋琬谓亮曰昔楚杀得臣文公喜可知也天下未定而戮智计之士岂不惜乎亮流涕曰孙武所以能制胜于天下者用灋明也是以扬干乱灋魏绛戮其仆四海分裂兵交方始若复废灋何用讨贼邪
　　晋茍晞不以王法贷从弟
　　永嘉元年茍晞屡破彊冦威名甚盛善治繁剧用灋严峻其从母依之晞奉养甚厚从母子求爲将晞不许曰吾不以王灋贷人将无后悔邪固求之晞乃以爲督护后犯灋晞杖节斩之从母叩头救之不听旣而素服哭之曰杀卿者兖州刺史哭弟者茍道将也
　　宋沈庆之乞不斩王谟
　　元嘉二十八年萧斌王谟皆坐退败免官文帝问沈庆之曰斌欲斩谟而卿止之何也对曰诸将奔退莫不惧罪自归而死将至逃散故止之
　　北魏孝文违军法赦盗
　　齐永明十一年魏主至肆州大司马安定王休执军士爲盗者三人以狥于军将斩之魏主行军遇之命赦之休不可曰陛下亲御六师将逺清江表今始行至此而小人已爲攘盗不斩之何以禁奸帝曰诚如卿言然王者之体时有非常之泽三人罪虽应死而因縁遇朕虽违军法可特赦之旣而谓司徒冯诞曰大司马执法严诸君不可不慎于是军中肃然
　　唐河东诸镇皆奉灋
　　宝应元年初李国贞治军严朔方将士不乐皆思郭子仪故王元振因之作乱子仪至军元振自以爲功子仪曰汝临贼境辄害主将若贼乗其衅无绛州矣吾爲宰相岂受一卒之私邪収元振及其同谋四十人皆杀之辛云京闻之亦推按杀邓景山者数十人诛之由是河东诸镇率皆奉法
　　叚秀实竟杀犯盗之卒
　　大厯元年以马璘兼邠宁节度使璘以叚秀实爲都虞候卒有能引弓重二百四十斤者犯盗当死璘欲生之秀实曰将有爱憎而法不一虽韩彭不能爲理璘善其议竟杀之璘处事或不中理秀实力争之璘有时怒甚左右战栗秀实曰秀实罪若可杀何以怒爲无罪杀人恐渉非道璘拂衣起秀实徐步而出良久璘置酒召秀实谢之自是军州事皆咨秀实而后行
　　郭子仪禁军中无故走马
　　三年郭子仪禁无故军中走马南阳夫人乳母之子犯禁都虞候杖杀之诸子泣诉于子仪且言都虞候之横子仪叱遣之明日以事语僚佐而叹息曰子仪诸子皆奴才也不赏父之都虞候而惜母之乳母子非奴才而何
　　李绛乞责承璀惩将帅
　　元和五年吐突承璀自行营还复充左军中尉裴垍曰承璀首唱用兵疲弊天下卒无成功陛下纵以旧恩不加显戮岂得全不贬黜以谢天下乎李绛奏称陛下不责承璀它日复有败军之将何以处之若或诛之则同罪异罚彼必不服若或释之则谁不保身而玩冦乎愿陛下割不忍之恩行不易之典使将帅有所惩劝间二日宪宗罢承璀中尉降爲军器使中外相贺
　　太祖皇帝部兵莫敢不尽死
　　后周显徳三年唐齐王景达将兵二万自步济江距六合二十余里设栅不进居数日唐出兵趣六合太祖皇帝奋击大破之杀获近五千人余众尚万余走度江争舟溺死者甚众于是唐之精卒尽矣是战也士卒有不致力者太祖皇帝阳爲督战以劒斫其皮笠明日徧阅其笠有劒迹者数十人皆斩之由是部兵莫敢不尽死
　　南唐刘仁赡以军法斩幼子
　　四年周兵围夀春连年未下城中食尽齐王景达自濠州遣边镐等泝淮救之军于紫金山列十余寨如连珠与城中烽火晨夕相应刘仁赡请以边镐守城自帅众决战齐王景达不许仁赡愤邑成疾其幼子崇谏夜泛舟度淮北爲小校所执仁赡命斩之左右莫敢救监军使周廷构哭于中门以救之仁赡不许廷构复使求救于夫人夫人曰妾于崇谏非不爱也然军法不可私名节不可亏若贷之则刘氏爲不忠之门妾与公何面目见将士乎趣命斩之然后成丧将士皆感泣
　　民兵门
　　唐田承嗣籍户口爲兵
　　广徳元年以魏博都防御使田承嗣爲节度使承嗣举管内户口壮者皆籍爲兵惟使老弱耕稼数年间有众十万又选其骁健者万人自卫谓之牙兵
　　李抱真选民丁习射
　　永防元年加李抱玊鳯翔陇右节度使以其从弟抱真爲泽潞节度副使抱真以山东有变上党爲兵冲而荒乱之余土瘠民困无以赡军乃籍民毎三丁选一壮者免其租徭给弓矢使农隙习射岁暮都试行其赏罚比三年得精兵二万旣不费廪给府库充实遂雄视山东由是天下称泽潞步兵爲诸道最
　　吴结民兵习战
　　后梁贞明五年吴禁民私畜兵器盗贼益繁御史台主簿卢枢上言今四方分争宜教民战且善人畏法禁而奸民弄干戈是欲偃武而反招盗也宜团结民兵使之习战自卫乡里从之
　　后唐征夫无益于用
　　后晋天福元年唐潞王诏大括天下将吏及民间马又发民爲兵毎七户出征夫一人自备铠仗谓之义军期以十一月俱集命陈州刺史郎万金教以战陈用张延朗之谋也凡得马二千余匹夫五千实无益于用而民间大扰
　　齐王籍乡兵大荒扰民
　　开运元年诏诸州所籍乡兵号武定军凡得七万余人时兵荒之余复有此扰民不聊生
　　晋罢乡兵输钱民益爲盗
　　后汉天福十二年初晋置乡兵号天威军教习岁余村民不闲军旅竟不可用悉罢之但令七户输钱十千其铠仗悉输官而无赖子弟不复肯复农业山林之盗自是而繁及契丹入汴纵胡骑打草谷又多以其子弟及亲信左右爲节度使刺史不通政事华人之狡狯者多徃依其麾下教之妄作威福掊敛货财民不堪命于是所在相聚爲盗多者数万人少者不减千百攻防州县杀掠吏民滏阳贼帅梁晖有众数百送款晋阳求効用髙祖许之磁州刺史李谷密通表于髙祖令晖袭相州晖侦知髙唐英未至相州积兵器无守备夜遣壮士逾城入啓关纳其众杀契丹数百其守将突围走晖据州自称留后表言其状
　　淮南白甲军
　　后周显徳三年初唐人以茶盐强民而征其粟帛谓之博征又兴营田于淮南民甚苦之及周师至争奉牛酒迎劳而将帅不之恤専事俘掠视民如土芥民皆失望相聚山泽立堡壁自固操农器爲兵积纸爲甲时人谓之白甲军周兵讨之屡爲所败先所得唐诸州多复爲唐有
　　吴越王括境内民兵
　　吴越王俶括境内民兵劳扰颇多判明州钱亿手疏切谏罢之
</div>
    <div class="pagination">
<a href="通鉴总类_page38.html">上一页</a><span>...</span><a href="通鉴总类_page34.html">34</a><a href="通鉴总类_page35.html">35</a><a href="通鉴总类_page36.html">36</a><a href="通鉴总类_page37.html">37</a><a href="通鉴总类_page38.html">38</a><span class="current-page">39</span><a href="通鉴总类_page40.html">40</a><a href="通鉴总类_page41.html">41</a><a href="通鉴总类_page42.html">42</a><a href="通鉴总类_page43.html">43</a><a href="通鉴总类_page44.html">44</a><span>...</span><a href="通鉴总类_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
