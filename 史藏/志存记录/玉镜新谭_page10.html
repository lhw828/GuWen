<!DOCTYPE html>
<html>
 <head>
  <meta charset="utf-8"/>
  <title>
   玉镜新谭 - 第 10 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉镜新谭 - 第 10 页/共 10 页
  </h1>
  <div class="content">
   会勘
　　
　　吏部尚书房壮丽等题为遵旨会勘事：「吏科抄出礼科都给事中吴弘业题，通抄到部，该臣等会同九卿、科道、尚书郭允厚等会勘得已死罪臣崔呈秀，人是獍枭，心同鬼蜮。巡方而赃私狼籍，以致掌院露章之纠；夤缘而投附权珰，遂徼意外赐环之幸。念头既已不正，行径安能改图？窃青衣小帽以乞怜，五经扫地；假义子以结契，四维尽捐。称颂倍至，呼吸潜通，浸假而巡视，浸假而总宪。蟒玉宫保，威福惟其旁窃也，则矫托之上传；衣冠土偶，线索惟其暗提也，概归之内意。假门户为陷阱，而无辜波及者，宁复玉石之分？借助工为标题，而诬赃枉坐者，谁怜薏茹之谤？私人布列，重贿盈辇。其若丘志充之六十元宝，则擅权纳贿之足凭；如一单中滥推十三武弁，则悬秤卖官之有据。最可恨者，身亦属其毛里，贪叙荫而忍忘母丧；尤可鄙也，念一嬖于娼优，辱钦点而妄图司阃。且也身据中枢，而使恶弟操兵权于重地，法殊可诛；总之首倡颂功，以成其结交近侍之实迹，罪乌可逭。恶罄竹以难书；奸弥天而更大。不惟台省交发其秽奸，亦圣明深洞其微衷。虽呈秀业已投缳，家赀尽尔籍没，似少快中外之心，稍泄神人之忿，但一死委有不尽其辜，此律尚有应得之罪。恳乞皇上敕下法司，按律确拟，暴其罪于天下，暴其实于万世，庶足永为人臣负国忘亲、通内擅权者之戒，臣等不胜仰天待命之至。」天启七年十二月初一日上，十二月初三日奉圣旨：「逆党崔呈秀，负国忘亲，通同擅权，虽死尚有余辜。着法司按律确议，暴着其罪，以垂永戒。该衙门知道。」
　　
　　　会议
　　
　　刑部尚书苏茂相等奏为奉旨会议事：该刑科抄出户科李觉斯题为「权奸虽殄天刑，权党未正国宪，伏惟一念，以畅仁明之怀，以洪尧舜之量事」等因，题奉圣旨云云，钦此钦遵。又该户科李觉斯题「又遵旨指名参奏事」奉圣旨云云，钦此钦遵。该科道抄出到部，该臣等会照「五虎」、「五彪」。先该户部员外王守履奏为「奸臣秽状等事」等因，疏内「文臣中有『五虎』之谣，而知者四，即崔呈秀、李夔龙、吴淳夫、田吉，皆濡足权珰为羽翼者也。其一知之不真，不敢议列。武臣中有『五彪』之论，则田尔耕、许显纯、崔应元、杨寰、孙云鹤也，皆是忠贤之牙爪」等语，今奉明旨，各党应得何罪，着法会议具奏。其一未真者也，经科臣指参明白。该臣等会同左都御史曹思诚、右都御史张九德等，会议间，接邸报：该太仆寺卿、仍管云南道事杨维垣题为「剔蠹直穷其源事」，疏云「内廷之李永贞、刘若愚正与崔呈秀相当，而外之虎彪，亦仅与涂文辅辈等耳。次第其罪而轻重之，于以剔蠹除凶，无余蕴矣」等因，题奉圣旨云云，钦此钦遵。该臣等会看得人臣之立朝，以忠直为本，处盛世，为朝阳之鸣凤；遇权奸，为触邪之神羊。当魏贼窃柄之日，诸臣有显为争执者，有默为挽回者。凡任鹓鹭班行之列，谁无鹰鹯搏击之思？何乃有非类之徒，所传「文臣五虎」如崔呈秀、吴淳夫、倪文焕、田吉、李夔龙其人者，又「武臣五彪」如田尔耕、许显纯、崔应元、杨寰、孙云鹤其人者。即其行事，虽若同途，据其称号，俱为骇听。臣等就「五虎」按之：如崔呈秀结交逆珰，残害多人，其不忠不孝如枭獍，其残害忠良如豺狼，其贪婪淫秽如狗彘、虎犹未足为比者。罪状已经诸臣胪列，奉有明旨，且定爰书，以伸国宪，以快舆情矣。如吴淳夫、倪文焕者，一以部曹而顿躐台座，滥膺宫傅，其势焰之熏灼，不啻露爪张威；一以御史而坏乱台规，攘臂察典，其阴狡之机锋，又将磨牙择食。所当革职为民，仍夺诰命示戒者也。若田吉两载曹郎，取宫保如反掌，得自何门？李夔龙甫出郎属，居协院而不疑，谁为速化？所当革去官职，永谢仕籍者也。就「五彪」按之：如田尔耕、许显纯、崔应元，以罗钳吉网之辈，为附会煅炼之谋，缇骑一出，人间无鸡犬之宁；榜掠所加，桁杨有夜哭之鬼。欲雪沉冤，当昭国法，所当提问，如律正罪者也。如杨寰、孙云鹤蝇营之辈，狗彘之徒，不过借权奸之指挥，作鞭笞之隶而已。衣冠原属沐猴，官职应同戏谱，所当概为削夺者也。总之诸犯之情罪，各如生平之行径，若据「虎」「彪」之名目，则人人皆为可杀，但按其实而核其真，则如崔呈秀之穷凶极恶，世不多见；次则田尔耕、许显纯、崔应元，怙威噬人，最为可恨。盖科臣有言曰：「此辈杀人如艹，取官如寄。」臣等以为：杀人如艹，宜偿所杀之人；取官如寄者，宜褫所取之官。故为斟酌情罪，今穷奇梼杌，不得逭刑于清时；而假息游魂，犹得偷生于圣世。庶雷霆奋击之勇，与乾坤盖载之仁，并行而不悖。
　　
　　总之，生杀予夺，莫非皇仁，操纵张弛，还归睿断。统候圣明裁夺施行。
　　
　　崇祯元年正月十三日奉圣旨：「奸恶魏忠贤串通逆妇客氏，恣威擅权，逼死裕妃、冯贵人，矫旨革夺成妃名号，惨毒异常，神人共愤。朕与昭雪复号，以慰先帝在天之灵。其祸害缙绅，盗匿珍宝，未易枚举，皆由崔呈秀表里为奸，包藏祸心，谋为不轨。仰赖祖宗有福，阴谋随破，二凶天殛，人心大快。乃『五虎』李夔龙等，附权檄擢  附权檄擢　「檄」后文均作「骤」，疑是。 ，机锋势焰，赫赫逼人；『五彪』田尔耕等，颐指佐威，杀人艹菅，幽困累累，沉冤莫白。其元凶魏忠贤与崔呈秀，早定爰书，『虎彪』俱照各官前级，着法司并行依律拟罪，以伸国法。该部知道。」
　　
　　刑部尚书苏茂相等为遵旨会议事：「河南司案呈奉本部，送刑科抄出本部等衙门会题前事，案照先该户科李觉斯题『权奸虽殄天刑，权党未正国宪，伏惟一怒，以畅仁明之怀，以洪尧舜之量事』内参魏忠贤『十孩儿』、『五虎』、『五彪』，用心比弟侄更狡，造恶且弟侄更大缘因，题奉圣旨云云，钦此钦遵。随该户科李觉斯题为遵旨指名参奏事，奉圣旨云云，钦此钦遵。抄出到部送司，该本司案呈：『该臣等会议得吴淳夫、倪文焕，俱革职为民，仍夺诰命；田吉、李夔龙，俱革职；田尔耕、许显纯、崔应元，俱问正罪；杨寰、孙云鹤，俱削夺。统候圣明裁夺』等因，题奉圣旨云云，钦此钦遵。臣等会同都察院曹思诚、大理寺左少卿姚士慎等，窃惟国之有法，帝王所以律世，即臣子所以律身，故奉法惟谨。不有趋权门而开纳贿之路，守法不阿，何至杀人命以当媚灶之资？乃有身居文武之列，名号虎彪之凶，若李夔龙、田尔耕其人者，臣等钦奉明旨，再将诸臣等前后纠参之疏，备细查究。除崔呈秀、魏忠贤、客氏具报另题外，其参『五虎』各犯，有谓其人典铨，人人不自免，李夔龙典铨，立地便作佥堂，且谓挟买官之赀所致者。有谓吴淳夫一节，不数月也，所跻卿贰  所跻卿贰　「卿」原讹「乡」，显系形讹。 ，虽董卓之蔡邕一岁九迁，速不是过。又与崔呈秀、孙织锦六千金。有谓河南掌道御史报升，崔呈秀欲越十余人，用其心腹倪文焕，必俟文焕差竣回道，然后具题。又与崔呈秀植党一骗财赃盈具万者。有谓田吉被挟之参，瓦全已幸，乃二载曹郎，而尚书极品，叨名器若承蜩。又满载而归，家累陶、石之富。总之明旨云『附权骤擢，机锋势焰，赫奕逼人』，足以蔽其罪矣。按律云：『凡受财枉法，有禄人八十贯绞，杂犯准徒五年。』例云：『文职官受财枉法，至满贯绞罪者，发附近卫所充军。』谨按诸枉被参各人已之赃，正合受财枉法之律。如吴淳夫以六千计，倪文焕则以盈万计，皆明明分受，列于参疏，可以数追者。李夔龙、田吉虽疏申赃数未经开坐，然一称『挟买官之赀』，一称『累陶、石之富』，非纳贿何以得此？既经论劾，难以轻宥，二犯另行各追银一千两。各犯事同一体，俱应遣戍，以儆官邪。并乞敕行原籍抚按，就近严追，以助边饷，完日发遣，无容没者也。其参『五彪』各犯，有谓田尔耕、许显纯、孙云鹤、杨寰、狐假鸱张，戕害多命，皆忠贤门下刽子手。有谓田尔耕掌锦衣卫，许显纯掌镇抚司，忠贤草菅人命，皆出两人之手者；有谓许显纯敲朴缙绅，皮开肉绽，尸腐虫钻，不一瞬者；有谓许显纯、孙云鹤、杨寰、崔应元网罗煅炼，钩棘株连  钩棘株连　「钩」原讹「钓」，钓棘不文，今改。 ，榜掠惨于炮烙，摄冤魂于夜半，中诬者如杨涟、周顺昌、周起元等十余人，俱毙镇抚司之狱。总之明旨云『受指怙威，杀人草菅，幽圄累累，沉冤莫白』，足以蔽其罪矣。按律云：『官故勘众人因而致死者斩。同僚官知情共助者，与因罪致死者减一等，杖一百，流三千里。』例云：『酷刑官，不论情罪轻重，辄用惨刻刑具，乱打若致死至三命者，武官发边卫充军。』田尔耕、许显纯系掌印参劾之官，应议斩律。崔应元、杨寰、孙云鹤共勘之例究遣，投诸边裔，以御魑魅者也。恭候命下本部，臣等将李夔龙、吴淳夫、倪文焕、田吉咨行各原籍抚按追赃。倪文焕五千两，吴淳夫三千两，李夔龙、田吉各一千两，解助边饷。完日，发附边卫所充军。田尔耕、许显纯行提至日，监候处决。崔应元、杨寰、孙云鹤咨行各原籍抚按，发落边卫充军。各犯诰命，通行追夺奏缴。崇祯元年二月初二日具。」
　　
　　正月廿八日奉圣旨：「奸逆盗权，阴谋叵测，凡厥党与，所严愆。这『五虎』、『五彪』，既会议确的，李夔龙、吴淳夫、倪文焕、田吉行原籍抚按，追赃照数，解助边饷，完日，发附近卫所充军。田尔耕、许显纯即着原籍监候处决。崔应元、杨寰、孙云鹤行原籍抚按发边卫充军。各犯诰命，通行追夺，以为附权蠹政之戒。」
　　
　　以上三疏，勘定元凶辅恶供案。
　　
　　　籍没
　　
　　天道昭昭不爽，于理甚明。无乃贪夫以势权在手，货利熏心，敢昧之乎。逆珰魏忠贤窃国柄，恣成狼性，杀人之命，天亦杀其命，夺人之产，天亦夺其产，更报之速，而戮之异也。稍抒公愤，书以为戒。
　　
　　文书房传出圣旨：「籍没犯人魏忠贤及客氏家私，着秉笔太监张邦治等，眼同厂卫及五城御史等打点，勿得隐漏。该衙门知道。」
　　
　　云南道御史杨维垣题为急请明旨处分事，奉圣旨：「逆孽魏良卿等，上侵府藏，下剥民脂，家赀法当没入，岂容匿寄。诸党既有实据，着差出内外各官，将本内有名人犯，严行拘究。僧道着先行严缉，务在必获。其原籍肃宁县家产，着彼处抚按严加封固，查明从实具奏。如有容隐，一体治罪。该部知道。」
　　
　　司礼监太监张邦治奏为恭进银两事，奉圣旨：「这逆犯魏忠贤庄房变价银三万九千五百四十九两九钱二分，着交进内库，照数查收。其未完二处，俟完日另进。该部知道。」
　　
　　户部郎中刘应遇奏为六大苦情事，奉圣旨：「权奸窃柄，煽虐惨毒，凡奏诸臣苦状，朕为恻然。逆恶魏忠贤原籍房产，尽没入官，已有旨了。其逮死各官未完银两，都与豁免，家属悉与释放，所荐诸臣，分别录用。该部知道。」
　　
　　通政使杨绍震奏为大奸叛迹已彰事，奉圣旨：「逆奸崔呈秀交结逆珰，招权纳贿，罪恶贯盈，死有余辜。赃私狼籍，法应没入。即着抚按地方官，将一切家产尽行严加封固，细查明白，造册具奏，以济边饷。如有隐匿、窝藏，一体治罪。该部知道。」
　　
　　山东道御史吴尚默题为逆奸在邸赃私事，奉圣旨：「览奏。奸恶崔呈秀，在邸赃私，既经籍没，有银两等厢，现贮兵马司库中，即着该坊官照数解进，余依拟变价，以助边饷。该部知道。」
　　
　　都察院司务许九皋奏为久郁之舆情事，奉圣旨：「据奏魏忠贤元凶巨恶，已经殄灭，家产尽没，稍释中外之忿。其田尔耕职任要地，冒滥锦衣，荣及奴隶，鲸吞霸占，惨害生民，不可胜计。今被害之家，欲食肉寝皮，盖充室所积，莫非民膏，不啻元凶之富。其家赀并各地伙计，行该抚按实时封固，尽数籍没，以充边饷。该部知道。」
　　
　　　遣戍
　　
　　盖逆珰诬陷忠良，草菅人命，理合寸磔藁街，或醢而分祭被害诸臣之墓前，以慰忠魂，以雪积恨。于情于法，岂为过哉。今皇恩宽宥，不即加诛，姑发凤阳，使滔天之罪，得以缓死，恐入地之灵，未必称快也。
　　
　　兵部等衙门接出圣谕：「朕御极以来，深思治理，而有逆恶魏忠贤，擅窃国柄，蠹盗内帑，诬陷忠直，草菅多命，狠如狼虎，本当肆市以雪众冤，姑已从轻，释发凤阳。矧巨恶不思自改，辄敢将素蓄亡命之徒，身带凶刃，不胜其数，环拥随护，势若叛然，朕心甚恶。着锦衣卫即差的当官旗  着锦衣卫即差的当官旗　「锦」字原空阙，据卷十诏文补。 ，前去扭解，押赴彼处，交割明白。其经过地方，着各处抚按等官，多拨官兵沿途护送。所有跟随群奸，即将擒拏具奏，勿得纵容遗患。倘有疏虞，责有所归。尔兵部马上差官，星速传至各该衙门。特谕。」
　　
　　刘应遇疏略云：「籍没既尽，自当还之大内，但凤阳蒙遣之日，尚买布袋千余，所装何物？南来商民，见其车载百辆，骡载千骑，此非内帑积贮，亦民间膏血乎？闻忠贤欲归河间，彼造有砖城万雉，第宅连云，恐以饱扬之鹰，为负嵎之虎，是以重资借寇者也。」
　　
　　文书房递出圣谕：「朕闻去恶务尽，御世之大权，人臣无将，有位之炯戒。我国家明悬三尺，严绝大憝，典至重也。朕览诸臣屡疏，陈列逆恶魏忠贤滔天大罪状，朕已洞悉。切思先帝以左右微劳，稍加恩宠，忠贤不思尽忠报国，以酬恩遇。乃逞恩植党，怙恶肆奸，擅作威福，难以枚举，略数其概：将皇兄怀宁公主生母成妃李氏，假旨革夺，至今含冤未雪。威逼已封裕妃张氏，立致捐生，虽死九原，其目未瞑。借旨擅将敢谏忠直之臣，罗织削夺，惨毒备至。串同心腹，酷刑严拷，诬捏赃私，立毙多命。他若蹇谔痛于杖下，善良枯于立枷，臣民重足，道路侧目。而奸恶身受三爵，位崇王等，极人臣未有之荣。通同客氏，表里为奸，当先帝弥留之时，尤复叨恩进秩，无有纪极。今赖祖宗在天之灵，二犯罪恶，次第毕露。朕心又思忠贤等，不止窥攘名器，紊乱刑章，将我祖宗蓄积库贮、保国奇珍异宝、金银财物，朋比盗窃，几至一空。何物神奸，大胆乃尔！本当寸磔，会梓宫在殡，姑置凤阳。即将二犯家产，着锦衣卫会同五城御史，亲诣住所，将家赀庄田及违禁等物，尽数籍没入官，逐件开列具奏。其原籍违式服舍等项，着落有司清查具奏。如有隐匿等情，许据实纠参，一并连坐。亦不许株连无辜。其冒滥弟侄亲属，俱发烟瘴地面永远充军。呜呼，大奸脱距，国典用彰，自罹于辟，情罪允孚。特谕。」
　　
　　　自缢
　　
　　咄嗟，前后一忠贤也，始而依人乞食，鬻水佣身，是何卑污也。既而进用，六七年来，取元臣上公如寄，视金璧珍奇如土，挟天子以令百官，逼中宫而辱懿戚，朝野知有忠贤而不知有君，中外敢为瘖痖而不敢为忤，抑何气焰也。今而恶极罪盈，天怒神愤，囚首雉经，复为乞人而不可得。世犹切齿，恨不食其肉而寝其皮，曾不若狗马能尽力于人，而死有帷盖之埋，又何结束也。噫，魏贼一死，虽脱显戮，将何面目以见诸忠烈于地下乎？此周吏部顺昌就逮时云：「我死必诉高皇帝，速殛元凶，以清君侧之恶。」逆珰其必堕九渊之下，万劫莫伸矣。
　　
　　慨自逆珰事败，而伏国宪也，犹荷圣明宽厚，姑置凤阳。然怙恶不悛，仍悻悻就道，拥护几及千人，皆素所蓄壮士，身佩短兵，满载金珠奇玩四十辆，骡马数百骑，意气扬扬，雄心未已。行至阜丘，就旅舍宿，忽有心腹密传杨通政上言云云，旦夕祸且不测矣。于是，忠贤长叹僵卧，戒左右歇息，明日早行。听壁厢人静，夜半自起，随解所系之带，悬于梁上。其所亲爱小中贵李朝钦，梦中惊起，亦自经。逾时，家丁六十儿不闻其声息，启户视之，二人皆气绝矣。急报县尹，震动一方，观者杂沓，行李散失，舆从逸去。抚按疏闻，得暂埋候勘之旨。越三月，定爰书，凌迟处死。发其尸而忠贤不化，李朝钦已腐，唯残骨一具耳，逆珰若待天刑行戮者也。遂起而寸磔于市。
　　
　　通政使杨绍震疏略云：
　　
　　「惟忠贤之擅权也，崔呈秀从旁而鼓之焰，表里为奸，同恶相济。附己者，提之九天，异己者，沉之九渊。桁杨毙善良之命，削夺销缙绅之骨。依厂臣之算，随疏可以梯荣；忤厂臣之心，奉旨即可斥逐。封公而朝廷之名器滥，建祠而闾阎之脂膏空。一人犯赃，株连其戚属人等，尽籍其产；一官获罪，蔓引其朋友亲识，俱罢其官。此尤其小者也。至毁大为小，而先帝之号镜付炉锤，是可忍也？假公济私，而帝室之亲懿幽囹圄，将谁欺乎？以朝廷之赏罚，供一己之爱憎；竭寰海之供亿，实一己之囊橐。生杀拟辟，威福拟辟。惟是忠贤自有骨肉，东厂自有仆役，何必干儿呈秀？呈秀自有双亲，西台自是美官，何须义父忠贤？是何心哉，所共闻也。今发凤阳，大快人意。然凤阳滨海临大江，其中啸聚者，多枭雄敢战之辈，忠贤辇金而结之，安知无揭竿响应者乎？东南半壁，恐非宁宇矣！况崔凝秀已建旗鼓于浙水上，同心合谋，与皇家作难，再以心腹爪牙为之内应，未雨之防，不可不早讲也。与其降发凤阳，待其叛也而后擒之，劳师动众，不若早肆市之为便也。呈秀同心逆谋，罪与同符，会勘而拟之骈戮，即百喙能辩哉！」
　　
　　户科都给事中李觉斯疏略云：
　　
　　「职伏览自古刁竖小人，作威作福，无不立取祸败。即如我朝王振、刘瑾，迄今魏忠贤，明明炯鉴。职愿陛下特赐圣谕一道，就将王、刘、魏前后事迹，明白显录。提醒内官，鉴往知来，守法有福，造恶必殃，洗涤心肠，无听邪人结连指使，渐渐恶极罪大，待至如忠贤阜城县五更蚤起，止有一麻绳伴送阴府。盗尽内库宝藏，诚可受用乎？庶几于陛下新政，未必无补，录之史册，将来圣子神孙，宣示无穷矣。至于外庭臣子，自小读圣贤书，治乱得失，忠佞贞邪，一展卷，一推心，皆自明白者。乃尔蛾自投火，蝇自投油，覆辙彰彰，岂真一入魔途，便有迷魂汤水耶？」
　　
　　锦衣卫千户吴国安奏为钦奉圣谕事，奉圣旨：「逆恶魏忠贤及李朝钦缢死既真，该县相视明白，姑与掩埋。其行李解河间府，同籍没家产一并具奏。随押内官唐升，着解来司礼监究问。家人六十儿、店主、骡夫，审无别情，即与释放。该部院知道。」
　　
　　巡抚保定等处右佥都御史张凤翼奏为罪监投缳情真事，奉圣旨：「览奏。魏忠贤、李朝钦缢死既真，姑着相埋。其行李，该地方官公同查点，与他见搜赃物进奏。逃犯李四、王选等，还着严行内外各衙门究缉。」
　　
　　野臣曰：「逆珰已矣，富贵其可久享乎？奸雄其可长保乎？今日再能威劫海内乎？死后可免千秋遗臭乎？果忠乎？果贤乎？何以见先帝乎？何以对诸忠臣烈士乎？以三尺绳而能饶汝寸磔乎？我以草莽中人，不能效杨都宪之论汝于凶锋烈焰之时，而骂汝于千刀万剐之后，我亦自愧矣！第编此帙，以昭万恶，供世之笑骂云尔。
　　
　　　附：崔呈秀萧灵犀
　　
　　按：崔呈秀同恶相济，同心共死，是真义父干儿也，其可同日而语矣。故列之于魏忠贤后，以为党权附势者戒。萧灵犀，呈秀妾也，托迹青楼，委身司马，即其仗龙泉以殉崔祸，媿夫抱琵琶而过别船者，因并记此。
　　
　　巡抚顺天等处右副都御史单明翼题为权臣自缢事：「本月初六日，据蓟州兵备道孙织锦呈『据蓟州知州赵三极申据本城保正顾有德呈称「今有本城崔乡宦，于本月初五日，在本家不知何为自缢身死，又侍妾萧氏自刎未死等情。又据贡生崔锺秀呈为缢死兄命事，有兄崔呈秀于本月初五日自缢死，妾萧氏自刎未死」等情到职。据此，随委本州岛知州赵三极，公同本城守备萧汉相及巡捕等官，带领吏书仵作，亲诣本官家内查勘。本官委在本宅书房二梁上用汗巾缢死。眼同各官将尸卸下，停柩在宅。其妾萧氏用刀自刎在傍，尚未气绝等因，申报到道，呈报至臣』。据此该臣会同巡按直隶监察御史卓迈，为照听勘原任兵部尚书崔呈秀缢死，相应题报。」
　　
　　吏部尚书房壮丽等奏为遵旨会勘事，奉圣旨：「逆党崔呈秀负国忘亲，通同擅权，虽死尚有余辜。着法司按律确拟，暴着其罪，以垂永戒。该部知道。」
　　
　　福建道御史王会图疏略云：「兵部尚书崔呈秀，狼噬成性，狐假虎威，鬻爵责偿若价，受赇委积如山，业经诸臣论列，奉旨会勘。朝廷之大法既伸，神人之公愤亦泄矣。不谓又有一种极秽极丑、堪讶堪姗者，职亦知言之齿颊徒污，书之赫（足虎）破蔑，第事出希奇，情于欺蔑，有不容默默者。顷据密云道张维世呈前事：窃惟古今名将，发迹卑微、秉钺登坛者，代不乏人，然皆英雄未遇时，偶困于贩缯屠狗，究竟不失豪杰本色也。从来不闻忘八，窃取钦命如寄，居然专阃而雄行。如密云军中营都司萧惟中，职初不详其何许人，九月末旬，见原任都司杨如梗方经添注，即蒙钦点惟中填补。不五七日，而即闻惟中已来到任。职极欲得人任事之速，询其人，则曰：「崔大司马郎舅也。」职窃讶之，曰：「大司马止闻有一郎舅宗珏，是以白丁而题授守备矣。更又有一萧郎舅而都阃乎？」及细访其来历，则三河县之乐户、而大司马所钟爱之名娼号灵犀者之胞弟也。其父萧成，其母翠梅儿，庶母文楼儿。惟中乳名晚哥子。灵犀生于宝坻，「灵犀」，其美号也。当阿娇未贮金屋时，曾倚门献笑于密云镇城。尔时，晚哥共抱琵琶而打觔斗，扫软腿而餍酒食者也。今本城范儿胡衕其居停主人具在也。即灵犀所旧相识之徐秀才、刘秀才、潘指挥、徐指挥，亦具在也。曾几何时而峨冠博带，横金盖黄，重游旧地矣。方其初到城外，即作下马威风。嗔中军千把总迎迓稍迟，百般辱骂，百总、管队，肆行捆打，合营兵丁，人人股栗。遂指舆马伞扇，刀鎗剑戟，修衙门，设铺垫。每兵科索银二钱，计兵士二千余名，入囊者已四百余金矣。职闻之，不觉发指眦裂，姑厚其毒以有待而发耳。未几，而随抚院下学行香，辄不揣分，在轿而与诸生拱手，诸生遂群起而詈之，且欲殴焉。幸为众将官解救得脱。其谒见本道也，及屡踵门而屡拒绝之，乃遂觉事已不谐，而中夜弃印潜逃矣。于是，职参看得崔呈秀，遍体膻秽，满腹腌臜，一心久已澌亡，百行因之败坏。倚冰山而暗持大柄，惊看邪焰熏天；盗阃符以窃畀私人，不顾官常扫地。萧惟中，平康下贱，杂剧么么，借缘于握雨携云之腹心，凭势为掀波鼓浪之牙爪。登坛簇簇，难教甲士开颜；跃马扬扬，顿见旄头削色。嗔迎迓迟而肆行捆打，振姨媚胁众之英风；指题目得以广索金钱，仍乐妓派差之故智。狗续貂而冠裳尽玷，鹿蒙虎而体统何存？若不大暴二奸之丑，立正两观之诛，毋乃灰残多士之雄心，笑破九边之众口乎？」
　　
　　嗟乎，崔老一大司马，曾不若灵犀之风尘女子，始逼父母之命而失节，终禀丈夫之气以殉身。虽无韩国君枹鼓军中之概，而有虞夫人短剑江头之烈。徒有一点素心，第惜不得其人耳。
　　
　　玉镜新谭卷之九
　　
　　　爰书  魏忠贤　客氏　崔呈秀 
　　
　　指挥佥事世袭次子崔镗到司。该本司呈堂，移咨都察院，照会大理寺，请官会审间。蒙批河南司会同贵州司奉此案呈本部咨行都察院，照会大理寺委官去。随准都察院札委湖广道监察御史曹谷、山东道监察御史吴尚默、大理寺札委左寺正何京、右寺副喻思慥各职名前来。该本司署司事主事杨凤翥，同本司主事袁文新、王汝受，会同湖广道监察御史曹谷、山东道监察御史吴尚默、大理寺左寺正何京、右寺副喻思慥、贵州司署司事福建司员外郎康承祖，行提魏良栋等，并崔镗一干人犯于都城隍庙，逐一研审各犯与招魏良卿等初招无异。会议得：魏忠贤，扫除官奴，客氏，舆台猥婢也。一徼扈跸之宠，亲臣自命；一恃青宫之爱，褓姆为功。忠贤藉客氏以窥伺禁闼；客氏藉忠贤以立威外庭。于是谋合连环，奸同狼狈，怙势弄权，无所不至。口传诏旨，手握斜封，逢之则富贵立得，犯之则玉石俱焚。塞谏诤之路，伏、马不留；杜指摘之门，戚畹频剪。缇骑四出，海宇驿骚，几成反汗之势；钳网横加，忠良骈首，顿结飞霜之惨。宝玉大弓，盗归私室，铜符铁券，尽付佣奴。甚且矫革贵嫔，且逼死贤妃，甚且摇动中宫。罪状如斯，已不胜诛矣。乃名位过于『尚父』，祠宇逼于素王，忠贤之无将也。册号虽曰奉圣，擅宠几于耦尊，客氏之无等也。借操练之名，乘衅瑕于肘腋；假整饬之说，拥重镇于要津。阴养死士，陈兵自卫，如圣谕所云『素蓄亡命之徒，身带凶刃，不胜其数，环拥随护，势若叛然。』此其包藏祸心，尤为叵测，岂臣子所忍言耶？昔赵高煽虐，不闻倚长舌之奸；王经恃恩，未见腊刑余之毒。此二凶者，阴谋相济，几令庙社危疑，逆恶并逞，已见神天震怒，干纪犯顺，罪莫大焉。信称千古之穷奇，允当一朝而并磔者也。合引谋大逆律，二犯同谋，凌迟处死。崔呈秀枭獍其心，犬豕其行，士模拟为跖、蹻，班行称为猯狢。始以呈身入幕，暂宽饕餮之诛；继而蒙面还台，益肆炰烋之气。借门户之混名，剪除异己；仰逆珰之鼻息，引用壬人。奔竞自是而成风，谠亮因之而避色。苞苴充斥，肺腑昏迷，请托公行，纪纲扫地。踞柏台之长，箝制言官；擅枢密之尊，把持军府。金穴拟郭况之藏，豪奢丐邓通之宠。呼吸潜通于禁地，颦笑必窥；线索暗度于掖庭，威福立见。斯为乞灵播恶之尤矣，夫非称功颂德之首欤？母死不闻，浊随机数年之朝政；儿举作孽，惊惶一世之人心。人知呈秀之秽迹丑形，见忠贤而毕露，而不知忠贤之凶锋毒焰，因呈秀而益张也。虎噬寔云盈贯，雉经犹未蔽辜。相应比照交结近侍官员律斩。至如魏良栋、魏鹏翼、魏志德、魏希舜、魏希孔、杨文昌、魏抚民、杨胤昌、冯继先、傅之琮、董芳名、杨祚昌、王禄、魏希孟一十四名，身同厮养，纤毫无效于公家；冠类沐猴，恩荫滥膺于下贱，碑名胪列，逆恶弥彰。又如崔铎自为败种，名玷贤书，席权势而几谏不闻，受豢养而改图安在？崔镗、崔钥，黄口孺子，冒滥锦衣，逆孽之祸未央，厚毒之报甚速。以上各犯，夤缘有禁，投畀何疑？俱应仰遵圣谕：『发烟瘴地面，永远充军。』第其中魏良栋年仅四岁，魏鹏翼年仅三岁，崔镗年仅七岁，崔钥年仅三岁，蒙蒙未视，贸贸无知。加之世袭，忽若富贵之逼人；惟彼元凶，寔害无辜之赤子。倘于此四犯者，悯彼无知，宽其一面，是尤圣朝浩荡之仁，施于法外，非臣等所敢轻议也。将魏志德等取问，罪犯十七名：魏志德年六十五岁，魏良栋年四岁，魏鹏翼年三岁，魏希舜年二十一岁，魏希孔年三十一岁，魏抚民年十一岁，魏希孟年十二岁，杨文昌年十六岁，杨胤昌年十二岁，杨祚昌年九岁，冯继先年十九岁，傅之琮年十二岁，董芳名年九岁，王禄年三十岁，俱系河间府肃宁县人；崔铎年二十五岁，崔镗年七岁，崔钥年三岁，俱顺天府蓟州人。各招同议得魏忠贤等所犯。魏忠贤、客氏，俱依谋大逆者律，皆凌迟处死，决不待时。崔呈秀依诸衙门官与内官交结夤缘作弊扶同奏启者律斩。魏志德、魏良栋、魏鹏翼、魏希舜、魏希孔、魏抚民、魏希孟、杨文昌、杨胤昌、杨祚昌、冯继先、傅之琮、董芳名、王禄、崔铎、崔镗、崔钥，俱系冒滥弟侄亲族，各遵明旨，俱发烟瘴地面，永远充军。招送兵部定卫，拘佥妻解发遣。照出魏忠贤、崔呈秀俱已自缢刑部等衙门题为遵旨会议事：「河南清吏司案呈奉本部送刑科抄出本部等衙门题前事，抄部送司。该本司署司事主事杨凤翥，同本司主事袁文新、王汝受，会同湖广道监察御史曹谷、山东道监察御史吴尚默、大理寺左寺正何京、右寺副喻思慥、贵州清吏司署司事福建清吏司员外郎康承祖，会议得犯人三名口：魏忠贤，年六十岁，系直隶河间府肃宁县人，系净身男子，于万历年间选入皇城，历转司礼监太监，总督东厂官旗办事。客氏，年四十八岁，系定兴县人侯二妻。选乳进内，封奉圣夫人。崔呈秀，年五十五岁，系顺天府蓟州人，中万历癸丑进士，历任兵部尚书。该魏忠贤先存冒爵宁国公今问斩已处决侄魏良卿、客氏先存冒滥都督今问斩已处决男侯国兴、崔呈秀在官男崔铎，各前后招称：魏忠贤平生狡险异常，先年伏侍先帝青宫些小殷懃，巧结宠爱。瞷登大宝，厕身禁密，就不合踞掌东厂印信，恣意作恶。又不合串合阿乳客氏，关通线索，百般煽惑，任凭出入诏旨。宫闱外廷事权，只手握定，敢有触忤，应时殄灭。又不合嗔怒左都御史杨涟等，同工部郎中万燝露章交攻罪恶，先将万燝矫旨廷杖一百棍，爪牙内监多人，拥门揪发，棍殴锥刺，不日身死。钳制九卿科道，缄口吞声，广布戳番，四处捉打事件。无端风闻小事，动辄用数百斤大枷，立枷九门处，枷死不下百十余人。复遣缇骑逮系杨涟、左光斗、周朝瑞、魏大中、袁化中、顾大章、王之寀、周宗建、缪昌期、夏之令等，着令锦衣卫田尔耕、镇抚司许显纯等，非刑酷拷，罗织成招，先后毙命，身无完肤，备极惨毒。又唆苏杭织造府心腹内监李实，捏疏参论都御史高攀龙、巡抚周起元、周顺昌、黄尊素、李应升等，飞遣骁悍，激变地方。高攀龙投水身死，起元等四命刑毙诏狱。又将无影诗句，逮系扬州府知府刘铎，百计诬害，密串腹弁张体干、谷应选飘空捏坐咒咀，斩绞立杀五命。又将番役搜拏顾同寅、孙文豸，旧书诗章内有讥讽忠贤字样，硬坐妖书枭斩。又诱吴养春义男首讦黄山课税，坐陷养春全家毙狱。又将吏部尚书等官张问达等，捏坐赃私追比。又将守法无罪官员耿如杞、唐绍尧等，无辜逮问，坐赃悬罪。又串客氏，索取皇亲张国纪米石不遂，捏占皇店，将国纪家人立枷，毙死数命。多方摇动中宫，竟唆腹党刘志选、梁梦环诬劾国纪，径逐回籍，致遗国母忧愤。时忠贤凶狠炽发，日嗾捕弁杨寰、孙云鹤将平民凭空捉拏，斩绞立枷，致死千命。恶焰熏天，震动宫闱。为因客氏悍妒，与怀宁公主母成妃李贵人及裕妃冯贵人不睦，忠贤诚恐二妃漏泄奸诡事情，不思主母分尊，辄敢大逆不道，欺瞒先帝，实时矫传假旨，将成妃革夺，裕妃逼令自尽，冤惨弥天。又不合借名内操，身典禁兵，蓄养死士千余，阴谋不轨。擅将山海、宣大等处镇，设立心腹内监数十员役镇守，所有咽喉地方，兵马钱粮漕运，处处布置私人李明道等，便其呼应。又不合同客氏将内府财物、乘舆服御及祖宗朝历代传国镇库奇珍异宝，令伊侄魏良卿与客氏男侯国兴搬盗一空，堆积私家，填屋充栋。见奉旨抄没，各城陆续进内，册籍可据。又假旨传客氏荫子，部拟一荫，尚嫌其少，再添一荫。比崔呈秀，先任淮扬巡盐御史贪污，被先任左都御史高攀龙参论罢职，勘问追赃。闻得魏忠贤专权擅政，亦不合青衣小帽，哀求庇饰，即矫旨召复原官。又不合故违交结近侍律，奴颜婢膝，结拜忠贤为义父，身为义子。尊称忠贤『尚公』、『祖爷』等名号，出入禁闼，招权纳贿，引用匪人，把持朝政。谋泄私怨，与忠贤计杀高攀龙等多命。假借门户名色，排陷善类，重则辟遣，轻则削夺。以背后讥议，怨吏部郎中苏继欧，吓令自缢。以布政丘志充买官银三千，诬卸之礼部尚书李思诚，削籍追赃，抱冤莫诉。夤缘巡视工程，骤躐工部尚书，兼衔左都御史。讣闻母忧，不肯回籍奔丧，机乘先帝弥留，兵部员缺，不繇会推，藉忠贤矫旨升补。又不合将今革任未到官伊弟崔凝秀冒升浙江总兵。又将先存今故娼贱乐户萧惟中滥推钦点密云车营都司。呈秀兄弟奸党，中外掌握兵权，要做忠贤外应。先期安排串令别案问斩孙如洌、曹代何等，称颂忠贤功德，创建生祠，僭与文庙并峙，倾动海内人心。又令其腹党参将靳廷桂为天津守祠官，游击钱体干为河间府守祠官，都司张梦吉为蔚州守祠百户，沈尚文为浙江守祠官，到处献媚，劳民伤财，动费百万。有忠贤孽侄魏良卿，初授锦衣卫指挥，历升都督，冒封肃宁侯伯，寻冒太师、宁国公。敞建府第，广拨庄田，颁给诰券。又将伊侄四岁乳臭魏良栋，冒封太子太保、东安侯；三岁乳臭魏鹏翼，冒封太子少师、安平伯；魏志德都督同知，魏希舜左都督，魏希孔世袭左都督，魏抚民尚宝司卿，魏希孟世袭指挥同知。伊亲杨文昌太子太保、左都督，杨胤昌都督佥事，冯继先都督同知，傅之琮都督同知，董芳名都督佥事，杨昌祚都指挥使，王禄都指挥使，俱皆冒支俸禄。辄敢勒石立碑，安竖司礼监公署，心犹未厌，又嗾使腹党丰城侯李承祚，疏请比徐达例，封两公世爵。崔呈秀在官长男崔铎冒厕生员，幸中顺天乡试，又将在官次男崔镗滥授锦衣卫指挥使，三男崔钥滥荫锦衣卫指挥佥事。犹复籍口叙功等项名色，与忠贤冒滥荫袭，恩赏不计其数。种种不法，恶迹贯盈。随该礼科都给事中吴弘业、云南道监察御史杨维垣前后文章参劾，该兵部接出圣谕：『朕御极以来，深思治理，乃有逆恶魏忠贤，盗窃国柄，蠹盗内帑，诬陷忠直，草菅多命，狠如虎狼。本当肆市以雪众冤，姑已从轻，降发凤阳。矧巨恶不思自愆，致敢将素蓄亡命之徒，身带凶刃，不胜其数，环拥随护，势若叛然，朕心甚恶。着锦衣卫即差的当官旗前去扭解，押赴彼处交割明白。其经过地方，着各该抚按等官，多拨官兵沿途护送，所有跟从群奸，实时擒拏具奏，勿得纵容遗患。若有疏虞，责有所归。尔兵部马上差官，星速传示各该衙门遵行。特谕。』钦此钦遵。又该司礼监传出圣谕：『朕闻去恶务尽，御世之大权，人臣无将，有位之炯戒。我国家明悬三尺，严绳大憝，典至重也。朕览诸臣屡疏，陈列逆恶魏忠贤滔天罪状，具已洞悉。窃思先帝以左右微劳，稍假恩宠，忠贤不思尽忠报国，以酬隆遇，专一逞私植党，怙恶作奸，盗弄国柄，擅作威福，难以枚举。略数其概：将皇兄怀宁公主生母成妃李氏，假旨革夺，至今含冤未雪。威逼已封裕妃张氏，立致捐生，虽死九泉，其目未瞑。借旨擅将敢谏忠直之臣，罗织削夺，惨毒备至。又复串同心腹，酷刑严拷，诬捏赃私，立毙多命。他若謇谔痛于杖下，柔良枯于立枷，臣民重足，道路以目。而奸恶乃身受三爵，并崇五等，极人臣未有之荣。通同客氏，表里为奸，当先帝弥留之时，犹复叨恩晋秩，无有纪极。今赖祖宗在天之灵，海内苍赤有幸，天厌巨恶，神夺其魄，二犯罪状，次第毕露。朕又思忠贤等不止窥攘名器，紊乱刑章，将我祖宗蓄积库贮传国奇珍异宝金银等物，朋比盗窃，几至一空。何物神奸，大胆乃尔！本当寸磔，念梓宫在殡，姑置凤阳。即将二犯家产，着锦衣卫会同五城及缉事衙门，亲诣住所，将一应家赀庄田及违禁等物，尽数籍没入官，逐件从实开列来看。其原籍违式服舍等项，着落有司清查的确具奏。如有隐匿朦蔽等情，许据实纠参，一并连坐。亦有不得株累无辜。其冒滥弟侄亲属，俱发烟瘴地面，永远充军。呜呼，大奸脱距，国典用章，事丽于辟，情罪允孚。特谕。』钦此钦遵。又该吏部等衙门太子太师尚书等官房壮丽等题为遵旨会勘事，奉圣旨：『逆党崔呈秀，负国忘亲，通内擅权，虽死尚有余辜。着法司按律确拟，暴着其罪，以垂永戒。该衙门知道。』钦此钦遵。又该刑部等衙门太子太傅尚书等官苏茂相等题为遵旨会议事，奉圣旨：『奸恶魏忠贤，串通逆妇客氏，恣威擅权，逼死裕妃、冯贵人，矫旨革夺成妃名号，惨毒异常，神人共愤。朕与昭雪复号，以慰先帝在天之灵。其戕害缙绅，盗匿珍宝，未易枚举，皆繇崔呈秀表里为奸，包藏祸心，谋为不轨。仰赖宗社有福，阴谋随破，二凶天殛，人心差快。乃五虎李夔龙等，附权骤擢，机锋势焰，赫奕逼人。五彪田尔耕等，受指怙威，杀人草菅，幽圄累囚，沉冤莫白。其元凶客氏、魏忠贤、崔呈秀早定爰书，虎彪俱照各官前后参疏，着法司再行依律拟罪，以伸国法。该部知道。』钦此钦遵。通抄到部，送河南司。又该保定抚按拏解逃犯魏志德、魏良栋等，到部批送贵州司牧问间。又该顺天抚按奏称萧惟中病故缘繇在案。随该本司牌行蓟州，提解崔呈秀冒滥锦衣，魏忠贤仍应戮尸凌迟，崔呈秀仍应斩首，合行原籍各抚按，于河间府及蓟州各行刑。客氏身尸无凭查戮，听候明旨发落。未到崔凝秀，候旨另结。魏志德等通取批回附卷。余无照该本司会同道、寺等官，将逆犯魏忠贤等各招罪，议拟明白。并将魏志德、崔铎等，行提前来问拟。各前罪案呈到部，该臣等会同太子太保都察院左都御史臣曹思诚、大理寺署寺事左少卿臣姚士慎等，魏忠贤等议拟前招，并审魏志德、崔铎等各招前情明白。会看得人臣无将，将则必诛，况刀锯之余役乎？魏忠贤挟先帝宠灵，箝制中外，交结客氏，睥睨宫闱。其大者如嗔怒张国纪，则立枷而杀数命，且连纵鹰犬，必摇动乎中宫，私憾成妃、裕妃，则矫诏而革封御，至摧抑难堪，竟甘心于非命。夫且不知上有君父矣，其于臣僚何有？于是，言官死杖，大臣死狱，守臣死于市曹，缇骑四出，道路惊魂，告密一开，都民重足。生祠遍海内，半割素王之宫；谀颂满公交车，如同新莽之世。至尊在上，而自命『尚公』，开国何勋，而数分茅土。尚嗾无耻之秽侯，欲骈九命；迭出心腹之内党，遍踞雄边。至于出入禁门，陈兵自卫，战马死士，充满私家，此则路人知司马之心，蓄谋非指鹿之下者也。天讨首加，寸磔为快。客氏妖蟆食月，翼虎生风，辇上声息必闻，禁中摇手相戒，使国母常怀乎忧愤，致二妃久抱乎沉冤。且先帝弥留之旦，诈传荫子，尚以一为嫌。私藏见籍之赃，绝代珍奇，皆出尚方之积。通天是罪，盗国难容。崔呈秀则人类鸱鹗，衣冠狗彘。谁无母子？而金绯蟒玉忍不奔丧；自有亲父，而婢膝奴颜作阉干子。握中枢而推弟总镇，兵柄尽出其家门；位司马而仍总兰台，立威欲箝乎言路。睚眦之仇必报，威福之焰日熏。总宪夙仇，迫为池中之鬼；铨郎乍吓，惊悬梁上之缳。凡逆竖之屠僇士绅，皆本犯之预谋帷幄。选娼挟妓，歌舞达于朝昏；鬻爵卖官，黄金高于北斗。假山冰泮，游釜魂销，虽已幽快于鬼诛，仍当明章于国法。其余魏良栋、魏鹏翼、魏志德等十四名及崔铎、崔镗、崔钥等，或赤身狙狯，或黄口婴儿，济恶而玷贤书，无功而婴世爵，切应投于荒裔，以大快夫群情。既经该司会同道、寺等官议拟前来，相应题请，合候命下本部，将逆犯魏忠贤、崔呈秀行原籍抚按，魏忠贤于河间府戮尸凌迟，崔呈秀于蓟州斩首，各行刑讫，抚按具本奏闻。客氏身尸，并请敕示发落。仍将问过罪案，刊定爰书，颁布中外晓谕。其魏志德等，俱遵照前旨，发烟瘴地面，永远充军。各犯诰命，通行追夺奏缴。内魏良栋、魏鹏翼、崔镗、崔钥四名，统候圣明裁夺施行。缘系逆犯，早定爰书事理，臣等未敢擅便，谨题请旨。
　　
　　正月二十六日具题，二十六日奉圣旨：「览奏。逆恶魏忠贤，扫除厮役，凭籍宠灵，睥睨宫闱，荼毒良善，非开国而妄分茅土，逼至尊而自命尚公。盗帑弄兵，阴谋不轨，串同逆妇客氏，传递声息，把持内外。崔呈秀委身奸阉，无君无亲，朋攘威福之权，大开缙绅之祸。无将之诛，国有常刑。既会议明确，着行原籍抚按，魏忠贤于河间府戮尸凌迟，崔呈秀于蓟州斩首，其客氏身尸，亦着查出，斩首示众。仍将爰书，刊布中外晓谕，以为奸恶乱政之戒。魏志德等俱依前旨，发烟瘴充军，诰命概行追夺。其魏良栋、魏鹏翼、崔镗、崔钥既系孩稚无知，准释，以彰朝廷法外之仁。」
　　
　　玉镜新谭卷之十
　　
　　　爰书  魏良卿　侯国兴　崔铎　客光先　杨六奇　客璠 
　　
　　指挥使、都督等官，晋封公爵。勒索诰券，取旨如寄，不思非分已极，罪在不赦。又不合大张天胆，将祖宗内府二百余年蓄积，库贮传国奇珍异宝金银等物，通同盗出一空。当未蒙籍没之先，用大骡车六辆，并摃夫无数，每日夜搬运宁府。家眷家赀，移于椿树胡衕、灯市街，潜藏寓住。系未到官内官不知名李掌家、王掌家、高掌家押运，其余分藏别宅。又有客氏在官男侯国兴冒滥都督佥事，亦不合见客氏与魏忠贤暗通线索，无计不遂，辄与良卿同谋，肆行串盗，并内府服御珍宝，递匿私室，堆积如山，难以枚举。见今追出，陆续进内，并有各城抄没赃私册籍可查。又有客氏在官弟客光先、侄客璠，各不合冒滥恩荫都督同知、锦衣卫指挥使。客光先冒领俸薪，自泰昌元年十月内起，至天启七年十月止；客璠冒领俸薪，自天启八月起，至今十月止。又有魏忠贤侄婿在官杨六奇，不合冒滥恩荫左都督，冒领俸薪，自天启五年二月起，至七年十月止。又不合于本年十一月内，令在官家人张山、王二，将衣被椅卓等项，用车装回。行至芦沟桥，被南城兵马司吏目胡拱辰拏获，呈解本城王御史。将衣被等物，见在变价助饷。又有在官孙司房，即孙应奇，韩长班，即韩翼，马科，各不合故违诓骗财物。计赃犯该徒罪以上，发边卫充军。情重者，仍枷号三个月，发遣事例。乘机挟诈银二百八十二两，侵匿在家，已经追出，进内。比应奇等三人，又将良卿赀财十箱，同未到官傅长班及先存今故宁师传，即应逢春，各不合听从押送至在官范戚畹，即都督同知范守仁家内。比范守仁亦不合明知帑物，容留窝顿，旋复呈首在官。随该北城掌印兵马熊胤丰密杨御史，将各犯并所寄范守仁赀财，逐箱查明。有未到官僧浴光，原领魏忠贤元宝五百余锭，不知所作何事等因，开列具奏题。钦依『逆孽魏良卿等，上侵府藏，下剥民脂，家赀法当没入，岂容匿寄诸党？所奏既有的据，着差去内外各官，将本内有名人犯，速行拘究。僧浴光着行严缉，务在必获。其原籍肃宁县家产，着彼处抚按官，严加封固查明，从实具奏。如有容隐，一体治罪。该衙门知道。钦此。』随该兵部接出圣谕：『朕御极以来，深思治理，乃有逆恶魏忠贤，盗窃国柄，蠹盗内帑，诬陷忠直，草菅多命，狠如虎狼。本当肆市以雪众冤，姑已从轻降发凤阳。矧巨恶不思自愆，辄敢将素蓄亡命之徒，身带凶刃，不胜其数，环拥随护，势若叛然，朕心甚恶。着锦衣卫即差的当官旗，前去扭解，押赴彼处，交割明白。其经过地方，着各该抚按等官，多拨官兵沿途护送，所有跟从群奸，实时擒拿具奏，勿得纵容遗患。若有疏虞，责有所归。尔兵部马上差官，星速传示各该衙门遵行。特谕。钦此』。随该锦衣卫千户吴国安题称：『赍捧驾帖，于初七日偶闻途路行人，传说魏忠贤前途阜城县地方，于初六日在店半夜自缢身死。星驰到县，该本县知县杨葆和审称：魏忠贤于初六日南关宿歇在店，与同来内臣李朝卿并自缢身死。遗下行李，本县锁封看守，跟役俱各逃走，随押内官康升、李朝卿家人六十儿，并店主、骡夫，俱各拿获监禁。其魏忠贤并李朝卿身尸二躯，责令看守。』除巡按卓御史具题外，题奉钦依『逆恶魏忠贤及李朝卿缢死既真，该县相视明白，姑与掩埋。其行李解送河间府，同籍没家产，一并具奏。随押内官康升着解来司礼监究问。家人六十儿、店主、骡夫，审无别情，即与释放。该部院知道。钦此』。又该巡按直隶监察御史卓迈题为钦奉圣谕事，奉圣旨：『魏忠贤缢死，果否正身，严查明白具奏。钦此』。又该司礼监传出圣谕：『朕闻去恶务尽，御世之大权；人臣无将，有位之炯戒。我国家明悬三尺，严绳大憝，典至重也。朕览诸臣屡疏，陈列逆恶魏忠贤滔天罪状，具已洞悉。切思先帝以左右微劳，稍假恩宠，忠贤不思尽忠报国，以酬隆遇，专以逞私植党，怙恶作奸，盗弄国柄，擅作威福，难以枚举。略数其概：将皇兄怀宁公主生母成妃李氏，假旨革夺，至今含冤未泄。威逼已封裕妃张氏，立致弃生，虽死九泉，其目未瞑。借旨擅将敢谏忠直之臣，罗织削夺，惨毒备至。又复串同心腹，酷刑严拷，诬捏赃私，立毙多命。他若謇谔痛于杖下，柔良苦于立枷，臣民重足，道路以目。而奸恶乃身受三爵，并崇王等，极人臣未有之荣。通同客氏，表里为奸，当先帝弥留之时，犹复叨恩晋秩，无有纪极。今赖祖宗在天之灵，海内苍赤有幸，天厌巨恶，神夺其魄，二犯罪状，次第毕露。朕又思忠贤等不止窥攘名器，紊乱刑章，将我祖宗蓄积库贮传国奇珍异宝金银等物，朋比盗窃，几至一空。何物神奸，大胆乃尔！本当寸磔，念梓宫在殡，姑置凤阳。即将二犯家产，着锦衣卫会同五城及缉事衙门，亲诣住所，将一应家赀庄田及违禁等物，尽数藉没入官，逐件从实开列来看。其原籍违式服舍等项，着落有司清查的确具奏。如有隐匿朦蔽等情，许据实紏参，一并连坐。亦不得株累无辜。其冒滥弟侄亲属，俱发烟瘴地面，永远充军。呜呼，大奸脱距，国典用章，事丽于辟，情罪允孚。特谕。钦此』。随该锦衣卫，先将魏良卿、侯国兴、客光先、客璠拿获，其魏良栋等一应冒滥弟侄亲属，俱于未奉旨之先，已经潜逃等因，于十一月十八日题奉钦依『是奸孽魏良卿等，着送法司从重拟罪。其未护魏良栋等，都察院移文彼处抚按并缉事衙门，严行访拏，务在必获，以正国法。该部院知道。钦此。』该经历司将良卿等开送到部，奉批贵州司行收问间。又蒙批贵州司与山西司会审，该本司署司事、河南司主事杨凤翥看系奸逆异常，事干重大，呈请三法司会审，案呈本部，咨行都察院，照委大理寺，委官去后，随准都察院札委掌贵州道事太仆寺卿仍管监察御史事李思启、掌山西道事太仆寺少卿仍管监察御史事李应荐、大理寺札委左寺正何京各职名前来。又该御史杨维垣题奉钦依『逆孽魏良卿家赀，既奉旨籍没，岂容隐匿窝藏？这本内有名人犯，着法司拟罪。浴光原领银十万两，修理巨马桥用过一万四千两，其八万六千两，已经内库查收讫。浴光及赵万年等无干的释放，余依变价进来。该衙门知道。钦此。』将范守仁开送到部间。又该巡视南城贵州道监察御史王会图，捉获魏忠贤亲属左都督杨六奇，题奉钦依『览奏。魏良卿、杨六奇等，既系魏忠贤族戚，岂容宽贷？着究赃外，即行收捕遣戍。崔呈秀赃私尚多，还着严讯崔铎追解，并将的冒滥亲族究遣。杨栋朝等着行吏部议用。该部知道。钦此。』随该兵马司将杨六奇呈解前来，复奉堂批添徐郎中、康主事，一同会审送司。该署司事河南司主事杨凤翥，会同掌贵州道事太仆寺卿李思启、掌山西道事太仆寺少卿李应荐、大理寺左寺正何京、本部山西司郎中徐士俊、湖广司郎中徐维藩、四川司主事康承祖，于十一月二十九日在于都城隍庙内，行提良卿等一干人犯，再三隔别研审，各供前情明白。其魏忠贤、客氏未到弟侄亲属都督同知魏志德、都督佥事魏希尧、魏希舜、魏希孔、魏良才、杨胤昌、董芳名、都督同知冯继先、左都督杨文昌、都督同知傅之琮、太子太傅傅应星、都指挥使魏良栋、魏良辅、杨祚昌、王选、王禄、指挥同知魏希孟、魏鹏程、指挥佥事魏良弼、正千户魏钊、客太平、指挥使侯国臣、原任尚宝司卿魏抚民及崔呈秀子崔铎等，候一面咨提到日，逐名审究另结。除魏忠贤逆恶滔天，得全首领以死，法宜吊尸寸戮以正厥辜，应候圣旨处分外。会看得魏良卿，卖菜佣耳。因缘贼伯逆珰，备在权阉近族，倚城凭社，肆行狐鼠之奸；胙土分茅，妄受貂蝉之贵。乃又密连妖妇，结阿保作为冰山；深构国兴，盗内藏俱成金穴。天边魅柄，既落元凶之主张；家里机关，尽是二祟之簸弄。恶难罄竹，罪甚滔天。幸宗社之有灵，值圣明之独断，逆珰立剪，旋正天诛，厥孽被擒，蚤彰国宪，骈首就戮，免遗山河带砺之羞；暴尸示惩，庶泄天地神人之愤。所当将良卿、侯国兴俱合依盗内府财物者律，照例系乘舆服御物者作真犯罪合斩，决不待时。其客光先、客璠、杨六奇，或以保母犹子，托影响于宫闱；或以异姓养儿，联肺腑于妇寺。衣绯横玉，扬扬旁若无人；席宠府辜，赫赫室偏有鬼。业已奉有明旨，查亦与律例相符，所当将客光先、客璠、杨六奇合依异姓买袭之人，比照乞养子冒袭律，发边卫充军。仍遵新旨，发烟瘴地面，各永远充军。其范守仁谊切椒房，不断葛藤之逆竖；情迷丛假，暂收豺虎之遗赀。已比匪人之伤，未经染指；犹悛怙终之戒，旋即首官。情既可原，罪宜末减，所当照强盗窝主不行，又不分赃律，减徒三年，准赎革职。其孙应奇、马科、韩翼，狐假虎威，俨然称尊于百兽；鹰将兔逐，定知播恶于众生。定罪以赃，据情合律，所当俱依诈欺官司，以取财物计赃引例，俱发边卫充军终身，枷号二个月，发遣。张山、王二，审系雇工搬运，相应杖惩。今蒙取问罪犯，结得每银一两，值钞八十贯，招结是实。十名：侯国兴，年十八岁，宛平县人；客光先，年四十一岁，客璠，年十二岁，俱定兴县人；范守仁，年十八岁，河间府人；孙应奇，年三十二岁，马科，年三十八岁，俱大兴县人；韩翼，年二十七岁，宛平县人；杨六奇，年四十岁，肃宁县人；张山，年二十七岁，王二，年二十三岁，俱肃宁县人，各招同。一议得：魏良卿等所犯，魏良卿除文官非有大功勋、辄封公爵之人秋后处斩律不坐外，与侯国兴俱合依盗内府财物者律，照例盗乘舆服御物者作真犯死罪各斩，决不待时。客光先、客璠、杨六奇，俱奉旨发烟瘴地面，永远充军。范守仁比依强盗窝主不行，又不分赃律，杖一百，流三千里。孙应奇、马科、韩翼，俱依诈欺官私以取财者计赃准窃盗论，免刺，俱一百二十贯罪止律，各杖一百，流三千里。张山、王二俱合依不应得为而为之事理重者律，杖八十。范守仁等，俱有大诰减等。范守仁、孙应奇、马科、韩翼各杖一百，徒三年。张山、王二各杖七十。审张山、王二系民审无力，范守仁系都督同知，孙应奇、马科、韩翼俱民，各照例。孙应奇、马科、韩翼各枷号二个月。满日，与客光先、客璠、杨六奇俱招送兵部定，发客光先、客璠、杨六奇瘴地面，永远充军；孙应奇、马科、韩翼俱发边卫充军终身，各拘佥妻解发遣。范守仁运灰赎罪，完日革职为民当差。张山、王二的决完日，各发落宁家。一照出魏良卿、侯国兴俱重刑，客光先、客璠、杨六奇、孙应奇、马科、韩翼俱军罪，各免纸。范守仁官纸一分，折价银三钱六分。张山、王二各民纸一分，各折价银二钱一分，俱付山西司。范守仁该运灰三万六千斤赎罪，折价银三十七两六钱，付湖广司，各上纳作正支销。客光先、客璠、杨六奇冒食俸薪，应行该原领衙门，俱依年月日期，照数查追还官，赴户、工二部支纳。其杨六奇衣被卓椅等物，听该城变价助饷，通行交纳，取实收附卷。仍追取魏良卿诰券及侯国兴客光先、客璠、杨六奇、范守仁各诰命，进内缴毁。其未获魏良栋及各冒滥弟侄人等，咨行抚按及缉事衙门严提，到日另结。余无照卷。查先该锦衣卫掌卫事中军都督府左都督郑士毅等题为钦奉圣谕事，奉圣旨：『是奸孽魏良卿等，着送法司从重拟罪。其未获魏良栋等，都察院移文彼处抚按并缉事衙门严行访拿，务在必获，以正国法。该部院知道。钦此』。又该司礼监秉笔太监等官张邦诏等题为急请明旨处分事，奉圣旨：『逆孽魏良卿家赀，既奉旨籍没，岂容隐匿窝藏？这本内有名人犯，着法司拟罪。浴光原领银十万两，修理巨马桥，用过一万四千两，其八万六千两，已经内库查收讫。浴光及赵万年等无干的释放。余依变价进来。该衙门知道。钦此。』又该巡视南城贵州道监察御史王会图题为逆阉已罹天诛，附逆朋奸难容兔脱，幽冤业徼电鉴，拔幽盛典，宜及鸿冥，仰祈圣明俯采末议，以肃王章，以维国运事，题奉圣旨：『览奏。魏良卿、杨六奇等，既系魏忠贤族戚，岂容宽贷？着究赃外，即行收捕遣戍。崔呈秀赃私尚多，还着严讯崔铎追解。并将的冒滥亲族究遣。杨朝栋等着行吏部议用。该部知道。钦此。』钦遵。通抄到部送司，该本司会同道、寺各司等官，将犯人魏良卿等，问拟各前罪案，呈到部。该臣等会同太子太保都察院左都御史臣曹思诚、都察院右都御史管大理寺卿事臣张九德等，将犯人魏良卿等覆加严审，前情明白。会看得魏良卿，市井佣奴，逆珰犹子。值忠贤窃柄之日，胆大包天；乘爵赏闇奸之秋，焰张盖世。腼颜五等，有何汗马微勋？冒爵上公，已犯刑书重辟。犹且内结妖姆，表里为奸，外构国兴，明比共济。盗内藏以归私囊，则窃宝窃珍，隐然有窃国之势；视祖制有如弁髦，则无章无法，居然有无上之心。幸遇皇上宪天为刑，既究四凶之罪，与众共弃，宜昭两观之诛，一洗河山带砺之羞，大快天地神人之愤。所当照除文官非有大功勋辄封公爵之人秋后处斩律不坐外，与侯国兴俱合依盗内府财物者律，照例盗乘舆服御物者作真犯死罪，各斩，决不待时。客光先、客璠、杨六奇或以妖姆从侄，或以异姓假儿，依附妇寺，咸张灼日之威；横行都城，共作滔天之恶。续貂并坐，不异沐猴而冠；择食磨牙，何啻傅虎之翼。所当俱奉旨发烟瘴地面，永远充军。范守仁既系戚里，宜守朝常，乃托足阉门，罔顾三尺之森布；垂涎豪饵，妄意五侯之余波。但未经染指，随即首官，尚戒怙终，宜从末减。孙应奇、马科、韩翼，魑魅魍魉，悉属渠魁之爪牙；蟊螣螟蝗，惟剥众生之肤髓。计赃论罪，依律拟刑。张山、王二，但知佣力以餬口，蚁得食而群趋；原非托身于丛神，狐假虎而售诈，相应惩杖。既经该道、寺、司问拟前来，相应题请，合候命下本部，将各犯依律正罪施行。缘系钦奉圣谕，从重拟罪，人犯事理，臣等未敢擅便，谨题请旨。天启七年十二月十八日题。」刑部等衙门题为钦奉圣谕事：「贵州、山西清吏司案呈奉部送准锦衣衙参送犯人魏良卿等到部送司，该贵州司署司事、河南清吏司主事杨凤翥，会同掌贵州道事、太仆寺少卿、仍管监察御史事李思启，掌山西道事、太仆寺少卿、仍管监察御史事李应荐，大理寺左寺正何京，山西清吏司郎中徐士俊，湖广清吏司郎中徐维藩，四川清吏司主事康承祖，会审得一名魏良卿，年三十岁，直隶河间府肃宁县人。状招良卿先存今自缢死伯魏忠贤，存日系凈身男子，于万历十七年选入皇城，历改司礼监太监。至天启元年间，先帝以魏忠贤左右微劳，宠授总督东厂官旗办事。不思尽忠报国，乃密串先存今故奉圣夫人客氏，表里为奸，招权纳贿，专以生杀予夺，笼罩一世。有露章攻己者，罗织赃罪，逮毙诏狱，有守正拂己者，故捏门户，尽行削夺。着用立枷，广开告密，酷害无辜多命。日与奸党崔呈秀潜谋，妄谓亲侄当享大贵，徼旨冒封国公，其侯、伯以下，冒滥官爵，不计其数。兵枢政柄以及显要衙门，悉畀私人。内使纷纷四出，天下兵马钱粮，漕运咽喉，尽归其手。蓄养死士，身典禁兵，伏戎肘腋。甚至凌逼宫闱，将怀宁公主生母成妃李氏，假旨革夺。又威逼已封裕妃张氏致死。仍嘱腹党首创生祠，称颂功德，天下人心，共为切齿。比良卿，系忠贤亲侄，自应守死不从为是，就不合朋奸煽恶。良卿初系纳粟中书，捏作以文改武，滥袭锦衣
　　
　　二十日奉圣旨：「是。魏良卿市井佣贩，爵冒上公，全恃妖姆、逆珰，表里交构，僭窃无等，阴谋叵测。与侯国兴既问拟的确，着会官处决。客光先、客璠、杨六奇姑着发烟瘴地面，永远充军。余依拟。」
　　
　　　爰书三
　　
　　刑部等衙门尚书等官  臣 城大战阵亡，无子。二世祖张友系亲弟，于永乐十年征进土喇河、半壁山等处有功，升副千户，故，三世祖张敬沿袭，俱故。至体干承袭前职。状招体干于万历四十一年癸丑科中式，会试武举，繇平虏城守备，历升今职。值魏忠贤当道，势焰熏天，体干不合怀心献媚，于天启六年八月初二日，据在官西南把总谷应选报称：有刑部缘事，先存今决故知府刘铎，先存今决故家人刘福，身藏银二百五十两，进彰义门，被先存今监故假番赵三等获住，挟诈银一百五十两。有刘铎先存今决故亲彭文炳具告南城，内获间致，被在官捕番孙守贵将刘福、赵三巡捉到官。比时体干心知魏忠贤素恨刘铎，不合乘机严刑拷逼。刘福诬招家主刘铎贿买先存今决故术士方景阳，行术咀咒魏忠贤情词。体干藉此邀功，希图超升富贵，故向东厂刑官处会取厂役一人来认明，使魏忠贤闻知。体干即令谷应选缉拏方景阳等。谷应选不合故违『诬告人因而致死者，被诬之人，委系平人，比因诬告人因而致死者，绞罪』事例，同谋依从体干布置，诬捏行术符咒、令牌等物前来。体干随不合将方景阳等非刑苦拷，逼令妄招，始终不曾与刘铎面质。罗织情由，立定罪案，于天启六年八月初六日，题为神奸贿嘱左道，术害重臣，伏乞圣明亟正国典，以剪人妖，以昭天理事，随奉钦依『刘铎居间拟戍，又贿嘱妖人镇魇咀咒重臣，并妖犯方景阳、曾云龙、彭文炳、家人辛云、刘福等，都着锦衣卫拏送镇抚司，严行究问具奏。其书用李理清随审。钦此。』随该锦衣卫将刘铎、方景阳等，绑送北镇抚司，打问成招。于天启六年八月初十日具题，十一日奉钦依『刘铎赋性奸贪，设心险毒，既以营谋拟戍，复图镇魇重臣；方景阳因妾杀妻，已干苏茂相等谨题为奸弁媚权杀人之状，自供甚悉，谨据原揭奉闻，仰祈圣断，立赐诛戮，以雪奇冤，以定通内之罪案事：「江西清吏司案呈，奉本部送刑科抄出，都察院右副都御史、仍管工科都给事中事郭兴言题奉钦依，该本部署部事、原任右侍郎李若珪覆题前事，复奉钦依，通抄到部送司。该本司郎中范汝梓、员外郎申用嘉，会同江西道掌道事监察御史周昌晋、大理寺右寺右寺副喻思慥，会问得：一名张体干，年六十二岁，系府军后卫后所副千户，原籍山西太原府人。有一世祖张大，于洪武元年充和阳卫军，老疾，二世祖张家儿系长男，代役。于洪武二十三年收捕乃儿百花有功，升总旗。于洪武三十四年大辟，今又肆行邪术，咀咒兴妖，一干人犯，都送刑部从重拟罪。张体干缉捕有功，升都督同知。把总谷应选加升参将，仍管把总事。其余参将、中军等官，着兵部照例优叙。该部知道。钦此。』将刘铎等一干人犯解部、道、司。该本司原任郎中高默，会同原任湖广司员外郎徐日葵、原任福建司主事陈振豪、原任山东司主事汤本沛，问拟刘铎合依书符咒水左道为首者律绞，秋后处决。曾云龙、彭文炳、刘福俱合依为从者律，各杖一百，流三千里，减等徒罪。辛云合依不应事理，减等杖罪，具招呈堂。随该原任刑部尚书薛贞，于天启六年八月二十日具题，二十一日奉钦依『刘铎左道兴妖，罪上加罪，拟绞未尽厥辜；曾云龙、彭文炳、刘福、辛云明系同谋，岂止徒杖。司官高默、徐日葵、陈振豪、汤本沛，不遵堂批，徇情卖法，本当处治，姑着再审，依律从重拟罪，具奏。钦此』，抄部、道、司。该本司郎中等官高默等，复拟刘铎合依卑幼谋尊长律斩；曾云龙、彭文炳、刘福俱合依书符水左道律绞，具招呈堂复。该刑部尚书薛贞，于天启六年八月二十六日具题，二十七日奉钦依『刘铎、曾云龙、彭文炳、刘福俱依拟，即便会官处决。辛云姑遣戍。方景阳虽已物故，还当戮尸。司官高默、徐日葵、陈振豪、汤本沛，先系徇情卖法，及奉严旨，纔行改正，着降三级，调外任。该部知道。钦此。』抄部送司，已经将刘铎等会官处决外，于天启七年十一月初十日，该都察院右副都御史、仍管工科都给事中事郭兴言，查出体干等前项诬陷刘铎献媚一案。题奉钦依，该本部署部事右侍郎李若珪复题，奉钦依通抄到部送司。该本司郎中范汝梓、员外郎申用嘉将体干、谷应选、孙守贵行提到官，会同江西道掌道事监察御史周昌晋、大理寺右寺右寺副喻思慥，公同研审，前情是实。据此，会看得刘铎之被杀也，由张体干咀咒之一疏。杀人者，魏忠贤，而锻炼罗织以兴此狱者，体干也。当日刘铎家人刘福身藏银二百五十两进彰义门，为假番赵三等所执，挟夺一百五十两，而福因告之南城。体干与把总谷应选闻之，以铎因忠贤素憾之人，乘机以售其妄，而咀咒之说兴矣。缙绅罹西市之惨，无辜飞六月之霜，谁为之？体干为之也。即其所自认者曰：『刘知府始终未与面质。』夫杀人何事？咀咒何律？岂有不与两造，而据一面之词可定罪案乎？矧刘福、方景阳之词，亦体干拷逼而招也。其所自辩者曰：『缉获有谷应选，定罪有镇抚司、刑部。』不知应选虽同谋而不敢审详，揭中明言之矣。若夫体干之疏，一纸莫须有之词，遂为三尺不可更之案，后来之招，皆依样葫芦也。发难者谁？造谋者又谁？其所自解者曰：『忠贤威逼驱之题参。』夫忠贤设俎，而体干益之薪；忠贤操刃，而体干授之柄，是可忍与？况东厂刑官会取一人，明明使之闻之。浅言之，则惧祸之心；深言之，实邀功之地。借他人之头颅，博自己之爵赏，事类教猱，毒惨乳虎，体干其何说焉？且此案中如刘福、方景阳、彭文炳、曾云龙累累多命，谁非赤子，或骈首都市，或坐毙囹圄，则体干一人，诚罪不容于死矣。律有诬告反坐，实为体干设也。若谷应选初之具禀，继之缉拏，尽为效力之人，亦冒非常之赏。故体干哓哓廷质，然其禀而不审，而缉拏者亦即体干命之也。发纵则自有在，协谋则无所逃，应以从论。孙守贵以番役而缉假番，事在可原，应免深究。除孙守贵随审外，将体干等取问罪犯，招结是实。一名谷应选，年四十二岁，系大兴中卫带俸指挥佥事，原籍小兴州人。有一世祖谷秀，旧名伯颜台，于洪武二十年间，编充未平卫后所军，奉天征讨，屡捷有功，升授试百户，历升指挥佥事。二世祖谷友、三世祖谷斌、四世祖谷雄、五世祖谷山、伯祖谷旸、祖谷曦、父谷汝松，沿袭俱故，是应选承袭前职，招同。一议得张体干等所犯，张体干合依『诬告人至死罪，所诬之人已决者，反坐以死』律斩，决不待时。谷应选合依诬告人因而致死者例绞，秋后处决。孙守贵完日发落宁家。照出张体干、谷应选，俱系重刑免纸，余无照卷。查先该都察院右副都御史、仍管工科都给事中事郭兴言题为奸弁媚权杀人之状，自供甚悉，谨据原揭奉闻，仰祈圣断，立赐诛戮，以雪奇冤，以定通内之罪案事，天启七年十一月初十日题，十三日奉圣旨：『这奏刘铎一案，出罪珰魏忠贤诬杀，委属可矜。张体干既听使令，岂得强辩饰罪？余已有处分了。该部知道。钦此。』该本部署部事右侍郎李若珪，天启七年十一月二十七日覆题前事，三十日奉圣旨：『览奏。方景阳阴行咀咒，中外共知，诬扳刘铎，竟赴市曹，情甚可悯。巨奸魏忠贤，擅作威福，恣行荼毒，莫可谁何。今渠魁已殄，国法稍伸。张体干等有旨，听法司会议定罪外，其东厂官旗，原无缉拏干涉，岂得株连，致干天和，不必行提。该部知道。钦此。』又该少师兼太子太师、兵部尚书阎鸣泰等，天启七年十二月初六日题同前事，初八日奉圣旨：『览奏。张体干媚权罗织无罪既确，着送法司，从重拟罪。该部知道。钦此。』又该太仆寺卿仍管兵部职方清吏司郎中事王登三，题为敬循职掌之要，聊陈画一之法，以祛弊习，以昭公道事，天启七年十二月十七日题，二十日奉圣旨：『向来权奸乱法，仕路混淆，武职一途，冒滥尤甚。这本说每季将俸荐合式，应推官员，总汇一册，进呈御览。分送科部，挨次升补，真可革债帅之弊。督抚咨文，亦须斟酌，时势不得一概滥咨添注。武官原以澄汰不肖，以后着督抚不时报部，即与凭揭题注，具见该司澄叙之公。刘铎惨死，祸起于谷应选，着法司提来与张体干并讯定罪。该部知道。钦此。』钦遵。通抄到部送司，行提各犯前来，问拟前罪等囚，案呈到部。该臣等会同太子太保都察院左都御史曹思诚、大理寺署寺事左少卿臣姚士慎等，会看得：张体干蓄媚权之奸心，逞害良之毒手，知魏忠贤素憾刘铎，辄与谷应选同谋，捏造符书，诬坐咒咀。而黄堂郡守，与曾云龙、彭文炳、刘福等，一时骈戮西市。体干、应选且扬扬以杀人媚人冒非常之擢矣。道路为之咨伤，天日为之黯澹，从来横诬冤惨，未有如是之甚者也。借五人之腰领，博一身之富贵，即戮二人于市，犹未足以偿五命之冤。查当日拷审刘福，令诬供刘铎咀咒，的系张体干，有原疏可据。而谷应选为捕方景阳，假搜黄纸牒文以成之。二犯虽共谋诬杀，献媚徼功，而体干之罪为尤重。张体干拟反坐，斩不待时；谷应选引例秋绞，庶情罪各当。孙守贵缉获假番，事委可原，免究。既经台臣及部寺多官会议前来，相应题请，恭候命下臣部，将犯人张体干斩不待时；谷应选秋后处绞施行。缘系『奸弁媚权杀人之状，自供甚悉，谨据原揭奉闻，仰祈圣断，立赐诛戮，以雪奇冤，以定通内之罪案』事，及节奉钦依事理，臣等未敢擅便，谨题请旨。」二十五日题，二十七日奉圣旨：『览奏。刘铎一案，罗织衣冠，骈首西市，献媚权恶，立毙多命，洵神人共愤，罪岂可胜诛。张体干律斩，谷应选例绞，允当，着暂监候处决。余俱依拟。」
  </div>
  <div class="pagination">
   <a href="玉镜新谭_page9.html">
    上一页
   </a>
   <a href="玉镜新谭.html">
    1
   </a>
   <a href="玉镜新谭_page2.html">
    2
   </a>
   <a href="玉镜新谭_page3.html">
    3
   </a>
   <a href="玉镜新谭_page4.html">
    4
   </a>
   <a href="玉镜新谭_page5.html">
    5
   </a>
   <a href="玉镜新谭_page6.html">
    6
   </a>
   <a href="玉镜新谭_page7.html">
    7
   </a>
   <a href="玉镜新谭_page8.html">
    8
   </a>
   <a href="玉镜新谭_page9.html">
    9
   </a>
   <span class="current-page">
    10
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
