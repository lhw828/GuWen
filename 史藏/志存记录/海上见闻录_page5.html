<!DOCTYPE html>
<html>
<head>
    <meta charset="UTF-8">
    <title>海上见闻录 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海上见闻录 - 第 5 页/共 7 页</h1>
    <div class="content">　　苏纳海归，荐同安总镇施琅为水师提督，移镇海澄。

　　十月，同安侯郑芝龙为其家人尹文器出首通海。时，康熙新即位，四辅苏克萨与龙有隙，以初三日殛芝龙于柴市，又杀其子孙家眷凡十一人。报至，赐姓叱为妄传，中夜悲泣，居常郁悒。

　　十二月，守台湾城夷长揆一等乞以城归赐姓，而搬其辎重货物下船，率余夷五百余人驾甲板船远去。

　　赐姓遂有台湾，改名东宁。时以各社土田，分给与水陆诸提镇，而令各搬其家眷至东宁居住；令兵丁俱各屯垦。初至，水土不服，疫疠大作，病者十之七八，死者甚多。加以用法严峻，果于诛杀：府尹杨朝栋以小斗散粮，杀其一家；又杀万年县知县祝敬，家属发配。于是人心惶惧，诸将解体。壬寅，康熙元年、海上称永历十六年。

　　正月，赐姓严谕搬眷。郑泰、洪旭、黄廷等皆不欲行，于是不发一船至台湾。而差船来吊监纪洪初辟等十人，分管番社；皆留住不往，岛上信息隔绝。

　　三月，令周全斌调铜山、思明州兵攻南粤，欲擒陈豹。豹短小精悍，号「三尺陈」，守粤近二十年，许龙、苏利皆畏之。豹骄傲专恣，数违藩令。兵至，仓卒率众搬眷下船，不敢十分迎敌。扬帆入广东投诚，封为慕化伯。未几，病疫而死。

　　四月，赐姓遣兵官杨都事到思明州，奉令箭欲杀董夫人及其长子经，以与乳母生子之故。洪旭等不肯奉令箭，杀杨都事。而讹传周全斌奉密谕欲杀诸将十余人，于是人人自危。洪旭等使周全斌船回厦门港，即执而拘之；黄昌劝郑泰杀之，全斌求救于董夫人。洪旭亦依回，乃得免。

　　五月初八日，国姓招讨大将军殂于东宁，年三十有九。提督马信及诸镇将黄昭等议以其弟郑世袭护理大将军印。未几，马信、黄安皆病故。世袭以黄昭、肃拱宸为腹心，拔刘国轩管镇事，谋自立。报至思明州、郑泰、洪旭、黄廷、工官冯澄世、参军蔡鸣雷等立长子经为嗣，称世子，发丧即位。

　　时靖南耿继茂移镇福建，与总督李率泰遣旗中军王明、赏功李有功至思明州。郑泰等议照朝鲜国例复耿、李，使疏请，而泰遣中军官杨来嘉同入京待命。后不报，释来嘉回。

　　八月，京中遣户部郎中贲（原文为贡）岱、兵部郎中金世德入闽安城招抚。凡海上文武官员投诚者，依例照品级升降补用。

　　十月，洪旭、郑泰以兵千余人配船，送世藩（名经）入台湾。世藩以周全斌为五军、冯锡范（澄世之子）为侍卫、陈永华为咨议参军。至澎湖，其将李思忠船飘至台湾，知诸将有谋，逃回；世藩随即防备，因乘风入鹿耳门登岸，全斌令连夜伐木为栅九（？）营。次早，黄昭会诸将出兵，值大雾，昼暝，跬步不可视，诸将多迷误失期。惟黄昭兵先至，攻其前；刘国轩兵继至，攻其后，破营而入。世藩兵却挤（？）而前，黄昭攀木梯而登，为流矢所中，坠下。全斌令斩其首，大呼示众，军士皆迎降。大雾忽晴，日已晌午；锺宇等至，皆反戈而迎。世藩入安平镇，请世袭至，待之如初。袭委罪于其仆蔡云，云自缢；收杀萧拱宸、李应清、曾从龙等，余皆不问。诸将营兵，拨守汛地如故。

　　十一月，世藩率周全斌等同其叔世袭回思明州。后世袭入京归命，授精奇呢哈番；颜夫人、郑芝豹自戍所发回，准在京同住。癸卯，康熙二年、海上称永历十七年。

　　正月，世藩驻思明州，时洪旭守思明、郑泰守金门、黄廷守铜山。世藩得郑泰与黄昭往来书，欲袭取之；泰不自安，称病不见。

　　三月，命周全斌督船入海澄港取粮，欲袭金门；见其有备，乃止。

　　四月，参军陈永华谋以世藩将回东宁，诈征郑泰为居守户官，统辖诸镇，资其饷给兵。铸「居守户官」印，遣吴慎赍至金门。泰使弟鸣骏入谢，世藩慰谕之；见陈永华，情款甚笃。鸣骏回，力劝兄行；泰遂于六月初六日带兵船并饷银十万至思明。是晚入城赴席，世藩以通书黄昭事面质之；遂交与洪旭监留。周全斌率兵并其船，独蔡璋一船走脱。天未明，至金门，鸣骏仓卒与泰之子缵绪率将士八千余人向总督李率泰投诚，全斌追之不及。鸣骏等至京，俱受封。泰闻之，自缢。

　　七月，以黄而辉（廷之子）为思明知州。

　　八月，自郑鸣骏降后，人心解散，镇营多叛；武职杨富等、文官陈彭等皆先后投降。

　　九月，红夷纠集甲板船十六只、夷人数千，会靖南王、李总督约同攻两岛；候事定之日，求浯屿筑城贸易，如广东香山□（澳）例。后准纳贡互市。

　　十月，李总督定议，调陆路提督马得功督郑鸣骏等出泉州港，水师提督施琅同海澄公黄梧出海澄港，靖南王耿继茂同荷兰国红夷扎营于同安之刘五店，刻期渡海。守高崎正兵镇陈升先约降。

　　十一月，世藩率周全斌等会兵船于金门。红夷船高而大，一船有大小熕铳千余号，横绝中流。是日炮声如雷，自辰至酉，相继不绝。世藩见势不敌，乘潮退出浯（原刊为梧）屿。周全斌等十三号船在后，迫于潮长不得出，遂绕夷船之后，冲大■〈舟宗〉而入；夷船发熕齐击，无一中者。马得功坐鸣骏中军船，全斌以为鸣骏也，直前攻之。值黄廷中军将吴朝宰、世藩之亲军萧乘龙前后夹攻，挥兵过船，得功亲随铁甲精兵三百人，皆被杀下水，得功顿足投水死。再攻杨富船，焚之，富亦投水，遇救得免。所遇之船，多被攻没，遂扬帆直出。日暮收兵；而海上不知马得功之死，竟弃两岛，退守铜山。清兵入岛，岛中民尚数十万，多遭白刃；投诚兵复肆杀掠，其地遂空。甲辰，康熙三年、海上称永历十八年。

　　正月，世藩驻铜山，诸军乏粮。周全斌率众投诚，入京封伯。洪旭以杜辉守南澳，辉亦掠其辎重投诚。

　　三月，世藩率众回东宁。工官冯澄世一船为家丁所迫，赴海死。洪旭以二十舟候黄廷同行，而廷部下将士多不愿行，遂率众投诚。

　　八月，清议取台湾，遣施琅挂「靖海将军」印，即以周全斌副之。整舟师，候风开洋。

　　乙巳，康熙四年、海上称永历十九年。

　　四月，清官军船出洋，飓风大作，各船飘散，不能相顾，皆引还。未几，召施琅入京，其降将多叙用。丁未，康熙六年、海上称永历二十一年。

　　部议分拨海上投诚官兵移驻外省，召周全斌入京归旗。其标下官兵及别镇兵各给行粮，分驻各省屯垦荒田；给以牛种，免其六年租税。其将领或督垦、或拨各衙门效用；文官赴部候补。己酉，康熙八年、海上称永历二十三年。

　　世藩在东宁，以陈永华理政、冯锡范管侍卫、刘国轩等管兵。忠振伯洪旭病故，其子磊及永华之侄绳武等俱任用。

　　改天兴、万年二县为州，置凤山、诸罗二县。课耕种，安抚土番，贸易外国，通鱼盐。向之惮行者，今皆为乐土焉。

　　清遣官渡海招抚。世藩请照朝鲜国例，不剃头、不登岸；议竟不成。癸丑，康熙十二年、海上称永历二十七年。

　　十一月，吴三桂反，陷云南、贵州、四川、河南、岳州诸郡县，伪称大周元年。初，平南王疏请归老辽东，留子之信袭职镇守；许之，并令举家归旗。时平西、靖南相继疏请，俱报可。至是，平西反；乃命二王仍留镇。时耿继茂死，精忠嗣王。三王交通逆命，反谋决矣。甲寅，康熙十三年、海上称永历二十八年。

　　三月十五日，耿王传谕各官入府议事。总督范承谟、巡抚刘秉政至，伏甲士执之；知府王之仪、同知喻三畏走出，被杀。拘承谟于狱；以秉政为统制使、乡官萧震为布政使，自伪称总统兵马上将军。移檄各府县，俱望风而降。

　　十九日，檄至泉州，提督王进功纵兵焚劫，传檄所属皆降。兴化镇马惟兴、守备郭惟藩乘机劫掠。独同安城守张学尧、晋江水师李尚文所部无犯。

　　初，耿王将拒命，遣王镛往见世藩，请以舟师由海道出江南，而己统兵出浙江。镛回言海上船不满百、兵不满万，耿始轻之。

　　驻防漳海道陈启太（泰？）合家殉节。漳浦镇刘（原刊为陈）炎、海澄镇赵得胜俱降耿。福宁镇吴万福贪克失将士心，谋拒耿，众不从；耿遣曾养性督兵至，诱杀万福。乘胜长驱，温、处二府俱下。

　　四月，潮州总兵刘进忠降耿；耿召王进功至，留之，而征其兵。调张学尧镇泉州、化尚兰守同安。

　　世藩遣柯平至闽，耿谩词以应，由是遂隙。世藩侍卫冯锡范同刘国轩率舟师至厦门。

　　耿王征各路兵出关，黄芳度遣黄翌引千人应命；赵得胜阴约降于世藩，不受耿令。世藩兵至同安，尚兰迎降；质张学尧家眷，学尧亦降。

　　五月，世藩至思明州，以赵得胜为左提督、张学尧为左先锋、化尚兰为仁武镇。

　　耿王闻同安之失，遣王进引千人入守泉州，而提标五营兵将不肯应调。王进至，与城守赖玉相结纳，用提标守备戴国用为爪牙；勒王进功家口入省，耿王遣兵接应。兵将至，而进功之子锡璠与其属杨青等议诱赖玉、戴国用、李尚文等执之，率兵攻王进。进走登涂门楼，意气自若。提标兵无统帅，相持竟日。进恐海船至，更深整队出城而去。

　　六月初三日。锡璠等杀赖玉，分其尸，绞杀戴国用，释李尚文，迎世藩入城。以锡璠为指挥使，暂理提督军务。黄芳度杀漳州城守刘豹豹，耿所署也。芳度遂降世藩，而差人间道赍密疏入京。

　　七月，平南王遣兵围刘进忠于潮州；耿王不能援，进忠求救于海上。世藩遣金汉臣率舟师援之，以进忠为右提督。

　　九月，耿王复遣王进率兵三万攻泉州。至惠安，肆行焚掠。世藩命刘国轩督诸镇及五营兵拒之。对垒逾旬，进退屯枫亭，列营二十余里。

　　十月，国轩兵至涂岭，严阵会战。王进见前阵皆新募之兵，直前击之，兵皆惧怯死闘。国轩令许耀分兵攻其后，焚其营盘，进兵大败。

　　十一月，吴三桂遣周文骥来和解。

　　刘炎在漳浦，不肯从世藩，密请救于耿。耿遣兵往援，世藩檄黄芳度击走之。耿复遣亲军都尉徐鸿弼走间道入漳浦；世藩以冯锡范、赵得胜督诸军攻之。炎、鸿弼会云霄镇刘成龙，合兵战于罗山；右虎卫何佑击之，炎等大败，走回城。冯锡范（原刊为璠）以红夷冲天炮攻城，炎等大惧，同鸿弼、成龙出降。

　　十二月，赵得胜督军援潮州，大破平南兵于黄冈；潮围始解。

　　世藩分设六官，以陈永华为总制留守，兼管勇卫；冯锡范为侍卫；二卫皆亲军。薛进思（原文为忠）为左武卫、刘国轩为右武卫，何佑为右虎卫，以施福为五军；其左右先锋及诸镇营皆听五提督调遣。凡文武事宜，皆赞画参军陈绳武、侍卫冯锡范主之。

　　初，世藩之来思明也，兵饷取给于东宁。洪磊承其父旭遗命，助饷银十万两。至是，兵多饷少，乃以六官督比绅士富民以充之。以郑省英为宣慰使，总理各府县钱粮。百姓年十六以上、六十以下，每人月纳银五分，名曰「毛丁」；船计丈尺纳税，名曰「梁头」；及设各府盐引，分管盐场，以给兵食。乙卯，康熙十四年、海上称永历二十九年。

　　正月，耿王遣使贺正议和，送船五只。世藩遣使报聘，约以枫亭为界。自是，二家交好。

　　二月，永春寨民吕华不服征派；薛进思（原刊为忠）围之，三月不下。知县郑时英谕之出降，钉杀之，家族发淡水充军。

</div>
    <div class="pagination">
<a href="海上见闻录_page4.html">上一页</a><a href="海上见闻录.html">1</a><a href="海上见闻录_page2.html">2</a><a href="海上见闻录_page3.html">3</a><a href="海上见闻录_page4.html">4</a><span class="current-page">5</span><a href="海上见闻录_page6.html">6</a><a href="海上见闻录_page7.html">7</a><a href="海上见闻录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
