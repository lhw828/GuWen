<!DOCTYPE html>
<html>
<head>
    <meta charset="UTF-8">
    <title>使琉球录 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>使琉球录 - 第 6 页/共 18 页</h1>
    <div class="content">
　　用人

　　敬神

　　请留诏敕

　　业按出使外国，彼国中必留诏敕，以为社稷重；此故事也。自祖宗以来凡十数叶，未之有改矣。业受命封琉球国中山王，窃睹故记，其间体要，颇宜兴修者不一；辄不揣攗往裁今，条刺四事以闻，语具「题奏」中。

　　其一曰「请留诏敕」。夫远夷向慕王化，所恃以为镇国之宝者，惟此诏敕而已。前使臣陈侃等比照弘治、正德年间修撰伦文叙、编修沉焘等差往安南国留敕事例，曾经题奉钦依听其请留，案在礼部可据。但臣等系赍捧之官，应否听留？必须出自上裁；义不敢以前例而自专者。合无敕下礼部查议，容臣等临时斟酌：如其意果诚恳，则亦俯顺夷情，听其请留；庶臣等有所遵守，而可以慰远人敬奉之心矣等因。奉圣旨：「礼部知道。钦此」。随该礼部覆题：看得户科左给事中等官萧崇业等题称请留诏敕一节，为照琉球修贡效顺，阅世已久；每遇袭继，例遣使臣赍捧诏敕赐封。盖示小国无敢擅专，必待天朝之宠命也。先是，颁去诏敕，彼国每欲请留；是亦远人知所钦崇之意，在天朝亦何所靳！往年使臣陈侃等奏请及此，本部覆奉钦依，准其请留去后。今本官仍为申明，合候命下，行令到彼临时酌处。如其请留之意委系诚切，亦宜照例与留，以顺夷情。伏乞圣裁等因。奉圣旨：「依议行。钦此」。业等伏睹明命，敢不祗若！

　　萧崇业曰：于戏！世非赫胥，人乖绳治；防轨万肇，情谲丛生。虽萧墙辇毂，亦有藏祸韫奸，参差于曩古者矣。乃琉球以面内寤主，列爵为王，秉忠不贰；朝廷世有誉命，贻之无穷。环观四夷之君，舍箕子故国，其保位持宠，孰若此邦之根柢宁固者哉！彼亲为骨肉，疆土千里，不务遵德检柙，顾湛溺盈溢之欲，以自取隤声褫秩，戮及先人为天下笑者，夫亦藏祸韫奸之流耳；宜没没也。其视中山王，可赧然汗矣！

　　使事纪

　　萧崇业曰：古者列国倾侧扰攘之际，彼此各以使重；大抵出一言，卒解纠纷之难。是以「春秋」内外传所称予者，所谓魁士名豪非乎！秦、汉叔季，如好时，长卿二子，犹以持谕当否詟抑倔强，光流史册。乃今承平之时，士堇堇守寻常，鲜奇策可自表见，其名又甚不荣；故未数禩间，竟同卉腐：即姓与氏，皆泯灭无闻已。于戏！人之声施相越，岂不殊哉！余因参核旧录所载，自宣德迄兹，凡奉使者得若干人，具列之篇中，备考镜焉。

　　宣德二年，钦差内监柴山敕封国王尚巴志（请封自巴志始。父思绍，系追封）。

　　正统八年，钦差正使给事中俞忭、副使行人刘逊敕封国王尚忠。

　　正统十三年，钦差正使给事中陈传、副使行人万祥敕封国王尚思达。

　　景泰三年，钦差正使给事中陈谟、副使行人董守宏敕封国王尚金福。

　　景泰七年，钦差正使给事中李秉彝、副使行人刘俭敕封国王尚泰久。

　　天顺七年，钦差正使给事中潘荣（漳州府龙溪县人）、副使行人蔡哲敕封国王尚德。

　　成化八年，钦差正使给事中官荣、副使行人韩文敕封国王尚圆（长子尚宣威传位一年逝，未及请封）。

　　成化十五年，钦差正使给事中董旻、副使行人司副张祥敕封国王尚真。

　　嘉靖十三年，钦差正使给事中陈侃（浙江鄞县人）、副使行人高澄（顺天府固安县人）敕封国王尚清。

　　以前录无所考，刻之自陈、高始。事具载如左：

　　嘉靖丙戌冬，琉球国中山王尚真薨。越戊子，世子尚清表请袭封；下礼部议。礼部恐其以奚齐夺申生也、又恐其以牛易马也，令琉球长史司复核其实，戒毋诳。越辛卯，长史蔡瀚等核诸舆民勋戚，同然一辞；佥曰：『尚清乃先王真之冢嗣，立为世子有年矣』。具文申部，宗伯韪之。越壬辰春，礼部请差二使往封，给事中为正、行人为副；侃与澄适承乏焉。命下之日，时夏五望也。六月，各赐一品服一袭，侃以麒麟、澄以白泽，俱大红织金罗为表、绢为里；绿罗褡■〈衤蒦〉、青罗褶子，里亦用绢。带以玉，则自备。又各赐家人口粮四名。八月，侃等始治装戒行。

　　越癸巳五月，侃至三山，澄亦以六月至闽。三司诸君承礼部咨文，已将过海事宜会裁已定。七月二日定■〈稳，舟代禾〉修船。十一月，琉球国进贡船至，余等忧闽人不谙海道，喜来得询其详。翼日，又报琉球国船至，乃世子遣长史蔡廷美来迓；则又喜其不必询诸贡者，而有为之前驱者矣。长史进见，道世子遣问外，又道世子亦虑闽人不善操舟，遣看针通事一员率夷梢善驾舟者三十人代为之役；则又喜其不必藉诸前驱，而有同舟共济者矣。

　　越甲午二月，舟始毕工。四月十八日，舟先发于南台。二十六日，余等启行。三司诸君送至南台，酒三行，余等起谢曰：『曩时海国之役，必数年始克竣事，闻之舟不易成也；今未及期月而有航海之期，谁之功也！敢不再拜』！诸君皆歌「烝民」之诗以赠，亦再拜；遂别。是晚，宿于舟中。翼日，至长乐，长史舟亦随行。

　　五月朔，余等至广石，大舟亦始至。二日，祭海登舟，守巡诸君设宴为饯。是日，遂别诸君，慨然登舟。连日风逆，五日始发舟；不越数舍而止，海角尚浅。至八日，出海口，方一望汪洋矣。风顺而微，波涛亦不汹涌；舟不动而移，与夷舟相为先后。出舱观之，四顾廓然，茫无山际；惟天光与水光相接耳。云物变幻无穷，日月出没可骇；诚一奇观也。

　　九日，隐隐见一小山，乃小琉球也。十日，南风甚迅，舟行如飞；然顺流而下，亦不甚动。过平嘉山、钓鱼屿，过黄毛屿，过赤屿，目不暇接，一昼夜兼三日之程。夷舟帆小不能及，相失在后。十一日夕，见古米山，乃属琉球者；夷人鼓舞，喜达于家。夜行彻晓，风转而东，进寸退尺，失其故处；又竟一日，始至其山。十三日，风又转而壮，逆不可行，欲泊于山麓；险石乱伏于下，谨避之。长年执舵甚坚，与风为敌，遂上下于此山之侧。相持至十四日夕，舟刺刺有声，若有分崩之势。大桅原非一木，以五小木攒之，束以铁环；孤高冲风，摇撼不可当，环断其一。众恐其遂折也，惊骇叫嚣；亟以钉钳之，声少息。原舟用钉不足、艌麻不密、板联不固，罅缝皆开；以数十人辘轳引水，水不能止。是时惟长年数人，色不少动；但云『风不足惧；速求罅缝而塞之，可保无虞』！于是有倡议者曰：『风逆则荡、顺则安，曷回以从顺』！有一人执舵而云：『海以山为路，守此尚可以生；失此，恐无以救』！但众股栗，啼号不止；姑从众，以纻其惧。旋转之后，舟果不荡。执烛寻罅塞之，水不能入；众心遂定。计十六日旦，当见古米山；至期，杳无所见。执舵者曰：『今将何归』？余等亦忧之。忽远见一山巅微露，若有小山伏于其旁；询之夷人，乃曰：『此叶璧山也，亦本国所属。若更从而东，即日本矣』。申刻，果至其地，泊焉。十八日，世子遣法司官一员，具牛、羊、酒、米、瓜、菜之物为从者犒；通事致词曰：『天使远临，世子不胜忻踊！闻风伯为从者惊，世子益不自安。欲躬自远迓，国事不能暂离；谨遣小臣具菜、果，将问安之敬』。余等爱其词雅，受之。

　　时余之舟已过王所之东，欲得西风为顺；夏月诚不易得。世子复遣夷众四千人，驾小舟四十艘，欲以大缆引余之舟；通事乃曰：『海中变出不测，岂宜久淹从者！世子不遑寝食，谨遣众役挽舟以行；敢告』。船分左右，各维一缆，迤逦而行，若常山蛇势；亦一奇观也。一昼夜，亦行百余里。十九日，风逆甚，不可以人力胜，遂泊于移山之岙；法司官率夷众环舟而宿，未尝敢离左右。泊至五日，余众苦之；在舟日久，郁隆成疾，求登岸以避之而不可得。二十四日，世子复遣长史来曰：『世子闻至移山，刻期拱候；六日不詹，中心孔棘。恐为从者忧，谨遣小臣奉慰』。余等谢之。二十五日，方达泊舟之所，名曰哪霸港。计广石登舟，至此几一月矣。

　　越既望，行祭王礼。七月二日，封王。九月十二日，登舟而回。泊舟之港，出海仅一里；中有九曲，夹岸皆石，惟灭风而后可行。坐守六日，王日使人侍于侧。至十八日，风少息，挽舟而出，亦斜倚于岸；众恐其伤于石，大惊。幸前月亲督修艌，不为所伤。复止二十日，始克开洋，夷舟同行。二十一日，飓风陡作，舟荡不息，桅舵俱折。二十三日，黑云蔽天，风又将作，卜珓易舵。二十六日，风大作，相与叩神；风若少缓，舟行如飞。彻晓，已见闽之山矣。二十八日，至定海所。十月初二日，入城。痛定思痛，不觉伤感！凡接士大夫，叙其所以，无不为之庆幸。

　　嘉靖四十年，钦差正使吏科左给事中郭汝霖（江西永丰人）、副使行人李际春（河南杞县人）敕封国王尚元。

　　嘉靖三十四年六月，疏球国中山王尚清薨。三十七年正月，世子尚元差正议大夫、长史等官到京，请乞袭封王爵。礼部以请勘俱系彼国官民，乃不复行勘，奏请如故事，差正、副使二员赍诏敕、皮弁冠服等往。时科中应行者吴君时来，行人司则李君际春也。命下，二月十六日矣；部咨翰林院撰文、各衙门造该用仪物。延之三月终，未行；而吴君有戍事，汝霖乃同李君承乏焉——四月初二日也。部中鉴前畏避之嫌，促日起程；霖等亦以重命不可再缓，遂请诏书易名，改赐品服。初八日，慨然解舟南下。

　　七月初，抵江西地方。霖意海警连年，事须巧速；因一面差人至福建布政司，令作速委官伐木造船。九月中，亲至闽坐督，刻次年春汛必行。奈地方多事，贼报交驰；当事者已疑不能必往，管工官亦泄泄。于是船自十一月起工，至次年四月仅完其半。贼报紧急，不俟工完；四月初四日出坞，尹参将令百户严继先等接至镇，驾守。十一日午刻，方至镇，未刻贼已接踵相望数里；不为所夺，幸也。是年，倭奴辏集福州城外，称数万，城门闭者三月。余等亦日日上城，同有司巡守。

　　先是，戊午冬，琉球世子差来迎迓长史梁炫等住柔远驿，尽为所掠，声息转闻琉球。三十九年正月，蔡廷会等来修贡，传其国有领封之情呈文该司，该司以时事艰难、国体所系，遂为转奏。本下部议，以旧典难遽变，俟海誓稍宁，必期渡海终事。时勘合到迟，将届六月，倭寇伺侯海口者又比比。余召漳州火长、舵工等役，中途又为贼阻；各役依山缘径而来，动经月余，至则又七月矣。前船既有伤损，久住内港，乌■〈虫念〉丛生。乌■〈虫念〉者，生于淡水，则坠于咸水；生于咸水，则坠于淡水。内港，淡水也；一至海，则垂垂而坠，船板精华俱为所蚀，油灰不能复住，水从罅隙而入，何可止也。余时与诸司议，但挟数十人从夷舟往。夷舟颇小，举动敏捷；既不为贼觊觎，又可藉以济事。有司固执，以堂堂天朝为此举动，何以威临四夷！若事不易济，宁修船俟时。欲从权济事，亦须上闻；不然，他日谁任其咎！李君亦曰：『既不能行，毋徒躁动，不若专意修船。事大，非一手可掩；他日当有人谅也』！余然之。火长、舵工等因呈乞有司，改造前船。八月，再定■〈稳，舟代禾〉。至十一月，毕工出坞。

　　越嘉靖四十年四月，忽值内地广兵之变。五月初六，则有贼二百余至闽安镇之下江。时各役告请行粮，余亦牒有司，渐次散给。兵道杨君来言曰：『今事急，且不论行，即船将如何守』！既贼乃从下江口，由长乐入福清；而船始报安焉。五月十九日，船至长乐取水。余与李君二十五日起行，抚、按、三司饯于南台，府、县别于新港。二十六日辰刻，至长乐。时自二十三日起，连有南风，遂决而行。二十七日，至广石。二十八日，祭海登舟，别三司诸君。二十九日，至梅花，开洋。幸值西南风大旺，瞬目千里，长史梁炫舟在后，不能及，过东涌、小琉球。三十日，过黄茅。闰五月初一日，过钓鱼屿。初三日，至赤屿焉。赤屿者，界琉球地方山也。再一日之风，即可望古米山矣。奈何屏翳绝驱，纤尘不动，潮平浪静；海洋大观，真奇绝也。舟不能行，住三日。初六日午刻，得风乃行，见土纳已山。时东南风旺，用舵者欲力驾而东。至申刻，乃见小古米山，夷人望见船来，即驾小■〈舟华〉来迎。有二头目，熟知水路，且曰：『既不能从大古米山入，何可傍土纳已山而入！其中多礁』。余等闻之骇。二头目一面令夷船入报，渠遂躬在余船道驾，从小古米山而入；且云：『得一日一夜之力，即未遽登岸，可保不下叶璧山矣。余等厚赏赐之，昼夜赶行。初七日未刻，望见王城哪霸港焉。然东风为多，相隔仅五十里，不能辄近。世子遣法司官来迓。夷船凡五十余，辏集封舟前后；欲用先年挽入故事，然竟弗能行。至初八日午刻，有冲风暴雨；余曰：『可整舟』；挽而行。初九日辰刻，遂达岸焉。

　　既抵岸三日后，有传贼船从其境上过者；盖篷力小，大洋中自不相及。择六月初九日祭王，二十九日封王；礼毕，守候风汛回国。往者，九月终，交初冬，则东北风旺；是年九月内风气不定，日东、日南。守之至十月初，飓风大作；伙长等皆以飓风既过，可以遂行。十月初九日，登舟。及登舟之后，方图举帆，而风雨骤至，阻于哪霸港口。盖港口险隘，仅容一舟；稍有偏侧，船辄不保。船之泊港口也，两旁系以大缆；至十五夜，右缆忽断。陈孔成忙吹号举炮，夷人二千余来牵转，再加新缆。至十八夜，天忽郎霁，月光如画；四更时，诸人与夷官、夷梢乃导而出。出港后，东北风旺，舟行如飞。二十日午后，忽有黑云接日，冥雾四塞；舟人惧曰：『此飓征也』！顷刻，果飓征旋至，舟人守之益慎。至夜二鼓，劈烈一声，舵已去矣。余一家人跑入窗传报，举舟哭声振天。时陈孔成传将各舱所载重者一面丢拋，一面令吴宗达等倡言『舵虽折，尚有边舵，决保无虞』！余谂之曰：『静以御变，极是！但舵何时可换』？达等曰：『天明可换。吾不举大篷，但张二篷、三篷，任其漂流；至后，可补针也』。陈大韶、曾宏俱从陈、高过洋者，亦来；大言曰：『往年亦如此。然往年船不固，今此船固；往年船发漏，今不发漏；往年无边舵，今有边舵；往年折舵并折桅，今舵虽折而桅尚存』。余闻其言，心亦颇定。然播荡反侧，无顷刻宁；风涛之势，与天上下，舟亦虩虩如裂屋响。呼吸存亡，茫然不知何所在也！至次日，风又不息；余乃口为文，令吏陈佩床前书之，以檄天妃。适一晨刻风稍定，始得换舵。舵既定，诸人颇有生望。但牵舵大缆兜之自尾至船首者，又忽中断；则海水咸厉，绳缆不能久。舵工等又惧舵不能稳，稍摆动金口，船分两片矣；此尤危也。乃用银重赏一夷人，系其腰，令下海接之；竟不能接。吴宗达来禀，欲穿二舱、三舱透绳系舵，而不能决。余闻，即慨然是之；乃凿而度绳，舵始得安，行之。至二十六，许严等来报曰：『渐有清水，中国山将可望乎』！二十七日，果见宁波山。历温、历台，闽人未能尽晓浙中山■〈山奥〉，疑迷莫测，仍怀忧思。至二十九日，忽至福宁；见定海台山，心始安焉。从五虎门入。十一月初二日，入省城。追想前迹，为之恻然！凡士夫相会，真同再世。

　　郭汝霖记。

　　万历七年，钦差正使户科左给事中萧崇业（云南临安卫籍，应天府上元县人）、副使行人谢杰（福建长乐县人）敕封国王尚永。

　　今上万历改元之冬十二月，琉球国中山王世子尚永表请袭封，若曰：『先臣故中山王尚元于壬申夏溘先朝露，臣不榖当嗣守外藩。谨遣波臣伏阙下，冀制诏远贲，为封疆重』。先是，以有司行查例虚文，亦恐规避者缘此得成其计，故辄遣封。乃是年复行查，盖缓之也。旧规：副使属大行，然犹差遣无常名，而省中则坐次户垣，人人知必余无疑矣，咸恐之。延至丙子秋，国大夫、长史等报曰：『世子永，免衣襁褓而齿于嫡嗣久；诸臣曷敢以不类奸天王之大典乎』！于是不佞业，遂叨正使命；而副则大行谢君杰焉。如故事，各赐一品服。即以九月十一日赍诏敕，出潞河传，遽入闽。

　　闽中比年求钜木造战舟，余复斩为高名之丽，美材略尽；而间有中绳斧者，往往产于崎岩邃壑之侧，致之甚■〈难，喜代隹〉。一时闽抚、按又新故，相代未视事；督无其人，以故采木经年，迄丁丑秋七月始定■〈稳，舟代禾〉。乃舰匠弗恪，适坏裂之。于是驰介四出取，复于十月再兴工；得■〈稳，舟代禾〉者，把总林天赠也。至于桅之取尤难，桅必杉木而后如式。第杉之材，故可为樿傍者，以是民间率隐不以闻。余先遣李应龙往寿宁伐三木，一最钜；里豪利其可材，遂于梢半潜锯五、六寸，欲短之。然嫌有小伤，故置。乃纷纷林薮中，旁搜逖括，务遴其全；而龚大德报出闽清者，又道路岌嶪，力不可猝致。毕竟皇皇垂成之时，仍取寿宁之桅而用之；采督之使，良亦苦矣。而抚中丞庞惺庵氏代到，故擅风裁，乃矫娇好约缩，出教不欲私役其民。凡木之伐自山者、输及水者、截为舟者，丝忽皆公帑云。费已不赀而丝忽又公帑出，余心内弗自安，时时与谢君商之，舟从汰其什一、军器损其什五、交际俭其什七。先是，诸具物率治之以官；今令平贾，而精黠奸户故求多于有司，诸具物往往以丑恶相欺售。谢君为闽中人，素晓畅其事；乃一一？条其大小诏余不然者，辄奉三尺随其后。于是舟之庀也，大都多谢君指画焉。

　　舟完，例趣治行。而彼国夷船以汛期，宜候于境上；乃戊寅年，独爽不至。长年三老，佥谓『海洋风涛叵测，与陆路不同。须俟向导行之便』。余与谢君又念事关国体重，万一取轻致偾，为患非细；于是辄具疏以改期请，奏可。久之，正议大夫梁灿等至自琉球；询其故，乃知船因风逆，打入别港，遂坐失汛，非敢违玩、有他意也。于是卜以己卯年五月初六日，封舟先发旺崎。余等初十日启行，抚、按、三司祖道南台，重王命也。次日，抵长乐。十五日，广石庙行谕祭礼，守、巡亦在焉。忽传封舟出闽安镇，引港民船有司弗夙戒，乃迷道阁浅发漏；人言啧啧甚危。抚、按风闻，辄夜走使留督造官争出长策为处。巳而裂者复合，稍稍修葺，无大损毁；故又锐然有行志。二十二日，从梅花所开洋；海似镜面，渔舟数点可黑豆大。自此睇望，汪汪万顷矣。余于是而知江河之恶沱也。

　　二十三日，风少东，舟折而南下。二十四日，东风益剧，水与舟相吞搏，有噌吆镗鞳之声；而欹侧簸扬，舟中瓶瓮、门椅皆仆，人人惴恐。于是有食而呕者、步而蹶者、晕而卧者；问之，舌举而不下者；答之，口呿而不合者。顾独漳人，则夷夷弗为动耳。风既相左，针路遂舛误，伥伥莫知所之。连行七余日，而窾阔窅无山屿；但唯孤燕飞绕于前后，一细蜻蜓入神舍不去，众咸异焉。陈孔成等懑然悒热，乃令舰匠作彩船以禳；又听习于巫者諠金鼓降箕，巳又俯伏神前求珓：穷祈祝事，一无所吝。当是时，舟人望山之切，真不啻朝饥之忙粱榖，又如弱孺恩慈媪而弗得亲也。三十日，余令夷梢上桅以觇；辄欣然白曰：『云间隆隆起者，非古米，即叶璧山也。去此可五、六百里许，当无虑巳』！于是舟中人无不拍手大欢，各排愁破虑，举觞相慰劳，称「见山酒」云。余二人望之，亦舞于眉端；万水中高岭独出，何止中流砥柱耶！踌躇四顾，辄见三龙并起于海，其起处水乃转涌，旋腾滚滚；上天有声，听如狮吼、如千乘车过，又如殷雷軯鼓轰轰彻地。碧气三道，磔入云雾内，长百丈有余，峙犹鼎足。然舟中人畏栗，不敢迫仰，率扬赭鞭、烧毛羽秽物以厌胜之。须臾，雨四面至矣。传云：「玄龙迎夏」。则凌云而奋鳞，乐时也；岂有据耶！即是观之，则海上光傀可骇之事，固人世所未睹哉！

　　六月初一日，过叶璧山前，有小舠驾八、九人，破巨浪来；远睨封舟婆娑，胡卢笑。至则持二螺献，少赏之。于是随舟夷总管附去，薄山下，先骑报世子。由此陆路入国，犹两日程也。余二人倚艕而观，一篙工谓有鱼数头逐舟游。夷梢熟海者，往来常具钓饵行。于是垂六物取之，辄获鲜鳞二；颔下中数创，尚跳跃不即僵。顾其色青绿，闪烁有光耀；较中国恒鱼异。余欲生之；选间，僵不可放矣。庖人强烹之，味果佳；第终诧，不欲多食也。初三日，世子始遣法司官具牛、酒以劳从者；亦如例分左右维一缆以挽舟，逡巡至。初五日而后，泊哪霸港口。询之，国人梁灿等尚未宁家。然彼十八日先余舟开洋，今何故后耶？居有顷，报舟漂北山；又十二日，得抵国，隔封舟浃一旬矣。

　　越二十九日，行祭王礼。七月十九日，行封王礼。余尝念世子产于沈斥，必一切疏简，不可入；今观其貌虽不盈五尺，而言仪恂雅，大与庸俗人相万，盖庶几鞠躬君子耳。岂凡统楫群元者，其体具固自不偶然哉！余二人寓此久，王子馈问赆饯，每每不失礼；而礼有过腆者，辄却去不受：语在「仪注」中。

　　旋国时，卜以十月十三日。因旬内雨频，风又东西忽易，无可准。守候至二十四日，始出港口，顷刻数里。回盼琉球，若有、若无，而叶璧、马齿等山，眇犹覆盂。时虽冬乎，然气候朗肃，都无纤翳；望之霁宇澄彻，块噫潜嘘，天吴遁迹，阳侯屏怡。彼一时也，歊暑溽蒸，情悰甚恶；此一时也，凉颷袅瑟，景况颇佳。上下巨浸，宛如图画中人。第媿无河朔量，少酬之耳。且四围俱碧、水天一色，辄欲罄所，指顾亦复浑浩荒邈、涣无津涯。时时出楼舫外，肆目奇诡瑰异之览，应接不暇。有平平者、突突者、鸥狎波者、鳞鼓鬣者、鳅呼风者、蜃作雾者、沓若岭者、纤若榖者、潆漭若沸羹者、绵逦若疋练者、蹲若伏虎者、奔若飞鼺者、步骤而来若喜者、惊号而至若怒者：恢张点缀，即神工鬼笔无可名状。然宁惟是哉，乃至阑夕凄清之际，月舍参井间，空明虚白，可别淄素；灵下天高，尤非尘境。星汉流光，云霞隐曜；微风细浪交激成声，其鸣乍急、乍徐、乍大、乍小，居然有笙簧金石之韵：正昔人所谓「如天上坐」也。优而游之，旷襟爽骨，飘飘便欲仙去，更不知人世复有娱心极意之事矣。海之壮观，一至是乎！二十六日，风益助顺，令楫师五帆并张，摇扬披拂，猎猎不可御；盖与归心飞相送也。但抵暮，阴云四塞，乃大雨。于是西风为梗，终食弗进寻丈。幸一日夜，辄转而北矣。然北又多暴，舟迅而荡甚，欹侧簸扬；时戛轧为裂帛响，颓然若屋宇将倾之状。人如磨上行，四方易位，头目眩迷；颠踬呕晕，避匿舱内不出、咄咄自嗟者，前十人而五、今十人而九已。此皆孱夫不习水，且漫不知降伏其心，故稍涉惊危可愕之事，神竟为所夺耳。漳州长年极力捩柁，坚与风为敌；棍牙数数折伤，柁叶亦为巨涛击去，独柁以铁力木得存；更再易之，人人愈益惴恐。二十九日晚，见台州山；于是无不哗呼舞蹈，哄然色笑焉。当是时，即臞儒之取一第、窭子之拾千金，犹未喻其喜也。

　　三十日，由台历温，溯官澳，望晴屿。十一月朔日，经台、奎二山，福宁在其北；夜无风，舟不能行。初二日午，薄黄崎，进定海所。顾其地渐近，其境渐逼；而洋中奇诡瑰异之览，无复陈于前矣。譬之适都邑者，一旦返乎故庐，虽其桑梓在念，时时欣悦；而转忆声名文物之盛，又未始不萦结于怀也。

　　初五日，入闽城。抚、按、三司俱出劳于郊；谭往道旧，仿佛梦中。凡向之纵险尝■〈难，喜代隹〉、欢奇适胜，指星测水、校雨量风者，允矣木荣之飘尘、好音之过听、浮云之点空、翔乌之驰隙，殆蓦然倏然忘其然而然耳，又何以知蹈海之足以定至危之倪，又何以知宇宙之足以穷至大之域乎！于戏！海哉，海哉！此固孔子之所欲桴而未能、季路之所欲从而未许也。彼有视为畏途，乃仅仅取足于几席襟带间，而不复以上下四方为度内者，诚漆园吏所谓「井蛙不可语于海」耳。若夫保生重己之说，尤浅之乎其为丈夫者哉！

　　萧崇业曰：仲尼云：『君子素其位，而行不顾乎其外』。盖有味乎其言之也。人惟徼幸之心胜，乃先以利害横于其中，是故怀居登垄，靡所弗至；殊不知孰平、孰险、孰祸、孰福？虽机变之士智如炙輠，亦安从而逆睹之！昔者，漠北牧羝麟阁显，浪泊居瘴铜柱标；潮阳入阻昌黎重，岭州历七元城还：何险非平乎！诡谋求售郦生困，遗危择逸晁错诛；全躯苟活李陵族，估宠竞荣霍禹亡：何福非祸乎！推之至于巧而媚灶、奸而倚水，嗟卑而吊汨、饮郁而书空，伤燠凉以勒门、怵传逮而投阁，抵疑释讥愤藻以明衷、闲居拍张托词而志蹇；用之则哗众矜矜而为虎，不用则骫体缩缩而为鼠：是皆未明夫素位之义耳！此义晦而趋避之，徒纷然出也，何足怪矣！噫嘻。惑哉！风波倾覆，即世路亦时时有之；宁独畏于海上耶！然此非余言也；余闻之钓鳖异人，其说如此。

　　礼仪

　　六月初五日，抵哪霸港登岸。岸上有亭，榜曰「迎恩」。世子遣众官大小百余员，随龙亭候于亭下。余等捧诏敕安龙亭中，众官行五拜、三叩头礼；前导，引至天使馆。龙亭设正堂，众官复行礼如初。余等呼长史，问曰：『世子不迎诏敕，得非慢乎』？对曰：『宣德以来，礼制：凡诏敕至国，世子祗候国门外。数代相袭如此，岂敢慢，故不出耶！然人臣以守制为良耳』。听之。世子虽不至馆，馆中皆官正莅事，诸于承奉使令之仪，往往详备。每五日，遣大臣一员问安；陈内酿二壶、果盒二架，酌酒于斗，跽而言曰：『世子念陋邦不足以辱天使，兹幸来，况丙夜废寝，自媿我且何以给待之。乃朝夕令小臣恪具芹菲，敢讯无恙于下执事』！余受其酒，饮毕；复献牛、羊、菜、果，却之不已，间亦或受。每馈，遍及从人，无弗均。然故事，犹三日小问安，礼少杀；今皆革去。即随来各官所有铺陈、禀给等项，余稍稍裁其过丰者，大都省什之二、三矣。于是夷人无不举手悦服云。

　　越六月二十九日，行祭王礼。墓不知所在，即寝庙祭焉。祭品皆钦定之数，然亦有纸马、翣柳之类纷列错陈；夷人拥观者如织，迎入庙中。设定后，用龙亭迎谕祭文；余等随行。将至庙，世子素衣黑带候于门，率众官行五拜、三叩头礼。曩第旁立不拜，似属未协；此余等以义起者。进至寝庙，神主居东，西向；余等居西，东向；龙亭居中，南向；世子居南，北向。宣谕祭文毕，世子出露台，北面谢恩，复与余等交拜。揖至中堂，余等南向坐；世子令长史告之情曰：『顷蒙弭盖蜗乡，理当匍匐，望履幕下。奈束故制，不敢辄违尺寸。今又辱礼于先人，感深九原矣！清酤二卣，敬献之从者；愿少须臾，接殷勤之欢』。余等以玄堂叙饮，恐非所宜耳，辞。世子又日：『礼燕嘉宾，必有琴瑟、筐篚，以昭敬也。兹者陈乐而不作，正此故耳。幸毋辞』！酒数行，皆亲■〈奭斗〉献，礼仪卒度罔弗恭。少顷，别；辄遣法司官同长史至馆，道世子悃曰：『小国不自意，敢劳从者为先王宠光。谨令长史奉不腆之金，为大人寿』！余等讶曰：『世子知道，而乃贾竖我乎』！令持去，不从；作书谢其意曰：『承嘉惠，若宜祗受。第兼金固珍锡耳，其何贶如之！语云「君子爱人以德」，而独不闻耶？矧余二人奉天子命于殊域，岂有觊也！义必不敢以苞苴为累。万惟留意幸察，毋频往来』！世子得书，辄止。

　　祀事毕，越七月十九日封王。是日黎明，世子令众官候于馆外，导迎诏敕之国。国里许有牌坊一座，榜曰「中山」。又一座，榜曰「首里」；今易曰「守礼之邦」，遵制词也。路平坦，可容九轨。世子候龙亭至，行五拜、三叩头礼，导之国门。门曰「欢会」，门内逶迤数步，即王之宫。宫门三层，层数级高。至正殿，巍然在山之巅。设龙亭于正中，行大封拜礼；国王升降、进退、舞蹈、祝呼，肃然如式。礼毕，揖余等至北宫，复行相见礼。王暂退，出临群臣。是日受天子新命，与一国更始；群臣具冠服，四拜贺。臣之尊且亲者，捧觞为寿。朝罢设宴，金鼓笙箫之乐，翕然齐鸣；王奉酒劝。酒清烈，云自暹逻来者。肴蓛纷旨，方丈错华，享之有加笾。然不能自制也，皆假闽庖人为之。及馈之毕，余等令仪从迎诏敕返；王再拜曰：『天子总统海宇，四面风德。臣第蕞尔一小夷耳，兹厚幸辱制诏远贲臣，臣敢不留镇国中，为子孙世世宝』！乃数稽首请。于是余等先奉有俞旨，犹令启其金匮之藏；长史数臣各捧一道来，奎翰绚一堂矣，遂许之留。王喜甚，别。后随遣王亲、长史致礼物，长跽；再让，姑取刀、扇、土布少许，其金不之受。复函书曰：『尝闻伊尹致慎于一介、孟子坚辞乎万钟，非苟为异而已。盖以义之所不敢出者，与其伤廉，无宁过隘耳。古圣贤持己欲严，大率类是。余等滥竽侍从之列，即弗宜皦皦，谓与庸众殊。然内外瞻仰，在此一举。独奈何负生平而处顽夫下邪！伏冀贤王少听其志也！盛仪附璧』。王见书，令长史还报曰：『永僻居万水之中，犹蛙跧井底耳。乃圣朝不置之化外，至勤从者赐以弁服，即不榖之师也。极知庸亵不足以渎阍人，第区区一念诚，莫得其酬焉！昨揽荣示，悚汗流踵矣；敢不知责乎』！曩事毕濒行，然后王堇一访；非礼也。余等讽以大义，王辄慨然从；谓「天使远为大典过临，何宜傲惰如此」！遂灼吉亲至馆谢。于是余等亦具殽核以娱，密坐移时去。

　　八月，请赏中秋节。酒酣，命夷童歌夷曲，更为夷舞；伛偻曲折，亦足以观。诸从人皆令通事使之嚼，略浮白欢醉。向夕回馆，月明可数毫发；海光莹玉，松影筛蓝。令舆人缓步行，纵目极视，意爽神飞；殆忘其身之在海外也。二十四日，张饮水亭，观龙舟之戏。法效华人，运舟俱大臣子弟，各簪金花、具彩服，和歌以示矜奋。两岸犬牙差互，碧流环绕；亭突出其间，四面翳林丛树，蒙络摇扬：此中幽丽奇境，恐无踰之者。由水亭斗折蛇行，东至膳亭三间。旁砌石池，畜金鱼百许头；水清浅澈底，鱼皆空游无所依。时正午，亭中备一膳，洁异寻常，第止数品；蕙蒸兰藉，味甚殊珍。此则宫中鼎娥精制，一不敢以恶草具进耳。左有寺，曰「圆觉」；又由崎磴纡出正衢。西有寺，曰「天界」。二寺弘壮，亚于王宫；各藏梵经数千卷。殿外杂植棕竹、凤尾蕉，绿荫葳蕤，欣然会心；且澄潭閴室，尤与僧人相宜。迨日小迁，复邀坐；宴不在酒，而情义则款笃矣。

　　越九月初十日，饯行，席设如初。将命彻，法司二员各跽持酒二杯奉余等；辞以不胜杯酌，止。二十二日，复请饯；辞。十月初五日，请；又辞。初八日，辞弗获已，乃竟往王城一别。先是，预令不必盛供具；至则，祗成礼而已。临行，长史捧黄金四十两以为赆。余谂之曰：『曩数致签素，不任肝胆之切。顷复腆遗所贶，意者某等德未信耶！不则，胡不以情相归也！昔马援也者，可谓贤豪人矣；顾薏苡犹然见点。矧重之以陆生金，余二人其何之辞！且也，主上明圣，诸臣工曷敢不励素丝之节！愿王媲迹前媺，俾使人得遂其高！则所以辱徼大惠者，岂在区区物哉』！王愕然，命长史致词曰：『卑卑小国，辱天使至止于斯；适不幸，岁比凶，故俭奉焉，良以自惭！反蒙不加谴斥，过从节约。况薄赆，实我祖宗从来故典也；乃又见拒，永即有胸无心，敢忘大德耶』！于是持泥金倭扇二柄，意谓此会难又，挥之或可系漫漫之期耳。余等随答以手扇；彼喜不自胜，再拜而别。二十二日，登舟，官民送者猬集于道。是岁立冬迟，风未定北，行之稍缓，职此由也。王仍遣看针通事一员、夷梢数人护送；又遣王亲马良弼、长史、使者等官驾舟进表谢恩。

　　附录
</div>
    <div class="pagination">
<a href="使琉球录_page5.html">上一页</a><a href="使琉球录.html">1</a><a href="使琉球录_page2.html">2</a><a href="使琉球录_page3.html">3</a><a href="使琉球录_page4.html">4</a><a href="使琉球录_page5.html">5</a><span class="current-page">6</span><a href="使琉球录_page7.html">7</a><a href="使琉球录_page8.html">8</a><a href="使琉球录_page9.html">9</a><a href="使琉球录_page10.html">10</a><a href="使琉球录_page11.html">11</a><span>...</span><a href="使琉球录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
