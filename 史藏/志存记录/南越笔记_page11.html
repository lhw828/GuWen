<!DOCTYPE html>
<html>
<head>
    <meta charset="UTF-8">
    <title>南越笔记 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 11 页/共 18 页</h1>
    <div class="content">
　　◎象牙《岭表录异》：广之潮、循州多野象，牙小而红。《通志》云：牙以文为真，以红为贵。不文则假，不红则枯。按象牙多出滇南、粤西。裁为梳具，东省所制特佳。工聚业精，流播闺阁。凡在他省，往往贩取用之。

　　●卷十◎龙涎南海，龙之都会。古时入水采珠贝者，皆绣身面为龙子，使龙以为己类，不吞噬。在今日，人与龙益习，诸龙户率视之为螈蜓矣。

　　新安有龙穴洲，每风雨，即有龙起，去地不数丈。朱鬣金鳞，两目煜煜如电。

　　人与龙相视久之，弗畏也。其精华在浮沫，时喷薄如瀑泉如雨。争承取之，稍缓则入地中矣。是为龙涎。或谓龙涎者，多积于海上枯木，如鸟遗状。其色青黎，其芗腥。杂百花焚之，翠烟千结，蜿蜓蟠空，经时不散。可以剪分香缕，然多不真。从番舶来者，出大秦、波斯。于雨中焚之，爆有声则真。又，罗浮多龙潭，尝有人小遗潭中，庵僧见之，使之蒲伏土上，俄有白气千百道从谷中起，迅雷乘风，雨如注，海上舟船已破弱无数矣。人必蒲伏土上乃免，若在木石之间必为龙所掣。又，新兴有天露山，其顶有潭，岁旱以石投之，声震如雷，即雨。又有井干湖，其深莫测，岁旱以土掊击之，亦有雨。又，化州有石龙，其首蟠州廨之左，其尾注于江中。身多窍穴，每为风潮所激，则喷沙如雪，霏霏满空。有时鸣以一岁，鸣以二三岁。其声隐隐，与鹅鹳同。在左如右，在西如东。有探其尾于急湍之下者，皆得古钱。或为五铢，或为开元，或古或近，或缺或全。紫碧交散，青黄杂辉。其为数，歉不八九，盈不二十，虽百十人各有所给。又茂名灵湫山有一龙井，晋时有潘茂名真人者，以金铸五龙，纳井中。自永嘉至今，每遇旱，高凉太守出五金龙祭之，雨立至。

　　◎蜃气东莞合兰海，其水漩洄而黝黑，三江之所汇，有龙窟焉。尝有积气如黛，或如白雾，鼓舞吹嘘，倏忽万化。其为城、阙、楼、台、塔、庙诸状，人物车骑错出于层峰叠之间，尤极壮丽。舟行其中弗见也。自外望之，变幻斯见。即之辄远，离之复近。虽大风雨不能灭，人以为蛟蜃之气所为云。其气或大或小，晴则大，阴则小，五色光芒不定。或如旌旗戈甲，则兆其地有兵革；如仓廪，则兆其地丰登。居人每候之以知灾祥。岁正月初三四五日必一见，不见则以为怪。或谓此乃海气，春晴始见，非也。此蜃气也。蜃者，千岁之雉所化，其为物最神。

　　◎海市海市多见于靖康场。当晦，夜光忽生，水面尽赤，有无数灯火往来，螺蚌鲛人之属，喧喧笑语，闻卖珠鬻锦，数钱量米麦声，至晓方止。则海市也。或曰海上有珊瑚之市，在虎头门西。盖即海市。或曰，其地故有沉洲，每月出，辄有鬼物就海中为市，所谓沉洲夜市也。盖南海蜃气有气而无声，海市有声而无气，以此为别。而靖康海市又与青州不同。靖康海市见于夜，青州见于昼。《番禺杂记》云：海边有鬼市，半夜而合，鸡鸣而散。人从之，多得异物。始所谓狼茺之民也。《水经注》：狼茺之民，冥夜为市。以鼻嗅金，即知美恶。疑即此种。

　　◎海鳅海鳅出，长亘百里，牡属蚌蠃积其背，聿兀如山。舟人误以为岛屿，就之，往往倾覆。昼喷水为潮为汐，夜喷火，海面尽赤，望之如天雨火。

　　◎怪鱼近海上之地，怪鱼甚多，其状不一，开洋时随风鼓舞，往往飞入舶中，人不敢取。有一鱼长数十丈，其首有二大孔，喷水上出，遇舶则昂首注水舶中，须臾而满。亟以巨瓮投之，连吞数瓮，则逝。有一鱼嘴长丈许，有龉刻如锯，能与力战而胜，以救海舶。又有鱼长二十余丈，性最良善，或渔人为恶鱼所困，此鱼辄为渔人解围。又，大风雨时，有海怪被发红面，乘鱼而往来。乘鱼者亦鱼也，谓之人鱼。人鱼雄者为海和尚，雌者为海女，能为舶祟。火长有祝云：“毋逢海女，毋见人鱼。”人鱼之种族有卢亭者，新安大鱼山与南亭竹没老万山多有之。其长如人，有牝牡，毛发焦黄而短，眼睛亦黄，面黧黑，尾长寸许，见人则惊怖入水。

　　往往随波飘至，人以为怪，竞逐之。有得其牝者，与之淫，不能言语，惟笑而已。

　　久之，能著衣，食五谷。携至大鱼山，仍没入水，盖人鱼之无害于人者。人鱼长六七尺，体发牝牡亦人，惟背有短鬣微红，知其为鱼。间出沙，能媚人。舶行遇者，必作法禳厌。海和尚多人首鳖身，足差长，无甲，亦怪事也。

　　◎忌鱼忌一作暨，鱼之大者。长二丈余，脊若锋刃，尝至南海庙前，谓之来朝。

　　或一年数至，或数十年一至。若来数，则人有疫疾。志称南海岁有风鱼之灾。风，飓风。鱼，谓暨鱼也。有乌白二种。来辄有风，故又曰风鱼。

　　◎潜龙鲨南海有巨鱼曰潜龙鲨，盖鱼种而龙者也。有网得者，长五尺许，重百斤。其小鱼从者数千，至不可网。肉甚甘，诸骨柔脆，惟鳞坚不可食。鳞大者如掌，可为带及酒器饰，小者中杂佩。脊一行、肠二行，鳞皆十三。两翅两行，鳞皆三十。

　　◎黄雀鱼惠州产黄雀鱼。八月化为黄雀，十月后复化为鱼。

　　◎鼠鲇鼠鲇者，产于南海。每暴尾沙际以绐鼠。鼠见之，谓且失水，舐而将食之，被卷入水而去。

　　◎乌贼乌贼肠中有墨，吐之以自卫。尝浮水上，鸟见之以为死矣，往啄之，被卷入水。

　　◎鱼广州鱼多池塘所畜者。鲢、鳙、元、令、鲫，皆以鱼秧长之。鳙一名与。语曰：“网鱼得与，不如啖茹。”言不美也。元之美在头，鲤在尾，鲢在腹。语曰：“鲩鱼头，鲤鱼尾，鲢鱼之腹甘且旨。”又曰：“水令土鲫，病人宜食。令浮鲫沉，可以滋阴。”盖鲫属土，其性沉，长潜水中；令属水，中性浮，游长跃水上。鲫食之可以实肠，令食之可以行气。鲫守而蛉行，故以为美也。

　　江海鱼之美者，语有曰：第一仓，第二罔，第三第四马膏鲫。“又曰：”黄白二花，味胜南嘉。“又曰：”寒鲚热鲈。“黄者，黄花鱼。白者，白花鱼也。又春曰黄花，秋曰石首也。凡有鳞之鱼皆属火，二花不然。其功补益而味甘，故美。鲚鱼至冬益肥，故曰寒鲚。鲈至夏益肥，故曰热鲈。言一以寒而美，一以热而美也。凡鲈鱼，以冬初从江入海，趋咸水以就暖；以夏初从海入江，趋淡水以就凉，渔者必惟其时取之。语曰”鱼咸产者不入江，淡产者不入海“，未尽然也。白花鱼咸淡之水皆有，黄花鱼惟大澳有之。大澳者，咸水之边也。自十月至十一月，以日昃尽浮出水，渔者必伺暮取之。听其声稚则知未出大澳也。声老，则知将出大澳也。声老者，黄花鱼啸子之候也。其啸子必于大澳，故于大澳取之。

　　取奥及黄皮蚬鲚青鳞，亦皆听其声。声齐则开众取之。鲥鱼以孟夏随鲚鱼出，其性喜浮游，网入水数寸即得。或候其白海入江，逆流至浔州之铜鼓滩，触石壁不能西上，则多得。语曰：“黄鱼不上双鱼石，三黧不上铜鼓滩。”三黧者鲥鱼也。黄鱼每新水长则出。嘉鱼以孟冬天大雾始出，出必于端溪高峡间。其性洁，不入浊流，尝居石岩，食苔饮乳，以自养。霜寒江清，潮汐不至，乃出穴嘘吸雪水。凡嘉鱼在蜀中丙穴者，以三月出穴，十月入穴。在粤中、大小湘峡者，以十月出穴。三月入穴，西水未长则四五月犹未入穴。蜀嘉鱼畏寒而喜热，粤嘉鱼不然。白沙诗“两山断处小湘峡，十月嘉鱼出水鲜”是也。赤鱼、曹白，皆以仲春出。大者重数十斤，入自大洋，望之如黑云。至虎门则赤鱼之稚者多变为鲥。渔者辄合围取之。又赤鱼大至时，其下堆积至数十百丈，不可底极。以枪刺一鱼，取之。次鱼饮其血，复上，复枪刺取之。如是者相连不断，不可胜取。

　　故赤鱼时节所在，人民餍饫多糟之，为终岁食。盖赤鱼放卵，雄者为雌者含卵口中，卵不分散，故类繁。彼此尾相卸，无一断续，故得其一则千万源源可得。竹鱼产二禺连口。以盛夏出，色如筱叶青翠。鳞下多朱砂点，味甘。马膏鲫以腊月出，至三四月。有马伍者，以九十月出。似鲈而肉厚，为马膏鲫之次，故曰马伍贴沙，一名版鱼，亦曰左介，身扁，喜贴沙上，故名。市归以贴墙壁，两三日犹鲜，即比目鱼也。一名鲽，一边青绿，一边白。一目在青绿边，亦有两目合而为一者。《吴都赋》云：“双则比目，片则王余。”河纯以番禺茭塘所出者为美。自虎头门至茭塘六七十里许，其河纯小，色黄而味甘，少毒，与产他县大而板牙色白者异，其价贱，土人以当园蔬。秋时竞为河纯之会，以火燔刺以沸汤沃涎，浣至再三，杂肥肉烹之，皮骨脱落，斯可食矣。河终岁皆有，入秋尤宜多食，益胃暖人，可减一衣。产妇每以为补，其腴在腴，即肝也。俗以为八珍之一云。鱼状如鲈，肉松少刺，味甘，大者重数十斤，出海丰。鲟鱼多产端州，以春时出浮阳，见日则眩。渔者辄于阳处取之。一日，鲟龙鱼，长至丈，有甲无鳞，鱼之至贵者也。鲇鱼出流水者，色青白；出止水者，青黄。故以滩濑中者为美。仓鱼状如鳊，圆头缩尾，狭鳞，肉厚而细。一脊之外，其刺与骨皆肥美。

　　新安人每以奉客。味甘以平，食之肥健益气。一名镜鱼，以其圆也。少有犁头少、剑少、班点少、虎鹿锯少。背鬣而腹将，大者丈余，皮有沙，圆细如珠，可以治木发光润。海水将潮，天皮雨毛皆起湿，虽千里外不爽。一名潮鲤。

　　腹中有两洞以贮水。养子子必二，皆从胎生。朝出口，暮则入脐。其肉淡而松，以翅作银丝菜，称珍品。蜡鱼产阳江，似鲫而白，肉柔腻，性喜温暖。腊月时，渔人立水中，鱼争附足，可掇也。红者肉稍粗。居鱼一名狼藉笄。鱼如笄，长尺许，与昔二鱼皆惠州出，昔鱼大者盈丈，鱼大如指许，长七八寸。

　　脊骨美滑，宜羹。龟鱼大如小儿臂，有腹无口，其足三十，如笄簪。章鱼足有八，一名章举。昌黎南食诗其五为章举鱼是也。石冷鱼似虾蟆而黑，生石穴中。倒挂鱼鲜食醉人，宜醢，出万州。凤尾鱼一名马鲚，其子宜醢。葵鲤出罗旁水口，圆如葵扇。已上皆鱼之美者。大率出于海者十之七，出于江者十之三。然皆美于池塘者也。

　　其最微细而美者，曰鱼。春时自岩穴中出，状似初化鱼苗。宜干之，食以姜醋。曰银鱼。以秋九月出，九月有风曰银鱼风。谚云“九月银鱼出水长，银鱼风起水泱泱”是也。其出惠州丰湖之第一桥下者，长二黍许，光滑无鳞，表裹朗澈。以白磁盆之，与水无异，惟见两目莹漆，希贵弗多。渔者但量器计值，煮以湖上清醒泉及姚坑水，有味无渣。而出于清明节者尤美。曰鹅毛鱼。取之不以网罟，乘夜张灯火艇中，鹅毛鱼见光辄上艇，须臾而满。多则灭火，否则艇重不能载。其气味绝香，一曰香鱼。外有锦鳞鱼者，大可二指，长寸许，身有横理十二道，鳞如错锦，具五色。尾长于身，如带金彩缕缕。以盘盂畜之，于午日中投花一二瓣，皆争覆阴，不得者忿而相斗。翩反鼓舞，各有态度。斗罢，复比目而游。又有金鱼者，分鲤鲫二种。春深咬子，咬子者，雄以口咬雌者眼，子则出腹。子出腹，宜即取之，否则雌者还食之矣。或不食，则子著{艹犀}藻间，遇雷雨，辄随电光而去。子初出，色黑。繇黑而红，而黄，则钝金矣。以鬣小、三尾、五尾者为贵。谓之虾尾咬子。又名跌子。当跌子时以大虾盖之，则多虾尾尾尾又以撒开象木芙蓉叶者为贵，谓之芙蓉尾。此二种则鱼之可玩者。

　　◎鱼花鱼花产于西江。粤有三江，惟西江多有鱼花。南海有九江村，其人多以捞鱼花为业，曰鱼花户。取者上自封川水口，下至罗旁水口，凡八十里。其水微缓，为鱼花所聚。过此则鱼花希少矣。鱼花之步，凡数十。步皆有饷，鱼花户承之。

　　岁纳于朝。当鱼“汕”种时，雄者擦雌者之腹，则卵出，卵出多在藻荇间，雄者出其腹中之只覆之，卵乃出子。然见电则子不出矣。土人谓鱼散卵曰“汕”。

　　只者，鱼之精也。子曰花者，以其在藻荇之间若生又，方言，凡物之微细者皆曰花也。亦曰鱼苗。

　　◎鱼生粤俗嗜鱼生，以鲈、以奥、以曹白、以黄鱼、以青鲚、以雪令、以鲩为上。鲩又以白鲩为上。以初出水泼剌者，去其皮剑，洗其血生，细刽之为片。

　　红肌白理，轻可吹起，薄如蝉翼。两两相比，沃以老醪，和以椒芷，入口冰融，至甘旨矣，而鲥与嘉鱼尤美。

　　○鳝鳝之族有曰鳗鲡，背有肉鬣连尾，无鳞，口有舌腹白，大者长数尺，脂膏最多。其有黄脉锦纹者，名金丝鳗鲡。善穿深穴。冬时穴热乃出，名走风单。有曰白鳝，以产池塘中乌耳者为佳。有曰黄鳝，黄质黑章，多涎沫。大者长二三尺，小者佳。有曰藤单。其曰泥鳅，长二三寸，无鳞，以涎沫自染，曰温鱼。与泥鳅相似而多肉，与诸鳝皆喜伏水土之下，味甘，可以滋阴。大抵鳝与鱼相反，鱼属火，可以滋阳。故蛋人多子，以多食鱼。又方书，鱼鳔白为丸，可以种子。鳝属水，滋阴。故患痰火者宜食之。白鳝，或塞箔或装笼取之箔鳝为佳。黄鳝以钓，或于坑田掘取之。凡鳝，畜于盆中，夜以火照之，其腾而抢火，火辄灭者，喷火蛇也，与鳝相类，而颔下有细鳞数片，食之杀人。故凡食鳝者，不可不慎。谚曰：“鱼浮鳝沉，沉者滋阴。虽则滋阴，其毒亦深。”

　　◎鲎鲎大者尺余，如覆箕。其甲莹滑而青绿，眼在背，口藏在腹，其头蜣螂而足蟹。足蟹而多其四，尾三棱，长一二尺。其血碧。凡诸血皆赤，惟鲎碧色。碧生于咸，赤生于淡。海之水咸，故色碧。鲎之血与海水同，得咸之气多故也。其子如粒珠，出而为鲎者仅二，余多为蟹、为宁虾、麻虾及诸鱼族。盖淡水之鱼多生于鱼，咸水之鱼多生于鲎，鲎乃诸鱼虾之母也。鲎乃候也，善候风。诸水族亦候之而出，故曰鲎。性喜群游。雌常负雄于背。背有骨如扇，作两截，常张以为帆，乘风而行。雌雄相积虽遇惊涛不解，名曰鲎帆。渔者每望其帆取之。持其雄，则雌者不去。如持其雌，则雄去矣。然失雌亦不能独活，故曰鲎媚。取之又多以夜，凡海中夜行，举棹拨浪，则火花喷射。鲎蟹之属，缘行沙滩，亦一一有火花。

　　水咸成火。渔者每拾一火，则得一鲎蟹之属焉。

　　◎珠鳖珠鳖产高州海中，其背隆起者有珠，珠或从口吐出。六足珠鳖，味甚美。

　　◎玳瑁玳瑁产廉琼一作毒瑁龟。夜伏沙汀，注目上视，与月争光，月之精华因入焉。而为文介，渔人捕得之，覆其背，即不能去。比晓，其介文采益鲜明，因厄于沙而磨莹焉。自脊两分，得十四版，以厚而黄、多有物形者为贵。

　　◎毛龟毛龟出韶州，大如钱，以水养之，其毛披放，色碧绿。置之几案，可辟蝇。

　　有六目龟，出钦州。本两目，其四目乃金黄花纹，圆长中黑，与真目排比，状似六目，故名。有卜龟出雷州，俯行者灵。有巨龟出惠州，背生树木，望之俨如洲渚，然不常见。有红白二龟，在文昌北石井中。旱、祷之，红出则雨，白出则否，亦龟之神者。

　　◎蟹蟹类甚多。有曰小娘蟹，其螯长倍于身。大者青绿如锦，味与诸蟹同。而新安人贱之，惟熟其螯以进客。有拥剑。五色相错，螯长如拥剑然。新安人以献嘉客者，曰“进剑”，为敬之至。有飞蟹，小者如钱，大者倍之。从海面飞越数尺，以螯为翼。网得之，味胜常蟹。此三者，蟹之异者也。寻常以膏蟹为上。蟹之美在膏，而其容善于俯仰。俯以八足之折，故曰跪；仰以二螯之倨，故曰螯。螯者，敖也。以螯敖人，故昔人食蟹尚螯，今则尚膏。

　　◎崖州石蟹环琼水咸，独崖州三亚港水淡，故产石蟹。石上有脂如饴膏，蟹食之，粘螯濡足而死。辄化为石，是为石蟹。取时以寸钩出之，故螯足不全。或谓石蟹浮游海中，见风则坚，误也。

　　◎罗浮仙蟹仙蟹产罗浮阿耨池旁。形如钱大，色深红，明莹如琥珀。大小数十群行，见人弗畏。以泉水养之，可经数月。见他水则死，相传仙人掷钱所变。

　　●卷十一◎蟛蜞凡春正二月，南风起，海中无雾，则公蟛蜞出。夏四五月，大禾既莳，则母蟛蜞出。其白者曰白蟛蜞，以盐酒奄之，置荼蘼花朵其中，晒以烈日，有香扑鼻。生毛者曰毛蟛蜞。尝以粪田、饲鸭，然有毒，多食发吐痢。而潮人五日不食，以当园蔬。故谚有曰：“水潮另，食咸解。”咸解者以毛蟛蜞入盐水中经两月，熬水为液，投以柑桔之皮，其味佳绝。解其渣滓不用，用其精华，故曰解也。

　　另者蛤之属。谚曰：蟾蜍、蛤、另三者，形状相似。而广州人惟食蛤，不食蟾蜍、另。另惟潮州人食之，故名曰水潮另。另有一种，生海泥中，长二三寸，大如指，两头各有两岐。以其状怪，故曰蛏。气味甘温，能去胸中烦闷。

　　然病后不可食，食惟白蟛蜞，称珍品。

　　◎蚝蚝，咸水所结，其生附石，鬼相连如房，故一名蛎房。房房相生，蔓延至数十百丈。潮长则房开，消则房阖。开所以取食，阖所以自固也。凿之，一房一肉。肉之大小，随其房。色白而含绿粉。生食曰蚝白，奄之曰蛎黄。味皆美。以其壳累墙，高至五六丈不仆。壳中有一片莹滑而圆，是曰蚝光。以砌照壁，望之若鱼鳞然。雨洗益白。小者珍珠蚝，中尝有珠。东莞、新安有蚝田，与龙穴洲相近。以石烧红，散投之，蚝生其上。取石得蚝，仍烧红石，投海中，岁凡两投两取。蚝本寒物，得火气其味益甘，谓之种蚝。又以生于水者为天蚝，生于火者为人蚝。人蚝成田，各有疆界，尺寸不逾，逾则争。蚝本无田，田在海水中。

　　以生蚝之所谓之田，犹以生白蚬之所谓之塘。塘亦在海水中出，无实土也。故曰，南海有浮沉之田。浮田者，蕹是也。沉田者，种蚝、种白蚬之所也。

　　◎雷雷比黄蚬而大，闻雷则生，故文从雷。粤故有雷田，在番禺市底之南。

　　春初取小雷种之，至冬乃取，故曰雷田。田在咸海中，亦曰雷塘，犹夫白蚬之塘也。雷与蚝、白蚬、蛳、蚶虽生于天，亦恒生于人。惠潮多蚶田，蚶与沙雷、雷皆味甘，性温，益人。蚶从甘，不用调和，自然甜美，愈大愈嫩。

　　《志》称岭南炙之，名“天雷”是也。一名花雷。沙白不可种，故粤人贵沙白而贱雷。雷凡沙坦皆有。冬月时，渔者以足取之，谓之“踢雷”。

　　雷以天寒乃肥。其以仲秋孕者，腹黑，广人有酿雷之食，以白者为贵。

　　◎白蚬番禺海中有白蚬塘。自狮子塔至西江口，凡二百余里，皆产白蚬。岁二三月，南风起，雾气蔽空，辄有白蚬子飞落，微细如尘，然落田辄死。落风中得咸潮之力乃生。秋长冬肥，积至数丈乃捞取。粤人谣云：“南风起，落蚬子。生于雾，成于水。北风瘦，南风肥。厚至丈，取不稀。殷勤祭沙滩，莫使蚬子飞。”外有黑蚬黄蚬，一名扁蠃。遇风雨亦辄飞徙。蛋女率于黑沙泥处取之。贫者以为蔬，然味不如白蚬。凡生于海者曰白蚬，生于江者曰黑蚬黄蚬，而金钅蚬者，生大海中，独珍。刘钅长时取以自奉，禁民不得采。亦曰金口蚬。有无耳蚬，产韦涌。

　　相传宋帝幸韦涌时，食蚬而美之，曰：惜不令其无耳。至今帝泊舟处，蚬皆无耳，甘美异常。进蚬渔人配祀将作大匠梁公庙中，人称蚬子丈人云。蚬之美，可以解蛊。以为腊，不能水土者宜之。白蚬多生于雾。每当春暖，白雾イ空，之中，土人知为白蚬也。名落蚬天。
</div>
    <div class="pagination">
<a href="南越笔记_page10.html">上一页</a><span>...</span><a href="南越笔记_page6.html">6</a><a href="南越笔记_page7.html">7</a><a href="南越笔记_page8.html">8</a><a href="南越笔记_page9.html">9</a><a href="南越笔记_page10.html">10</a><span class="current-page">11</span><a href="南越笔记_page12.html">12</a><a href="南越笔记_page13.html">13</a><a href="南越笔记_page14.html">14</a><a href="南越笔记_page15.html">15</a><a href="南越笔记_page16.html">16</a><span>...</span><a href="南越笔记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
