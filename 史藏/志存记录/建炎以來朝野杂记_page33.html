<!DOCTYPE html>
<html>
 <head>
  <meta charset="utf-8"/>
  <title>
   建炎以來朝野杂记 - 第 33 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以來朝野杂记 - 第 33 页/共 34 页
  </h1>
  <div class="content">
   嘉泰补籴关外桩积粮斛
关上积粮八百余万斛然陈陈相因庾吏率全其扃钥以相授受至可食者则无几嘉泰甲子正月有言北境增戍积粮者朝廷下制置司遣官盘量且令除其腐败折阅之数所有累界官吏失检点之罪并 豁免时陈日华总赋遂降度牒三万五千道下总所收籴补填焉

　　四川宣抚司科对籴米
丁卯冬十二月宣抚司檄东西路漕司各籴米二十万斛夔路漕司十万斛制置司抱认于成都府籴十万斛并遣官运送至沔州制司属官见之皆忿曰我北司也乃为若市米耶杨端明曰理不可拒第徐为之图可耳时宣抚司方科民户对籴米乃报以抱认六万斛其半本府坐仓其半九县对籴既而杨公召归事亦遂已对籴米者绍兴初有之休兵后罢去盖每民户下有税产一石则科籴一石故谓之对籴焉

建炎以来朝野杂记卷十七乙集
　　　　　　　　　　　　　　　宋李心传撰

　兵马
　　沔州十军分正副两司事始
沔州诸军自昔为天下最盖御前诸军惟蜀中有关陕之旧而武兴之众至六万人分为十军其闲摧锋蹋白二军又沔军之最劲者也自淳熙以后不除副都统制郭子明为帅朝廷始用王大节曦至罢之曦诛安观文奏复此官以授李好义命下而好义已死乃用王喜为之盖王喜专兵宣司欲杀其权故也始朝廷命宣谕使吴德夫来议分十军以属两将俄喜罢去宣司将移司益昌方以李贵自%乃奏副都统制自河池移司利州贵自中军统制官升充副都统制未行副宣抚移知兴元府复命贵为兴元都统制而蕲州防御使诸邦宁代之邦宁本杨巨源所结约者明年夏利州诸军因教罢忽出城刈民麦弥 三十里殆无孑遗因遣邦宁急出弹压杖杀为首者数人总领官陈逢孺大惊命大军仓人以官麦五斗贷之众乃定安公闻之乃遣使逮邦宁数其罪降为沔州中军统制遂以知天水军张威代之嘉定三年五月事也自是沔司事权稍杀矣

　　丘宗卿创淮西武定军
始淮南两漕司招辑边民号镇淮军多至十余万人日给钱米悉视效用所费甚广既不点涅漫无统纪久之廪给不继公私剽劫嘉定改元丘宗卿复为江淮大使朝廷虑镇淮或生他变遣宗正丞褚叔度奉使措置且就令商度宗卿乃先随雄淮所屯分隶逐州守臣节制寻奏以淮东人数少领帅漕任贵拣汰除愿归农外仅存八千余人刺其半充效用以补镇江大军数及武锋军阙额淮西人颇众合六万余人乃委制司属官陈师文同漕臣张颖拣刺二万六千余人充御前武定军分为六军各置统制身是月省钱二十八万缗米三万四千余石而武定亦成军伍淮西颇赖其力焉

　　黎雅嘉定土丁廪给
成都路南边黎雅嘉定三郡皆有土丁更番上寨守把边地多者数千人淳熙中留丞相帅蜀议者奏取黎雅二州民兵依利路义士法措置乃与总领财赋冯宪廷式共议遣本司干办公事冯震武傅之往二州籍之州选二千人分上次等上等六百为点集之丁依诸州军弓手例月给钱三千五百次等一千四百为居守之丁依龙州弓箭手例月给钱二千二百皆以五十人为一队择有物力材干者为一队长月给各倍之教头以下差减每一队教头一名月增支千五百队司一名急脚一名月各增支五百备居守者遇冬就乡教阅五日备点集者月教于乡冬则从守臣点集者教阅毋过半月官为给赏上等八斗弓二石五斗弩遇团结仍给口粮计月给及教阅除戒之费凡为钱十万引上等月给五万四百引次等月给三万六百引教阅赏给修治器械等共约一万引茶马司出三万制置司总领所各二万提刑司转运司暨黎州各半之奏可时淳熙之九年也未几提刑梁总以匮乏告遂损其三之二自淳熙十四年以后减作三千引开禧末高吟师既判杨端明为安抚使复遣兵马钤辖刘忠亮权安抚司干办公事李嘉木更选雅州三县 边实居之丁以远近为率分三等每季分给凡把截将士上丁三千三十二中丁千四百四十三岁用钱三万六千一百六十四引米四千石五里内把截将十人十里内二人二十里内一人每人季给米一石钱三引五里内上丁一千六百七人每人季给钱三引中丁七百四十五人 十里内上丁五百五人每人季给二引十里内中丁三百四十人二十里内上丁九百二十人每人季给一引二十里内中丁二百八十四人每人季给一引自黎雅土丁创支月给团结教习往往就绪而嘉定土丁五千余人则未有以给之也利店之役李季允为提刑乃白制置大使司欲如军兵衣赐例给以匹布计其直为一万二千引大使司命取之帅漕府宪四司自嘉定五年为始安抚提刑转运司嘉定府各局岁认三千引其后漕臣赵师嵒应副一年帅臣黄伯庸未尝应副也会虚恨蛮入塞提刑杨伯昌乃于犍为峨眉二邑土丁中择其少壮者二千人团结教阅援黎雅末等土丁例月支食钱一引岁为二万四千引大使司给其半就以多悦胡心井盐息与之又命帅漕宪三司均给其半旧提刑司有备边四十万开禧末宣抚副使遣属官根括余羡尽取之其后季允自崇庆改除携其羡缗及本司所措置积成十万安边司结局大使司奏取其四之一以赏军及是所存纔七万余缗而不得擅用伯昌以为请事下户部户部乞下制置司契勘实在乃令安抚等司解拨应付毋令缺误嘉定七年六月丁巳从之自是三郡土丁月廪始均一矣凡嘉定土丁之目峨眉县七寨拣中一干人中镇寨五百五十人东蛮溪口寨黄茆平寨铜山寨每寨各百人罗忽寨东蛮溪寨泾口寨昆林寨五十人犍为县十二堡寨拣中亦千人平戎新堡一百四十五人平戎旧堡一百人利店荣丁赖因洙川四寨各百人威宁寨九十人笼鸠堡六十人笼蓬堡五十四人永开堡白崖寨各五十人三赖研四十六人皆提刑司印给公据分四十队每队五十人置教头旗头队司各一人队丁四十七人官给旗帜队为一号又创教场二十四在峨眉者十一中镇寨场教八队铜山寨东蛮溪口寨教场各二队黄茆平寨昆林寨东蛮溪寨泾口寨罗忽寨及中镇寨之峰子溪月峰山黄茆平寨之堋村场各教一队在犍为者十三平戎旧堡新堡荣丁赖因洙川威宁寨场各教二队利店白崖寨笼蓬永开笼鸠堡利店北寨三赖研场各教一队选官军精技艺者教之从其俗用木弓木弩长鎗蛮牌自十月为始日令赴教场三八日上寨合教春秋大阅每县各摘数百人上府同官军教阅往来之费官为计日给之提刑亲临按试其艺出众者优加犒赏迁补名目岁冬十月人给布袍一事月给食钱一干平居各隶本寨寨将如一寨有警诸寨点集应之所集人丁临时听部辖官节制始伯昌团结土丁或者议其无益及后教成可用者居半焉

　　黎州拣丁土义勇
黎州拣丁土义勇皆淳熙闲所创拣丁者系土丁之有籍者也在干道闲团结至五千一百三十有五人淳熙八年守臣龚总被旨措置择其上者三千一百二十人以雄边义勇为名分东南西南正西三边边干四十人使之阅习武艺守把边面九年正月得旨本年措置未几言者乞黎雅二郡土丁依利路义士格法措置诏二郡各选二千人留丞相为制置使乞于黎州增八百人雅州增四百人奏入不许淳熙十二年二月二十六日自是系籍之丁顿减矣其始立法也上丁六百人月给钱三千五百次丁千四百月给钱一千其后上丁不及百人而请给亦不时得嘉定三年守臣何德彦既至官乃核实丁籍择其少壮者千四百四十人为拣丁正西边八百四十人东南边六百人每十人为甲十甲为队选有物力才干为乡里所推者统之又取其余四千二十九人谓之衍丁东南边二千一百一十一人西南边二百五十四人正西边一千六百六十四人若有边事则拣丁任防捍之责衍丁守护乡井而已土义勇者刘丞相所创也淳熙十二年二月二十六日得旨不加刺涅募土人为之凡二百人人每月给钱七引自制置司支降至绍熙闲鄱阳王闻礼为守始命涅臂如成都西义勇之法德彦至官又增招二百人月增米三斗钱通旧为八引稍减更戍之兵而边备亦饬矣

　　泸州长宁军胜兵夷义军
泸州长宁军胜兵者政和末所创而泸叙州长宁军邑义军者元丰闲所团结也始自大中祥符二年秋嘉眉戎泸州都巡检使孙正辞被命讨江安夷寇以北兵不谙山川道路因点集乡丁目曰白苕子弟给兵器使为乡道事平皆赐钱罢归皇佑元年秋始令子弟抽点随军者日给粮米又令主户名下差拨子弟人数最多者权立主户充指挥使等名目以统之时三邑子弟之籍总三千三百六十有三人而合江独有药箭弩手百余人每军行尤赖其力三年冬始立子弟赏格每捕斩夷贼一人给钱三缗五年夏用知梓州吕士龙奏又令泸州江安教药弩手各百人自是三邑皆有药弩手至和二年用转运司钱中孚奏始令子弟同官军把守诸边寨五寨共八百五十人既而又虑妨其农业治平元年乃命权放一半遇有警则尽调之熙宁九年夏有知南溪县史敏孙者言泸州疆界阔远地皆沃壤往年因边事民多弃而不耕今淯夷巳平可募人耕佃给为永业渐教武备诏以付经制夷事熊本然未有定说也元丰二年遂命依黔州义军法团结十九姓夷人三千八百九十五人为夷义军凡年十八以上皆刺之遇句集把隘则日支钱米五年令戎州买马配之始时转运司言收到夷人山地一万余曲鼻地土宰一万八千五百三十亩除林箐外约下种七千五百四十三石合出纳课租一万六千八百九十九石乞召人租佃而泸南沿边安抚使王光祖恐夷人生事乞就给付投降夷人佃食许之元丰五年得旨六年诏泸南沿边诸寨子弟兼丁之家编入保甲教阅仍不妨子弟差使七年又团结新复罗始党一带夷族一万五千六百六十人为夷义军自是戎泸二州夷义军之籍至三万六百三人岁于农隙按试量行犒设元佑二年罢犒设政和末赵遹为转运使既平晏夷乃言得其膏腴之地乞仿陕西弓箭手法召募泸戎州长宁军土丁子弟给田刺手以实边防俾代官军守御奏可六年闰正月也其三月又用安抚使孙羲叟奏分田以授降羌使与土丁杂处遹始度其地人给百亩可募兵三千七百有余其余根括并边逃田之隶于官者止可赡三千兵乃奏夺边民所市夷田以益之又奏所招凡二千七百人长宁军乐共城各五百梅洞水芦寨政和堡各三百武宁寨板桥梅岭石笋堡各二百其虚实不可考也七年又调青山史君寨子弟往州捍御夷贼失利是岁更名上丁子弟为胜兵而子弟之名废矣宣和二年又诏联义军为保伍既而泸叙诸州皆以为不便罢之淳熙八年泸州五城寨胜兵之籍总七百五十有四人视政和纔三之一所受水陆田合千顷乐共城二百八十顷政和堡二百二十五顷博望寨一百八十一顷六十亩梅岭堡一百六十四顷板桥一百五十顷而水田纔四之一焉至开禧闲胜兵所受之田又止为九百四十四顷而牛之系于籍者三百而赢马之系于籍者五十而弱皆莫知其虚实也

　　李伯和放散忠义民兵
自开禧用师而淮襄之闲忠义民兵有名籍于官者甚众合钱米计之岁用约有六十缗而养一兵其视正军之费无几矣嘉定再和首议汰遣北宗卿为江淮制置大使先已汰雄淮军五六万然民兵未尽去也何自然继之次第散遣二年四月戊辰自然言本司近放散庐濠州忠义二万五百八十六人各令归业虽所费为钱三十二万七千余缗米六千余石而每岁却省钱二百十三万余缗米一十一万三千余石人人望阙谢恩欢呼而去有田之人预于江南经营牛种其无田者多入城市开张店业此乃本司干办公事徐翦体国任事之力望赐推赏诏翦特迁一官权知濠州事其年六月辛卯荆湖制置大使李伯和亦言昨有创招军额团结忠义自休兵之后依旧支请縻费廪给已经分委官属前往放散开落共计二万六千二百一十三人诏奖谕之未几沿淮贼盗剽劫滋起言者乃谓此皆前日放散之人则所谓欢呼而去者殆乐去而为盗耳请罢翦摄郡追所迁官七月癸巳从之是时所在拣汰民兵既无所归后多散而为盗伯和命每郡择其豪首一人授以兵官使之弹压由是其党帖然江淮川蜀诸司所措置皆莫之及也

　　王德和郭杲争军中阙额人请给德和减马料附

四川大军独武兴为多自干道休兵之后而将佐多阙员计司因其阙员遂不复放行请给至绍熙中吴武穆挺为帅杨嗣勋总计吴挺屡以为言嗣勋但以俟商量答之及再请则以本所乏用必更俟措画为词每一书往返则阅数月久之乃遣属官一员往军中面议自始差至还司时又已半岁戎司亦遣其官属来报聘卒不得要领而归相持久之遂已及王德和总赋遂移文诘难欲除其额数郭太尉杲言于朝德和卒坐此罢先是关外诸军廪赐既薄惟马军所请马料每石估值七千而麦每石止直四千而已于是军士反资马料之赢以自给故军中有马养人之论德和曰马所食者料耳未尝食钱也吾讵知其他耶命以正色给之由是戍卒莫能给俱相率叛去未几陈日华代德和军士悉复其故云

　　关外诸军多私役
关外诸军多为诸将私役者其闲军士有因食贫而为手技者则又拘而使之否则计日而责其工直以故士日益贫宋子钦知金州子钦眉山人嘉定二年以通直郎知金州遇岁杪有军士夜揭民居之楮镪者蜀人遇岁除则以纸镪 贴于门扉之上谓之门户钱为厢巡所缚子钦怪而问之曰某麤能钞纸本将日责钞纸若干张未尝给其直也计无所从出故至是耳子钦怜而释之金州惟西门一军颇富盖其壁垒在崇冈之上家有荒田始锄之以植菜久而知其利也则更之以粟麦历年既久垦植益勤遂以足食乃知屯田为大利之事然要在使其乐为之耳

　　都统制劾制置使擅兴
四川关外三大军自宣抚司废后得旨听制置司节制由绍兴丁卯至于淳熙庚子凡四十有四年矣会黎边有警胡长文为制置使乃调梓大军二千合内郡禁军为四千五百付成延光并高晃讨之二人因轻出而败长文又调剑阆利州大军三千往援之吴挺为兴州都统制大怒密劾制司调兵非计乞正延光高晃之罪长文竟罢制置使其年九月也议者谓长文措置失当诚可加罪但非吴挺所当劾耳及绍熙壬子泸卒张信作乱杀其安抚使时京仲远帅蜀调潼川所屯御前军数百往讨之而兴元都统制复劾仲远擅发兵枢密院葛楚辅陈叔进胡子远进呈得旨令制司具析命下而仲远已去丘宗卿入蜀即奏以为三屯远在西北兵权节制必寄之于制司朝廷事计当然今军帅狃于陵夷反谓制司擅兴违戾至此岂不大失本意乞下戎司具析仍责令遵守旧制三屯颇严惮焉宗卿所谓狃于陵夷盖专择挺也

　　诸军升差审择沿革
初葛楚辅在枢院奏请江上诸军升差总制官至准备将者自主帅解三人赴总领官选择一人申枢密院事既行诸将皆不以为便庆元初有旨自今升差并委主帅选择令总领或屯驻守臣审核保明申枢密院绍熙指挥勿行元旨在于绍熙四年正月乙酉后旨在于庆元三年二月之戊午也

　　安子文一军政
金亮之求衅也杨元老乞以四川制置使王刚中或兴州都统制吴璘为大帅于是除璘宣抚使命刚中移司利州同措置军前事务然军事进止皆决于璘时亨拱手而已及开禧用兵程松为制置使吴曦为兴州都统制松前执政乃命为宣抚使而曦副之松移司兴元东军三万属焉曦进屯河池西军六万属焉西军出入曦得自专松无所关与及安子文为宣抚副使欲鉴前弊进退大将如呼小儿自是都统制不得自专而军政始一矣论者韪之



建炎以来朝野杂记卷十八乙集
　　　　　　　　　　　　　　　宋李心传撰

　边防一
　　丙寅淮汉蜀口用兵事目吴曦之变附

自隆兴甲申朝廷与金人再和逮开禧丙寅凡四十三年矣其年夏五月六日丙戌内批北虏世雠久稽报复爰遵先志决策讨除宜颁诏音明示海内先是韩冑用事又有劝其立盖世功名以自固者冑然之嘉泰元年秋八月二日已卯以殿前都指挥使吴曦为兴州都统制规陕之意自此起矣三年冬知安丰厉仲方言淮北流民有愿过淮者军帅臣以闻会辛殿撰弃疾除绍兴府过阙入见言夷狄必乱必亡愿付之元老大臣务为仓猝可以应变之计冑大喜时四年正月也既而盱眙臣施宿正旦副使林伯成皆言北方事其夏议遣许知院及之守金陵为出师之计不行而罢自是襄帅郑挺淮漕邓友龙皆进用兵之策执政张伯子费戒甫心知其难而未敢显谏皆出之潼守杨嗣勋湖广总领傅景初移书言其不可相继抵罪至开禧改元策士有论宜乘机以定中原者冑大喜用兵之意遂决虏人颇伺知之五月遣其平章事仆散揆为宣抚使驻开封是月二十七日甲申镇江都统戚拱遣忠义人朱裕结连水县弓手李全焚涟水县李全即李铁枪六月五日辛卯诏内外诸军密为行军之计十四日庚子程资政松为四川制置使李伯珍谏议以论止开边同日补外七月二十六日壬辰宰执陈自强等四人援国朝故事乞命冑兼领平章事台谏邓友龙等继亦有请七月四月己未自强等再奏五日庚申冑除平章军国事十月己丑枢密都承旨苏师旦除安远军节度使在京宫观是月李季章为生辰使乞斩朱裕枭首境上从之八月十九日甲辰赵从善罢户部尚书以其有异论也二十日乙亥殿前副都指挥使郭倪为镇江都统制十月李季章使还言兵不可轻动不听明年正月二十一日癸卯先命户部T侍郎叔似为京西湖北宣谕使于是左司谏易祓大理少卿陈景俊太学博士钱廷玉上恢扩大计三月十二日癸巳命程松为四川宣抚使吴曦副之十三日甲午邓给事友龙为两淮宣谕使二十四日乙已钱伯同罢参知政事行谏疏也后二日又降两官送信州居住二十六日丁未松始受命二十七日戊申曦受命会徐文子自处州召归入见言莫若因建储而弭兵二十八日已酉降其二官用殿中侍御史徐疏也四月十三日甲子两宣谕并升宣抚使十七日戊辰吴曦兼陕西河东路招抚使十九日庚午特追秦桧王爵仍改谥以李季章有请也诏郭倪兼山东京东招抚使荆鄂都统制赵淳兼京西招抚使副都统皇甫斌副之是日程松发成都二十六日丁丑吴曦遣其客姚淮源诣虏廷献关外四州之地求封为蜀王是日镇江武锋军统制陈孝广复泗州江州左军统制许进复新息县二十七日戊寅光州忠义人孙成复-信县二十八日已卯泗州总领所以进义副尉杨巨源监兴州合江仓五月辛巳朔陈孝广复虹县冑闻已得泗州乃议降诏七日丁亥诏下十二日壬辰杨嗣勋移知成都府十四日癸巳程松至汉中是日皇甫斌大败于唐州兴元都统秦世辅出师至城固军乱池州副都统郭倬主管马军行司公事李汝翼亦败于宿州城下二十四日癸卯倬等还至蕲县虏追甚急乃执其马司后军统制田俊迈以遗虏人乃得免二十九日戊申安子文以陕西河东招抚司随军转运置司河池六月四日甲寅邓文龙罢丘宗卿代为宣抚使七日丁巳官军复-信县十八日丁卯曲赦海州是日建康副都统田琳复寿春府二十八日戊寅苏师旦在外宫观以冑奏劾也寻谪柳州移韶州先是马司及建康池州诸军渡淮者七万至是招收仅得四万丘宗卿亲往扬州部分诸将悉三衙江上军民之兵合十六万一千四百三十一人分守沿淮要害是月金州副都统彭辂进屯上津金人封吴曦蜀王锡金印七月二日辛巳梁洋义士统制母丘思袭取和尚原权都统制范仲壬出师宝鸡小捷二十四日癸卯李季章参知政事八月二十四日丁卯斩郭倬于京口诸将李汝翼王大节李爽皆流岭南杨嗣勋遗冑书言蜀兵骄粮乏国计已匮暂休息以规后图未为失计九月四日壬子虏复取和尚原十月二十九日丙子虏自清河口渡淮守将郭赵失利虏围楚州十一月四日辛巳虏犯枣阳有北来韩元靓者至真州微露和意自言安阳人魏公五世孙也丘宗卿遣人护送北还令问端的七日甲申宗卿签书枢密院事督视江淮军马是日虏犯神马坡荆鄂副都统魏友谅突围趋襄阳八日乙酉赵淳焚樊城九日丙戌忠勇军统制吕渭孙欲图统制友谅格杀之十一日戊子以虏渡淮奏告天地宗庙社稷是日虏犯庐州副都统制田琳拒之十八日乙未陈益之除京湖宣抚副使自湖广总领除虏游骑渡汉十九日丙甲冑献家财二十万以赡军优诏-纳是日庐州围解丘宗卿所遣送韩元靓之人还得幅纸乃行省文字宗卿闻于朝二十日丁酉虏犯旧岷州蹋白军统制王喜引兵遁二十一日戊戌虏围和州守将周虎拒之是日信阳军失守二十四日辛丑襄阳围合赵淳忧悸成疾将士奉之以守蜀汉路断虏围皁郊不下移屯天水县二十五日壬寅虏攻随州守臣遁去州人具香花迎拜虏敛兵不杀遂至德安二十七日甲辰虏犯真州士民奔迸渡江者十余万镇江守臣宇文挺臣亟具舟以济又廪食之于是濠梁安丰及并边诸戍皆没于虏二十八日乙巳虏陷西和州十二月二日戊申虏兵二万人围德安府守将李师尹拒之是日虏兵二万攻襄阳东南西门不克四日庚戌虏陷成州守臣辛槱之遁去是晚吴曦焚河池县退归青野原七日癸丑曦自杀金平退归鱼关是日和州围解八日甲寅虏攻六合县郭倪遣前军统制郭僎救之遇于湑浦桥官军大败倪弃扬州走瓜洲先是督府募得盱眙小吏王文持书币往虏帐大略谓用兵乃苏师旦邓友龙皇甫斌所为非朝廷意文等还虏人答书悖慢多所要索且谓冑无意于用兵则师旦等岂敢擅专又言奉命征讨不敢自专进止岂敢冒罪申奏督府再遗书许以刷还淮北元流移人及今年岁币虏有许意朝廷乃以报书授督府督府遣正从郎招抚司干办公事陈璧假工部员外郎与国信所掌仪葛宗裔充小使持第三书以往会六合交兵郭僎丧败而第三书适亦犯虏之庙讳虏遂以用兵诘责小使却其书而还十一日丁巳虏陷大散关都统制毌丘思不知所在十二日戊午思单骑至兴元程松黜之以总管孙忠锐权总制十七日癸亥夜魏友谅之军又溃于花泉友谅走江陵二十日丙寅虏遣吴瑞持诏印授吴曦于宜口二十一日丁卯虏犯七方关兴州中军正将李好义拒之二十二日戊辰曦自宜口归兴州是日以后淮南虏骑渐退独濠州尚为虏据使一统军守之二十三日己巳郭倪罢招抚使以丘宗卿奏劾也二十四日庚午T象先陈益之罢宣抚使副吴德夫为京湖副使仍知江陵府二十六日壬申兴州天赤如血照地如昼自月初起有两日相摩于初晴之时至是复有此异二十七日癸酉曦始称蜀王二十八日甲戌镇江副都统毕再遇升都统制权招抚司公事二十九日乙亥程松自米仓山出阆州顺流以归三年正月丁丑朔丘宗卿罢初小使既却还宗卿复乞朝廷移书虏帐以续前议又谓虏指太师平章为元谋若移书乞暂免系衔冑大怒故宗卿遽罢宗卿道遇所遣使臣皇甫恭自汴京回言行省完颜右副元帅纥石烈子宁皆有和意三日已卯吴曦下白榜于四路伪四川都转运使徐景望入利州为总领官刘智夫所逐已卯张知院岩督视江淮军马开府扬州六日辛巳吴曦遣摧锋军统制禄禧以兵千五戍万州七日癸未虏入阶州十五日辛卯权大安军杨震仲革父不受伪命饮药死十八日甲午曦僭位于兴州以安子文为丞相长史权行都省事子文称疾不出曦又下黄榜于四路二十二日戊戌利州转运判官陈咸逢孺不受伪命削发于利州之石金敖二十四日庚子彭辂以帐下百余人奔襄阳二十五日辛丑李好义与其徒谋举义二十七日癸卯严进引兵入成都二月二日戊申杨嗣勋下令称提钱引大书开禧年号以揭之木榜凡数千计十一日丁巳禄祁自重庆引兵入夔州祁即禧也避曦名嫌改之十三日已未曦反书闻程松罢蜡书拜杨嗣勋为制置使冑与曦书许以茅土之封书与御札同发十六日壬戌杨巨源至兴州见安子文谋举义子文喜十七日癸亥始出视事十八日甲子曦之客鄱阳董镇以伪命至成都二十四日庚午襄阳围解二十五日辛未凤州进士杨君玉引杨巨源以见李好义二十六日壬申巨源介好义以谒子文议遂定君玉退与其乡人白子申共草密诏而子文润色之二十八目甲戌巨源书密诏以纳子文二十九日乙亥未明好义以所结官军杀曦于伪宫军士李贵斩曦首巨源寻以义士至君玉宣密诏子文权宣抚使巨源参赞军事三月二日丁丑冑手书至兴州是日斩徐景望四月已卯利州帅臣刘师文帛书至行在复赐帛书令从长处置六日辛巳董镇至广都为费戒甫所杀新知潼川未上十一日丙戌赐安子文帛书谕以能杀曦报国当不次推赏虽二府之崇亦不吝十二日丁亥新潼川府观察推官赵彦吶斩禄禧于夔州十四日己丑泸帅李君亮所遣闲使至行在就赐费戒甫帛书令协心经理十七日壬辰兴州蹋白军统领刘昌国引所部至阶州虏引去十八日癸巳兴州中军统制李好义复西和州二十一日丙申命吴德夫兼总西事二十二日丁酉虏去成州二十四日已亥兴州都统制王喜至河池而虏已遁去二十五日庚子露布至行在朝廷大喜即日拜安子文端明殿学士知兴州兼四川宣抚副使而杨嗣勋为四川宣抚制置使兼知成都府许成子为四川宣谕使以起居舍人充程松落大学士降六官筠州居住是日忠义统领张翼复凤州二十六日辛丑曲赦四川二十七日壬寅程松再责顺昌军节度副使澧州安置三十日乙巳改命吴德夫兼四川宣谕使是日忠义人刘信复黄牛堡四月八日癸丑忠义人复大散关十五日庚申宇文挺臣权京湖宣抚使自兵部尚书除二十二日丁卯吴曦首级至行在诏付都堂审验诏杨嗣勋赴阙吴德夫代为制置使二十三日戊辰献曦首于庙社枭三日钱伯同复除参知政事二十八日癸酉虏复取大散关五月八日癸未杨巨源杀孙忠锐于凤州十六日辛卯巨源与虏战于长桥败绩二十三日戊戌杨嗣勋依旧四川制置使吴德夫抚谕喝犒毕赴行在二十六日辛丑兴州副都统制李好义袭秦州不克败归六月十五日已未好义遇毒死十九日癸亥大府寺丞林拱宸为金国通谢使以书通问时方信孺自军前归言虏有和意也二十八日壬申安子文执杨巨源以属吏二十九日癸酉夜将官樊世显杀巨源于大安舟中七月二日已亥通谢使发行在八月十九日壬戌密札除刘师文四川宣抚使随所在置司事讫奏九月四日丁丑诏以和议未可就令诸大帅申警边备时方信孺自濠州归言虏欲责正隆以前礼赂且以侵疆为界又索犒军银共数千万又欲縳送首议用兵贼臣信孺至都堂不敢遽白冑欲穷其说乃微及之冑大怒复有用兵意六日己卯辛幼安除枢密都承旨疾速赴行在会幼安疾卒乃已八日辛巳诏督视张知院日下前来奏事以久无功也九日壬午信孺坐以私觌物作大臣送遗有失事体夺三官临江军居住十三日丙戊诏通问使还行在命淮西漕臣张颍措置雄淮军十八日辛卯新除殿前副都指挥使赵淳为江淮制置使二十一日甲午张知院罢二十八日辛丑监登闻鼓院王持书赴虏都副元帅府伦孙自主管临安府城南左厢公事差十月七日已未诏谕军民以和议未成虏多要索之故诏词略曰第惟敌人阴诱曦贼计其纳叛之日乃在交锋之前是则造端岂专在我又曰是虽过举盖由系于纲常理贵反求况已形于悔乂反我和战视敌从违自用兵以来蜀口淮汉之民死于兵火者不可胜数公私之力为之大屈而冑归罪虏人加兵之意未已国人忧之遂有去凶之议焉去凶和敌事体尤大语在朝事中可互考

建炎以来朝野杂记卷十九乙集
　　　　　　　　　　　　　　　宋李心传撰

　边防二
　　女真南徙金国五世八君本末
金国自完颜旻始建号称帝至今主珣凡五世八君其传国九十有八年而始衰其地在契丹之东北境长白山之下鸭绿水之源盖古肃慎氏之地在汉代称挹娄南北之闲称勿吉隋唐时称靺鞨至五代始称女真祖宗时尝通问后臣属于辽完颜之始祖指蒲者新罗人自新罗奔女真女真诸酋推为首领七传至旻而始大所谓阿骨打也建中靖国元年辽主天祚立淫虐不道阿骨打叛之政和四年八月用兵连年夺辽地大半重和元年八月阿骨打始称帝以其水生金故号大金改元天辅次岁戊戌蔡京童贯闻之募人泛海往使约夹攻辽人以燕地归我宣和四年冬童贯伐燕为辽人所败其十二月阿骨打入燕五年春王黼与金人约岁赂金帛五十万两匹货一百万缗而请燕蓟六州之地阿骨打许之其五月乙丑阿骨打卒年五十六在位六年谥曰武元皇帝庙号太祖阿骨打有八子不立立其弟晟所谓吴乞买也晟立改元天会元年癸卯七年春辽天祚为金人所执其冬十二月遂寇京师靖康元年春朝廷割河东北三镇地与之盟而归其冬再入京师陷绍兴四年冬晟卒年六十一在位十二年谥曰文烈皇帝庙号太宗有子八人不立而立阿骨打之孙 盖阿骨打诸子之可见者其长曰梁宋国王宗秀小名固碖 之世领三省事次曰景王宗杰即引兵陷京师者干离不布也晟之世为右副元帅所谓三太子次曰宋王宗干亮之父也后追号曰德宗次曰宗俊阿骨打嫡子不及封后其子 立追号景宣皇帝次曰晋王宗辅小名窝里嗢 之世为右副元帅后其子-立改其名为宗尧号曰懿宗次曰梁国王宗即引兵渡江陷二浙者所谓兀朮也 之世为中书左丞相兼侍中都元帅所谓四太子次曰曹国王宗敏 之世为都元帅亮篡立杀之吴乞买之长子曰宋国王宗盘 之世领三省事为所杀次曰 国王宗隽小名蒲路虎次曰虞王宗英滕王宗伟以上三人亦为 所杀次曰沂王宗贤 时为右丞相次曰卫王宗义亮时判大宗正事次曰代王宗懿亮时为东京留守次曰晋国王宗本亮时为太傅领三省事以上四人并为亮所杀阿骨打初起兵皆以宗族近亲为将相其主兵者曰晋国王宗维盖阿骨打从兄之子其祖曰劾阂乃阿骨打伯父所谓国相粘罕满也晟之世为左副元帅 之世领三省事其主谋者曰陈王希尹亦阿骨打之疏族于属为子所谓兀室也 之世为左丞相诛死又其次曰鲁国王昌乃阿骨打之从弟所谓挞懒也 之世为左副元帅诛死又其次曰娄宿晟之世为陕西诸路选锋都统曰撒离喝 之世为左副元帅诛死皆女真人不知其属族之远近自 之立粘罕满首罢兵柄愤悒而亡兀室挞懒撒离喝以次受诛而旻晟子孙剿戮殆尽 初立犹用天会之号至戊午始改天眷辛酉改皇统尽九年而为其从弟左丞相岐王亮所弒绍兴十九年十二月丁巳也年三十一在位十五年追废为东昏王亮死乃谥曰武灵皇帝庙号闵宗久之又改谥孝成皇帝庙曰熙宗亮亦旻之孙而宋王宗干之子也初年改天德元年乙巳癸酉改贞元其春徙居燕京号曰中都丙子改正隆正隆尽六年而亮引兵南下国人不堪其虐以十月丁未共立其从弟东京留守葛王-为帝诸将闻之弒之于扬州瓜洲镇之 山寺绍兴三十一年十一月乙未也年四十在位十二年追废为海陵王谥曰炀亦旻孙晋王宗辅之子也既立改元大定元年辛巳大定之四年复与本朝议和淳熙元年春更名雍雍有子七人长曰越王允升次曰允恭为太子早死淳熙十二年夏所谓显宗也璟立追尊之次曰郑王允蹈于次为第六璟之世为武定军节度使诛死次曰卫王允济于次为第七允恭二子长曰丰王珣次曰原王璟璟嫡子也雍以为太孙大定尽二十九年而雍卒淳熙十六年正月癸巳也年六十八在位二十九年号曰世宗雍为人仁厚不用兵北人谓之小尧舜璟立庚戌改明昌丙辰改承安辛酉改泰和泰和之六年南北交兵又十有二年而璟亦卒嘉定元年十一月丙辰也年四十一在位二十年号曰章宗初璟之立也越王郑王皆有不平语璟召郑王杀之绍熙四年十一月越王有二子长曰爱王赵 所生葛王爱之赐以铁券璟恶之而不敢杀也爱王寻居上京以叛越王遂为璟所杀庆元元年五月璟死无子而雍之诸子惟允济在璟所嬖内侍李黄门者传璟遗令与尚书右丞撒罕勒共立之爱王时在中都允济疑其为变囚之真定拜撒罕勒太师领三省事封申王明年改元大安元年已巳壬申改崇庆癸酉改至宁璟之在位也允济被命往靖州受黑鞑靼进奉见其王忒没贞桀傲不逊恐为边患欲归白璟除之会璟病卒大安三年辛未本朝嘉定四年春三月鞑靼入贡允济遣重兵分屯山后欲就进场袭杀之然后引兵深入会虏之军有诣鞑靼告其事者鞑靼疑未信言者再至鞑靼遣人伺之得其实遂迁延不进秋七月十八日丁酉夜鞑靼猝至与金人战于灰河凡三日胜负未分忒没贞选精骑三千驰突之金军乱忒没贞自以大军乘之允济急命西京留守纥石烈执中领大兵迎敌于大胜甸执中者老将也知兵善战自允济之立心常不服至是不肯力战其下观望遂大败执中以百骑奔还允济怒罢之鞑兵至翠屏口金又大败九月十四日攻奉圣州后二日破之进军野狐岭允济再遣兵迎敌以车为阵兵又大败十月鞑兵至晋山县距燕京百八十里崇庆二年本朝嘉定五年春正月鞑兵至居庸关左将军完颜福海弃关遁允济素鄙吝士不用命允济议以细军五千自卫奔南京开封也会细军五百人自相激厉誓死迎敌杀鞑兵数百鞑兵不敢进问所俘乡民此军有几何乡民绐之曰二十万鞑靼惧遂敛兵而退至宁元年本朝嘉定六年秋七月鞑兵复至山后都元帅完颜福兴迎敌而败允济黜之八月起纥石烈执中为右副元帅将武艺军三千复往迎敌二十日戊子发燕京先是左副元帅南平者迎合允济之意沮格军赏众共怒之执中因人心之愤欲废允济遂回军以诛南平为名二十四日壬辰军至东华门外召南平计事手刃杀之宫中闻变门皆不开执中召细军大将全寿语之曰吾此来特诛乱臣耳非有叛意也俄而细军俱来救驾寿谕止之众惮执中威名无敢动者独关西大汉军都统完颜善羊引所部五百人至皆为武艺军所杀执中以善羊骁勇召其父福海令招之善羊大呼告其父曰老贼欲反朝廷何谓降之复力战自旦至午手杀数十人身中数矢而死军民相杀流血满地执中遂进攻东华门允济遣其子蒋玉持诏书候于门下募能杀执中者白身除大兴尹世袭千户军民皆无应者执中欲纵火焚门守门将军合住启之执中引兵入宫侍卫皆散走进至大安殿允济望见之遥呼曰圣主令臣何往曰归旧府耳允济入后宫邀其后俱出后留之曰出则被杀矣执中见其久不至遣兵就执之并其妻子俱囚于旧府遂召丰王珣之长子谭哲马以御宝付之二十六日甲午夜执中遣内侍李监丞者弒允济于其府九月九日丙午丰王至燕京执中率百官迎拜于道遂立为帝改元贞佑降允济为东海郡侯拜执中太师都元帅领三省事封泽王鞑兵至紫荆关距燕京二百里执中欲诱其兵南至涿易乃聚兵击之鞑靼破涿易至皁河之西欲渡桥执中方病足乘车督战鞑兵大败翌日再战执中疮甚不能出遣左监军高乞以军五千拒之失期不至执中欲斩之珣以其有功谕令免死执中益其兵令出曰胜则赎罪败则诛无赦高乞出战自夕至晓忽北风大作吹石扬沙不能举目鞑靼乘风纵火驰击之高乞军大溃自度必为执中所杀遂引军围执中之府突入其卧内杀之退诣应天门待罪十月十五日辛亥也珣以高乞掌兵权不敢加罪尽收从执中弒逆之人杀之于是鞑靼主留其大酋撒没曷围燕京自引兵徇河东北山东诸郡贞佑二年春本朝嘉定七年鞑靼已破中原九十余郡复会兵于燕京金主珣厚赂忒没贞以允济第四女小姐姐者妻之又遣左丞相都元帅完颜福兴为质鞑靼乃归河南路统军蒲撒七斤者奏乞徙都开封珣从之命参知政事胥鼎为沿路排顿使其侄霍王从彝者谏曰祖宗山陵宗庙社稷百司庶府皆在燕京岂宜弃之而去珣曰燕京乏粮不能应办朝廷百官诸军今暂住南京俟一二年闲粮储丰足复归未晚也从彝乞自督运珣不从从彝忧愤成疾而死五月十日甲戌也十八日壬午金主发燕京出丽泽门自涿保州中山府而南至真定留几月复至大名路由新卫州渡河以至开封肆赦境内秋八月鞑兵复围燕京分兵下中原州郡又遣使至开封索犒军金银等珣皆予之明年五月二日辛酉鞑人破燕京都元帅完颜福兴自刭死有户部令史郭忠者蔚州人率山后军民击鞑靼逐之金人后名其军为花帽军金人自阿骨打称帝至是九十有八年而失国两河既为鞑靼所扰山东畔之金人东阻河西阻潼关地势益蹙遂有南窥淮汉之谋兵端复起矣近传南边录事悉差误盖南人伪为之今不取

　　西夏扣关西夏十六传本未
西夏者其先拓跋氏也有思恭者唐僖宗时为夏州偏将后以与破黄巢功赐姓李氏拜夏州节度使思恭死弟思谏代后梁时思谏死军中立其子彝昌为留后因而命之彝昌旋见杀军中推其族父仁福为节度使封朔方王唐明宗时仁福死子彝超立明宗遣人伐之围之百余日不克乃复以为节度使彝超死弟彝兴立国初遣使入贡太祖厚待之因即以为定难军节度使封西平王传子光叡孙继筠继捧太宗太平兴国中继捧与其部族不咸表献夏绥银宥四州之地其弟继迁不从据银州以叛七年夏朝廷不能讨乃用赵中令计复以继捧为节度使赐姓名赵保忠端拱元年夏继迁为银州观察使赐姓名赵保吉淳化二年秋既而二人合谋以叛遂命将俘保忠以归淳化五年春继迁寻进陷灵州真宗初立以陕西困弊之久赦继迁罪至道五年冬继迁除定难军节度使继迁死子德明立遂封德明西平王岁赐茶绢银共六万斤匹两景德三年冬夏人之势自此始盛仁宗宝元初德明之子元昊既取西凉七州地乃僭号称帝宝元元年冬陕西沿边屡覆大将朝廷卒用韩魏公范文正公计册元昊为夏国主增岁赐茶绢银为五十五万庆历四年冬元昊死子谅祚孙秉常秉常之子干顺继立盖前后叛服不常而神宗始用师于西方历哲宗徽宗遂渐夺其横山之地又旁取熙河湟鄯以制之西夏既衰而关陕亦困矣比金人渝盟干顺首与之合裂取陕西沿边诸城寨靖康元年冬及虏归关河地而干顺遣招抚使王枢至寨上李世辅执之以献绍兴元年五月二十七日李世辅至凤翔即显忠也干顺俄死六月三日其子仁孝立朝廷命枢密行府与之通书六月四日省关楼仲辉时以佥书枢密院事出使谓宜且纵枢还使未须遣设今秋出没决可支吾七月十七日奏诏如其请七月二十七日指挥而羌人悖慢至欲与朝廷为兄弟之国九年三月其后吴璘为宣抚使进兵取三路遣闲结之凡六七往不报已而与金人合夺我会州绍兴三十二年久之虞丞相抚蜀与其权臣任德敬结约甚密王公明再使遂以蜡书遗德敬约以夹攻会德敬伏诛羌人得而上之范致能出疆虏人因以责我干道六年其反覆不可信如此初金人既并辽地干顺事之甚谨金人踵辽人故事册为夏国王岁时入贡逮今百年嘉定二年夏人始为鞑靼所攻遣使求援金主允济新立不能救援鞑靼至兴灵而返夏人恨之金人亦为鞑靼所扰势益衰夏国遂叛改元光定时辛未春矣光定之四年其左枢密使吐蕃路都招讨使万庆义勇者令蕃僧减波把波赍蜡书二丸至西和州之宕昌寨欲与本朝合从犄角恢复故疆蕃兵总管傅翊得而上之时嘉定七年七月也董仁父初入蜀不之报由是敌讯中绝

　　鞑靼 塞蒙国本末
鞑靼者之先与女真同种盖皆靺鞨之后也其国在元魏齐周之时称勿吉至隋称靺鞨其地直长安东北六千里东濒海离为数十部部有黑水白山等名白山本臣高丽唐灭高丽其遗人并入渤海惟黑水完疆及渤海盛靺鞨皆役属之后为奚契丹所攻部族分散其居混同江之上者曰女直混同江即鸭绿水乃黑水遗种也其居阴山者自唐末五代常通中国太祖太宗朝各再入贡皆取道灵武而来及继迁叛命遂绝不通因为契丹所服役神宗尝欲自青唐假道以招之然卒不能达也鞑靼之人皆勇悍善战近汉地者谓之熟鞑靼能种秫穄以平底瓦釜煮而食之远者谓之生鞑靼止以射猎为生无器甲矢用骨镞而已盖以地不产铁故也契丹虽通其和市而铁禁甚严及金人得河东废夹锡钱执刘豫又废铁钱由是秦晋铁钱皆归之遂大作军器而国以益强方金人盛时岁时入贡金人置东北招讨使以统隶之卫王既立忒没贞始叛自称成吉思皇帝山东两河皆为所践而不能有也嘉定七年正月九日甲戌夜三鼓濠州锺离县北岸吴团铺有三骑渡淮而南水陆巡检梁实问所由三人者出文书一囊绢画地图一册云是鞑靼王子成吉思遣来纳地请兵翌日守臣知之遣效用统领李兴等以本州不奉朝旨不敢受谕遣之又翊日遇诸庙堽即以筏送之而去先是有杨安儿者李全之妇翁也见虏人政乱起兵叛之践蹂山东数郡依山负海时出时入鞑靼既围燕京不能下乃分兵徇山东地诸盗往往应之鞑兵至济南遣三十七骑护三人者以来又以三百兵送之过邳州夺舟渡河而西既为濠州所却路绝不得归匿虹县之白鹿湖中后三日县遣人捕送泗州或谓三人者其一则鞑靼通事其一则所掠金人莫州同知其一则汉儿也因戒边吏后有似此者即驱逐去之违者从军法且上其事于朝时忒没贞实已强大然但居其故地而于燕云置行省命其大臣撒没喝领之所谓太师国王者也其大将曰哈布尔又有蒙国者在女真之东北唐谓之蒙兀部金人谓之蒙兀亦谓之萌骨人不火食夜中能视以鲛鱼皮为甲可捍流矢自绍兴初始叛都元帅宗用兵连年宗即兀朮所谓四太子者卒不能讨但分兵据守要害反厚贿之其主亦僣称祖元皇帝至金亮之时并为边患其来久矣蒙人既侵金国得其契丹汉儿妇女而妻妾之自是生子不全类蒙人渐有火食至是鞑靼乃自号大蒙古国边吏因以蒙鞑称之然二国居东西两方相望凡数千里不知何以合为一名也盖金国盛时置东北招讨司以捍御蒙兀高丽西南招讨司以统隶鞑靼西夏蒙兀所据盖吴乞买创业时二十七团寨而鞑境东接临潢府西与夏国为邻南距静州北抵大人国无城池屋宇但为毡帐择便利水草而居焉无耕织制皮为裘以牛羊为粮人皆狡狯坚忍嗜杀不知岁月以草青一度为一岁亦无文字每调发军马即结草为约使人传达急于星火或破木为契上刻数划各收其半遇发军以木契合同为验所谓生鞑靼者又有白黑之别今忒没贞乃黑鞑靼也皆臣属于金每岁其王自至金界贡场亲行进奉金人亦量行答赐不使入其境也金主璟之明昌元年庚戌本朝绍兴元年白鞑靼王摄叔之弟弒其兄而自立摄叔之子白波斯方二岁金人取归其国养于黑水千户家泰和七年丁卯本朝开禧三年春摄叔至环州进贡金人乘其无备醉而杀之复立白波斯为王遣还国始白波斯在黑水千户家见其女说之至是欲取为妻璟不从白波斯怨怒畔归黑鞑靼以此益强渐并诸族地遂大起兵攻河西不数年河西州郡悉为所破又掠夏国之伪公主而去夏人反臣事之大安三年春辛未本朝嘉定四年忒没贞入贡金主允济将袭之事觉其秋鞑靼始叛崇庆二年春癸酉本朝嘉定六年遂犯燕京其秋允济弒死此以上事详见女真南徙事中忒没贞遂留撒没喝围守燕京自将所降杨伯遇刘伯林汉军四十六都统同大军分为三路攻取河北河东山东诸郡邑伯遇者蔚州吏伯林者集宁县射士也是时中原诸路之兵皆迁往山后一带防遏无兵可守悉佥乡民为兵上城守御鞑靼尽驱其家属来攻父子兄弟往往遥相呼认由是人无固志所至郡邑皆一鼓而下自贞佑元年冬贞佑元年即崇庆三年至宁元年也十一月至二年春正月凡破九十余郡所过无不残灭两河山东数千里人民杀戮几尽金帛子女牛羊马畜皆席卷而去屋庐焚毁城郭北墟矣惟大名真定青郓邳海沃顺通州有兵坚守未能破二月复还燕京燕京粮乏军民饿死者十四五金主珣遣人议和忒没真欲得其公主及护驾将军十人细军百人从公主童男女各五百彩绣衣三千件御马三千匹金银珠玉等甚众又请左丞相完颜福兴为质珣皆从之忒没贞遣人来选女时公主见在者七人惟允济少女小姐姐最秀慧遂以予之又令珣向其国遥拜珣不敢拒又以撒没喝围燕之久未尝卤掠欲得犒军金帛珣亦从之鞑靼遂归居庸关在燕京之北百十里路 隘守兵数万欲俟鞑兵归而击之而完颜福兴在军传金主命已与彼议和不许擅出兵于是无敢动者鞑靼过关取所掠山东两河少壮男女数十万皆杀之遂引归其年三月也五月金主珣迁都汴京鞑人闻知曰既和而迁是有疑心而不释憾特以讲和为款我之计耳秋八月复引兵攻中原州县冬燕京之军畔与鞑靼共围燕京三年春乙亥本朝嘉定八年东平之援兵五万至安次遇鞑兵不战而溃大名之兵八万至固安亦溃散惟真定之兵四万合保涿援兵一万至旋风寨与鞑兵战凡二日粮绝而败自是内外不通其五月燕京破山东 盗大起杨安儿者本淄州皮匠也金主璟泰和闲杀人亡命为盗于太行有众千余璟招降之贷死流于上京及鞑靼入寇金人命为副统军令招必胜军三千人迎敌军败而窜复往山东聚众金人讨之安儿与其徒数人入海为舟师所杀又有郝八者名仪以贞佑二年春甲戌本朝嘉定七年据山东叛僭号大齐改元顺天金人遣花帽军生擒之磔于开封又有刘二祖者亦名盗也其女刘小姐亦聚众数万皆为花帽军所破秋鞑兵自河东渡河攻潼关不能下乃由嵩山小路趋汝州遇山 辄以铁枪相锁连接为桥以渡于是潼关失守金主急召花帽军于山东十月鞑兵至杏花营距汴京二十里花帽军击败之鞑兵复取潼关自三门析津乘河冰合布灰引兵而渡自是不复出金主乃命平章政事胥鼎为大帅专守关辅然陕西诸州闲亦有为所破者惟燕南雄霸数州乃三关旧地塘泺深阻鞑兵不能入金将张甫张进二人据信安军以守之北距燕山百八十里又有辽兵宣抚使萧万奴者本辽人乘女真之乱自立为帝据辽东七路欲引兵并燕代魏晋而有之鞑人不能破也然鞑人贪婪初无远略既破两河赤地千里人烟断绝燕京宫室雄丽为古今之冠鞑人见之惊畏不敢仰视既而亦为乱兵所焚火月余不灭其所积货财初无所用至以银为马槽金为酒瓮大者重数千两俗鄙累无君臣之别撒没喝所居至用金饰龙 足蹋金杌子奢僭如此而征督不已燕人患之金主珣南迁之后累遣使求和虽未听从而赂遗不辍忒没贞怜其意欲许之而撒没喝耻于无功坚持不可忒没贞谓曰譬如围场中獐鹿吾已取之矣独余一兔汝累年不能取盍遂舍之撒没喝不从遣人告金主曰汝欲议和可去帝号称臣当封汝为王而金之 臣亦不从有言于珣愿以死雪国耻者珣亦为之感愤也远事不可尽知姑志其略特默津夏人书来以为忒没贞撒没喝山东人或以为名摩 罗以为名合谋理未知孰是又云鞑靼所遣渡淮三人其一乃河北士人张三深云　以下原阙

　　丙申青羌之变
淳熙三年夏四月制置司辟承议郎禄柬之知黎川且奏其前守叙州劳绩上恩加直秘阁又奏差本路兵马都监高晃总辖出戍沈黎之卒冬十一月青羌奴儿结梦舒畜列等一千五百余人结连再寇安静寨州遣西兵部将李鹤世永康部将毛翊本州部将冀世威部西兵及本州禁兵三百五十人前往堤备十四日己丑吐蕃入寇乘高据险建立 坐攻打寨舍昼夜不息部将冀世威西兵将官雷宝迎敌接战贼众我寡二人死之既而西兵合戍卒与贼鏖战杀伤亦相当翊日庚寅弥羌首领失落托过大渡河扬言曰汉家与吐蕃互有胜负不若打誓休和蕃贼犹豫未决适州遣援兵乐祁等五十人至鸣鼓发 蕃贼望见满山旗帜皆赤遁归巢穴人皆以为神助或谓正州将有祷于武威庙时也武威者马将军庙土人极敬之后二日壬辰高晃至则事已定矣先是蕃贼未寇边时密求援于五部落及邛部蛮约言事捷之后三分汉地卤掠所得故二边多遣其徒出汉以互市为名往来窥伺郡前期请援诸司偶调五百兵至州令更其事装循环往来以示兵众窥伺者皆沮缩而归是战也西兵将官李鹤世及安静寨官魏大寿极力战 雷宝冀世威死于行阵厥后毛翊乐祁反以功闻佥论不平岁丁酉州遣部落桑结诱白水村王行满之子文才杀之盖吐蕃数寇边皆文才为之乡道故也戊戌春蕃贼请命投降聚族而谋曰我凡三寇边始有所得仅足以偿其费次则为邛部蛮崖袜劫取之又杀我二百余人今汉有备不惟无所得而杀伤甚众若闭路不通互市我辈失所寨官魏大寿谍知其说故招之使降奴儿结等深德之至今青羌赖苗弥羌酋长与魏大寿约为兄弟往来如一家自云我三族为汉障蔽诸蕃动息必以告每市马官必稍高其直以偿之亦欲坚其归附之心云柬之字粹父潼川人知名士也青羌既降制置使胡长文上其功绩于朝五年夏就除本路提点刑狱数月移潼川小漕暨五部落之变复自夔部还为提刑兼权制置使职事未数月而卒蜀人至今称之

　　庚子五部落之变
五部落居黎之西去州百余里限以飞越岭有姓郝赵王刘杨五族因以得名即唐史所谓两面羌也其居迭石为碉积糗粮器甲于上族无豪长惟老宿之听往来汉地熟悉能华言故比诸蕃尤奸黠犀象珠玉皆出其地每互市马甚驽又所出不多先是吐蕃奴儿结投降之后凡中马官高其直名曰饶润至五部落则限以常制又择其老矮者退还之被以所退之马假手奴儿结入中仍得高直部落深衔之又有茶场奸胥陶敦者盗用官茗动以数万计欠部落钱物亦称是州郡久不根治淳熙己亥通判李照发其事籍其家赀以偿官而部落之欠不能尽偿故怨之尤深酋首赵阿烈等倡言曰我世守忠顺今中马反不若叛羌汉负我钱又纵市侩乞 令我面羞遂率众寇边庚子三月先以一木挂一死犬于飞越岭上盖羌人举兵以此为信寨将亟以警报而郡守李福谦老不解事虽遣潼川戍兵及本州兵西汉地土丁等前往防托而缓急失于应酬有终夕寄留警报于外而诘朝不能达者时部落首领失落昆等二人犹在州议者欲絷以求解州反纵之二酋足方踰飞越岭而兵涉吾境矣州檄本路兵马都监高晃捍御晃骄而无谋又素与准备将冯德不 各分兵以出势单力弱高晃领兵五百七十二人并上下团土丁等共五千余人在盘陀下寨冯德领西兵二百五十人在青华铺下寨实四月二十二日甲辰也蕃贼谍知引兵先攻青华铺不克复回攻盘陀至龙马山与高晃兵相值接战官军失利大败贼势炽甚侵入州界一百四十五里杀伤官兵七十七人劫掠二十九村二十四日丙午高晃遁归二十七日已酉冯德亦从闲道沿山而归方晃退走时西镇村民数百罗拜马首曰若贼至平地尚可一战苟弃之吾属无遗类矣晃不听策马遂行诸村各惊窜蕃贼自西镇村长驱而来及奉龙镇富庄头居民二百年生业及官军糗粮器甲俱被掳掠蕃贼见所得甚伙驱汉人负载以归由是不及近郊西边惊移之民奔入城中郡始仓皇失措福谦因得中风病又有巡检王价者守州西北马鞍山之隘闻兵败欲遁归倡言蕃贼入城无数城中居民惊扰后诘之乃知其诈先是蕃贼初寇边州欲诣诸司告急照惧盗发所部之罪与高晃谋曰小寇暂尔猖獗旦夕可定无用张皇至是抟手悔恨而已始议以兵民强弱相闲登城而守晃又沮之独留精兵护其所寓处行李郡度其不可恃告急于制司乃奏起复前本路兵马钤辖成光延充节制屯戍兵马新知 州吕宜之权制置司参议偕本司干办公事马觉来参谋军事又遣统领武顺将州驻札御前后军并调雄边军及诸郡禁卒共三千四百六十七人续遣潼川府驻札统领王师雄以所部五百人驻荣经为声援转运司遣本司主管文字唐某及佥书雅州判官厅公事何 应办钱粮后数日提点刑狱公事折知常以嘉州中镇寨户三百人及诸州弓手等出按人情麤安李照犹覆护其过力请于诸司止欲议和时蕃贼已归巢穴知常凡捉获奸细皆宥其罪于背上刺榜纵令入蕃招降立赏万缗追捉贼首识者传以为笑又檄成光延出兵合戍守兵丁凡五千余人空寨以出知常于荣经屯驻王师雄分刀手两队守城高晃以败衄羞缩意嫉光延乃建议筑盘陀寨欲宿留以老其师光延不悟即以白提刑司知常从之内则科扰百姓外则疲困兵丁然无益也寨成议班师光延恐无以塞责伪设捷旗称五月二十日合战而胜一城欢甚诘之乃妄也六月初蕃贼伺我师阴雨浃旬闲又役令筑寨困惫之甚再举入寇光延集诸将议之晃又欲以川陕兵相闲分屯备御众哗曰川兵素怯若望风先溃则精兵随败矣前日之事可鉴也弗听乃杂勇怯分屯相去辽远斥堠不明不相救应蕃贼前来攻 又分兵从闲道突出我军失利诸屯望风奔溃统领武顺副将张琦准备将冯德董沂队将郭全雷霭训练官杨遇张忠王忠雷震雅州都监魏宗裕翟公裕死者一十二人官兵死者四百九十一人土丁被虏者二百一十一人侵州界一百七十五里劫掠一十八村凡军须钱物器械没于贼者十倍于四月之败蕃贼东至佛堂村去州城十五里北至马鞍山南至西庄村去汉源镇三里去州城三十里成光延几为贼擒单骑还州知常率制漕宪三司属官引诸县弓兵及中镇寨户跃马出城逃窜士民号泣遮留不听冒雨过涨上相公岭径抵厥平去州百里矣守倅计穷以金帛啖邛部蛮王叔部义判官倪德令往议和光延复收败卒守城实六月十一日壬辰也十三日甲午制置使胡长文得报招茶使吴 面议 请行二十日辛丑至厥平见知常知常同制属径归成都 至黎州罢成光延兵柄械高晃送彭州狱抚安军民麤且帖息制置司再差剑州屯驻统制李泽节制军马同统制官吴汉英统领王去恶王师雄刘大年赵雷部领后军一千人昭化左军七百人兴州蹋白军二百人阆州兵五百人本州岛土丁七百人并听茶使吴都夫之节制于是兴州都统制吴挺兴元都统制田世卿密以晃光延挠败之实申枢密院且言制置司先调潼之军二千八百人急于星火夜行百三四十里蛮人已退而官军冒暑远涉疲劳病瘴光延晃侥幸功赏驱率将士败死者四百余人瘴疫死者不在其数黎州几至失守今制置司又亟调两都统司剑阆利州屯驻军三千人比之潼军马道里又远岂可使不谙战阵败军之将复蹈前悔望正其罪以慰忠魂虽黎州非挺等边面而所调兵皆挺等部曲谨具以闻挺虽以劾光延晃为词其实劾长文也七月制置司亦奏黎蛮已反巢穴乞抽回大军量留戍卒时吴 尚未归八月十六日丙申节制司檄诸军巡逻诸将合谋先以素队二百人往视形势值蕃贼五人来治道缚而诘之始知寇边未已也蕃贼再胜止是据险设伏我军不知地利故败若先登据岭尽伐林木使无障蔽则彼技穷矣乃令土丁伐去林箐遣正将王宗廉刘超等连珠下寨引健卒先据飞越岭贼力争屡败乃退二十三日癸卯王去恶屯古城李泽屯盘陀寨吴汉英以所部屯州城翼日蕃贼悉众乘雾露未开分三路攻岭土丁等谍知之李泽王去恶以所屯之卒合力鏖战自卯至申蕃贼败走斩首十余级坠落崖 者不知其几所得蕃牌弓枪等甚多王去恶留屯岭上李泽复归盘陀吴汉英进屯古城先是郡守李福谦病不任事诸司劾罢之有旨制置司具福谦不职始末来上而命知常兼知黎州知常时已遁归九月庚戌朔不得已再来时王去恶以所部之兵深入蕃界围桦林坪贼酋哀号请命知常与 异议亟下令首议给委曲招和毋杀降至以将兵质酋首令出汉投降留兵守盘陀寨遂班师西边被掳掠土丁等不能少纾其报怨之心衔愤声冤雪涕而返人皆怜之茶宪二司既失机会又争欲受降诸幕客共评之乃就州教场纳其 异类窥测其意乃献马三百匹及珊瑚等物以邀重赂二司又揭榜通衢约束百姓无得偿怨大失中国之体一方愤之朝廷闻羌人请盟有旨许互市却其献制置司复具李福谦不职事以闻执政言福谦于五部落未作过之时屡申事宜而制置司略不为备长文时已罢帅奉祠诏福谦降一官放罢长文亦降二官言者不已乃降充杂学士明年春知常亦坐谪惟 独在言者谓黎州边衅实兆于买马诛求之故及官军失利 又急于成功乃以十兵易十酋邀功辱国时相赵温叔颇佑之章沓上六月甲寅始降 一官夺待制罢茶马司职事比词头过后省而温叔已去故责词有内结宰司之语云于是光延晃皆除名勒停光延达州编管晃军前自劾蜀人为之语曰糊说制置折了提刑吴 纸马成甚将军盖蜀人鬻神祠所用楮马皆以青红抹之署曰吴 纸马而光延尝为右千牛%将军故也或又为之语曰高路分为低路分成将军做败将军沈黎自干道九年迄淳熙七年青羌吐蕃寇边者三五部落寇边者一凡调兵费用钱米计九十三万六千一百四十七引八百五十文而诸司委官就州支遣及逐司喝支往回犒赐不与焉

　　庚子沈黎西兵之变
沈黎自边遽之起以川兵土丁怯懦缓急不可恃制置司言于朝移屯西兵以为声援于是调潼川州将兵五百人一部将辖之本路兵马都监高晃总辖其事听守臣弹压岁更其戍庚子夏五部落之变西兵相继失利制司奏调诸处将兵捍御凡三千余人最后成功统领官王去恶昭化兵之力焉洎班师因留以终戍屯其兵于州城北之归老庵先是昭化之兵夺飞越岭围桦林坪军声张甚偶有班师信众愤然不平既又赏薄不满其欲皆出怨言时宪臣折知常权州以监司自尊上下之情隔而不通十一月雪甚欲迁其屯于山寺去州五里去恶以兵卒久出今又雪寒恳之暂止其行折怒以语凌之众愤益甚随军医官伍进队官石彦因激之曰我辈有功无赏更留戍今雪寒如此又迁我于山寺寒冻之地诚何以堪是夜众皆哗然立统领帐前声喏欲杀提刑王未及应即控马迫令乘之王阳从其请至北门伍进等斩关直入纵火焚静远楼及居民之屋王乃阴结心腹之卒由径路上木瓜林觇其变从者不满百人余皆入城宣言曰我辈因功赏不明止求提刑理会无与尔百姓事折闻变先潜遯伍进等遂焚州治劫官库放囚徒居民被焚劫者十八九矣过半夜不知提刑所在乃缚通判州事李照去恶时已据木瓜林高险处使人谕之曰可令一把头人押通判来既而石彦押至去恶遂释通判之缚而缚之说谕伍进等许以不死犹豫闲天晓计穷方投戈从命缚其尤不顺者十八人械系武侯庙以提刑之归亦有逃出关者及荣经为巡检司逻卒所缚凡五十七人皆送制司枭其首以令方叛兵敛众出城之后居民方相率救焚三百余家已灰烬矣见任官逃窜州无主者人甚仓皇十五日癸亥李照归郡官稍有入城者犹未知提刑所在盖乱兵方入时折易服自郡圃后出西门走 下夜有土丁以竹奉负之走至水渡去州四十里矣十六日甲子折自水渡来东山土民往恳其归且为诵言王统领定乱之功折但唯唯至莫还水渡村诘朝土丁数百人拥归入城州治既焚暂寄治于倅厅宪司及州印失而复得王去恶往谢罪且欲诛首恶之人并解送叛卒七十八人及所劫掠公私之物于州十八日丙寅诛伍进等十八人余皆贷之居州皆汹汹州白制阃暂彻戍民始奠居越明年制司以边备不可因而废弛乃檄两都统再议更戍遂于诸队将兵抽摘以充其数仍差统制一员正副将二员辖之矣知常尝为大理正浙西提举常平有奥援及事败宰相赵温叔奏其罪上曰姑徙之乃除利州路转运副使知常阴赇近习自营救日夜不已御笔改除湖北提刑舍人施圣与不肯草制封还词头台谏黄德润葛楚甫连疏论之乃落直秘阁降二官台谏又有言始送常德府居住温叔每进呈必力言其不可违者上犹欲宥之八年正月九日丙辰温叔留班奏如折虮虱小人罪大如此台谏给舍尽力为陛下言之而行遣止此人皆怪之知常昔为利路提刑张牌立榜称面奉圣旨讥察四川官吏其志在卖弄不恤事体至此今乖方败绩可不重斥乎上曰卿欲如何温叔曰必重施行于是追三官勒停送汀州安置令制置司移文跟寻赴贬所知常其先府州人世袭节反使至其父仲古从高庙渡江为执政今家湖南云

　　辛丑沈黎土丁之变
沈黎三边 数百里近边居民皆号土丁祖宗时每加优恤弛酒禁免征役无所不用其恩淳熙辛丑承议郎龚总来领州事总闽人尝为刘文潜广西幕客与平李接之乱故赵温叔荐用之仍俾刱兼管内安抚司公事总锐于更变每事以面奉玉音为词视事之初首谋边备用意虽善然事欲速成利未见而害先及欲置军器则令土丁采材木欲建寨栅则令土丁执工役欲教武事则令土丁习行阵欲措置盐酒则令土丁被科率次第行之犹以为扰况一人之身兼是数役而趣办于一旦此所以重失其心而激成其变也盖弓箭枪弩之材俱取之蛮地凡采一木往返十余日已不胜其苦呈纳之际又取决于作院工匠之可否往往却退至于再三足未旋家而追逮违期之檄踵至矣始命主簿承节郎赵彬董筑寨之役去未久又檄汉源令冯姓者往督之时壮者已过河采木老弱者驱而执役工未毕又命部将赵鼎团结教阅所委官各欲办事以奉承上官意旨民有愆期违令谴责随至绝不少贷至大安镇冬深雪寒督责尤峻民不堪其苦乃相谓曰岁云莫矣我辈困于官役日负捶楚之忧何暇及私官不支禀食又令我日买其盐节酤其酒役使既多农种失时糇粮不充安能办此供须哉饥亦死反亦死等尔遂率众欲杀守宰以纾其忿推大安镇张百祥张乞父子为谋主期以十二月十九日辛酉举事罗目村王万四以其谋告冯赵二人归白其事龚犹未之信继而部将归亦申言始集部僚议区处诘朝张百祥等果率众而来州先遣摄助教师兴祖说谕次遣统领官刘大年准备将冯兴率西兵二百人又令指使杨进辖本城禁卒二百人往捍御兴祖至汉源镇见叛者谕以祸福有一人突出以戈刺其左 兴祖死其徒哄然来攻州去州十五里名梵音水遇官军鼓噪欲前大年遣人谕之不听下令军伍满引弓弩齐发一矢其众遂溃生缚八十余人乃召土人辨识名氏皆近村良民解缚纵之州遂遣兵马监押杨仲礼赍旗榜招安独不贷百祥张乞二人捕送制司诛之尽籍其家赀龚惧过出于己乃移罪汉源令仍上章自劾诸司闻其事对移令荣经尉守永康军剡上并罢免壬寅三月十九日己丑也令削两官人以为冤是变也虽起于众怨而唱言率众则大安镇张寄暍为首特假张伯祥父子主之云张寄暍久窜蛮地及姚良民为望守诱令出断配利州钱监云

　　丁未三开乙卯曳失索之变奴儿结被缚事始

淳熙甲辰秋八月吐蕃芎齐青羌为饥荒欲结连奴儿结寇边钞掠居民牛畜奴结不从遂从白水两村老 渡河来碉对汉界白水村安泊愿欲归汉安静寨官申州守臣武功大夫成州团练使秦原阙谓省地难以存留羌人居止行下寨官魏大寿令说谕回部又虑奴结情伪未定以其事白制帅刘丞相乞将奴儿结解赴制司予决迁延至次年春正月制置司委监成都府军资库权制置司干办公事陈损之子长成都府路兵马都监王宗廉偕往安静犒设其日戊子也六日庚寅制置司檄郡俾将奴结解送前来郡方拟作文书而子长以为奴结为边患已久不困而去之忧未歇也八日壬辰子长与宗廉共议即旧寨招集奴结族党节次犒赏既醉以毒酒又故为支赏不平激以族党之怒夷人争忿相刃相伤官兵从而戮之死者凡二十八人生缚奴结蒙丹足都 三人槛送制司奴儿结行至双流绝食而死蒙丹足都 遂留成都是举也人皆罪王陈设计杀戮失信夷羌而知边事者谓奴结顷盗黎边军民死者不可胜计一举而芟绝之亦可立国势而威外夷矣三开奴结之弟也勇悍桀黠过奴结远甚又得诸羌欢心衔兄之死丙午秋聚深蕃诸族欲从西峪侵汉时赵丞相子直被命帅蜀未入峡首奏三开侵犯西峪事有旨令严作堤备子直至蜀之日偶沈黎阙守其冬十月遂辟成都姚艮民望为之以艮久仕于黎谙其边琐故也艮分遣将官赵鼎等令开谕三开不得作过许令互市不听子直移书云若三开到州第可微有赏犒多不过数百千切不可许其循例以进奉为名过有邀索俟三年驯服无他则许归其二弟不听则惟有严兵待之丁未春边吏皆言三开窥伺不已欲结集 羌从闲道先行钞掠松坪安静等寨郡乃分布兵丁把守其年八月庚午朔安静旧寨传牌报三开入境作过郡乃遣训练官傅济李 老押禁兵及飞山军二百人往同魏大寿备御文檄要冲寨官牵宗愈同往三冲虎掌一带防托仍令西峪守把将赵鼎巡绰堤备二日辛未旧寨守把官曹适报三开于七月二十九日聚集白水水西三村右 石羊等处部落自白水通渡五更初有羌贼数十人近寨引调我军寨中军兵以弓弩射之诸铺守泊之人并应及晓羌贼不能近止掠寨外牛畜十余头而去其徒党约有三百余人后三日又率众来攻为巡绰者觉知招集寨中兵丁追射四散溃亦约有三百余人后数日又结集五百余人分作三溜并进寨中兵丁登寨之敌楼乘高雨射又出寨戮力相与鏖战羌贼为神臂弓射死甚多皆曳尸遁去因亦溃散寨将杜利明死之制置司具捷以奏有旨守臣进一官利明之子又寨官曹适各补进义校尉余以次受赏三开自三败之后声言欲合诸族八千人以出子直移书云穷羌势屈何力能致八千人为今之策莫如增兵分戍坚壁持重以待之遂增西义勇雄边各二百屯新旧寨九月郡请益戍子直报云今有兵千百八人数亦非少兵多粮运不继则势难支久若我有厌兵之意则内外观望窥我厚薄矣莫若择要害处持久以困之运粮之夫优给钱米使之不困则诸羌无闲可入既而子直又欲令蒙丹作蕃书谕三开令纳款民望以为亦怯乃已冬十月郡又请益戍子直报云贼兵本自不多彼以虚声相动此辄为调发正堕贼计安能持久况旧寨地狭人多病者不少今且今更戍贼小至则合诸将以击之大至则闭关坚守以俟救至不可轻出有西义勇副将党惠者子直所携爱将也独请造舟过河子直不许惠乃与诸将王全等谋以十一月二十一日戊午昏暮合三百兵自碉根用绳筏渡兵过河然黎边水手不谙绳载笆筏又不适用甫渡六十余人水急绳断天亦明遂引归兵之未涉也羌人在南岸者伺知之已举火报三开矣郡以集事白制置司而子直报以或言扬声虚渡使贼日夜聚兵为备则久必无粮此亦一策己而诸族之为官军射死者皆欲偿其骨价制司又立五千缗赏欲生缚之三开忧恚成疾戊申夏四月呕血死是月十八日甲申其弟失落盘遣人至安静旧寨乞诣郡以白制置司五月十二日丁未失落盘牵其徒执旗赴郡投降乞通交市郡许之诘朝令兵官赵鼎等引至威武神祠杀牛饮血立誓犒以钱帛而去是役也自丁未八月调兵至戊申四月撤戍凡用钱三万一千六百余银帛共七百匹两米六千五百七十余石云方子直之至成都甫浃日马湖蛮犯嘉州笼鸠堡子直饬郡县毋袭故例辄招谕许之赏犒第谨边备绝岁赐禁互市以困之蛮悔过尽归所虏具所当偿以请命乃许如故余蛮俱帖服虚恨蛮族最强善 破小路蛮并其地地与黎接每以朝廷不许其互市数犯边至是将许之子直奏曰黎州三面被边西南有五部落正南有弥羌东南邛部川若更开此一族与之互市必大为边患与其许之而重贻他日之忧不若拒之而宁受目前之扰上谓子直有文武威风而知大体益重之子直创招西兵五百屯于成都欲以代御前诸军之戍今所谓西义勇者是也然三开虽死奴儿结之子曳失索犹在绍熙五年有弥羌人闷笆至三冲寨与土丁赵阿闰相殴邂逅杀之买马官赵鼎惧生事使土丁以骨价钱三千三百缗偿闷笆之兄畜卜曳失索闻之遂以奴儿结等向来不得一钱为词聚众入寇诸司调兵往援一方骚然郡始科税户人夫转输上边径行三百里长运之名自此始矣庆元元年正月十八日壬寅羌人薄安静寨义勇军正将杨师杰及将佐王全等八人与战却之于是权制置司公事杨茶马经申已行杀退三月四日己酉诏奉议郎知黎州王闻礼特转一官闻礼詹事公次子时王宗廉已为兴元都统制会留丞相得罪杨侍御太 因劾宗廉淫邪贪黩曩在黎州杀降余党皆怨至今为患五月二日丙戌宗廉降一官予罢六月二十一日甲戌诏师杰等九人特转一官师杰仍充成都府路兵马都监阵亡者三人录其子军士千二十有八人赐缗钱有差已而赵得老以制置司入蜀又奏前守史懃为赵鼎所恐使鼎以炮烙之刑勒土丁招杀闷笆之罪懃已除知雅州未上八月二十三日乙亥诏罢之既而宗廉又坐赃罪追六官邛州安置奴儿结自癸巳之春盗边甲辰之秋归汉乙巳之春被缚而三开以丁未秋复雠失落盘以戊申之夏纳款曳失索以乙未之春再为报复之事至戊辰冬纳款始终凡三十有六年云



建炎以来朝野杂记卷二十乙集
　　　　　　　　　　　　　　　宋李心传撰

　边防三
　　丙寅沙平之变
沙平者雅州严道县徼外夷也与碉门寨纔隔一水而寨在州西八十里沙平凡六族其地有葫芦里者本隶荣经县之俟贤乡岁输税米百二十斛于碉门而夷人时至碉门互市蜀之富商大贾皆辐凑焉干道六年春夷人高奴吉作乱焚碉正月二夜制置使晁子止调成都眉邛三郡禁兵四千往讨之深入沙平荡其巢穴矣正月十一日壬戌而官军轻敌贼势复振正月十六日丁卯子止又调彭汉兵千人益之檄转运判官李景 亲往多功地名在雅州西四十里距碉门亦四十里审观事势诸将锐欲一战景 止之宣抚使王公明闻之以便宜罢守臣右朝请大夫程敦古而遣通判邛州陈澥持榜至碉门约回部族夷人听命三月十日辛卯自是捐葫芦里之税与之而沙平悉为夷人有矣景 开封人驸马都尉导曰的之后敦古眉山人澥严道人也后十五年左须夷人杨出耶者复因沙平以叛土丁杀其徒二人出耶遂木犯头寮今永宁隘在碉门寨东北二十里淳熙十二年二月十八日壬申焚掠至始阳镇镇在碉门东二十里郡以所杀骨价偿之夷人乃去后九年兀岭夷人又因沙平以叛土丁以神臂弓射退之绍熙五年十月十四日辛丑夜制置司命开禁门者月余夷人粮尽乃就降有高吟师高阿保者奴吉之族也二人争为雄长阿保尝赂置制司干办公事黄大全求藩官名目大全自签厅给帖予之吟师心不平开禧元年瑞庆节吟师赴州因请以西域所得铜铸金饰孔雀献于朝援例求藩官名目守臣朝奉大夫苏肃之惧其邀索不已劳而却之吟师惭怒乃訹前后费杨二族嗾夷人攻卢山后峡杀戍兵掳隘官而去二年正月也俄又焚前峡三月七日戊午进犯碉门三月十三日甲子知寨后义郎曹琦断其桥夷人不得归大肆侵掠制置司委武经郎卢操权知寨调邛汉彭眉州崇庆府禁军合五百西义勇百人往讨之又遣奉义郎通判汉州张师歧靖父同知雅州节制军马三月二十六日丁卯靖父尝献安边十策故首用之既而作檄谕降其词俚拙吟师得之笑掷于地后数日靖父率兵次始阳镇四月壬子朔夷人惧欲求和寨将彭安不可议闭禁门以困之夷人怒攻禁门四月八日已未又掠水渡村肆焚杀州西兵将屈彦言于知寨卢操曰贼今无备第开禁门沙平可入也操曰制司止令防贼耳安得生事靖父见事急以三百兵自卫还雅州四月己未翌日贼焚碉门官军失利义勇军准备将张谦战死四月九日庚申后十日提刑刘崇之智夫乃自行贼势转炽宣抚司调潼川隆庆府大军各五百往讨之罢知雅州苏肃之同知州张师歧而以承议郎通判遂宁府冯愉权州事命本州推官李爽往碉门菜婆溪创筑新寨又命从政郎宣抚司准备差遣王好谦武经郎兴州后军统领王钺往军前节制五月十五日乙未是时官军前后至者已六千人土丁及两巡检之兵亦不下千人尽驻尼阳关在碉门之东五里干道六年置而两制置居始阳镇去碉门二十里后五日王钺自始阳耀兵入碉门五月二十日庚子夷人乞还所掠钺以甘言诱之夷人遂降惟高吟师不至钺又遣人说之吟师乃出钺即挥文龙州兵 而戮之所杀凡六十三人皆酋首也据好谦等申在六月五日乙卯是日官军出禁门欲深入夷界会有为石棚所压者乃遣土丁先往攻之奉议郎权提刑督捕司签厅任处厚传父时在碉门以状白智夫言本遂进焚其巢以天稍晚姑俟一二日然穴中已无首领焚之无益智夫未至雅州闻除总领财赋之命遂归钺亦还始阳土丁深入至白茶平闻官军已还 遽而出既而夷人掩官军不备诈携牲醪云来奠死者及暮纵火焚临江院兵人之屯者皆死其出奔者多为所杀文龙州胆勇将苟显忠闻变率所部拒之夷人稍却既而援兵无至者其军歼焉兴元府后军准备将张全忠引数十兵继出贼大至全忠战死官军共失千余人后军正将陈尧辅赴节制司白事还至尼阳闻其一军尽没即自刃而死并六月十八日戊辰好谦钺皆走退屯多功去始阳又二十里夷人进据水城山距始阳不数里芦山边民亦皆惊遁钺遂入雅州又归兴州以州统领官甘选权节制夷人昼夜焚掠自碉门而东凡四十里靡有孑遗好谦命西兵将屈彦招集土丁屯始阳令碉门土居贡士李牛山鸣凤往沙平招谕又遣人约嵒蕃夹攻之会宣抚司遣成都路兵马都监王全将飞山义勇军三百人同节制六月二十三日癸酉离成都全好谦共议再与之和夷酋高奴嵬等听许六月二十七日丁丑打话后数日奴嵬率其徒二百余人立降旗于禁门之外全命其子公炎以素队与忠训郎权知碉门寨魏大受往受其降七月三日壬午乃复互市如故其后好谦钺皆以次受赏焉好谦开封人故太府卿卿月之子也始郡未被兵时边关之戍凡二百六十余人皆飞山与州禁兵也飞山百五十人余皆州兵干道九年青羌之变制置司益戍荣经者二百五十八崇庆府汉彭州禁兵至是又益六百四十四人诸州军五百四十四人义勇百人通旧为一千一百三十有九雅陋邦也岁输朝廷暨诸司者其直犹为十二万缗茶课九十四万余斤其内郡支移者独邛州军衣盐九万六千六百余斤一万一千三百余两而已郡税米二万八千六百余石而拨隶沈黎者万四千石有奇又以二千石赡荣经之戍而以邛州米偿之及是益戍计增米四千六百余石酱菜钱七千六百余缗转运司复移邛州米三千石赡之帅臣杨嗣勋又为蠲减员钱之隶帅司者万三千余缗郡计稍给矣

　　戊辰畜卜之变己巳飞虎之败沈黎土丁本末

沈黎自庆元乙卯以后无边事者且十年嘉定戊辰十二月己卯弥羌畜卜忽自恶水渡河入寇破州之碉子寨边事自是再起先是畜卜之弟闷巴至三冲为人所杀部将赵鼎总辖官魏大受惧生事胁寨之土丁以骨价钱三千三百引偿之时绍熙五年也有白水村者青羌往来渡头也其民旧与青羌交通庆元元年郡徙之安静寨青羌不以为便乞还之白水时开禧己二年矣开禧二年十二月三年正月既而畜卜又言大受尝以袍印许之而不获欲与青羌偕往邛部川假道女儿城以入寇寨言于州乞以财帛遗都王毋令假道守臣杨伯昌从之开禧三年二月六日甲子今年秋畜卜遂以兵至三村总辖官董忠显连告急伯昌命严兵待之今年九月二十日丁巳十月五日辛未十四日庚辰俄伯昌召去朝奉郎赵公庀代为守十月二十四日庚寅到任闻羌人且至遣禁兵八十偕土丁往拒之兵至茆坪而畜卜已渡河军丁迎敌不胜庚辰攻茆坪寨官军射退之遂掠三松蚕沙横山三增白羊诸村杀人民卤财畜卜又进据茹山而安静艮溪茆坪谷堆诸寨皆为所隔公庀亟遣西兵正将党焘以所部七十人及土丁俱往策应焘轻敌径进癸未战于茹山官军失利义勇队官二人战没西兵死者四十人土丁六人郡又尽调西兵禁兵之未发者命兴元府后军统领王光世将之以行是日羌人自茆坪寨下以皮船载生兵渡河寨官李茂引兵至河际射之一舟八人俱没光世以羌人势盛惮之留屯三冲不敢进羌人焚掠既尽戊子渡河南归光世乃伪走捷旗称会合兵丁赶逐羌贼道路已通时并河诸村生业既无遗矣制置使吴德夫纔闻之庚寅遣义勇军统领张师古以所部二百人赴州捍御师古至则屯三冲而光世进屯安静新寨时边报不一而在城之兵调发既尽乃募强壮三百人号曰敢勇俾往边头应援命军事推官程伯雄充军正统之以行伯雄丹棱人也茆坪寨与 部川女儿城隔河为境伯昌之在黎也蛮地饥荒女儿城崖太者有请伯昌岁以米十五斛赡之公庀至州靳而不予女儿城蛮因以藉口乃借畜卜路使之入寇既而诸司闻其事复命予米如故然无及矣二年二月庚午畜卜又犯艮溪寨官军与战败焉先一日军正程伯雄引兵至安静寨翊日羌贼自圣婆城下引兵二千过河后军统领王光世自前寨遣兵援之众寡不敌皆为羌兵掩杀后二日初八日壬寅伯雄遣大兵千余人拒敌西义勇阵于山下禁军义勇次之土丁义勇陈于河滨布阵甫毕羌人已逼箭凿皆无所施贼先攻西义勇将官鞫忠引众走阵遂乱禁军义勇俱为所围将官曹适战死贼乘势逐官军至寨下兵丁死者八十余人后二日羌贼乃归制置司闻之复遣兴元府右军准备将刘信将移屯兵三百往援合前后所遣义勇西兵凡九百命成都府总管武功大夫冯兴统之而贼去远矣四月戊寅光世以所部四百还成都府五月癸丑张师古以义勇六月癸亥冯兴刘信以移屯及西兵次第各归七月制置司对移公庀通判崇庆府十月丙子复遣本路兵马钤辖傅谔往黎州捍御节制诸军时安观文新除制置大使乃以便宜命其子直秘阁通判眉州癸仲权黎州兼节制军马十二月甲子统领官董照等渡河与弥羌战官军大败先是制置大使司命照与统领官傅顺正将李实以飞黄军二百戍雅州节制将至黎预檄本州令备船筏干糇为深入之计至则遣实往安静相视山川形势以为畜卜之碉去大渡河甫三十里入之易耳飞虎军皆选士自谓无不一当十者故锐欲过河先旬日十一月二十八日节制至军大犒士众命照统飞虎军实统禁军及沿河诸寨土丁合千三百人以昧爽涉河分为三部山高箐深路险雪积蛮又于高山要害之处起立石棚以俟官军官军或为所压既而蛮大呼突出官军惊溃逃入山谷蛮纵猎狗而随之尽为所掩西兵被缚者六七十人土丁又倍日暮照先遁归实为蛮所围数日乃得脱继而禁兵土丁亦有窜归者节制复还黎州照留守安静吴德夫时已罢制置使犹未行乃揭榜黎州戒以不得轻举重伤国威于是蛮邀厚赂以赎汉人凡土丁之富厚者一人为数百千云德夫尝已荐公庀故其事败不以闻会大旱诏近臣条问政许成子时为礼部侍郎因论黎州守臣抚御失当而按劾不加务存大体无怪乎上干阴阳之和如此其极也疏入公庀降二官放罢朝廷方议择守会闻大使司已遣官节制乃亟命朝奉郎通判成都府何德彦知黎州节制军马用金字递遣行其年十二月甲申也先是节制自旧寨原阙留统领官傅顺董照军正程伯雄在后寨捍掳三年二月辛酉羌人自艮溪寨下用皮船渡河攻相岭寨照引所部兵百余由寨后突出御之贼登堡子城照又逐之贼自旦至晚不得食走之河岸众已疲矣西汉地土丁知贼饥困欲驰下剿之照恐分其功戒土丁毋得进会日暮照移泊姜地寨夜羌人秉炬渡船若将遁者而灭炬载兵以来诘朝再战贼兵数倍照不能支贼乃拔兵而去后五日丙寅新守何德彦至州视事癸仲还眉州又十日总管冯兴以置制大使司之命部西兵三百至州贼不复出黎州旧有拣丁二千土义勇二百德彦至止乃核实丁籍择其少壮者千四百四十为拣丁余四千二十九为衍丁详具兵马门又增招义勇二百人月增支米三酱菜钱一千通旧为钱八引西南极边六寨姜地相岭新旧寨静圣婆城长溪旧以飞山及州禁军更戍地多烟瘴戍者惮之德彦因命所增二百人将家分戍六寨罢飞山义勇之更戍者三百人飞山二百四义勇一百减中右军更戍者四月之粮每年常戍中右军四百五十人今自五月一日发回成都九月一日别差出戍而以其钱为增兵之费报可三年八月十八日癸酉朝旨沈黎赋入至薄总领所岁以蒲井盐千八百桶赡之每五十三斤十一两为一桶军食所需皆仰给于邛雅干道癸巳边隙一开始以州镇火脾户及沿路居民递运四千石上边谓之短运庆元乙卯吐蕃入寇郡始科税户人夫径行三百里谓之长运至是畜卜连年入寇夫运益频远近之民俱罹其扰矣其年冬十二月青羌曳失索始来降七年二月乙未卜笼十二骨亦至卜笼者青羌部族也性残忍多器械专仰卤掠为生所谓十二骨者乃十二种也青羌卜笼既降守臣袁知畜卜势孤乃令守静寨总辖杜轸谕之出汉畜卜疑汉人杀之有邛部川都王之弟部勒者与轸谋遣汉人入蕃为质畜卜乃来从者凡三百余人与通判州事周埙聚厅受其降畜卜膝行而前抱之足以钱帛厚犒之畜卜留州城十日将渡河乃送还汉人十一而去言于朝得报下制置司利东安抚司各常切措置镇抚务令边界安静毋或引惹生事九月十二日戊辰枢札轸西人也自畜卜犯边至此更七年而后定云

　　辛未利店之变
嘉定辛未正月己丑马湖夷都蛮攻嘉定府犍为县之利店寨陷之马湖蛮者西爨昆明之别种也其地在梁为南宁州承圣中刺史徐文圣召去有爨歹赞者遂据其地子孙相传后分为东西焉西爨之地在唐为商驯聘浪四州其酋姓董氏隶戎州都督府国朝开宝中德化将军董舂惜贡马诏书嘉纳之太平兴国中始市马其后又以板来售盖夷多巨木边民嗜利者赍粮深入为之庸锯官禁虽严而不能止也板之大者径六七尺厚尺许若为舟航楼观之用则可长三数丈蛮自载至叙州之江口与人互市太守高辉始奏置场征之谓之抽收场至今不废也马湖之地东南接石门亦叙州徼外蛮西南接沙汉虚恨嘉定府徼外蛮又黎雅诸蛮与吐蕃之境而北接叙州之商州寨宣化县西接嘉定之赖因沐川犍为管下二寨名西北接叙州之宜宾凡蛮地仰给者七村曰胡盐或曰会筵曰黎溪或曰沘溪曰平夷曰都夷曰什葛曰蒲润或曰普润曰荒桃此七村多沃壤宜耕稼其民被毡椎髻而比屋皆覆瓦如华人之居饮食种艺多与华同惟胡盐黎溪平夷三村两输汉蛮之税谓之两属税户自叙州沿流十里至马湖江口又西泝七十里至安边寨又水陆行三百二十里至夷都村又水陆行一百八十三里至天池亦曰文池此马湖蛮王所居也自夷都溪口夷都溪口在夷都村之南五十里遵陆距利店沐川赖因笼鸠等寨仅二程皆平原初赖因本夷地景德天圣闲属来寇掠治平闲把截将王文拨始据险立寨侵耕夷人山坝名赖因庄夷人诉之事闻有旨以其地归董蛮既而寨民私赂之以偿其侵地岁为紬二百匹幅广二尺长二丈于是蛮人每岁至赖因谓之索税其后税颇增寨人亦厌苦之绍兴末虚恨蛮犯笼蓬寨隆兴初夷都蛮复寇赖因诏用冯当可提点本路刑狱公事以经制之当可筑堡于笼蓬而伐箐于赖因以为战地多蓄储备器械蛮不复至及是马湖蛮将入寇而夷都土蛮先以书抵利店寨将言之寨将以谓蛮人要索之常不即省岁除之前夕寨民有失牛者夜出求之见火满四山始疑寇至乃以状白犍为县未达而蛮已大入或曰蛮始欲寇中镇寨中镇有备不可入闻利店稍富实而寨丁少乃攻之知寨保义郎改松悉寨丁七十余人遣之迎敌或死或逃蛮遂围其寨寨地势低蛮人冯高投木石以击之众莫能拒又二日蛮人以云梯登城松力战十三合无与援者寨民惊溃自投山水而死亡者数百人松为蛮所执脔割而杀之尽掠寨民之赀焚其居驱老弱妇女数百人而去松二子亦为所掠守臣许子然闻变急调兵救之至则蛮已遁矣既而蛮人释所俘卒胡庆者俾持牒以归自称都相公状申嘉州官品大略言汉人不偿犒税之故其后蛮人为招安将言初以叙州负其板直故击之道险不可进欲引归而蛮师翁者谓始出兵时尝许以生口祠神今无所得神且怒由是移兵攻利店亦莫知其情实云初庆元末宣化簿昌元封寿源尝为古戎边志大略谓马湖之警在嘉而不在叙盖一军屯安边一军守真溪沙溪商州寨之闲皆宣化县界则马湖不能遽践吾境惟赖因中镇地平而近且蛮以索税为词往来通行于汉嘉之境一不如意则寇辄随之矣至是果如所料其三月辛巳蛮又犯笼鸠堡本路帅黄伯庸调移屯西兵二百戍犍为县朝廷闻之四月己丑除李季允本路提点刑狱自知崇庆府除安观文时为制置大使乃置安边司以经制蛮事俾季允与许子然共领焉始议犹欲招安而蛮人玩狎终不肯出大使司议遣兵平之季允谓然而许成子在泸南以谓旷日持久劳师费财不如招纳之利持论不同由是久不决会叙南边吏获夷人数十以告鞫之于其利店之乱者三人焉成子榜境上谕夷人能以利店所掠人口来吾即归三人者金帛不问也又遣牒入夷中訹以利害无几何蛮以印状来愿尽归俘掠如约安边司闻而互招之夷中悔于是季允移檄愿得三夷人成子曰如此则吾为失信夷祸必嫁于泸不许已而大使又以为言成子曰吾知权利害为生灵计且即移书以鬼章事报之僚吏或请进兵成子折之曰乞弟卜漏之章泸父老至今言之疾首可草草耶既又移书佥枢宇文挺臣曰守边之道安之而已苟图快意未有不败事者因以议不合求罢政知夔州壬申春始季允声言某口以兵出寨蛮颇惮之会东师司揭榜叙州境上大略言本司已与西路商量决无深入之理仰边民安业毋得惊扰蛮人见之知西路扬声绐已益无所惮嘉定四年秋余在云凌见司理参军青阳诲井研人言夷人以黄纸作牒遗嘉州其语殊倨末有故兹诏示之语安边司俾寨官却之既又见提刑司属官何逢年资阳人言近本司令寨官谕以先归所掠汉人而蛮书答云所掠此是妇女三十余人近悉有娠须产毕乃可送其侮慢如此原阙谓人曰原阙胆如粟奈何是年九月辛酉夷人又犯叙州至宣化之二十里季允怒守臣史师道青神人时为承议郎应报安边司文书稽缓而成子稍庇之史本大使所荐至是劾之镌二秩罢归大使司知蛮不可致五年春遣兴元后军统领刘雄等二人将西兵千人自嘉叙二州分道并进又遣迪功郎新本路提刑司检法官安伯恕往叙州节制之伯恕广安人故同知枢密院子厚之四世孙嘉定初宣抚司下总领所书填迪功郎告予之调谷尉文锁厅请文解又试中大法又为铨试第一名辟提刑司检法兼制置大使司属官是年三月官军八蛮境方接战土丁某人断小酋之首蛮人惊溃官军小捷其酋米在据羊山江之水囤坚不肯降囤在峻滩之中水浅舟不可行涛深人不可涉大使闻之移书季允曰但声言伐木造舟攻其水囤则米在其降矣季允从之米在果请降然不肯受盟边吏遣土丁十余人入蛮为质米在乃令其徒数十诣寨纳降安边司尽以十二年税犒与之米在以堕马为辞终不出是役也所掠边民数百人得还者十三人而巳捷奏上大使转三官为通奉大夫伯庸亦转一官季允进直焕章阁伯恕特改次等京官余人并进一官议者疑入粟改官非旧典大使司乃奏言伯恕之出有蛮九百余人诣军前投降又言其始以献策复关表四郡便宜补官乞依任子例特与改秩乃除大理评事命下安已赴类省试合格矣或曰所谓投降九百人者本吾边民皆为人佣耕方官军之出也招安将谕之曰原阙节制且来汝曹当诣马前声喏边民从之招安将谓原阙曰此降羌也原阙以三百人送长宁军巡检官养济后又以二百人益之巡检者每人食日饭以一溢米既又不能赒率多饿死余四百人盖莫知所终边上旧有平戍庄地极膏腴久为势家所擅季允以钱二万七千缗市之收其田客近四百家以为土丁因食其地至今不废田租二千七百石每七石赡一丁
  </div>
  <div class="pagination">
   <a href="建炎以來朝野杂记_page32.html">
    上一页
   </a>
   <span>
    ...
   </span>
   <a href="建炎以來朝野杂记_page28.html">
    28
   </a>
   <a href="建炎以來朝野杂记_page29.html">
    29
   </a>
   <a href="建炎以來朝野杂记_page30.html">
    30
   </a>
   <a href="建炎以來朝野杂记_page31.html">
    31
   </a>
   <a href="建炎以來朝野杂记_page32.html">
    32
   </a>
   <span class="current-page">
    33
   </span>
   <a href="建炎以來朝野杂记_page34.html">
    34
   </a>
   <a href="建炎以來朝野杂记_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
