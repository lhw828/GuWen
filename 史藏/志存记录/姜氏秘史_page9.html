<!DOCTYPE html>
<html>
<head>
    <meta charset="UTF-8">
    <title>姜氏秘史 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姜氏秘史 - 第 9 页/共 20 页</h1>
    <div class="content">    十月五日辛丑，革四川行都司利济驿。

    壬寅，革会州卫河南驿。

    癸卯，置云南府昆明县儒学。

    增置平阳府，置实库大使一员。

    甲辰，革国子监博士学正学录，增置助教一十七员。戊申，改赣州府南桥堡巡检司为安远巡检司。

    辛亥，李景隆以诸军至北平，攻城不克，遂筑垒于九门。

    壬子，增置鹤庆府训导二员。

    甲寅，靖难兵袭执宁王权，三卫官军总兵官都督刘贞遁还京师，守将都指挥朱鉴死之，行军都督陈亨等降，遂以其众归。

    或记曰：文庙初起，兵犹未盛，闻景隆将进攻北平，患之。

    先是，高庙末年，尝命文庙巡边，大宁军隶护卫官军，相与欢甚。大宁领朵颜三卫，多胡人精锐，不靖，而戌卒皆中州迁徙之众，北方苦寒，日夜思归。文庙知之。至是，命仁庙婴城固守，独率千馀，倍道趋大宁，遗书宁王，告以穷蹙，求为和解。

    宁王信之，遂单骑入城，执手大恸，祈请甚切，宁王为之草表陈谢。居数日，情好甚笃，从官稍稍入城，阴结诸胡，并思归之，士皆许之。既行，宁王饯送郊外，伏兵拥宁王偕行，招诸胡及戌卒皆从。大宁城空，靖难兵自是愈盛矣。世传文庙善战，宁王善谋，一时章檄令谕多出其手，尝有事成中分之约。后京城平，宁王欲建国，遂上奏乞巡视，许之。宁王出以飞旗，谕有司治道。文庙闻之大怒，诏禁飞旗，治有司罪。宁王不自安，悉屏从兵，与老弱中官数人偕往南昌，称疾，卧城楼，乞封南昌。诏即布政司为府，屋舍无所更历，武庙殿阁尚黑云。宁王既得请，遂放志神仙，以善终。

    贞，合肥人。洪武中，宁献王封大宁，贞为总兵官。北平兵入大宁，宁王尽以护卫官军之北平，意贞亦降，籍其家下之狱。俄而贞由海道自福建还京师，家人遂得释。大宁在喜峰口外石惠州地。国初设大宁行都司，与辽东、宣府二镇相为声援，自后弃大宁，与朵颜诸虏都司迁保定，而东边遂失一藩篱矣。

    贞女为文庙昭顺德妃。

    甲子，省顺庆府蓬州儒学训导三员，营山县儒学训导二员。

    乙丑，改贵州思州府平溪马驿。

    革辰州府沅州使溪水驿，改令水驿为使溪马驿，晃州水马驿为晃州马驿。

    丙寅，省南阳府镇平县训导二员。

    征云南官军入京备征。

    十一月五日辛未，李景隆及靖难兵战于郑村坝，大败。壬申，景隆还德州，北平城九垒皆溃。癸酉，靖难兵入城。先是，景隆次德州，征兵诸路，合五十馀万。闻文庙东出，遂围北平。

    刑部郎中魏校曰：“景隆号令严明，莫敢违。初围北平，筑九垒于九门，又结九营于郑村坝，亲督之，以待文庙之还，令垒营人各为战，非受令不得轻动。文庙谋知之，遂悉锐攻一营，尽歼之，莫有救者。连破七营，遂逼景隆营，景隆不能支，宵遁。翌日，九垒犹固守，次第破其四垒，诸军始闻景隆走，委弃兵粮，晨夜南奔，景隆遂还德州。”

    丁丑，改四川盐课提举司属黑盐井、白盐井盐课司隶会川卫军民指挥使司，改宁番卫白盐井二盐课司隶盐井卫军民指挥使司。己卯，改四川宁番卫大宁场盐课司。

    庚辰，革延安府葭州税课司。

    辛巳，革池州府贵池县李阳河巡检司。

    癸未，改曲靖府南宁县白水关马驿，隶沾益州。

    壬辰，改福建宁德峬村批验盐引所于北茭批验盐引所。

    罢兵部尚书齐泰，复以茹嫦为户部尚书。

    罢太常寺卿黄子澄。

    时以文庙表列，子澄等罢之。

    革平夷卫。

    李景隆复聚兵于德州，军声复振。

    以副都御史陈性善监景隆军。

    陈性善名复，以字行，山阴人。洪武中，以春秋魁乡试，列名上第，胪唱时，上见其凝重，属目久之，谓侍臣曰：“向唱名陈性善者，君子也。”赐进士第出身，授行人司副，已而入翰林为检讨。初，诚意伯刘基薨，上命御史李铎往取其遗书，基子琏即出观象、玩占于石室中，从铎诣阙上之。上简精楷者数人入便殿翻录，性善预焉。上天威严重，进见者皆惶汗甚，或掣肘不成一字，惟性善动止安雅。既竣，书法端妍，上喜悦，令赐以酒。是时威谴叵测，性善淹留竟日，家人以为必死。既出，莫不大惊。久之，起升礼部左侍郎，荐达薛正言辈云。前河南布政司使韩宜司，方隶谪籍，亦以性善言，起为副都御史。

    皇太孙在东宫时已熟性善名，及即位，一日退朝，独留性善，赐之坐，问以治天下之道要，且使书于纸。以是性善感知遇，尽所欲言，朝廷悉从之。然施行未竟，辄为权奸所更改，性善朝见，曰：“陛下不以臣愚，猥承顾问。臣既僭尘上听，许臣必行，今而诏书云然，所谓为法自戾，陛下无以信天下矣。”

    未几，文皇帝入靖内难，上命性善监李景隆。大战白沟河，败绩，与大理寺丞彭与明、钦天监副刘伯完、指挥王贺等皆被执以归，纵遣之，性善朝服跃马入于河以死。诏加追戮，徙其家属于边，后悉赦之还。邑人吴源为传其事。

    十二月十一日丁未，置济南府长山县白山递运所，历城县龙山递运所、邹平县青阳递运所，青州府安邱县浯河递运所、浯河驿渠邱递运所、渠邱驿，益都县青社、金岭镇二递运所、昌乐、新兴递运所、新兴驿。庚戌，革乌撒军民府在城二递运所。

    甲寅，增置营缮虞衡司主事各三人。

    戊午，革乌撒军民府赵班巡检司。

    辛酉，靖难兵攻广宁，克之。

    癸亥，置长芦运司两淮运司、广东运司、福建运司各照磨所。

    改威武卫为济南左卫。

    改淮南武崇河驿隶桃源县。

    置重庆卫石柱宣抚司隘关巡检司。

    遣都督瞿能将兵北伐。

    岷王楩有罪，废为庶人，岷府典膳李英等伏诛。

    革湖广五开卫武阳千户所，移盖州等卫军实广宁左右前三所。

    营州石屯等卫官军逃诣辽东，诏编发给赏有差。

    蓟州卫镇抚曾璿谋起兵还朝，不克死之。

    驸马都尉王宁谋反，幽于其第。

    改牧马看见所四所隶孝陵卫。

    永乐元年封□宁为永春侯，世袭，宣德间止授指挥佥事。

</div>
    <div class="pagination">
<a href="姜氏秘史_page8.html">上一页</a><span>...</span><a href="姜氏秘史_page4.html">4</a><a href="姜氏秘史_page5.html">5</a><a href="姜氏秘史_page6.html">6</a><a href="姜氏秘史_page7.html">7</a><a href="姜氏秘史_page8.html">8</a><span class="current-page">9</span><a href="姜氏秘史_page10.html">10</a><a href="姜氏秘史_page11.html">11</a><a href="姜氏秘史_page12.html">12</a><a href="姜氏秘史_page13.html">13</a><a href="姜氏秘史_page14.html">14</a><span>...</span><a href="姜氏秘史_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
