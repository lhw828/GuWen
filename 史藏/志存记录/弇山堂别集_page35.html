<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 35 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 35 页/共 267 页</h1>
    <div class="content">　　成化丙戌三月癸卯衍圣公孔洪绪坐奸淫乐妇四十余人勒杀无辜四人法当斩诏以宣圣故削爵为民以弟洪泰代没后洪绪子闻韶袭爵四月戊午正一嗣教大真人张元吉坐僭用器物擅易制书强夺子女先后杀平人四十余人至有一家三人者法当凌迟处死下狱禁锢寻杖一百戍铁岭而子玄庆得袭元吉竟以母老放归弘治戊午阙里文庙灾真人府亦灾凡二氏之品秩应朝给赐无不同者至祸谴亦同何其异也
　　
　　大学士尚书掌别部
　　
　　嘉靖末太子太保兵部尚书杨博不理部事而出总督宣大蓟辽工部尚书朱衡不理部事而总理河漕又不开缺刑部尚书郑晓不理部事而代博理兵部隆庆中内阁少师大学士髙拱太子太保大学士赵贞吉俱不辍阁务而掌吏部都察院后拱为内阁首臣而掌吏部故部见有少傅尚书杨博不令掌而掌兵部亦时事一变也
　　
　　癸丑壬戌三及第之异
　　
　　嘉靖壬戌一科首甲三人申时行王锡爵余有丁皆大拜位师傅已见盛典矣其最不显而又最不利者无如嘉靖之癸丑其明年第三人温应禄举家疫死又明年第一人陈谨被逮谪推官累迁至右中允丁忧归为乱卒所殴死后第二人曹大章以编修废疾罢复用胁受商人财削职为民二科荣辱之相反如此按洪武丁丑廷试三人尤为不祥状元陈■〈安阝〉刘锷责徙昌化安置取回为鸿胪寺司宾署丞寻俱杀之惟尹昌隆为礼部主事永乐初改春坊右中允亦下狱赐死其覆取进士内仅状元韩克忠至按察佥事余二人俱终本官
　　
　　福建大魁无显者
　　
　　福建自开科至宣徳间最多髙第以后寥寥矣然少显贵者状元则乙丑丁显丁丑陈■〈安阝〉丙戌林环壬辰马铎戊戌李骐庚戌林震辛未柯潜丙戌龚用卿癸丑陈谨凡九人仅柯至少詹事龚至祭酒四品而已陈至右中允余俱修撰皆夭而■〈安阝〉仅为司宾署丞以不令终灰元则壬辰林志乙未洪英辛丑陈中庚戌傅夏器己未蔡茂春五人惟洪至右都御史及第者戊辰唐震辛未张显宗丙戌陈全辛夘黄旸壬辰林志乙未李贞陈景着丁未谢琏庚戌林文癸丑赵恢壬辰李仁杰戊辰戴大宾凡十二人仅谢琏至侍郎林文太常少卿仁杰祭酒张显宗曽为侍郎终交址布政而已无论阁部一品俱不可得今己未及第林宗伯士章始破天荒矣
　　
　　甲榜非正科
　　
　　国朝科甲以丑辰戌未为正而洪武开科之歳进士呉伯宗等则辛亥也永乐壬午靖内难明年癸未始乡试甲申赐进士曽棨等己丑会试中陈璲等上北征辛卯赐进士萧时中等天顺庚辰试场火秋会试中呉釴等甲申赐进士彭教等正徳庚辰会试中张治等上南巡明年新帝登极为辛巳赐进士杨惟聪等凡五科非正科而两皆甲申最后辛巳相去亦三年
　　
　　丙戌己未无内阁冢宰
　　
　　国朝诸科第往往有通无内阁冢宰者而三丙戌为永乐为成化为嘉靖又三己未为正统为弘治为嘉靖凡六科唯丙戌有冢宰屠襄恵滽一人余皆无之亦竒事也
　　
　　吏部尚书首推内阁不得用
　　
　　弘治乙夘以前内阁大臣皆特简不从廷推至乙夘始廷推太子太保吏部尚书耿裕为首正徳辛未少保吏部尚书杨一清为首甲戌一清复为首嘉靖己酉太子太保吏部尚书闻渊为首万厯甲申吏部尚书杨巍为首皆不用而用翰林之次及后者
　　
　　天子义儿
　　
　　髙帝时曹国公李文忠西平侯沐英大都督同知何文辉都督佥事徐司马元帅朱文刚朱文逊武宗时永寿伯裴得安边伯许泰平虏伯江彬左都督刘晖左都督神周右都督张洪都督佥事李琮其余又数十人钱宁投刺至自称曰皇庶子
　　
　　三杀降之报
　　
　　髙庙初徐中山达常开平遇春破陈友谅兵于池州生擒三千余人遇春欲悉杀之达不可以闻上上命释为兵使者返则遇春以其夕悉杀之矣存者仅三百人上不怿放之归然竟不以罪遇春也文皇靖难时破李景隆降兵三百骑上命释留宿卫胡骑指挥星吉一夕尽杀之又于沧州破南师获卒万人皆给牒放归会日暮有未给者三千余人指挥谭渊悉杀之上维切责渊吉而惜其功亦不罪也然不旬日内渊吉皆战没常公虽建开国勲而四十遽夭二子嗣爵皆不终李广虞诩之恨岂欺我哉
　　
　　靖难二元功不利大帅
　　
　　永乐从靖难者仅封二大国如丘淇公福朱成公能皆元功然未常别将大兵也永乐五年成公一受脤拜征夷将军统十二将军兵八十余万征交址入境以病殁八年淇公一受脤拜征北大将军统四将军兵十万骑征布尼雅实哩入境即败没二公之不利大帅如此
　　
　　五元功皆不利
　　
　　太祖开国元功文臣太师韩国公李善长以嫌赐死太宗靖难元功太子太师淇国公丘福北征败没削爵全家谪海南景帝登极元功兵部尚书于谦谗僇天顺复辟元功武臣忠国公石亨下狱论斩文臣大学士徐有贞下狱流金齿世宗入继元功大学士杨廷和夺官遂无一利者
　　
　　四横缇帅皆不终
　　
　　自锦衣卫典诏狱领刺事官校张权者四人皆不终永乐纪纲为都指挥佥事凌迟处死族灭家籍天顺门达为都指挥佥事逺戍家籍正徳朱宁为左都督凌迟处死族灭家籍嘉靖陆炳为太保左都督死后削夺诸子流徙家籍
　　
　　二黄中贵
　　
　　成化中司礼监太监黄赐以与汪直不合出掌南京守备正徳中司礼监太监黄伟以与刘瑾不合出掌南京守备二黄皆以司礼大珰出行业老成稍为人所重然富贵之极南中往往互称不能别
　　
　　四张中贵
　　
　　正徳末御用太监张永总督团营御马太监张忠佐之司礼太监张锐管监事御马太监张雄提督东厂四人俱藉宠有声而权术亦相埒时号四张雄父亦名锐初不欲迎养以母劝召而庭挞之二十始相哭为父子已积功即日奏为右都督
　　
　　又三张中贵
　　
　　万厯十一年张宏长司礼监张诚次之掌御用监督南海子张鲸又次之兼掌东厂时称三张宏死诚代长司礼鲸次之兼掌东厂张朝复次之亦三张也
　　
　　振瑾二竖
　　
　　国朝中官握政本乱天下者无甚于王振刘瑾其事权絶相类振在枢筦最乆然其横恶至乙丑丙寅以后而极己巳屠裂土木瑾以丙寅流毒庚午剐于燕市家族皆诛夷籍没相去甲子同瑾仅后一年耳当振瑾之横英国公张辅及子嗣公懋俱以太师勋臣班首日与周旋而免挫辱
　　
　　张永功名前后相埒
　　
　　正徳宁夏安化江西宁王之乱中贵人张永一则以总督专征一则以提督赞画扈驾皆兵未至而乱平事后处置皆属之永一则善杨文襄一则善王文成无损功名归后一则首诛逆瑾一则与诛逆彬先后脗合大竒大竒
　　
　　同官相去科第悬絶
　　
　　杨少保溥与曹学士鼐同相杨建文庚辰曹宣徳癸丑相去三十三年陈少保循髙少保谷与商兵侍辂同相陈髙永乐乙未商正统乙丑相去三十年杨少师一清谢少傅迁与张少保璁同相杨成化壬辰谢成化乙未张乃嘉靖辛巳也杨与张相去四十九年谢与张相去四十六年杨又与桂少保蕚同相相去三十九年严少师嵩与袁少保炜同相严弘治乙丑袁嘉靖戊戌相去三十三年徐少师阶与李少傅春芳同相徐嘉靖癸未李丁未相去二十四年胡少傅濙与杨公宁同为礼部尚书胡庚辰杨庚戌相去亦三十年胡公庚辰左侍郎姚夔以正统壬戌相去四十二年王太宰直以永乐甲申左侍郎项文曜以正统乙丑相去四十余年桂少保蕚以正徳辛未继谢少傅相去三十六年夏少傅言以正徳丁丑继费少师宏相宏丁未相去三十年
　　
　　功名迟速悬絶
　　
　　吉水解大绅缙自翰林待诏不二年而为左春坊大学士兼翰林院学士其所取同邑刘子钦以解元会魁髙第几五十年而自戍所起为学官终身邢寛为状元近三十年始得南院讲学而曹文忠鼐为状元十年彭文宪公为状元一年商公为状元四年即入内阁商又三载为兵侍学士而庚戌及第林文犹为修撰戊戌庶吉士尹凤岐以侍讲剩员卒家山阴胡悳为刑部主事三十年不迁张文忠孚敬桂文襄蕚俱以主事之次年拜学士又四年至极品迟速之不同如此
　　
　　生产右腹及肋
　　
　　产不由户者释氏以为世尊及转轮圣王之瑞而儒者以为必无之事而实未必然成化十八年凤阳宿州民张真妻王氏孕当产脐下右痛不可忍凡三月而増剧至三月一日亥时腹畔右开裂生一男鼻准中有黒痣一巡按御史周蕃上其事于朝而祝京兆记之尹文和直琐缀録又云二十年徐州一妇初孕肋骨下即生一瘤渐长如核大乆之皮亦莹薄儿遂从此产有司具闻月给膳米直往来徐州见之此岂一事耶然所传不同而皆有据嘉靖末真定属城有妇人于右肋产一男甚雄伟然六歳死而前二人至长不闻有异天地大矣何所不有
　　
　　中国夷官互居
　　
　　权贵妃父光禄卿永均任顺妃父鸿胪卿添年李昭仪父光禄少卿文吕婕妤父光禄少卿贵真崔美人父鸿胪少卿得霏皆朝鲜人也虽贵至列卿而尚居朝鲜至宣徳中永均以讣闻赐白金米布又琉球国相程复饶州人也自言相其王四十年年八十乞致仕归饶州许之命以国相兼左长史赐四品诰夷人以中国官居夷而中国人以夷官居中国亦异事也又宣徳中苏门葛剌国王弟哈剌之汉入朝病卒赠鸿胪少卿赐葬
　　
　　外国人进士
　　
　　洪武辛亥髙丽国人入试者三金涛登三甲第五其国之延安人也授山东安丘县丞归为其国相景泰五年甲戌进士黎庸交址清威人阮勤多翼人勤仕至工部左侍郎天顺四年庚辰阮文英慈山人何广扶宁人成化五年己丑王京嘉靖二年癸未陈儒俱交址人儒仕至右都御史
　　
　　夷女得尚帝王
　　
　　髙帝聘库库特穆尔女王氏为秦王妃永乐中权贵妃任顺妃吕婕妤崔美人皆朝鲜所贡女
　　
　　女官
　　
　　余尝于宛委余编记女官若国初六尚之职旧尝取寡妇及幼女之知书者为之然皆典内职非文衔建昌知府师克武定知府商胜东川知府胜古乌撒知府实卜皆洪武中土官代其夫与父者也后不可胜纪
　　
　　椓人妻
　　
　　水东日记载宣庙赐御用太监王瑾夫人二人又正统中镇守辽东太监王义死命太监喜宁视其家因掩有其货寳财物田产义妻马氏奏之诏以田产给其家余悉入官天顺初赐故太监呉诚妻南京第宅庄田成化中御马监左监丞龙闰娶故南和侯方瑛妾许氏为妻事发诏离异仍命司礼监治之
　　
　　内臣嗣子
　　
</div>
    <div class="pagination">
<a href="弇山堂别集_page34.html">上一页</a><span>...</span><a href="弇山堂别集_page30.html">30</a><a href="弇山堂别集_page31.html">31</a><a href="弇山堂别集_page32.html">32</a><a href="弇山堂别集_page33.html">33</a><a href="弇山堂别集_page34.html">34</a><span class="current-page">35</span><a href="弇山堂别集_page36.html">36</a><a href="弇山堂别集_page37.html">37</a><a href="弇山堂别集_page38.html">38</a><a href="弇山堂别集_page39.html">39</a><a href="弇山堂别集_page40.html">40</a><span>...</span><a href="弇山堂别集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
