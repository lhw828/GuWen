<!DOCTYPE html>
<html>
<head>
    <meta charset="UTF-8">
    <title>天禄阁外史 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天禄阁外史 - 第 2 页/共 6 页</h1>
    <div class="content">　　征君见韩王，坐而论政，乃设五喻以动王。王喜而饮酒。倚风鼓琴于宫，学《关雎》之音。征君闻之，叱曰：“是琴也，始作有仁鸡之声，继而有此乔捕物之声，谁其鼓之，谁其鼓之？”韩王笑曰：“此寡人之宠姬倚风也。”征君曰：“然则何为而琴《关雎》之诗乎？”曰：“此其所嗜也。”征君曰：“不可，夫《关雎》之诗咏后妃也，亦惟后妃得而琴之。若倚风虽贤妾也，妾何得而述关雎乎下凌上，卑越尊，不可谓顺。臣闻倚风之好为《关雎》久矣，王以为贤，臣窃以为忧也。夫瑟以发音，音以昭志，志伏于内，则瑟之音平以和；志战于外，则瑟之音激以乖。今姬也有战志，王之夫人其将殆乎以姬之淑而播衅于瑟，非祥之征也。夫衅不可长，以宠而长衅，是玩百姓而渎诸侯，且以倍盟誓，王何利焉。王若从其所誓，则四鄙之诸侯皆欲无礼于王，而天下之谋士去矣。昔周之东迁也，犹依晋鄙以为固。今王室微弱，所望而依者，诸侯也。以韩之强，王将修政之不暇，而骤以一宠隳其纪纲，则千岁后王室卒不能向韩而依矣，何韩之大国而不晋鄙也。臣不佞，寄食于诸侯，亦视王之此举以为去就，弗敢阿也。”
　　倚风闻之，叹曰：“事不立矣。”征君出，有嬖人谗于倚风，曰：“以夫人之贤而处卑位，虽有懿德婉行不能范于国，窃为夫人惜之。今乘君之宠幸而弗自图，恐华落不再荣，而婕妤之怨踵矣。征君固贱士也，闻夫人之鼓琴而骤谏，彼将以二姬待夫人，耻孰孔焉。夫人欲得志于宫，必去征君而后可。”倚风曰：“君今听其计为之奈何？”嬖人曰：“夫人尚可为也。君尝与夫人宴碧华之池，夫人是时宜窥君之酣，而泣于前曰：‘妾处幽独，被日月之未光，得奉箕帚之役，举宫无闻言，妾何幸有此誉也。君亦不以妾之贱而残其宠，欲举妾有不次之恩，以为君重妾实菲薄，不敢仰手而承也。侧闻征君短妾于前，而结君之左右，君信以为谠，是妾罪也。然以君之明，不能照妾，而使为士者谤于道路，以伤君之明，君何以一妾而自累也。愿君赐妾以死，无使贤士旷于市朝，以为君辱，昔二姬之死，爱君也，不可谓怨。妾欲与二姬游于泉下，以观多士之集韩图也。’夫人以此说君，君必启前之心而去之，此坚宠隆爱之计也。”倚风曰：“然，计其中矣。”
　　明日，王果与倚风宴游碧华池，倚风如嬖人之言以诉。倚风泣，王亦泣，遂议立倚风为夫人，是岁，征君行。

　　●卷二
　　○辞受
　　征君去韩，鲁聘先诸侯而至，乃不入魏而之鲁。
　　宿于济阴，有盗者窃其笈。从者曰：“子穷矣。”征君曰：“是何足以穷我哉，夫君子达于内而穷于外，乐于心而困于迹，此负道者之为也，如是甫焉往而不穷。故游诸侯而不得志，是吾穷也。”
　　顷有韩使至，馈百金以为赆，征君不受。从者曰：“若子，其矫者也。子欲以忠信为笈，仁义为赆，则弟子之从子也，安能食子之忠信，饮子之仁义，而免其饥饿耶吾闻君子出而不行其素，则寄口于诸侯，以为资身之策。故仲尼有绝粮之穷，孟子有受赆之义。穷则执，馈则受，礼也。子奚狷介而自困其身乎智者不为也。”征君曰：“噫，是何言之陋也！汝不能食甫以忠信，饮甫以仁义，而欲寄口于诸侯以免死于道，是从游者皆乞人之徒也。乞人一日不得食，则饿死沟壑，是欲寄口而不可得也。汝必为乞人之计，则箪食豆羹之间，殆有甚于乞者。汝亦畏死而取之耶充以乞人之心，则盗跖之贪为是，而伯夷之廉为非，是盗跖何智而伯夷何愚也。今有伯夷为师而盗跖为弟子，可乎汝以仲尼之绝粮为穷，孟轲之受赆为义，而病甫也。不知仲尼获麟，出涕曰：‘吾道穷矣。’又曰：‘欲仁而得仁，又焉贪。’孟轲曰：‘万钟于我何加焉。’由是观之，仲尼亦未尝以绝粮为穷，而孟轲未尝以受赆为义也。且孟轲之受赆于宋，盖有故矣。当是时，宋之君于孟轲未疏也，在国无嬖人之谗，去国非简贤之故，是以受宋之赆而不辞也。不然何却齐之兼金，辞齐之万钟，而绰绰乎有余裕哉。今韩之遇甫也，以好色之心好士，而无悃诚。内蔽于谗，外障于佞，若之何就之。甫是以去韩而宾鲁。不幸遇盗，日中无餐，仆有饥色，车不接群，空笈而往。韩王适馈甫以金，此称义之福涂也，甫之不受，又何疑焉夫失志于韩而受其馈，是犹鱼之失水于渊而又吞其饵也。受馈者伤于义，吞饵者伤于舌，其贪均也。汝欲甫受韩王之馈，而自同于吞饵之鱼，死则免矣，其如义何？”
　　韩使为之于邑，乃弃马而还。鲁人闻而馈粟，征君受之。曰：“义也。”
　　○辟邪
　　天皇祀老子于宫中，自谓紫微玉真帝君。群臣上表称贺。李固谏曰：“臣闻陛下以圣德自崇而仰建玄极，此不可以为号也。昔我孝武皇帝诞求神仙，兴肆土木，六经表章而未旌，是以方游之士踵迹而进，以师事之。及其徂落，天下称武，而不称真者，以天子无远民以自崇也。陛下即位以来，国无宁岁，匈奴诸种雁行而八寇，雨雹，日食，地震，太白荧惑。水旱之变不及奏，宫庙陵关之火不及闻；负比干之忠者或幽于请室，张如簧之巧者或卧于庙堂，臣窃思之可为寒心哉。陛下诚宜恢裕德化，振肃纲纪，以消污秽郁浊之气，朝夕儆惕，居之以恭敬无怠，然犹未能挽汉室之隆也。今又崇礼老子，表立玄号，惰万几之忧，易百姓之望，非所以熙光于祖宗而垂声于后世。臣以菲劣之才，忝列三朝，顾无尺忠寸直以报陛下，亦无讠皮媚之行以为陛下辱。然臣隐忍于质帝之秋，而欲效忠于陛下之朝者，亦有待也。臣今吐心裂腹以觉悟陛下，陛下不以为然；老子不能为陛下忠，陛下反屈膝而师之，以重为权奸之窃笑，此微臣所以愤懑而流涕也。使老子有知，必以臣言为是，而亦不享陛下之祠矣。夫陛下疏周孔之道而亲老氏之术，臣恐天下绅之士翕然向风，皆舍儒而崇老以渎朝廷，此非陛下之福也。”
　　书奏，帝不纳。征君闻之，谓李玄曰：“嗟乎！难日至矣。”
　　洎曰：“李玄此疏，考之《汉书》皆无所据。若为汉之遗史，则范蔚宗失之多矣。大抵外史所载，往往不可考，陆宣公独谓此《史》疑晋人所记而述者，不无见也。然李公此疏校诸《汉书》诸议，文更雄雅。”
　　○时势
　　征君见鲁王，鲁王筑五丈之台以延宾客。宾客闻而来者扬眉洗舌，各负霸王之策，持长短之谭，而求得志于鲁。
　　鲁王大宾客，奏乐于台下。宾客以卮为鲁王寿而言曰：“今日之会，臣等何幸而厕于大王之末也，王以为天下之势，孰强孰弱；天下之国，孰大孰小；天下之士，孰智孰愚；天下之民，孰众孰寡？”鲁王默然久之，乃答曰：“寡人处蕞尔之国，不能揣天下之形情。我先君封于鲁，非周公之子孙而享其茅土。然先王之化至今赖之，寡人是以修过于四方之士，借光于藩封之列，宣扬文武以夹卫王室，无使豪杰之议，其后为天下戮笑，此寡人之愿也。今者筑台以延士，而天下士归焉，不以寡人是弃。寡人辱以五鼎之宴，而天下士乐焉，不以寡人是诽。以鲁之民人寄于不谷之一人，亦惟朝夕惧栗，而求四方之规寡人也。先王其若之何。”
　　客曰：“大王知食叶之虫乎有数仞之木，其叶扶疏，油然而阴，人皆以为值寒而凋，待黄而落也。方其五六月之间，虫生其下，以枯叶绸缪而为巢。附丝于枝上，潜饮朝露，以为无伤其木也，不知旬日之内，其叶稀稀，其木濯濯，向也扶疏而成阴，今则颓然而无叶矣。其所伤者，即其所栖而为荫者也。夫虫依乎木而亦伤乎木，岂其心哉，所食在此，固不能舍木而求食也。然则一虫之微，非能伤乎数仞之木，一木之伤亦非一虫之力也。木之质不强，而所荫之叶徒足以资饿虫耳，故叶欲荣则虫益附，叶欲凋则虫益食，其势然也，岂惟食叶之虫乎。有三寸之鱼畜乎方渚，凭依乎茂藻之间，荡漾乎回澜之际，以为是鱼之所逝而息也。不知苑囿溃于淫雨，而方渚之波通于川渎，而鱼皆掉尾而去，遐逝乎江湖，旁泛乎薮泽，而东跃乎沧海，若鲲之变化而飞翔焉。云行雨施，周流八埏，而鼓动宇内之万物，是其在渚也；安于渚而不知海，其在海也，又安于海而忘渚也，亦其势然也。
　　吾闻圣人观鱼虫之所静，而知其所动。故一弛一张，或柔或刚，伸缩无迹，动静无方，乱世则为鱼虫，治世则为侯王。吸而为秋阴，呼而为春阳，其变化也莫知其涯，故圣人之显烈无穷焉，王何不为圣烈之迹，而忍鱼虫之举也。
　　夫天下之势皆强而吾独弱，则弱者持其胜；天下之国皆大而吾独小，则小者固其患；天下之士皆智而吾独愚，则愚者保其名；天下之民皆众而吾独寡；则寡者守其要。鲁小国也，势弱而民寡，有君子而无智士，不能起衅于大国，大国方以藩屏之职是效，而无事于攻伐。乘此而修德何民不服，乘此而畜众何民不强，乘此而治旅何兵不锐，不于此时图昌后之策，阴修仁义，非乘时之雄也。大王其熟虑焉。”
　　鲁王曰：“昔齐桓有葵丘之会，晋文有践土之盟，彼二君者皆尊周而攘夷，遂为霸王。寡人欲修桓文之绝业，不亦可乎？”客曰：“夫以大王之贤，附天子之光，拥鲁国之地，有徐兖之饶，河济之利，龟蒙之限以为固，修德而举桓文不足为也，其奈大王何。”鲁王不能对。
　　征君拂缨而前曰：“何为其然也昔周室既毕，封建之国皆为战场，商鞅范雎仪秦之徒相踵而入，弄转圜之舌以游说诸侯，天下莫当焉，彼得行其说者亦时也。今天下乌可比肩而语哉，子欲以仪、秦之术行于成康之世，犹膺隼之群而争于鸾凤之林，其不然亦明矣。且宪也闻之，识时者不先乎众，成事者不谋于家，此豪杰之用心也。以若所云不足以重鲁而适足以重衅，又何赖焉？”鲁王稽首再拜曰：“都，寡人今日得闻先生之诲，敢密厥志矣。”
　　○乐论
　　鲁王享征君于南宫，陈六价之乐，鲁王问曰：“今日之宴得无欣乎。”征君谢曰：“可以娱臣之耳矣。”
　　征君乃命乐工舞于阶，其仪跄跄，其羽扬扬。鲁君曰：“韶舞何加焉。”
　　征君谢曰：“可以娱臣之目矣。夫乐至于娱心而后和，和而后化。干羽格苗，凤凰仪韶，淫鱼听瑟，孟尝泣琴，岂耳目所能感哉。今王以耳目之乐为心娱，臣是以不敢隐也。”鲁王曰：“敢问娱心之乐？”征君避席而对曰：“骏哉！王之问也。夫王人者营政。三年而作礼，积德十年而作乐。乐也者，礼之极也，形于舞蹈而合乎性，和于上下而合乎治，雍容而合乎德，无言而合乎化，使歌者忘其声，舞者忘其态，观者忘其揖让。和而不淫，怡而不纵，故礼极而乐隆。是故郊社之乐所以和神祗也，宗庙之乐所以和昭穆也，宴飨之乐所以和诸侯而洽宾旅也。和之以心，畅之以八音，如春阳之鼓萌蘖，明雨之沐万物，此之谓娱心之乐。”鲁王曰：“善。”
　　○士论
　　鲁王疑士，问于左权曰：“士之游于诸侯，利欤否欤？”左权对曰：“得其士则利，不得其士则替。故诸侯之不可失士，犹婴儿之不可失乳也。失乳而生者有矣。未有失士而利者也。臣闻陈轸云：‘夫诸侯以士为体，故动无异形。以士为心，故谋无异虑。好士者如饮甘羹，择士者如调乱弦。’此言士之重于诸侯也。”鲁王曰：“士不同与？”曰：“虽可以利诸侯者，亦不同焉。臣闻得贤士者与，得谋士者固，得辩士者达，得勇士者强，得艺士者扬，五者可以定利诸侯之士也。昔孔子以道游诸侯，墨翟以仁游诸侯，鲁仲、季札、端木赐、孟轲、荀卿以礼义游诸侯，范文子、赵衰、晏婴、范蠡、乐毅、鲁仲连以智游诸侯，商鞅、毛遂、荆轲、蔺相如之徒以信术游诸侯，廉颇、赵奢、孙膑、吴起、司马攘苴、李牧、养由基、孙武子之徒以兵术游诸侯，苏秦、张仪、公孙衍、蔡泽、陈轸、代、厉之徒以纵横游诸侯。以道游诸侯者，诸侯师之；以纵横游诸侯者，诸侯役之。士役于诸侯，则驰辨无端策，发虑无忠谋。故曰一激之怒炎于火，三寸之舌芒于剑，是以身危而功不成，夫焉利于诸侯哉。”鲁王曰：“寡人得征君，果利于鲁乎？”曰：“征君，师也，臣不敢誉。”曰：“荀爽何如？”曰：“爽臣之甥也，使之辅贤王，可以膺一面之寄，盗贼不敢栖蒙山而窥鲁，王其聘之。”鲁王叹曰：“举不讳亲，忠也；不誉其师，敦也。子之器足以辅寡人矣。”
　　是岁，鲁王田于曹南，获驱以归。
　　○玉论
　　鲁王爱玉，有楚人持玉鼎以进，曰：“此荆山之美玉也，君能爱乎？”
　　鲁王笑曰：“寡人闻荆山之玉，卞和得之而献楚王，其后也，秦人复得之，奚其为荆山乎夫地不再产，胡能复得耶！”
　　楚人曰：“夫荆山之所生者，非特和氏之一璧也，君何以荆山为无玉乎荆玉之鼎，楚产也，而君疑之。若夫出于鲁，昔有倚顿，得之以为凫杯，其妾视之，误毁诸地，是鲁无倚顿之杯久矣。有人持璞以进，君亦以为鲁无璧，可乎夫地之所产不尽出，王之所藏不尽用也。岂惟荆鲁之玉为然哉，若鲁国贤士之薮也。今君以为地不再产，则展禽之后鲁无孔子，孔子之后鲁无颜渊，颜渊之后鲁无闵损，闵损之后鲁无子羽，子羽之后鲁无秦非，秦非之后鲁无曾点，曾点之后鲁无子思，子思之后鲁无孟轲，孟轲之后鲁无叔孙通、戚麟、高堂生、孔安国、韦贤、疏广、匡衡、曹褒之属矣。是今之生于鲁国者，皆鲁之沙也；游于鲁国者，皆荆山之石也，奚玉之为。臣请完鼎而返楚，无使鲁庭有刖足之刑，而荆山有泣王之士也。”
　　鲁王惭，乃命左右以千金价之。左右曰：“昔者燕昭王以千金致士，今君以千金致玉，臣恐天下怀宝之士皆倚昭王之台而笑矣。致玉而笑士，国何利焉。”王不听。
　　洎曰：“此等文章全是《战国策》，其一篇主意又绝类李斯《上秦皇书》。更出一机局，便觉文气奇逸。但内有展禽之后一段文字，颇类滑稽体。学古者当自识之。”
　　○重贤
　　鲁王得楚人之玉，谓张裘曰：“昔卞和献玉于楚王，楚王却又刖其足以示众。夫却玉不明也，刖士不仁也。今寡人好玉，楚人以荆山之玉进，寡人赏以千金，是卞和不幸而遇楚王也。由此观之，寡人其优乎！”
　　张裘对曰：“王不如也。”鲁王曰：“何为不如。”曰：“臣以为楚王之明也，故不如。夫得玉不足以强国，王知之乎知强国者不以玉，则楚王之却不可谓不明也；刖士而绝佞人，不可谓不仁也。当是时，使和氏进一荆山之士于楚王，则亦不待三献而三却也，况刖之乎。今鲁国之士，袍器而进于王，非特楚人之玉也，而王不赏之，独何与王自以为遇玉之礼过于楚王，待楚人之礼过于和氏，而不知王之戮于天下士也，有甚于刖足，士之抱器而叹，亦有甚于和氏者乎！何王之明于玉而喑于士也故曰：臣以为王不如也。”
　　鲁王勃然变色而言曰：“子何以寡人讪也寡人好士，筑五丈之台而延宾客。叔度不至，寡人聘之；叔度至，寡人飨之，何谓不遇哉！”曰：“王之遇叔度，特楚人之遇耳。遇楚人，而犹宠其玉，今遇叔度，而不能宠其道，可谓遇乎哉臣窃谓贤王不取也。”
　　鲁王曰：“子不诲，寡人终没没矣。”遂以楚玉赐之。
　　○论《易》
　　征君将见鲁王，骤雨至，居而读《易》，周岑、左权、朱儒、孔绍祖侍坐。
　　朱俊曰：“俊闻之，古之豪杰不以章句而媚时，故有志者往往得奋其策而树功于天下，刊名于竹帛，此豪杰之所为也。夫子宾于鲁，鲁王师之，出不为宁戚之穷，进不为冯ん之乞，动不为子方之骄，语不为韩非之激；温裕足以率其人民，忠恕足以达其政事，贞亮足以光其社稷，而修多难之朝，遭忄昏蚀之世，此诚豪杰得志之秋也。今夫子疏疏然，开而若拙，默而若愚，终日端居而读《周易》，不亦钝乎！”
　　征君曰：“汝恶知哉。昔者吴起以兵机见魏文侯，得显其身，而卒以自毙。商鞅以刑名说秦孝公，秦国治强，封商于之地，秦是以有窥周室之心。苏秦以纵术说六国诸侯，得相其身，然二子卒蹈车裂之祸，民无思焉。至于韩非、李斯、刘淮南之徒，皆明智而通达，博文而延誉，然犹不免于显戮，此由昧《易》之道也。故知《易》者，善为巧拙愚智之间，随时而动，缘机而流，宜柔宜刚，宜弛宜张，宜行宜藏，宜圆宜方，此之谓知《易》。故曰‘知变化之道者，其知神之所为乎’。”
　　朱俊出，周岑、左权、孔绍祖疑而问曰：“子之论《易》，予小子不识所谓也。敢问今何时哉曰“蛊”。曰：“今汉室虽乱，其子孙犹蕃于有商，皆据必争之国，守膏腴之壤，相与而辅佐之犹可济也。何谓蛊哉？”曰：“是则然矣，汝独不见蛛，之结网于屋梁之隅，中坐而待食，自以为安，及栋梁朽而怀榱倾，蛛乎虽欲寄一丝以聊适，不可获矣，当今之世何异斯夫。”
　　洎曰：“读此，可与论《易》理，且文思不羁。”
　　○峄山
　　峄山崩，鲁王问征君曰：“天祸敝邑，峄山崩焉，此何象也。”征君对曰：“昔者秦始皇东游邹峄，刻石颂功，意者，天恶其侈乎？”鲁王曰：“自秦以来，几数百载，何及于寡人之身，峄山始崩寡人唯是请罪于天皇，以求附庸，除颛臾之垣而栖也。”
　　征君对曰：“昔者伯禽之为鲁公也，有民辟于莘，鲁公不能理，周公闻之而忧，以书诫鲁公曰：‘我先王之末造也，有狄之难，去邑岐，履涉艰阻。及我文考宣扬令德，以受休命，作邑西土，犹共侯职。汝伯考嗣休，奄有天下，恢祖宗之烈，耿光被于民神，实汝文考伯考之绩也。镐人曰：予辅之，自汝封于鲁邑，予夙夜忧惧，汝亦无怠厥德，以忝我先王及汝文祖伯考。汝叔父在郜，其封不遐，汝亦式之，以毋贻叔父戚。洛邑既营，遂荒镐丰，予又受汝伯考之命，至于今不复，以汝有髦志，委汝以鲁之社稷，以改其故旧人民，汝其念前言。今莘土之人不靖，舍其桑业，弛其礼让，流言于国，无乃故旧，不亲大臣，不以求备于一人，以致是咎。予日念兹，若陨深渊，汝惟克勤毋怠，以镇绥莘土之人，予言不再。’鲁公因是以修其礼让，裕其桑业。故旧益亲，大臣益遇，薄刑而弛禁，信民而文俗，行之三年，而鲁国化。山不崩坼，水不滥溢。若此者，以国之政鲁公出之，国之民鲁公治之，国之官鲁公用之。以鲁公之贤，当周室之盛，而委国之责不辞，鲁焉得而不治哉！若今之诸侯，有禄而无壤，有壤而无民。政有司出也，民有司治也，臣天皇之命也，三者王不得而权之，是诸侯寄于国也，非寄于诸侯者也。寄于国，则鲁之安危，王无与焉。间者峄山之崩，岂王之有戾政于国，而欲任其责与此臣之所未喻也。夫古者诸侯有罪，则削其壤地，以暴过于邻国，民亦怼之。今王畏汉室之必削，而求附庸之壤，苟与之以颛臾，亦汉室之自削耳，何足为贤王辱。无壤而求削，无民而恶辱，臣以为贤王之计过矣。汉室昏乱，山崩川竭之灾，无诸侯之国无之，岂惟一鲁国之峄山乎。王若请罪而求削，不可以示诸侯，王其图之。”
　　鲁王曰：“嗟乎！寡人小心是以请耳。”
　　洎曰：“此篇有周公诫伯禽书，与经之《训》、《诰》何异然乃不见于《尚书》，岂秦火之失与若失于秦火，则《外史》又何自而述也窃为后学拟之。
　　○君赐
　　鲁王以鹿羹馈征君，征君谓使者曰：“宪有疾，不能陈谢，亦不敢尝。”使者曰：“君有羹惠于子，岂辞一谢乎。”征君曰：“子知羹之为重，而恶知有重于羹者哉。夫鹿羹虽美，固兽也，鲁王烹而荐之以鼎，非士不馈，馈士而使士不及尝，奔走诣庭而谢，何王之待士不如待一兽乎！”使者出。
　　明日，使孔绍祖谢鲁王。鲁王曰：“子之师奚不悦寡人也寡人馈以鹿羹之鼎，受而不报，又辱其使，是以寡人之馈为非礼也。”孔绍祖对曰：“臣之师也有疾，适过鼎馈之荣，忧欣交洽，敢不拜嘉，特以疾，故令臣代诣于贤王之庭而陈谢焉。王毋以为简也。”
　　鲁王解容而道曰：“叔度无深恙乎？”对曰：“<枭臭>王之羹，疾瘳其十之五；尝王之羹，疾瘳其十之九，其一未瘳，是以不克履也。”
　　鲁王喜曰：“鼎之馨香足以瘳疾与？”对曰：“岂惟瘳疾哉。臣闻之，天子诸侯以士为鼎，以仁义为羹，其馨香足以荐之上帝，达之祖考，蒸之社稷，布之民人。夫鼎之有英也，犹士之有仁义也。鼎之馨香则王知之，何仁义之为美不如羹乎是羹也，惟王与臣之师尝之矣，鲁国之民不闻其美也。若仁义之美，烹一心而畅百顺，调太和而育庶物，若睹渊泉之洋沛，而渴者不及饮；观五谷之丰茂，面饥者不及爨也。贤王何不彻其鼎，而举其士，舍其袱味，而陶仁义之羹乎。”
　　鲁王叹曰：“吾闻圣人之后，必有贤者继焉，其子之谓矣。”
　　○出处
　　鲁王田于谷成。征君谓大夫韩韬曰：“鲁王二田矣，甫其归乎？”韩韬对曰：“子之游，岂为一鲁王哉。是以二田弃诸侯之望也，子其矶矣。”
　　征君曰：“今诸侯好田，其不为鲁王者亦寡矣。盖归乎哉吾有先人冢庐邻于势族，将以我侵乎有桑田十亩，灾不时，酣政不息，将以我伤乎衡室其幽，兰蕙扶疏，荫庭之皋杂桂与槐，蔚然而林，将以我伐乎风雅典谟，左右陈之，以琴以瑟，左右张之，将以我毁乎南望中山，实驰所心，盍归来乎！”
　　曰：“噫，子何戚之孔也且子何莫为仲尼之游乎畏于匡，厄于蔡，微服于宋，击磬于卫，接淅于齐，绝禄于陈，故在陈叹曰：‘归与，归与。’夫仲尼之归志必无所遇而作也。今子一就于鲁，鲁王以国士遇之，是子未有在陈之厄，而动归与之叹，非仲尼志也。子欲辞鲁而行，请复游于诸侯，可乎苟汉室分崩，诸侯不辅，相寻以兵，肥饶之壤皆为战场。老者赴深壑，壮者流四方，当是时也，子将奚归乎此羁戍之所为，而老马之所以惋望而流嘶者也。吾子勉矣。”
　　征君曰：“不然，吾闻圣人达权，贤者执经，子徒淹予之归，勉予之游，而不知明哲者之议其后乎。昔殷将灭而微子逝，周既衰而接舆狂，秦世虐而四皓栖，新室乱而薛方遁。易曰：不事王侯，高尚其事。此之谓欤今王室有新之渐，而无方之举，吾恐老马亦掩嘶而窃笑矣。嗟乎！东京为诸侯忧。”韩韬喟曰：“子固矣。失昔酒佣负羹而殷举，屠叟渔渭而周猎，五投秦而缪霸，宁子千齐而桓兴，孙卿遨游于楚赵，子舆驰骛于梁滕，范公显越而鸣夷，张郎佐汉而辟谷，此数子者岂无冢庐之思、躬耕之乐哉！诚知立功为不朽也。谚曰：‘荷锄候雨，不如决渚。’言时不可缓也。”征君顾其弟子曰：“知权乎！知权乎！”
　　○天文
　　徐渊游于蜀山，见苍禽集西冈之坡，顺风而交鸣。徐渊异之，归而问诸征君曰：“此何禽也。”曰：“其苍鸟乎鸦之孕不精而感，不交而生，其感也以风，其生也以睨，此之谓气化其鸟，载于《尔雅》者也。子不闻觚竹之荒有鸟曰鸟，翼生于股，荧惑见则孕，是以禽而感于星也。嘉陵之墟有鸟曰鸢，鸢临溪而啄影则孕，吐于口而生，是感于水也。扶桑之野有鸟曰摇光，感日之精千岁一孕，其形如龟，是感于日也，此三禽者，尔雅不得而载焉。由此观之，凡海外之荒国，其不名之禽，无称之兽，恶可穷哉。是地无穷而物亦无穷也。”
　　曰：“然，则天地果有涯乎！”
　　曰：“日月之出入者，其涯也。日月之外，则吾不知焉。”
　　曰：“日月附于天乎！”
　　曰：“天，外也；日月，内也。内则以日月为涯，故躔度不易而四时成，外则以大虚为涯，其涯也不睹日月之光，不测躔度之流，不察四时之成，是无日月也，无躔度也，无四时也，同归于虚，虚则无涯。是以日月之外，圣人不能范围之而作历；日月之内，圣人不能损益之而成岁，故历者循其迹而作者也。”曰：“天之旋也，左耶右耶！”曰：“清明不动之谓天。动也者，其日月星辰之运乎是故言天之旋，非也，规天而作历，犹非也。验诸运焉，云尔已矣。”
　　曰：“何谓分野？”曰：“上古之世，壤地无纪，不贡不赋，穴居而野处。后圣为之经画九州岛，以镇其民人，奠其山川，颁其贡赋，地于是乎有纪。由此观之，圣人别九州岛而纪地，所以配天之文也，非缘星而纪也。夫星辰之茫昧，亦未尝屑屑然而为之分。是故象纬者天之文也，九州岛者地之施也，天地异位而合化，故圣人之烈照于天。若分野之所谓，则六经之未述者，吾奚征”曰：“渊也闻鲁王好天文，谭星之士四方辐辏而进，子何隐厥艺哉！”曰：“懈人纪而贪天文，惑孰甚！吾未之学，不敢进也。”
　　洎曰：此《外史》之《天文志》也。
　　○名器
　　征君将如齐，鲁王赐以黄金百斤，征君谢而不受，乃以所乘之舆赐之。
　　征君出鲁之疆，对鲁使而言曰：“素闻。先王辩物以章轨，光耀一世。故车服有等，爵赏有度，使诸侯士庶无相渎也。今鲁王之舆，诸侯之器也，而赐布衣之士，渎也大矣。夫礼以防渎，渎则僭，僭则淫，淫则乱，乱则灭，《春秋》之鉴固不远也。诸侯之欲亲上，岂无彝器而必以舆乎焉可渎也昔我汉祖翦强秦之绪，而光有天下，封建同姓，割土而诸侯之。鲁得以徼福于周公，伯禽以庇其子孙，保其宗庙，而恒有其国。朝觐以怀之，宴享以亲之，锡命以荣之，此天子所以宠绥诸侯者也。然诸侯不能有其民人，食其广土，以述其职事，有封建之形业而无其权命。以鲁国之弱，不于此时躬修仁义，以怀其民神，则百岁之后鲁其为墟乎而况渎其器以自同于徒行之旅，是失其所载，神弗也。夫为士者犹策驴以代劳，况于诸侯乎今去鲁而出疆，朝历山川，夕犯霜露，士之劳也。若乘鲁王之舆而见齐王，则齐王之舆犹鲁也。齐王以为鲁不能礼而渎之以器，士不能贞而渎之以躬，是轻邻国而耻士，又何达焉。夫天子以舆载命，诸侯以舆载职，士以舆载道，今以载职者而载道，弗可行于诸侯也。子为我辞。”
　　鲁使返其舆而告鲁王，鲁王叹曰：“齐其得士乎？”
　　是岁，鲁王俘其弟妻以宠妾易之，君子是以知鲁之不能礼也。

　　●卷三
　　○待士
　　齐王飨征君以牢，次及李玄，为其齐国之东鄙贤士也；次及孔绍祖、鲁狷，为其鲁为齐之一壤也。
　　左权独耻之，乃据楹而啸，谓齐王曰：“昔者楚赵会兵之际，有按剑绝群，一言而定楚赵之盟者，王以为谁乎？”齐王笑曰：“此非平原之食客毛遂也。”曰：“毛遂为赵之长城，而王轻之，何也？”曰：“寡人闻之，丑女不能冶时盛则变，丑士不能忠恩盛则激。若毛遂者，特激于恩之所感耳，故曰：战国无默默之士，乱世无优优之臣，其是之谓乎？”曰：“噫，何王之怀抱不明也夫口舌长短之士，使之在定国则默矣；争利怨戚之臣，使之在治世则优矣。孰谓士有不易之行哉宜王之席臣于末光而不能激也。且夫以齐鲁之士则亲之，非齐鲁之士则疏之，是臣之后于三子宜矣。苟有士产于绝国者，闻王之风而归之，其视臣犹臣之视齐王之士也，王将何以待之乎臣与徐渊、张裘、失俊四臣者，皆食客之徒。无重于齐国，恐一辱之后，天下之贤俊必以臣之故而逝矣。由此观之，臣虽食客，未尝不为齐重也。”
　　齐王有惭色，自是宴飨，齐王独加礼焉。
　　○齐姬
　　齐有阍者通于齐王之姬，姬誉其阍者于王，乃使人代其阍职，以阍者能歌舞而美，故得昵于左右。在王之宫岁余，阍者畏诛而避于市，姬以甲索之，谋泄于宫。齐王方与姬饮酒，命姬鼓瑟，姬以目窥于庭，瑟音不和，齐王抚觥而咤曰：“汝有瑟技而宠于前，今鼓瑟而音不和，汝何为者？”
　　姬跪而进曰：“妾之幸于君王，犹鱼之狎于江海也。江海不为一鱼而深其流，君王不为一妾而深其恩。妾之宠寄于瑟，妾之戾亦以瑟喻也。君以瑟之故而戾妾，妾自以为必诛而无悔。虽然，吾君负伯王之器，操英雄之柄，何明于鼓瑟而阍于谋国耶今全齐之民其不为瑟者亦寡矣。苟鼓瑟可以和民，是罪戾在妾也，不和于民而和于瑟，瑟何利于国哉！和瑟之音在妾，和民之性在君。君诚以妾之宠宠于众，以瑟之和和于民，则妾虽就鼎镬之戮，而诸侯皆以明归君也。”
　　王曰：“汝欲吾以和民，亦犹汝之和瑟欤吾虽为东藩，主民无责焉。治抚全齐之民，皆天子有司也。吾是以朝则耽宴，夜则寝，无忧于心，无劳于力。故饮酒而鼓瑟，无事于民。吾欲汝相谐而被于音乐，其宠禄以终吾天年，而况天下一统海内一王。礼乐虽未畅洽，而典刑尚存焉，故诸侯藉天皇以行乐。虽空其国中，而外无敌国之衅，内无大臣之争，此吾所以乐也。若齐民之弗和，固有司责也。今之诸侯朝觐则不得述其职，交邻则不得寻其盟。虽夷狄作难，而诸侯之兵不征，亦以靖诸侯也。吾何为哉！”
　　姬因泣于王曰：“妾闻诸侯接壤，光辅王室，千秋之后，安知不为战国乎今亦季世也，权降于下，国无纲纪，灾异纷，苛网横骛邻国之诸侯，岂无劳心焦思而谋其国者哉是以周室削而桓文伯，二世暴而高祖兴，故智者不失时而守默，伯者不逆民而从欲，愿君熟计而勿与俗群也。”
　　征君闻之曰：“吾闻智妇多淫，淫妇多藻，其齐姬之谓乎？”
　　○将才
　　有燕将亡于齐，能为云梯之术，善舞戟以好斗，杀二人于燕市，遂奔齐。齐人留之，因进于王。王曰：“寡人非用将之秋也。请却之。”次日复进于王，历试其艺。王曰：“寡人非任将之才也。请舍之。”
　　燕将耻不得见于齐王，乃访征君于会台。载拜而告曰：“仆，燕之鄙人也，以薄技游于齐，一见齐王而不能用，仆是以进不得扬于国，退不得耕于野，年二十而无所成名，固薄技之累也。先生以仁义之策干诸侯，齐王礼事之以为上宾，光被邻国，而天下士趋风焉。仆以亡命之徒，不能自饰，窃欲谬附于青云之末，苟得以片时假誉于王，仆之荣也。昔鲍叔荐管仲而霸桓公，萧何进韩生而兴高祖。今先生有鲍萧之明，而仆无管韩之略，所以屡黜而不悔也。仆闻大厦之朽栋，以之削而为椽，则不知其为朽也；高冈之枯竹，以之织而为笼，则不知其为枯也；薮泽之贱士，以之汲而为臣，则不知其为贱也。仆虽抱朽栋枯竹之资，亦可以为良工之一用，愿先生其汲之。苟有小裨于国家，无忘报也。”
　　征君对曰：“先生之言善矣，如得用于齐，则何如哉？”燕将曰：“仆将以兵术说也，今汉祚不振，夷狄内侵，国无良辅，郡无循吏，重赋敛。十室而九空，炽刑罚，十夫而九怨，何岌岌也。得一贤王而图之，起桓文之绝业，盟会诸侯，以诛奸为名，而尊王室，安兆民，衰则扶而翼之，危则继而兴之，此霸王之权也。今为诸侯患者无他，有国而无士，有位而无民。无士则不能辟其国，无民则不能尊其位。诸侯晏然，以为百世不易姓而化也。故无事于富强其国，不知异姓之夫提剑而步，翦诸侯如决囊。当此之时，虽欲求一锥之壤以为安，亦不得已，而况举桓文之业耶。此仆所以荷戟而寒心也。昔子产图郑而晋不虑其强，范蠡谋越而吴不知其霸。弱不忘耻，小不忘衅，故能保社稷而慑诸侯。今齐国地方千里，限之以岱岳，经之以漯河。南有济兖之利，北有德景之饶。堂邑之战场足以讲武。三面而临驭诸侯，又多智谋之士，皆拟于ツ子；机变之儒，皆侔于晏婴。昔齐王树德而怀仁，务农而讲武，委仆以攻战之任，隆先生以帷幄之责。而国之权在齐王，诛一不轨，曰天皇诛之；讨一淫国，曰天皇讨之，应运而举王。霸不足为也。”
　　征君喟然叹曰：“宪闻之，天下有道则英雄偃迹而高卧，天下无道则英雄吐气而齐声。由今观之，王室其将卑乎！”燕将曰：“昔我汉祖虎变于前，而创不拔之业；光武龙翔于后，而建中兴之功。刘氏之天下，二祖岂能自为哉，谋臣猛将云合而举，被见失策，神慑而鬼惊，故二祖一朝而成帝业。今齐王失士而求诸侯，是何异于失网而求鱼乎。夫王室将卑谓之隆，诸侯无权谓之雄，仆诚所未喻也。何则王室隆重，而诸侯谋权者必危其身，王室卑，而诸侯无权者必绝其统。今齐王之权何有哉仆是以知诸侯之不能扶汉也。”
　　征君曰：“先生有良将之才，苟得志于齐，二年而修武，五年而积粟，齐其霸乎！”
　　○封禅
　　齐王将游泰山，问于征君曰：“敝邑有封禅之山，非天子不能举也。秦始以诸侯之国而举之，非僭与？”
　　征君对曰：“宪也闻之，古者天子巡狩，朝诸侯于明堂，祀群神于岱岳，观民风以布王政，未闻有封禅之举也，不经孰甚矣。天子一日有万务，其勤惕也如是，岂能懈其万务，率之以臣庶，旷之以时月，而侈心于封禅，勒功德于无知之石哉。自古迄于秦，好为封禅者七十有二，然茫昧而不可述，大抵皆侈心之主也。炎汉重离，我二祖光耀前后，丰功令德不能殚纪其盛，然亦未尝蹈前王之陋规而举封禅。文景绍厥休烈，海内几刑措之风，固盛王素主也，至于封禅则耻之。及孝武即极，玩武隹兵，倾海内之命，运府库之积，而肆伐匈奴。使百姓去家室之乐，而身显功烈之名。致符瑞求神仙，茂举封禅以建荣号，是以汉祚中替，卒不能休隆于前也。历至于今，谭封禅之事者犹昌而未熄，岂非贻谋之虑与若秦之始皇又何道哉。今以大王之贤，而光济王室可以跨秦而登周也，诚能偃泰山之碑，摧梁父之碣，毁云梦之铭，修明堂之典，以临天皇而招八国之诸侯，是王之显功逾于桓文也。何必慕狂秦之侈心，追七十二君之陋轨哉！”
　　齐王曰：“先生幸教不谷，美矣，骏矣，雅矣，玄矣。”乃命左右纪之。
　　○留贤
　　齐王蛊色不能恭礼贤士，征君将行。关吏闻于王，王使五臣留行。姬侍于王之前，以纨掩面而问曰：“君命五臣留行者谁耶岂非征君为乎？”齐王曰：“然。”姬乃叩头而谏曰：“君能爱士而不能与之谋，若以妾故，是妾得戾于齐之社稷。妾虽菲薄不敢以色蔽士。夫征君，志士也，何君之爱士不如爱色耶请赐妾以死，无使为诸侯笑。”齐王曰：“汝且休矣，吾将礼而用之。”
　　明日，谓左右曰：“寡人将筑台以拜士，可乎？”左右曰：“吾闻筑台以积民怨，何士之为！昔高祖拜韩信而兴汉，未闻筑台也。君今倾心于爱士，而骤为筑台之役，吾恐天下之豪杰解襟而怠也。若不得已，或宴之醴酒而宾之，未为简士也。君其宴焉。”齐王哂曰：“然已寡人其醴乎。”左右曰：“今齐民已闻筑台之命，而不闻醴酒。士闻此言，亦展心而疑君也。昔楚威王有宠姬通于阍人，楚王不知也，而庭有鹦鹉寤于王。此事虽鄙，可以喻理。故王言之出不可不密也。”
</div>
    <div class="pagination">
<a href="天禄阁外史.html">上一页</a><a href="天禄阁外史.html">1</a><span class="current-page">2</span><a href="天禄阁外史_page3.html">3</a><a href="天禄阁外史_page4.html">4</a><a href="天禄阁外史_page5.html">5</a><a href="天禄阁外史_page6.html">6</a><a href="天禄阁外史_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
