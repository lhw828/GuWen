<!DOCTYPE html>
<html>
<head>
    <meta charset="UTF-8">
    <title>清代琉球纪录续辑 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代琉球纪录续辑 - 第 7 页/共 10 页</h1>
    <div class="content">　　日昨左顾，兼惠华什，达宵耿耿。鄙诗病里信笔，且甚凌剧，有一、二未照检处。兹又别写呈似，更联一编，原本还掷幸甚
　　朝鲜国副使完山后人李晊
　　揖让桥门敬有仪，江南士子识殷师；百年春过槐坛影，劫后苔深石鼓词。掷地更聆空外响，咀真剩洗病余脾。自私眉睫看犹远，达去敷天似旧知。
　　笾豆曾闲享圣仪，七年栖屑作人师；嵬峨自是三庠秀，糠秕犹堪八股词。偶到頖宫成礼数，笑班庭草露心脾。城南不负花前约，袖落清诗意可知。
　　大螺歌，为张顒斋赋潘相
　　球阳异产有文骡，拔出凡介匹蛟鼍。土人名之「谺札喀」，或云绿螺充贡艖。大者如盘小如斗，左旋虚中吞海波；佛髻收来月影细，仙房吐出日华多。欻如白苹穿翡翠，娇如红豆舞鹦哥；怪如文贝喀达哈，怒牙厉齿相切劘。往往朝游抛皮壳，群蟹守护烦撝诃。有若大厦凭寄寓，千间、万间遍遮罗。卷怀闭户性奇巧，般倕伺之挥斧柯；靥以合香钿饰镜，吹之为角剖为牺。涪江学士承简命，册封归来驾海舸。却金（球有却金亭，为前使建）空余风两袖，一螺竟作陆装驮；持赠先生列书案，仄轮九曲状嵯峨。古之矜也饶裬角，觚哉！觚哉！不差讹。又如周庙观欹器，中正妥帖无偏颇；山石荦嶨恣容纳，咫尺沧溟龙腾梭。我友陈君（名文豹，字蔚三）才双妙，挥毫制律酣吟哦；命我长歌貂续尾，才薄将奈兹蠃何！我观「说卦」「离」之象，为蟹、为蚪莫能过。内实外刚文明聚，神完质厚貌逶迤。不知经历几年岁，待时浮出蓬山阿！一朝得遇真知己，宝于盝盉爱于蝌。由来先生奇心眼，睥睨千古弗媕婀；地负海涵富生畜，廉隅砥砺介且和。爱客每忘夜过半，纵酒高谈若悬河；天下英奇多在席，惓惓诲育长菁莪。嗟余门外遥瞻望，枯朽屡蒙大气呵；感激誓将传模范，测量无术谬持蠡！何如兹蠡立座侧，先生朝夕勤摩挲；蠃兮蠃兮真得地，庶同「石鼓」不消磨。
　　送林心芝之官浙江潘相
　　韩公重望如山斗，一麾作令绾黄绶；政事由来属老儒，于今河南声不朽。先生有道学昌黎，穷年好古摩蝌蚪；四海英奇半在门，经义两斋真善诱。老更顾之屡咨嗟，诸务必经先生手；端坐指挥肃范模，力所有余心更厚。国家声教遍炎荒，鲛人亦釆三雍茆；王正诏遴教读师，谬辱剡章附马走。乍睹仪型喜且惊，鸾停鹄峙知非偶；从此诲言日相亲，小鸣、大鸣无弗有。礼闱春榜尽名贤，先生鸿文更压纽。神仙意气凌云霄，染翰螭坳宁当后！胡为百里挥牛刀，严程催晋青门酒！十年魏阙心依依，欲行且止重回首。当今上理跻唐、虞，官重亲民令牧守；宣化承流廑睿怀，贤声此去肩重负。况复治县谱世传，吾乡讴思碑在口（公尊人，历任湖南县）。当年公子赞神君，此日儒官为慈母；湖天佳景日正秋，白公堤外掇新藕。香吏轻舟试仙才，咏吟应似鲸钟吼。政成计日赋遄归，褒德封侯看大受！独念微才尚滞留，何时重得亲座右！
　　送戴桐峰之官湖南潘相
　　儒臣衔命赴星沙，道学循良总一家；六馆人长思雨露，三湘地旧富桑麻。承颜喜奉迎船笋，问俗应栽遍野花。料得心依宣室席，时临岳麓望京华。
　　吾乡共喜得吾师，独有驽骀怅别离！久恨生涯同泛梗，才叨庇廕暂栖枝；春风席上谈经日，雪夜门前问礼时。多少残编须是正，欲凭雁字析群疑。
　　同张函晖、张顒斋携二生游陶然亭依韵潘相
　　先生秋日兴无穷，携我城南眺远空；背郭千里芦叶雨，抱楼四面菊花风。凌霄健翮看鹏鹗，怀古高谈薄草虫。况许鸡林陪座末，一亭佳话鲜人同。
　　乾坤浩浩意何穷！此日登临眼界空。天放新晴饶胜趣，地余旷野足清风。会心先醉重阳酒，得句谁惊四壁虫！千古亭台留我辈，陶然襟抱几人同！
　　送郑绍衣、蔡汝显归国潘相
　　承恩万里盍朋簪，中外师生兴倍酣；备历艰虞亲似漆，几年渐染碧于蓝。客程此日辞天北，吾道从今度海南。分手无为儿女别，来朝时遣鸽奴函！
　　恭庆圣母皇太后七十万寿诗进呈官生郑孝德
　　球藩奕叶荷丝纶，累译来王拱紫宸；万里风恬波静海，三山日暖草回春。惠覃远塞休声遍，恩覆炎荒寿宇新。喜值慈宁绵圣算，叨随属国颂皇仁。
　　华府（琉球王殿名）门前膺册封，一方阜寿沐恩隆。三平村（琉球村名）酒千家碧，万岁山（取「望阙嵩呼」之义）花四野红。地应离明长捧日，天瞻干极远呼嵩。今朝恭庆璇宫福，躬沐春晖虎拜同。
　　文教遥敷岛屿边，辟雍诏许沐陶甄；手摩鼓碣春光煖，身托槐阴旧廕妍。豢养恩波深似海，栽培德化博如天。幸逢圣母长庚日，同效华封祝万年！
　　炎徼常悬向日心，喜将姓字附青衿；履长共庆徽音远，称寿同沾圣泽深。玉宇祥云浮凤阙，瑶池瑞霭遍鸡林；从知海屋添筹永，难老松龄迈古今。
　　律转初阳绣线长，九霄庆霭正无疆；圣皇孝理高千古，寿母慈晖照万方。日下尊亲同覆载，春台颂祝遍梯航。自欣陪隶随多士，恭上南山寿一觞。
　　圣寿绵绵庆九围，纯祺稠叠锡慈帏。珠连五纬明丹陛，璧合双轮拥紫微。阆苑书繙琼玉检，瑶阶彩试衮龙衣；共欢天意同人意，于万斯年仰懿徽。
　　禹拜皋扬颂母仪，许陈任韎奏侏禽；两阶羽杂氍毺舞，六律钟调韶濩诗。欢洽敷天长燕喜，庆流薄海普鸿慈；讴歌此日同中外，岁岁年年祝介禧！
　　万国车书拱帝京，普天齐唱「九如」声；春明露掌开瑶席，日丽彤阶捧兕觥。锡类无穷绵景福，推恩有永洽皇情。虎闱幸听康衢颂，山阜歌吟喜载赓！
　　辛巳十一月十五日，皇上恭迎皇太后自圆明苑还宫，恭庆万寿；诏许
　　陪臣孝德等用本国衣冠随班接驾，恭纪一首郑孝德
　　温纶特许附鵷班，绣陌恭迎慈驾还；自喜频年叨圣泽，旋欣此际仰天颜！春明紫罽晖光远，日丽金鞭指顾间。夹道虞弦歌复旦，陪臣拜舞效呼山。
　　二十四日，承恩赏赐缎三匹、貂四张恭纪郑孝德
　　霄汉欢输就日心，叠欣醲泽沛儒林！篚颁凤阁恩波暖，珍锡鲛人雨露深。文绮辉煌流瑞霭，丰貂灿烂映璆琳；捧将归国悬堂上，光拂柴门价万金。
　　游陶然亭（有序）郑孝德
　　辛巳重阳前六日，堂师张函晖邀同张顒斋及我经峰师游城南陶然亭，命德等随行。此地清幽绝尘，为天都名胜之区；贤士大夫之游观者，常络绎不绝。是日也，久雨新晴，金风清爽；芦叶弥川，菊花铺径：俯仰左右，真足以游目骋怀。矧两堂师及吾师吟诗飞觞，谈古今、论人物，无非至教。生等侍列座末，其乐何极！既而斜阳在山，告归西序；余兴勃然，爰赋诗以志之。携我探奇九月秋，陶然亭上喜从游；放怀别具千年眼，望远欣登百尺楼。菊近重阳香满地，风清佳日酒盈瓯。座间谈笑皆明训，欢豁心茅益进修。
　　承久米府王成绩、蔡玉台寄问，赋此答之郑孝德
　　万里燕京学步趋，每依北斗望枌榆；天边过雁传瑶简，日下烹鱼得宝珠。王粲奇才人似玉，蔡邕博记腹如厨；惭余六馆沾槐露，几载婆娑一字无！
　　依然海畔旧头颅，别后空余面有须！秋晓长闻砧响急，夜深遥看月辉苏。双龙跳跃蟠蛛网，群凤雝喈起碧梧。反旆乡园犹计岁，可能重遣北飞奴？
　　酬高丽李伯祥郑孝德
　　延平衍派重王门，器宇峥嵘卜凤骞；泛海双蓬逢辇下，洒毫三峡倒词源。春暄驿邸谈今古，夜静儒廛引梦魂。订日西胶亲扫榻，细将文史与君论。
　　春望郑孝德
　　帝畿无地不春光，万里风恬化日长；到处江山辉锦绣，望中云物焕文章。青归柳线高低色，红入桃腮远近香。俯仰乾坤双眼豁，一时新景拂诗囊。
　　赋得「秋色正清华」郑孝德
　　早秋城郭雨初晴，极目江山景色清；千里陌头金作绘，万家篱外菊含英。摊书细对梧桐月，隐几常通玉笛声。此日楼台多逸兴，谁家砧杵送离情！
　　赋得「既雨晴亦佳」郑孝德
　　应时霖霈洒畿封，倏见晴辉照远峰；万片归云初拥树，一川余点不妨农。暑清绣陌风声细，日晒名园草色浓。雨后炎曦恩倍渥，欢歌处处庆时雍！
　　秋雨叹郑孝德
　　秋雨滂沱久未晴，陌头水涨断人行；九衢珠桂腾金市，万户桑麻落玉英。凭几常惊颓屋响，潮窗厌听滴阶声；夜深剪烛摊书坐，四壁凄其动客情！
　　冬夜书怀郑孝德
　　寒冬冷月照书帷，夜半拥罏有所思；学步常忧中道废，潜修宁愿外人知！心从静后能忘我，文到神来自得师；倾覆须先防未满，悔尤每自小瑕滋！
　　成均望家信郑孝德
　　人事犹浮萍，海南羁天北；去国已三秋，驻足桥门侧。秋深冷露繁，篱菊夸逸色；孤檠亮复幽，寒壁虫唧唧。游子倍思亲，远梦翔弗息；山长水且遥，家书难可得。出城问闽邮，忧心日已极！每闻风帘声，惊喜令人惑；雁飞曾不到，何日舒胸臆！
　　接家信志喜郑孝德
　　海外一颿渡重洋，舌耨笔耕傍六堂；回忆离家经四载，思亲何尝一日忘。年年空作「登楼赋」，雁飞曾不到炎荒。有客忽从榕城至，遗我平安书一囊；开缄惊视眶旋泪，捧诵一过喜欲狂！天相蓬庐常迪吉，慈母康宁晚景昌。从知万金何足宝，置书怀袖乐无疆！孤身远道虽未返，懽心何异到家乡！
　　秋日郊游书怀郑孝德
　　久雨新晴北郭秋，闲游川上思悠悠；临流席草舒清兴，何处吹笳未肯休！
　　远辟轻埃傍水游，晴川一色荻花秋；盘旋最是心无极，逝者如斯昼夜流！
　　携手河干赋胜游，一泓秋水向东流；风吹苇岸舒凫翼，日暮杨林树色幽。
　　有感口占郑孝德
　　风满桥门月映川，一飞一跃见鱼鸢；宫墙万仞云梯在，翘首于今已数年！
　　恭庆圣母皇太后七十万寿进呈官生蔡世昌
　　天朝教化覆垓垠，小国尤叨宠锡频；累叶衣冠邀盛典，三洲草树载皇仁。望云久祝慈晖远，观海长歌孝理纯。此日璇霄称万寿，欢呼岛屿共尊亲。
　　瀼瀼浓露洒扶桑，三锡温纶镇海荒；广福门前欢不尽，万松岭上庆无疆。鲸波恬作卿云色，蜃气销为瑞日光。今值中安椿算永，一时齐祝「寿而昌」！
　　万里梯航载好音，艺文诏许共窥寻；喜当圣世风云会，叨列贤关雨露深。几载饔飧縻玉粒，三时裘葛费兼金。幸逢慈寿天同久，歌效华封表藿心。
　　玉琯春回畅月天，太平圣主扈金軿；萱庭日永斟尧酒，兰殿风和鼓舜弦。籙捧瑶池仙侣会，辉明宝婺寿星悬。桥门共沐菁莪化，忭舞康衢颂大年！
　　慈宁庆霭遍寰瀛，圣孝承欢典礼明；律转洪钧绵景福，祥迎亚岁祝长庚！千官虎拜层霄日，四海山呼万岁声；最喜陪臣逢盛轨，叨随六馆共称觥。
　　七曜同躔灿璧珠，天申圣寿集祯符；凤衔玉检千秋监，龙负金泥五老图。戬谷徽音开睿略，含章厚德启訏谟。从知尊养绥繁祉，如日初升载海隅。
　　风光晓拂万年枝，正值星轩上寿期；烂缦东华腾瑞牒，辉煌南极灿祥曦。武功文德宣徽训，锡类推恩溥介禧。拜献「九如」赓未尽，穹天亿载乐清时。
　　亿春寿幄八荒开，中外声名渐被该；官宅南交笼雉至，道通西旅贡獒来。一人燕喜陈琼液，三殿鵷行捧玉杯。译馆何因随拜舞，作诗惭乏颂扬才！
　　辛巳十一月十五日，皇上恭迎皇太后自圆明苑还宫，庆贺万寿；诏许陪臣世昌等用本国衣冠随班接驾，恭纪一首蔡世昌
　　鸿钧律转一阳天，万国嵩呼慈驾前；瀛海琪花暄日影，蓬山宝树极春妍。填衢土鼓尧三祝，夹道仙音舜五弦。自喜今朝随拜舞，亲睹圣主扈金軿！
　　二十四日，承恩赏赐缎三匹、貂四张恭纪蔡世昌
　　锡类推恩及远人，云霞一篚宠颁新；九重飞下鸡林暖，三殿擎来虎观春。文绮光华辉藻火，丰貂绚烂妥簪绅。他年诏许还家日，世世传观耀海滨。
　　芙蓉
　　芙蓉不与众芳同，蝉蜕淤泥出水中；玉柄凌波标洁白，赩幢泄渚弄轻红。全无雕饰擎朝露，独绽绉纹映午风。小立银塘频驻目，天然净植郁珑璁。
　　晴望蔡世昌
　　川原雾敛雨初晴，翠黛鲜新霁色清；涧草还沾余润湿，野林尚映早霞明。山分宿霭无云迹，树散疏烟有鸟声。画景环城供客望，凭高送目惬诗情。
　　游陶然亭（有序）蔡世昌
　　岁在辛巳，节近重阳；函晖先生邀吾师及顒斋先生携予两人南游陶然亭。兹亭也，贤士大夫之所以游目骋怀者。是日天朗气清，金风徐来；倚栏纵目，真可乐也。饫聆明训之余，忘其固陋，赋诗一章以志胜游。
　　高台一上思悠悠，且喜黄花插满头！碧水晴光摇草树，名山画景拥城楼。一时诗酒同清赏，百代风流纪胜游。况有雄谈惊四座，更教远客豁双眸。
　　入学呈经峰师官生梁允治
　　奇文诏许共窥探，万里从游意兴酣；海外长瞻星聚北，帷前真喜派分南！藏书有库常兼四，淑世余肱已折三。遥听同门原济济，春风春雨楚山岚。
　　入学呈经峰师官生金型
　　丝纶特降海门东，王命从游国学中；圣域乘时沾化雨，贤关到处坐春风。鲸钟远响开屯否，石鼓奇文发困蒙。独愧浅才多未达，不知何日奏微功！
　　赠藩二仲焜郑孝德
　　久闻芳讯望云霓，此日才欣接骏蹄；宝树频怀三楚北，琪花惊拂六堂西！风吹马帐同温煖，雪满程门共品题。海国人欢随骥尾，相期文学步昌黎！
　　送郑大绍衣、蔡大汝显还国潘瓒
　　炎陬万里到燕台，为悦宣尼航海来；四载亲师传北学，一时将母赋南陔。归程应有诗千首，别绪重斟酒几杯。料得还乡同荐擢，可能怀旧望三台！
　　寄赠郑大绍衣、蔡大汝显还国潘承炽
　　炎天姓字重扶桑，入学翘瞻日月光；予弟欣闻陪鲤对，不才漫喜接瑶章！到来奔走京畿士，归去股肱海国王；衣锦从知稽古力，莫忘辛苦客虞庠！
　　送郑大绍衣还国潘承炜
　　桥门两载共灯檠，客舍难为送别情；策马心犹依北极，望尘人已赋南征。风和绮陌邮程远，日照鲸波海帕平。遥计扶桑同忭舞，道东果有郑康成！
　　送蔡大汝显还国潘承炜
　　九峰气宇信峥嵘，金比坚凝玉比莹；海国人原推异等，天都士共识才名。皇华驿路荣归日，南浦春风送客情；樽酒劝君须尽醉，何时重得会燕京！
　　寄赠郑大绍衣、蔡大汝显还国潘承炳
　　累世簪缨压海邦，连翩东序照银釭；挥毫霞起姑场岭，泼墨龙翻那霸江。旧学遥闻循轨辙，新辉逖听拥旌幢。通家犹愧悭谋面，徒寄鱼鸿送远艭！
　　送郑大绍衣还国潘承焯
　　捧书万里到长安，鲤对叨陪共仰钻；六馆风流人似玉，四年唱和气如兰。芦沟桥上天边月，姑米山头海外鸾；想见还家承宠后，时时翘首五云端。
　　送蔡大汝显还国潘承焯
　　西胶四载共磨研，长夜书声人未眠；七岛文章谁与并，三山豪杰莫之先。春风万里还乡辔，晓月连宵渡海船；此别何时重握手，相期奉使到天边！
　　序
　　中山郑绍衣太学课艺序潘相
　　一方之风气，必其人之精神、志意与天地山川之光辉相感发，而后草昧以启而文运以开。琉球于天文，其次星纪、其宿牵牛；辨岳峙其南，钜海荡其北。清淑之气，蜿蟺扶舆磅礴而郁积，固必有鸿裁健笔、希踪上国之士生其间；若郑生绍衣，其一也。
</div>
    <div class="pagination">
<a href="清代琉球纪录续辑_page6.html">上一页</a><a href="清代琉球纪录续辑.html">1</a><a href="清代琉球纪录续辑_page2.html">2</a><a href="清代琉球纪录续辑_page3.html">3</a><a href="清代琉球纪录续辑_page4.html">4</a><a href="清代琉球纪录续辑_page5.html">5</a><a href="清代琉球纪录续辑_page6.html">6</a><span class="current-page">7</span><a href="清代琉球纪录续辑_page8.html">8</a><a href="清代琉球纪录续辑_page9.html">9</a><a href="清代琉球纪录续辑_page10.html">10</a><a href="清代琉球纪录续辑_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
