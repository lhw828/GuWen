<!DOCTYPE html>
<html>
<head>
    <meta charset="UTF-8">
    <title>烈皇小识 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>烈皇小识 - 第 13 页/共 13 页</h1>
    <div class="content">
    晋封嘉定伯周奎为侯，上遣太监徐高宣诏求助。谓：“休戚相关，无如戚臣，务宜倡自十万至五万，协力设处，以备缓急。”奎谢曰：“老臣安得多金？”高泣谕再，见其坚辞，拂衣起曰：“老皇亲如此鄙吝，大事去矣，广畜多赀何为？”奎自具疏，勉助一万金。太监王永祚、曹化淳等有助三万五万者。王之心富第一，上面谕之，对以家计消乏，仅献一万，后之心为贼拷掠现银十五万两，金银什物称是。周奎抄出现银五十三万两，什器缎疋无算。

    上命张国维仍复原宫，总督浙直兵饷。初，国维就逮，辇揣知库岁空虚，朝廷首急军饷，乃倡开事例一法：杀人行劫者，皆得输金赎罪。谓：“国维一至江南，数百万可立致。”上惑其说，先谕刑部：“张国维附和罪辅，蒙弊君上，本当重治。念方士亮等轻拟，着免罪候用。”至是，有总督浙直之命。时贼警已逼，遂连夜疾趋，中途已闻变矣。过苏州时，江南尚无所闻，应抚已移镇，镇江绅衿共留国维，即于苏州抵住以资弹压。国维自揣皇上已徇难，大位未定，事不可知，决意南归。俟宏光即位，诸事就绪，始抵苏州莅任。

    临清总兵刘泽清虚报大捷，赏银五十两。又诡言随马被伤，再赏药资四十两。命速赴保定剿贼，泽清不从，即于是日大掠临清，统兵南下，所至焚劫一空。

    闯贼陷保定。贼至城下，李建泰迎降，中军郭中杰缒城降，兵溃，遂陷。同知邵宗元佩府印被执，不屈死之。乡绅御史金毓峒分守西府，贼执之谒伪将，毓峒奋拳殴贼，投井死，妻王氏自缢，侄振孙系武举人，登城射贼，应弦立毙，贼撵杀之。毓峒女陈氏，年十八，尚未嫁，与其祖母张氏、母杨氏、嫂氏，同时投井，张氏抱其孙于怀同下，侍婢亦从而下。知府方文耀见城破，即自杀。

    十三日，各城门分设红夷大炮，给守城军每名黄钱百文。连日日色无光，是夜风色阴惨，沙尘刮天。

    上命襄城伯李国祯团练京营兵，又命太监曹化淳督理城守。

    十五日癸卯，日色益晦，正阳门外伏魔庙杵忽自中劈，又南京孝陵夜哭。

    闯贼叩居庸关，总兵唐通、太监杜之秩迎降。

    总督王永吉兵败，陷贼，贼纵之归。本兵张缙彦为请召对，阁臣疑之，叩缙彦以永吉来意。缙彦初不言，固问之，乃云：“李自成有二策，请上择之：一如汉楚故事，画地为界；一解归诚以大将军辅政。”阁臣大骇，遂票旨：“王永吉丧师辱国，不准召对。”

    闯贼至昌平，军民争降，总兵李守钅荣力格杀数贼，贼撵刺之，乃拔刀自刎。乡绅张罗彦自杀，巡抚何谦南奔。

    十六日，上御殿，召考选各官，问以治饷安民，滋阳知县黄国琦对曰：“裕饷不在搜括，在节慎；安民系于圣心，圣心安，则民心安矣。”上首肯，即面授给事中。余递奏本半，忽秘封呈进，览之色变，即起入内。久之，谕各官退，始知为昌平失守也。闯贼破昌平，将十二陵享殿悉行焚毁，随分兵掠通州粮储。

    十七日，上召文武各官。上泣下，诸臣亦相向泣，束手无计。上书御案，有“文臣个个可杀”语，密示近侍，随即抹去。是日，襄城伯李国桢领京营兵出城立营，城下数万人，一时溃散。夜漏半，曹化淳开广宁门迎贼入，守城勋卫皆逃。御史王章，贼呼之降，不应，遂杀于城上。给事中光时亨即长跪迎降。

    贼军师宋献策占十八无雨，则京师不可破；有雨，则一攻即下。至是日，黄沙障天，忽而凄风苦雨。良久，冰雹雷电交至。时贼已屯西城下，火炮飞入城中，西城竟日无人敢行。近暮，定武桥南火起，始知外城已陷。奄走告上，上曰：“京营兵何在？李国桢练兵何在？”奄曰：“皇爷安得有兵？京营兵皆散，今惟有劝皇爷走耳！”先是，十五夜，上复召巩永固问以前策，永固对曰：“贼前尚远，人皆畏贼，六龙南幸，从者必多，今贼已逼近，人心瓦解，从行者臣不误，误陛下也。”上颔之。及是夜，叛奄杜勋至城下，呼王相尧缒城入讲，或欲留之，勋曰：“我家万岁爷爷，威势盛强，不反命者，立屠京师矣。”遂纵去。一鼓，上召新乐侯刘文炳及巩永固，令速带家丁护驾。二臣曰：“臣等何敢私蓄家丁，所有家人，岂能当贼？”上亟退，召太监王承恩入，密语移时，急令出部署丁为巡南计。又别传朱谕至内阁，命成国公朱纯臣提内外诸军，夹辅东宫，留守京师。已而，呼酒与周后、袁妃同坐痛饮，慷慨诀绝。妃先起，上拔剑砍之，毙。后急返坤宁宫，自缢，上视之曰：“好，好。”长平公主在旁哭不已，上叱之曰：“汝奈何生我家？”亦刃之，公主以手仰格，臂断，闷绝于地上。又令太子定王出避民间，尽去本等冠带，戒谕：“今后慎毋露帝皇家形迹。”时承恩复命，上即微服杂内奄出东华门，至朝阳门，托言王太监奉出城，守者请以天明请验，扈从者夺门，守者反炮击之，不得出。朝阳系朱纯臣所守，急诣纯臣第，阍人辞以赴宴未回。上叹息而起，复走安定门，门闸坚不可举。天将晓矣，乃返厚载门，散遣内丁，随以永王、定王分送外戚周、田二家，手携王承恩入内苑。是夜，阁臣方岳贡直宿精微科，四鼓，中涓口传圣谕：“内阁诸先生速赴行在。”亟叩之，云：“倘圣驾已同巩驸马、王太监出宫矣！”太子叩嘉定门，周奎高卧不起，门役不纳，乃走匿内奄某外邸。

    十九日丁未，阴云四合，城外烟焰障天。宣武门守门太监王相尧领内丁千人，开门迎贼，伪将刘宗敏整军人，军容甚肃。张缙彦守正阳门，朱纯臣守朝阳门，一时俱开，二臣迎门拜贼。贼登城，杀兵部侍郎王家彦于城楼，刑部侍郎孟兆祥死于城门下，兆祥子进士孟章明，同母何氏、妻王氏，自杀于寓。

    尚衣太监何新见公主仆在未起，曰：“贼已将入，恐公主遭其辱，且至定府中避之。”乃负之出，宫人魏氏大呼曰：“贼入大内，我辈必遭所污，有志者早为自计！”遂跃入御河死，顷者从死二百余人。群贼入城，取道演象所，群象皆泪下如雨。

    殉难者：太学士范景文投井死，户部尚书倪元璐从容自缢，左都御史李邦华自缢于先文信国祠中。左副都御史施邦耀，大理寺卿凌义渠，太常寺少卿吴麟徵，太仆寺丞申佳允，给事中吴甘来、周而淳，御史陈良谟与妾时氏、陈纯德、赵讠巽，吏部郎中刘廷谏，主事许直，顺天推官刘有澜，兵马姚成，锦衣卫指挥李若、王国兴，中书宋天显，俱自缢。庶子周凤翔于二十一日自缢。

    中允马世奇与妾朱氏、李氏同缢。修撰刘理顺同妻万氏、妾李氏、子举人某、婢仆十八人俱自缢。检讨汪伟同妻耿氏左右，缢于堂中。武库司郎中成德、金铉同母章氏、妾王氏、弟王员金钅宗，俱投井死。光禄署丞于腾蛟，服冠服，呼妻亦服礼服同缢。生员曹文耀妻张氏，生四子一女，城破，张氏率子女哭于家祠，同文耀庶母姜氏、二媳李氏、邓氏及乳母孟氏八人同缢。居氏田某合家自焚。李小槐同妻杜氏二子一女一婢，俱自缢。内官白某亦自缢。

    新乐侯刘文炳，集男妇共十六人，登楼自焚；其弟刘文耀，同祖母瀛国太夫人投井死，时年九十余。

    彰武侯杨崇善自缢，惠安伯张庆臻合门自焚，宣城伯卫时春率妻孥同投大井中，无一存者，都督周镜自尽。

    驸马巩永固，公主柩尚在堂，同子女四人，坐堂中纵火自焚。

    逆闯入宫，问帝所在，大索宫中不得。伪尚玺卿黎志升进曰：“此必匿民间，非重赏严诛不可得。今日大事，不可忽也。”乃下令：“献帝者赏万金，封伯爵，匿者夷其族！”至二十二日庚戌，得先帝遗魄于后苑山亭中，与王承恩对面缢焉。先帝以发覆面，自礻合蓝袍，白绸裤，一足跣，一足有绫袜，红方舄，袖中书一行云：“因失江山，无面目见祖宗于天上，不敢终于正寝。”又一行云：“百官俱赴东宫行在。”二十三日辛亥，殓先帝、先后于东华门，梓宫二，先帝用丹漆，先后用黝漆；加先帝翼善冠，滚玉渗金靴，先后袍带亦如之，同移庵内。主事刘养贞以头触地，大恸，诸臣哭拜者三十人，拜而不哭者六十人，余皆睥睨过之。叛阉某献太子，逆闯留居西宫，封为宋王，太子不之屈。

    宫人费氏，年十六，投眢井，贼钩出之，赏贼将罗某。费氏绐曰：“我帝家人也，义难苟合，惟将军择吉成礼，死生惟命。”贼喜，卜日置酒极欢，费氏怀利刃，候贼醉，断其喉，立死，费氏即自刎。

    从贼者：大学士李建泰，兵部尚书张缙彦，户部侍郎党崇雅，礼部侍郎杨汝成，工部侍郎叶初春，少詹事杨观光、项煜，谕德何瑞徵、杨士聪，修撰杨廷鉴、陈名夏，编修梁兆阳、高尔俨、李士淳、薛所蕴、赵玉森，庶吉士吕崇烈、成克恐、张之奇、杨明朗、张端、黄灿、张元琳、刘余谟、鲁梁、魏天赏、刘廷琮、何九云、刘肇国、张元锡、李化麟、姚文然、高珩、胡统虞、傅学禹、罗献文、白允谦、何允光、龚鼎孳、赵频、李呈祥、傅鼎铨、刘世芳、周钟、魏学濂、朱积、吴尔埙、杨栖鹗、王自超、史可程、梁清标，右通政赵京仕，通政参议宋学显，尚宝卿吴家周，太仆寺丞李元鼎，给事中刘昌、戴明说、孙承、傅振铎、申芝芳、时敏、米徽、翁元益、郭充、高翔汉、金汝砺、介松年、龚鼎孳、杨枝起，御史柳寅东、朱朗荣、马贞固、傅景星、蔡鹏宵、裴希度、涂必泓、韩文铨、陈羽白、熊世懿，吏部沈自彰、左懋泰、熊文举、王显、侯佐、杨元锡、吴孳昌、郭万象，户部王凤林、金震出、卫周祚、程之、刘显绩，礼部黄熙允、汤有庆、吴之琦、张琦、刘大巩、朱芾煌，工部潘同春、缪元、邹魁明、方允昌、黄徽允、李登云、吕赵龙、秦、冯秉清，司务孙节，大理寺正钱位坤，行人胡显、李丕著、张元辅、东允谦、李之奇、许作梅，王予曜、沈元龙，国子博士李森先，学正王皋，光禄监事林铭球，顺天照磨龚彝、侯以头，考推官施凤仪，知县彭三益、黄国琦、孙以敬、王孙蕙，进士武愫、徐家麟、吴刚思。

    逆冯入都，首先劝进者，陈演、朱纯臣也。向贼叩头求用，指斥先帝为无道者，魏藻德也。从狱中出而为贼策下江南者，张若麒也。其颂贼为救民水火，神武不杀者，梁兆阳也。代贼焚毁太庙神主者，杨观光也。大负先帝委任，终以拷掠死者，李国祯也。先帝求金不应，东宫出亡不纳，终赍盗粮，尽为贼有，负君辱国，贻恨千古者，周奎也。至叛奄曹化淳、王相尧辈，不足诛矣。

    平西伯吴三桂，如清乞师。二十七日，三桂以清兵至山海关。先是，三桂闻京师失守，先帝殉难，统众入关投降。而三桂父吴襄，故辽东总兵也，逆闯李自成执襄诛求金宝，索诈甚酷，三桂知之，即时返师出关，适清摄政王统兵将入大同，中途相遇，三桂即剃发诣营，叩首诉冤，愿假大兵复仇，歃血立誓。摄政王为撤兵西行。逆成闻三桂之来而复去也，急统马步兵四十万追之，刘宗敏、李过等皆从，并挟太子、二王东行，追及三桂于关外。三桂见贼甚盛，不敢迎战，入启摄政王。摄政王令三桂先与交锋，而自登高望之，待三桂将败，即挥英王、豫王分左右翼以进。时逆成亦挟太子登高冈督战，贼众三面围三桂，势危甚，忽有白标兵二队，绕出其后，如发风涌潮，所到之处，无不披靡。逆成顿足叹曰：“此必北兵也，三桂真挟北兵来耶？”急策马走，贼众大溃。次日，令降兵部郎张若麒，奉太子如三桂营请罢兵。三桂留太子，而益治兵，破逆成于关内。逆成驱贼连营进发，三桂悉锐出战，清兵助之，贼众大奔，自蹂践，死者十余万人，杀其渠帅五人。逆成走永平，三桂又追败之，逆成奔还京师。时四月二十四日也。三桂同清兵压城而军，逆成遂杀吴襄，并杀其家口三十八人。二十九日，逆成出阜城门西走，纵火烧诸宫殿，又烧九门雉楼，火光烛天。三桂遥望城中火起，知贼已走，追至保定，奋击败之，再败之于定州北。逆成愤极，复勒劲卒返击三桂，三桂以清铁骑冲坚突入，斩其渠帅数人、首万余级，逆成中流矢堕马，掖而骑，疾驰还营，即拔营归陕西。三桂复以清兵掠陕西，逆成尽出锐卒迎战，大败，刘宗敏、田见秀等皆死，逆成乃弃西安，由商雒入郧、襄，渡江趋武昌。逆成屡败之后，每行军，大队在前，己率数十骑在后。一夕，大风飞沙，对面不相睹，逆成同二十八骑趋通山，登九宫山，乡兵遇之，乱刃交加，遂剁逆成于马下。

    逆成既毙，贼众无主，乃谋向何总督投降。时何腾蛟总督五省军务，驻长沙，贼党大队投诚，皆虞其诈不敢应，相持两日。长沙知府某，挺身而往，甫至，为贼所杀，贼哄曰：“我等降何总督耳，知府卑官来何为？”不得已，乃自往，贼众望见，知为总督也，列队罗拜，欢声动地。何谕之曰：“若等来降，自当题请受爵，为国家建立大功。但若无粮饷奈何？”贼众曰：“饷我等所储甚裕，毋贻军门忧。”何又虞贼众甚夥，狼心未测，于是下令：“愿归农者听！”又分莅其众，贼党散者大半。说者谓：“何尔时抚有其众，激以忠义，鼓行而前，当必能下江南，画淮而守。而逡巡顾忌，坐失机会，良可惜也。

    时拟谥号者，大学士高宏图也。后即有借此以攻宏图者，复改为“毅宗。”按：谥法“恩”与“毅，”于先帝俱无取也。孟子曰：“世守也，非身之所能为也，效死勿去。”《传》所谓“国灭君死，正也。”今先帝俟两宫毕命后，始自为计，义也。初拟从权，徐图后举。既慨然知天命之不可争，不难身殉以谢天下，智也。业已身殉矣，犹曰“因失江山，不敢终于正寝”，礼也。从容殉难，合乎大道，仁也。夫当变起萧墙，祸介俄顷，而仁、义、礼、智俱全，而无失焉，可不谓正乎？按《谥法》杀身成仁曰“烈，”临难不屈曰“正。”愚意修史者常具疏，特请更上先帝谥号曰“烈宗正皇帝，”先后谥号曰“孝烈正皇后。”

    ●附

    ○逆闯伏诛疏

    总督湖广川贵广东广西五省军务、兵部尚书何腾蛟奏：闯死确有实据，闯级未敢扶同。谨据实回奏事：

    “痛自闯逆肆乱，逼我先帝，陷我神京，罪通于天。一旦被戮九宫山，差纾神人之愤。奉旨：‘何腾蛟着吏部先行议妥速叙，仍着将歼贼情形、闯贼首级真否？该抚察奏解。若果的真，照格叙赏以昭大信。钦此。’窃惟人臣之训，义在勿欺。如闯死非真，而臣谬以为死，且居之以为功，是欺也。欺则臣罪也，当死。闯死果真，而闯之首级，已化为异物。如首级物化，而假托以明闯死之为真，亦欺也。欺则臣罪，当死。然闯势实强，闯夥实众，何以死于九宫山团练之手，诚有其故。闯逆既死，则宜留首级示信，何以首级竟不可得，亦有其故。请为皇上陈之：臣自遭左变，投身江涛，遇救得生。臣揣闯逆知左兵南逞，势必窥楚，即飞檄道臣傅上瑞、章旷，推官赵廷璧、姚继舜，咸宁知县陈鹤龄等，联络乡勇以待。闯果为清所逼，自秦、豫奔楚，霪雨连旬，闯逆困于马上者逾月，此固天亡之也。闯逆居鄂两日，忽狂风骤起，对面不见，闯心惊疑，惧清之蹑其后也，即拔贼营而上。然其意，尚欲追臣盘踞湖南耳。天意亡闯，以二十八骑登九宫山，为窥伺计。不意伏兵四起，截杀于乱刃之下。相随伪参将张双喜，系闯逆义勇，仅得驰马先逸，而闯逆之刘伴当飞骑追呼，曰：‘李万岁爷被乡兵杀死马下，二十八骑无一存者。’一时贼党闻之，满营聚哭。及臣抚刘体仁、郝摇旗于湘阴，抚袁宗第、蔺养成于长沙，抚王进才、牛有勇于新墙，无不众口同辞。营内有臣晋、豫旧治之子衿氓隶，亦无不众口同辞也。张参将久住湘阴，郝摇旗现在臣标，时时道臣逆闯之死状。嗣后大行剿抚，道阻音绝，无复得其首级报验，今日逆首已泥。误死于乡兵，而乡兵初不知也。使乡兵知其为闯，气反不壮，未必遂能剪灭，而致弩刃之交加，为千古大快也。今而后逼君破都之气焰，遂成乌啄兽脔之肉饼，亦可以谢先帝矣。自逆闯死，而闯二十余万之众，初为逆闯悲号，既而自悔自艾亦自失，遂就戎索于臣。逆闯若不死，此二十余万之众，伪侯伪伯，不相上下，臣亦安能以空拳徒手，操纵自如乎？伏乞皇上祭告九庙，祭告先帝，使天下后世，知数十年之剧寇首逆，乃一旦天亡于九宫山，以慰二祖列宗之灵，以快普天率土之愿，臣志足矣。至如明旨所云：‘察实照诏格议赏。’是徒滋举朝之议，而重微臣之罪，臣惟有洒血于先帝而已。回奏委无一毫欺饰，可胜惶悚待命之至。降武元年月日奏。”



</div>
    <div class="pagination">
<a href="烈皇小识_page12.html">上一页</a><span>...</span><a href="烈皇小识_page8.html">8</a><a href="烈皇小识_page9.html">9</a><a href="烈皇小识_page10.html">10</a><a href="烈皇小识_page11.html">11</a><a href="烈皇小识_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
