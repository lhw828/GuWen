<!DOCTYPE html>
<html>
<head>
    <meta charset="UTF-8">
    <title>余冬序录 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>余冬序录 - 第 5 页/共 6 页</h1>
    <div class="content">    盐之贡，载《夏书》。掌盐之政令，见《周礼》。当时，但以共用不籍为利也。管仲相齐，正盐，利源始开。汉武置盐官，盐于是有禁榷。后此有国家者，于常赋外，必资焉。北魏时，甄琛乞弛盐禁，元勰乞如旧。宋儒谓其言，皆非中道。夫山泽之产，尽捐诸民，不可欲尽，属官则亦未宜。惟于官无贬，于民无伤，上得资以富，下又得资以生，斯善矣。唐乾元初，举天下盐利，才四十万缗。至大历末，增至六百万余缗，天下之赋，盐利居半。盖刘晏规画之力，晏于国计，大较取济江淮。宋元祐间，淮盐与解池等，岁四百万缗，比唐举天下之赋已三之二。绍兴末，泰州、海宁一监，支盐为钱六七百万缗，议者以为，一州所入，过唐天下数矣。然建炎盐直，视乾元所榷，贵三四倍，而缗钱轻甚，其数多寡不足量之以为盈缩。乾道间，叶衡奏，今财赋之源，煮海之利居其半，则宋之仰给於盐，固犹唐也。衡又云，年来，课入不增，商贾不行，皆私贩之害也。今日之盐，煮海者，偏东南，煮井、煮卤种桑者，出西北。属转运司者六，属提举司者七。转运司，岁办引盐共二百十万有奇，而两淮七十万五千一百八十，实得三分之一有奇。其地据两京之间，行盐之地，皆人物蕃阜之邦，比诸他司，又最广远。所谓私贩之害，不有宪臣临之，其能免乎？

    我朝自设转运以来，尝差监察御史，分闸盐课。宣德十年，差御史于两淮，提督军务，巡捕私盐。其后，岁每一差，以扬州为驻节地。扬州有巡盐察院，当自正统间始。景泰三年，差御史巡河兼理两淮盐法，未几，仍改巡盐。自是，以巡盐兼河道事，盐法之任益专。查盘、清理、纠治、兴革、文武官吏，一听其条约，非如始命专巡私盐而已。然则，临是任者，不有因时制宜，通变之才，其能胜乎？淮盐至正德间，十九入权奸之漏卮，无复有法。嘉靖改元，宪臣始克拯敝，而贪商钜袋，五倍其重，法亦非旧。越四年，乙酉，戴君奉今天子命，理盐法于两淮，慨然曰：“兹国家之所仰给者，犹唐宋也。兹法于祖宗旧，凡再变矣。吾其敢三变乎？然必少为之所乃适。”既加注厝，又慨然：“袋额价增于最，额数不广，重有卖窝之弊，三弊弗祛，盐如何不贵于昔。此亦吾责也。”明年，条约既布，牢盆改观，官吏咸服，商与灶丁无隐交，私贩屏迹，局算益饶，边储克充，穷民不淡食，是皆君通变才之所致也。

    洪武二十年，命兵部榜谕天下，凡公、侯、驸马，奉命出使，其随从，及诸藩府使人，无符验者，不得擅给驿传船马。又命兵部，遣使藉杭、湖、严、衢、金华、绍兴、宁波，及直隶徽州等府，市民富实者，出资市马，充凤阳、宿州抵河南郑州驿马户。今河南有市户马，是也。是年，河间阜城驿马户，以孽生马来进。上曰：“马户应役，惟仰于马，然刍豆之费不轻，故尝命兵部榜谕，凡驿孽生，听民出卖，今复来进，何居？”遂还之。

    洪武二十四年，命礼部清理释、道二教。敕曰：“今之学佛者曰‘禅’、曰‘讲法’、曰‘瑜珈’，学道者曰‘正一’、曰‘全真’，皆不循本俗，违教败行，为害甚大。自今，天下僧道，凡各府州县寺观虽多，但存其宽大可容众者一所并居，毋杂处于外，与民相混。违者治以重罪，亲故相隐者流，愿还俗者听。其佛经翻译已定，不许增减词语。道士设谯，亦不许拜奏请词，各遵颁降科仪。民有效瑜珈，称善友，假张真人名，私造符者，皆治以重罪。天下僧道，有创立庵堂寺观，非旧额者，悉毁之。”二十七年，榜示天下，寺观凡归并大寺，设砧基道人一人，以主差税。每大观道士，编成班次，一年高者率领。除僧道，俱不许奔走于外，及交构有司，以书册称为题疏，强求人财。其一二人于崇山深谷，修禅及学全真者听；三四人不许，毋得私创庵堂。若游方问道，必自备路费，毋索取于民。所至僧寺，必揭周知册验实，不同者，拿送有司，民问充军，不许收留为僧，违者并儿童、父母，皆坐以民罪。年二十以下，愿为僧者，亦须父母具告，有司具奏，方许。三年后，赴京考试，通经典者，始给度牒；不通者，杖为民。有称白莲、灵宝、火居，及僧道不务祖风，妄为议论，沮令者，皆治重罪。永乐六年，令军民子弟、僮奴，自削发为僧者，并其父兄，送京师，发山做工，毕日就留为民种田，及庐龙牧马。寺僧擅容留者，罪亦如之。十年，又以僧道多不守戒律，谕礼部，将洪武年中严禁，揭榜申明，违者杀不赦。十六年，定天下僧道，府不过四十人，州不过三十人，县不过二十人。宣德八年，令天下有司关津，但遇削发之人，捕送原籍，治罪如律。成化十三年，又禁约游方僧人，凡僧道住持，敕建寺观，许二人；敕赐并在外寺观，各止许一人。弘治十三年，令凡汉人出家，习学番教，不拘军民，曾否关给度牒，俱问发原籍各该军卫、有司当差。若汉人冒作番人者，发边卫充军。

    永乐二十二年令，凡自宫者，以不孝论。军犯罪，及本管头目、总小旗；民犯罪，及有司里老。成化九年令，私自净身者，本身处死，家发边远充军。正统十二年、天顺元年、成化九年，节经申明。弘治五年，自净身者，本身并下手人俱处死，全家充军。两邻及歇家不举、有司里老容隐者，一体治罪。其禁止乎未残者，法甚严也。宣德二年，自净身人，军民各还原籍，不许投入王府，及官势家藏隐，躲避差役。若犯，本身及匿藏家处死；该管总小旗、里老、伶佑，一体治罪。成化十五年，净身人，令巡城御史、锦衣卫官，督逐回籍。弘治元年，锦衣卫拘送顺天府，递发原管官司，点闸知在，不许容纵。十二年，先年净身人，曾经发遣，不候收取，私自来京，图谋进用者，问发边远充军。其戒约于已残者，法亦非不至也。而貂当满朝，金玉塞途，至今日而益盛，然则法果行乎？

    洪武元年，上谓侍臣曰：“吾见史传所书，汉、唐、宋皆为宦官败蠹，不可拯救，未尝不为之惋叹。此辈在人主之侧，日见亲信，小心勤苦，如吕强、张承业之徒，岂得无之。但开国承家，小人勿用，圣人之深戒。其在宫禁。止可使之供洒扫，使令传命令而已，岂宜预政典兵？汉、唐之祸，虽曰宦官之罪，亦人主宠爱之使然。向使宦官不得典兵预政，虽欲为乱，岂可得乎？”三年十月丁已，朝退雨，有二内使，干靴行雨中，上见，召责之。曰：“靴虽微，皆出民力民脂，为此非旦夕可成。汝何不爱惜，乃暴殄如此。”命左右杖之。谓侍臣曰：“尝闻元世祖初年，见侍臣有着花靴者，责之曰：‘汝将完好之皮为此，岂不废物劳人？’此意诚佳。大抵为人，尝历艰难，则自然节俭。若习见富贵，未有不奢靡者也。”因敕百官，自今入朝，遇雨雪，皆许服雨衣。洪武四年，中书省臣奏议，宦官月俸，宜量给米三石。上曰：“内使辈，食衣于内，自有定额。彼得俸，将焉用之？但月支廪米一石足矣。卿等不宜开此端也。”

    五年，定宦官禁令。凡内使于宫城门内相骂詈，先发而理屈者，笞五十；后骂而理直者，不罪。其不服本官铃束，抵骂者，杖六十。内使骂奉御者，杖六十。骂门监官者，杖七十。内使等于宫城内斗殴，先斗而理屈者，杖七十；殴伤者加一等；后应理直而伤者，笞五十。其有不服本管铃束，而殴之者，杖八十，殴伤者加一等。殴奉御者，杖八十。殴门监官者，杖一百，伤各加一等。其内使等，有心怀恶逆，出不道之言，凌迟处死。有知情而容隐者，同罪。知其事，而不投首者斩。首者，赏银三百两。十年，有内使以文事内廷，从容言及政事，上即日遣还乡，终身不齿。谕群臣曰：“自古贤明之君，凡有谋，必与公卿大夫，谋诸朝廷，而断之于己。未闻近习嬖幸，得与谋者。况阍寺之人，朝夕在君左右，出入起居，声音笑貌，日接耳目，其小善小信，皆足以固结君心。而佞僻专忍，其体态也，苟一为所惑，而不之省，将必假威福，窃权势，以干政事。及其久也，遂至于不可抑，而阶乱者多矣。朕常以为鉴戒。故立法，寺人不过传奉洒扫，不许干与政事。今此宦者，虽事朕日久，不可姑息，决然去之，所以惩将来也。”十七年敕，内官毋预外事，凡诸司毋与内官监文移往来。上谓侍臣曰：“为政必先谨内外之防，绝党比之私，庶得朝廷清明，纪纲振肃。前代人君，不鉴于此，纵宦官与外臣交通，觇视动静，夤缘为奸，假窃威权，以乱国家，其为害非细故也。间有发奋欲去之者，势不得行，反受其祸，延及善类。汉、唐之事，深可叹也。朕为此禁，所以戒未然耳。”二十四年，丰城县典史马坚言：“王者之居，四方瞻仰，设置宦寺守门，使之传命令，给洒扫而已。然往昔之君，多为所制。由其为左右亲近人，故其言易入、易信，遂养成内患而不自知也。愿鉴诸史籍，裁省冗员，以防异日弄权之患。”上嘉其言有关政体。

    二十七年，申定皇城门禁法。凡内官、内使、小火者，出入各门，守卫官军，务比对铜符。若本无铜符，及有而不比，辄放行者治罪。比符之时，仍要搜检精细，揣捏交裆，或将带金银、段匹、衣服等项，须凭勘合放出。或有公差干办事务，明白附写前去某处公干，及辨验身上衣服是何颜色，见数明白，随即附记。事毕回还，依数点进，但有点对不同，即时奏闻治罪。

    二十九年，上观《唐书》，至宦者鱼朝恩恃功无惮，谓侍臣曰：“当时坐不当，使此曹掌兵政，故恣肆暴横，然其时，李辅国、程元振，及朝恩数辈，势皆极盛，代宗一旦去之，如孤雏腐鼠。大抵小人窃柄，苟能决意去，亦何难。但在断不断尔。”又曰：“汉末，宦官尚无兵权，所为不过假人主名，以乱四海。至唐，以兵柄授之，驯至权势之盛，劫胁天子，废兴在其掌握。大抵此曹，只充使令，岂可使之当要路，执政操权，擅作威福。朕深鉴前辙，左右服役之外，重者不过俾传命四方而已。彼既无威福，何以动人，岂能为患，但遇有罪必罚无赦，彼自不敢骄纵也。”

    达官寻常出入乘轿，不知始何世。或谓命车制废则有之。宋人记，王荆公居金陵时，惟乘驴。或劝其令人肩舆，公曰：“自古王公贵人，虽不道，未尝敢以人代畜也。”春按《汉书》，井丹在信阳侯阴就坐上，见就起，左右进辇，问曰：“昔桀驾人辇者，是耶？”然则贵人不道，以人代畜，汉有阴就一人。自井丹言观之，两汉之君，尚无人辇，臣下安得肩舆。唐房玄龄病稍间，诏许肩舆入殿，此特出上命然耳。唐《会要》开成五年，黎植奏，朝官出使，自合乘驿马，不合更乘檐子，自此请不限高卑，不得辄乘檐子。如疾病，即任所在陈，牒申中书门下，及御史台，其檐夫自出钱雇。其宰相至仆射致仕官，疾病者，许乘之。是知唐、宋前，未尝著许乘轿事也。朱子《语录》，宋南渡前，士大夫皆不甚用轿，如荆公、伊川，皆云不以人代畜。朝士皆乘马，或有老病，朝廷赐轿，犹力辞乃受。南渡后，则无人不乘轿矣。春考，《汪浮溪集》有行在百官，谢许乘轿表，正是南渡后事。今制，两京文职三品以上官，听乘轿，四品以下，虽堂官，亦只乘马，得以方杌随，余持交床。在外司府州县，大小官，并有钦给马。若武臣，虽勋爵侯伯而下，制止乘马，亦不得持床杌，不然以违制论。士夫老病间退，去京远者从便。我国家令式之详如此。

    京师，制不许用凉伞。暑月，惟堂上官，得用黑油长柄大扇。科道部属官，自以撒扇障面。南京堂上官，旧用单檐绢伞，科道部属用大扇，间亦用小绢伞。然皆非制。前时言者谓，两京事体相同，亦曾禁止。按宋人私录，京城士人，旧通用青绢凉伞。大中祥符间，惟许亲王用之，余并禁止。后又许中书、枢密院依旧用伞出入。与今日迥不同也。

    唐崔融，吏部、兵部选人议，有东西曹之名。东曹，谓吏部，西曹谓兵部也。国制，吏、户、礼、兵、工五部，在长安门东与西五军都督府对。其刑部并都察院、大理寺，号三法司，又在皇城之西。西金方，取主杀义也。故人称，东五部曰“东曹”，刑曰“西曹”，所称同于唐，而所指异矣。

    南京法司，在太平门外钟山后，洪武十四年立。中刑部，右都察院，左五军断事司。一曰“稽仁”、二曰“稽义”、三曰“稽礼”、四曰“稽智”、五曰“稽信”。又左有大理寺、审刑司公署九所，相比类天文贯索九宿，故总名曰“贯成”。车驾尝幸焉。有谕刑官之敕，奖戒备至，后五军断事及审刑司皆革去；所存者，刑部、都察院、大理寺，今谓之三法司。

    藩省之职，实长守宰，所以衡运而柄持者，惟以养民为责。寒饥而食衣，疾苦而抚尉，顽梗而导化，冤抑而伸雪。凡为师帅承宣之事，皆所以养民也。然国家制用，上不能无取乎下。上有以取乎下，则下不容无所出。下有所出，则上不容无所司。藩省之所司，固财赋也。嗟乎，财民心也。欲民剖其心以出供上，而曰“吾养民也”，而可乎？上取乎下，势必然者。吾是司也，取之有制，赋之有时，□支物计，视出纳盈缩之数，为经费多寡之节，使民心无所伤，而水旱有资于赈救，征役不妨于调食，非养民之道乎？吾见长守宰、司财赋，而尽养民之道者之不易其人也。

    今两畿外，郡县分隶于十三省。而湖藩辖府十四，州十七，县一百四，其地视诸省为最钜。其郡县赋额，视江南西诸郡所入，差不及，而“湖广熟，天下足”之谣，天下信之，地盖有余利也。积习久，而成法隳，吏蠹民奸，谁与爬剔。簿书山委，讼牒丝纷，徭役不均，追需无已，守宰其人而或少弛焉。国课、军储，预借何地，将一切绳之严急，官府未见奇嬴，而民户已先雕惫。职衡柄于是者，可不善其所司也哉。湖之诸郡县，比岁天时好乖，走魃驱螭，人不聊生，山林盗贼，缘此啸集，徼塞蛮夷，亦乘间窃发，野杀巷哭，在在而然。利源堙涸，生物鲜少，盖必有通才颖识之士，职之藩省，以长诸郡，而郡得人，以长诸县，庶乎其所出于有司者之不伤民心，而养民之道为可尽也。

    福建地开八府，其半负山，半濒于海。倭夷之走集，士卒之屯戍，所在庾，苦于空耗。田里之所供给，陆运水载，虽弗及于京师，而地方坐食之费，仰诸有司，岁恒急。布政司作长民牧，所以帅诸郡县，承流而宣化者，其佐出则任分守责焉，盖不独区区财赋督而已也。使者行部，以宣德意，躬教化为务。闽粤之域，自宋南渡后，真儒继出，文献可征，暨今不衰。论者比之邹鲁，然则其地帅臣，殆又不可以俗吏而为之者也。谢君为之，其胜任哉。

    朝廷设官，凡以为民也。自汉承秦有天下来，守令实亲民之职。治人之本，环千里而郡，百里而县，千百里之休戚系之。是故为民择人，莫重于守令，畿甸内地，为郡若县，天下视为根本，朝廷倚为枕臂。郡守一非其人，即贻民极之害。是故为地择守，莫重于国畿。汉诏守令，民之师帅，近地称左右翊。唐制，郡守录名御屏近地，称四辅。我朝建布政使司，比古十二牧，以辖遐外诸郡，而南北附京近地，则直隶京师。是故，其官、其地之重可知。郡属布政使司者，职于民虽亲，不如藩臬得有其尊。藩臬曰“监司”者，官于郡虽尊，不如郡得亲其民。今畿甸诸郡，下有诸县之属，上无藩臬之辖，官加重矣。其可不重择其人，以重是官乎？舒桐之域，留都上游，自汉末、三国来，钜镇所在，江淮之屏蔽，要冲在焉。地加重矣，其可不重秩其守，以重是地乎。

    云南在古梁州之南，乃徼外夷地。三代封建之所不及，秦置郡县，亦不与焉。汉武南平百粤，改梁曰“益”，始领于益州部刺史。然西南戎滔土之域，两汉亦特相羁縻尔。自唐迨宋，世据蒙、假二氏，邈如外国。元举吐番兵入大理，始开行省，置宣慰、宣抚诸司。然以夷治夷，声教固无取也。

    我朝统一天下，改行省为布政司，若云南所辖，为府十有二，为军民府七。附府莫不为州、为县、为长官司，而间以军卫、军民指挥司、守御所。谓宣慰、宣抚，惟至远纯夷，不可设流官处，乃仍旧故。如广南西道宣抚司，宋之特磨道处侬智高之裔者，亦从置广南府焉。我朝疆宇之拓，威德之被，内尽四海，外该八，振古未能或之先也。镇沅、元江等府，无流官。蒙化、景东等府，流官祗佐贰，或首领，而广南府，独有流官正员。祖宗深意，盖欲内地视之，囿斯民于同仁中也。然则，为天子命吏，以正员{艹泣}兹土，可外而弗教耶。而数十年，未有一入其境，但寄理于邻郡者，何也？

    正德己卯，春叨都御史，持节云南之明年，广南正员缺，不闻其府士民事扰。藩臬间喜其地方和谧，非他土官部落比。以为得贤守至，不我鄙夷，家喻户晓，兴行礼义，其时乎？嘉靖壬午，会春替还，此愿竟未酬也。越四年，丙戌，叶君拜广南知府，来问予，其有酬远人之所愿望者乎？今川属贵竹土官弗靖，坐阴削更易流官。一再世后，风俗与内地同，已往往而然。兹土置府设官，肇自国初，渐被德化久矣。矧今士民，复异于部落，国家声教四达，煌煌天下，今固无不可化之民，君子无不可居之地也。

    万户而为之丞，制自秦始，汉仍秦郡县天下，其职不废。后世仍汉，或废，或复。究其所任，凡诸曹掾吏事，丞举得署之。然有不乐于安陵者焉，转蓝田而有负余之叹者焉。何哉？非其职则然，而二子所值然也。我朝郡县有佐，不异古，而责任为专。县大，地要冲，而事繁，丞二员，次丞一员；县小，地僻，而事简，令可专理也，即不设丞。丞之设，不徒然也。领马者，专牧；领田粮者，专征科；领壮款者，专捕逻。员外所增者，事犹专所领，况其正员，而专以佐县者乎？

    令之贰为丞，其下主簿、尉。而簿于县，实纲纪焉。唐人谓，丞虽尊，其势反出主簿、尉下，是簿得与令可否事也。宋开宝，复诸县四百户以上令，知主簿事；四百户以下主簿，兼知县事，是簿之与令，责任均也。我朝，县无大小，必有令。县小无丞，必有簿，是丞可裁减，而簿不可无也。操刀尺，据准绳，以勾稽，以纠违，督赋、定徭、追胥、诘盗，皆主簿事也。噫！簿之责任，在其县亦重矣。士始仕，得簿，何抑屈之有。


    ●卷六外篇

    古者，礼以为教，教有弗帅，刑始用焉。虞廷命官，典礼、典乐，任人虽二，为教则一。降及三代，周官：“宗伯之任，遂得兼之。周官宗伯掌邦礼，司寇掌邦禁，其治神人和，上下视，诘奸慝，刑暴乱之为职，宜不可以一；而明刑弼教，为致治化之具，则又未尝暌乎其视为二也。”《书》曰“朴作教刑，刑未尝不用于教”。《传》曰“太上以德教民，以礼齐之，其次以政事导民，以刑禁之。夫齐之以刑，视齐之以礼者，效固较然殊矣”。汉董生有言：“礼者人之防也，刑防其末，礼防其本。用刑非圣人之得已，不教而杀，谓之虐。是故圣人在位，必先教而后刑焉。”古之宗伯，今礼部之长；司寇，刑部之长，是也。刑部与都察院、大理寺鼎立，称三法司，皆司刑之官。然弼教题坊古意，自在礼部，内而国学，外而府州卫县学，规制之兴创，条格之宣布，生徒科贡之考试，行留公移，必经焉。此外王朝乡国、冠婚丧祭、贡献燕享，凡礼乐之所有事，何莫而非教也。而颜公自为监察御史，被选擢大理左少卿，连擢都察院右佥都御史、副都御史，拜刑部右侍郎、进左，至南京礼部尚书。所谓三法司者，已遍历，人皆望其当正西台，以长风宪，而出专南宫，不能无脱繁就简，去劳趋逸之疑。而春以为，此我朝圣天子，先教而后刑，先本后末，复古之深意。道德仁义，非礼不成；教训正俗，非礼不备；分争辩讼，非礼不决。公平生，尝优为于法司矣。而今日，欲礼以为教，以副我圣天子复古之意，不殆有余力乎。

    国家奉使大臣，有地方专责者，自永乐年来，惟巡抚官为然。巡抚官设南北畿暨十三布政司，有专责而恒命者，自宣德年来，惟都御史为然。都御史在地方，既承专责又奉恒命，凡事无所不当问。若钱谷、甲兵，系厥地安危，激扬操纵，朝廷有弗属焉者乎。是故，自正统年来，都御史巡抚任已重，而奉使大臣兼巡抚，则北惟漕运，南惟两广军务，称总督官为然。巡抚地方，于兵与食，厥系既重，必首当问，而总督实兼之，漕之所主钱谷，两广主甲兵，凡无所不当问，于巡抚之事，特旁摄尔。然则，总督之事之尤重可知已。南北畿、十三布政司之设巡抚，用左、右、副、佥都御史居多；而漕、而两广总督兼巡抚，大较左、右都御史，题用及副、佥者。两广边岭，海蛟龙虺、蜴虎豹宅，蛮夷悍劲，易动难安，戎旅之用，无岁无之。然亦特偏，有所重尔。国家就北建都，郊庙朝廷，禁御边徼，凡百司、庶府、吏士、宾客工役，应祭祀、禄给、享燕、供馈、锡赉、施恤之费，岁亿万计，率仰东南。东南赋税，率由河漕。京师视河漕，譬诸人视咽喉。人胡可一日无食，咽喉胡可一日不通。其为重而急，胡可与彼偏于一方者比。河漕之制，分兵民之赋，半天下府卫力以为转输，官军十二万七千八百有奇，舟万二千一百有奇，输粮石带耗六百万有奇。领之以将帅，临之以风纪。风纪之职，非百臣中，妙简时望，积年劳于累任，著谙练于历试，深且久焉，其人如何办此。

    圣朝统一天下，非前代可比。任官有远近殊，地大使然。然柄任之法，非如前代，常衡内外、权重轻也。故仕途历台郎给舍者，多不免外迁监司郡守。为监司者，秩无加焉。资级当迁，则用次补京堂卿佐贰，或留抚于外，得便宜从事。诚受主知，胡功业弗克树。顾人情恒喜脱劳就逸，外多责办，不若内优裕无他虑。故官尊於监司者，恒喜内。南京亦内也，欲简逸自便，兹地无不可。而京师为近。留都六曹，今日犹国初制，而事权归京师。则朝廷任大臣法，不得不于近乎急衡，大臣之任，移自南，厝诸北，使又内且近焉。势则又有使然，不得不权之重轻者矣。然非国初任官先后法意也。大臣以身任天下事，乃可计劳逸，苟自便其恒情已邪。天下事，利所在，人所必趋。事摄户、工部，虽群属不得不慎简，不尔奸生，并缘弊，奚所不至。太仓、易州厂，国用民力所关最钜，官盛属众，莫或颛立制，设堂官领之，盖必位尊而望素著，其人克厌人心故尔。

    西北重地，三边五镇之称，皆国初制也。而榆林之特置，则自正统间始。所谓延绥者，非边镇中最当要害者欤。延绥地方，东连山西偏头关，西直宁夏花马池，相距二千余里。其间有所谓黄河套者，非要害之所在者欤。偏头、宁夏一带，防守在套外，而虏骑乘冬河冻，乃得长驱入套，以伺我间隙，扰我心腹，则兹地也者，非尤当重者欤。向时，虏拥众来住，牧吾套内，或间岁，或四五岁，民竭远输，军勤久戍，境路骚然，不胜荼毒。今既去矣，患当预防，事贵先备。善谋国者，何以处之。陕之为边，臂扞天下，延绥实腋其间。守臣建白，有乞朝廷无以河套视陕西，而以河套视天下者。厥重盖如此，而可轻授其人乎？是故才识非敏达，不足谋兵机。年力非富强，不足当阃寄。生长非稍近其地，土风或有所未宜。宦游非素历其途，边事或有所未悉。近制两畿辅、十三省，方隅边镇，所在必以都御史任巡抚，兼理军务，位重责大，皆出简命，中外异用，必就其长，下弗敢轻举，上弗敢轻受也。

    春昔官职方，行视陕西马政，往复三边，且一年驻榆林几两月。目考宋、唐、汉、秦守边固围之遗迹，窃怪史称汉武帝听主父偃城朔方郡，循秦旧，因河为固。当白羊楼烦败走日，计亦非失，然募民徙十万口，转漕甚远，自山东咸被其劳，费数十百钜万，府库并虚。唐中宗用张仁愿，于河北筑三受降城。乃突厥默啜雄争之隙，置戍虏腹，未见其可，而六旬间，三城<立乞>就，朔方自是无寇。岁损费亿计，减镇兵数万，仁愿所筑，即汉所城郡地，彼此害利，乃尔辽绝，何哉？今不可不求其故也。唐末，朔方已据于拓拨氏，石晋十六州重为辽有，而宋人于此矻矻，与元昊竞，韩、范之才，有弗克济，匪其罪也。我朝取天下，于夷狄极惫之后，今日边事，大非宋比，仁愿之事业，其不有在乎。春职方时所及，知成化、弘治间守臣请兵搜套之议，相地移戍之议，远烽堠便营屯之议，或欲永禁畜牧，销贼凯觎；或欲广立耕种，资我供亿。众见角持，暨今未已。一代经略，岂无一可用之良策，天其资斯人以事业于今日乎？自古中国守边，皆将卒宿内，以御戍虏于外，而兹地，今日乃得入吾内，而吾反设防守于外，若之何可不求唐、汉之迹，所以得失之故，而为之所也。此善谋国者，之所以有望于其人也。今非其时矣乎。而春为斯言，固非私望也。

    御史职号雄峻，自秦汉以来则然。而我国家特严其选，而备其责。盖京朝官，有始一命得之，命下得即论其资者。至御史初选，或用前御理刑，必再经考乃得。有初选居高第得之者，亦必称试，试或逾年，亦必再经考，乃真授焉。何其选之严也。京朝官，持节而使，事峻复命，退就位，所司勿请以为常。至御史出巡，既代归，其长必为举奏，有旨乃入道。始事有用诖误不遂入者焉。其考绩，惟计真授岁月，若试所历弗与焉。责又何其备也。责之备，是故其任也重。其职雄峻，是故其选也不得不严。严其选于前，而备其责于后，是故得其人，以胜厥任，举厥职。我国家求才用人法于是乎至。宋曾氏肇曰：御史责人者也，岂独无责哉。史有执宪邦，有司直，兹欲胜厥任，举厥职，内之则匡弼天子，纠正百寮，外则肃治诸藩，弹压大镇。当言必言，逆鳞非所避；当纠必纠，奥主非所顾也。善彰恶瘅，浊激清扬，惟吾力所得为，不问稷狐社鼠托也。民情吏习，师旅狱讼，利当兴，害当祛，大奏裁，小专达，惟其所遇，盘根错节，顺风大壑，无难易计也。然则，其言必将有非上下之所乐闻者。其为责治人者，必多非休明世，能无缔怨仇、来讠替忌、罹怒斥乎。今日休明世也，言事臣，可无逆鳞于撄，而当道鲜奥主。台官中，如得人其所遇，惟其所得为而为之有余力，其孰怨仇、讠替忌之。尝闻诸孔氏：“君子有诸己，而后求诸人；无诸己，而后非诸人。”是故，君子欲责人，必先自责；欲治人，必先自治。此固子开氏，所欲自尽，以服乎人者也。

    御史以察为名，秦已有之。然汉、晋以来，直称侍御史。汉之直指，晋之检校，亦不时设。至隋、唐，而监察特置常员，则直指、检校之职也。所居之署，以察为名，唐始有之。然唐之察院，属大夫中丞，乃三院之一，尔所为御史府，所谓寺与台者，则固未尝概此称也。监察职专察事，唐号六察官。宋仍唐制。熙宁间，大正官名，以言事官为殿中侍御史，六察官为监察御史。又诏监察兼言事，殿中侍兼察事。而在京百司，亦有不隶台察者。崇宁间，大臣欲其便己，南台亦有不言事者。胜国无论已。

    我太祖皇帝，稽古定制，改御史大夫、中丞为都御史，改御史台为都察院，是以察而统公署之号也。以监察御史分设十三道，革去侍御史，殿中侍诸名衔，而纠劾、巡按照刷、问拟之任，一切责之监察，是以察而统为宪臣之号也。御史从前代重矣，监察之尤重，未有如我朝者也。任是职者，欲无负朝廷耳目之所寄，即于事无所不当察。官吏之贤否察之，得为之扬激；兵民之利病察之，得为之兴除；风俗之美恶察之，得为之移易；刑赏之轻重察之，得为之劝沮；变故之隐伏察之，得为之消弭；狱讼之冤抑察之，得为之清雪。察事之中，又皆得言事焉，必也耳聪目明。其选乎，先正有言，人之心，有养者其气充。其气充者，耳必聪，目必明。聪且明者，言必审且当。以春所闻，若梁君其真若人乎。监察唐有里行，宋有权摄，非其人不易真拜者。国家于是任，选授之初，必以试，试逾年再考，始即真。真拜之三年，然后满一考。是故，予于梁君之满一考，而有察之之说焉。是则君最绩之所在者也。

    省方设教，陈诗观风，古天子适诸侯事。后世，此礼不行。于是命大夫有观风之使焉。若汉谒者、光禄、太仆、给事、司隶、校尉、司徒掾，持节奉使清诏督课郡国风俗，察灾害，宣布恩泽，劾奏贪猾，表荐公清，所至便宜以闻，皆其任。然侍御史绣衣直指，其专职也。若宋国子博士，魏南部督，隋行台尚书，唐散骑常侍、左右司、郎中、秘书丞、廷尉、评事，称巡省、巡察、观察、巡抚、安抚、宣抚、宣慰、采访、黜陟诸使，诸法从皆得选充。然御史大夫、中丞、殿中治书侍、肃政、大司宪、内供奉、里行、检校、监察，则事权所归，官诸法从，曹司未有不兼此而行者也。沿及五季，至宋、元，旧典相承，名号损益，间莫同。考其规格无大异前代者。

    我朝稽古定制，念邦邑都鄙官府之治，不容无内外近远之殊，而班爵品秩等威之间，尤不可不重纠督察举之职。故始剪荆棘，即议立御史之台官，比宋、元加备。及后改都察院，以左、右、都、副、佥都，替大夫、中丞。而监察分设诸道，岁分巡于天下。至今日，国家百五十年，内外之政允厘，奸宄之萌不兴，盖得人之所致也。惟云南、贵州设道，在永乐十九年，监察御史于是地巡按，必自是年始。是年敕，在廷四品以下官十三人，偕给事中各一人，行天下。盖亦自是始，都御史与巡抚焉。贵州，我朝取诸群蛮，乃古所不治异域。永乐间，经画虽定，獠峒蛮寨，哮突动及境内。朝廷虞其复变，常宿重兵，简外内文武重臣，弹压之。而巡按，尤简于老成有风力者。盖其地入，视诸道最后。其去京师，并云南为最险远。则衔命而来，其人最难，宜慎其人。大抵蛮夷盗贼，恒起于讼之不平，政之不理。讼不平，政不理，恒由于其吏之不才。而天下诸道、司、府、州、县、卫、所吏，其人不能皆才。其险远地，蛮夷苦其吏，而不能自达则怨，怨则变生，其势使然。是故，简于上，巡抚、巡按，宜慎其人也。国家以纲纪付都察院、按察司。而巡抚自宣德、正统来，一任都御史；巡按自洪武来，必监察御史，是以纲纪付此人也。若不得其人使，朝廷失得奚取乎。观风之使，于属吏奚责，吾受专职，事权所归，顾如此可乎哉。云南、贵州邻壤，獠蛮寨大抵同。其地入后先，其去京师远近同。而春也，叨巡抚于云南，故因周君按贵州而还朝也。赠此言，既重其行，兼自箴焉。

    弘治辛亥，何孟春言：归自京，岁当暮，大父佥宪公曰：“余自老病，归卧州闾，不躬扫丘墓于永宁乡。而岁时祀，以诿诸族人者，五年于此。汝其行乎。谒墓毕，有事都统祠，祠毕从而享，其毋违礼。”春曰：“诺”。乃于二月二十又日至乡，明日集同族，谒曾祖墓于栗木山，谒高祖、始祖墓于仙冈岭、于社坛岭、于逻头冲、白鹭冈、九厂庙、龙渡之山，而扫奠焉。凡三日而毕，明日荐于祠胙。归州之余，与族人期于宗子之私室，杯盘既设，有携具至，称纸铺人者。有称塘头人，携具至者。有继至，称下里新地人者，称上里石壁潭人者。问之皆何姓，占席者皆族群属也。坐既定，酒一再行。坐上老人，指在坐，谓春曰：“汝未齿，从父京师，成童而始归，此其会，汝宜识吾与某，栗木山子孙也；某某仙冈、社坛之子孙，世居大塘坊，为一户，在偏桥卫者，不啻此。某某逻冲、白鹭冈之子孙分户，纸铺分户。塘头某，九厂子孙。某某龙渡子孙。下里数十家，上里分户以十数。有派江西之余千者，不在坐者多矣。在坐者，汝不能尽识。不是在而他户之人，吾亦不能尽识也。偏桥自指挥暨主簿君父子外，闻名而已。若余干，有辰溪知县其相闻者，而不相闻者多矣。”春征诸谱，永宁之何，汉、唐时，不可知。宋淳熙时，讳浚明者，广东连州人，由朝散大夫知郴军州事，卒于官。今龙渡其葬地祠，所谓都统者也。或曰，都统元人，浚明之裔，今上下里子孙，若而人祖，必云都统。而昭穆承传，莫有悉其实者。三九郎二子，仕良郁林州判，仕章不仕。今九厂巨冢三，其所葬也。吾谱可溯者，讳如盛，为一世祖。其葬白鹭冈，纸铺之祖，所由出。二世讳祥叟，三世讳俊伯，俱葬近仙冈地，名猫穴。四世讳奇甫，葬逻冲，其仲子，塘头之祖也。五世万十九公，讳德翁，葬社坛，吾大塘坊同户祖也。六世重一十五公讳仁海，葬仙冈，为吾高祖偏桥之所同祖者也。七世福十三公吾曾祖，葬栗木山，讳义坚，合州同知府君也。老人曰，逻冲而上，生卒谱无考。贾木山之葬，吾父与佥宪公所定；仙冈与社坛乡人所相，而社坛天之所定也。

    万十九公，故名族，一乡皆倚重。元季之乱，众议欲避兵入广，欲结寨防群盗，请公为率。公一切拒不许。而邻乡长乐曹国林者，众千人，复来请公，族人亦有集众自卫，遣卫公者，公叹曰：“匹夫怀璧，必为身累。”乃尽出其赀丐人，荡其家，弗少恤，裸身挈妻子走山田间。与故佃夫，别覆茅以居，耦耕以自给。乡有识士效之曰：“是固自全计也。”远近闻之，无掠入其乡者。国初事定，州五乡大姓，类不免死徙破灭，而永宁土著独完。公之德居多。呜乎！此吾之祖德也。老人酒所，又上下顾曰：洪武初，万十九公既归，葺此屋，所存先世物，惟此巨铁钟耳。公性恶杀，生不肉食，而神契卜筮，兼能处草药，疗诸肿毒瘴疠，疾人来问，卜求治疗，辄赍米数升，或斗谷，投此钟以报，无虚日。公用是获济，间以其余，易香楮蔬酒供神，邀乡族人同饮啜，月数会，人益爱乐之。

    重二十五公之戍偏桥，法与妻俱。是年庚申，公已七十有四，惟一子。同族或悯公老莫养，乞代其子戍，重阻于法。于是公之孙一福十公，才九岁，留公侧。翁孙累然，赖乡族人饷问无绝。明年公卒，乡人咸哭曰：“公德我深，何忍其殁，而处忘也。”则来视棺殓，且求地，得吉仙冈，既成兆当葬之日，举经社坛灌莽，天大雨，因就避。向晡雨不止，诸少年因就窆焉。比归已晴。长老约诘朝当复迁先所营地，诸少年曰：“仙冈本出吾辈，意丧主归，未必不更卜，在彼在此，均之权厝，徒劳何益。”事遂止。明年，重二十五公番代归，携术士视仙冈良吉，及治社坛为迁葬计。树木开除，地显朗，山水回互有异，又以术士往视。术士曰：“仙冈吉则吉矣，抑此地美甚，葬法不可弃也。”于是亦止。后数年，庚午，重二十五公卒，乃葬所谓仙冈岭者。或过二地曰，墓之子孙，据地理说，当文武并显于世，其期至矣。重二十五公戍偏桥之明年，生合州府君。其卒也，福十公继戍，绩军功，升镇抚。其子友琛，正千户。孙铨，升指挥。铨叔澜，自卫学贡，为梁山主簿。而吾合州府君，科第起家，太有子若孙，以世其科，克昌厥后，以弗坠。然则，地里之说可信，谓天之所定非耶。

    春作而言曰：吾祖之德远矣。阅代绩世，存更变故，宗法废而世次失，国姓郡望不能免也。吾都统三九郎之墓，祭于吾之为后之子孙，而吾不知其为吾何代祖。谱无征焉耳矣。祖德之庇吾子孙，一世至四世，谱之所载，其无可言乎。亲尽焉耳矣。世远则亲尽，亲尽则势疏，而谱之作于后者，不得详于前矣。先王服制，远不逾袒纟免；君子世泽，下不逮Ａ３３孙；士夫祠祭，上不越高祖。而吾今得会吾族群属于此，得闻吾五世祖之遗德，谱之所未列也，其弗幸矣乎。呜乎！天下之人，有同吾姓者，而吾于同族之人为亲。同族之人，有同吾远祖者，而吾于同近祖之人为亲。然自近而推之远，则皆出乎一人之身，而未始不皆亲也。一人之身不可见，而见其丘墓，吾得同守焉，得同祭焉。先世有公祠，而吾于此有同会焉。所以兴吾孝弟之心，而不至途之人相视者，此其地也。凡为吾族群属，岂不愈远而愈亲矣乎。万十九公之德，而乡人报之如此，非公意之所企也。乡人之事，而天实为之如此，非乡人意之所及也。胤祚盛衰，代有之。而积善之家，有余庆。地理家之说，非君子之所容心也。重二十五公不克寿，而镇抚暨合州府君，皆孤童旧起，绍前启后，日向昌炽，彼苍之报施不诬如此。吾族群属，其尚知所勉哉？老人曰：“如汝言，幸备书之，以贻诸在坐者。”

    嘉靖改元，春以南京兵部右侍郎，改吏部右侍郎。奏为乞恩辞免改任，容令休致事：臣先任都察院右副都御史，巡抚云南等处地方，钦蒙升授前职，缘云南等处巡抚官，例该听候新官到镇交代，方许离任，臣节准吏部并兵部咨，遵照于嘉靖元年三月内，与接管巡抚都御史王启交代，已行前去南京兵部到任管事间。本年五月内，道出湖广地方，又准吏部咨，为缺官事，该本部等衙门，会推具题，奉圣旨：“何孟春改吏部右侍郎，钦此。”钦遵。备咨到臣。窃惟诸曹，以吏部居先，夙号六官之长，小宰与天卿为贰，实陪八座之荣。缙绅之领袖匪轻，人物之铨衡攸在，若才弗堪于所授，将物议终于不平。臣也何人，欲叨兹位。闻大横于龟告，观昌运之龙飞，幸不弃遗，与加扌文拭，前此之擢，于臣过矣。而乃自南移北，由武换文，感大地之深恩，誓丹心而难报。据渊冰于非分，累两足而益危。臣曷敢冒承，重贻颠踣，伏望亟收殊渥，俯察愚忱。或听将原职归休故乡，或仍假旧官俟缺，他日所有剧司高选，留储清识异林，庶几上无亻替赏之嫌，下免素餮之责云云。

    春自弱冠登第，今二毛。仕途间，星轺风帆，去离故乡，违远京师，西南北远或万余里，七八千里；近数千里，千数百里。或连岁出，或出以数岁后又出。曾效昔人于役志，陆有《万里鞭》，水有《在舟录》，纪之。而千数、百里而近者，不与焉。嘉靖甲申，廷诤大礼，以吏侍调南工，舟中偶观《吴草庐集》驿舟之书，云：“官办驿舟，一日或一易，或再易、三易。其易也，得一舟，设饰完美，从者辄喜；遇敝恶，辄愠。舟难美，所寓止一二时、三四时，久则半日，一宿去之矣；恶亦如是，奚以喜愠为也。喜者非有益于己，愠非有损也。而一时之情，自不能以不然。人之寓此世，亦犹此舟，多者百余年，少者数十年，骤革数迁何常，而乃以目前之所值，移其胸中，为喜愠，何也？”春抚之怅然。予前此《万里鞭》所指，及《在舟录》，大都出使事。而间关转徙，不敢不奉严程，皆有之。其荣也，持节佩符，旌旗夹道，蕃登鹿轩，膺坐龙门；其艰难也，豺虎丛中，鲸鲵波上，寸跻丈落，厄不得前，而今皆陈迹也。至外所接之，人工逢迎，而忍慢玩者，尘土矣。其足追思满一笑乎。春兹行老矣。历炎凉，非一时，岂肯与世更相较计。独念并春廷诤时，诸君有被谪者，有谪戍者，有不幸杖而死者，有幸而致仕去者。水陆困顿，当何如。而春特用左迁，仍旧衔不废任用，独承汪恩而南，非大幸乎？吴书“人寓此世百余年、数十年”之云，举人一生云耳。百余年、数十年，尽一生中所值，目前事假来而忽往者，又何足喜愠之有乎。吴书驿舟，时九月二十五日，已过新安驿。春书时，是月日亦已过新安驿，然所云已过者，彼北而吾南也。

    春调南京工部左侍郎之三年，为嘉靖五年丙戌。十一月内，奏为患病陈情乞恩求退事：“臣学术迂疏，性资愚戆，少通朝籍，蚤妄意於驱驰，中被家艰，晚方叨于任使。犬马岂能必报，涓埃惟愿少裨。荷乾坤覆载之仁，有罪不加于至死；蒙雨露沾濡之泽，无才犹录以备员。居三品、历两京者九年。佐六卿、专一衔者四任。何幸优间之地，久容尸素之臣。福已过，而灾生。年当衰，而病作。若不亟求休退，必将重致颠危。故陈力当止于不能，而修身贵复于不远。大易著为明训，周任亦有是言。如蒙伏望矜其始终，赐以骸骨，俾克延于残晷，得歌咏于太平。”事下吏部，覆奏云云。至次年丁亥二月内，奉圣旨：“何孟春既有病，准回原籍调理。钦此。”

    东坡与侄书：凡文字，少小时，须令气象峥嵘，朵色绚烂。渐老渐熟，乃造平淡。其实不是平淡，乃绚烂之极也。近世刘文安公定之言，为文必先博而后约。若收敛太早，则其地无所容。盖得东坡此意。西涯先生尝以告吾乡华伯瞻。及见春文，又以语春。春中年来，涯翁谓人曰：“子元文章，旁引博喻，不可穷诘。学既赡，而笔力又胜之。吾所患于子元者，与患他人者异矣。”今日观《麓堂集·华伯瞻墓志》及《保齐文集序》，不觉惨然久之。《保齐集序》云：“某奉诏受业，获聆绪论，为文必博先而约后。譬之山焉，必出云雨，产宝玉，生林木禽兽，而朽株粪壤亦杂乎其间，斯足以为岳，为镇。譬之水焉，必吞吐日月，藏蓄鱼龙，变现蛟蜃，而污泥氵蜀潦来而不辞，受之而无所不容，斯足以为江，为河，为海。古之所谓大家者，皆然也。若句锻字炼，探之而有穷，取之而无复余者，不过为孤峰绝涧而止，恶足以成其大哉。”是言也，翁七十之年而所以序保齐之文，而不忘者，少年之所闻也。趋约之道，翁之老而就实，而所以惠于吾徒者，又有在矣。其尚知所勉哉。

    前辈言士大夫游艺，必审轻重，且当先有迹者。学文胜学诗，学诗胜学书，学书胜学图画，学图画又胜学琴弈之事。盖有迹者胜耳。诗与文工者，传写刊布，一化百千万亿，垂之无穷。字与图画工者，系其楮素存亡，稍经摹拓，不免失真；真者百年，不免水火之患。琴弈之事，虽极精妙，身后何寄。下琴弈，则非清士所为末技，无足寄名者矣。西涯先生晚年，耽对棋酒。春不善棋，然寿村有客，未尝不与，颇以为劝。先生曰：“将何消日。”春曰：“词翰熟自天成，足娱日力，既惠后生，又垂远世。”先生笑曰：“此后生计，吾老不暇为此。”一日，先生在棋酒间，有奉当道命，以巨轴乞词翰者。踵至，先生色弗怡，大书一绝云：“莫将性命作人情，写字吟诗总害生。惟有图棋堪遣兴，客来时复两三枰。”春观之悚然。知先生前意之所在也。元许鲁斋尝戒其徒姚燧曰：“弓矢为物，以待盗，使盗得之，亦将待人。文章固开发士子之利器，然先有能一世之名，将何以应人之见役。非其人而与之，与非其人而拒之，均罪也。非周身斯世之道也。此又游六艺者所当知。

    老杜诗：“黄羊饫不膻，芦酒多还醉。”宋人解云：黄羊出关右塞上，无角，类獐鹿；夷人所造酒，荻管吸瓶中，故曰芦酒也。春按：今陕西近蕃地，皆有黄羊，大如数岁抵，而角甚长。西地羊角皆拳曲，黄羊独与江南同，而生顺后其肉肥美，膏黄厚，而不膻。川中人造酒，荻管汲瓶，信然。陕以西人，则高盆贮糟，饮时量多少，注水盆中，窍盆吸之，水尽酒乾，谓之琐力麻酒，又曰杂麻酒，即芦酒之遗制。宋人之所见者，岂未详耶。

    见素林公，旧隐之云庄，有石其山，天成一碑。题曰：“吾老，盖其菟裘地也。”公长宪湖南，感事乞休。时弘治间，江西值旱饥，征公都御史巡抚，事竣再乞休。正德间，四川盗起，征公督诸路兵有功，三乞休。今天子，光绍大统，起耕傅岩，询钓渭滨，公应累征，进尚书，自工改刑，致理实多。明年乞休，凡八疏，乃得请归。当续题四休，于吾老下，此卷篆字，白岩太宰所书为是也。卷中诸公诗章，皆和公留别作也。

    春惟君子之道二，于出处焉见。出处系吾身最重。吾身系天下国家最重。非吾身重也，吾道重也。道在出处，出处在时。吾身有道，则吾身出处，天下国家视焉，不惟其时，畴能不陨获而充诎哉！古人有入而不能出，往而不能反者。彼自诿各行其志，然非中道，谓之不识时可也。吾无论已，而有养志自修，为官不肯过六百石，辄自免去者。有前后所居官，未尝至秩满，便自求解退者。彼岂不思之烂熟，谓之知足可也。非为天下国家者也，非真知道者也。见素公当世，所谓有道君子。道之著，孔子可师，首阳可希，志匪降也，身不独善也。应龙有潜有升，威凤或下或翔，吾无用此媲其贤矣。成化间，高都宪上达乞归，疏称三宜退。及征治盗，谓宜再起，功成宜再退，晚自号五宜。西涯先生云，古人一宜去，二宜休，皆敛退事。而能退而出，出而复退，出不徇物，而退不矫情者，为难。翁盖甚贤乎高公也。然则，见素公今日四休事，虽古人中求之，竟谁堪比拟耶？

    都督马公视春赵松雪所书陶诗二十首，于舟中相与玩。适按《靖节集》，此饮酒之作也。赵书此，必具其题引，今陶序焉，字上已灭二十三字。诗其一至其五，灭四字，半灭者六字，其六、七、八、九四篇书与本集其十一，其十二、十三，互相易。陶序固云，词无诠次书前后，赵岂容有他意也。“百世谁当传”集本作“当谁”；“此还有真意”，集作“此中”；“人当解其表”，集作“意表”。“日没蜀何炳”，集作“当炳”。“归鸟趣故林”，集作“趋林”。“啸傲东窗下”，集作“东轩”。“众草没其姿”，集作“奇姿”。“违巳谅非迷”，集作“讵非”。“竟抱穷苦节”，集作“固穷节”。“但恐多谬误”，集作“但恨”或曰集“当谁”，不如作“谁当”。“趋”作“趣”，于古字通用。“奇姿”为“其姿”，因本篇有乃“奇”字在。下句“但恨”为“但”。恐东坡已如此引用。赵书改集本字，不为无理。而春以为，他所书有不可同者。集本字，为胜矣。松雪为人书，此不过随手纪录，正如山谷书孟博传，默诵间，有二三字疑误耳。篇章之互易，与字之不同观者，皆不必辨。第赏其笔精可也。嘉靖乙酉八月二十六日，春与都督公，阻风长芦，意颇懑，观此不觉释然一笑，而复公曰，兹真饮酒之作也乎。

    丙子十月之十日夜，春梦与故人别，或有以《李于江集》赠者。登舟把玩间，得句云：“江上一樽犹在眼，风前片席已遮出。看山总是看人意，不得方舟共载还。”沉哦久之，自云效李作，不知其何也。

    成化间，陈翰林师召，所乘盲马，售钱六百文。西涯先生，以诗谂之，有“斗酒杜陵堪再醉”之句，盖用子美“三百青铜”语也。时李刑部若虚，旧屋为积潦所坏，数年不售，竟得银四两。涯翁亦谂之以诗，云“词林马价知多少”，即前师召事也。前辈居处、乘骑如此，凡口体之奉可知。今日士夫，一登仕途，必华屋而居，出必驱坚策肥，其于饮食衣物，能省节者几人。视数十年前，为费何啻千万。噫！可以观世变矣。

    南京守备太监刘琅，自陕西、河南镇守，至金陵，贪忄林益甚。盗积既厚，于私第建玉皇阁，延方士，以讲炉火。有术士知其信神异也，每事称帝命以动之，饕其财无算。琅有玉绦环，值价百镒，术士绐令献于玉皇，因遂窃之而去。或为诗笑曰：“堆金积玉已如山，又向仙门学炼丹。空里得来空里去，玉皇元不系绦环。”春闻诸周少卿子庚，相与冁然。

    姑苏毛都宪呈，尝访杨祠部循吉，因洗浴，辞不出。后杨访毛，亦以洗浴辞。杨索片纸书曰：“君求顾我，我洗浴；我往报君，君洗浴。我洗浴时，四月八；君洗浴时，六月六。”遂并剌投而去。释氏，四月八日，有浴佛会；世称六月六日，乃猫犬澡浴之候也。杨故用此戏之。春闻巡抚都宪俞公谏云云，盖事之不为虐者。
</div>
    <div class="pagination">
<a href="余冬序录_page4.html">上一页</a><a href="余冬序录.html">1</a><a href="余冬序录_page2.html">2</a><a href="余冬序录_page3.html">3</a><a href="余冬序录_page4.html">4</a><span class="current-page">5</span><a href="余冬序录_page6.html">6</a><a href="余冬序录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
