<!DOCTYPE html>
<html>
<head>
    <meta charset="UTF-8">
    <title>玉镜新谭 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉镜新谭 - 第 2 页/共 10 页</h1>
    <div class="content">　　
　　　卷九
　　　　爰书一（魏忠贤　客氏　崔呈秀） 
　　
　　　卷十 
　　　　爰书二（魏良卿　侯国兴　崔铎　客光先　杨六奇　客璠） 
　　　　爰书三 
　　

　　
　　圣谕
　　
　　都察院等衙门接出圣谕：
　　
　　设官分职，内外各有攸司。人臣守正奉公，交通内官为非法。朕览大明律一例：「凡诸衙门官吏，兹与内官及近侍人员互相交结，漏泄事情，夤缘作弊，而扶同奏启者，皆斩。妻子流二千里安置。」祖宗深知治乱之原，邪正之辨，以此为后世臣子鉴戒，至为明切。昨逆恶魏忠贤、崔呈秀表里为奸，把持朝政，变乱祖制，贻祸生灵，业已磔诛，以抒臣民之愤。自后大小臣工，须知各守职业，各效忠诚。本无招权纳贿之私心，何必巧营别窦；共矢特立独行之风节，自可上结主知。居高听卑，朕方广闻于明达；踰阶历位，尔等宜爱其身名。倘有故蹈前辙、交结作弊者，其为祸始，罔顾王章，朕必究治，断不姑恕。仍许科道官，不时实纠参治，务醒积习，用肃官箴。尔等其钦承之。特谕。
　　
　　崇祯元年三月初三日。
　　
　　
　　凡例
　　
　　一、是编虽曰逆珰事略，然忠臣义士，直言谠论，无不毕具。毋诮曰「熏莸同器」，盖语云「世无小人，何以见君子」？
　　
　　一、惟一人一事，而汇为三十二类。每类先叙事，后引疏中语。足为奸人针砭，可堪救时良剂者采焉。
　　
　　一、录用章奏，字字俱从邸报、邮传，不敢窜易一字以欺人。读者勿哂我田舍儿强学人作尔馨语。
　　
　　一、凡忠言告君者，标出姓氏。间有谀辞媚珰者，止列官衔某字。第显其事而晦其人，隐恶扬善之意也。
　　
　　一、通卷伦次，具有条贯。愧我艹莽中人，闻见寡陋，肤浅无文。惟是不摭浮言，不缀繁辞，讵能显处看月，直似牖中窥日耳。
　　
　　一、雅俗两洽，展卷易晓，直写数年时事不平，以昭凶逆之终受天刑。既乏文采，谁能见赏？其如与谢孝剧谈一出邪？
　　
　　一、忤奸者阐扬未能悉，而辅奸者止寥寥数语。事见人隐，非称乌有先生，即如亡是公子。若谓臧否人物，则小子何敢？
　　
　　一、遇忠肝义胆之言，加之圈点。而毒焰凶锋之事，亦加圈点。非徒供笑柄，特指其优劣易见，共赏共识尔。
　　
　　一、遇害诸公，略举其罗织起因。若生平大节，亦各有大方巨擘志传诸篇，另具载于胪笔一书也。
　　
　　一、附崔呈秀投缳，萧灵犀刎剑者，为奸枢之恶已自暴着，而侍妾之烈亦不可泯灭者矣。
　　
　　长安道人曰：按浪仙此编，直是一种豪侠不平之气耳。观其株守田间，不能请尚方以斩元凶，而兀兀低眉俛首，持三寸管于茅檐瓮牖之下，以纪时事盈牍。时有见者，愕然诫之曰：「此杀身之道也，亟焚之。独不闻维扬太守扇头诗乎？」浪仙曰：「否，否，太守以纱帽累也。我一布衣之贱，那得见知于人。谨秘笥中，当不负教爱也。」今日幸逢圣天子当阳，日月重光，奸人正法，业享太平盛世，喜而汇帙，以为后车永鉴尔。
　　
　　
　　
　　玉镜新谭卷之一
　　
　　京都浪仙朱长祚永寿编辑
　　
　　　　　　
　　
　　　叙略
　　
　　夫国有权臣，朝无善政，自古而然。若我圣祖定官制，三台六部，九列两垣，各有所司。惟台省专任言责，上下悉繇之举劾焉。于是大权不使一人独揽，三百年来无莽、操之祸。虽首揆以票拟之重，祇系纸上一言耳。唯是宦官，不能制之，皆繇出入内廷，日侍御前，凭作威福，玩弄事机，外廷百执事孰敢与之抗乎？若王振、刘瑾其人，骄横肆纵，几成大祸，幸天厌其毒，旋被诛殛矣。虽尔，岂似今日魏忠贤之逆恶滔天也。忠义之士，感奋一言，立为齑粉，矫杀无筭。即宫闱妃御，亦不能相保，懿亲国戚，悉遭辣手，寻且罗钳吉网  寻且罗钳吉网　原讹为「寻且钳罗吉网」，已乙。案：「罗钳吉网」，语出旧唐书酷吏传。 ，缄口结舌矣。遂有狐媚者，假其威灵，亦各为虎、为彪，允殇善类，诛夷殆尽。哭泣遍海内，压抑满天下，吞声不敢言也。是故天地所不容，诞膺明圣，登极一月，而元凶辅恶，尽加显戮，数年积郁，一日顿抒。日月重光，神人共快。敢辑其始末，以供麈谭，咸颂太平于千秋万代尔。
　　
　　　原始
　　
　　万历中，肃宁人魏忠贤者，初名进忠，市井一亡赖耳。形质丰伟，言辞佞利，目不识丁，性多狡诈。然有胆气，日务樗蒲为计，家无担石而一掷百万。若其歌曲弦索，弹琴蹴踘，事事胜人。里中少年，竞相与狎。迷恋青楼翠袖之间，落魄无行，依人醉醒，不问妻子饔飧韦布，游手好闲，以穷日月。走入都门，竞趋豪家，效犬马之劳。时有爱之者，佐充部役长班，能迎合上人意，繇是，宠信承托。日觅金钱，夜则付之缠头矣。邀人豪饮，达日不休，以故囊无余蓄，恬不挂意。唯闻其叫啸狂跃之声，罕见其悲愁戚郁之态。忽患疡毒，身无完肌，迨阳具亦糜烂焉。思为阉寺，遂以此净身者。敝衣衫蓝缕，悬鹑百结，秽气熏人，人咸远之。竟日枵腹，无从所归。居常得失，不以内顾，因而羞见眷属。昼潜僻巷乞食，夜投破寺假息，昕夕晏如，不自为辱。偶过村落，卧废祠拱案间，以傍列小像作枕，鼾息如雷。抵鸡鸣将觉，犹梦寐中，见白须老人恭揖跪告曰：「我此方司土之神也。因上公过止，侍立终宵，不敢违慢，唯此小鬼求赦之。」忠贤遂起，而神忽不见，瞻所设像，盖合梦中所见者也。鸟声喧林麓，车音载道间，天将曙矣。于是，忠贤忻然有喜色，顿萌妄念，言无后福，安能动鬼神耶？竟入春明门，就旅店丐炊，人不为理，而皆呼叱之，忠贤亦不甚屈也。偶肆中有一风鉴家，熟视之，抚其背曰：「君过五十，富贵极矣。」忠贤曰：「公何笑我？我今饥甚，求一匙粗粝尚不可得，何云富贵？为恨不早填沟壑。」相士怜之，嘱之旅店主人与之食，主人变色不从，而云：「汝欲作情，何不饭之？而干他人邀己惠耶？」相士便从袖中。出一紫囊示之曰：「仅得二金赠汝，半为药石之赀，半为脔羹之需。但用尽复来，我当复给汝也。」自是，医疗奏功，丰神顿异。相士云：「此汝一番脱换皮骨耳。」忠贤唯叩头抢地。而相士即携之出郊外，具杖头青蚨市酒肴，觅一静宇，忠贤恍然启悟。复趋向所宿之废祠，置香楮牲醴于神案。相士云：「今日与汝结为死友，他日慎勿相忘。」忠贤泣云：「今日残生是公所赐也，岂比异乡骨肉，当是再生父母。他日苟富贵，唯公是命。苟相忘，唯神是殛。」两人遂对神八拜而定盟。相士即罄所有以赠忠贤，云：「我今欲他游，不识相会是何年也。君亦自此否极泰来，当有一中贵相挈耳。我十年游赀，今一旦奉汝，唯嘱汝以尊名『忠』字在念，可保令终也。永以我言铭之于心。」再拜而别。相士不告其所游之地，忠贤亦不告其所梦之异。嗟乎，相士之一腔热血，一双神眼，第识其面而不识其心也。讵意忠贤故态犹存，骤得无名之赀，即事鲜衣怒马，访狭邪冶游，复殢桃叶渡头，栖迟六博场中，歌舞呈艳，枭卢竞胜，不数月而复荡尽也。依然无措，何以聊生，担水街头，乞身权贵，而为内相家佣。与诸仆隶相协，援引叩见。内相爱其獧捷，足堪任使，挟充火者，随入内禁。进身之基始于此。
　　
　　　进用
　　
　　忠贤日随老内相出入禁廷，而忠贤悬牙牌，衣锦(礻散)，亦居然一内相也。本大奸大恶之人，而先以小忠小廉事人，为入门诡诀。人人咸得其欢心，亦咸为之笼络。依辅老内相，专督御卫，每啬于己而丰于人，毋论大小贵贱，虚衷结好，凡作一事，众悉颂之。时光宗  泰昌庙号 在储位，闻之，命以随侍熹宗  天启庙号 。服劳善事，小心翼翼。于时熹宗稚幼，方当龆龀，周旋谨饬，喜逾诸常侍。内有客氏保护起居，旦夕不相离，外有忠贤曲意逢迎，巧会旨趣，客氏亦悦之。客氏，即后封奉圣夫人者，时偕相佐，寝食在侧。会神宗  万历庙号 宫车晏驾，光宗御极，甫一月，而仙驭宾天。熹宗登大宝，加封近御诸人，而忠贤素所宠信，气指颐使，骤列大珰。且倚客氏，表里为奸，事权一旦把握矣。
　　
　　　权任
　　
　　时忠贤欲怙势作威，专权暴政，先自排挤忠良，以行己私。切惟中官体统至严，非由文书房、司礼监起家者，不与秉笔专制。忠贤以巧诈谄媚事上，而特拔之幽贱，宠以恩礼，原名「进忠」，改命今名。上欲其顾名思义，忠不敢为奸，贤不敢为恶，岂忠贤初心谬谨，而一逢机会，辄狼子野心，便负上意。有大珰王安者，三朝老宦，忠贤见之，必撩衣叩头，非呼不至，非问不答者。安事光宗于青宫四十年，操心虑患，所与护持孤危，光宗与福王兄弟怡悦，皆赖安调剂之力耳。威劫之不动，利诱之不变。而光宗登极，立致尧舜种种善政。及奉熹宗仓卒受命，拥卫防护，确有大功。而忠贤以私忿矫旨，掩杀安于南海子，身首异处，肉喂狗彘，何其惨毒。此威制内臣也。暨而肆逆宫闱，以立己威。假旨革夺成妃封号。忠贤直托客氏私比，凡与捏造，矫旨杀人。又有一旧贵人，以德性贞静，荷上宠注，忠贤恐其露己骄横，谋之私比，托言急病，立刻掩杀。又裕妃以有喜得封，忠贤以抗不附己，嘱其私比，捏无喜，矫旨勒令自尽，不容一见上面。此威劫内廷也。暨而变乱朝纲，废斥大臣，以固己权。祖宗之制，以票拟托重阁臣，令其静心参酌，权无旁分，一力担当，责无他卸。忠贤擅权，旨意自行传奉，抑扬真伪，谁与之辨？又公然令琅珰三五成群，勒逼讲嚷，政事之堂如廛市。至有内札不相照会，夜半出片纸杀人，圣上不得知，阁下不及问，以致郁闷难调，相率求去。若顾命大臣，如刘少傅一例，亲捧御手，着定大计；冢宰周嘉谟，倡率百官，立寝后封，义黜臣奸；执大义之宗伯孙慎行，重纲常之都宪邹元标，立国本之司寇王纪，定国是之台臣孙羽正，皆嗾言官论劾，一时尽逐忠直清正之臣，无非翦己之忌，树己之帜。此威制外廷也。是以奸邪竞进焉。
　　
　　　纳奸
　　
　　忠贤庸流劣质，原不知书，胆粗手滑，伦理茫然，操切举动，经济何知。思欲树党，协赞奸谋，遂有崔尚书为之腹心，续又「五虎」出焉。同心济恶，羽翼成矣。又「五彪」出焉，并力助焰，牙爪张矣。尽立招权之势，广开纳贿之门，黄金白镪，车马载涂，明珠宝玉，筐篚盈户。凡负罪谴者，夤缘而免；觊显擢者，奔竞而得。附之者升之九天，一月三迁，蟒玉峥嵘；忤之者坠之九渊，褫衣夺职，禁锢瘗埋。阴修恩怨之私，明快寇仇之隙，颠倒任意，翻覆在手。于是忠贤任其所欲为而为之，与我善者善之，与我恶者恶之。一切政事，先请崔公，而又托辞云，要与里边说，可否始定。举朝但知有此二人，而不知有圣上也。威福日盛，鹰犬日众，四方孔道，民间无敢偶语者。驿使停骖，即卧榻间，无敢提一「魏」字者。身在京华，童仆往来，无敢带一家书者。去国诸臣，典衣觅骑，萧条狼狈，全无士气。而一经削夺，门无敢谒，郊无敢饯者，虽师生戚友之谊，亦荡然扫绝。重足而立，道路以目。凡衣冠士庶相见之间，皆缄嘿不敢吐半言，即寒温套语，问讯起居，并忘之矣，唯长揖拱手而已。其婚丧宴会，亦不敢设矣。三四年来，普天率土，凡智慧者化为愚蒙，辩捷者妆成瘖哑。旷古及今，中官之威劫海内者，未有若此大神通也。时惟有骨鲠之臣交章论劾者，是大狱起而罗钳吉网之横行也。
　　
　　附苏、杭织造太监李实疏云：「题为欺君蔑旨、结党惑众、阻挠上供、亟赐处分以彰国法事。职奉命督织，旧例在于苏、杭二府，迭报驻札，以其便于督催趱织，不顾每年春秋二运。向自应天巡抚周起元背违明旨，削减原题袍段数目，掯勒袍价，又不容移驻彼地方，故纵苏、松二府连年漕运。职于此时，畏伊横恶，无敢剖晰。讵料起元乃以邪党倾陷朱童蒙，荷蒙圣明洞瞩其奸，削职归里。始移檄苏、松二府，修葺衙宇机张。职于去年十一月初九日，移驻苏州府，会同抚、按诸臣督催今年春运。及至行催各府钱粮，而苏州府十解其二，松江府毫无解监。职因见惊，遂遍访根因，仍是起元拨弄，相沿不能改。且起元抚吴三载，善政无闻，惟以道学相尚，引类呼朋，各立门户。而邪党附和逢迎者，则有周宗建、缪昌期、周顺昌、高攀龙、李应升、黄尊素，俱系遍地缙绅，尽是东林一党，与起元臭味亲密，每以私事谒见，起元言必承顺。起元之意，不曰内监移文，何足准行，则曰袍段钱粮，只宜缓处。起元因是愈恣暴慢，大肆贪婪。乃假名铸钱，以太、安、池三府协济袍段银十余万两，铸造滥恶薄钱，眩人耳目，则将皇上急需之袍价，藉是而尽入私囊，致机匠若干累也。然黄尊素愈为可恨，辄与职掌案司房黄日新，以其桑梓，甘为侄辈，奴颜谄事，意图借贷银两，往来交际，意甚绸缪。俾日新狐假虎威，妄自尊大，倚势西台，凌轩机匠，鬻弊通同，罪盈恶极。职绩访最真，业将日新严刑拷鞫，发局墩锁。正拟具疏，候圣主定夺，而日新惧法，自缢身死，则尊素之罪，固可逃乎？更加周宗建等罪恶多端，奉有明旨提问，乃敢肆无忌惮，不拜龙亭，不服讯勘，色衣方巾，公行出入，目中何知有君父，亦何知有法纪。周顺昌等俱系奉旨削夺官诰，不思潜身引咎于林泉，尤能冠盖招摇于故里，乃布散流言，簧惑机匠，闭门逃躲，不行机织，恐再罹劫运之愆。盖运期已迫，若不预为疏明，则职临时复何辞溺职之罪也。职虽无言责，仰叨万岁爷爷豢养，殊深简任，臣一腔忠愤之诚，何忍嘿嘿。况职务废弛，系职之掌，因是披沥直陈违逆上供之颠末，而并及宗建等抗违明旨之罪，伏乞圣明亟赐处分，以彰国法。且职自知多言丛怨，必不能安处于地方，仍将职罢斥，以为奉职无能之戒。」
　　
　　附刑部勘案云：「参看得杨涟、左光斗等，位居显要，速化功名，要誉矫情，乱谋坏法。炙手可热之势，挺然自立高标；纳贿招权之营，首树党邪赤帜。欲隳法守，看登风宪以招摇；计慑群情，共据要津而赫奕。内徒可堪入幕，奔竞成风；猥贱立跻清华，荣施在握。魏大中、袁化中窃居言路，人无敢犯其锋；侧倚冰山，自幸托足之地。彼张牙爪，藉上威灵。真分卸罪之贿，不耻养贪；宁于借乱之阶，妄知国是。招权纳贿，徒知窟穴之自营；鬻狱受金，孰念疆圉之为重。大者小者，已彰各得之罪名；尚法明刑，难逃一成之律例。除各赃原听镇抚司问追外，其已故杨涟、左光斗，与内官交结，夤缘作弊，而符同奏启之律；袁化中、魏大中应拟在朝官员交结朋党、紊乱朝政之律。一一据招，会同无异。所愿伏如天悯囹圄之已毙，网开一面，贷罪人以不孥，庶几律无所泥，而刑得其平矣。」
　　
　　玉镜新谭卷之二
　　
　　　罗织
　　
　　杨涟首触凶锋，以二十四罪之疏入，海内缙绅之祸，从此始。忠贤之杀机，亦从此始，而借题封疆，缇骑四出矣。涟身事三朝，亲受顾命重臣，在朝正直，居乡廉谨，天下共知。一闻逮系，郡县震惊，士民仗义，欲夺涟而禁官旗。德安城外，众集至数万，府道开谕不能散。涟带刑具出城，叩乞父老勿噪，恐累族诛，然后得解。各州县村市为涟设醮祈祷生还者，至数百处。比就累车，士民送涟就道者以万计。至老妪、菜佣、瞽蹩、乞儿，亦争持一钱以赠涟。官旗感泣，为具赀设醮，祷于关帝之庙。河南州邑，无不为涟请祷，自备资粮，送涟至黄河者以千计。而八十老母及三子仅出城永诀，尤恐见系，乃涟果不生还矣。无端罗织，骨化形销，望断倚闾之老母，痛绝孤帏之命妇，众惨至此，是可忍言。自涟被逮下镇抚司，诬赃加刑，五日一拷比，而都督许显纯希望风旨，捶楚非法，以速其毙。体无完肤，童仆惊散，得旨而后敢殓。又值暑月，尸供蝇蛆，身被重伤，仅以血溅旧衣，裹置棺内。见者莫不肠断涕零，闻者为之痛心忿恨。涟生平砥砺名节，家产止数百金，不足供官旗犒赏、旅食之费，而当悬赃二万乎？遂使妻子囚于狱，而书砚几榻，皆充官帑。有司不得已，而亲友之产尽矣；又不得已，而富民之产尽半矣；又不得已，议设印信缘簿，遍募郡县矣。至佛寺、道观之钱粮，多为充赃矣。而好义士民，但愿助金，不愿书名，恐一涉侦伺，遂罹显祸。涟母住于城楼，男妇栖于客店，既无寸土可置遗骸，亦无一人敢于借赁，暴露何堪，结草掩覆。而尤未完之赃，囚子勒比，有司姑为虚数报完，苦之极矣！
　　
　　万燝清介刚直，遇事感慨，不避斧钺。其为工部营缮郎，奉役陵工，疏请禁内废铜助帑，因极诋权珰违慢，而触忤其凶锋。遂矫旨午门前行杖一百棍，阴嘱奸比金吾尉，必致之死。杖后，于御道前倒拖横曳者三匝，甫出而气绝矣。举朝震惊，天下称善，忠臣丧气，义士寒心。此奸逆之纵杀立威第一人也。
　　
　　附奏疏略云：「题为陵寝用工甚紧、权珰造意故迟、仰祈圣明立赐处分、以谢先帝、以襄巨典事。盖闻之龙不可离夫渊，虎不可离夫山，而人主不可离夫权。夫人主有政权，有利权。政权一日不在人主，则德分圃池，威分出彘，而有尾大不掉之虞；利权一日不在人主，则竭泽而渔，飞人而食，而有毛将焉附之患。由此言之，是人主之权，臣下且毫不敢睥睨，矧刑余宦官乎哉？窃见今太监魏忠贤，性狡而贪，胆粗而大，口衔天宪，手握王爵，如盗利权，碍陵工，为通天第一大罪，而关切于臣之职掌者。试观皇上之心，有一刻不在先帝之陵寝乎？则为陵工而用财，是皇上不以天下俭其亲之极念也。至搜财以急陵工之用，又臣下体皇上旻天罔极之苦念也。况陵工原无额派，盻盻于外解，而外解无至，转盻于事例，而事例又不多。向承乏宝源局，随蒙升授屯司，陵工正其职也。当臣在局时，目击铜钱匮乏，因进局中人等而问之曰：「有何术而得购铜入局乎？」咸言有内官监破废铜器堆积朽烂，不下数百万，但一移文旦夕可至。臣因移文请发，数日不发。细细访问，乃知忠贤怒云：「外边敢审查内边之铜！」故不报也。臣时愤激于中，遂于三月二十八日具疏，特请查发废铜到局铸钱，协济陵工。忠贤益怒，旋出中旨，旨谓「内库铜器，已有屡旨，何得再请。」旨下之日，而臣又以得代，遂举请铜一事，竟不复越俎相问矣。嗟，嗟，以无用之废铜，而铸为有用之钱，以若火之工程，而探于若寄之取，微臣区区一念，不可谓不周且迫矣，而无如触忠贤之忌之寝阁  而无如触忠贤之忌之寝阁　下「之」字熹宗实录卷四三作「而」，是。 ，何也？岂惟寝阁，且并臣任事四月，若积补秤钱，得银五百一十余两，报助陵工，亦无一语之及。夫宝源局二百六十年来，未有积报补秤钱者，报之自臣始。然臣夫岂好作破格事以要誉哉？固实见得库藏之虚，陵工之紧，而布此一今急公之心耳。亦以动后来当局者急公之心，或从此积一金，即可佐国家一金之度支也。又或从此积十金、百金，便可省民间数十金、数百金之加派也。而胡忠贤之见不及此也？夫以忠贤珠玉盈笥，金银满屋，何求不得，何欲不遂？似此破废铜器，无足入其目，当其心，而亦必一手拏定者，其设心以为不若是拏定，无以操天下之利权，既操天下之利权，又何以揽天下之政权，奸雄用意最深，蓄谋最毒，臣盖有以窥其微矣。」
　　
　　天启五年四月　日奉圣旨：「陵工费用浩繁，内府废铜能几？局中何人见知？万燝轻信奏请，前旨已的，今又借言骚扰，陷朕不孝。且皇子薨逝，便来激聒，好生狂悖无礼。着锦衣卫拏来午门前，着实杖一百棍。革了职为民，永不叙用。前后发过帑金，为太仆寺助工银，共八十二万，取用过银钱各若干，燝查的开数具奏。」
　　
　　缪昌期，博学宏才，馆阁清望，人仰之如山斗。而涟令常熟时，气味相投，纤尘不染。后同朝，一容台，一词臣，交好倍昔，称为石交。昌期直气凛然，常对人诋忠贤之骄横不伦，忠贤因衔之。矫旨斥夺，削籍编氓。暨而，坐与涟善，为之点窜疏通，即纽为邪党，逮系诏狱。许显纯严刑痛拷，十指拶折，亦诬赃追比，而毙于狱底。天下闻之，靡不为之痛哭哀悼者。
　　
　　魏大中，清操素着，硁硁自守，宦游十载，家徒四壁，直道事人，不附权贵。忠贤每招之，而大中每抑之，忠贤怀之，竟诬以纳贿，悬赃诏狱，毙于棰楚之下。家贫何以卒办？五日一拷比，每杖，一击而一呼「太祖高皇帝」。厉声直指问刑之「明心堂」曰「昧心堂」云。其百折不回，高风劲节，令人敬畏、痛惜不已。
　　
　　周顺昌，五年节推，四载铨曹，出入京华，唯一肩行李，涉历宦途，止廿亩山田。寒门布素，萧垒藜藿，贤名高月旦，清望满天下。刚肠激烈，面叱权奸，侠气昂藏，心怀忠义。怜群臣而婿遗孤，惩恶珰以征高文。及其被逮时，县尹登门，即收束书帙，拜别宗祠，禁止妻孥哭泣，毅然登车。合郡士民如堵，执香号呼，声若轰雷，扳辕叩道，舆情共愤，鼓噪奔拥，攘臂争登，欲殴官旗以排难。仰遵府道之开谕，昌乃鞠躬谢众云：「原系不肖，故遭天谴，与若辈无干。倘有所损，反致我族灭也。」众方帖然，尤遶护不散。抚按两台，许以「明晨出疏保留，无烦尔众纷嚣聚哄。朝廷有法，官府有方，然汝等欲何为，是将遗害周宦，尔等亦独不思保身耳」。众意稍解，随送昌于别署安辑而散。越四日，由夜半寂无人知，随缇骑轻舠如飞而去。逮至，下镇抚司，极刑捶楚，诬赃拷比，骨断皮开，血溅肉飞，面如土色，身无肌理。昌惟啮指睁目，不闻哀乞之声，祇是骂不绝口，有张睢阳之大节，天日为之无色。时有好义者，闽中旧治士民，吴中交游群党，一时醵金钱，代其完赃，冀其生全。而昌已被监司肆毒，随毙矣。临死具短章，祈以尸谏，不果。而领埋时，皮肉已腐，无寸丝掩骼，面目俱消，止见头颅须发，英气凛冽，尚自逼人，见之胆寒股栗。有人心者，无不为之肠断掩泣也。士民追慕不已，制词吊之者，不能尽述，聊记一二以见意。
　　
　　　　附诗文
　　
　　蓼洲以许姻谏议，益奸党之忌，而速其毒。人或以莫赎之悲，激而有自取之怨。噫，先生自揣生平，蔑不可告人，不无以危言行媒忌于朝野。若以抚谏议之孤为先生疵，将平日之慷慨扪心，一旦见危而褰裳恐冤者即为明保乎？予思廓园先生之被逮也，浙直士民，咸愿骈首吁阙，碎登闻以鸣其冤。先生忠愤在心，何借含血射奸雄之魄  何借含血射奸雄之魄　「借」疑是「惜」之讹。 ？与诸忠含叹入地，得谓捱泪分衿，便结道交之局。夫朝服救杨公祖，郊送临贺，其谊一也。一见杀，一见赏，遇不遇耳，于先生又何言？
　　
　　男儿自感义，刎颈不为名。谏死忠臣事，孤存石友情。并游声自重，殉节叶于轻。矫矫西川泪，千秋骨再荣。
　　
　　甲子之后，闻上以痼疾居潭宫，致移听睹于中涓。于是群奸类引，假党锢以网天下士，图逞其不轨。廓原先生以首攻权珰，被逮过吴门，浙直士民，咸不难溅血明廷，以白其冤。吾蓼洲先生以有道之悲，为度辽之耻，惟不得与之俱赴大理为憾。于是，抚其孱遗，以壮孤臣忠胆。孰知群奸之侧目先生久矣，特以清节满天地，觉言之舌僵，至是，益其惧而速其毒。缇骑一出，胥江之士女，衔吁无从，兼之官校鸱张，民不胜愤，因而有西院之役。先生固不以卧轘留也，昏夜奔命，人不及知，聊赋短章以志怀焉耳。
</div>
    <div class="pagination">
<a href="玉镜新谭.html">上一页</a><a href="玉镜新谭.html">1</a><span class="current-page">2</span><a href="玉镜新谭_page3.html">3</a><a href="玉镜新谭_page4.html">4</a><a href="玉镜新谭_page5.html">5</a><a href="玉镜新谭_page6.html">6</a><a href="玉镜新谭_page7.html">7</a><a href="玉镜新谭_page8.html">8</a><a href="玉镜新谭_page9.html">9</a><a href="玉镜新谭_page10.html">10</a><a href="玉镜新谭_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
