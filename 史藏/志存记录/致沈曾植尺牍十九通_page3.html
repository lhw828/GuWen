<!DOCTYPE html>
<html>
<head>
    <meta charset="UTF-8">
    <title>致沈曾植尺牍十九通 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>致沈曾植尺牍十九通 - 第 3 页/共 4 页</h1>
    <div class="content">　　三 
　　乙庵世叔大人阁下： 
　　昨复一圅，交令侄慰生兄带致，想邀垂览。公以翠竹黄花为喻，随处说法。侄十五日乘车，时携物亍彳而行，遇一少年怒马而来，狐白煌煌。谛其人则高眉秀采，大胜吾辈寒儒，因叹世福不妄得也。佛说法先说三十二相、八十种好、七世父母，旨哉言乎，此所谓定业也。及至观心地经，则言无相佛，决知修心补相之法，涅盘福智二严，则空有显彰矣。学佛须活看，无一语可滞，如是即至一家亲属而言，亦各有配置，一定之律，不可移也。侄最苦相，六亲无依，观三党中无一胜我，眉宇色泽，无不敝陋，对之愁叹，无法救援。然此火宅，决须吾辈坐。一以恻怛行之，则亦成甘露门矣。公心地厚，亦无相佛也；然有胜缘，因地种种不同，果位亦处处而异，妙哉神化，非佛有何由闻之。日来被风头痛，胃纳减，晨起坐书桌，书说法一段，求公证明。此请道安。侄蓉镜顿首。廿日。 

　　四 
　　乙庵夫子大人圅丈： 
　　昨返杭，今午后往见吴伯琴、张春泉，谈甚。灾振云已据情入告，镜又将禾民困惫情形缕告，当宽为筹备，似可采纳。免漕发振尚办不到，只可听之。论嘉兴灾，北乡最重，至今田沈水中。南乡约六分，嘉善、桐等；平湖约九分。年岁勘灾委员以省会为宗主，袁知事允办四分，倘得如此，亦可下场。杭州地高，自不及此数，湖州滨湖亦有灾，转重于杭。此次鼓吹灾情，尚觉动听。昨见沪报，奉贤要求灾欠四分，尚未定局。松江地低而通潮，消水最易，灾情更轻也。吴伯琴云中央欲照江苏加赋，顶至数次，现认筹八十万，倘能鉴此灾情，不加嘉属，即算万幸。或杭嘉湖共为一牍，言灾请振；或收到不加，未知可否？乞 师向朱、吴两公筹之。浙西偏枯已久，不得矫枉救之，能否设策？我辈多一叫号，或稍宽民力，亦未可定。又闻帝制有推恩之例，篯孙*函来云重赋不妨一呼号，因思浮谈无济，不如择要可行，如嘉兴荒田之额请豁，在国计本属虚数，民间可免将来求足额之患。摊丁于地不如摊丁于百货，不离农力，又坿漕增收之款数十请豁。此似可行，请 师剖办之。今日与吴伯琴约略道及，拟列表各记利弊于下，必须士绅细心分别，政界始可立言。志事纂辑，林肖梅又得两卷，信手翻阅梁诗正、周文烨两传，坿加识语，以待笔削。其陈世倌、沈廷芳，《东华录》中均有贬语。文士褊心，高宗道尽。尝与袁忠节**论人物，渠每称人人君子，天天小人二语，可赅乾隆一朝人物。惟能安贫早退者，斯为贤耳。不落裷衤贵，一代曾不数人，秉笔者当识此旨，庶不刻不谀。鼎帖二本、阁帖一本，托左季***带上。渴思趋谒，面耿音旨，下礼拜当一行。此陈。敬请钧安。受业金蓉镜叩。 

　　* 篯孙即金兆蕃，香严之从弟也。 
　　** 袁忠节，袁昶。 
　　*** 左季即常熟周大辅，喜藏书，家有鸽峰草堂。 

　　五 
　　乙庵夫子大人圅丈： 
　　两奉谕言，快等双琼，韩门擩被之远，始识起衰不虚。至论精心，步步入胜，师之教恩，又一韩公矣。海鸥语拟似高节，正为利生出力，别无他意。另录近诗两首请正。萧子云云听其自至，不以力构，近诗往往得于无意；如琵琶诗，上年极意构之不成，今日缘会，极不费力。水利策已允缓，暂为禾民稍轻负担，师必乐闻之。田赋稿已清出，呈鉴定，仍寄下。尚当徧考各志补绽也。明之三办瑞安志极详，当写入。此间无书。祭祀类阙略尚多，漕运长编请寄示，当一手编成。清明届近，师必归扫松楸，望先期示之，以便迎迓。祠成尚觉清迥，彼时能约一山*、拙存**，偕来作数日谈。床铺已预备矣，火食均便。凋世病年，不遇玉山堂，此亦小桃源矣。壁间图画，阁上缥缃，皆非俗物；弹指华严，性相常满，不可无师履綦，令后人笑我拙也。谨布。肃请颐安。受业金蓉镜叩。 
　　舍侄来局，暂令其辑两浙兵事，并闻。 
　　闻湖南魏午庄家被抢。 

　　* 一山，章梫。 
　　** 拙存，陶葆廉。 

　　六 
　　乙盦夫子大人圅丈： 
　　初二日到杭，次日偕班老见佩慈，讨论大致，开局以九月初一为始。已将钤记刻竣，行文开报并领经费五千云。其应改组之处，总由班老到沪面呈。镜当俟开局后再到杭，作为应聘而至，此次暂不出面。明日先回禾一行料理，并欲访潘雅笙商临画价值也。征访书籍，杭便于沪，巡按署、图书馆均有志，不必行县，行县亦不得力。佩慈说 征访员极难得，薪需增，缮校一项费最繁，当留余地。分驻局员、临时雇募员两种。亦佩说 款只六万，期只两年，此改组之原因，先此布陈。敬请崇安。受业金蓉镜叩。七月初六日。 
　　议会原驻员役四人，岁支六百元，现闻有归志局融通之说。或留原员或派新员，其移交手续极繁。而志局时暂，似留原驻或分认经费，均待讨论。志局临文最难之处，曰伟人，曰改革，均萌于宣统以前，只可按而不断，暂勿示圭角为妙。缘杭志极迎合，佩慈亦以为言。 

　　七 
　　十六日回平，十七日到禾，十八日到杭。通车可望照常，内部分尚安。但言论颇多，但能不成事实，即算幸事。局中照常办事，嘉兴一方面亦安。闻盐枭极鸱张，有抢劫军装之谣。浙东亦多不安之状，弹压稽查，颇费手续耳。敬请 乙庵夫子大人颐安。受业金蓉镜叩。 

　　八 
　　乙庵夫子大人圅丈： 
　　昨寄波梨泉铭一首，想尘清诲。辑驿传卷，翻阅《谕折汇存》见议兼祧服制刑律，细入毫毛，可备礼经之变。又见发遣军流各犯，情迹诡异。广东、黑龙江均有停止遣发之奏，感念皇仁，乃知大地众生作恶已久，真有投北不受之概。投北，疑即分北，三苗之北。今推翻政府，诸毒一时发作，宜其无一日之安也。西人旁观，已为必亡，诚无法救止。佛法八重，不通忏悔，毋乃是欤。若以大乘理忏持之，行愿只疏钞有十事可转，难与阑提言耳。包安吴论书诗册，顷见印本，大佳。其运笔结字，有会古人，犹恨转毫墨痕丰耳。此事真须画被墨池，大非易言。阁帖屡翻之余，尚有典型，腕力雄强，众作若一，转捩牵挚，无一空怯。书谱力量便弱，安刻多取仄锋，恐非真本。近印太清楼、河东薛氏两本，转精实可学。何蝯叟论北碑有定法无定势，亦透辟。其自运亦未为得髓，晚节尤率，中年佳处，工候过安吴，但势不完，损其开张耳。夜半睡起，辄书所见，质证斐几。此上。敬问尊体安和，昨感想霍然。受业金蓉镜叩。 
　　积雨败苗，至可忧。今日放晴，或可挽救。 

　　九 
　　乙庵夫子大人圅丈： 
　　沪游饮啖高斋，坐闻妙绪，此乐不减庄列一眄时也。唐生来书，蒙派庶务，请示条目。穷鱼得水，自生拨剌，翠饵崇纶，惟师拂拭之。原书奉阅。镜之行止迟速，伫听呼唤。元史地志嘉兴路，口二百二十四万五千七百四十二，甲于两浙，而无一人登元史。只张伯淳一人云，杭州崇德人。尝怪其漏落，仅故书野记见数事，岂其时无雄文好事为之流传耶，掩卷慨然。镜曾祖暨先妣皆死于粤寇，祖妣抚孤三十年，苦节浩气，不谢古人，尚无文以发之，我罪大矣。壬寅、癸卯间学文，至今无成。拟具状乞国史馆，如亭林之欲传其母。世道泯棼，此事不可姑待。镜年六十无闻，后更不可望，将同元史之泯然。前曾撰具事状，尚不足发潜德。卧为之不宁，食为之不下，奈何。师能为我凿此混沌乎。肃笺。上请钧安。受业金蓉镜叩。十八日。 

　　十 
　　乙庵夫子大人圅丈： 
　　今日下山，晤张载阳，谈及浙事，内容可笑。兹述之：阳暦元旦，几为战场，二更后，吕*、童**辈招张议事，至则公电抗拒杨护军，张不允，即造谣。未几，开信炮一声，将为变作，为剿平匪类，复作留浙之举。张以大局所关，却之，遂解散。继则台议会抗拒，设为杨电启衅，及索原电登报，则曰无之。又则：令商人至临平抗拒，并罢市不成。后吕至龙华省中，发动员令，列队抗拒。张与童力言，汝力能终抗乎？动以利害而罢。及问以周公选之出洋，又是吕之私意，周微露辞职之意，而吕即电中央，周去志甚坚云云。杨督挽张，坚留，许以镇守，势不能止。又见报周左季撤差。三日前，纷纷委缺委差，此在平时，方避嫌疑，而彼则为之不惮，真无忌惮之小人矣。现在杨督抵杭，甚安静。彼等亦知畏，大约可无事。杨则驻营贡院，兵皆裹甲以待，市间不见一兵，看来极有本领。其先输送兵队，逐渐进城，亦有节奏。此人必有历练，惟处处备战，可以无战也。其服中尚遣咨议官拜客，志局亦到，丰采可想。镜明日回禾，开岁约往拜也。齐使在湖北曾见过，彼时以候补府到省，未几得汉黄德道，想运动必佳。其历练规矩，终比一班土匪为佳。拉杂布陈。敬叩宜安。受业金蓉镜叩。 

　　* 吕，吕公望。 
　　** 童，童宝煊。 

　　十一 
　　乙庵夫子大人圅丈： 
　　百一选方首帙奉上，乞收阅。志局仍接续办理，今日班老复进署请款。传闻先给万元之说 看光景，延祸方长，请款愈迟愈难，不如缩小范围，以求可继，最为稳固。班侯亦有此意，却不可明言，纂修或改作包办亦是一策。此间纷纷谣言，虽不可尽信，亦不尽无。总看新政府成立，乃免战祸。然今日政府，谁敢担当，亦正难其人。而冯军与中央固抱不脱，必久持交争之局，俟外人干涉而后定，无疑也。干涉之后，滇军亦未必能得志，则此间生一危局矣。日日望冯军，不忠以自愚，亦无憀甚矣。若倪若张，决不信滇军者也。横亘中原，所谓"牛虽瘠偾于豚上。"所见如此，请师策之。敬请颐安。受业蓉镜叩。廿八日。 
　　京师来信□□□□。 

　　十二 
　　乙庵夫子大人圅丈： 
　　顷阅浙报，载有通志缓办一条，今裁上阅览。看情势是勉斋主动力*，班侯甚不以为然，意欲力争。镜以时局尚难知，此何足据，师意何如？镜已收拾行李作归计。所修田赋，亦粗有成书。志如不成，此可单行刊布，亦不负数月修脯之糜也。十八日雷击公署新墙，杭人传言极众，天意昭然，恐无安日矣。专布。敬请颐安。受业金蓉镜叩。二十日。 
　　计裁报三纸。 
　　* 此处疑脱"陈"字。 

　　十三 
　　乙庵夫子大人圅丈： 
　　顷阅浙报，载有通志缓办一条，今裁上阅览。看情势是勉斋主动力*，班侯甚不以为然，意欲力争。镜以时局尚难知，此何足据，师意何如？镜已收拾行李作归计。所修田赋，亦粗有成书。志如不成，此可单行刊布，亦不负数月修脯之糜也。十八日雷击公署新墙，杭人传言极众，天意昭然，恐无安日矣。专布。敬请颐安。受业金蓉镜叩。二十日。 
　　计裁报三纸。 
　　* 此处疑脱"陈"字。 

　　十四 
　　乙庵夫子大人圅丈： 
　　左季赴沪，肃呈一圅，想呈鉴。初五奉赐谕，即在杭欢迎，与褚君相见。次日又特过西湖旅馆接谈，座客太多，不便絮语，约回禾作一便局。渠顷先至沪，二十后回禾小住，再作樽酒谈也。杭嘉湖三府，细数已脱稿付缮。嘉湖已写好，杭尚未竣。所未画*一者有数事：一、耗羡杭湖缺载。一、县名下注图里数目杭湖详注，嘉志不详。别府志亦缺。一漕截 杭志不载此款，恐因白粮发生。宁波府志 系雍正时旧编，不见新志。定海、象山田赋多略，非将县志比较，不能得其详。绍兴府志亦仅有乾隆本，先采一纲，再细将有新修县志比对不可。又湖州志有宋元旧省志之于尾结一见者，实醒眉目，下并可坿注额数增减之故，似尤有意。师以为然否？班侯欲来沪一谈，现与约，俟三府志写完后，携之偕来，并可商定画一办法。月余以来不作诗，挥汗写数字目，极闷损。其新旧亩数差参，银数非算不真，尤费手续。并拟于每县总结下，书光宣间征收实数；并近来银米；并折洋数；已向财政厅查询矣。先查西三府，取其容易应酬；如来，再下问浙东。宁波亩征米仅圭撮，多则一升数合耳。嘉湖之困实在此，后人又好从两数、石数上加派，困上加困，亦稍加论说也。冯敬亭减赋，惠及浙西。亦发一论，坿于杭府之后。此亦特举也，颇有声色。至于夏税秋粮数极明晰，其增多之故若指掌。杭有咸淳、干道志可考，不难比附为之。嘉兴无宋志可据，奈何。或本至元志比较一数，再看四明、会稽宋志参证之，当可得，似遵官田。以前大凡再立比较表，一田亩额，一征数额，皆可作减赋张本用也。同治减赋，今详书之，银数采府志，米数采减赋全案，款式亦如之。其起运、存留、加闰，则不悉书。但摭漕项、漕截、盐课，驿站，都数书之以见。大凡即在起运、存留之内。加闰一项，或列入府总，或仍隶某县下，请酌示。府总列前，仅书总额，曰田、地、山、荡额，曰银额，曰米额，似较得要，较动人处。序至浙东，亦发论惊喜，用《旧五代史?食货志》两语，所谓"民不弃田里，尚赖轻赋之力也"。师以为否？旧史事实，华采可喜，新史识力特精，其世变迁贸，亦与今时可参证。以后殆如唐晋汉，有仁懦而无作用，必俟周世宗之刑赏，乃能开太平也。西战终止后，殆无独立可言矣。今日之兵，但恐猲乡愚而已。事事穿鼻矣，诸人不早醒悟，愈趋愈弱矣。前日演说良心为立法之根据，不欲与时髦抵触，又不肯附和，遁为此说。报端加作用两字，便非良心，所谓痴人前不得说梦也。专肃布陈。敬叩颐安。 受业金蓉镜叩。 

　　* 画，即划，下同。 

　　十五 
　　乙庵夫子大人圅丈： 
　　检寒衣回禾，见乡下稻田霉变发芽，其从水中捞起者，皆用竹竿晾挂，或挂桑枝皆满。其低处至今沈水中。连日阴雨不辍，明年春花亦不能种，其种者亦烂死不发。核其灾情，较辛亥更甚。计杭嘉湖三属相等，杭州地较高较好，然如此阴雨，亦难设法晾晒，奈何。省中官厅仅允办灾减征，而未能办赈，此正吾辈呼号之时，请与古微*子修**两先生商度，可否合词电达财政部与京师同乡及浙省官厅。镜年来留意民艰，而投艰若此，计非一手一足之烈所能补救。地方官意在括钱，极不念民困。昨会同自治员奉省，现在已派员勘灾，亦不知如何设策，此不可不达于师听者。天灾人祸，使至于此，闻省中意欲减一分二分了事。 省城不知乡民之苦，财政部复不知省城之困，相蒙相忍，伊于何底。镜回禾三日，不能出门一步，未知松江一带如何办法？ 顷驰圅问伯齐矣。间遇乡农，问之但有愁叹，又不敢控诉，其懦而吃苦，必矣。肃布。敬请钧安。受业金蓉镜叩。 
　　昨与丁和甫讨论志事，渠云艺文一类，编不胜编，当先定一通例，或分内外编，或先择有用文字，属转陈指示。烈传亦繁杂难尽，如忠义本有别录，烈女亦各有纪述。镜意远事宜详、近事宜核，其见于史文者宜别叙轶事，即如寒舍先世两代记于国史，而岱峰先生与先曾祖绮园公皆有文行。此外殉国难者，又有七人，皆荫世职，宜如何平配，亦费雅裁。昨购得《天元历理》一书，其言分野衷淮南，极可备参考。徐圃臣系胜力侍郎之叔、随州之孙，参证家世倍可喜。 

　　* 古微，朱祖谋。 
　　** 子修，吴庆坻 

　　十六 
　　乙庵夫子大人圅丈： 
　　久不承謦欬，思企殊深。嘉兴减赋之议初发萌芽，势不能祈其速成。促其进行，莫若减租；言减租者，即动业主之忿。松江杨了公曾剏*议而有效，吾禾似亦可继作提议。大约每亩以七斗为则，虚额既减，可宽良农之任。旧额一石至石五，贫者斗粟不收。稍足自给必足额，则拖而共入于贫。昨与北乡业主议之，明白者，甚以为然。盖旧额本同虚设，惰农无论多少，皆属空名。勤谨者独受重额之累，因惰者之多，益令勤者之绌，其荒歉之源在此。若定七斗之额，勤者不能多取，令有宽余，足劝惰者，实转移之妙用。然后以业主收入之数公布乡里，每亩田价若干，比例岁收余利若干，作正赋若干，而减赋之根据亦立，我师为评议之。明岁国会咨议自治，若名目将复设，若正人任之，则民间公义可发展。同人有议，推我师为国会者，担任嘉兴一方面讨论问题，此与官僚性质不同。事出民选，与政府在反对地位，非名重义精者，不克胜此重任，我师其有意乎？秀水县志续修，昨财政厅商议，拨定三千元，系坿税项下节存未用者 益以振秀一千二百元，旧存五百元。此后尚有余款可拨，约可凑足六千元。拟设局南湖高士祠，即沈絜老入官之屋，今亦与张咏霓**说明拨充高士祠。即祀吴统持、盛远、张劭、屠廷楫诸先生，现正办呈文。奔走数日已得复圅允许。此近来乡居，忽发奇想，与辛亥请款同一作用，然不免高士有入尘之累。以大乘衡之，或可无讥。在杭州见马浮，云其友至印度作沙弥，入尼干教学堂，称佛教几绝迹于印度；惟尼干教最盛，亦名耆那派，教主名跋陀摩那，与佛同时。小乘各经中有觕法之语，其教义区别如何，未详。其教会中人有日记云：于明季游东方，此教最盛。不知何派，竟亦难详。又台宗性具法门，杨仁山课本中摘其说性恶。镜近致书李佳白，颂其维持东亚。即以十法界为说，是业用而非性具；其六凡界皆具惩劝，亦是性善之证。我师以为然否？拟作四料简以破之。然后知阳明天泉证道之语，实出智顗无疑也。凡讲一事，必搜其根株，乃无遁形。自来攻王者，盖未及此，亟书呈我师。此近日浏览所得者。昨赴栖真寺听经 在郡城之北二十里一小市镇，演说净土，又得两义，为前此义证未及。一，接引佛如日月，有目皆见，可破分身之疑。一，临终十念，如行海指南针，不迷所向，并非强以所难，可破色身净土之疑。一，念佛有缘，缘成证果，譬如出门须问路，先识程途，不误六道，破魔佛之疑，我师为证明之。彼中有君子，曰屠铭谱，年七十五，大富长者，得法眼净，劝镜断肉。范古农亦在彼说断肉十利，以为无难，于是断肉之念遂坚。此亦美事，不可不告我师。其致李教士书，容续写寄。近又欲作虚无党论，闻欧亚此派，流演甚广，将来摧陷君主界说，必归功此辈。凡无形必胜有形，凡无形必铸造有形，此义既立，益知道德之用。自秦汉以来有形界必破坏于无形，即今总统旧僚，皆虚无党所摄。今之民主，定以年限，亦以无形胜之。凡世界成形之美，莫备于封建，故有形胜无形，以诸侯跻天位；封建既坏，则无形胜有形，故以匹夫登天位。此递嬗之大势。故如来有法王之唱，我师以为然否？尚贤堂记事中极言战事终局，金革退处于无权，似已隐含此义，与近时学说，绝对不容，请师拣别之。肃布。敬请道安。受业金蓉镜叩。  
　　农工本帐钞坿 

　　* 剏，同创。 
　　** 张咏霓即刊《四明丛书》之张寿镛，鄞县人，时任浙江省财政厅长。 

　　十七 
　　乙庵夫子大人圅丈： 
　　局事初开，诸书未集，不易动手。近日辑嘉禾高逸传，约及百人，为高士祠享祀资料。窃意高士无位似乐，逸民遁世似礼，归之大原，所谓一阴一阳之道。盖高士如巢、许，虽逢尧舜，亦不乐仕，未见道之可畸；逸民如夷、齐，笃志守死，必革代始见，有确然之介。昨与马一浮论此义，甚剏而实精。以六艺裁量人物，有此两途云，政事在书教，文学在诗教；易综其全，春秋孝经又孔氏之发挥。孝居其先，春秋贯诗书之毂，论语居其末。徧说六经，又诸经之钤辖，班固、甄明九家，序其得失。今之所论，返之六经而世事乃了然可理，亦儒术之标炬也。师以为当否？局事待定者，有数事另单陈上。兹篯孙来信，其子问源，欲厕缮校之列，意甚难之。顷屈伯刚来说，巡按使颇许可，已电复京师，应否添入，请师酌定。镜亦甚盼其能来助我腕力也。又谢蓉徽意愿任编辑，其文一篇坿陈，是否胜任，请酌阅。肃布。敬叩道安。受业金蓉镜叩。 
　　竹垞图昨问潘雅笙，云已动手。深愿图成后，并大银锭本。阁帖只八卷，阙二卷，云是宋搨，一并带沪，渴欲承教。 
　　通志一部，即日由局寄。前寄书箱，想已送到。交慎大公司带沪。 

　　十八 
　　田赋之为用，若水润物然，多则溺，少则涸。主于取民以还民，故贵平也。非以自养，又将禁民为非，故贵义也。义字，据《易?系》：理财正辞。 宋之和买上供，明之九厘三办，盖已违离道本，润不及民。景定之公田，洪武之加征，嘉靖之均粮，万历之条银，尤以南漕病民为亟，几几敚攘为政，一切取便当涂之嗜欲。与为应和，内迫于计臣，外蔽于墨吏，殆无一言之当于理。自是以来，黠者为阴螫，健者为矫处，而闾里化之，亦各以心竞能。隐漏为豪魁，以鱼肉为弱崽，而国计日匮，驯至四邻交侵，岂非礼义失而王政不行之验欤。此数语针对今日，其实宋以来，再陷于胡，亦切语也。今取宋以来税率粗存于故简者，裒次为沿革表，以补旧志之阙。而民生其间，随世欣戚，亦略可见矣。序田赋沿革表第一。 此一字悬为之，户口第二。统论全书，不知立几表，当俟总纂定之。 

　　农家工本清单 
　　牛一头约八十元（水牛约百余元） 
　　水车一具约十元 
　　车亭一座约十余元 
　　锄犁砻磨风车约十八元 
　　肥料用豆饼，通州四亩用十张，计三元七角，其饼小。嘉兴每亩用一张半，则亩需三元。粪料在外。 
　　榖种每亩：平湖用一斗；嘉兴用五斤或六斤，亩有大小故也。亩约三角。 
</div>
    <div class="pagination">
<a href="致沈曾植尺牍十九通_page2.html">上一页</a><a href="致沈曾植尺牍十九通.html">1</a><a href="致沈曾植尺牍十九通_page2.html">2</a><span class="current-page">3</span><a href="致沈曾植尺牍十九通_page4.html">4</a><a href="致沈曾植尺牍十九通_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
