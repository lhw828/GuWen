<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 11 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 11 页/共 11 页
  </h1>
  <div class="content">
   太平治迹统类卷二十八

　　●钦定四库全书

　　太平治迹统类卷二十九

　　（宋）彭百川 

　　撰官制沿革上

　　太祖
　　建隆二年闰二月殿前都检点慕容延钊罢为山南西道节度使侍卫亲军都指挥使韩令坤罢为成徳节度使自是殿前都检点遂不复除授三年二月甲午诏今自五日内殿起居百官以次转对并须指陈时政得失朝廷急务或刑狱寃滥百姓疾苦若咸采访以闻仍须直书其事不在广有牵引事闗急切许非时诣上章奏不得须候次对乙亥诏翰林学士班位宜在诸曹侍郎之下官至丞郎在常侍之上至尚书依本班故事翰林学士侍从亲密不在外朝每五日起居班于宰相之下会宴即坐一品之前合班在尚书之上于是陶谷以礼部尚书为学士承旨而同列李昉等官止列曹郎中谷乃因事建白而降此诏是实表异轧昉等也壬午有司上复位合班仪制升六曹侍郎在给舍上郎中在补阙上员外郎在拾遗上节度在六曹侍郎上中书侍郎下故事北省官为侍从班五品押南省四品八品押南省五品节度使在诸司二品下于是改焉冬十月以枢密副使兵部侍郎赵普为检校太保充枢密使不带正官自普始也又以宣徽北院使李处耘为宣徽南院使处耘前自扬州还老幼遮道泣涕累日不得去十一月癸巳诏中书门下毎县复置县尉在主簿之下俸禄与主簿同凡盗贼斗讼先委镇将者诏县令及尉使复领其事自万户至千户各置弓手有差五代以来节度使补署亲随为镇将与县令抗礼凡公事専达于镇将州县吏失职自是还统于县镇将所主不及乡村但市郭而已从枢密使赵普之言也
　　干徳元年六月诏自今台省六品诸司五品登朝第二任方得补荫五府少尹不在即限下四月己酉始命刑部侍郎贾玼等通判湖南诸州六月庚戌命大理正奚屿知馆陶县御史王佑知魏县杨应梦知永济屯田员外郎于继徽知临清县常参官知县自玙始也二年春上以选人食货者众诏吏部流内铨听四时参选仍命学士承旨陶谷等本司重详定循资格及四时参选条宰相范质王溥魏仁浦等再表求退戊子以质为太子太傅溥为太子太保仁浦为仆射皆罢政事先是见天子必命坐有大政事必商议之常从容赐茶而退自余号令除拜刑赏废置但入熟状画可降出即行之唐及五代皆不改其制犹有坐而论道之遗意质等以先朝旧臣稍存形迹且惮上英武毎事辄具札子进呈退批所得圣旨而同列署字以志之常言于上曰如此则尽禀承之方免妄误之失矣上从之由是奏御浸多或至所悞赐茶之礼寻废固弗暇于坐论矣后遂为定式盖自质等始也庚寅以枢密使赵普为门下侍郎平章事集贤院大学士宣徽北院使判三司上党李崇矩为检校太尉充枢密院使上既除普及崇矩乃无宰相署勑上时在资福殿普因入奏其事上曰卿但进勑朕为卿署字可乎普曰此有司事非帝王所行也乃始问翰林学士讲求故事陶谷建议以为自古辅臣未尝虚位惟唐太和中甘露事后数日无宰相时左仆射令狐楚奉行制书今尚书亦南省长官可以署勑窦仪曰谷所陈非承平令典不足援据今皇弟尹开封府同平章事即宰相之任也上从仪言壬寅勑赵普监修国史先是宰相监职皆内降制处分今正用勑非旧制也国朝承唐五代之后命宰相分镇三馆首相为昭文馆大学士窦仪等上新定四时三选条从之上欲为赵普置副而难其名称召翰林学士承旨陶谷问曰下丞相一等者何官对曰唐有参知机务参知政事乙丑以枢密直学士兵部侍郎薛居正吕余庆并本官参知政事不宣制不押班不知印不升政事堂令居正就宣徽使听事上殿廷别设専位于宰相后勑尾署衔降宰相数字月俸杂给皆半之盖上意未欲令居正等与普齐也史臣李沆等曰按唐故事裴寂为仆射参知政事杜衍为御史大夫参知政事魏征为秘书监参议朝政萧瑀为特进参知政事刘洎为黄门侍郎参知政事刘幽求为中书舍人参知机务然并宰相之任也又髙宗常欲用郭侍举参知政事既而谓崔知温曰侍举等厯任尚浅未可与卿等同名列遂令于中书门下同承受进止平章事以此言之平章事亚于参知政事矣今谷不能逺引汉御史大夫亚相政事为对反以叅知政事为丞相下一等谷失之矣议者惜之六月御史台太常礼院奏东宫三事臣一品仆射二品若百官上表未知何人为首诏两制议之戊辰翰林学士窦仪等奏仆射师长百僚东宫三师臣子之官当以仆射为首从之□月庚寅中书门下上重详定翰林学士承旨陶谷所议少尹幕职官参选条件从之自是铨选渐有伦矣甲午令藩镇毋以初官为掌记书务须歴两任有文学者乃许奏辟诏吏部南曹自今常调赴集选人取歴任多课绩而无阙失其人才可副升擢者具名送中书门下引验以闻当与量才甄奬上虑铨衡止凭资厯英俊或沈于下僚故也四年八月壬寅诏以宪府绳奸天官选吏秋曹决狱俱谓难才理宜优异应御史台吏部铨南曹刑部大理寺自知杂侍御史郎吏少卿以下本司莅事满三岁者迁其秩御史中丞尚书侍郎大理卿别议旌赏其奏补归司勤留官令史府史各减一选冬自平湖南诸州皆置通判既非副贰又非属官故常与长吏忿争常曰我监州也朝廷使我来监汝长吏举动必为所制或者言其太甚宜稍抑损之乙未诏诸州通判毋得怙权狥私各与长吏联署文移方许行下五年春正月庚寅朔御干元殿受朝升节度使班在龙墀内金吾将军上故事节度使不带平章事者皆位在卿监下于是特改焉冬十月癸酉度支判官候涉言三司凡二十四案盐鐡主其六户部主其四其余皆度支主之自荆湖西蜀之平事务益众上欲令三司均主其诏三司权官张统分判度支案事
　　开寳元年八月辛酉令合格选人到京者即赴集不必限四时及成次甲南曹铨司门下三省处磨勘注拟并点检谢词等共给一月限南曹八日铨司十五日门下省七日着为式冬十一月癸巳诏天下县令佐自今检苗定税部后差夫钤辖征科区分刑狱凡闗事务贵在公平如有违踰并宜论诉或令佐不相纠举诉吏民诉得实者赏之有差二年十一月戊辰诏中书舍人李昉兵部员外郎知制诰卢多逊分直学士院自昉及多逊始也三年秋七月诏曰吏员猥多难以求其治俸禄鲜薄未可责以廉与其员冗而重费不若省官而益俸西川管内州县官宜以户口为率差减其员旧俸月増给五千诸州满二万户者依旧设曹官三员户不满二万止置録事参军司法参军各一员司法兼司户不满万止置司法司户各一员司户兼録事参军戸不满五千止置司户一员兼司法及録事参军事县千户以上依旧置令尉主簿凡三员户不满千止置令尉各一员县令兼主簿事不满四百止置主簿县尉以主簿兼知县事不满二百止置主簿兼令尉事五年八月丙申命同知广州潘美尹崇珂并兼岭南转运使王眀为副使太子中允许九言为判官转运判官自九言始也九年二月庚戌以宣徽南院使义成节度使曹彬为枢密使领忠武节度使枢密领节度使自彬始山南东道节度使潘美为宣徽北院使节度使领宣徽自美始赏江南之功也彬归自江南诣合门进榜子云奉勑差往江南勾当公事回时人嘉其不伐始彬之行上许彬以使相为赏及还语彬曰今方隅尚有未服者汝为使相品位极矣肯复力战耶且徐之更为我取太原因密赐钱五十万彬怏怏而退至家见布钱满室乃叹曰好官亦不过多得钱耳何必使相也上爱惜爵位不妄与人类如此凡以检校官兼中书令侍中同平章事者并谓之使相唐制皆署勑五代以来不预政事朝会亲王则分班余官则缀本官正衙见谢则押班凡定制度除授者勑尾存其衔而不置则注使字八月壬戌以枢密副使楚昭辅右卫大将军判三司王仁赡分领宣徽南北院使自后宣徽使缺即命枢密副使兼领院事十一月以太子少詹事杨说率更令徐铉并直学士太子中允张洎直舍人院直舍人院自洎始十二月丁巳以枢密直学士左正议大夫贾琰为三司副使三司置副使自琰始
　　太宗
　　太平兴国二年三月太祖晏驾诏翰林学士户部侍郎李昉兼判太常寺昉归语其子宗谔等曰堂吏不知典故岂有为丞郎而判寺乎若言判事自丞以下皆可判也何假别命官乎唐朝丞郎兼判他局者甚多或官髙则言判某官事或官次则言知某官事或未即真则言权知某官事惟太常卿尤为重任未闻可总而判之必朝廷以为不才当言权知太常卿事可矣然近者窦仪判大理寺权领判国子监此盖失之久矣宗谔因问凡制勑所出必伺宰相今言堂吏不知典故何也昉曰命官判事宰相必不经心惟堂吏攀近判使押字尔昉又言自太祖临御以来百司吏艰于选补后进者多不习故事由是台省旧规渐成废坠云二年初置文思院四年春正月癸巳以枢密院直学士石熈载签署院事仍赐宅一区签署枢密院自熈载始九月户部郎中侯涉为谏议大夫权御史中丞权中丞自涉始十一月以河北转运使司丞王在田为陆路判官【依实録知古本传云转运使名自知古始必有一误】十二月诏改司寇参军为司理参军以司寇院为司理院令于选部中选厯任清白能折狱辨讼者为之又置判官一员委诸州于牙校中择有干局晓法律髙贤者为之给以月俸如旧马步判官之例寻又诏诸州察司理参军有不明推鞫者致刑狱淹滞具名以闻蔽匿不举者罪之五年春正月庚寅以礼部侍郎程羽为文明殿大学士立于枢密院副使之下文明殿学士即端明殿学士也国初虽改殿名而学士领职如故于是并改焉文明殿学士自羽始七年春以给事中侯涉右正谏大夫王明同判三司同判三司自涉明始丙寅以兵部员外郎宋琪通判开封府京府通判自琪始夏四月甲子翰林副使杨守一为东上合门使充枢密都承旨加都字自守一始冬十月唐藩镇皆置邸京师以大将领之国朝则署人为进奏官上以事颇迟缓简择得一百五人补进奏官毎人掌二州或三州置都进奏院令供奉官张文燎领之八年三月分三司为三部盐鐡王明度支陈从信户部郝正各置使时政奏记御【见太宗圣政门】
　　雍熈元年五月以将作监丞李元吉等为堂后官赐银绯任京官堂后官始此七月庚子改匦为思谏检校丙申寃匦为申明检北通玄匦为昭贤检仍令谏院依旧差谏官一员主判十一月唐旧制有鱼袋国初其制多缺至是许升朝服绯緑及二十年者赐绯紫内出鱼袋以赐之服紫饰以金服绯以银三年六月乙巳屯田郎中知制诰大名府赵昌遣观察使郑蒙乗驿诣阙上书请斩败将曹彬等上览奏嘉叹优诏褒之寻召拜御史中丞知制诰正为中丞始此四年二月丁未右补阙知制诰范果家贫负人息数百万母兄晞常为兴元尹弃官居京兆能殖货家累巨万性尤吝啬未尝分故旧亲戚有人从长安至者绐果曰少尹不复惜财物挥金无算矣果闻之大喜因请出守给养兄上可其奏壬子授工部郎中知京兆府知制诰出领外藩自果始三月庚辰诏天下知州通判先给御前印纸令书课绩自令并条其事迹罢官日上中书考校文人换武秩【见契丹门】
　　端拱元年春正月丙子上以补阙拾遗任当献纳时多循黙失建官本意欲新立名使各修其职事二月乙未改左右补阙为左右司谏左右拾遗为左右正言近制宰相子起家即授水部员外郎加朝散吕蒙正固让止授六品京官自是为例八月以梁正辞等五人并为将作监丞充当中书堂后官堂吏校选人授京官始此冬十月特置四厢都指挥使以右谏议大夫樊知古为河北东西路都转运使都转运使自知古始
　　淳化元年正月旧制勲官自上柱国至武骑尉凡十二等五代时初叙勲即授柱国诏京师幕职州县官始武骑尉朝官始骑都尉歴级而升二月己酉诏自今游宴宣召直馆其集贤秘阁校理等并令预会先是上宴射苑中三馆学士悉预李宗谔任集贤校理合门吏拒之不得入宗谔献诗述其事故有是诏国家因唐制建昭文史馆集贤院于禁中昭文集贤置大学士直学士史馆置修监国史修撰直馆昭文亦置直馆集贤又有修撰校理之职名数虽异而职务畧同合门拒校理不得预宴盖吏之失也三月上以寺监副二品秩素髙旧制自郎吏迁受颇闻缙绅之流以台阁自许目为散地欲振起之至是除郎中十余人为卿监八月列秘合次于三馆以直史馆吕佑之分直昭文馆以和■〈山蒙〉直集贤先是但有直史馆于是始备三馆之职十二月羣臣升殿奏事者可其奏皆得转达于有司颇容巧佞右正言直史馆谢泌请自今政事送中书机事枢密院财货送三司覆奏而后行诏从之遂着为定制中外所上书疏如之二年王化墓为御史中丞常慕范滂为人献清澄五畧一曰复尚书省曰国家立制动必法天并建官聮以尊王室且尚书上应天象对临紫垣六卿拟喉舌之官郎吏应星象之位斯实干文昭著政事具明今省曹之名未称朝廷之盛夫三司使额乃近代权制判官推官勾当开折磨勘凭由理欠孔目官勾押前行后行皆州县官司吏局之名也臣今请废三司止于尚书省设六尚书分掌其事废判官推官设郎官分掌二十四司及左右司公事使人掌一司废孔目勾押前行后行为都司主事令史书令史废勾院开折磨勘凭由理欠等各归此部及左右司如此即事益精详且尽去其州县职局鄙俚之名也六卿如阙本官即选名其二十四司公事若烦简不同望下本官属叅酌其类均而行之□月己丑是月命翰林学士贾黄中苏易简干当差遣院李沆同判吏部流内铨学士领外司自此始也九月甲辰以枢密副使张逊知枢密院事温仲舒寇凖同知院事知院事之名自此始逊仲舒凖仍并带副使自后或以正官或校检官为之秩与副使同冬十月翰林学士承旨苏易简续翰林学士卷以献上嘉纳之赐诗一章又飞白书玉堂之署上曰永为翰林中美事易简曰自有翰林未有今日之乐十一月丙申上以入阁旧图承五代草创之后礼容不备于是命史馆修撰杨徽之等讨论故事引别为新图十二月丙申朔遂行其礼于文徳殿右谏议大夫张洎既与徽之等同撰定新仪又独奏疏曰切以今之干元殿即唐之含元殿也在周为外朝在唐为大朝冬至元日立全仗朝万国在此殿也今之文徳殿即唐之宣政殿也在周为中朝在汉为前殿在唐为正衙凡朔望起居及册拜妃后皇子王公大臣对四夷君长试制策举人在此殿也今之崇徳即唐之紫宸殿也在周为内朝在汉为宣室在唐为上合即双日常朝之殿也东晋太极殿在东西合门唐制紫宸上合法此制也且人君恭已南面向名紫微皇屋至尊至重故巡幸则有大驾法从之盛御前有勾陈羽卫之严故虽双日常朝亦须立仗前代谓之入合仪者盖双日御紫宸上合之时先于宣政殿前立黄麾金吾仗俟勘契毕唤仗即自东西合门入故谓之入合今朝廷且以文徳正衙权宜为上合甚非宪度况国家丕承正统宇内治平凡百宪悉从损益惟视朝之礼尚属因循切见长春殿正与文徳殿南北相对伏请改创此殿以为上合作双日立仗视朝之所其崇徳崇政殿即唐之延英殿是也为双日常时听断之所庶乎临御之式允恊前经今立论乃以入合仪注为朝廷非常之礼甚无谓也臣今按中书门下御史台为三司谓侍从供奉之官今起居日侍从官先入殿庭东西立定俟正班入一侍起居其侍从官东西列拜甚失北面朝谒之仪请准旧仪侍从官先入起居毕分行侍立于丹墀之下谓之蛾眉班然后宰相率正班入起居雅合于礼臣又闻古之王者躬勤庶政其临朝之时数视政事之繁简初五日一朝景云初始修故事于贞观殿自天寳兵兴之后四方多故肃宗而下咸只日临朝双日不坐其只日或遇大寒盛暑阴霪泥泞亦放百官起居双日宰相当奏事实时特开延英召对或蛮夷入贡勲臣归朝亦特开紫宸引见陛下自临大寳十有五年未尝一日不鸡鸣而起听天下之政虽刚健不息固天徳之常然而游焉息焉亦圣人之大训若君父焦劳于上臣子缄黙于下不能引大体以争则忠亮之心有所不至矣臣欲望陛下依前代旧规只日视朝双日不坐其只日遇天寒盛暑阴霾泥泞亦放百官起居其双日于干徳崇政两殿召对宰臣常参官以下及非时蛮夷入贡勲臣归朝亦特上合引见并请准前代故事处分奏入不报三年夏四月命盐铁判官翰华直昭文馆三司属官兼直馆始此五月甲午御文徳前殿百官入合旧制入合惟殿中省细仗随两省供奉官先入陈于庭上以为仪卫太简命有司更设黄麾仗仍旧从新制也五月置理检院命钱若水领之复唐制也秋七月置三司都勾院命谏议张秘判之冬十月上虑中外官吏清浊混淆莫能甄别壬午命户部侍郎王沔度支副使杜泌秘书丞王仲华同知京朝官考之吏部侍郎张宏户部副使髙象先膳部员外范正词同知幕职州县官考课号曰磨勘院又命左赞善大夫□廷式与枢密都承旨赵镕李永同较三班院殿最以功过四年夏五月丁未废京朝官差遣院令审官院总之学士钱若水枢密直学士刘昌言同知审官院考覆功过以定升降又以判流内铨翰林学士承旨苏易简虞部员外郎知制诰王旦等同兼考课院凡常调选人流内铨主之奏章举及厯任有殿最考课院主之并吏员而省司局议者咸以为当从易简之请也戊申诏罢盐铁度支户部等使三司但置使一员属吏并从旧贯从殿中丞马应昌之议也以盐铁使魏羽判三司秋八月丙申朔通进银台司旧隶枢密院使凡内外奏覆文字必闗二司然后进御内则内官及枢密院吏掌之外则尚书两省掌之其数以下有司或行或否得縁而为奸禁中莫知外司无纠举之职枢密直学士向敏中初自岭南召还即上言通进银台司受逺方疏多不报恐失事宜请别置局署命官専位校其簿籍以防壅遏上嘉纳之癸酉诏以宣徽北院听事为通进银台司命敏中及张咏同知二司公事凡内外章奏案牍谨视其出入而勾稽焉月一奏课事无大小不敢有所留滞矣发勑司旧隶中书寻令银台司兼领之九月以给事中封驳隶通进银台司应诏勑并令枢密直学士向敏中张咏详酌可否行下诏审官院自今京朝官未厯州县者不得任知州通判从翰林学士承旨苏易简之请也五年夏四月丙戌右谏议大夫史馆修撰张秘言伏覩圣朝编年谓之日纪惟纪报状畧叙勑文至于圣政嘉言皇猷美事羣臣之忠邪善恶庶务之沿革弛张汗简无闻国经曷纪请置起居院修左右史之职以纪録为起居注与时政记逐月编送史馆以备修日厯上览而嘉纳之乃置起居院于禁中命起居舍人史馆修撰梁周翰掌起居郎事秘省承直昭文馆李宗谔掌起居舍人事丁酉掌起居郎事梁周翰言请自今崇徳殿崇政殿皇帝宣谕之言侍臣论列之事望依旧中书修为时政记其枢密院事涉机密令本院编纂各至月终送史馆自余百司凡于封拜除改沿革制置之事悉条报本院以备编修令郎与舍人分直崇政殿以记言动别无起居注毎月先进御后降付史馆起居注进御自周翰始也六月甲辰诏翰林学士枢密直学士今自叙立班位依旧在承郎之上诏三司总计使及诸道判官各给御前印纸自八月立书劳绩岁终校其优劣以申黜陟以殿中丞丁顾言守本官复充堂后官堂吏自唐至汉周率自京有司以有文才能书札行正廉干者抽补分掌诸房公事年深即授检校少卿监同正将军至国初赵普在中书奏令检校诸曹郎中自迩以来屡惩其贪而数恶其党故参用士人有科第厯外官者至是复秩以朝籍盖矫昔之枉也八月癸巳诏改内班为黄门以崇仪副使兼内班左都知窦神兴充并宅使兼黄门左都班知内管领诸司使始此
　　至道元年正月始命员外郎孙蠙为皇侄皇孙教授时中书言旧制太子有侍读后改为奉诸王讲读请以教授为名从之八月癸巳初置左春坊谒者命左清道率府副率祥符王继英兼领之然谒者本内侍之职而太子有通事舍人掌宣传导引之事不名谒者又十率品秩颇崇非趋走左右者所宜为盖执政之失也二年夏四月甲申上谓宰相曰膏粱之族官勲固以崇贵子孙仕宦者多至四五人毎覃庆中书皆授摄官未几即补正员不数年遂通闺籍此甚弊政亟宜革之乙未诏自今止赐同举士究出身依例赴集选闰七月并三司理欠司【见太宗圣政门】三年夏四月乙未朔尊皇后为皇太后赦天下常赦所不原者咸赦除之制曰先朝庶政尽有成规务在遵行不敢失坠然而纂图伊始惧徳弗明所宜拔茂异之才开谏诤之路抚绥寡鳏思复疲羸庶几延宗社之鸿休召天地之和气京朝官衣绯緑及二十年并与改服色听未升朝亦听叙赐绯紫自此始六月罢度支盐铁户部副使八月周莹为宣徽北院使自后不复置此职先是宣徽位在枢密副上莹表请居下从之后祥符九年诏参政枢副宣徽并先后为序至熙宁二年郭逵序位于参政枢副下九月丙子御史王齐上疏陈十四畧云官多则事烦吏多则民残欲事不繁莫若省官欲民皆安莫若省吏天下所以未格清净者由官吏多之故也又云官多俸薄不若俸厚而官少若尽去冗食复其全俸则二人之俸可以周一人之用衣食既足廉耻自兴又曰铨选之门徒有其名莫着其实有殿者虽加厚罚有最者莫见明扬或骤遇其寛恩则不限其功过靡逢慰荐则终困于徒劳又曰贡举不严则权势争前而孤贫难进必欲均之莫若皇朝三品及见任之武升朝官子孙弟侄荐名于两监而未升朝官子弟及白屋之士荐名于州郡然后升于礼部第其可否亦两分之则权势异途孤贫自进矣
　　真宗
　　咸平元年春正月癸酉始令诸王府记室翊善侍读等官分兼南北宅始此当详考时南北宅又有伴读然无定员七月戊午置翰林侍读学士以杨徽之夏侯峤吕文仲为之置翰林侍讲学士以邢昺为之初太宗命文仲为翰林侍读寓读禁中以备顾问然名秩未崇上奉承先志特建此职择老儒旧徳以充其选班秩次翰林学士禄赐如之八月右司谏直史馆孙何上疏曰六卿分职邦家之大柄也故周之会府汉之尚书立庶政之根本百司之纲纪令仆率其属丞郎中分其行二十四司灿然星拱郎中员外判其曹主书令史丞其事四海九州岛之大若网在纲有吏部焉辨考绩而育人材有兵部焉谨纪律而诛强暴有礼部焉祀神祗而选贤俊有工部焉营宫室而修堤防六职举而天下之事备矣二年六月令秘书省正字邵焕于秘阁读书从其请也秘阁读书自焕始十一月废理检院天圣七年二月复之以御史中丞王曙为之从夏竦之议也三年十一月令常参官转对如故事诏曰间者深诏朝伦大开言路而箝结相尚启沃无闻岂朕意之未孚耶庶官狃于因循耶今顺考旧规递进请议凡朕躬过失时政有违教令之阙遗人情壅遏并可条上毋或缄蔵言近讦者亦可优容文不工者许其直致其未预次对官听封奏以闻四年三月壬午以太常博士孙近为监察御史从新制也知全州陈彭年上疏言五事其四曰行公举云为邦之道莫切于求贤求贤之方莫先于公举然堤防不峻则滥进之路兴宪纲稍严则明扬之典废期臻多士在振宏纲臣请依唐朝故事新授常参官朝谢日并进扶状举官自代各随所长且言其状或以文学或以吏能或以强明或以清明务在摭实不许饰词傥所谙知无避亲党既经御览即付宰司俟至年冬具名条奏在外者委诸路转运在内者委本司官吏常更审其事以验所举如荐扬既数采听非虚即与量才各加进用其后或不操修行故黩彛章则举主法依科刑以惩缪举或政绩如异课最有加则举主随事旌酬以褒进善赏罚既信清浊自清盖采羣议则人无以私有常规则众皆知劝清源正本其在于兹疏奏诏冯拯陈尧叟参详之拯等上言切详往制常参官及节度观察防御刺史少尹畿赤令并七品以上清望官授讫三日内于四方馆上表让一人以自代其表付中书门下每官缺以见举多者量而授之如让表不到委合门御史台纠督以闻并从之壬子审官院初引对京官于崇政殿迁秩有差京朝官磨勘引对自此始九月知封驳司陈恕请铸印诏令取门下省印用之遂改知封驳司兼门下封驳事壬午以国子监校勘前知封驳司刘士玄为大理寺丞南宫侍教南宫北宅有侍教自此始五年春吏部郎中直集贤院田锡在掌银台每览天下章奏有言民饥盗起及诏勅下不便民者悉条奏其事上奏宰臣称锡为得诤臣之体夏四月癸酉命田锡以本官兼侍御史知杂事仍遣中使谕旨曰卿毎上章疏所司不敢滞留朕皆一一亲览知杂任朝廷甚难其人故以命卿不妨徐徐撰述或有所见即具奏闻十二月丁丑以宰相吕蒙正李沆并兼门下侍郎旧制三司三公左右仆射平章事并兼两省侍郎先是学士米白梁周翰草二相加恩制书遗忘旧制既而上问白不能对各罚俸一月六年并三司为一使【见用度门】秋七月复并三司勾院为一直史院陈尧咨判之从其请也至祥符九年复分为三部张懐寳等为之
　　景徳二年三月甲寅将作监丞王曽为著作郎直史馆赐绯旧制试文当属舍人学士院宰相寇凖雅知曽召试政事堂以起复谏议大夫知制诰晁逈起居舍人知制诰李宗谔在舍人院掌牒御史台不平中丞吕文仲移文诘之宗谔引八事证不相统摄且言中书门下省正言以上皆天子侍从之官立朝叙班不与外司为比故在政衙则与宰相重行而立于通衢则与中丞分路而行常参则师傅入于两省之前朝会则台官次于两省之后地望特峻职业有殊官局之门不相统摄卒如宗谔所言守职者韪之十二月以王钦若为资政殿大学士班在文明殿学士下上怪问之左右以故事对钦若诉于上即日改为资政殿置大学士自此始三年二月丙子权三司使丁谓言唐宇文融置劝农判官今欲别置虑益烦扰而诸州长吏职当劝农乃请少卿监刺史合门使已上知州者并兼管内劝农使余及通判并兼劝农事诸路转运副使并兼本路劝农使诏可劝农使入御自此始夏四月壬辰屯田员外郎谢涛使益州路及还举所部官二十余人宰相以为多涛乃厯陈其治状且愿连坐奉使举吏连坐自涛始乙未复诏羣臣转对其在外京朝官内殿崇班已上候得替先具民间利害实封于合门上进方得朝见四年六月戊申上谓辅臣曰近诏谏官御史各令举职言事昨右正言陈彭年请条具贡举制复宏词科采经术士侍御史贾翱使还奏宿州贾绫扰民此皆可采中书宜置籍记之自彭年翱为仍具案覆可行及不可行者岁终以闻若有改转即不待岁终録奏癸巳覆置诸路提点刑狱司先是上出笔记六事指其一谓王旦曰勤恤民隐遴选庶官朕无日不念也所虑四方行察官吏未尽得人一夫受寃即受灾沴今军民事务虽有转运使且地逺无由得知先帝常遣朝臣为诸路提点刑狱今可复置仍以使臣副之先命中书密院择官具名进内亲选才能之人引对于长春殿遣之所至専案视刑禁审详案牍常检举催督在繋久者壬申诏开封府推官判官各増置员以狱讼开法为生事户口租赋为熟事分掌之仍加俸给如事有枉抑未尽公理非吏人受财自今并以推官为首八月己酉国子祭酒邢昺以羸老自陈曹州故乡愿给假一归视田里壬子即拜工部尚书知曹州职如故迁班在翰林学士上及行又令近臣祖送设会于宜春苑翰林侍讲学士外使始此
　　大中祥符二年二月己卯诏龙图阁待制班视知制诰在其下于龙图阁侍职户部郎中直昭文馆戚纶工部郎中直史馆陈彭年并兼集贤修撰诏诸路转运副使提刑狱朝臣使臣许荫弟侄孙者从其请三年春正月丙子又诏幕州县官三任六考方得论奏置龙图阁学士以直学士杜镐为之待制陈彭年为直学士戚纶为枢密直学士又诏龙图阁学士上给俸如之四年五月戊申朔诏曰今宰相官至仆射者并于中书都堂赴上不带平章事者亦于本省赴上令太常礼院崇文院检讨详定仪注先是中书侍郎兼兵部尚书平章事王旦迁右仆射止于本厅受贺宠待辅臣遂命振举旧仪祖宗以来两省御史台须文学优长政治尤异者乃特除拜汾阴肆赦始以叙迁上恐循习非便乃诏自今遵守旧制不得以他官转入五年七月乙酉诏尚书丞郎两省给谏知州府而本部郎中员外郎及两省六品以下官充本路运使副者承前例须申报虽职当统摄方委于事权而官有等差宜明于品级自今知制诰观察使已上知州府处所申转运司状止置按检令通判已下署衔供申如转运使官秩在上者不用此令其后张咏以礼部尚书知升州凡有祠部事皆申公状咏因上言臣官忝六曹祠部乃本行司局而例申公状似未合宜望自今尚书丞郎知州者除申省外其本行曹局上署案检从之丙辰知制诏王曽判大理寺判寺旧用郎官上欲重其任故特命曽使殿谕之曰天下之命繋于狱今以屈卿曽顿首谢仍赐钱三十万因请奏辟僚属遂着为令五年秋九月戊子以吏部尚书知枢密院事王钦若户部尚书知枢密院陈尧叟并依前官加检校太傅同平章事充枢密院使签署枢密院事马知节为副使学士晁逈草制误削去钦若尧叟大官诏各存之遂改制而行儒臣领枢密兼使相自钦若尧叟始冬十月乙未朔诏枢密使带检校官平章事不告引止于本所赞喝时王钦若陈尧叟上言请定常制先是魏仁浦以宰相兼枢密使告引曹彬以枢密使兼相不告引故止用彬例丁巳以知制诰陈尧咨权通判吏部流内铨制选人皆用奏举乃得京官而士本孤寒不为人知者尧咨特为陈其功状而升擢之庚寅龙图阁直学士陈彭年等上新定阁门仪制十卷四方馆仪一卷诏奬之仍各赐金帛右谏议大夫龙图阁直学士陈彭年为翰林学士兼龙图阁学士学士兼职自彭年始六年九月癸卯朱选罚铜二十斤坐擅发驿马与知广州邵晔子令省亲疾而马死故也先是撰制诰兼羣牧使已守藩郡兼领如故于是始解使职自是不复有在外兼领者矣诏龙图阁直学士结衔在本官之上杜镐陈彭年之为是职也职在官下至是陈尧咨建言故更之七年夏四月丙辰朔令有司依新定仪制重画入阁图有唐朝职官悉改之从上阁门使魏昭亮之请也是月中书言文武臣僚年终举到幕职州县官今欲定五人以上同罪保举者替日令吏部流内铨磨勘引对从之兵部尚书寇凖为枢密院事同平章事王旦为之也凖未告谢命向敏中权发遣枢密院公事自是枢密院皆罢即命宰臣权发遣如敏中例八月甲寅朔置景灵宫使以中书侍郎兼刑部郎中平章事王钦若都大提举抄写校勘馆阁书籍翰林学士陈彭年副焉铸印给之初荣王宫火燔崇文院秘阁所存无几既别外院重写书籍彭年请内降书大选官详定然后抄写命馆阁官及择吏部常选人校勘校毕令判馆阁官详定两制内选官覆检点又请募人以籍鬻于官者验真本酬其直五百卷以上优其赐或艺能可采者别奏候旨前后献书者十九人悉赐出身及补三班得一万八千七百五十四卷彭年参知政事一人兼领然彭年既入中书不复至馆其总领之务但委崇超判馆阁官亦不复闗预云八年二月以楚王元佐为天策上将军兴元牧剑履上殿诏书不名唐及后唐天策上将军并开府时元佐久病特加奬褒不开府仍给衔在功臣上帝谓宰臣曰楚王加恩兴元府必遣人来重于烦扰宜速止之府牧自此始五月壬辰诏于右掖门外创崇文外院别置三馆书库时宫中严火禁甚峻上以羣臣更直宿寒冱之月饮食非便乃命翰林学士陈彭年检唐故事而修复之九年正月丙辰置会灵观使以参知政事丁谓为之九月庚子以刑部郎中直史馆髙绅为史馆修撰同判吏部流内铨实不掌修撰自是领修撰者须两省五品以上乃令掌修撰遂以为例云及明年绅求外任故事修撰不带出复授直昭文馆知越州大理评事崇文院检讨兼国子监直讲冯元为太子中允直龙图阁并赐金紫上作诗二章分赐之直龙图阁自元始序位在本官首
　　天禧元年春二月丁丑诏别置谏官御史各六员増其月俸不兼他职每月须一员奏事或有急务听非时入对及三年则绌其不胜任者戊寅内外官加恩司徒兼门下侍郎平章事王旦加太保彭王元俨加太保为镇海天平节度使王钦若加右仆射定难节度使赵徳明加太傅三公并除双员自旦及元俨始州牧自元佐始三月乙酉著作郎刘煜为右正言时虽别诏置谏官煜首预其选上曰谏官御史之任实难其人当须识朝廷大体达政刑要道言必该理乃为称职尔夏六月丙子右正言鲁宗道上言窃惟亲民之官政事最切未见区别如有民何今审官例差一知州纵耄识以何道推降之铨司平配一县令虽菽麦不分且无由摈斥之今与天下亲民之官以十人论之黩货害政未寘刑章者十有其三清浊混然乃与清为伍任上之知而不能科举者又次焉贵游亲属望风护善不问而言者又次焉是则介然自守约已恕物不谄上不黩下孜孜于民政者十不一二焉欲民之安其可得乎汉宣帝凡拜刺史守相必亲见之考察其言观其能今或未然凡除知州通判京朝官知县候满三五人令大臣具宴见之礼以遣之讯之以言而察其应对观其辞气考其臧否才能者奬之不肖者退之县令则择台阁有风鉴闻望臣僚者遣之能否之间各如其状恐于圣政稍得其宜礼仪院奏详定太尉王旦赴上仪注国朝以来三公不兼宰相无赴上之礼上优宠大臣故特有是命然且终以疾不赴焉九月上与宰相议省吏员向敏中曰太祖太宗朝阁门祇候不过三五员倡导赞谒而已今踰数百而除授未已禄廪至厚名望亦优其间不无滥被升擢者愿赐减损上曰此盖相承为例渐减省之二年春正月己亥尚书右丞兼宗正卿赵安仁为御史中丞尚书右丞兼中丞始此以崇仪使昭州团练使贾宗户部员外郎薛奎井为制置发转运副使郭盛为都监发运司置都监始此夏四月翰林学士利瓦伊罢为户部侍郎集贤院学士初维三兄皆年五十八而卒及是维亦得疾因力辞近职云维疾稍间命知□州集贤院学士出藩自维始十二月工部侍郎参知政事张知白与宰相王钦若论议多相失因称疾辞位丙午罢为刑部侍郎翰林侍读学士知天雄军上赋诗饯之辅臣以杂学士出藩并翰林侍读学士外使皆自知白始【朱敏求春明退朝録云祖宗时宰相罢免惟赵令得使相余多得大官归班参枢亦然天禧中张文节始以侍读学士知天雄军王文康以资政学士知陕州自庆厯解罢率皆得焉】将作监丞蔡齐为著作郎直集贤院故事第一人及第到任一年即召试齐自兖州通判徙潍州献所为文乃得召试三年五月辛巳监察御史刘平为盐铁判官章颕为度支判官并赐绯鱼于是御史复兼省职十二月宣徽北院使知枢密院检校太尉曹利用吏部尚书参知政事丁谓并为枢密使时辅臣以效恩俱进官故事常为宰相而除枢密使始得仆射乃以谓检校太尉兼本官充使枢密使兼御史大夫自利用谓始去之四年春正月乙丑以华州观察使曹玮为宣徽北院使镇国军留后签书枢密院事签书兼藩镇自此始也丙子改诸路提点刑狱为劝农使副使兼提点刑狱公事仍诏所至取民籍视其差等有不如式者惩革之劝恤农民以时耕垦招集逃散检括漏税凡农田一事已上悉领之仍各赐农田勑一部夏四月凡知制诰着位两省则次给谏南省御史台次丞郎外官则在观察使上云五年春正月己酉学士刘筠见上久疾丁谓浸擅权叹曰奸人用事安可一日居此表外任乃授右谏议大夫知庐州旧制学士罢职多为侍读学士或龙图阁学士筠但除谏议大夫谓沮之也十二月乙巳以内殿崇班皇甫继明同勾管馆秘阁公事【咸平中初命刘崇超监三馆秘阁图籍其后因循与判馆聨署掌事时论非之崇超素与王钦若善丁谓为相忌之别用继明以分其权】更号监图籍曰勾当公事自是内臣遂与大学士同职时论愈非之
　　仁宗
　　干兴元年春正月刑部员外郎直史馆陈从易为荆湖南路转运使从易好学强记为人激直少容喜别白是非多面折人王钦若最善之尝谓人曰数日不见简夫辄忽忽不怿及废居南京丁谓用事人畏之无敢见者从易将欲过之遇汴水旱涸遂告谓曰从易愿使湖外非为贫也以王公在宋就省之尔今汴水涸义不可从他道幸公许少留谓即喜曰王公之门独君知我者留从易权纠察刑狱从易不敢当乃听归馆须汴通乃行馆中侍阁自从易始仁宗即位大赦天下京朝官服绯緑及十五年并与改赐服色以十五年为限登极及用东封西祀例自此始三月鲁宗道判流内铨宗道患铨格烦多厘改之又悉书科条掲于庑选人真宗时选人试身言书判者苐推恩上即位亦用前法壬戍诏曰国家思皇政经详核吏治先朝硕乂之士或淹常选而以四事程其能朕承统绪循用旧典瞷然羣彦来萃是涂乃命从臣精加详考或擢升京秩或序进经筵或锡优资使居使地或假勲阶以示恩宠其令翰林学士李咨与吏部流内铨以成资阙为差拟前懐安军判官宋若谷等六十五人咸迁官改京秩者六人最下者犹注近地成资阙后率以为常中书言旧制翰林医官图琴碁待诏转官止光禄寺丞遇恩但加阶勲而已天禧四年乃迁至中允赞善洗马同正请自今转官勿踰此制唯遇特恩即至国子博士不入少卿监从之吏部流内铨言天下州县官期满而未代者八百员辛丑诏免守选人拟以代之秋七月丙子枢密副使钱惟演旧位王曾曽既入相亦正惟演使名故事枢密使必加检校官惟演但以兵部尚书充使有司失之也十一月学士刘筠为御史中丞先是三院御史言事皆先白中丞筠举旧仪榜三院门令台属各举纠弹之职毋白丞杂知壬辰始命冯元同判国子监仍诏自今毋差补荫京朝官【国子监旧制用近臣宿典领后以贵游子弟初仕者为之故改】庚戌诏中书官言审官院向以员多缺少三年代者减一年三十月代者减十月请复旧制从之
　　天圣元年春以陈尧叟知制诰史馆修撰故事知制诰皆先召试于中书尧佐预修真宗实録特免试丁巳诏举谏官御史以名闻天禧初诏两省置谏官御史台置侍御史以下各六员不兼众职月一员奏事其后员缺不补言者及之辛未诏吏部流内铨幕职官知大县缺京朝官故也二年春戊申吏部铨引对选人九人前柬録县尉王得说厯官寡过书考最多而无保任者上察其孤贫特擢为大理寺丞他日又引对选人有贾积善者十四考无公私过特擢为京官夏集贤校理葛昴张仲尹黄弼陈商范说等乞外任诏并与小处通判太宗朝凡带馆职出皆知州景徳后王昱刘奭并以官卑止与通判至是用其例封禅五使辅臣为之向敏中以老不任赞导命王钦若敏中领仪仗使盖失其次第今有中丞换使名非故事也三年诏臣僚奏荫不得奏无服之亲赵湘以孙为子御史李纮请条约之故降是诏直昭文院陈从易等校十代兴亡论字非舛谬而妄加涂窜以为日谏上因览之故从易等及于责夏五月右正言孔延鲁常迁官愿不迁为其父求三品服上曰子为父请可从也乙未以三品服赐孔最王钦若等曰延鲁所陈亦足以厚风俗丙戌诏京朝官磨勘并如景徳四年七月勅施行不许中外任及三年以上者虽未到阙听磨勘于是申明旧制更立四年之限景徳中诏须见任及三年以上者乃得引对易四年制乃稍益旧制四年御史台自薛奎后中丞缺不补侍御史韩亿独掌台务者踰年辛卯诏馆阁校勘自今毋得増损时枢副张士逊请以其子友直为校理上谓馆阁所以待天下贤才不可私授止令于馆阁读书降是诏五月以知制诰特诏翰林学士夏竦草词十月壬辰诏郎中以上致仕者自与一下官时熊同文请老不愿分司监当止乞禄二子仍着为令同文时为都官郎中五年二月以馆阁校勘王琪签书南京留守判官事校勘无出外者琪为晏书所辞特许之六月诏翰林学士依大中祥符五年故事常一员在院如假故次学士直天圣元年常诏直日出宿以故事双日锁院只日降麻故也至是中书言恐宣召不至故有是诏八年学士承旨杨亿以龙圗阁学士刘筠知三入翰林意望两府及为承旨颇不怿常称疾不出或戏之曰服清凉散必愈两府用青凉伞也与杨亿齐名号杨刘六年九月己亥诏近制京朝官三任知县入通判三年入知州自今任内常有五人同罪奏举者减一任七年诏文臣换右职者听任子弟为文资三月壬辰朔诏龙图阁待制以上自今非任剧要毋得奏异姓亲执政多任子于馆阁读书鲁宗道曰馆阁育天下英才岂纨袴子弟得溷恩泽处耶吾子诚约已任京官然终不使慁国恩六月置转运判官与转运使分部巡按庆厯三年复置九月丙寅诏阁门自今入内都知押班如昭宣使以上即与客省使等为一班皇城使副以下并在皇城使之前作别亦行太祖都知押班率供奉官为之内中祇应褁头巾衣褐衫而已宰相吕夷简不考故事辄升其班次议者非之八年集贤校理彭乗以亲在蜀求便官诏乗知普州蜀人得乡郡始此普州鲜知学者乗为兴学召其子弟为生员教育之俗遂变九年甲戌权度支判官右正言陈执中罢度支判官谏院供职国朝承五代之弊官失其守故官职差遣离而为三今之官职用以定俸入尔而不亲职事谏议大夫司谏正皆须别降勅许赴谏院共职者乃曰谏官
　　明道元年四月诏近臣非受诏毋得举官乞试馆职其已试而推恩者毋得再求试辛卯以门下省为谏院徙旧省于右掖门之西先朝虽除谏官而实未置院及陈执中为谏官屡请之置谏院自此始二年旧制集贤院学士在京始给俸于是李若谷以集贤院学士知江宁府而自请之壬辰诏在外者亦给遂着为令秋八月丁巳置端明殿学士班翰林资政学士之下以翰林侍读学士兼龙图阁学士宋绶为之太平兴国五年初改端明殿学士为文明殿学士枢密副使之下自程羽李昉后不复除授承明既更命新殿曰端明于是复置学士与文明之职并见而班益降也然讫无拜文明殿学士者绶固辞端明不听请解龙图许之己未张士逊为山南东道节度使同平章事判许州杨崇勲改判陈州初士逊与崇勲俱入告谢士逊乃位崇勲下上问其故士逊对曰臣官仆射而崇勲为使相上因以使相授士逊时士逊已罢政事翰林学士承旨盛度草制当言新除左仆射而误用士逊旧衔有司奉行制书不复追改论者非之一旧制学士以先后序班时狄棐先讽为龙图阁直学士而讽盛气凌棐宰相李迪佑讽特诏讽班棐上论者非之置提刑见论治门
　　景佑元年正月中书言诸路提点刑狱朝臣使并如旧制给御前印纸以书殿最从之一李俶议入阁仪【见圣政门】癸丑诏御史台置殿中侍御史监察御史里行举三丞以上常厯知县人候二年除史又二年除三司开封府判官从中丞韩亿之请也然唐制亦有侍御史里行令独遣之辛卯御崇政殿西庑召辅臣观讲书罢军头事自是为例秘书丞张宗谊孙沔并为监察御史里行监察御史里行自此始太常博士监察御史里行髙若讷为主客员外郎殿中侍御史里行殿中待御史里行始此乙酉诏阁门祇候自今须尚书员外郎诸司使以上及本路转运使或提点刑狱二员共七人举之方许引对丁卯诏中书提点五房公事及堂后官自今以八员为定制仍参择选人为之己卯宣庆使忠州防御使入内都知蓝继宗为景福殿使景福殿置使自大中祥符五年至今授才三人刘承珪韩守英及继宗也二年正月殿中侍御史里行髙若讷言丙戌赦书选人满十二考并磨勘引见今猥进者多请以厯任免赃私及非昏耄者乃听改官仍具与监当一任诏须常有人奏举者方得施行从之壬辰诏选人十二考无举主者特许参选癸丑置迩英延义二阁写尚书无逸篇于屏迩英在迎门之东北向延义在崇政殿之西北向是日御延英阁召辅臣观盛度进读书贾昌朝讲春秋既而赐宴崇政殿六月丁巳诏幕职州县官初任未成考者毋得举奏先是御史知杂事郭勤言睦州团练使栁三变释褐到官才踰月未有善状而知州吕遽荐之盖私之也故降是诏三年正月贾昌朝言臣宰相得侍经禁中陛下每以清闲之燕向学稽古徽言善道取髙前圣在双日杳隔严宸时政记史馆日厯入起居注莫得纂述臣自景佑元年春迄二年冬凡书筵侍臣出处升绌封章奏对燕会赐与皆用存记列为二卷乞送史馆诏以迩英延义二阁记注为名命章得象等接续修纂冬十二月戊申诏宣勅札子非经通进银台司毋得直下诸处初龙图阁直学士李纮领银台司具言宣勅札子皆不经本司封驳之职遂废不举请用内制申明之戊戌诏曰致仕官旧皆给半俸而仕未显者或贫不能自给非所以遇髙年养廉耻也自今两省大卿监正刺史阁门使以上致仕给俸如分司官长吏岁时以朕意慰劳之关
　　四年三月甲戌朔以崇政殿说书司封员外郎直集贤院贾昌朝祠部员外郎崇文殿检讨王宗道屯田员外国子监直讲赵言主客司员外郎国子监直讲王安国兼天章阁侍读预典殿起居北直龙图所班直馆本官之上天章阁置侍读始此己卯各赐勅书奬谕大理评事史馆检讨王洙亦赐马带职京官降勅书始此戊戌翰林学士丁度上所撰国朝时令一卷诏以五月朔入阁因读时令寻复问礼官朔日夏至入阁可否皆言五月朔朝会合唐旧制虽是大祠比冬至圜丘礼或受贺在质明后无嫌然据易象月令及蔡邕有闭闗静事不贺之说郑康成据乐章春秋说夏至有前殿从人能作乐后汉常行其仪今入合读令既属加礼在朔与假本无所碍惟夏至则经义有妨或自圣裁酌用汉法诏以七月朔入阁读令寻又罢王曽罢政命知青州既入谢求改郓州乃下学士院贴发加资政殿大学士判郓州盖仆射典州当云判不当云知翰林学士丁度失之也吏部侍郎知枢密院事王随户部侍郎知郑州陈尧叟并为平章事随加门下侍郎尧佐守本官吕夷简常密荐二人可用故也自薛居正后初相无兼门下侍郎者至是始误草制用不复改
　　寳元二年八月癸丑翰林侍读学士给事中梅询知许州询以足疾请外补也故事侍读学士无出外者天禧中张知白罢参知政事领本职出知大名府非厯二府而出者自询始冬十二月帝常问参知政事宋庠以唐入阁仪戊辰庠上奏曰夫入阁乃唐只日于紫宸殿受常朝之仪也唐有大内又有大明宫在大内之东北世谓之东内自髙宗以后天子多在大明宫之正南门曰丹鳯门内第一殿曰含元殿大朝会则御之对北第二殿曰宣政殿谓之正衙朔望大册拜则御之又对北第三殿曰紫宸殿谓之上阁亦曰内衙只日常朝则御之凡天子坐朝必须立仗于正衙殿或乗舆上御紫宸殿即唤仗自宣政殿两门入是谓东西上阁门也以本朝宫殿视之宣徳门唐丹鳯门也大庆殿唐含元殿也文徳殿唐宣政殿也紫宸殿唐紫宸殿也今或求入阁本意施于仪典即须先立仗于文徳殿之庭如天子止御紫宸殿即唤仗自东西阁门入如此则差与旧仪合但今之诸殿比于唐制南北不相对值为殊耳故后来议论因此未明又案唐自中叶以还双日及非时大臣奏事别开延英殿若今假日御崇政延和是也乃知唐制每遇坐朝日即为入阁而叔世杂乱五朝草创大略之制更从简易正衙立仗因而遂废其后或有行者常人之所罕见乃复谓之盛礼甚不然也今相传入阁图者是官司记常朝之制如阁门有仪制勅杂坐图之类何足为希阔之事哉况唐开元旧礼本无此制至开寳中诸儒増附新礼始载月朔入阁之仪又以文徳殿为上阁差舛尤甚盖当时编撰之士讨求未至太宗朝儒臣张洎亦有论奏颇为精洽或朝廷他日修复正衙立仗欲其两制使豫加商推以正旧制然议者谓殿阁不同旧制难复行之
　　庆厯元年夏左正言孙沔奏太宗初置京朝官考课即今审官院是也凡中外官任咸给印纸厯子或功绩可纪清白有守过犯度数举主姓名尽得书之无所遗俾至阙下赴院磨第其等而升黜之此国家激励贤才驱策驽蹇之至术也自从因循咸以磨勘为转官之阶梯也不复有尚功之志节但官三周例迁一级虽数有失亦不退复故士大夫以无过犯为能是使庸愚不肖之人晏然自得不十年间坐致员外郎是以居常则青紫相随应用则玊石难辨茍不更张弊辙必恐寖废政纲臣欲乞今后应京官升朝官并依旧许三周年一次磨勘如明有治绩者即与转官有公私罪者等降黜无功过者且守资如此足以旌别贤愚永着甲令廉勤公干之士闻之必激节愿行者众矣乞更差近上臣僚别定格式亦一时之懿范也又言欲乞今后带职员外正郎止许荫序一名子弟少卿给谏与二人丞郎三人尚书四人仆射已上共五人致仕及物故更各与一人武职等此类官品暨皇亲母后之族及两府大臣亦乞约束人数伏乞特差近上臣僚定其久制以为万世之法纪先是刘徳从之妻遂国夫人者吕蒙正之女也常出入内庭或云得幸于上后获谴夺封罢朝谒久之出入如故谏官张方平再以疏论列皆留中既而有诏复封遂国富弼缴还词头封命遂寝唐制唯给事中得封还诏书中书舍人缴还词头盖自弼始也二年戊午诏仆射兼门下侍郎平章事吕夷简判枢密院户部侍郎平章事章得象兼枢密使枢密使晏殊同平章事初富弼建议宰相兼枢密使上曰军国之务当悉归中书枢密非古官然未欲尽废故止令中书同议枢密院事及张方平请废枢密院上乃追用弼议特降制命夷简判院事而得象兼使殊加同平章事为使如故三年虞部员外郎杜杞权发遣度支判官事太常博士燕度权发遣户部判官事仍理本资序毋得差出候三年有劳令三司保明当议升陟之权发遣三司判官始此戊戌诏谏官日赴内朝先是知制诰田况上言有唐两朝自谏议大夫以上至拾遗补阙共二十二人每遇宰相奏事谏官随而入有所阙失实时规正其实皆中书门下之属官也今谏议大夫无复职业自司谏正言知谏院皆遗补之任而朝廷责其言如大夫之职而地势不亲位序不正朝廷间与众同进退非所以表显而异其分也臣前在谏院每闻一事皆诸处未闻比及论列或至后时今若令谏官得奉内请则何以日闻朝廷之事矣诏送两省详之学士承旨丁度参详乞今后比直龙图阁及修起居注内令日赴内朝从之先是谏官欧阳修言臣伏见御史台阙近制令两制并中丞轮次举人遂致所举多非其才不能称职臣谓今两制之中奸邪有未能尽去若不更近制则轮次所及势须举人臣欲乞今后只令中丞举人或特选举主伏见朝班中虽有好人多以资考未及今乞不限资考惟择材堪者为之况台中自有里行以待资浅之人仍乞复位举官之法有不称职者连坐举主重为约束以防伪滥庶几称职可振纪纲今欲特降指挥令举官自京官以上不问差遣次第惟材是举资浅者为里行资深者入三院景佑初置殿中侍御史里行监察御史里行凡四人以三丞以上常厯知县人充既而久阙不除于是诏以两人为额【两人为额庆厯三年王拱辰举李京包拯或因修此疏】癸未诏自今见任前任两省及夫两省已上官不得陈乞子弟亲戚馆职并读之类进士三人以上一任回无过犯者进许著述召试取优等者充遇馆职阙曽取有两府二人两省三人同罪举充者仍举著述看详试补丁亥诏曰周大司乐掌学政以六艺教国子则官材益本于世胄而今之荫法推恩太广以致疏宗蒙泽稚齿授官未知立身之道从政之方而并偕仕进非所以审政重民也其着为令使夫蒙嗣先禄以笃为后之体支子限年以明入官之重设考课之格立保任之条古不云乎爵禄者天下之砥石人君所以励世而磨钝咨尔庶位体兹意焉范仲淹所陈十二事其一云须子孙年过十五若弟侄须年过二十必五服亲乃得许已常荫而物故者无子孙禄仕听再荫自是任子之恩杀矣然犹未艾也壬辰诏限职田任有定制士有定限吏以职田抵罪比前日稍稀阔焉【此仲淹十事五均公田之议】十二月翰林学士提点在京诸司库务宋祁请増置勾当公事朝臣一员从之提举司勾当公事自祁始也祁初荐太常博士王畴时有官者同提举畴乃辞于中书曰翰林先进畴恐不得事也然以朝士大夫而为阉官所指使则畴实耻之乃更用太常博士张中庸为勾当公事畴博文字中庸蜀人也集贤校理知谏院欧阳修为右正言知制诰初中书召试而修辞不赴特除之四年诏三司丞郎给谏已上御史中丞正卿监岁得举正郎以下朝官不得过三人起居舍人三司副使知杂御史少卿岁得举员外郎以下朝官不得过三人左右司郎中司谏正言三院御史并馆职知諌院天章阁侍讲三司判官并员外以上及正郎见任知州有出身无赃罪者并岁得举太常博士以下朝官不得过二人安抚制置发遣转运判官得举本部内员外郎以下朝官并限人数仍于状内开说其人堪充何任使同罪以闻八月命参政贾昌朝领天下农田范仲淹领刑法事有利害其悉条上初仲淹建议周制三公兼六官之职汉以三公分部六卿唐以宰相分判六曹今中书古天官冡宰也密院古夏官司马也四官散于羣有司无三公兼领之重而二府惟进擢差除循资及议赏罚检用条例而已上不専三公论道之任下不専六卿佐王之职非法治也臣请仿前代以三司司益审官流内铨三班院国子监太常刑部仍行大理羣牧殿前马步军司各委辅臣兼判其事凡创置新规更改前弊官吏黜陟刑法轻重有利害者并从旨臣予夺其体大者二府签议奏裁臣不自领兵赋之职如其无补请先黜降章得象等皆以为不可久之乃降是命卒不果行五年春乙亥复置言事御史以殿中侍御史梅摰监察御史李京为之挚新繁人唐制御史官専言职政天禧初始置言事御史六员其后久不除至是以谏官员不足复除之今御史中丞厅之南有谏官御史厅盖御史得兼众职也二月辛卯诏曰此京朝官因人保任始得序迁朕念廉士或不能自进其罢之时监察御史刘言瑜言近年考课之法清望官五人保任方磨勘适长奔竞非所以养士廉耻也故降是诏磨勘保任之法实仲淹所建仲淹既绌元瑜希得象旨亟奏罢之兵部员外郎兼御史知杂赵及权判吏部流内铨初铨吏匪员缺与选人为市及奏阙至即榜之吏部榜缺自及始右正言钱明逸言阁门仪制每日上殿不得过三班乞今后谏官有本职事求对虽已有三班外听上殿敷奏从之戊辰以枢密使王贻永兼羣牧制置使自王徳用出镇滁州密院不复兼领羣牧置制使及实乃复之余靖奏任子不拘年甲以广常延之典从之八月起居舍人知秦州田况遭父丧辛酉诏起复况固辞又遣内侍持手诏谆谕况不得已乞归塟事杨翟托边事求见泣请终丧上恻然许之帅臣得终丧自况始庚辰罢宰相兼枢密使时昌朝执中言军民之任自古则同唐别任枢臣専主兵务五代始令辅臣亦带使名至国初尚沿旧制干徳已后其职遂分是谓两司对持大柄实选材士用讲武经向以闗隘未宁兵议须一复兹兼领适合权宜今西夏来庭防边有序当还使印庶叶邦规臣等愿罢兼枢密使即降诏许之又诏枢密院凡军国机要依旧同量议施行十一月枢密院请自今进退管军臣僚极边长吏路分兵马钤辖以上并与宰相同议从其请六年夏四月壬子权御史中丞张方平言天圣景佑中与庆厯官吏多寡方领吏部流内铨约在铨选人至以万计五六年间仅成一任又所养非所用仍旧不革恐数年间官滥不胜其弊其中枢密院自用兵以来权宜所置官请先裁罢从之方平又言范仲淹所请裁损弊法其臣僚恩例乞且依制为便若朝廷议论惟是之从不可以人废言也【仲淹时在外】七年春壬子羣牧制置使王贻永言羣牧司先因详定所减罢副使二员都监二员判官一员比来颇致阙事请自今以副使各一员都监判官各二员为定制从之三月河阳三城节度使同平章事判官大名府夏竦依前官充枢密使故事文臣自使相除枢密必纳节还旧官独竦不然【景佑八年王曾自天平节度使检校太尉同平章事为吏部尚书同平章事枢密使】乙未夏竦除平章制下谏官言竦与首相陈执中论议不合不可使共事丁酉贴麻改命己亥赐天章阁待制兼侍讲曽公亮三品服故事待制入谢未始赐服至是上御迩英面赐之仍宣谕曰即讲席赐卿盖所以尊宠儒臣也【公亮起居法当迁制诰以其避昌朝嫌故待制天章】戊午改文明殿学士为紫宸殿学士文明殿禁中已久无学士自程羽李昉后亦不除授而文明出真宗谥故改之用参政宋庠议也初置天章阁直学士位在龙圗直学士之下八年夏翰林侍读学士户部郎中知永兴军叶清臣为翰林学士权三司使咸平末并三部为使官轻者则为权使公事今再领三司当为使而又为权使中书误也自是遂分权使公事为两等初改文明殿学士为紫宸殿学士丁度罢政首以命之御史何郯言紫宸不可为官称五月乙巳诏改旧延英殿为观文殿仍改紫宸学士为观文殿学士班次如旧制癸亥赐王贻永李用和笏金带故事非二府大臣不赐惟张耆在枢密院兼侍中尝赐之
　　皇佑元年春贾昌朝为观文殿大学士判都省朝会班中书门下视其仪物观文殿置大学士自此始仍诏自今非常为宰相毋得除丁亥监察御史陈旭言三馆职事文儒之官选近时无复故典用人益轻遂为贵逰进取之津要庆厯中常有诏旨云今后应见任前任两省及夫两省以上官并不得陈乞子弟亲戚入馆阁职事然挠于横恩复寝不用美官清秩有国者所以厉世磨钝之具今委以私权贵之家天下寒俊何所勉进朝廷贤才何所敎育望申明前勑严为科禁澄汰滥进必清其选使在位者皆得文行充实之人然后举用故事特因燕闲延备访问则于治体不为无益诏臣僚援例奏乞子孙得试者如试中只与转官或出身更不除馆阁【文正裁任子亦详】李若谷卒赠太子太傅后毋得为例以子淑在近侍己丑翰林侍读学士吏部郎中梁适为同羣牧使羣牧使旧止二员彭乗为之适盖员外置壬申观文殿大学士右仆射判都省贾昌朝复为山南东道节度使同平章事判郑州初除兼侍中昌朝固辞之使相旧无中谢之赐自昌朝始二年六月庚午诏举官为县令初提点京西刑狱张易官临满将代并举县令十六人上因谓辅臣曰县令与民最近故朕设保举之法今易所举猥多必以请托故也遂令裁定其数河北等路运使副岁举十二人提刑六人河东等路运使副十人提刑五人两浙使副四人提刑四人夔路使副四人提举三人洛发运制置使副六人府界提刑三人开封府诸州监军各一人仍止举所部官九月辛卯诏明堂礼毕并以袭衣金带器备鞍马赐夏竦王徳用程琳李昭亮将相在外遇大礼有赐自此始八月御史知杂何郯知汉州将行上疏有云臣欲乞今后文武臣僚官序合每岁遇干元节得奏荐亲属之人除子孙依旧外朞亲候再遇郊许奏一人如此等级裁减一年内可省入官数十人积年而计所省渐多则仕路之冗不澄汰而自清耳朝廷向来已曽更改资荫条制然而亲子孙亦以限年厘革是致人心嗟怨遂即复故臣今所请以荐奏疎数为等降皆縁人情人情于近亲则恩厚于疎属则恩薄今既许近臣依旧制其疎属止以年月为限不尽隔絶酌于众心计亦无怨惟圣明断而行之则官滥之源庶可以塞其边臣及路分各得恩例乞即仍旧如许行乞候遇今秋大享后为始【四年九月厘革旧制其后遂罢圣节奏补或自此始】冬十月甲子宗室八十七人并迁官旧制金吾卫大将军在左右卫大将军之上今有自金吾迁左右卫者盖中书失之也十一月诏后妃之家毋得除二府之职位三年二月权判户部勾院叶清臣言请遣使循行天下知民疾苦察吏能否与太学选置博士许公卿大臣子弟补学生童县令诸科举人取明大义责以义问省流外官无得入仕听武臣终三年之丧罢度僧废读经一业训兵练将谨出令简条约凡九事三月壬申诏开封府曹官赤县丞自今并除新改京官人任满与免逺官初令铨司选差人一年无过例改京官岁久改京官者众皆革之【景佑三年三月令铨司差选人充曹官】夏四月御史中丞王举正言河北朝廷根本而雄州又河北咽喉先朝用人如何承矩守边累年官止边郡刺史李允则几二十年亦不过引进使今所用未尽得人而克日待迁使后有功者何勤且言在许州应天府六年更转运使十六人转运使所使察官吏能否与民疾苦而数易如此其能究宣朝廷徳泽乎八月戊子诏判吏部南曹羣牧判官今自以朝臣歴一任知州馆职一任通判为之即不得干托保荐及陈乞丁丑诏迩英阁讲读官当讲读者立侍敷对余皆赐坐侍于阁下天圣以前讲皆坐侍自景佑以来皆立侍至是帝屡面谕以经史入讲须详悉询究卿等无乃烦倦否杨安国等进曰不敢至是有诏遂为永制翌日讲读官并奏谢教坊官王世昌陈年劳乞监永济仓门上曰世昌无行检遂罢此职且仓门乃国家储粮出纳之所岂可令此辈主之宜与在京一员令枢密使户部侍郎龎籍以本官为平章事昭文馆大学士监国史籍初入相且独员遽为昭文殿大学士监修国史殊拜非故事也四年五月诏国子直讲自今选通经有行实年四十以上者为之时御史梁旧言近日荐杨忱为学官忱年少轻肆不可用故有是诏忱楷子也九月甲辰诏今后文武臣僚毎遇干元节合奏得亲属者除朞服依旧外大功亲候遇郊许奏一名小功以下再遇郊许奏一名其毎遇郊合得奏亲属者除子孙依旧外其余朞亲候再遇郊许奏一名大功已下三遇郊许奏一名从御史中丞王举正与两制台谏等所定夺也二年二月诏太常寺置丞一员以近上知院官兼之専检视乐器即命同知礼院冯诰兼本寺丞太常有丞自此始也御史吴秘言乐器无主职之官而大理有员是为重刑法轻礼乐诏从秘言九月壬辰入内府都知延福宫使武信军留后王守忠为入内侍省都知谏官韩绛言宦官兼判二省国朝未有报御史俞希孟乞令更不除前后省都知不可【一传乞罢内省都知由神道碑其实守忠为两省都知如故】罢三司提举司勾当公事官从宰相陈执中所奏也【康定元年十二月置】
　　至和元年癸巳延福宫使武信军留后入内侍省都知王守忠罢延福宫为武信留后后毋得援例故事宦官本有真为留后者守忠有东宫旧恩数求之上亦欲与之先是髙若讷为枢密使持不可故止及是守忠疾复求为节度使宰相梁适曰宦官无除真刺史者况于真节度使乎上曰朕尝许守忠矣适曰臣今日备位宰相明日除一内官为节度使臣虽死有余责御史中丞孙抃闻之亦奏疏力谏乃罢节度不除犹得真为留后翼日守忠卒吕公弼为枢密直学士知益州先是上每念夷简闻公弼有才书其名于殿柱公弼奏事上目送之语宰相曰公弼甚似其父既召程戡入辅因使公弼代戡公弼固辞乃复授龙图阁直学士同羣牧使权増一员后不为例八月戊午知制诰贾黯乞修起居注官入侍阁中事有可书随即记録从之赐坐于御坐而南诏自今将相迁拜见辞之礼令阁门以故事举行初知制诰韩绛言比年以来多失故事故降是诏秋癸亥起居舍人知制诰吕溱工部郎中知制诰兼侍讲史馆修撰王洙并为翰林学士故事翰林学士六员时杨察赵概杨伟胡宿欧阳修并为学士于是察加承旨溱及洙复同除学士洙盖第七员也壬申侍御史范师道言乞知谏官院及御史知杂如当擢用不许资任深浅并且令任三司副使候扬厯三部方改授待制诏自今谏官及知杂御史除改旋取进旨二年十一月乙丑宣徽南院使吴育言臣前判尚书都省见其官司局灿然具存且如有大议论当下众官推定以质所长废不举今推定谥时一会都堂是行其小废其大论者深惜之欲随宜讲旧以渐复之则髙拱无为之治可以驯致事下两制详定而言者谓尚书省职局今并入三司及诸司分领事难遽更乃罢之
　　嘉佑元年夏初龙图阁直学士李东之请定选举补荫之法下两制议孙抃等言今二府使相宣徽节度使三年荫二人已减旧恩之半余文武官请一岁及三岁当任子者皆倍之内臣毋得过入嫔御皇族约此为法罢南省特奏名百官司入流如吏部格弗听减年或换武遂勅中书枢密院裁定于是诏见在二府使相宣徽节度使御史知杂悉罢大功亲再遇郊荫小功亲郎中带职员外郎初遇郊听荫子孙若再遇郊荫期亲四郊荫大功已下亲初该荫而遇郊荫大功以下亲初该荫二年六十无子听朞亲皇族大功以上妻再遇郊亦听朞亲科场取士以皇佑四年进士限四百人诸科毋得过其数罢南省特奏名百司入流必如吏部格毋得叙劳减年及换武余并依屡降条约自是减入流每岁毋虑三百员癸卯武康节度使知相州韩琦为工部尚书三司使唐制节度使纳节不降麻本朝丁谓自节度使为参政止舍人院命词今除琦三司使降麻非故事也二年夏四月己巳主客员外郎殿中侍御史里行吴中复为殿中侍御史充言事御史以中丞张升言本台阙言事御史乞除中复故也十二月癸丑诏大臣所举馆职自今令中书籍记姓名候在官员数稍少即选文行为众所推者与试其考校无得假借等第知谏院陈旭有请故也【皇佑元年六月二十六日亦如曽布言】三年春三月辛未翰林欧阳修言侍读最为亲近祖宗时不过一两人今与经筵者十四人侍读十人外议皆云经筵无坐处矣臣既辱在翰林又充史馆修撰太常礼仪秘阁秘书省尚书礼部刋修唐书兼职已多而经筵固不缺人忽蒙除授盖近年学士相承多兼此职朝廷以为成例不惜推恩外议则云学士俸薄特与添请遴选之清职遂同例授之冗员诏不许又言学士待制号为侍从之臣自祖宗以来尤所精择茍非清徳美行蔼然众誉髙文博士独出一时不得与其选是以选用至艰员数至少官以难得为贵人以得职为荣缙绅之望既隆则朝廷之体益重其后用人颇易员数渐多往时学士待制六七十员近年以来稍吝除拜犹四十余员臣谓爱惜名器不妄授人朝廷已知之为国计者亦宜及今创立经制今惟翰林学士中书舍人知制诰各有定员其余学士待制未有定数欲乞详定前史及国朝故事自观文殿大学士至待制并各立定员数遇有员数阙则精择贤士以充其选茍无其人尚可虚位如允臣所请乞赐详议施行【修疏附从违当考】夏四月癸亥右正言吴及言太宗朝常给三司判官御前印纸厯子令书课绩功业今其制虽存而无考校之法请以自今岁终按功过多寡而升黜之诏以及言録示三司使张方平四年夏四月丙子吏部郎中天章阁待制何郯同知通进银台司兼门下封驳事时封驳职久废郯上言本朝设此司实代给事中之职乞凖王曽王嗣宗故事凡有诏勑并由银台司从之五月枢密使田况十上章求去位丙辰罢为尚书右丞提举景灵宫故事枢密使出入皆降麻自皇佑五年髙若讷罢始舍人院降制今复失之六月太子中允王陶大理评事舍人院赵彦若国子博士傅卞于潜令孙洙并荐馆阁编校书籍官馆阁编校书籍自此始三馆秘阁凡八员诏及二年者选人京官除馆阁编校勘朝官除校理秋丙申太子中允王陶为监察御史里行初诏中丞韩绛举御史而限以资任屡举不应格于是绛请举里行以陶为之诏可陶辞不受诏强之乃就职十一月乙未天章阁待制钱象先卢士宗右司谏吴及定夺该恩叙雪人自后每降赦即命官定夺事盖始此五年诏归明人二十五以上许注官徐济自陈八岁归明四十八不得注官因着此条秋宣徽南院使判延州程戡御史吕诲言本朝故事宣徽使非勲戚未尝除拜乞追寝知杂院御史范师道相继论列讫不从六年十一月辛未于潜令编校秘阁书籍孙洙为馆阁校勘从新制也编校二年得补从校自洙始七年夏壬申改命起居舍人知制诰兼侍讲司马光为天章阁待制先是光与吕公着并召试中书光已试而着终辞不除知制诰光乃自言拙于文词本当辞召初疑朝廷不许故黾勉从命继吕公着终辞得请臣始悔恨向者之不辞而妄意朝廷之不许也章九上卒改他官五月仍依本官知諌院

　　太平治迹统类卷二十九

　　●钦定四库全书

　　太平治迹统类卷三十

　　（宋）彭百川 撰

　　官制沿革下

　　神宗

　　治平四年诏同签书枢宻院事郭逵赴阙【职官志云宻院旧制无同签书院事者治平末始以郭逵为之太祖平蜀吕余庆以叅政签书院事自是非起幸无以执政守藩至逵以同签书宻院事权判渭州上即位王陶言非例召逵归未几罢知郓州】乙巳置寳文阁学士待制着于令其恩赐依旧龙图阁例侍讲吕公着兼寳文阁学士知制诰邵必为寳文殿直学士先是公着与必同编集仁宗御集成藏寳文阁故因授此职乙亥御史张纪言近岁以来百司庶务多禀决于中书臣谓政府不当侵有司之职有司亦不当以细务汨政府若沟洫当决之都水监漕运决之三司其礼乐征伐号令损益自系朝廷议论有司得以奉行诏中书枢宻应细务合归有司者条析以闻后中书具三十一事枢宻院具六十二事皆归之有司吴申乞内外官以三年为任不得迁移
　　熈宁元年正月复命武臣提点刑狱官序内外官次自挚始九月中书奏选人俸薄不足以劝亷并増之诏建东西二府东府命宰相居之西府命枢宻居之五年二月癸丑侍御史知杂事邓绾为龙图阁待制权御史中丞以待制权中丞自绾始三月富弼致仕仍复节度使同中书门下平章事带使相致仕自弼始中书言礼房修换官法各立条制右职换文资准此七月秘阁校理曽孝寛为起居舎人兼枢宻都承旨旧用武臣以文臣兼领自孝寛始诏致仕官给日直二十人甲戌知青州赵抃为资政殿学士知成都府抃在青州踰年京东旱蝗飞及境輙遇风堕水而尽于是上欲移抃知成都或言前执政旧不差知成都王安石曰陛下特命之即差不可乃遣内侍赏赐召见劳之曰前此无自政府复知成都者卿能为朕行乎抃曰陛下宣言即勑命也顾岂有例上大悦六年三月诏提刑司置检法官一人【元丰元年罢六年复置】七年十二月庚辰诏修撰经义所吕陶顾临皆以白衣为修撰经义所检讨至是又以选人入中书习学行检正事中书五房习学公事自今封三代幷妻追封以王厚言王韶妻独亡不与封故也闰四月丙午诏自今知谏院令缀两省班时同知谏院范百禄缀两省班御史台止之百禄上言望诏有司裁为定式故有是诏八年十一月以苏颂干当三班院先是颂言尚书古之天台朝廷万事之本皆由此出仁宗朝大臣常移审官院归吏部三班院归兵部审官院归刑部庶稍近古制当时茍且惮作遂不果行请先置朝臣两员振举纲维俟其有序移审官等三院则南宫故事可举一代典章于是为盛后官制行如其言九年五月诏驸马自今改官及七年取旨【元丰之法始着为令】十年十月辛巳枢宻院直学士给事中知定州薛向为工部侍郎即再任向辞所迁官降诏不允【见政刑门】讲官坐立【见学举门】七年新知大名府陈升之知枢宻院事自判枢宻置知院则当为副使者皆改同知院事若置使则同知院副改为副使于是文彦博吕公弼为使韩绛邵亢为副使上以升之三至西府故稍异其礼乃以为知院事枢宻并置使副及知院自此始十二月吕公着言正侍中自国朝以来未曽降授如文彦博贾昌朝以节度枢宻兼领至真拜则自范质赵普后惟丁谓冯拯韩琦以受遗宰相故有殊命置条例司【见安石门】二年三月陈襄兼起居舎人范纯仁直集贤院司修起居注上谓修起居注即知制诰欲令谏官兼修注遂用襄及纯仁起居注兼职自襄及纯仁始也十一月司马光请叙百官沿革公卿除拜作一録效汉百官公卿表诏从之诏百官用本资序即正言降一等官权发遣他凖此尚书左丞知枢宻院事陈升之为礼部尚书平章事集贤殿大学士本朝宰相有以侍郎为之者学士王珪当制以故事言故升之躐迁尚书丙午修定阁门仪制所言垂拱殿曲宴当直翰林学士等直学士并赴坐而翰林学士兼他职者不预盖国初惟有文明翰林枢密直学士故必令当直者以从简便今学士之名甚重皆得赴坐而翰林不当直者乃独不赴考之官制似未齐一乞自今曲宴并聴赴坐从之先是王安石言伏见馆阁一除乃至十人此本所以储公卿之才也陛下试求以为讲官为谏官监司则必知其谁可此患于不亲考试以实故也臣愿陛下察举众人所谓材良而行美可以为公卿召令三馆祗候事有当议者召至中书令且条奏则其人之贤不肖审矣上谓祗候之名不雅令安石别制美名于是用前永安县主簿邢恕为崇文院检书丙子诏自今提刑复差文武于是武臣宰习吏文多不足以察举所部人才及其才或可用为兵官而夺之以为此职皆非因人任使之意故悉罢之人甚以为便三月二日置宗正丞三员以张稚圭为之用王安石之言也丙辰翰林学士司马光知审官院诏自今中书枢密院宣勅札子带圣旨批状除机密外并送银台司封验以知通银台司范镇言门下封驳制校省审章奏纠举违制者三年四月壬申知青州欧阳修为宣徽南院使判太原府宣徽使自皇佑三年着令毋得过二员后富弼以宣徽使幷修为三用弼例也知制诰宋敏求言中书李定除权监察御史里行词头伏以御史之官旧职须太常博士经两迁通判去岁骤用京官今又以幕职官便升朝着处纠绳之地臣恐勿循官制之旧未厌众议其词头未敢具草且以疾辞知制诰幕职官为御史里行【李定见安石门】五月癸卯上批近以李定权监察御史里行知制诰李大临苏颂畧格命不下可并以本司归班先是宋敏求封还定词头诏送别颂官赏命颂辞诏再送舎人院次至大临大临亦封还既而安石进呈举御史新条若不拘职官高下并选人在其间则是秀州判官亦可以权里行不必更改中允也复诏颂依前降指挥撰诰颂执奏如初诏趣直舎人院蔡延庆等就职及责大临等延庆遂草定制既进草上奏乞罢之通进银台司命李定知谏院【见安石门直舎人兴国以后不复除上举旧制除延庆等李定辞】诏増置宫观管勾当或提举官时以诸臣歴监知州有衰老不任职者令与闲局王安石亦欲以处异者故増观员王直温权本路提点刑狱兼提举常平如故提点刑狱兼提举常平自直温始壬子诏罢入阁仪诏国家以两枢内辅赞翊本兵任为重矣而狃于旧制自古职升朝以上必兼择而除授之是以三公府而有司之为非所以寓朕股肱之意也今使臣増员至众非张官置吏以总其事则不足以一文武之法而励中外之材宜以审官东院别置审官西院差知院官两员专领阁门祗候以上置诸司磨勘常程差遣齐恢为知院韩缜同以太常礼院治所为审官西院其院归太常寺置局先是上论及大使臣磨勘及常程差遣欲付之三班王安石与韩绛以为不如置审官西院付之上即令置然未尝与枢宻院议也及文彦博等对乃言其不便议者谓绛及安石恊谋欲沮彦博且夺其权因建此议然先是大使臣差遣皆属枢宻院无先后名次时人亦颇患其不平也八月东上阁门使李评为枢宻都承旨承旨旧用阁门使以上或大将军其后专用枢宻院吏而更用士人复自此始提举河北路常平等事王广廉言一县之事不以烦简唯令佐三员而主簿县尉所职各异茍事有谬误非所职者虽坐视其弊而莫得救止欲令有司専管勾稽簿书尉専管捕盗依旧外县事并令通管从之九月戊子朔中书言中书统治百官以佐天下政事而所置吏尚仍旧制谓宜髙选士人稍依先王设弼置辅之意请检正中书五房公事二员并以朝廷充皇城使端州团练使知恩州李绶为枢宻副都承旨用士人自绶始也己亥上命曾布朱温等共考试法官考试法官自此始翰林学士韩维等上文德殿朔望视朝仪以入阁旧图所载裁定増损之诏可二月诏逐路择未仕有经术行义者许权教授给俸选人学可为师者令充教授诏审官院定差知州军人并赴中书宻具人堪任即引见取旨条例司言欲令诸路其属州繁剧县分户二万以上増置丞一员以幕职县令人充之四年四月太常博士李实太子中允馆阁校勘刘摰幷为监察御史里行故事御史不带馆职充御史自事前执政辞官乃降诏两省降诏自此从向始也
　　元丰元年大理寺置卿一人少卿二人丞四人三年改国子监直讲为太学博士四月戊申御史台言奉诏复置六察察在京官司今请以吏部及审官东西院三班院等隶吏察户部三司及司农寺等隶兵察礼祠部及太常寺等隶礼察少府将作等隶工察从之庚申诏御史台六察案官二年为一任以所纠劾官稽违失职事多寡为殿最五月癸亥朔擢御史中丞李定请増置台主簿一员检点六察文字从之八月诏文武官无相统摄而官同序位以职职同以服色服色同以资序资序同以改官改官同以出身唐制文选掌吏部武选兵部主之苏颂言欲文武一归吏部有四选之法九月乙亥详定官制所上以升易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫下至承务郎皆以次序改从之十二月甲子诏应迁官除授者并即寄禄官除大两省待制以上至太中大夫余至朝请大夫并通磨勘进士八年十年余一迁所理年月自降指挥日为始其大两省待制以上自通直郎至太中大夫磨勘理三年承务郎以上至朝请大夫理四年自如旧制四年八月罢中书堂选阙归吏部宇文昌言六察行于有司而不行二府是委大纲治节目不报十月诏自今除职事官而寄禄一品者为行下二品者为守下品为试品同者不同行守议十一月庚寅诏中书丁酉开天章阁进品官制除目诏中书检正官开府王震江陵吴雍入记圣语而授震雍左右仍使自书时人荣之既而议中辍诏枢宻院置知院同知院而使副签书之名悉罢之先是将改官制议者欲废枢宻归兵部上曰祖宗不以兵柄归有司専命官统之互相维制不可废也乃有是诏五年五月诏三公三师宰相执政司开府仪同三司节度使常任宰相者观文殿大学士以上金球文方团带佩鱼观文殿学士节度御史大夫中丞六曹尚书侍郎散骑常侍御仙花带内御史大夫六曹尚书翰林以上及资政殿学士特班翰林学士尚书者仍佩鱼二月旧吏户兵礼刑五房分掌至是厘为三省门下曰吏户礼兵刑工六房皆视其名主行之六曹之事又曰班簿曰开拆曰章奏曰制勅凡十库中书分吏户礼兵刑工班簿开拆制勅皆同门下而无章奏其后又增催驱点检凡十一尚书省分房吏户礼兵刑工开拆催驱制勅库亦同门下而又曰知杂房凡十置吏则有都事主事令史书令史等当官为枢宻院旧为兵吏户部四房至是分房曰南北河西曰支差曰在京曰教阅曰广西曰兵籍曰民兵曰吏曰知杂凡十其后又增支马小吏二房而吏民名与三省同诏中书面奉圣旨事别黄纸书令侍郎舍人宣奉行讫録送门下为宣黄受批降若覆请得旨及入状得奏事别以黄纸亦书宣奉行讫録送门下为録黄枢宻院准以白纸録送面得旨者为録白批奏得画者为画旨门下受録黄宣黄録白画旨皆留为底癸酉王珪依前官守尚书仆射兼门下侍郎蔡确依前官守尚书右仆射兼中书侍郎戊寅诏六曹尚书依翰林学士例六曹侍郎给事中依直学士例朝谢日不以行守权试并服佩鱼罢职除他官日不带行上尝论苏绰建复官制分为六曹体统如一至是令详定官制所以此意着为式三省言九寺二监分隶六曹欲申明行下上曰不可一寺一监职事或分属六曹岂可専有所隶宜曰九寺二监于六曹随事统属着为令上批自颁行官制以来内外大小诸官及创被差命之人凡有申禀公事日告留滞比之旧日中书稽延数倍众皆有不辨事之忧上以命今称缓语近臣颇悔改官制蔡确等虑上意遂欲罢之乃力陈新官制置禄比旧月省俸钱二万余贯上意遽止六月诏自今事不以大小幷中书有取旨门下省覆奏尚书省施行三省同得旨事吏不带三省字是日辅臣有言中书省独取旨事体太重上曰三省体均中书省揆而议之门下省审而覆之尚书省承而行之茍有不当自可论奏不当沿此以乱政体也先是官制行虽依旧三省之名而莫究其本省设官之初意乃厘中书门下为三各得取旨出命既纷然无统纪至是上一言遂定甲子详定官制所言尚书省左右仆射与左右丞签书盖朝廷以法在所司案法闗奏禀候朝命而入主于有司之成务付之执政官所宜代上而任责则人主但闻之而已朝廷以天下事分六曹以治之都督以总之六察以察之六曹失职则都省所在纠察都省失纠则六察所在弹举上下相维各有职守则奏抄书都省执政官于理为当待制迁官以三年至是三年一迁六年三月王拱宸判大名以官制行罢宣徽使故也五月左右司郎中旧以执政分厅时开见白事日暮不徧或事急速又造歴私第设议互异则徃返传送事多留壅挚以问吏吏对曰前时郎官愿如此挚乃白执政请都以堂聚时禀事可否面决无传言留壅之弊皆曰唯自是事皆公决上下便之然他郎官不敢问见报见执事私意亦无所授阴不乐者甚众挚罢去郎官复分厅白事如故七月吴雍直龙图阁河北路转运使兼措置籴使都司除职自雍始九月起居郎蔡京言旧修起居注官二员不分左右故月轮一员修纂起居郎舎人分隶两省所以备左右史官则左当书动右当书言仍令旧制每月轮修盖其职事未之有别乞即自今起居郎舎人随左右分记言动如允所言其当厘正等事即别具陈从之上幸尚书省驻辇令厅头谓执政曰新省宏壮甚与官制相称王珪等对规摹制作皆出圣谟次至仆射厅又曰新省制作非茍而已卿等宜率励官属勉修职事既又召尚书侍郎以下随其曹问所以掌职事悉因勅曰朕所以待遇责任非轻宜各思自勉尽心职事及传诏尚书省执政官与正服内未仕者一人承务郎六曹都司吏部尚书至员外郎迁禄寄官一等赐吏各有差十二月外郎加勲依宗室法并自武骑尉使由法亦升朝官加勲内殿崇班内常侍赐勲并骑都尉始也上稽古董正治官既复尚书二十四司职事部作新省其规模区处详宻曲折并出制旨裁定羣臣承诏督工作壮伟雄盛近世未有也由是三省枢宻院位着官仪焕然一新矣七年二月丙戌诏御史台以侍御史知杂事为侍御史不带知杂事以言事为殿中侍御史六察官为监察御史恩数并如知杂事三月庚申诏御史中丞杂压六曹侍郎之上初元丰五年特行官制上于其中自为圗帖定未出先诏辅臣曰官制将行欲取新旧人两用之又曰御史大夫非司马光不可蔡确进曰国势方定愿少迟之王珪亦助确乃已及除光第四任提举崇福宫诏满三十个月即不候替人发来赴阙盖将复用光也
　　哲宗
　　元丰八年五月诏奉议郎吏部员外郎文及直龙图阁知文州以彦博乞免两镇节度使故有是命郎官除职自及始也七月吕公着言臣伏覩周官三公三少掌论道经邦寅亮天地然皆分治卿职盖进则坐而论道退则作而行之此三代之明法也国朝之制殿奏事止是枢宻院两班昨来先帝修定官制凡除授臣僚及兴革废置先中书省取旨次门下省审覆次尚书省施行每省各为一班自元丰五年改官制政柄皆归中书省王珪以左相在门下拱手不复校王安礼毎愤愤不平欲正其事而不能也公着被命未授即为上陈之后遂诏应三省合取旨及台谏章奏并同进施行八月吏部郎中曽肇朝请郎礼部郎官林希兼著作职事官有兼职自此始
　　元佑元年二月诏起居郎舎人依旧制不分记言动先是起居郎蔡京言礼记虽有左史右史分记言动之文然歴代即无分言动故事但云事为春秋言为尚书今观尚书不免兼言动欲乞依旧制故有是诏闰二月诏自今观文殿学士资政殿大学士曽在执政官准此司马光言乞三司所管钱谷财用事有散在五曹及诸寺监者并乞收归本部如此则利权归一若更选用得人则天下之财庶几可理矣诏立天下钱谷通隶户部法罢诸路提举官【见宣仁门】三月诏职事官许带职其班序杂压依职事官内尚书非学士除者更不带待制官二年加直学士中丞侍郎给舎谏议非待制除者通及一年加待制集贤殿修撰直龙图阁直集贤院直秘阁集贤校已上职今后内外官并许带除职六月诏学士待制除侍郎并带职给谏例不带待制前来一年加待制二年加直学士指挥更勿施行八月苏辙言伏见旧法县尉皆用选人自近岁民贫多盗遂请重法地分县尉并用武夫自改法以来武夫贪暴骚扰乡村复为民人之患访闻凡用武夫县令民悉患之欲乞复令吏部依旧只差选人诏除沿边县尉依旧外余并差选人苏辙又言祖宗之世使相节度不领京师局其奉朝请必改他官或为东宫三司或为诸位大将军太平兴国中以赵普元勲自河阳还朝止为太子少保以向洪张永徳之旧并为环卫至今诸道钤辖总管以防团归老者亦诸卫处之盖其遗法也近日李宪以宣州观察使提举明道宫王正中以嘉州团练使提举太极观二人贪墨骄横败军失律罪恶山积虽死有余责圣恩寛贷皆置之善地而又首乱国宪假以使名宜考修制度追还误恩以存旧典十一月王岩叟言中书舍人在近臣中为髙选未行官制以前谓之知制诰専行诰辞不预政事自改官制遂为中书属官分押制勅凡国之政令无一不预故中书舍人不独取文学须兼责政事近除刘□称为得人御史吕陶言舍人曽肇操履偏诐艺文浅薄今乃擢居西掖尤骇羣聴夫中书舍人之职职清地峻非他官可拟外则典司诰命以文章议论润色帝猷内则分押诸房以知识才虑参决机政前世推重谓之宰相判官岂可因其序迁辄尔虚授十二月诏少府将坐军器监都水使者今后在七寺少卿之上监丞在台寺主簿之上二年正月以盛侨为国子司业向止一员今増其一侨与黄隠并为之五月诏同知枢宻院范纯仁于尚书左右丞理先降除授者立班在上先是神宗正名以官职为次不以除授为先后于是特降新制三年诏自今朝议中散正议光禄银青金紫大夫并置左右十月复置南北院宣徽使仪品恩数如旧制十一月诏左右中散大夫以上十员左右谏议大夫以五十员为额十二月置六曹尚书权官俸赐依六曹侍郎守法叙班在试尚书之下四年十月诏复置外都水使者今河北转运使兼领殿中侍御史孙升言先帝患百司职事不举故建三省六曹以治庶政然人乐因循众习茍且弊随事生茍无按核钩考之术则必至于颓壊又置六察考察六曹行遣稽违及轮御史检点三省簿书差失可谓详且尽矣盖六曹寺监二百四十余案胥吏一千七百余人其它官司二百七十处内外之事填迭纷纭而旧以察官六员书吏十有四人钩考案核非人人心力强明智术精敏安能周见其故而六曹百司之事不至于颓败者赖有六察以为之警策耳兹所以见先帝规模宏远追踪三代也朝廷近年察官既不补足矣此因浮费所建言更不自本台立法自行减免书吏六人止存八人分治六察吏员既少则所择尤须精审且以八人按察二百余案千有余人胥吏二百余官司而又吏不精所择止欲名存实亡则可矣必欲究六曹之弊成先帝之志则臣虽至愚知其无益也伏乞圣慈详察深惜六察乃先帝救补六曹颓败之志特降指挥下中书省重行立法中外幸甚刘安世言安焘今以仲夏去职宻院惟有赵瞻恐不可全然缺官乞依故事令宰相兼枢宻范祖禹荐冯京赵卨可任八月先是司马康奏其父光遗藁其一乞合中书门下两省为一盖司马与吕公着韩维张璪同具奏曰唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封驳日有争论纷纭不决故使两省先于政事堂议定然后奏闻开元中张说奏改政事堂为中书门下自是相承至于国朝莫之能改神宗皇帝以唐自中叶以后官职烦冗名器紊乱欲革而正之诚为至当然但当据今日之事实考前世之讹谬删其重复去其冗长必有此事乃置此官不必一依唐之六典分中书为三省令中书取旨门下覆奏尚书施行凡内降文书及诸处所上奏状申状至门下中书省者大率皆送尚书省下六曹付诸案勘当检寻文字会问事节近则寺监逺则州郡一切齐足然后相度事理定夺归着申尚书省送中书取旨中书既得旨送门下省覆奏画可然后飜録下尚书省尚书省复下六曹方得符下诸处以此文字烦冗行遣迂回近者数月远者踰年未能结絶或四方急奏待报或吏民词讼求决皆困于留滞又置门下省欲以封驳中书省録黄枢宻院録白恐有未当若令举职则须日有驳正争论纷纭执政大臣遂成不协故自置门下省以来驳议甚少又门下不得直取旨行下虽有驳议必须却送中书省取旨中书或不舍前见复行改易又内批文字及诸处奏请多降付三省同共进呈则门下之官已经商量奏决若覆有驳正则为反复又近日中书文字有急速者徃徃更不送门下省然门下一官特为虚设徒使吏员倍多文字烦冗无益于事臣等今众共商量欲乞依旧令中书门下通同职业以都堂为政事堂毎有政事差除及谏官章奏已有圣旨三省同进呈外其余并令中书门下官同商议签书施行事大则进呈取降敕札事小则直批状指挥一如旧日中书门下故事其二乞令六曹长官古之六卿事之小者岂可令专达臣等商议欲乞今后凡有诏令降行尚书省仆射左右丞签讫亦分付六曹本曹尚书侍郎及本厅郎官次第签讫委本厅郎官讨寻公案会问事节相度道理检详条贯下笔判云今欲何如施行次第通呈侍郎尚书若郎官所判已得允当则侍郎签过判准应奏者直奏上应行下者直行下即未得允当者委侍郎尚书改判事之可否者决于本曹长官其文字分付本厅郎官之时委本曹长官随事大小作限若有稽迟即行纠劾若委的有事故结絶未得者申长官展限吏部尚书如旧日判东西审官院左选侍郎如旧日判流内铨右选侍郎如旧日判三班院户部长官如旧日三司使刑部如旧日审刑院旧日本司文字止直奏直下今欲令六曹长官准此更不经由仆射左右丞郎更改条法或奏乞特旨谓如刑部刑名疑虑或情理可悯或情重法轻特免停替编配之类或事体浩大或理有可疑非六曹所能决者聴诣仆射左右丞咨目或具状申都省委仆射左右丞商议或上殿取旨或头签札子奏闻或入熟状或批判指挥其诸色人词状并只经本曹长官呈过尚书侍郎本厅郎官次第签判押判决一如朝廷降下臣民所上札子次第施行若六曹不为收接及乆不结絶或判断不当即令登闻鼓院进状降下尚书省仆射左右丞判付本省不于狱官员看详定夺若显有不当即行纠劾所贵上下相承各有职分行遣简径事务办集十一月三省言寄禄官分左右两等进士出身皆左字余人皆右字诏从之五年九月复置集贤学士苏辙言今日监察御史乆缺四员恐非治世之事唐置御史属官皆自举本朝以耳目之官不欲执政用私人以防壅蔽今乞稍改近制今台官次第二任知县人不至执政自用台官六年四月杨畏为殿中侍御史时吕大防刘摰各有异志欲得畏为助赵君锡荐畏实摰风旨也畏卒助大防击挚云六月诏国史院置修撰官二员内长官兼知院事闰八月集贤院学士自官制行不复除至此李周始为之寻诏集贤院学士如曽任权侍郎以上人充者班列在大中大夫上七年十二月诏六察案复置监察御史三员分领先是元丰八年冬减监察二员令殿中侍御史兼领而察官亦许言事至是复之太常言本朝因唐之旧以御史为监察使轮知太常礼院监礼近来以博士为献官遂罢监礼惟御史专视礼事御史缺官则无所督察乞以博士监礼从之八年三月侍讲学士范祖禹为翰林学士祖禹言冯京除侍讲学士后为翰林学士不兼侍读司马光吕公着以翰林学士兼侍读叔祖镇以翰林学士兼侍读皆不兼学士之职臣不期岁得两学士有所未安臣当辞免六月尚书左丞梁焘同醴泉观使故事非宰相不除使乃置同使之名使焘领之
　　绍圣元年三月来之邵言集贤院学士立班杂压在中散大夫上二年常安民言修立权侍郎迁徙法三省应奏权侍郎自起居郎起居舎人侍御及尝修撰除者满二年取旨除正给舎言寄禄法分左右辖细转法者未尽合行究补乞存此三等分左右禁并废罢从之四月诏职事官罢带职非职官仍旧带易集贤院为殿直院为直秘阁集贤校理三年四月宣徽使因官制废罢以事分隶省寺元佑三年复置并无所治之事诏罢宣徽使四年十二月陈次升为御史章惇蔡卞令颜林致悃曰若相助何患不得美官次升曰知守官而已卿乃为执政风旨耶他日曽布谓上曰次升毎事与执政为敌上曰诚无所附丽
　　元符元年十二月诏元佑复置翰林侍读侍讲学士指挥更不施行
　　徽宗
　　大观二年右正言蔡居厚以谏省独员言臣专任言责闻见单寡乞更授两员以广言路五月诏中书舎人谏议大夫制系红犀带不佩鱼
　　崇宁三年故事起居郎并舎人视外朝则对置若燕朝轮日舎人林摅曰上谓对书言动不应以内外朝异例从之
　　政和元年十一月旧制文臣借绯紫皆不佩鱼王诏言监司守位不佩鱼与例无别诏始许佩鱼二年六月复置宫观官及増置县以前减冗员罢故也九月诏以太师太傅太保为三公少师少傅少保为三孤又以左右辅弼太宰少宰易侍中中书令左右仆射之名又诏武选官称以通侍王侍中亮中卫拱卫左武右武大夫至下班祇应以阶易名四年诏武横行増置大夫通旧为十三阶郎亦如之宣和七年诏依元丰制复置尚书令虚而弗除三公但为阶官无得令三省
　　钦宗
　　靖康元年诏台谏官当出亲擢不用丞相荐人立为定制罢亷访使者复走马承受十一月依元丰制改太宰少宰复为左右仆射

　　兵制损益

　　太祖
　　建隆二年五月甲戌诏令殿前侍卫司及诸州长史部兵骁勇者升其籍老弱怯懦者去之初置剰员以处退兵十一月周广顺初镇州诸县十户才勇者一人为弓箭手余九人资以器械刍粮是岁诏释之凡一千四百人【此据两朝兵志】三年七月先是云捷军事有伪刻侍卫司印者捕得斩之上曰诸州军比加简练尚如此不逞耶庚辰命捜索悉配海岛于是奸猾敛迹十一月甲子又大阅于西郊上谓近臣曰晋汉以来卫士不下数十万然可用者极宽朕须按籍而阅之去其冗弱又亲校其撃刺骑射之艺令悉为精鋭故顺时令而讲武焉十二月诏自万户至千户各置弓手有差从赵普言复置县尉故也
　　干德元年春正月乙夘遣使九人选关西道乡兵付庆州戊午遣卢懐忠毡球使洛阳张继勲染院副使康延泽等帅歩骑数千人并赴襄州夏四月庚寅出内府钱募诸军子弟数千人凿池以诸民门下引蔡水注之造楼船百艘选卒号水虎捷习战池中命右武统军承陈照董其役三年八月戊戌朔令天下长吏择本道兵骁勇者籍其名送都下以补禁旅之缺又选强壮卒定为兵様分送诸道其后又以木挺为高下之等给散诸州军委长吏监寺召募教习俟其精练即送都下上毎御便殿亲临试之用赵普之言也九月己巳上御讲武殿阅诸道兵得万余人以马军为骁雄为雄武并属侍卫司
　　开宝四年十一月己未初上择伪蜀亲兵习弓马者百余辈为十班内殿直禀赐优给与御马直等于是郊礼毕行上以御马直扈从特命増给钱人五千而川班内殿直不得如川例乃相率击登闻鼓陈乞上怒遣中书谓之曰朕之所与即为恩泽又安有例哉命斩其妄诉者四十余人余悉配隶许州骁捷军其都校皆决杖降职遂废其班时内臣有左飞龙使李承进者逮事后唐上问曰荘宗以英武定中原享国不乆何也承进曰荘宗好畋猎务姑息将士毎出次迎郊禁兵卫卒必控马首告儿郎辈寒冷望与捄接荘宗即随其所欲给之如此非一失于禁职而作乱盖威令不行实赏赉无节也上抚髀叹曰二十年夹河战争取得天下不能用军法约束此辈纵其无厌之求以兹临御诚谓儿戏朕今抚养士卒固不吝惜爵赏茍一有犯吾令惟有剑刑以诛之耳置静江军【见广南门】
　　太宗
　　太平兴国二年春正月庚辰诏以美名易禁军旧号铁骑曰日骑控鹤曰天武龙骑曰龙卫虎捷曰虎卫九月上属意戎事毎罢朝即于便殿或后苑亲阅禁卒取伉健者隶亲军罢软老弱悉分配外州自是藩卫之士益以精强崔翰分布士伍南北绵亘二十里建五色旗以号令将卒望其所举为进退之节毎按旗指纵则千乗万骑周旋如一甲兵之盛近代无比上甚悦即遣中使宻以金带赐翰谓之曰此朕藩邸时所服者也因谓左右曰若崔翰者必不事晋朝矣盖言晋朝将帅多不得其人军政隳紊故也八年春正月上念征伐劳苦月赐沿边士卒白金军中谓之月头银【曹彬罢因此后上遂无复赐】曹彬以乡民为兵【见契丹门】六月改日骑曰捧日上以契丹入冦遣使诸州选丁壮为义军
　　淳化五年八月命左右卫各置卒千人上以京师六卫廵警用禁兵非旧制也
　　至道元年十一月己未阅武于便殿卫士有挽弓及一石五斗者矣二十发而绰有余力因谓近臣曰方今寰宇无事美才间出悉在吾彀中矣又令骑兵歩兵数百东西列阵强弩视其进退发矢如一容止中节上曰此殿廷间数百人尔犹兵威可观况堂堂之阵数万列成者三年八月江淮发运使杨允恭捕贩私盐贼三十九人上曰可团为一军以备舟檝之役号曰平河
　　真宗
　　咸平元年上以御龙直二百余人阅试武艺二年闰三月京西转运副使朱台符上疏曰臣愚以为不任人无以安邉不安邉无以省兵不省兵无以惜费不惜费无以寛民不寛民无以致治舍此数事虽有智者不能为计矣奏入优诏褒答三年甲子诸军校以次选补多自陈其劳绩马歩军都头呼延赞独进曰臣月俸百千所用不及半忝幸多矣自念无以报国不敢望升擢诚恐福过灾生拜赐而退众颇嘉其知分十二月河北河东强壮自五代时瀛覇诸州已有之是岁始诏籍河北民为强壮所在置籍择善射者第补校长聴自置马胜甲者蠲其户役寻募其勇敢团结附大军为栅官给铠甲四年九月庚寅诏陕西民家出一丁号保毅军给资粮与正兵分戍守城屡遣御史吴倩与转运使同主其事凡得六万八千七百九十五人其沿邉军士先选中者并升为禁军号保捷吴升上言请复古车战之法及车战之利上纳之五年命萧延皓毅命可以捕贼守隘立为广捷军六年三月御史田锡言国家为缺少军兵遂于曹单等州点集乡村强壮之士拣选为兵初令本城防守后乃抽赴京师非曰失信颇属妨农四月先是京师发禁旅于河东其数不足则补以州兵十不得二三至是帅臣请补如旧制于是命张延拣义军一万三千人立为神鋭二十四指挥神虎十指挥常加训习以补戍河东之缺九月募近京强壮补禁卫诏高琼教阅行伍整肃召近臣观之上喜因谓琼曰昨日村民今皆为精兵矣
　　景德元年秋七月戊子陜西转运使言西面沿边诸州于保义军内拣集成振武军四十指挥上曰数年前贼围灵州诸路请援兵曽无虚日乃议立此军朕询于知兵及详练邉事者皆云自立此军邉声颇振戎人畏惧不敢为冦矣二年三月安阳人陈贯喜言兵上论三篇大畧言禁旅当以卫京师不当戍邉戍邉莫若募土人隶本军籍民为定府兵使北兵扞狄西兵扞猺至是知镇戎曹玮言应募为弓箭手者请给以闲田蠲其租春秋耕敛出兵护作诏从之仍置廵检以统之其后河东亦募置四年夏四月辛未上曰比河东召募土人为军以至契丹未平今边防罢警乃诏以见存为定额缺则补之
　　大中祥符六年诏令江淮习水战于金明池按城立为虎翼水军以太祖神卫水军乆废故也干兴元年国朝亲兵摠三司殿前司捧日军天武军马军司龙卫军歩军司神卫军谓之上四军军各左右厢厢各三军一军各有指挥使王沂上言二边屯重兵耗国用乞以河北强壮代禁军以节冗兵耕屯田以省国用
　　仁宗
　　宝元二年闰十二月以西讨元昊夏竦请増置土兵易戍兵东归言东兵五害土兵五利杨偕上言与始终论辨竦议竟屈康定元年吴遵路常建议复民兵于是诏遵路籍河东乡下为备边仍下其法于诸路九月乙丑诏河北河东路强壮陕西京西东路新置弓手皆以三十五人为团置押官四团为都置正副都头各一人五都为指挥使各以阶级伏事年二十系籍六十免取家人或他户代之聴私置弓弩毎岁十月后正月前分畨上州教阅半月即遣归农或遇归时勾集守城及捕盗日给粮二升岁正月县以籍上州州以籍奏兵部按举不如法者庆歴元年二月诏京东西淮南两浙江南东西荆湖南北路招置宣毅军大州两指挥小州一指挥惟陕西仍故号为保捷两河强壮虽别名义勇亦有隶宣毅者初募额外弓手著作佐郎通判睦州张方平奏利害八事方平所议如此然当时不能尽用也四月田况上兵策十策七曰蕃落广鋭振武保捷皆是土兵材力伉捷武艺精强战斗常为士卒先自昊贼扰近以来惟土兵踊跃志在争功其如请给甚□不及东军之下者振武料钱五百而五十为折支积岁月一支又皆糜败不堪之物如新添虎翼军目南中选填材质绵弱自云不知战斗见贼恐死闻者皆以为笑朝廷特塞数为民而已若曰添土兵请给事恐难行请遇特支比常优加其数或别定南郊赏例以激其心则其立功必不在东军之后矣八曰沿邉屯戍骑兵军额高者无如龙卫闻其有不能被甲上马者况骁胜宣武之类驰走挽弓不过五六斗毎教射习望空发箭马前一十二歩即以堕地以贼甲之坚纵使能中亦不能入况未能中之请宻料边兵益歩卒而减骑军但五分得一足矣西北邉皆有蕃兵蕃兵者塞下内属诸部落团结以为藩篱之兵也于是王尧臣建言请遣人募首领愿効用者籍姓名并士马之数及千人聴自推其谋勇者一人授以班行及廵检之名使将领出境破荡生户所获财蓄官勿检核得首级及伤者给以赏物仍依本族职名补迁及増俸钱诏如所请十二月韩琦请诸路部署许置亲兵百五十人钤辖都监各置百人仍日给钱二千冬诏知秦州韩琦常奏本路兵备素少请益军马诏琦详度以点到弓手选其少壮刺手或为保毅弓箭手或别立名额速具利害以闻诏从琦请简峡西弓手悉刺面充保捷指挥是时西邉用兵诸州保教军总六千五百十八人河东河北义勇当庆歴初河北总十八万九千二百三十人河东总七万七千七百七十九人皆简强壮并钞民丁湼手背为之三年九月仁宗开天章阁富弼范仲淹召对陈十事其七修武备请宻委两地以京畿在军马约唐之法召募强壮之人使三时务农大省给赡之费一时教战自可防虞外患置万胜军【见安畧门】六年秋七月三司使王拱宸言三朝兵数【见用度门】十年十二月三司使张方平言陕西用兵以来内外所増禁军约四十余万人又言太祖备边所畜兵不及十五万太宗亦不过四十万先是咸平中备西北募士至五十余万因夏戎阻命始籍民兵俄命刺以补军籍凡内外置禁军约四十二万余人通三朝旧兵且百万乡军义勇州郡厢军诸军小分剰员等不列于数八年三月方平条对手诏时政言亲卫之兵臣按周官虎贲士掌守王宫皆士也赵左师触詟托其子于太后愿补黒衣之缺以卫王宫盖王宫之卫兼用卿大夫之子弟也秦汉宿卫之士选材武必取端愿之士以其近尊不可不审国初宿卫募置游惰无根蔕者乞于诸班中选其年劳乆次者东西下班殿侍又有门阀家业者朂立保委之法选取以充殿内之卫又言太祖训齐军法甚严军人不得衣皂但许衣褐其制不得过膝岂有红紫之服葱韮不得入营门岂知鱼肉之味又制更戍之法远妻孥外戍之日多人人少子而衣食易足毎月请粮营在城西者即于城东支营在城东者即于城西支不许雇车乗须令以负以劳役之故士卒衣食无外慕安辛苦而易使天圣中上言东西仓互给军食固欲邀求军人不知乃太祖之法今则异矣衣服骄侈所受廪给一身不足所有妻子争得不冻饥岂能不归怨于上耶如帅臣自能节约以身率之则军人庶乎可以存济矣皇佑四年三月包拯建议罢河北屯兵分之河南如谓戍兵不可遽减则训练义勇以壮边备虽小给糇粮毎岁不当屯兵一月之费朝廷难之于是复奏分屯事讫不行【拯欲旧沿边州军兵马除防守备留外其屯驻驻泊诸军悉令归营就粮遇有警实时起数不旬日可到】以郭■〈言恣〉所制独辕弩募土兵教之既成经畧使夏安期言其便乃诏置独弩军
　　嘉佑四年三月有上封事论议义勇为河北伏兵以为古者农兵一体有事则习于战阵无事则散归甲里以时讲习无待储廪今河北义勇军是也惜其居于列郡但为守城之备而已朝廷下其章河北帅臣等议曰河北河东皆边塞之地自置义勇州县以时按阅耳目已熟行固无疑诏从之七年六月初自庆歴以来乃总二百二十五万而禁军八十二万视祖宗时募兵浸多至是韩琦请乞量岁入钱帛之数立为定额诏中书枢宻掇其制裁为定额
　　英宗
　　治平元年宰相韩琦建议刺陕西义勇总十五万六千八百七十三人【贾録云十三万八千四百六十五人】司马光极言其不可琦言今之兵贵先声后实今谅祚方■〈舛上马下〉骜使陕西骤益二十万兵岂不震惧光曰可以欺之于一时少缓则敌知其情宁无惧乎琦不能答复曰君但见庆歴间陕西乡兵初刺手背后刺面充正军忧今复然耳今已降刺榜与民约永不充军戍邉矣吾在此君无忧此语之不信光曰相公在此可也万一均逸偃藩他人在此因相公见成之兵遣使运粮戍邉率以为常矣二年十二月是岁兵数少损隶籍者犹百十六万三年四月诏河北战兵三十万一千余人陕西战兵四十五万九百余人幷义勇令本路都总管常加训练时邉臣或奏请増兵朝廷以为兵数不少故降是诏四年张方平言国计以为冗兵最今日大患计禁军一人岁约五十千十万人岁费五百万缗庆歴之数此景佑已前増置八百六十余指挥四十余万人是岁増费二千万缗也八月殿前马歩军司言诸路指挥所管军士不及元额军贠数多欲自今除三年一次转运贠军分依旧外余以实管军立数推定军贠额第迁补并通管五都从之是总治平之兵一百六万二千而禁军歩骑六十六万三千校庆歴之籍减几十万校开寳之籍増至七十万二千
　　神宗
　　熈宁元年二月赵卨言绥州不可弃劝郭逵招集降羗逵从之运丹州粟以给降羌人日三升逵因选其强壮千余人刺为兵余丁皆刺忠勇字使不得逃回丙申枢宻使吕公弼请以河北义勇毎指挥拣少壮人材武艺取旨手刺上等二军之议九月上曰朕尝问王存以兵费乃言臣不曽讲兵书因问安石如何省兵安石曰陛下今欲省兵当择邉将人材以一州令各自精练仍鼓舞其州民使各习勇则兵可省闰十二月上问府兵之制曰府兵与租庸调法相须安石曰今上畨者即以衣粮给之则无贫富可以入卫出戍虽未有租庸调法亦可为也但义勇今既以良民为之即当以礼义奨养又择其乡闾首杰为之将校量加奨拔则人自悦服今募兵宿卫乃有积官至刺史防团者移此与彼固无不可今募兵出于无赖之人尚可以为军厢主则近臣以上岂可不及此辈此乃先王成法社稷之长计也上极以为然上论及邉兵已不足以守虽费衣粮然又不可减安石曰今若更减则诚无以待缓急不减则财费困国无有巳时若不能治兵稍复古制则中国决无富强之理上因言义勇可使分为四畨出戍吕公弼曰须先省得募兵乃议此安石曰计毎岁募兵所死亡之数乃以义勇补之可也上因问府兵事安石曰府兵处处可为又可令入卫公弼曰韩绛文彦博皆以入卫为难兵部上陕西河北河东二十六郡旧籍十五万三千四百益以环庆延州保毅弓箭手三千八百总十五万六千八百为指挥三百二十一河北三十三郡旧籍十八万九千二百今籍十八万六千四百为指挥四百三十而河东二十郡自字量免户下支移折变别团会教阅依旧日放散并给口食又自出伦者聴籍候有阙收补从之诏淮南等路委长吏兵官选少壮厢军堪习武艺者依列教阅团结量免难工役常留在城以备使四月张田在桂州踰二年朝廷自智高乱遣兵戍岭南多病瘴田尽索土丁峒兵教以兵法奏请罢戍兵十二月诏京东武卫四十二指挥并分隶河北总管司先是此军未备河北戍守近岁分屯诸路朝廷将减縁边土兵以省三司馈饷故有是诏二年春正月乙酉枢宻院进呈减住营兵数且祖宗朝北戍无警即便罢兵今既讲和而屯兵至多徒耗钱帛韩绛曰朝廷须修法度爱惜财币乃能休息生灵一人独俭未足成化陈升之曰以议暗消本路乞兵于京东招补亦将有序不数年可见效矣上曰卿等可议以闻枢宻院言厢军近以团结教阅武艺欲结威邉指挥请受以州军大小定人数自三百人至百人仍改军额淮南曰壮武江南曰雄武荆湖曰静江两浙曰崇节福建曰保节并加教阅二字于军额上从之三年冬十月先是陈升之建议卫兵四十已上不中程曰量减请受从之淮南吕公弼言事体甚大难遽行也曽公亮曰为当有渐王安石曰执政叶心不扇揺人情自无事陈荐言禁兵在京师祖宗之制重内轻外人情安习一旦去国客食江淮非所以安之也宜如旧从之卒罢退庆歴后总七万七千为指挥一百五十凡三路义勇之兵总四十二万余三千五百人河东陕西弓箭手数河东七千五百今籍七千陕西十郡幷旧寨籍四万六千三百唯秦凤有寨户后义勇浸息聨以为保甲云三月诏幷龙猛八指挥为六旧三百五十人额今以三百人为额自康定庆歴以来诸军间有倂废至熈宁初大整军额有就而合者从倂省之后部伍齐肃无有名存而实缺者也三年王安石进言义勇教教阅事时土兵有缺诏募三千人旋凑以义勇虽训练以时而未施于征防可按府兵遗法俾之畨代诏复问以措置逺近分畨之法挺即条上以四州义勇分三畨畨三千人防秋周而复始募土兵岁减量八万硕料钱六千余缗冬春衣布五千疋绵三万七千两诏从之行之诸路冬十月乙酉渭州言职罢保毅应役上令一名纳钱三千令总平凉等县状保毅元置年深多非本户正丁并各贫下乞免纳粮依旧给修诸役初咸平五年因西路用兵遣侍御史吴应与陕西转运使阅沿邉民丁壮得六万八千七百人号保毅军至治平中刺陕西义勇乃令环庆路保毅幷拨为义勇三年薛向等言两路保毅并于地畆上科差岁乆日有租名初无正丁皆是临时众户依地畆合钱雇佣充役宜尽免保毅应役止令输钱少备修城至是民以为不便又令损其数十二月己未内出开封府界及诸路兵更戍之法己巳文彦博等上在京开封府界及京东等路禁军数上亦自内出治平中兵数相参照顾问乆之遂照殿前司虎翼除水军一指挥外存六十指挥各以五百人为额总计三万四百人在京増广义勇五指挥共二千人开封府界定六万二千人在京东五万一千二百人两浙四千人江东五千二百人江西六千八百人湖南八千三百人湖北八千三百人福建四千五百人广南东西各一千二百人川陕三路共四千四百人为额其河北以人数尚多须后议之四年二月庚午止批殿前马歩军司差发余兵数不多京师本根之重于理非便其治平四年熈宁元年差出之兵可契勘抽回夏四月安石欲变宿卫【见安石门】九月丙戍诏今后广南东路西路土兵抢手邕州洞丁荆湖南北路土丁弩手夔州路义勇军编写成册年终奏知封州邓中玄请以广东未置抢手州县如广惠等五郡皆置从之十一月提点诸路县镇司前言诸县兵级弓手有武艺精者遇按月请如保甲量给赏从之十二月枢宻院诸路厢军额猥多自骑射至牢城其名凡二十三总天下厢兵马歩指挥凡八百四十其为兵凡二十二万七千六百二十七人而府界及诸司或因事募兵之额不与焉五年正月先是曽孝宽为王安石言有军士深诋朝廷尤以移倂营房为不便或言自连阴如此正是造反时安石具以白上文彦博曰近日朝廷多更张人情汹汹非一安石曰朝廷事合更张岂可因循如倂营事亦合如此此辈乃敢纷纭公肆诋毁诚无忌惮至言欲造反悉须审察吴充曰倂营事已乆人习熟何縁有此近来惟保甲事人情不安【保甲民有为匿名书安石大怒乃出钱五百千以捕为书者□□民有偶语者曰农事方□而驰我阅武非斩王相我辈不得休息逻者得之付□安石意为匿名书者必此人也使锻炼成狱民不胜搒掠而终不服林希云开封推官乐湼叟在府不及一岁凡论议时事及诟安石者一十余狱】夏五月辛丑命校书王安礼编修三路义勇条贯八月庚子上论太宗时用兵多作大小卷付将帅御其进退不如太祖时王安石曰太祖知将帅情状故能得其心力如言郭进反乃以其人送郭进此知郭进非反也故如此与唐德宗送言李琦反者与琦异矣其后郭进乃为奸人所陷至自杀伤业亦为奸人所陷不得其死将帅尽力者乃如此非中御之失而已冯京曰河北义勇十八万自足何须作弓箭壮安石河北义勇收入户下尽河北有许多地许多人只令十八万人习兵为义勇而不可令尽习兵当如今府界保法修定六年冬戎泸州江安县各置武宁军一指挥以四百人为额上曰并裁军营凡省军员四千余人此十万军之资也若训练既精人得其用不惟胜敌兼亦省财王安石等曰累岁以来陛下选用使臣专令训练间御便殿躬亲试阅赏罚既分者谓之屯驻非戍诸州而隶于总管司谓之驻泊非屯驻驻泊而以籴贱留便廪给谓之就粮诸司募者曰役兵诸州募者曰本城厢兵教阅者为教阅厢兵蕃夷内附纠合其人而用之者蕃汉兵什五其民而教之武事曰民兵熈宁元丰之间兵制大备矣【此兵悉首篇新叙今掇取附见】凡禁军俸钱千为上军五百以上为中军以下为下军其赏罚迁叙视此为等其政令掌于枢宻院岁以秋月校其艺能而赏劝之熈宁之籍天下禁军凡五十六万八千六百八十八人元丰之籍六十一万二千二百四十三人初上即位总治平之兵一百十六万二千而禁军歩骑六十六万三千庆歴之籍増至七十万二千上患冗邦用不继始议减倂乃亲制选练修饰武备之法甚众一日顾谓辅臣曰前世为乱者无赖不逞之人艺祖平定天下悉招聚之刺以为兵连营以居什伍相制节以军法厚禄其长使自爱重付以生杀寓威于阶级之间使不得动既无敢为非取其力以卫养良民俾各安田里所以太平之业定而无叛民自古未有及此者艺祖养兵止二十万余诸道十万余使京师之兵足以制诸道则无外乱合诸道之兵足以当京师则无内变内外相制无偏重之患天下承平百有余年盖本于此初上欲省兵王安石对曰拣练募兵而鼓舞三路之民习则兵可省其后遂什伍畿甸之民以为保甲诸路亦可以推行元丰中义勇保甲遂上畨以代禁卫其廵检县尉司所省募兵亦数万诏缺额弗补者会其利费储之专以待武备之用自后民兵数遂踰募兵而国用之乆议欲择民之技武者若唐府兵畨上以宿卫事虽未行其规模宏逺矣【此兵志首篇所云姑附见须详考存兵效也】国朝以备战卫为禁军以给徙为厢军各隶其州之本城内总于侍卫司而尚书兵部掌其政令因事立名者各隶于其部又以厢军教阅者为始号厢军禁后皆以为下禁军其给使于诸司者亦各以其事役属焉
　　熈宁三年诏以禁军分五都法检治厢军其后禁军或降剰员或升阶以备厢军诸路力役之事广浙间诏増募而西京转运司所募多至三万余人陕西减额五千人亦至三万人河朔流民寓京东者如旧制募士教阅以为忠果二十指挥分隶河北总管以除盗恤饥而河北及熈河路修城垒河北所募五千人熈河亦募三千人修京城以废马监军置广固保忠凡十指挥亦五千湖南猺人平戎泸军兴洮河转漕又皆増置大抵熈宁元丰之间厢军之数视祖宗时益众矣自三代之后凡国家之力役皆调于民故民以劳弊宋有天下悉役厢军凡役作工徒营缮民无与焉故天下民力完固承平百年
　　哲宗
　　元佑元年八月诏雄州云翼两指挥依旧存留各以三百人为额二年正月文彦博言厢军旧隶枢宻院新制改隶兵部且本府之兵岂可无籍遂诏郡令自进册以其副上枢宻仍更互掲贴三年正月诏京西厢军以三万三千五百人为额増粹州克宁厢八百人
　　绍圣四年十二月置都大兵房枢密院自熈宁始置兵籍然后逐月季掲贴进呈至是立式令承旨司岁终造都籍具诸路见管数以申枢宻院自是兵籍可考
　　元符三年六月枢宻言河北増马军广威歩军保捷二万余人而在京禁军缺万人令帅司选其愿换在京军分者发副从之
　　徽宗
　　崇宁五年枢宻院言禁军缺额二十四万近创广勇崇捷崇政十万人尚阙十四万
　　政和三年闰二月先是朝廷下诸路増广保五法以寓军令而京东西路提举官任谅虑追呼抑配或致民弊乃自披等搜择不越月得甲五十万率先诸路诏加谅直秘阁转一官八年童贯拣伉健少年胜捷军以为亲兵凡九千人

　　太平治迹统类卷三十
  </div>
  <div class="pagination">
   <a href="太平治迹统类_page10.html">
    上一页
   </a>
   <span>
    ...
   </span>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <a href="太平治迹统类_page8.html">
    8
   </a>
   <a href="太平治迹统类_page9.html">
    9
   </a>
   <a href="太平治迹统类_page10.html">
    10
   </a>
   <span class="current-page">
    11
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
