<!DOCTYPE html>
<html>
<head>
    <meta charset="UTF-8">
    <title>明熹宗七年都察院实录 - 第 15 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明熹宗七年都察院实录 - 第 15 页/共 19 页</h1>
    <div class="content">
　　○三月 

　　三月初一日 
　　御史倪文焕疏称诸臣者百姓之倡也大臣者小臣之倡也内臣者外臣之倡也今阁臣顾秉谦等捐助以千计矣厂臣魏忠贤等捐助以万计矣以数千计矣且其严缉奸细远探□情无非忧皇上之忧爱皇上之社稷者谁非臣子谁不可以忠义相鼓动大臣如此小臣其曷敢自爱内臣如此外臣其曷敢自爱诸臣如此小民又曷敢不慕义自勉也奉圣旨这本说的是内外诸臣捐俸乐助共济军前深可嘉尚各衙门自能一体急公无待申饬魏忠贤捐助独多侦探尤严宜特加奖劝 
　　初二日 
　　南京掌河南等道御史游凤翔等疏紏武职遗奸紏蓟镇东恊副总兵倪宠榆林总兵官秉忠福建总兵谢弘仪延绥总兵宋伟大同总兵姚世卿保定总兵李承爵南京掌左府事成山伯王国柱等奉圣旨着兵部分别议覆 
　　初八日 
　　刑部等衙门尚书等官徐兆魁等会问淂户部主事李柱明蹻跖其行沐猴而冠本以科甲之身罔知爱惜甘作衣冠之盗一味贪婪幸滥差于仓储遂恣情于溪壑每遇放粮之月惯行恣卖之奸以长班攒与为腹心効狗偷而靡厌以脚夫歇家为寄顿满鼠腹以犹贪罔念乃积乃仓尽是民膏民血况军国之需转急而度支之窘日深尔岂冥顽蠹耗几无虗月谁司主守侵欺全不畏人属垣之耳难遮满腹之赃立罄身名俱败刑辟何辞王大年知情不发姑从杖儆奉圣旨李柱明着监候处决余俱依拟 
　　十一日 
　　掌广东道事江西等道御史牟志夔等疏为合词献议以仰佐庙谟内称内臣镇守之有祖制辽志昭然乃先朝亦有大臣巡边科臣阅视之遣而旋亦报罢则以封疆安危所系或设或裁视其时何如耳关门咫尺神京安危即在呼吸其城池狭小皇上所知也亦既文武各衙门驻札无多余地益以内六衙门曷能充拓若又分驻他屯卫其为军较之关更可寒心夫以内外臣□咸皇上股肱心膂前此大负委任三尺莫迯迩日诸臣鉴往毖来当必戮力疆埸誓灭此朝食或未谅夫惩于骗官盗饷妬功害成始有此遣而别揣宸衷之厌薄外臣一无足信将行间忠勇日且凛凛莫有固志矣此六员者皇上选择而使当必各矢秉公一禀敕谕然东事八年以来经臣抚臣道臣将臣纷参商倾角其害遂贻于封疆以至今日昔宋庆历元年元昊势益猖獗帝问攻守之策韩琦主战范仲淹主守两人皆名臣也而其议遂异矣恐多官为政战守拟议滋烦内臣将有不合即内臣六负中之胸臆偶岐矛盾□见所不免耳又恐无赖棍徒投充左右踉随纵恣罔忘内臣不及觉而在关诸臣若河南南阳之不可问也奉圣旨己有屡旨如何不遵又来□渎姑不究该部知道 
　　十二日 
　　大同巡抚张扑疏为荐地方人材尔基又疏为荐举方 官员荐冀北道仙克谨阳和兵备窦可进俱奉圣旨吏部知道 
　　十四日 
　　掌河南道事御史王业浩疏陈切要以饬漕规一库银之预借当杜也通济库每季将轻赍银两正收正支不得狥情预借以致临期掣肘至粮完销算之日伏存留库银二三万两以备春运之用者外有刺银则觧太仓即如漕粮未到库积方盈不获己势必预借然亦当随借随偿不淂彼此扣算以致溷淆一官旗之参例当更也连年兑运各官其守法奉公者固不乏人然蠹国捐储者亦自不少或囊橐念重而恣意侵涣或花酒情躭而竟行嫖饮故据其侵费之数己不胜挂欠之多又以议单之欵国受虗名官窃实惠于是欠者自欠去者自去今后凡有到坝起欠必责该坝委官严督各官旗逐名照数即将追补完足方许过坝到桥不许朦胧进仓截收即有挂欠数多监比无措止许一面行文原籍变产完觧不许狥情纵放脱迯一各仓之夙弊宜革也各仓监督司官如遇粮至之日严加约束毋纵放各役掯索如前仍有肆行不悛者重则参处轻者究责各仓官不能发奸故为隐匿者当以知情连坐一各仓席木宜折也竹头木屑孰非民膏与其虗费金钱而置之无用之地孰若少加裁抑犹可佐公家之需合无天启六年应觧五年分京通粮仓板席或暂准改折价充新饷或各仓监督新旧间铺就中樽节每年实用席木若干定数减派行令各省直照数觧京务期足用而止其余悉行改折庶折一分国享一分之利一部报之余米宜宽也领运官旗自水次抵关几多耗费宁堪额外之加而支领官军按月思盻石米飬家又何当例内之削虽各仓以此报羡名而若辈先己受实害评全不在此合无今后各仓监督务出纳惟允即升合不可加亦颗粒不可少??息之部报无妨于多寡令官旗含恩于中外是臣所望于诸臣也一照出之余米宜严也在外官旗领运每石至仓所费甚多而京庾空匮每石时值又复腾贵以致数百万生灵嗷嗷待哺臣每恨输运无妨雨粟无术安可使既入者而复使之照出乎今后凡运官纳剩余米查有旧欠仍于三分留抵如无旧欠而应全给及应与七分者各监督司官酌定价值那移曾挂号无与通济库动支轻赍银两照数收买以备支放且给价官旗伏便早于回南毋令升合照出之入群奸之手一天津之截裁宜饬也津门每岁应截粮数与带运辽粮原有历年成例祗因连年有等奸弁利天津近便故意包揽客商延捱过洪过闸每?截津争与殿后虽前途竭力至津亦伏蛙步不前惟知利己甘心守冻罔意急公京边日悞良可痛恨合无今后严加申饬通漕卫所官旗俱要上紧剥挽依限前进不得仍前希?殿役营望截留致滋科敛诸弊一剥运车脚车袋之宜足也夫国家以漕粮为命脉而漕粮藉舡袋以挽输然年来关船与里外河剥舡虽有其数无其实要在钞关与通粮厅二臣另有一番振刷如舡宜速修足数而绝影冐袋宜坚造如额而杜其那移车驴夫脚宜雇觅及时而稽其迟速又每囤须全剥完此而及彼责成委官严禁剥舡偷盗无令日侵日削逐日稽查画地追赶庶运速而旗军淂以早旋奉圣旨漕规日坏军务日迟厯年积弊急当振刷数欵皆有禆国计即严饬内外经管衙门着实遵行户部知道 
　　十五日 
　　山东道御史李懋芳疏为明主审于用人内称皇上锐意中兴起用忠直而列在位亦多可寄心膂而托股肱者也然往往有人而不淂其用其故安在其一曰法之不行其一曰小人害之夫法之不行此从前积弊令失事者诛侵冐者问则一旦振起无难也独是害人之人即伏在耳目之前混于君子之中操戈以阴伐君子之党公论籍籍咸欲加刅于腹而为职所知者则马世龙开诗教赵兴邦也马世龙料敌之智短而谋孽偏工毁成害能骄恣偾事今已给假回籍职姑置勿论若开诗教初亦自负为君子而依附正人者也乃其当日乘权用事贿赂公行清白雌黄任情齮龁贪横之状职自作令时已闻其名矣蒙恩召还当小往大来之时困心衡虑之后谓宜靖共正直以赞熙明而入告初疏荐一祝耀祖参一魏应嘉夫应嘉疏论熊廷弼皇上素鉴其忠因察处诗教遂还戈攻之报复显然若祝耀祖赃私狼藉秽迹彰闻中外之人孰不知之而诗教公然入荐此何心哉幸皇上洞烛曰所举不当抱惭而止又将借耀祖以引用耀祖之私人株连蔓引盘踞充斥害可胜言哉颠倒错乱若此即诗教清夜自思亦当措身无地又何待职白简之刄耶赵兴邦召还入朝未有贪邪寔迹可指但两人声势原自相倚气味埙箎追惟四路丧师抚顺失陷正兴邦在兵科峕事当时失事俱经逮治而兴邦岂得晏然膴仕耶前科臣潘士闻疏论曹钦程举朝共快且谓先参之吴国华有辨奸之明盖其是非确而公论恊也然曹钦程不过鄙小人耳若诗教兴邦一旦得志躐据津要便欲自居坛坫殚残天下之豪杰而翻弄世界倘皇上听职之言去此两人举朝额手称庆又当何如耶奉圣旨马世龙已奉旨回藉了亓诗教冠带闲住该部知道 
　　十七日 
　　江西道御史牟志夔疏参冡臣张问达内云旧铨臣张问达毫无廉耻一味贪污前院臣乔应甲疏论问达魁柄在手货利迷心胪列秽状十一欵见在御前聀闻王之寀欲有躐跻问达索千金方准夫以之寀之无赖撒泼同里狎顺尚不肯放过其它非品望素着资俸应得者所索当无所不至近分与诸子金银十万曾无属厌借发伙计令之鬻贩四方收子毋厚息其猥鄙如是近被罪臣之寀吓代赔赃万两如数责与出尔反尔小人之情态固然之寀收受再奉三百两为寿以杜其再索其与南星之寀朋比为奸浊乱朝政于挺击红丸移宫三案非反复改口即躲闪藏身虽蒙正法薄谴以今鼎建工烦东西二酉未减军兴费匮需用正迫南星之宷既已追赃而问达之需贪污时甚独淂拥金穴以自娱非法之平也奉圣旨张问达已经削夺不淂复事提究但据奏朋比贪污所奏饶裕姑准捐资十万以助军兴银交该省抚臣觧进明时举李达募兵激変流祸无穷至今蜀难未有结局乃以乡曲情而谬行荐举岂言官之体该部知道 
　　十八日 
　　南京河南道御史何早疏陈闻见之真内云区大伦与董应举固冡臣张问达庚申同起者也大伦应举景逼桑榆欲深溪壑加应举搃理钱法欲取铸本于新纳开治局于荆州此明知塩商可遂假处易涂耳目乃移舟于南日与大伦?确大伦遂上国计宜周一疏力赞私谋希邀明旨不思本部新厂子毋所以佐国家之需而荆州开鋳西江何以应缓急之用朋比阿狥中外蝇附此何利权也而擅更若是且闻其事多染指力辨奥援即司农之席亦以钻剌得焉魏说柔媚无骨贪秽有声如甲子提调科场生监油烛饮食以及题旨等项俱行折减约侵银一千余两仍听吏民进银百两任意编号扶同混乱奉圣旨区大大伦魏说邪党漏网都着削了籍为民当差仍追夺诰命该部知道 直隶廵按徐卿相疏请逐欵严饬以速良运一改折之部覆宜速也一回空之程限宜严也一南粮之贴舡宜议也一委押之府佐宜重也一河官之委置宜禁也一剥运之船袋宜预也奉圣旨户部知道 
　　十九日 
　　山东道御史李懋芳疏紏贪横邪臣内称聀昨疏论亓诗教赵兴邦固向来所号为四凶极贪极恶而人人痛心切齿者也若胪列其事寔聀知所不能十之一二每事赃私不下千百聀俱隐而不言止言其在兵科时失封疆一事盖以事属既往不欲尽言以伤雅意故摘其大者使之引分自裁而兴邦且哓哓置辨谓不与诗教附和为夫同诗教不与兴邦同恶而四凶之号何同耶聀论诗教缘皇上有所参不当所举不当之旨就明旨略为点缀今兴邦乃为诗教演明其论而云祝耀祖物议尚腾可无荐魏应嘉不可不参夫兴邦亦知祝耀祖不当荐好恶几希之良似未尽冺若参应嘉以私怨报复皇上固云所参不当而兴邦独谓其当参谓兴邦不与诗教为同耶兴邦自以参论李元等为欲澄世道而求附于正人以妄希皇上之留用夫论人当合观其始终本末故孔子曰听其言而观其行若以之参论东林便为正人假令共工驩兜参论东林亦遂岸然自附正人而尧舜肯使与皋稷夔契比肩同事夫曹钦程非宜参论东林之人耶又云兴邦以科臣专掌紏举与封疆之事无涉聀当闻□酋振兴警动兴邦夤推吏科皇祖以封疆事重奉旨停推则兵科与封疆固非泛然不相关者推转尚不许而兴邦复谋入帘考官四路报败之时兴邦犹在帘内是背违明旨而失误封疆之罪犹其后耳奉圣旨已有旨了该部知道 
　　广东道御史刘徽请中外臣工共竭赤忠以课寔効内称自东林邪党假道学之名者虗谈性命何曾引一正人假肮脏之名者浪言节义何曾做一寔事如欺君悞国之熊廷弼啄口三方布置之说□警甫闻惟有踉跄一逃矣欺君盗名之游士任攘臂淮扬招募之役糜帑数十万竟不得一军之用矣追思往事真可痛心近来塘报紧急逆□狡谋叵测文武诸臣尚堪泄泄然以虗文了故事而不责寔效哉日者恭奉圣谕洞鉴年来欺隐虗冐之弊遣内六员出镇仰见圣衷垂念封疆如此急切即内侍之臣原不乏寔心体国者如厂臣魏忠贤缉奸除暴节用惠?剔盗储之积习以清庾府擒逆贼之细作以消祸源即□臣仰奉特简矢志报効当自不薄然而大小诸臣合词叩阍特虑事权不一恐启推卸之渐其为封疆虑自深远也屡奉明旨查核兵饷并无掣肘断在必行诸内臣查核事毕圣明自有渊裁苐望内臣抵关之后一举一动仰体圣心务无涉掣肘之嫌一以查核之事任之已而以战守机宜归之经督抚臣在皇上选择而使内臣竭忠以事始相当耳奉圣旨游士任赃完发遣已有旨了东报紧急城守诸务自当严备内臣出镇专管查核敕书开载甚明魏忠贤弭奸戢暴节用恤?剔积蠹以清仓府擒逆党以清祸源使人人如此寔心任事何患安攘不臻该部知道 
　　二十三日 
　　搃督河道李从心疏为刻期免履新任荐举陕西方面官员荐徐云逵杨邦宪张国瑞李得中李飬冲张国锐关守箴陈应元陈升吕逊王顺行王应楫曾廷彦冀懋中马人龙等　又疏为荐举地方人材荐牛应元樊东谟李应策刘九经王建屏李元吉等俱奉圣旨吏部量酌升用 

　　○四月 

　　四月初一日 
　　江西廵抚郭尚宾题称会同廵按江西张汝懋参看得犯官熊明遇聀居风宪动越防维変法而喜更张建曰大干清议猎虗名而擅造作妄费胪列弹章论其先已被汪犯之供不过赆仪之送馈按其失于邪人之狎未有货贿之点缁故蒲鞭稍加便罪状已尽今据南台所论列以究明遇之諐尤其请京营之差改为参罚令举劾几废敕谕空悬着在见闻不必具论论其支芜湖应天江防东城等赎锾及节省木槎等银令人淂以指其为沟壑之资明遇祗以供将作之用而鸣其意气之广侈宪臣患不节俭费用岂宜不经至于山后一亭以壮人之游观而建之议岂空腾罪由自取碑刻费四百究倍而三之可以勑国法而毖臣工矣律应拟徒追完银差官数觧以助大工奉圣旨熊明遇交结汪文言私通贿赂造孽多端及任南台又支赎锾以填溪壑费公帑以资游观宪官犯赃加常一等拟徒未尽其辜还着依律问遣大彰国法赃银一千二百两速速追觧进以助大工该部知道 
　　初四日 
　　江西廵抚郭尚宾疏为钦奉圣谕等事奉圣旨黄龙光甲亓缓刑一疏为失陷封疆之臣求脱目无朝廷非常受财枉法者比着定发边远充军佥妻着伍邓渼邹维琏徐良彦交结汪文言罪恶多端徒杖岂尽其辜都从重遣戍黄龙光施天德赃银五千两速追觧进以充军饷该部知道 
　　应天廵抚毛一鹭廵按徐?疏为民情可骇事出异常内称本年三月十五日因削聀为民犯官周顺昌奉旨被逮星夜谕蘓州知府寇慎着落吴县知县陈文瑞将顺昌拘到发该县用心提防候期开读随据钦差锦衣卫千户张应龙文之炳约以本月十八日午时开读臣等同赴公所沿途见士民如堵车拥不前汹汹嘈杂莫辨声语随进公所正开读间纷纷士民号呼一拥而入疾声天噪事出仓卒臣等以身捍蔽率府道县谕以名法惕以祸福奈奔雷掣电之势几成斩木揭竿之形彼时心口俱穷智勇交困陵厉呌号莫可名状冲突撞击势甚决裂谨将犯官周顺昌仍前拘获候觧外此仓卒异変情景可骇除一面安辑人心查缉倡乱以俟另疏报闻臣等即就公所合词上闻奉圣旨周顺昌逮到朝廷自有酌量处分小民无知何得拥众号呼几成鼓噪法纪安在如本日觧散姑不深究再有玩违为首的定行拏究正法且益重本犯之罪抚按官另疏奏闻该部院知道 
　　十三日 
　　福建道御史畲合中疏为崇廉黜贪以赞新政内称科臣陈维新阮大铖台臣崔呈秀卓迈王珙不以臣为不肖而交章荐拔蒙圣天子嘉纳而赐环臣以久致之身荷新恩之需一入都门伏读圣谕所褒嘉与宸衷之所眷注有洁已急公者以保护于内有矢心端慎者以辅弼于外誉谔之彦光廷征召之书遍野仕清于朝?嬉于市匠敏于事亿万年攸跻之堂不日成之猗欤盛哉臣征历长途徧谘民隐意起废之诏行而遗佚者少也追赃之法行而砥砺者多也乃甲子春例转多人业已尽数召用独靳恩于旧福建道御史周汝玑今为淮扬海防道佥事又转参议矣臣过淮杨见淮?瘅疲之极感念汝玑万口如一以其清真简约能摹彷疏理之旧梅守相功在泇河七年劬劳省费百金运艘至今赖之历年部臣抚臣按臣咸相継入之荐牍谓宜遵圣旨优叙祗缘得罪邪党弃之藩臬既为邪党之所摈即宜为明时之所收一视同仁将有望于皇上矣又臣过宿州其城夙号荒凉迩来田野开辟?民恬愉环视四方之内顿异往昔则知州晋承忠也承忠常为琢州守矣比至琢州民思旧守如失母父可见才之所赡惠之所流随地皆宜何分涿与宿哉后至徐州则□漫滔天矣城则已沼矣闬里之内十室九空白叟黄童无不怨恨则管仓郎中张璇也久为人紏参而恋膻附焰不赴考核题飬病去岂崇贪飬富以为关吏劝乎通州在辇毂下而知州刘三顾酷刑所毙以百余命春征夏粮秋急冬税百货滥取一文不偿通民谓其广赂遗倚墙壁怨声载道不减徐民之怨张璇也璇寔为南星外弟故有恃而渔猎彭城三年久矣方今功令严明搜剔奸蠹宇内谁不加与维新以仰副皇上励精求治之意而犹有此两人者敢于骫法以为穷乡生灵病则尧舜之世所必不宥者也至于长途一带南北二方乡兵之说而未尝设也矿山之禁而未尝禁也烟台塌而若无城垣缺而不补炮锐徒有锈折之具城门每见缝裂之形当此时势危廹岂无燕雀怡堂时乎不以是时件件申饬节节整顿何以谓之内顺治外然后外威严乎此臣所深虑而却顾者也奉圣旨厂臣魏忠贤洁已奉公悉心保护朕所素鉴周汝玑不附邪党梅守相功在泇河俱宜优擢晋承忠张璇酌量劝惩刘三顾姑不究该部知道 
　　十三日 
　　左都御史周应秌等疏为台臣内云刘大受于上年七月十八日交代出境今年三月二十九日见朝违限六月有余臣等焉敢更为曲原谨照会典事例大受应从重罢职者也至于御史王心一因掌浙江道印依律勘结会同各道掌印无所容其私因道序在前列名具奏居首非敢明悖宪典且向徼圣恩赐环录用感激图报宁忍上负高厚臣等严加查核寔系无他与刘大受情事似有分别如蒙圣明曲加赦宥以全终始之鸿恩或量加罚治此皇上天地之宽非臣等所敢轻渎也奉圣旨刘大受身为宪臣恣意违限藐视国法王心一狥情结勘曲庇同门事属欺罔都着削了籍为民当差仍追夺诰命该部知道 
　　都察院为钦奉圣谕事本月十二日内阁传出上谕与都察院即今制大钱不得通行皆因五城兵马总甲人等房号不收大钱以致壅滞着各城御史严加查核即日回奏钦此钦遵该臣等看得大钱通行既久近因壅滞屡行各城晓谕去后今奉严谕即遵旨札行五城御史查核严行各该兵马员役总甲人等房号等项一例通行不许壅滞如仍前阻挠钱法臣等查明参奏奉圣旨以后交纳房号俱淮收大钱五城兵马及搃甲人等再有故意刁难阻挠钱法者着五城御史指名参奏处治 
　　十四日 
　　应天廵抚毛一鹭疏为钦犯先今物故速行查验详明会同廵按御史徐吉看得犯官高攀龙于本月十七日溺池身故奉差官至十八日方到该驿据详高攀龙溺死之时寔在官旗未到之先今勘验已的相应具题奉圣旨官旗十八方到高攀龙何由知觉预行自尽提伊男高世儒究问泄漏根因以申国法该部知道 
　　应天廵抚毛一鹭疏称本年三月十八日因犯官周顺昌奉旨下逮比传开读臣等急趋公所见聚观者如堵即行驱逐而各官以为向者周宗建等被逮开读睹光景亦复如是且传相催斥辟除行人上阶行礼不意呼号之声如疾雷响莫可响迩执香稠众一涌而上势如沸鼎臣等相顾错愕惟以身为捍蔽力谕道府诸臣喊示功令幸顺昌拘系无虞而奉差官旗辈遂把捉不定惊溃却走众益挥号攘臂直入后堂致涌挤践踏扳援扑跌几成狼狈决裂矣臣等速调防御官兵以次鳞集众势稍稍奔轶乃乌合之凶乘风寉之惊伏伺河下适有旗从需扰若辈遂如狂如颠随奔胥门外臣等复急促府县正官立刻严挐禁戢而旋亦散逸此十八日情景也次日讹言满路偏街塞巷臣等惟有密加防护严行申饬自辰至酉方始觧散距三日而从役内有李国柱者因惊窜独先踏伤偶毙矣臣等切念事莫凛于王言法严莫于三尺讵意清平世界有此异常大受举国若狂几于不可收拾何人情之汹汹而时事之叵测至此甚也奉圣旨愚民狂逞挤伤旗尉虽云変起仓卒抚按等官平日约束谓何据奏纪官既以前来姑不深究还着密拏首恶以正国法不得累及无辜其苏常等?私造书院尽行折毁刻期回奏该部知道 
　　二十日 
　　刑部尚书徐兆魁等会问得欧阳晖才非瑰奇性多矫激不能飬恬化竞以置散投闲亦既生不逄辰何必强寻苦恼穷途遇雨却乃寓兴狂吟别院逄僧漫与挥毫黏壁虽属彼时技痒宁知今日溃痈既欲徼恩于赦前姑从禠职以警后彼矮僧者何物么么眇兹异类籍缙绅为牌额逄人觅句求师托尺素行作头慕名移甲就乙蝌文勇于一伪蔓引类及两官确宜配刑用惩诡诈至于刘铎才情挥霍素暴临池到处涂鸦墨迹章章易别原非类鹜篆识了了难欺虽三扇出僧匣中不系亲相授受但一笔居官鼎重亦宜避嫌李?依律笞之足厥辜矣其僧真如等游衲无心杨道爨佣不识俱应省释以杜株连奉圣旨是依拟行 
　　二十一日 
　　江西道御史李九官疏为欲蘓疲邑之苦先革调繁之令内称地方有大小事体有烦简人才有长短此不易之理也如以知县合应调繁则上有知府以暨司道按何不调烦乎自佐首领以暨仓廵驿逓何不调烦乎岂知县而外人地便自画一不应有烦简之说乎此其不平者一旦大县上县年年甲科诸事整顿即偶缺数月署者瞻前顾后谁肯轻変其成规乃必急然夺一他邑之贤者旦夕补之而后愉快至于小县疲县百事俱废百弊丛生姑求署者有一便作了事甚至数选不补置之若遗倘徼幸得一甲科便如景星庆云倘徼■〈彳幸〉再得一贤甲科真是重生再造但得居是官者视邑如家视民如子任极简小之邑定无余闲之日乃未几期年半载竟又以调烦夺而之他试一平心论之是何见觧岂自附郭诸大邑而外便无一足烦置念者乎此其不平者二况本官之愿调者多而亦有不愿调者间入数名以覄其愿调之私抚按之咨题者多而亦有不经咨题间调数人以借其咨题之名卒之不愿调者亦成愿调以成事不说兼有嫌拂上官之意抑且投鼠忌器谁能于咨题不咨题之间一一而推求之公私各居其平名寔未必尽符查四年间武进知县赵映斗调烦聊城本地方与本官不愿院复题八?田亦近事之一证也此其不平者三又况调烦之后开荐在前文武及场入闱一切见长获短之处王者皆为着意自非骨劲识高鲜不以调烦为快迢至时异势殊行取科道首选吏礼未见其它先尽调烦且功名损于初任因而不保旧物者往往有之则问之保挙调烦者何以槩置不问也此其不平者四奉圣旨县令调烦其蕳择规避情窦百出一槩停止亦是良法吏部知道 
　　二十四日 
　　内阁接出上传与都察院崔呈秀着以工部左侍郎兼都察院副都御史列名刘廷元之后寔授到任管事仍旧稽察工程 
　　二十七日 
　　操江抚都范济世疏参险躁台臣张継孟奉圣旨张継孟已有旨着南京部院追赃堂上官简发具见察属严明疏内事情一并究问朝廷设立台臣两地并重南中何独疏纵以后还着申饬行 
　　二十九日 
　　登莱廵抚李嵩疏请准建魏珰生祠内云事惟出于众心之悦服而知盛德之沦浃最深议惟出于舆论之共公而知人情之崇报倍笃故甘棠思召犹勤弗剪之歌畏垒祝庚默成不言之化冀昭垂于有象矢衔结以不忘从古如斯于今为甚惟兹登镇孤悬海角僻处曰偶环陬镫于四郊民贫寔若地瘠逼豺狠于一水外讧安得内宁时当多难之秋人鲜周身之策有如厂臣魏忠贤纯忠报主伟畧匡时精神无一处不周到举中外朝野悉运以寤寐之焦劳恤困挟伤普沾濡而雨露蕳戎搜乘鼓震垒于风雷固已顺治威严之兼资亦且山陬海澨之必照念兹水国严请镇臣谓东江为进取之前茅籍薄伐于六月谓津门为应援之后劲成犄角子三方甫衔命而东行先声夺蠢骄之气旋报捷以西至凯歌扬清晏之勋人情赖以用宁士气因之鼓壮况糗粮器械之多时将貔貅争自奋其爪牙而饮食薪水之自供即鸡犬亦各适于鸣吠一钱不扰民间百姓各安生理男自耕女自织抚四照以向荣?愿市旅愿涂戴二山而知重此皆厂臣仰骵皇上廊清海宇惠飬穷檐之圣虑而钦命内臣又勉自厂臣遣銊专征投谬爱众之深里遂使冯夷击鼓以助灵天威丕振甘树随车而洒润濊泽旁流海上饶音两地双捷国中惓喙万口一辞九有共荷生成二东更叨福庇允宜剙祠祝厘用荅功德者也然人有同焉均感之情亦有分焉各致之情皆情之不容已者如府城则择基于宁海院水城则择基于蓬莱阁高明开爽俱称胜地而俎豆春秋是垂来兹众议佥同是用入告职谨会同山东廵抚李精白合词上请奉圣旨　三法司接出圣旨如今天气暄热司两法司并锦衣卫见监罪囚笞罪无干证的放徒流以下便减等拟审发落重囚罪可矜疑并枷号的都写来看 

　　○五月 

　　五月初六日 
　　应天廵抚毛一挌?鸟疏为钦奉圣旨等事奉圣旨毛士龙发边卫充军佥妻着伍夏加遇行贿得官口供甚确依律充徒不准纳赎姜志礼削籍为民追夺诰命其余俱依拟行该部知道 
　　初七日 
　　掌河南等道御史王业浩疏为火灾异常都城震动内称辰刻入署辨事忽闻震响一声如天折地裂顾臾尘土木石四面飞集房屋栋梁椽瓦窻壁如叶纷飘职等俱昏晕不知所出幸班皂多人拚命挟行及至天井见火焰之烛天四边颓垣裂屋之声不绝及觅马出衙门首见妇女老稚泣聚于衢则知屋舍碎坏不可胜计也震压冲击蹂踏死者不可胜计也比策马行不数步只见万众狂奔家家闭户则因象房震倒群象惊狂逸出不可控制也聀等急策蹇骑至朝房惊魂甫定方探淂変起王恭厂失火药苟火炮发沿近屋舍民已无燋类而城中家家户户有倾颓惊压之患人心惶扰伏惟皇上端拱大内不无震惊职等下怀不胜悚切谨合词恭候万安又照得火药原系制胜之神器修合收藏湏万倍谨密乃不戒自焚致都城云扰万众受害典守之罪大复安迯苐厂内戒严星火未常入门而忽然焰起宁无别故相传土?詹报□贼差奸细十人限于四月二十七日齐至京师潜?内应今日之変适与报符关系不小除职等瘝旷招愆疏庸疏畧痛自修省克赞外伏乞圣明严勑内外循儆防守无致疏虞以彰庙算奉圣旨览奏慰知道了　河南廵按杨维垣疏参督臣张我续奉圣旨据称勘过张我续名下无着落银十万四千余彼原为有清册在部事体重大还着九卿科道从公确议具奏 
　　初八日 
　　内阁接出圣谕今岁入夏以来风霾屡作旱魃为灾禾麦皆枯万姓失望乃五月初六日巳时地鸣震虩屋宇动摇而京城西南一方王恭厂一带房屋尽属倾颓震压多命朕以渺躬御极值此灾异非常上天示警栗栗危惧念上惊九庙列祖下致中外骇然朕虔诚斋戒亲诣太庙行慰问礼尔中外臣工俱各素服角带务要竭虔洗心办事其停刑禁屠等项卿等即传示礼部着痛加修省恪供聀业共事消弭仰体朕心冀回天変毋得视为具文苟且塞责仍将被灾人户速着该地方官员查明具奏分别优恤以彰朕畏天省惕之意特谕 
　　初九日 
　　陕西廵抚乔应甲疏为荐举境内人才荐牛应元樊东谟李应谦王豫立邵可立王建屏知府李元?等又一疏为荐举方面官员事荐李如桧徐云逵杨邦宪张国瑞李得中刘泽深张国锐李飬冲闵守箴吕逊王应楫鲁廷彦刘之桂王光经周汝别熊师旦金本高等又云据今去任者既不敢摭拾塞责而见任者其才品一似无可苛求唯中间有地方多事久不赴任如分守关西道熊化者又不敢不据寔以闻本官初列台班不入邪党臣非推重其人但以去年调补今职谓宜朝拜官而夕就道也乃立春而夏而秋而冬而今春又暮矣竟以抱病家居杳无赴任消息袁乡官之被盗祸贻缙绅即若其分守麻?????山之出铜望切云电谁为镇临臣为本官虑又为地方虑外官既无告病之例臣等伏避窃位之嫌日复一日安望弹压终不能姑息而不言也奉圣旨吏部知道 
　　二十二日 
　　浙江道御史龚萃肃疏为圣政方新时艰可虑内称今天下东西交讧边腹互疲物力不支人情易撼谨就军储吏治民生累条陈布之则关内本折之当议也本色原饱军士之腹壮其气力以成金汤折色每从债帅之囊恐其朘削以招庚癸但军旅轻赍折不可废然试问赤钱白镪其能咽而食乎士饱马腾所需不赀乃或又为盗粮抑且重忧暴露待命之丹沙泥视之也故折征来铢铢膏血而本色处粒粒髓折近畿群邑籴买料荳雇募夫车苦而又苦诸凡广积之慎藏之怜恤之何不议停调也则官守贪廉之广当察也今以国计空虗请捐俸议请公费议搜括种种经有司之手有司何所措给不肖者能不朘民脂血以应之则征收火耗不知何如染指词讼赎锾不知何如厌壑是贪之阶也嗟哉小民天行水旱不时炊骨易子不克聊生抚按而镇定之非廉吏之责而谁责耶察吏可不更严也则又无如讲考成矣今司农仰屋议以诸项钱粮责成抚按以令重弹压可提掇一省之精神也苐郡省邑固有阘葺吏催科无善政积役扶同侵肥稽觧诸至藩司为转觧关键若一项作一项之觧便项项清苦项项迅速乃每觧到司散收在库支觧不清东那西补前借后移间有蕳僻下邑畏功令刻期完觧而藩司欺其寡少改凑别项支觧竟贻逋锾之罚似此则京边急需何以立应目今郡邑赴抚按挂号抚按每月一汇数报部部得知郡邑能否而藩司不敢游移抚按亦庶责有成效矣则又无如练卿兵矣各郡邑非不循保甲故事而富者虗名贫者应役罔禆寔政即地方各有徤民堪充搜弥三令五申未有成效则以愚民见征调旁午不愿荷戈官亦惧练精兵或他调去不终为地方用耳今下檄郡邑于排甲挑选之设法鼓舞之逐季册报院道查核而殿最之且以简束游民化骄悍而为义勇但以明谕之曰练汝原为汝乡定不汝他调斯固在在金汤矣抑职更有慨焉以今圣明之朝众正登庸群邪屏逐似谓无不行之法而乃有太常少卿韩思维者邪党巨憝尚然漏网乎継思为张问达至戚倚伏窃权受相棍弁杜应魁保贿保举为副总兵应魁亦仗氷山之势而所领招兵买马之钱尽充私囊封疆之事未得其一臂力之而以穷民脂膏付之逝波不问耶又如贪饕通夷卖国之张我续家富金穴歌童舞女之欢尽敲骨吸髓之积何以勘之一字迁延滋玩不当速并追赃以助大工之费乎若夫东省剿 之后累累京观几是鲸鲵之骨今无辜者含冤下地而冐功者石碑宛然耶京观可不平也石碑顾可八?田乎奉圣旨该部知道 
　　三十日 
　　山东道御史宋祯汉疏为用兵惜民莫先核饷内称国以民为本人为财之源故用兵则须请饷用饷则取诸民民出饷者也兵受饷者也民安而出者乃愈有苟不得安而出之泉虞竭矣饷寔而受者也乃有济苟不核寔而受之卮虞漏矣至出者饶有其寔而寔者空有其名则民与兵交病天下事乃大可虞矣慨自逆狂逞祸连蜀黔征兵征饷多无虗日加派加督民无宁宇甚而出饷之民而皮尽不休受饷之兵仍枵腹如故抚此时事谁不蒿目所幸迩者天威遐震宁远一捷挫彼方锐之锋吐我积弱之气真数年间希有之奇功矣惟是□心未艾警报时闻则兵之需饷与民之息肩尚未有期而严核饷之法以昭恤民之意又何容缓也累年以来靡有冐干没靡有定正见在之兵节次行查讫无寔数倏而报十几万倏而不满六万索兵时纔云不满六万索饷时复云有十数万相委相蒙恬不知恠且辽东原有额民即有额饷辽阳既陷辽兵无从其飬兵之饷固在也竟不知今日之兵视共寔加几倍而每岁加派至百五余万之饷犹日廑不足之忧患真臣愚所未觧也顷者皇上灼骗官盗饷之风成惩欺隐朘削之日甚至烦勑遣清查窃计督抚诸臣急失勿欺以洗清积习必具不遗力矣苐问非问诸目前之人已也自守山海以来更几抚道更几大帅更几饷司直遡壬戌以至今日某岁费几百万某岁增几百万议增者倡以何人所增者作何销算筑城堡者修葺几何领抚赏者收办几何买硝黄者上纳几何制火器者存积几何领造舡者见舡几何买战马者战马几何人人而核之件件而藉之其虗用无寔劾者侵欺有寔迹者按其情罪重轻而究之稽之不少惜贷之庶几粮核而兵沾寔惠兵给而□可灭斯民困其可苏乎奉圣旨年来兵饷烦费国用不支这条议核饷之法在逐事逐人一一清查勿容冐滥侵欺诚是宕?隹议冡臣王绍徽疏称府之积日渐消耗正指冐饷为言即着廵关御史劾期查算务要彻底澄清具奏 

　　○六月 

　　六月初二日 
　　直隶廵按帅众疏为荐举方面官负荐觧经传孙谷石维屏秦一鹏冯师孔范中彦张春王振祚黄兆元王从义熊膏周泰峙王嗣美曹文衡徐良栋焦源清项梦原梁应泽何应瑞唐焕徐绍沆陈其献曹履吉祁承■〈火业〉运使孙凤翔等奉圣旨吏部知道 
　　初三日 
　　直隶廵按何廷枢疏称屯务臣廵历已半三省所至咨询利瘼讲究便宜采之佥言折之独见有一二屯田寔政为日前所急修者则无如办水利为苐一义人知引水之为利而不知泄水之亦为利今浑河一带大陆之间一望膏腴往往为河伯蒿莱之所拥吾曾敢与水争乎谓宜相视乡鄙某处可垦成田某处可垦成园其处原陷可以潴汇某处平衍可以挑决高下咸为吾用早晚无旷其土厚民生而寔国用无急于此者其次则宽赋限以广劝课盖荒废多年非极力兴作便难种获今开垦未毕催科継之使人未未见其利先见其害岂淂为平故开垦三年后始照地之肥瘠分别起科仍立石垂后永不编入大粮庶赋限宽而农家力穑之心可坚耳亦有民占之而官未得分毫之利者则私垦宜清垦田之家年久不报臣接管即开自首之条如不自首许他人讦首地给首人近日畿辅应者如流荒粮溢额并责成各道通行晓示私垦首出若干按季报臣使人人私化为公是一法也亦有官倡之而民始享其垂成之利者则捐助宜急近日登州道臣周泰峙府臣贺自镜揭称该府东都地方平原沃攘有田可辟有水可浚自抚按道府州县士绅咸捐俸醵金以助畚锸自日之内告厥成功宜非众擎胡繇易举诸臣之绩伟矣宜责成各道转相效果有次苐按季报臣使漙公济私亦一法也开地载之方册而有司为杂费之充竟匿不报臣尝搜括及此而念切急公者仅滦州知州刘绳祖济南府通判孙光耳当三空四尽之时而诸未臣见约已裕储之谊臣切耻之胡不力破积习尽数申详征粮贮之于库而胥吏规利之?视为已物臣业严行清楚而黾勉从事者仅大名推官习孔化耳当舟破卮漏之日而诸臣犹然怠缓悦从之态臣所不满的宜勒限报完依期起觧然兼并不可不裁也达官地土故绝掣回戚畹庄田五服逓减向来久不相闻以致欺隐成习臣谓达官当行之粮厅勋戚当行之府卫每遇年终关查一次永着为令如有扶同隐匿者参治或可回狂澜于既倒乎然丈勘又不可不议也牧马草场今成沃壤芦苇税课尽有盈余向不难轻减示宽今何妨通融济用臣谓草场当创行丈量课程当量为增派裒彼有余益此不足亦一权宜如有阻挠滋扰者治罪或者资什一于千百乎屯之妙在因而虗恢者祗见其强则屯抚之价买者是夫价买之端乃投献之奸弊使一地而二三其征民以不堪况进宫给爵自有成额而可夺此以与彼乎屯之効期寔而奔兢者巧窃其名则屯童之招徕者是夫招猍之说乃冐籍之便开使升合而区万之偿已为非况一廪一贡自有土著而可容似以乱真乎屯田经历赵鉴者事事诛求件件克劣状共有数欵赃私约计二千自知狼狈规避考察么么小吏贪横若此讵可令群寀见也又如防海游击石公衎者双目失明一身皆壑倡议减饷充屯营军啧啧又捏报屯粮一万石八千石毫无着落该道欲行更置而公衎不受成何法纪奉圣旨屯田自有正额会典开载甚明喜事之徒不肯考究典章清查额数惟务开垦虗名纷纷扰害甚至买田而屯成何政骵招猍也童致滋冐籍尤属非法这本说的是如议申饬行赵鉴追赃助工石公衎追赃革任俱依拟该部知道 
　　初八日 
　　直隶廵按帅众疏陈时宜当酌内云直隶行塩方二千里竟无一塩法道以提其衡每当急务塩司呼之不应职亦鞭之不前非地方故为违玩彼格于分衡此荒于地远其势然也合无于南北四府中权其地方扼要者各拟一道以兼塩法庶法穷而通変之有人法玩而振刷之有人且增勑不增员于铨法无碍于塩政有禆似当亟为议行者一均考成以督逋课近四府各州县逋至一万一千余两矣夫以行票之地视行引者额派原轻犹复相率而逋彼辽镇之觧将收足于何处严于引而宽于票宽于票而缩于额亦行法者之自累也合无将四府塩票银五千一百余两同民佃塩课二项银五千八百余两一如销引事例加载考成庶上示以重下不得复轻奸胥惕于岁计之严州县惮于查参之及自不至如何玩愒以若运司法平而课辨似当亟为举行者一并塩斤以疏新引东省夹带从来难杜如一引夹二百斤是正引十五万以夹带五万引矣五万引之私塩行五万引之官塩壅矣如加塩之议行舂筑包重无复容其夹带塞数万引之私塩便通数万引之官塩转私为公不费补凑亦何碍而不行至课羸引缩便于支销塩多包少便于转运并?亦未始不利职驳查再四诸?乐从合无俯从末议以救一时之穷俟辽平课止仍还旧包额数似如常法无碍者一专驻守以时掣拨镇压有人官不得励?民不得凌龟舂筑不私私贩不敢逞此分驻之初意也项此并住总司视分司为时行之役虽相沿已久于聀业亦无所亏终不如专驻者之得合无再加申饬自后二师止于总司到任即往该司料理庶耳目亲而利弊悉遵制即为尽职矣一饬卫廵以严私贩之壅自灾変而外无踰私贩揆厥弊源皆缘卫廵受贿给票以飬成此毒今静海塘官此一带领会首下千百为群画私鬻于南舡又行刼于西湖廵兵不敢问有司不敢问已隐然啸聚之渐矣谁止厉阶而一至于此且此辈占籍于津卫与塩徒深相结纳自谓即干文网不过革任而巳利重罚轻将安所底职以为非常之害必非常之罚乃可折其萌合无严加申饬自后卫弁交通塩徒访寔有据准以阻挠塩法律追赃究遣即事犯稍轻亦夺其常禄受病源头一惩而百戒矣奉圣旨该部酌议具覆  
　　初九日 
　　直隶廵按洪如钟疏为荐举兵备官员荐觧经传孙谷石维屏张春张翌郭湸胡士容张福臻奉圣旨吏部知道 
　　初十日 
　　廵按湖广陆献明疏报犯官赃罚内云会同廵抚湖广杨楷看得贪犯之赃岂宜听之延缓故无论觧京充饷尽数変追内惟杨涟赃数独多有州县官因追之费力屡称其妻子流离监比殊苦之状而职以奉公之谊绳之府县因多方设处完过七分其余所欠勒令严追完亦可待因念国急需无客胶柱先将杨涟名下及梅之焕已完者亟行差官领觧以济时艰余俟各犯问给追完另行觧报奉圣旨杨涟梅之焕等见在赃艮着先觧进以助大工其未完的勒限严追另行觧报该部知道 
　　十三日 
　　廵视西城御史李灿然疏报优恤实数本月初九日该户部福建司郎中孟绍伊领发到御前银一万两随会同科臣收领完足发付兵马司指挥毕可芳等收贮在库职等查得户部原题银六千两今蒙圣恩发银一万两奉旨酌量加摊合于每六分之外加摊四分照依查明塌房一万九百三十一间部议每房一间给银五钱今量加三钱三分三厘压死男妇五百三十七名口部议每名口优恤艮一两今应量加艮六钱六分六厘已止通共银一万两正内有原查明王恭厂震死不知名男尸四十躯及各牌铺压死不知名男子九名已经抬埋共该优恤银八十一两六钱三分二厘既无尸亲可以领赈不沉埋稿壤无从沾恩聀与科臣再三?议皇恩浩荡可独令此辈不蒙溉及乎窃思王恭厂之灾一声如雷震压枕籍倾刻之间生人化为愁鬼渺渺幽魂岂无欝结不散者职仰骵皇上恻隐之心伏读大明会典开载京都有泰厉之祭享隶顺天府依时举合无仰恳圣裁准将不知名男子应赈银八十一两六钱三分二厘移送顺天顺府即于王恭厂被灾处所照依祭厉常仪备辨牲醴羹饭仍量加醮坛庶泉路游魂并沾圣泽凡此辇毂编氓且盖诵皇上轸念黔黎比周家泽及枯骨尤不啻过之也奉圣旨知道了 
　　谕内阁吏部都察院圣谕上天仁爱一月三示警戒夙夜忧惶敬天之怒修省寔政亟宜举行览枢臣王永光所奏停工缓刑言若忠爱朕熟思之旬日念皇极殿工已八九止用银一百五十万两不派扰民不侈壮丽伏查边除岁觧不缺外发帑又二十余万两已同逝波竟无寔除今皇极殿工用不过什一木不求全石不弃瑕节啬存留物料半积即接构二殿计外觧百余两未到皇上发帑百万尚存朕业已罢省征停搜括蠲编派矣乘此内外臣工恊心并力通融樽节即事半而工倍且一劳而永逸器具无朽败散失之虞?匠需经管豢飬之泽中外臣名宜悉此意若司民牧守封疆者皆如大工官鲜侵渔民无嗟怨则何功不奏何治不隆乎永光再奏谓未见恩免何项宽恤何人正望朕调济简省朕俯悼民隐仰惕天威正当罪已每思改弦饬尔诸司举行寔政见今民穷已极优恤何妨方东西兵衅救宁何术非蘓民困莫挽天心朕硑虑焦思企望平治况今年盗龙袍内库二案朕惩积奸已经重典其奸细俘囚强盗律不待时原未违春生夏育之天似未有淫刑妄杀之狱法司用刑宜体不得已而用刑之意便奉从重之指务为持法之平纵情重于罪亦只罪当而止朕后世子孙不许纵重拟之旨着为令朕又仰思皇祖刑不上冠绅崇飬士节奈士不自爱争为奸宄如周宗建首保熊廷弼去辽之役何为陶朗先縻帑赂遗媚众挠法以巡城御史敛多官银两创立书院自甘督工翌戴奸邪抗旨乱法碑文见在丧尽良心又恶郭巩力攻廷弼遂诬巩交结内侍凶锋交流远服缓案欺朕幼冲以伐卫致楚之术玩弄要挟及朕密访博询都无影向正合祖宗红牌说谎欺君之律朕慎重诛夷姑行提问不敢失皇祖隆士盛心却又以一薪俸作赃认莫湏有之罪郡县扶同并以侮朕周顺昌始则逗挠诏狱以孙女婚魏大中既则奉旨逮问紏党称乱蔑旨欺君虽遣役贪狼半由自取而结昏重犯显倡不臣黄尊素为南星居间分赃自肥座师破例贿入吏部搅乱朝政仅仅削籍归里又认司房宗族暴豪乡井非复人理可谓士乎夫朝廷重士寔士寔自轻朝廷建官官返侮上若一味含糊宽假则春秋无将之诛谓何难乎其为上矣诸臣不详察不自省辄另具腑肠动以为朝廷之过朕所未晓卿等可平心衡量朕之所言果轻听乎果徧狥乎朕何忍骫祖宗之法而任其肆逆滔天也耶你门大臣任重股肱道崇忠直若皆事不课寔则过则归君一体何居靖共安在试各清夜自思二千万饷今日何在天灾民困何以致然应否彻底澄清应否惩前戒后其诸囚罪状应否深究各自吐情寔毋挟纵横之术荧惑万世人心敬天悯人朕勿敢替祖宗法度朕曷敢私特谕 

　　●大明熹宗达天阐道敦孝笃友章文襄武靖穆庄勤悊皇帝寔录卷之十二　天启六年闰六月至十二月 

　　纂修官浙江道监察御史李长春 
　　编修较正廪监生方　至 

　　闰六月 
　　七月 
　　八月 
　　九月 
　　十月 
　　十一月 
　　十二月 

　　○闰六月 

　　天启六年闰六月初一日 
</div>
    <div class="pagination">
<a href="明熹宗七年都察院实录_page14.html">上一页</a><span>...</span><a href="明熹宗七年都察院实录_page10.html">10</a><a href="明熹宗七年都察院实录_page11.html">11</a><a href="明熹宗七年都察院实录_page12.html">12</a><a href="明熹宗七年都察院实录_page13.html">13</a><a href="明熹宗七年都察院实录_page14.html">14</a><span class="current-page">15</span><a href="明熹宗七年都察院实录_page16.html">16</a><a href="明熹宗七年都察院实录_page17.html">17</a><a href="明熹宗七年都察院实录_page18.html">18</a><a href="明熹宗七年都察院实录_page19.html">19</a><a href="明熹宗七年都察院实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
