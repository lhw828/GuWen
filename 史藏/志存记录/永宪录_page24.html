<!DOCTYPE html>
<html>
 <head>
  <meta charset="utf-8"/>
  <title>
   永宪录 - 第 24 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永宪录 - 第 24 页/共 24 页
  </h1>
  <div class="content">
   设稽察宗室监察御史二员。以宗室为之。
正故犯查嗣庭罪。戮尸枭示。族属减等流徙。开释有差。
刑部请诛大逆不道之贼。以彰国宪。以正人心。【除前上谕己载不录外。】疏列罪款。查日记中。如圣祖体恤庶常。令关差盐差给与帮费。而查嗣庭以为衙门清苦。无所不为。疏通翰林。以科道部属分用。而查嗣庭以为衙门拥挤。不得开坊。编检中堪任台垣者俾予考选。而查嗣庭以为耻莫大焉。讲读中谙练政事者俾补京堂。而查嗣庭以为失体甚矣。京官冗缺众多。量行裁汰。而查嗣庭以为词林独当其危。翰林告假招摇。故令休致。而查嗣庭以为凌虐缙绅。百官引见。所以重职任。而查嗣庭以为拂意者即行罢斤。三年计典所以彰黜陟。而查嗣庭以为有力者无不徼免。提镇督抚量才□用。而查嗣庭以为贻累地方。大宰宗伯惟贤是任。而查嗣庭以为破尽成例。眷养老成。故在庭旧臣不轻解退。而查嗣庭以为乞身甚难。奖劝贤劳。故台湾远吏三年量迁。而查嗣庭以为官如传舍。广益集思则九卿会议。而查嗣庭以为不过应名。分曹议事则该部定议。而查嗣庭以为甚多可叹。钦赐进士特拔奇才。而查嗣庭以为故事。教习进士造就人材。而查嗣庭以为创举。殿试不完卷者应行革退。而查嗣庭以为杀一儆百。即非罪亦不暇恤。乡会有兼通五经者加增中额。而查嗣庭以为捆载入场。一经不通皆可入选。贼臣如吴三桂。而查嗣庭妄推其战功。逆寇如噶尔丹。而查嗣庭侈许其枭张。明□西山对联敢逞吠狂。而查嗣庭乃纪载为异闻。恭逢皇上继统。查嗣庭又复狂悖不敬。怨讪诅咒。如雍正元年元旦。景运方新。云灿日华。而查嗣庭擅记大风。每于皇上亲诣太庙及吉礼之期。必和风霁日。而查嗣庭必写大风大雾大露大雨大电。记内廷进见乃敢谓寂无一人。记候迎圣驾乃自称是日用膳。缮写上谕即私志以为己作。钦奉谕旨敢私议以为难行。殿试武举。因严寒先行赐食。待暄暖而后较射。乃说皇上午后始出。万寿圣节妄记督抚提镇进献甚多。记赴宴礼部。敢以恩荣之典为草率。以上各款。恶积如山。罪难悉述。至于谄附隆科多、蔡珽。邀求荐引。收李元伟箐礼札为请托。并且各同考官馈送银两。钻营贪黩。无所不为。除各轻罪不议外。查律内大逆不道者凌迟处死。其祖父子孙兄弟及伯叔父兄弟之子皆斩。十五岁以下及正犯母女妻妾姊妹子之妻妾给付功臣之家为奴。正犯财产入官。今查嗣庭已经病故。应戮尸枭示。其家人已经解部者。兄嗣瑛、慎行。子云。侄克念、基。应斩立决。子克上。病故免议。余子长椿、大梁。侄开。皆在十五岁以下。发功臣家为奴。又伊子克缵。侄学。俱年十六。依幼小罪论。亦给付功臣家为奴。伊弟嗣瑾。虽出继亲叔嵋继为子。而又冒慎行籍行。仍以崧继为父。中式及出仕仍用嵋继三代。照生童假冒例革职。发回原籍等语。上谕。查嗣庭着戮尸枭示。查嗣庭之子查云改为应斩。秋后处决。查慎行年已老迈。且居家日久。南北相隔径远。查嗣庭恶乱之事。伊实无由得知。查慎行父子俱从宽免治罪。释放回籍。查嗣庭之胞兄查嗣瑛。胞侄查基。从宽免死流三千里。案内拟给付功臣为奴之各犯。亦着流三千里。其应行拿解之犯。令该抚一众发遣。查嗣庭名下应追家产。留于浙江。以充海塘工程之用。查崧继字柱青。后改名遗。字逸远。为人豪迈尚经济。世居海宁之园花里。生四子。慎行、嗣瑮、嗣庭、嗣瑾、慎行字夏重。本名嗣琏。以冒顺天中式除名。改今名。号悔余。癸酉仍中式顺天。癸未钦赐进士。选庶常。为内庭供奉。有诗名。嗣瑮字德尹。庚辰进士。官编修。嗣庭号木。康熙丙戌进士。嗣瑛未详。
禁内务府庄头及八旗庄屯人员藏匿逃人贼盗。总督巡察满御史觉察搜捕之。
往例。旗下事务。地方官不得过问。自设巡察。则各地皇庄皆绝逋逃矣。国初汉人犯法。以投身旗下为避罪地。既而脱逃。故律载藏匿逃人之罪。其条例至详。一家犯此。则邻里保甲该管官吏皆有处分。而拏获逃人者以多少为升迁等次。近五十年投旗之风不习闻。足征圣明治化满汉一体也。
令徒犯限满回籍。地方官严行管束。如再生事。流配远省。
考选新进士三十七人为庶吉士。
钱本诚、庄柱、于辰、刘复、王丕烈、周祖荣、邹一桂、余栋、张鹏翀、张灏、李宝蒉、林璁、王云铭、金相、原衷载、王承尧、缪焕、李学裕、刘东宁、李直、刘青芝、陈师俭、许琰、富魁、世臣、王植、周绍龙、周龙官、杨嗣璟、王兴吾、包祚永、郭石渠、陈其嵩、隋人鹏、常保柱、吕识、张干元。周绍龙、周龙官皆前科进士。此特赐也。金相顺天丙午解元。与甲辰中式之湖广金相为二人。本朝汉官同时有两张英。两马鸣銮。两张鹏翮。两张廷枢。两于成龙。康熙乙未榜前二十名两李锦。至八旗同名。不可胜纪。张桐城癸丑分房。得海盐张英字仲张。仕至部郎。每投刺谒师。名加玉旁以别之。马鸣銮字思讱。昆山人。癸丑进士。丙辰以编修分房。得山西马鸣銮。二事特奇。一张鹏翮。壬午京闱举人。一张廷枢。字拱辰。奉天旗人。任湖北粮储参议。余见前卷。不赘。
夏六月丙戌朔。
改四川乌蒙土知府为流官。隶云南。设县曰永善。兼辖新改镇雄州。
番苗野性。素梗王化。向止羁縻而已。改土归流。则不能自由。八年。乌蒙再叛。□新设总兵刘越元。占踞城池。残杀官兵。三省会剿平之。九年。改府名昭通。设附郭县曰恩安。
敕外任诸臣万寿五旬圣节照常表贺。免赴京。
定参劾劣官即行解任之令。
贵州布政使祖秉生条奏。凡钱粮刑名应行降调革职之员。题参之日即摘印委署。俟定案再行开缺。若奉旨留任。仍复原官。且言凡降调革职之员。一有参劾。自知功名不保。类多改途易辙。种种劣迹。为害地方。上以所言切中情弊。定加防范。定为令。
定学政贪劣提调官一众议处之令。使不得通同作弊。表里相制。
从宣化总兵李如柏请。天下庙宇关圣神像不得偏坐侧立。
优人演剧多亵渎圣贤。康熙初。禁不得装孔圣及诸贤。至是并禁演关帝。如柏又奏称。关圣神像宜并坐于武成王庙。部议武成王庙创于前朝。祀太公望。本朝不载祀典。唐玄宗开元十九年。始置太公望庙。以张良配。肃宗上元九年。追谥太公望为武成王。以田穰苴、孙武、吴起、白起、乐毅、张良、韩信、诸葛亮、李靖、李绩配。德宗时。又增管仲、范蠡、孙膑、李牧、赵奢、廉颇、田单、王翦、曹参、周勃、彭越、李广、卫青，霍去病、周亚夫、赵充国、邓禹、吴汉、贾复、耿弇、寇恂、冯异、马援、段颖、皇甫嵩、关羽、张飞、邓艾、张辽、周瑜、吕蒙、陆逊、陆抗、羊祜、王浚、杜预、谢玄、陶侃、檀道济、王猛、慕容恬、王镇恶、王僧辨、吴明彻、长孙嵩、慕容绍曾、斛律光、宇文宪、韦孝宽、于谨，杨素、韩擒虎、史万岁、贺若弼、裴行俭、王晙、郭元振、王孝杰、李孝恭、尉迟恭、张仁愿、张齐邱、苏定方、郭子仪六十四人祔享。宋太祖干德元年幸武成王庙。谓白起杀已降。不武之甚。撤去之。神宗熙宁五年。始建武学于武成王庙。选文武知兵者为教授。颁七书。令入学者习之。明太祖洪武二十年。诏罢建武成朝。太公望从祀历代帝王。七书。孙子。武所著。吴子。起所著。司马法。穰苴所作。若三略谓张良所得于黄石。六韬作武成王与太公望问答。尉缭子托为战国时魏人之言。李卫公问对。宋人既逸。假唐太宗与李靖论兵。皆伪作也。故今试武生童。止用孙子、吴子、司马法。
册镇国公弘暻为长子。
未详何王之子。或云。诚亲王之长子。王此时降爵郡王。后薨。谥曰隐。暻一作景。
诏停天下大计一次。
上谕。各省官员。数年以来。已经督抚随时举劾。今届大计。停止一次。
以礼义廉耻训内外臣工。
上谕。礼义廉耻。国之四维。天下之大。四海之内。皆范围其中。以礼言之。化民成俗。立教明伦。使天下为臣皆知忠。为子皆知孝。此礼之大者。进退周旋。俯仰揖让。此礼之小者也。以义言之。开诚布公。荡平正直。使天下无党无偏。和衷共济。此义之大者。然诺不欺。出入必谨。此义之小者也。以廉言之。理财制用。崇俭务本。使天下家给人足。路不拾遗。盗贼不生。争讼不作。贪官污吏无以自容。此廉之大者。箪食豆羹。一介不取。此廉之小者也。至于以耻言之。为君者宪天出治。諴和万夫。则当以一夫不获为其所耻。为臣者行义道达。兼善天下。则当以其君不为尧舜为耻。若迂拘曲谨。如乡党自好之类。不失言于人。不失色于人。此乃知耻之小者耳。窥小节而不知其大。此细民之行。而非士人之道也。
分派都统、御史等官稽查京道各仓。
上谕。仓场乃国家第一要紧政务。关系重大。朕宵旰焦劳。曾降旨令修理完固。托时、陈守创自当仰体朕意。昨遣大臣查看。则各仓墙壁损坏者十居八九。所贮米粮渐湿霉烂。以如珠如玉之米粮。而视为泥沙之弃掷。忍心害理。莫此为甚。若不严查。无以儆怠忽而清弊端。在京十仓。或都统、副都统各派一员。御史一员。专任清查修理。如有缺少。着落仓场监督等官及派出之都统、御史分赔。其通州各仓。责成于通永道、通州副将稽查。
苏禄使臣奉表至京。
表称。天无烈风淫雨。海不扬波。知中国必有大圣人。微臣捧阅历朝纪事。原有观光之例。颂功朝天之诚等语。部议。查海外诸国初次表奉纳贡。例颁钦赐敕谕一道。给来使恭捧还国。至筵宴颁赏事宜。交礼部照例行。颁谕未详。
开云南垦田捐纳例。
上谕。鄂尔泰请开垦田事例。于地方实有裨益。但本内有赎买一款。其应准与否。必须准情度理。如营田水利有赎罪之条。朕令随时奏闻。请旨定夺。若在外省。频频请旨。似属难行。至于捐纳一项。向因各例人员甚多。难于铨选。故降旨停止。数年以来。将次用完。再越数年。必至无捐纳之人。而需用科目。朕近见科目之人苟且因循。而贪污坏法者亦复不少。至于师友同年。夤缘请托。比比皆是。若仕途尽系科目。则彼此纲结。背公营私。于国计民生为害甚巨。古圣人立贤无方。不可执一而论。且使富厚之家叨授官职。便不希冀功名。亦是肃清科场之道。其如何开垦。九卿定议奏。
刑部尚书塞尔图罢。以山西巡抚德明为刑部尚书。
。%降镶白旗汉军都统范时捷为侍
上谕。都统、副都统引见人员往往班行不整。朕教导指示。约计二三十次。而希尔根、范时捷此次实出有意违抗。希尔根着革职。从宽留任。至范时捷乃年羹尧门下鹰犬。年羹尧称其才品超众。及年羹尧败。其案内牵连伊处甚多。朕俱不行究问。授以都统。以图报效。乃数年以来。办事昏庸。奏对胡涂。或以朕处治年羹尧之故。觖望于心。着革去都统。谕众知之。
西洋噶尔国遣世子波尔都【一本无此三字。】 麦德乐来朝。宴劳归国。命御史常保柱伴送至澳门
西洋凡十六国。明永乐中各遣使入贡。若默德那则回回祖国。其人能识宝。每附舶香山濠镜澳贸易。此云麦德乐。或其国也。
秋七月乙卯朔。
议政大臣等奏审隆科多大罪四十一条。拟斩立决。诏革一等公爵。从宽免死。严行圈禁。以弟庆复袭承恩公。
议政大臣等奏。隆科多大不敬之罪五。欺罔之罪四。紊乱朝政之罪三。奸党之罪六。不法之罪七。贪婪之罪十六。拟斩立决。财产入官。妻子入辛者库。上皆宽免。因令一等公夸岱拣选族中可用之人。随将庆复、内阁侍读佟世德、进士佟泌引见。命复袭世爵。世德改刑部员外郎。泌往福建。以知县用。而夤缘隆科多之安图伏诛。
嘉河南巡抚田文镜忠诚爱民。加兵部尚书。授为河南总督。兼理巡抚事。总兵以下悉归节制。
上谕。朕以民间膏腴之壤。栽种烟叶。抛荒农务。谕令督抚劝导。使之务本。竟有将民间已种之烟叶拔去者。不能领会明旨。又使农禾两失。惟田文镜前二年因天旱直陈民困。竭诚祈祷。二日得雨。此后三年皆获丰收。故加殊恩以奖之。又谕。地方官员政治不修。化导不力。以致民气不舒。灾祲见告。或自顾己私。匿灾不报者。除直隶之玉田、宝坻等处。江南之泗州、盱眙等处。湖广之江陵、沔阳等处。广东之围基等处。滨江近河。素称沮洳。难以定计外。其地方官员并令严加处分。乃可实心爱民。以召天和。
禁臣工奏章祝颂习语。
副总督河道嵇曾筠奏沁、黄二河水势安澜疏内。有洪福齐天。河伯效灵语。上以齐天字样实为越礼。即效灵亦览之不安。通行禁止。
工部尚书伯绰奇、李永绍疏忽职守。并罢。以领侍卫内大臣嗣一等公夸岱、镶白旗汉军副都统署兵部侍郎黄国材兼拜工部尚书。
永绍字绳其。山东济宁州人。乙丑进士。国材字文华。奉天正白旗人。由荫生历任贵抚。罢。修理热河行宫。康熙六十一年春起用。子炳少司寇。焜湖北布政。后皆以罪废。
仓场总督户部右侍郎托时、陈守创并削籍。以吏部右侍郎岳尔岱、詹事府正詹事兼顺天府尹刘于义为仓场总督。少詹事张廷璐为正詹事。
于义字喻旃。江南武进人。康熙壬辰进士。十年。至刑部尚书。与刘师恕协署陕督者数年。乾隆九年。转吏部尚书。卒。廷璐七年督学江苏。谨约宽厚。士林戴之。任满举生员三人。一为江都孙玉申。于吕留良事败。作诗百韵声其罪。颇为时论所诃。上之学政。遂荐扬引见。擢福建南安县知县。十三年。以受贿博赌千金拿问。其人品又如此。廷璐进礼部右侍郎。两奉旨留任江苏者又六年。乾隆九年。以左侍郎告归卒。【子庵震官巡抚。】 
江南潮溢。秋禾灾。
上元、江宁、句容、高淳、丹徒、丹阳、桃源、沭阳、高邮、江都、仪征、泰兴、徐州、沛县十四州县。
刑部右侍郎高其佩罢。仍理正红旗汉军都统事。以大理寺卿督理西边屯田单畴书为刑部右侍郎。
其佩字韦之。大学士其位弟。为指头代笔画。为时所重。畴书号厉。山东高密人。丁丑进士。四任知县。康熙六十年。行取补御史。雍正九年。进礼部尚书。
前山西巡抚伊都立以袒护在籍员外崔致远所行不法削籍。发往鄂尔图拉管理种地赎罪
巡抚德明疏参崔致远居乡不法。在服制音乐娶妾生子。及纵弟贩盐获利等事。拟斩监候。崔致远号静庵。山西曲沃人。康熙丙戌进士。都立满洲正黄旗人。与致远同年。律以袒护。子富增额尚和硕公主。为正黄旗满洲都统。四年三月公主薨。父子皆失势而败。
工部右侍郎李绂有罪逮问。以左佥都御史申大成为工部右侍郎兼顺天府尹。
绂在直隶任。保大城令门生李光枝为天津牧。引见不称旨。罪以袒护科目。署总督宜兆熊、刘师恕又参其私派各款。故败。大成字子相。号莲。本陕西三原人。因行盐筴占籍江都。捐授主事。由山东粮储道洊升贵州布政内转。上以其老成。破格用之。逾年以老致仕。□之江都本朝八十年无官至三品者。自大成始。此后方觐为西安布政。唐继祖、朱、庄令翼、方愿瑛皆按察。唐绥祖至巡抚。壬子江南解元郭长源、癸未会状两元陈倓。则科名又驾前人。汇志之。以鸣遭逢圣世作人之事云。陈倓字定先。以睢宁教谕得第。未及迁官而卒。是科准小京官及中书一体会试。中式者将七十人。榜眼蔡勇均、探花吴逢震皆中书。亦盛事也。
秋八月甲申朔。
督学贵州左赞善王奕仁奉命留任。三年陈情养母。以编修徐本代之。
奕仁字志山。江南娄县人。康熙癸巳进士。本字立人。浙江钱塘人。前吏部尚书潮子。康熙戊戌进士。寻进侍读学士。十年巡抚安徽。擢刑部尚书。乾隆元年冬大拜。九年致仕。
经筵讲官礼部尚书赖都罢。以户部右侍郎常寿为礼部尚书。
己丑。上御经筵。
癸巳。上幸圆明园。
革原左副都御史郑任钥职。罚捐修湖广江岸赎罪。
左都御史署湖广总督傅敏、湖北巡抚宪德合参钥在湖北布政使任内。为伊戚林四周代详督抚。得受贩买硝磺银一千两。上以外博清名。暗收实贿。发审杖责戍边。降旨宽免。寻以江工无措。锢于狱。郑任钥字鱼门。福建侯官人。康熙乙酉丙戌五经联捷。以侍讲督学江南。颇着清节。知文能得士。十年。赦回籍。卒于途。

跋

昔刘知几专心诸史。不遗杂记小书。谓史之名杂。其流有十。司马光作通鉴。采杂史二百余种。盖小录之书。皆托即日当时之事。求诸国史。最为实录。唐宋士夫。留心记注。尊信传闻。必着所本。次柳氏旧闻、涑水纪闻两书。体例最善。秦桧尝禁野史而执笔者不辍。隆兴以后。国史之作。遍征私撰。一时风尚。人才辈出。李焘、徐梦莘、李心传、王明清、叶绍翁、周密之书。为有本末。蒙元之世。此事顿衰。及今流传。但得数家。唯辍耕录颇有次第。明初屡兴文字之狱。宜乎纂录不盛。嘉隆以降。作者如林。或本实录。或采邸钞。虽不无谬悠之谈。而大要足供采撰。野获一编。熟谙国故。足与弇州媲美。至于清初。余风未泯。或成一代之史。或纪一时一地之事。庄史之狱。肆其诛戮。学者始以史事为戒。钱王史学魁硕。考补之学。跨越往代。独于纪载。竟至绝笔。是诚所谓非欲之而不能。实能之而不敢也。清季竞尚秘闻。又嫌臆造。至于今兹。研读清史。实录国史政书档案而外。欲求私史。几乎无书。啸亭杂录。题名汲修。实门客代撰。叙述稍备。亦有微舛。然犹迟至同光。始得流行。予有志搜求。数十年来。所得类啸亭者。祇三数种。永宪录其一也。辛壬之际。江阴缪荃孙编古学汇刊。有此书节本。读而善之。后竟得全书。书成于乾隆十七年。萧奭事迹。遍求无获。既名永宪。当毕雍正一朝之事。乃仅至六年八月为止。原序以三年无改为辞。然不止三年何也。继乃悟作者盖有深意存焉。世之罪宪帝者。弒父、逼母、夺嫡、杀功臣数端。大义觉迷录龂龂剖辩者。亦此数端。此书于阿、塞、年、隆诸大狱。所述綦详。且谓文觉禅师为助恶者。文觉无考。予于查为仁蔗塘未完稿。得其所为序。颇有文笔。是与道衍皆才而不得志于时。遁入彼教。而又不安于释者也。诸狱株连。大约至六年而止。故以为限断。然则永宪者。永其恶也。虽未明言。而其意则可寻求。岂非信史乎。每恨官书所记。与事实相去恒远。使多得类此之作。史之征信为不难矣。而惜其不可得也。取材多本邸钞。杂以闻见。尝持校实录。字句小异。以雍正上谕内阁一书。不同于实录例之。知实录经后来润色。此书所记。尚不失真。又于当时人物。美恶并陈。可谓直笔。间有小眚。不足为病。独其序贡谀过当。令人齿冷。然彼时风气。率皆尚此。且为避弹射。始作巽语。定哀微辞。固非本意。所足惜者。此本缺甲辰一年事。杭州吴庆坻家有此书。屡从其后人借阅未得。昨岁南中消息。吴氏藏书。斥卖已尽。恐遂不可复得。吴本尝遭水厄。阙字十之三四。想亦未必有以相胜。仅从蕉廊脞录录原序一首。以补此本之阙而已。十余年前。曾付印行。值太平洋战起。横被钞没。今中华书局以此书有裨旧闻。盛意为之授梓。嘉惠学人。往时所罕见也。阳和方起。老病稍间。欣然命笔。为略述著者旨趣。匪曰发覆。庶或一得云尔。　一九五五年三月邓之诚。
  </div>
  <div class="pagination">
   <a href="永宪录_page23.html">
    上一页
   </a>
   <span>
    ...
   </span>
   <a href="永宪录_page19.html">
    19
   </a>
   <a href="永宪录_page20.html">
    20
   </a>
   <a href="永宪录_page21.html">
    21
   </a>
   <a href="永宪录_page22.html">
    22
   </a>
   <a href="永宪录_page23.html">
    23
   </a>
   <span class="current-page">
    24
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
