<!DOCTYPE html>
<html>
<head>
    <meta charset="UTF-8">
    <title>斯未信斋杂录 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斯未信斋杂录 - 第 7 页/共 9 页</h1>
    <div class="content">
甲乙日记

　　甲寅三月初十日，奉檄调省察看，以请罪折发督抚查复也。

　　四月初二日，奉文：正月十三日奉旨升授福建按察使，旋因督、抚奏覆撤任，另简放瑞璸。初八日交卸，移寓署西旧馆，接内人凶耗，命子女易服设奠七日。

　　五月初一日至初十日，绅商士民及书院、义塾子弟并吏胥、兵丁分起送伞匾，设长生位于各庙院。

　　六月十七日，自郡起行。初，以檄催赴臬司任，而水陆不靖，未能即行。向来配渡至泉厦进省，兴化属枫亭驿为必由之路，余逆尚屯聚阻截，商旅不通。官员内渡，向例商船应差。台地各口萑苻充斥，难以配渡。因函致厦门厅雇备夷商合置之夹板艇船，铜底而炮尤利，索价洋蚨二千元，不惜也。省城适有委员唐均、绅商王朝纶等奉委赴台劝运米石，即乘所雇艇船而来，原约放至台郡海口鹿耳门，直驶福州五虎门，则台内陆路驿站可以无扰；乃该官绅等但知便己，王系嘉义县人，收泊嘉属五条港下湖地方，即余戊申来台登岸之所。距郡域约二百里，原船已入港，不复移泊，不能不仍烦舆从前往就之。行李运送尤艰，适有委员搭坐粤艇至郡城港口，即雇为副驾，一以免水陆驿站之烦扰，一以便羁留台地之搭客回内也。海口商贩畏洋盗，不敢前，因两艇开驾，皆随行。

　　且米榖货物流通，于民生亦便。或以多费訾议之，应之曰：有宦橐被劫而出多金取赎者，何如此之利人、利己耶！前数日，卜签于署内天后宫，有「中流自在任夷犹」之句。是坐夷艇，亦定数也。是日，往茅港尾。入馆后，乃大雨，送行僚友回郡舆服皆沾湿，雨初下在南方也。十八日，住盐水港小憩，宿朴子脚。各庄素为海口盗薮，所过乡村中皆有积匪，不但无犯，且保护维谨。或有以鼓吹随行求赏者，皆麾之去；曰：清官无余钱也。十九日，邵捷轩总戎自北路回嘉城达道送之。

　　二十日，门人周维新、许鸿书、吴敦礼、陈昌年、吴国英诸人并至朴仔脚送行。二十一日，见东南阴晦，大雷雨。旅馆在海滨，草屋三间，无户牖，方以飘摇为惧；逾时即晴，而雨未及。

　　连日阻西北风。是日申刻，祭告海神；门人吴敦礼等恭缮宣读焚之。是夕，转东南风。二十二日辰刻，见郡港放来之副艇至五条港外收泊，随即挈眷口登小舟摆渡赴正驾船。潮起风急，颇苦颠簸。近正艇，以红带挽而上之。吴生、陈生、蔡生锺灵、翁生志朝皆送登舟，义首蔡得升率壮丁十人送渡海至省城。夷艇官舱有四，向止让其一；以余雇坐，全让出。内外精洁，钟表罗列左右，佩刀、小枪周围悬挂，上有天窗，极明敞。无如油漆之气、腥臊之臭，一入鼻而呕吐不能止。乃挈儿女并居于桅舱下。上有方井，仰接天光，居之甚安。夷人固请入正舱再三，译以故乃止。亲友及奴仆妪婢皆以次枕藉于中，兵勇及搭客并杂处于舱之前间。潮起舟簸，多眩晕，终日侧卧不动；余及儿女辈尚能饮食。海儿病愈，发落重生，短毛蓬蓬，然与夷人嬉戏于帆樯下，不知其为非我族类，亦不虑风波之险也。时同舟者荣秋侄，王礼堂、顾鸿逵两友、家丁湛周等六、七人。程雨笙内侄，海儿受业师也，分坐副艇。二十三日，停泊理篷索。二十四日寅刻，挂帆放洋。前夕与海儿拜于船头，求风水平顺。是日巳刻，隐隐见澎湖岛，扶桅四望，波平如镜。夷人以手拱而喜笑，不知所云。译之曰：好顺风。掌舵者用小灯罩于罗盘上，但看针指一字，向往直驶，无从辨何方也。行至淡洋界，须并力上驶直北，然后折而南下，方近福州洋面。舵工言：此时风须略兼东北；果如所云。入黑水洋时，船身微颠簸，然风正，当船尾止觉进退随浪高下，而杯水不外溢。深夜时，顾姬仍检料茶饭，下及婢仆，非如来时不能坐立也。儿女入船头所庋肩舆中四望，不觉风露之寒。

　　二十五日辰已间，微见远山一线，顷刻已近五虎门，旋抑入闽安口。连日风顺浪平，正在暴期前后，尤未易得。惟近港时，舟人似有惧色；防触礁也。二十六日，舟泊南台大桥候潮。

　　二十七日登岸，驻南台中洲汛弁署。是日副艇亦到港口。

　　二十八日入城，谒王春岩制军，并晤各司道。时，新中丞吕尧仙尚未到也。二十九日谒有将军，移寓福州省城内五福巷。

　　七月十九日，海儿生日，同往天后宫设供谢神，并演剧，备酒食。海儿以嫡母丧持服，先回寓。余携两女小憩庙院，方谓何修而得有今日也；乃午后奉檄委赴漳郡查办事件，并会办古竹寨军务。二十七日出省。时，兴化属仙游县方用兵，驿路不通，水陆遶道前进。前一日，海儿偶患病；是日稍愈，于舆前含泪送行。闰七月十一日，抵漳郡。初，中途闻石码、海澄有变，传言漳郡闭城，从者不敢前。行将近漳境，无一人迎接者，实则兵役由水路探迎也。兵燹以后，道路久无行人，且道府往来有被劫掳者，不得已暂憩荒郊草舍。乡民劝其速行，久住恐被匪党牵累，笑而应之，属居民为击析守望一宵。跟丁江升有旧主人张克宽，台湾拔贡，住东埔庄附近大路；乃暂移居其家二日，款洽周至。漳郡人来，始知石码等处已安定，郡城无事，遂起行。途次有拨兵迎护者，概却之。将近城，遥见人如蚁聚，漫野而来。方惊讶间，有人报云：漳郡绅民数千人，奉香花出迎也。及入城，各街灯彩，设香案，如九年前去任时。父老尚有旧相识者，捋其须，如他乡遇故知；且大乱之后，依然无恙，深欣幸耳（癸丑城陷，镇道皆遇难，漳人克复）。寓霞文书院，山长韩盥溪（铭），仲弟癸卯同年，昕夕晤叙，相得甚欢。查办裁兵并查捐输实数，逐名榜示。古竹寨戕官匪党，负嵎未克，后龙溪县令赵珠浦率兵勇平之。昔年招抚收用之黄某、林某，皆来谒，并以军务奖叙得顶戴（黄仁旧名大鸟）。

　　十月十一日，奉檄赴厦、泉查办事件。是日，住石码，绅民留阻，许以复返始放行。又奉檄赴仙游督办军务，文自牧令以下、武官游都以下，并归节制。十三日，由石码浮海抵厦门，自留五店渡海至惠安。十六日，由沙格渡海至泉州。二十日，抵兴化。二十五日，回福省。

　　十一月初一日，赴兴化。初十日，至仙游。抚局已定，回兴郡。

　　十二月初一日，奉文调审革员朱璐京控案。初四日，返省。偶读质直谈耳一书，嘉定钱肇鳌着；内载故名臣尺牍，节录置座右。

　　复陈颂南书云：无事若有事，实力巡防；有事若无事，撙节布置。风谣之起，大约不外图缓催征、希募壮勇耳。

　　惠安驿馆壁间书唐人句云：花开蝶满枝，花谢蝶来稀；惟有旧巢燕，主人贫亦归。又有句云：身闲不老真天爵，官散无忧即地仙。

　　曩有漳人蒲玉田者，为余作登岸图（时抵台之次年也），属沂泉书觉岸说于卷端。癸丑寇警，仆人窟地深藏，蝼蚁蚀之为虀粉矣。及回帆内渡，于役漳南，漳人赖宽临复绘此，记归舟登岸也。归而登岸，则真登岸矣。仍检旧作补录存之，亦不忘其初之意也。

　　题刘炳辉（江西拔贡）地瓜考后：向在山左，曾遵刘眉生方伯劝民种藷。各省推广行之，洵救时之上策也。海东课士咏地瓜四律并录寄之。

　　张幸田同年以诸同人幻想十咏诗属评定之：补天、缩地、填海、移山、疗妒、卖痴、点金、种玉、辟兵、却病。却病句云：那便身无坏，惟求心太平。疗妒句云：寄语瑶台诸女伴，鸳鸯莫绣绣仓庚。点金一首：囊中无物可缠腰，妙手空留水一瓢；不必请仙须逐鬼，仙人能炼鬼能销。幻想十咏，题固绝妙、诗多好解；盥诵之余，不觉技痒，草草效颦，诸君当一大轩渠也。旅馆戏咏十首，录寄辛田。辛田诗牌诸作，赋物尤工。

　　乙卯二月十七日，领咨。

　　三月二十二日，出省起行。

　　四月□日，建宁道中奉羽檄，折回崇宁，调仙霞关屯兵防剿安徽、江西窜匪，暂驻浦城。旋探明贼踪远扬，二十四日自浦城起程，由浙入苏。

　　五月二十日，泊福山口。二十二日，渡江入任家港，午刻抵里门。

　　七月十六日，室人、仲弟并出殡厝陆洪闸，着悼亡自述令原记。

　　八月十五日，住东阡先茔侧，六弟同寰侄、海儿随侍终日，海儿侍食于系丽朝家。是夜无月，命家人王禄抱儿冒雨先归。握儿手，命读书，毋出户，毋贻母忧。含泪再拜而去。次日放舟至余西，谒舅父母（七旬齐眉，孙曾、子女三十余人）。后至白蒲镇，谒沈饴原姻伯；至内室，命其孙女拜见（戊申年许字海儿）。谒沈禹东太姻伯，年九十四，坐谈不倦。初，丁未秋北上时过扬州，饴原丈主讲梅花书院，来舟叙谈；儿方三岁，依其膝前，以貂褂拭涕洟，丈摩其顶而笑曰：吾欲以为孙婿也。

　　二十三日，至丁堰；母舅同行，至此分手。二十四日，至如皋。二十六日，至邵北。

　　九月初一日，抵清江太平庄，寓孙轩臣姻翁宅。珊女已夭，后轩臣领归，附葬祖茔。初十日，自清江北上。十九日，至泰安府（寓旧仆袁升宅）。二十二日，登岱（自去任已二十二年）。岱宗坊前，庚儿、联女瘗冢尚存，土人为封树，家人袁鸿立石记之；焚纸币于其旁。门人程灿策、卢汉倬等同集白鹤泉公饯。二十五日，抵济南，寓门人毛寄云宅（辛卯出本房）。重至燕园，门径全非，鞠为茂草，怆然久之。同寄云游趵突泉，自壬寅饯别，已十二年矣。

　　十月初六日，自济南起程。初九日，抵禹城。沿途水潦，陆地行舟。是日，六十生辰，于茅舍中食面一碗。夜宿县令徐子信署中，莲峰同年侄也。二十二日，抵京，由黄村入彰仪门，住通州会馆。念及仲弟昔年每到京时，把臂欢迎、联床共话，不可再得，垂泪长叹而已。同乡京宦无一人，惟闲居戴某、沈某及同寓之王子锺三人，感慨系之。仲弟旧宅在八角琉璃井，宅内只谈风月之轩，曩余所信宿处；今租于人，过其门而不忍入也。

　　十一月初六日引见，初七日召对养心殿。十二月二十四日，奉旨驰驿前往河南帮同英桂办理剿匪事宜。二十五日，召对（详年谱）。

　　汤敦甫师按临江苏，己卯科试，余列优等。庚辰通籍后，先慈五十寿，赐联句云：鹤筹开大衍，鸾诰伫崇封。后七旬，书「慈徽福荫」额寄赠。仲修弟乙未副榜座师。三十余年来，屡次入都，时亲座右，曾为余题泰山观日图、篝灯课读图。此次冬月到京，次日即往谒。师狐裘蒙茸，危坐一室，尘满几而不扫，终日手钞孟子。问余孟子应居四科何等？答云：德行之次、言语之上。颔之。纵谈逾时，无欠伸之容。命仆市馄饨、粉条同食，余沥令仆啖之，勿弃地。谓余昔官泰山，今由台洋回，适合杨子「升岳浮海」语；因求书小幅，并加跋赐之。又书二绫幅，一大雅「谨尔候度」数句，一周易「危者保其存者也」数句，谨装池藏之如拱璧。十二月某日，赐余珍错；问知为生辰前一日门人所馈。亟往拜祝，却客不设筵。因登其堂，北面再拜出；晋谒四、五次，惟此次未见。呈番锦两端，台洋产也，固辞；问其止值十余金，而后受之。出京往辞，师方亲洒扫，简料年事，不见客。闻余将之汴，即传见。命之曰：尽心力为之，不无小补。向策杖送至寝门阶下，命次孙世兄送出；此次必曳杖送至二门外。曰：将远别也。彼时心知再见之难。而不料出都未久，即闻递遗折，一别竟成永诀也。讣函述遗训：服官者尽心国事、读书者笃志儒行，勤补拙、俭养廉，敬持身、恕接物。遗折云云，入语录。谥文端。

　　穆鹤舫相国，向无渊源。惟任泰山时，驿馆往来迎送凡九次。曾请登岱，皆以亟复命辞。末次北上，又奉命中途折回，因约司员史椒圃、汪竹君即日同登。已过午，供帐、舆从皆未备，咄嗟立办。昏暮尚在山腰，举火随行，余殿后，有句云：仰望灯光近星斗，方知天使出天门。及登顶，已一更余，约次日登养云亭观日出（亭有圣祖御笔「养云浴日」额）。夜将半，大风怒吼，人不能立，请中止。相国曰：虽雨铁，亦须往，乃以毡衣周身裹之，数人扶掖而上。及至亭间，则风已止。幸在玉皇顶后峰回路转，不与风相当也；皆谓相国为福星。时天未曙，同坐凭栏，言西山丫髻山诸名胜。及日高天晓下山，口占诗二律：有「皇华九度未登临」；又云：「为有风流贤令尹，载携斗酒话宵深」。后至楚省，又手书近作寄来。每至京往谒，呼为老诗友。闻其病革，往见之，扶枕伏几喘嗽不止。命仆取刊诗集一函，授曰：昔年登岱作，亦在其中。问有山东阿胶否？行箧中尚有存者，亟以赠之。闻次年元旦溘逝。似此一见，亦所以了夙缘也。

　　沈继卿亲家适自南来京，临别赠银三百两，并出课儿图示之；同霁吟弟诗稿等件，托其寄家。后途中寄书云：吾通之殉难者，不出皖、豫之区。安徽学政孙兰检、前归德商邱县钱兰台二人，余尝梦谒双兰祠，此行未知能生还否？濒行所赠，为将来小儿完婚之用。彼时未便明言，致贻诮英雄气短耳。在京时，星者推儿八字，当克妻。余意当在有室以后，不料次年即闻沈女之逝世也。乙卯秋，北上过白蒲，谒饴原姻伯，尝命出见。余笑云：初见海外归来白发翁也。极端庄敦厚。丙辰年，继卿挈之官山左，中道而殂。每一念及，为之恻然。  
　 
丙辰日记

　　丙辰正月元旦，出彰仪门，大雪。黎明，赴前门武庙卜签第六十一。同行之顾鸿逵往求亦得此签：啸聚山林凶恶俦，善良无事苦煎忧；主人大笑出门去，不用干戈盗贼休。签注：虽有险，终平夷；有神相之，阴消祸变。

　　初六日，往保定府。岩叟公旧仕之地，二百余年矣。时，张诗舲同年按临考试，方阅武外场回，邀同小饮，赠以台洋大螺杯一。行箧中存有岩叟公同善录并墓志铭刊本，分送学使及府（史守）、县（钱令）并寄徐梅桥同年（时任礼部尚书）。

　　十五日，宿汤阴岳忠武庙，得忠武文集四卷。殿前碑碣林立，有孙文节公门人立石，记公助岳氏后裔奉祀生事。

　　十七日，抵卫辉府汲县。县令李叔雨（澍），山东历城人，门下士也。余癸卯由蜀回山东，道出卫辉清化乡，在道旁娘娘庙求嗣，抱泥娃归。越乙巳，得子，未酬愿，属叔雨代估修之。

　　二十日，渡河抵开封府。

　　二十三日，拜折报抵豫日期。

　　二十七日起行，赴归德大营。

　　二十七日，抵归德府附郭商邱县。商邱宋牧仲（荦）先生，睢州汤文正公、宁陵吕子皆式其闾，益深向往。昔官山左时，曾梦牧仲先生用治愚弟柬帖来拜。道光庚子修济宁州志，名宦祠内缺牧仲先生位，因补祀之。越二十余年，至其故里，始悟用治字之由也。商邱北门外有滕文公见孟子处。古碣，在广生殿门外文雅台。园亭幽秀，奉先圣石像，为贼匪所毁。旁有司城贞子祠，檀垣门额也，为伐檀削迹遗迹。另室祀邑宰殉难者，乡人钱兰台与焉。当日微服过宋，殆亦如今日之捻匪扰乱欤！是桓魋，其捻匪之滥觞欤！近商邱蔡同春报进士，兵燹之余，科名未绝，幸矣。东南一带，焚掠殆遍，夜夜见火光各处延烧，生民涂炭，惨不忍睹。

　　二十九日出兵，先败后胜。

　　二月初九日，出兵失利，贼逼郡城，兵勇溃散，督率绅民登陴守御。

　　初十日，狂风大作，黄沙蔽天，色如血，并见火球；贼迷目，自相残杀。军中见矛端皆出火光，夜雨见树枝放光如缀珠（齐史：矛端吐火，主我兵胜）。

　　十一日，贼分股去郡北刘家口，入山东界剽掠；仍折至东南焚抢，归雉河老巢。

　　二十五日，移营驻北郊，分兵扎营，寓大王庙。佛座前有甘泉井，啜茗甚佳。抚军复奏请分驻刘口，为北路籓篱。

　　三月初三日，移营刘家口；距郡城四十里，江南、山东、河南三省交界。

　　钦奉上谕：徐宗干于山东情形素为熟悉，既驻扎刘家口，即可激励乡团，以资扼守。昨已有旨严催崇恩带兵赴曹、单一带严密布置，着英桂传谕徐宗干与崇恩联络声势，并将曹、单一带情形飞报英桂随时具奏等因。由六百里加紧谕知邵灿、和春福济、英桂并传谕徐宗干知之。

　　初七日，出巡至曹县望鲁集。二十日，至曹县，谒山东抚军崇雨舲中丞，住孙家花园。与前曹州镇三星保会拨东省营伍札黄冈地方。
</div>
    <div class="pagination">
<a href="斯未信斋杂录_page6.html">上一页</a><a href="斯未信斋杂录.html">1</a><a href="斯未信斋杂录_page2.html">2</a><a href="斯未信斋杂录_page3.html">3</a><a href="斯未信斋杂录_page4.html">4</a><a href="斯未信斋杂录_page5.html">5</a><a href="斯未信斋杂录_page6.html">6</a><span class="current-page">7</span><a href="斯未信斋杂录_page8.html">8</a><a href="斯未信斋杂录_page9.html">9</a><a href="斯未信斋杂录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
