<!DOCTYPE html>
<html>
<head>
    <meta charset="UTF-8">
    <title>鲁春秋 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲁春秋 - 第 10 页/共 12 页</h1>
    <div class="content">　　●北征纪略

　　张煌言

　　余自乙酉倡大义于甬东，距己亥十有五载矣！其间栖山蹈海，艰险备尝；俱无论。

　　犹忆丁亥岁，持节监定西侯军西征，遭飓风覆舟，陷敌中七日；得间，行归海上。嗣后三入长江，登金山、掠瓜仪，而师徒单弱，迄鲜成绩。至戊戌，追随赐姓延平藩北伐，抵羊山，复遇风碎舟，返旆。

　　逾岁，年在己亥。仲夏，延平藩全军北指，以余练习江上形势，推余前驱。抵崇明，余谓延平：『崇沙乃江海门户，且悬洲可守；不若先定之为老营』。不听。

　　既济江，议首取瓜步。时敌于金、焦间以铁索横江，夹岸置西洋大炮数百位，欲遏我舟师。延平属命领袖水军，先陆师入。余念国事，敢爱躯命，遂扬帆逆流而上。次炮口，风急流迅，舟不得前。诸艘鳞次且前且却，两岸炮声如雷、弹如雨，诸艘或折樯、或裂帆；水军之伤矢石者，且骨飞肉舞也。余叱舟人鼓棹，遂入金山；同■〈舟宗〉数百艘得入者，仅十七舟，而本辖舟则十三。嘻！危哉。次蚤，藩师始薄瓜城；一鼓而歼敌兵殆尽，乘胜克其城。

　　延平辄欲直指石头，余以润州实长江门户，若不先下，则敌舟出没，主客之势殊矣；力赞济师铁瓮，而延平犹虞留都援骑可朝发而夕至也。余谓『何不遣舟师先捣观音门，则建业震动，敌将自守不暇，何能分援他郡』？延平意悟，即属余督水军往，且以直达芜湖为约。夫芜湖，固七省孔道，商贾毕集；居江、楚下流，为江左锁钥重地。况踰金陵、历采石，悬军深入，此不可居之功也。余一书生耳，兵复单，何能胜任！虽然，倡义之谓何？顾入中原而不图匡复也，余何敢辞！于时江湖缩朒，水下如驶；海舟行迟，余易沙船牵挽而前。

　　未至仪真五十里，吏民赍版图迎王师。盖彼都人士知余姓字有素，故遮道来归。迄余抵仪，先一日延平已遣李将军必单舸往抚；余辄欲引去，合邑士民焚香长跪雨中，固邀余登岸。不获已，登江滨公署，延见慰谕之。众以李将军无兵，恐敌骑突至，则无以捍牧圉，咸稽颡留余保障。余不可，遂行。鹢首所向，仪民无不具瓣香相逆者。而滨江小艇，载果■〈艹〈瓜瓜〉〉来贸易如织，若不知有兵。余顾而乐之，以为俨然王师气象矣。

　　舟次六合，得报藩师已于六月二十四日复润州。余计润城既下，藩师自陆逐北，虽步卒皆铁铠，日行三十里，五日亦当达石头城下；即作书致张茂之所号为五军者谓：『兵贵神速，若从水道进师，巨舰逆流迟拙；非策也』。余恐后期，因昼夜牵缆，士卒瑟瑟行芦荻中，兼程而进。

　　抵观音门，乃六月二十有八日也。不意藩师从水道来，故金陵得严为备。余舣棹观音门两宿，所统战舰无一至者。余乃发轻舟数十，先上芜湖，而身为殿，泊浦口。

　　七月朔，敌侦我大■〈舟宗〉尚远，遂发快船百余载劲卒，侵晨出上新河，顺流而下，击棹如飞。余左右不满十舟，且无风，战不利，几困；忽一帆至，则余辖下犁■〈舟曾〉也。余遽乘之复战，后■〈舟宗〉继至，敌始遁去；而日已曛矣。诘旦，整师前进，敌匿不复出。余部曲驰报江浦已破，盖方余与敌对垒之先，一哨越浦口旁掠，止七卒薄江城中，彼步骑百余，开北门遁，而七卒遂由南城入；亦一奇也。捷闻延平，止余毋往芜湖，而且扼浦口以抚江邑。此七月四日事也。

　　翌日，延平大军亦抵七星洲。正商略攻取建康，而余所遣先往芜湖诸将捷书至，芜城已降矣。尔时上游声灵丕振，而留都守御亦坚；延平谓余：『芜城为上游门户，倘留都未旦夕下，则江、楚之援日至；非公不足办此』。余谦让至再，延平但促余遄发。于是率本辖划船以行，而幕府之谋自此不复与闻矣。

　　七夕，抵芜城。传檄诸郡邑，江之南北相率来归；郡则太平、宁国、池州、徽州，县则当涂、芜湖、繁昌、宣城、宁国、南陵、太平、旌德、贵池、铜陵、东流、建德、青阳、石埭、泾县、〔虹县〕、巢县、含山、舒城、庐江，高淳、溧阳、溧水、建平，州则广德、无为以及和阳。或招降、或攻克，凡得府四、州三、县二十四焉。先是，余之按芜也，兵不满千、船不满百；惟以先声相号召、大义为感孚，腾书搢绅、驰檄守令。所过地方，秋毫不犯；有游兵阑人剽掠者，余擒治如法，以故远迩壶浆恐后。即江、楚、鲁、浙豪雄，多诣军门受约束，请归禡旗相应。余相度形势，一军出溧阳，以窥广德；一军屯池州，以扼上流；一军据和阳，以固釆石；一军入宁国，以偪新安。而身往来宛陵、姑孰间，名为驻节雄镇，而其实席不暇暖也。

　　余日夜部署诸军，正思直取九江。然延平大军围石头城者已半月，初不闻发一炮姑射城中；而镇守润州将帅，亦未曾出兵取旁邑。如句容、丹阳，实南畿咽喉地，尚未扼塞；故苏松援兵，得长驱集结石城。余闻之，即上书延平，大略谓『顿兵坚城，师老易生他变；亟宜分遣诸将，尽取畿辅诸城。若留都出兵他援，我可以击歼之；否则，不过自守虏耳。俟四面克复，方以全力注之，彼直槛羊、穽兽也』。无何，石头师挫。缘士卒释兵而嬉，樵苏四出，营垒为空；敌谍知，用轻骑袭破前屯，延平仓猝移帐。质明，军灶未就，敌倾城出战；兵无斗志，竟大败。

　　时余在宁国府，受新都降。报至，遽返芜邑；七月二十九日矣。初意石头师即偶挫，未必遽登舟；即登舟，未必遽扬帆；即扬帆，必且据守镇江。余故弹压上流，不少动。而敌人即廷佐、哈哈木、管效忠等遗书相招，余峻词答之。太平守将叛降于敌，余又遣兵复取太平，生擒叛将伏诛。然江中敌舟密布，上下音信阻绝。余遣一僧赍帛书，由间道访延平行营；书云：『兵家胜负何常，今日所恃者民心耳！况上游诸郡邑俱为我守，若能益百艘来助，天下事尚可为也。倘遽舍之而去，如百万生灵何』！讵料延平不但离石头城去，且弃铁瓮城行矣。

　　留都敌兵，始专意于余，百计截余归路；以为余不降，必就缚。各将士始稍色变，然刁斗犹肃然。始余欲据城邑，与敌格斗，存亡共之；复念援绝势孤，终不能守，则敌必屠城。余名则成矣，与士民何辜？而辖下将士家眷俱在舟，拟沈舟破釜，既难疾驰；欲冲突出江，池州守兵又调未集。忽谍报：楚来敌艘千余，已渡安庆。余虑若与之值，众寡不敌。因部勒全军，指上流，次繁昌旧县。池兵亦至，共议进止；咸言『石头师即挫，江、楚尚未闻也；我以艨艟径趋鄱阳，号召义勇，何不可者？若西江略定，回旗再取四郡，发蒙振落耳』。乃决计西上。〔八月〕初七日，次铜陵。海舟与江船参错而行，未免先后失序。余一军将抵乌沙夹，而后队尚维三山；所云楚来敌艘，果相值。余横流奋击，沈其四舟，溺死者无算。以天暮，各停舟。夜半，敌艘遁往下流，炮声轰然。辖下官兵误谓劫营，起帆解缆，一时惊散；或有回芜湖者，或有入焦湖者。西江之役，已成画饼矣。

　　余进退维谷，遂沈巨舰于江中；易沙船，由小港至无为州。拟走焦湖，聚散亡为再举计。适英、霍山义士来遮路，言『焦湖入冬水涸，未可停舟；不若入英、霍山寨，可持久』。余然之。因尽焚舟，提师登岸。至桐城之黄金弸，有安庆敌兵驻守；此地乃入山关隘，余选骁骑驰击之，夺马数十，杀敌殆尽。遂由奇岭进山，一望皆危峰峭壁矣。余辖下甲士素不山行，行数日，皆重趼；且多携眷挈辎，日行三十里。余严令焚弃辎重，而甲士涉远多罢。余虽知必有长阪之败，而赴义之众何忍弃置；亦按辔徐行。

　　八月十七日，已入霍山界，去县治仅七十里而遥；而所称阳山寨者，直咫尺间耳。寨在山巅，可容万〔人〕；饶水泉。向多义旅，近为敌招抚。有一褚良甫者，亦义师；受敌符，据寨中。余令将佐先以书往通，欲借寨屯众；而彼中已闻石头师挫，有向背心，坚不纳。然寨据至险，万夫莫能仰攻。余遂移札东溪岭，思走英山，入将军寨。但将士疲甚，偶语沙中，俱以途穷为忧。余强起按行，占一数四课，俱空陷。余大惊，因申令诘朝蚤发。

　　是日，余率骑兵前驱，但虑前有敌人，而岂意追骑之蹑其后哉！余方踰岭，后军忽报敌奄至。急回马，而旗靡辙乱，士卒皆窜山谷中。敌骑已在前矣，顾左右止二十余骑，步卒不满百。因勒马高坡，以待后军稍集而击之。讵知后军已为截断，首尾不能相顾矣。敌骑渐合，余念斗死无益，单骑突围走，止一僮携印相随焉。嗟乎！余之入山，非避死也；尚图控连江、楚，收湖南、北之大侠，云扰中原，天下事未可知也。奈何孤军无援，鼓声不振，卒以溃败；东溪之不为空坑者，几希。天耶！人耶！

　　余去敌稍远，而土人利散兵财，皆手挟鸟铳游弈四山。余牙门将跳而复返，与之值，呼之偕行。三人纡回山冈间，迷失道。土人在山麓者觇见，即趋至山椒，阻去路。余以百金为寿，土人即匿余山厂，期以日暮导。余三人始变服，而余将泣数行下，惟恐土人之叵测也。余曰：『死，固我分也。藉土人叵测，我当明言姓氏，舁至建康，从容就义耳。不然者，脱虎穴矣。是盖有命焉』！及酉，土人果复来，裹脱粟相饷。食毕，乘月西行。一夜走七十里，皆羊肠鸟道，崎岖特甚。初，余在马上着靴，后舍骑而徒。偶得双舄，纳之实不容足；中宵涉水，履益加窄。迨晚，十趾血浸，股踵尽裂，余尚竭蹶奔赴。而腹且馁，乃望门投止，谋朝炊。主人问所从来？导者答余为馆师，余将则贾客也；皆以兵声远避而导为之送往。因具盘飧食，为进一匕。复行，适余散兵十数过诸涂，见余惊喜，欲相劳苦；而导者恐耳目，大骇，遂疾走。余恐迷失道，亦蹑导疾走。而村中豪杰观者如堵，竞前遮问。盖村中惟闻余兵入山，风鹤声甚。见蹶者、趋者，必谓兵之随其后也，故执途之人而问之。导者见村中之遮余，意谓事露，计不返顾，并余幞被亦负之而趋。回顾余之将与僮，尚鹄立隔溪。余既失道复失导，不得不反就将与僮。步履仓皇，乡音复异；村中心疑余为敌卒败遁者，益环拥，索金钱。余恐村中或有他敌，姑妄应之；且倾所有，分赠诸人，始稍稍解去。余视其中貌厚者，俾之导行，强而后可。其人姓胡，昆季三；貌厚者，其伯氏也。余时但欲得出山达康庄，他不遑计。

　　是日，又行三十里，托宿焉。逆旅主人，胡族属也。忽胡之季猝至，招其兄出，耳语；俄而，主人咸出。余意其识余行踪，必将甘心于余；然已无可如何。已而胡却入语余曰：『君自海上来，非逃卒也』？余曰：『然！尔何从知之？然则奈何』？胡曰：『君适在村中，不有十许人过我门乎？避雨旁舍。予季问之，知君亦海上人也。恐吾导不力，所以来耳』。然胡终不知余为何许人。胡之老人重具鸡黍，为余言：『此村中豪杰，向年亦举义旌不成，受残虐；故今莫有敢窥敌足而动者。不意此日石头师挫，君辈又败绩，吾侪不复睹汉官威仪矣』！嗟叹久之。复前要盟，余易姓名里居相告，兼谋所向。佥云：『当从安庆渡江』。初，余之离芜湖而趋上江也，旧相从歙人朱君来谒；叩其近状，云变姓名卖药于安庆之高河埠市中，仍欲从余戎行。余谓『事已决裂，此行利钝未卜』：赠以金，麾之使去。至是，余忆前语，遂令胡导至高河埠。而胡亦云：『导至高河埠，能事毕矣』。余益不得不访朱君而问道焉。

　　信宿，达高河埠，已薄暮。余令导与童子先之，问朱君筑室所在？能知朱君别余，复他往，尚未返。高河市人见童子之问朱君也，觉有异；群踪迹之。市中豪徐某、金某，皆歙产；与朱君善。偶过此，闻童子之问朱君、市人之踪迹童子，亦觉有异：竟以数语解散市人，故余得无恙。然朱君未返，无居停主，转投逆旅。逆旅老妪，亦歙人；闻余为朱君故，止宿余。而胡之导余者，将于次朝别余归。余怅怅无所问津，益无聊。晨兴，忽忆安庆向有卖稻船往来江南北，必取道枞阳湖；而高河之去枞阳，一水可通。遂令胡代余觅便帆，将渡江出池州，登九华山，徐图归计。买舟既定，舟人相期亭午鼓棹，余故暂止逆旅。而徐、金二人自外入，与余联坐；问余何来？余告以馆谷归江南，便道访朱君。逆旅中无赖子遂诘余，访朱君为何者？余惟诡词以答。而金与徐素昧平生，言语时，阴左右余，且目余起。余起，金引入空舍中，问余曰：『君得毋姓张乎』？余诡曰：『吴姓』。金曰：『不然。日者我同朱某来江上，从邻舟窥见丰采，君固司马公也。业提师入山矣，何以至是？将何之』？盖余同朱至江上时，方作焚舟计事。旁午，金未晋谒，而朱别去；金以踉跄归，以故朱与余交谊，金稔知之。而朱与金行踪，徐所熟闻也。先一夕余过市，金固疑之；与徐谋曰：『兹二客之访朱君，得非山中使者乎？盍往物色焉』！故时晚之解散市人及是晨之过逆旅，殆有天幸。及见余，徐不识也、金识之；余亦不讳，告以故。金以告徐，徐曰：『江上未解严，谁能为芦中丈人者？倘疏虞，可若何』！固邀余至其家，匿之。始各道姓名，备述夜来事如此；二君诚有心人哉！

　　适安庆敌兵过高河，士民畏之如虎，尽室避村野。余不得已，亦相随避兵至一何姓家，亦金、徐密友也。翌日兵去，金、徐另买卖稻舟，藏余舟次，令何某伴余，由枞阳出江，渡黄湓，抵张滩登岸；而金与徐别从安庆来，相会于张家滩。张家滩，属池之东流。徐之兄卖药其村中，故问津焉。

　　于是由建德祁门两山中，走休宁；羊肠鸟道，较霍山尤甚。余复病疟，扶疾而行。头岑岑，汗下如雨；形容枯槁，几作沟中瘠矣。东、建袤高山，多小寇出没，或乘夜剽掠；土人相率持兵守岭头。凡过客，皆榷金，名曰御寇，实为寇也。余冒险奔驰，道路以目。将次祁门，江右义旅陈九思屯朱桥，村舍逋逃、商旅裹足，而独余行行不止，人多怪之。赖导皆歙人，得无他。计程两日，可抵休邑；买棹溪行，即可达严陵。

　　未至休邑三舍，辄闻有兵阻；抵郭外，果蜂屯蚁聚，闉阇尽闭。盖彼之叛将新复归敌，长吏虑有变，因而登陴。余缘是不得入，止郭外招提；戢羽潜鳞，虽子胥吹箫不是过也。而耳目渐集，乘间抵城中，寓徐之诸父家。其诸父善岐黄术，有隐君子风。余至，盛为治具；然亦谓余馆师，与其犹子善，不知为余也。兵退，买棹严陵。过新安，亭长呵止之；索篙师金，委放行。达街口，有巡司廨，逻卒登舟讥察；见余将北音、貌魁梧，疑为逃卒，持之急。徐起而与逻者斗，而巡司适之郡不在廨，是以事得解。解维至淳安，已入浙矣。省会有文符插民艇载兵绝浮梁，余船藏他港不获免，为所司插去。行路难，一至此哉！余乃迂道走瑞安，凡两买棹，始达严陵。

　　余既入浙，晦迹益难。计唯有山行，可无恐。乃自婺之东、义出天台，以赴海壖。然鸟道羊肠，较徽更甚。时余将已令取道于杭，而金、徐诸人皆不谙浙道里；向者导导余，而兹则余导导；然余实茫然问途。已经得至海滨，滨海居人咸来问讯，远近哄然，知余得生还矣。

　　回思霍山奔亡以来，之安庆、之池、之徽、之浦江、东、义、台，之天台、宁海，计程二千余里；间关百折，何其穷也！复回思自崇明进师瓜步、润州，而和阳、太平、宁国，而徽、池、庐之诸州邑；乘胜长驱，又何其壮也！然而转瞬成败异势、荣辱殊形，是又戏也、梦也？余自丁亥迄己亥，前后入江，皆岁在双鱼；而一再踬，疑若数焉。然以十五载之揣摩简练，既得而复失之；人寿几何？河清难俟！不亦重可慨也夫？

　　●使臣碧血

　　苌弘之事周王，忠于公室以党于范氏，晋人讨而杀之，藏其血三年而成碧。此忠之所由积也。今左先生之为使臣，执节类苏属国、抗议类富郑公、从容类文信国，卒以见僇。呜呼！有明养士三百年，而能以诗书之泽、答扬其祖宗于地下者，左先生其无憾矣！纪使臣碧血。

　　左懋第，字萝石，山东莱阳人。崇祯辛未进士，历官刑部给事中。甲申春，诏督兵湖襄。夏闻变，誓师而北。会福世子建号金陵，改元弘光；懋第入见，涕泣陈中兴大计。遂命视师江上，除右佥都御史，理戎政事。

　　时江左朝事方棘，辅臣马士英议遣使通好于我朝，且告祭崇祯帝；众莫敢行。会懋第母卒于天津之唐官屯讣至，疏请终制，不听；因请使北。乃遣水师陈洪范持节，懋第及太仆卿马绍愉副之。以洪范常镇辽左，与我国用事易通，故授以经理河北、联络关东之命，而通书我朝，傅以金帛；因册封平西伯吴三桂为蓟因公，世镇燕京。赐懋第一品服，加兵部右侍郎兼都察院右佥都御史以行。懋第曰：『我非敢以宠荣易衰绖，顾此行君事、亲事可两尽；否则，抗节而死，亦不负读圣贤书，报我君、我亲地下也』。

　　秋八月，行次沧州。闻我朝已改封吴三桂为平西王，于是洪范遣使先以册命授三桂，谕来使意；三桂不发书，缄册上摄政王。册文内有「世镇燕京」语，王览之固已怒矣。然朝议谓：『以礼来，且令使臣入见』。

　　九月，至杨村。有士人曹逊、金镳、孙正疆等来谒，且言有报国之志，愿从行。懋第曰：『渡江以来，仅见汝等。今上正位继统，思得义勇以佐中兴。汝等之来，是也』！并录署参谋行阵。

　　十月初，进至张家湾。时议以四夷馆处使臣，洪范无词；参谋通判陈（系孝廉，失其名）曰：『此行成败未可知，而所系国事轻重甚大。今陈帅委蛇如此，倘随势倾倒，其若王命何』？遂以往来通议诸事白懋第决之；而洪范遂心贰于左。左谓舌人（通事人也）曰：『我奉祭告先帝及酬谢贵国之命而来，盖以贵国为我先帝成服，故不敢先之以兵；奈何以夷馆授行人？且我奉御书币聘至境，若以属国相待，我必不入；义尽名立，师出有名，我何恤哉』！往返再四。

　　斯时朝士未知江左虚实，心惮懋第。乃议以鸿胪寺处之，遣官骑来迎，建旄乘舆，肃队而入。十四日，内院满大学士刚林来诘曰：『何不朝见』？懋第曰：『议礼定，然后可见』。刚曰：『礼如何行』？曰：『昔天朝出使外国，国王皆稽首迎拜。今贵国为先帝成服，是有礼于我；故但以客礼相见耳』。刚大笑曰：『我大清皇帝即位，不闻尔福王朝贡；乃以天朝自处，直欲我客礼哉』？懋第曰：『本朝不知贵国之事，以贵国有礼于我君，故命使来谢，自应以客礼相见。我国家不幸，罹此大变；今皇上正位继统，方图中兴大业。汝何得言朝贡』？刚曰：『福王奉何人命僭位』？懋第曰：『先帝遇变升遐，岂有遗诏！今皇帝为先帝之弟，兄终弟及，率土归心，奉天继统。若何许人？敢言僭位』！刚曰：『既知崇祯帝死，若何不死』！懋第曰：『君所言，可以责在廷诸臣，不可以责我。我奉先帝命督兵剿贼，月余始闻变。我固为今日计，徒死无益』！刚曰：『既剿贼，贼破京城时，尔作何事』？懋第曰：『我奉命剿贼张献忠；犯京城者，李自成也。我闻变，即勒兵北行，路闻贵国已驱贼都燕，是以中止；若即以兵来，非杀贼、是剿平尔国矣。且若所言，不过借词难我。譬如往年尔国入犯，而琉球、朝鲜乘虚骤灭尔国；失国之罪，可以责守国诸臣，其将兵入犯者，尔何能罪之哉』？时懋第声色俱厉，而洪范、马绍愉皆唯默不言。懋第复曰：『莫说我江南小，我江南尽大』。刚曰：『谁言大』？懋第曰：『我说也』。洪范以懋第色变，遽曰：『此大事也，非可以一日决；明日再议耳』。刚遂去，洪范、绍愉俱心危之。

　　明日，刚复来，所言大略如前，而终以「福王僭位」为词。懋第曰：『始则福王，今已正大统为天下主；汝所言，多不通理。且我来祭告先帝，因而酬谢贵国；非以请降及讲和来，安得以属国礼相见？若所行可复命，我即专之；不可复命，我必不行，有死而已』！刚曰：『如此，且发国书来看』。懋第曰：『御书以与国王，若何得预看』！刚曰：『且已！但欲见上，须行臣礼』。洪范谓懋第曰：『不如先生再议他事』。懋第曰：『此来本为祭告先帝，无他事可议。若相见礼少错，后无一事如命矣；我必以死争之』。洪范曰：『既不可相见，姑以金帛先之』。懋第因举示曰：『银两以赏陵工军匠，金币以谢国王』。悉数之以付刚。刚欢笑而去；私赞懋第曰：『此中国奇男子也』！时我朝新定鼎，不深悉汉事；两日所辩，皆汉人为谋主。而懋第慷慨劲烈，词气不挠，故我朝亦不能有加于使臣；而心甚重之，馈饵、礼貌甚隆。

　　懋第遣参谋通判陈、旗鼓副将王廷翰以谒陵事请，报言『崇祯已葬，可毋往』！懋第不得至陵，乃陈太牢、服斩衰，率将士北向，哭于寺厅三日。都人闻者，莫不流涕。守卒以其事告摄政王，王益重之；欲生致懋第，懋第终不屈。

　　而洪范受王约，许以江南降，爵为侯；有成言矣。二十七日，有数骑来，遣使臣归国；出永定门，相次合百骑以从。日行六十里，而使臣所从将士尚八百余。十一月五日，止沧州十里铺。忽有数骑从常大人来，遮懋第、绍愉还京，独遣洪范归；骑卒有从懋第、绍愉北者，有从洪范南者，常不之问。而我朝已祭告蚩尤之旗发兵南下矣。是日，懋第入沧州城宿，守者戒严。懋第谓将士曰：『使臣以留为荣，我死无憾！若等从我固当，然俱死无益；不若尽止沧州。我入燕，观动静，然后发疏，遣人驰奏』。翌日，从数骑北发，而左营副将张文才、后营副将杨逢春、都司刘英、军士三百余人止沧州。

　　懋第既返，止太医院署中，逻禁颇严；疏未得发。久之，懋第上摄政王启，略曰：『懋第奉命北来以礼治兵，所以通两国之好；今无故稽留，我使士马日呼庚癸，则后之持节者，谁复不避艰险以图国是？必致上干天和、下戕民命，亦非贵国之利也』！启上，摄政王令内院谕懋第：『第静听，勿有违越』。而都司刘英潜至京，与游击樊通往来侦事。

　　明年乙酉正月，英及参谋曹逊、金镳入讯。昼閟不得通，夜踰垣入见，懋第曰：『近者，人以利害之说动我，我以壁上所书示之。「生为明臣，死为忠鬼」，此吾志也』。又以上摄政王启示逊；逊曰：『此启足为使节光，然今日之事有可否、而无成败』？懋第曰：『我心如铁石，亦听之而已』！是时，伪太子亦止太医院旁署中。懋第潜使所从将士诱问守门满卒，满卒曰：『此真崇祯太子，故加防闲，供应不缺。尔太子常言伯父今在南京，要南去』。懋第因为书二通，一言当遣使臣速归、一请皇太子回南辨验，投内院。内院隶扞之数日，始投；卒不报。

　　二月，懋第以不能躬叩诸陵，遣樊通、陈尚嘉驰诣诸山陵及崇祯帝陵哭叩之。三月十九日崇祯帝忌辰，懋第为哀表一通，率从行诸臣，以羊冢、香帛望祭，哭叩于太医院署中；复为文，以只鸡、尊酒祭忠烈诸臣从先帝死社稷封疆者。

　　四月，草疏一通，用帛幅细书，藏之蜡中；遣金镳及都司杨三泰驰金陵奏之。而江淮方阻兵，不得达。比至五月，金陵竟失守矣。曹逊以告，懋第曰：『此事皎然如日月，我志已决，毋烦言』！

　　闰六月十五日，以江南既平，再下薙发之令。谕懋第降，且髡之；懋第不从。中军副将艾大选首髡如法，且劝懋第降；懋第大怒，挥从官立杖毙之。事闻，十九日捕下刑部。刑部曰：『若不早薙头降，而擅自杖杀人，何也』？懋第曰：『吾头可断、发不可薙！我奉命北来，已办一死，岂肯自败于今日，与若辈为伍？且艾大选薙头倡叛，恨不以军法枭示通衢；我自行我法杀我人，与若何与？可速杀我』！遂下狱。

　　二十日，加铁锁三，拥入内朝。懋第丧冠白袍，不北面，南向坐于廷下。摄政王心雅重之，欲生懋第，且大用之；问在廷汉臣曰：『卿等云何』？吏部侍郎曰：『为崇祯来，可恕；为福王来，不可饶』。懋第曰：『若言今上是先帝何人？且若中先朝会元，今日何面目在此与我言乎』！侍郎语塞。兵部右侍郎曰：『先生何不知兴废』？懋第曰：『先生何不知廉耻』？于是在廷无复言者。摄政王曰：『尔既为明臣，何为食我朝粟半年而犹不死』？懋第曰：『尔入攘我朝之粟，反谓我食尔粟耶！且古之致力中原，亦有藉外国之食者。我国家不幸，罹此大变；圣子神孙，岂遂无人？我今日止有一死，又何多言』！摄政王色变，挥出斩之。左佥都御史赵开心欲起救懋第，同列掣其裾止之，赵不得前；遂拥懋第之宣武门外菜市。懋第昂首高步，神气自若。既至，南向再拜，端坐而后受刑。刽子杨（忘其名）挥泪稽首懋第前跪，泣不止。少顷，徐起举锧，亦不惮满人之在左右也。是日大风，昼晦；都人奔走流涕拜送者，不可胜纪。懋第既拥出朝，赵开心始得前；启王曰：『死之适足以成其名，不如释之』！王可其奏，而懋第已死矣。先是，髡令下，马绍愉即率所从将士薙发降；而懋第参谋陈用极、傅宣、游击王一斌、都司刘统、王廷佐、千总张良左俱以不从令，同日被杀。游击樊通收殡懋第尸于彰义门之白马坑，并取用极等诸人瘗之。而前所遣杨三泰所赍蜡书，以是年冬泛海入越，始达鲁监国发之。

　　初，懋第之至也，内院大学士洪承畴面之；懋第叱曰：『此鬼也！承畴统制三边，松、杏之败，身殉兵革；先帝赐祭，加醮九坛，优以荫恤。承畴死久矣！何以至今日尚存？若来者，鬼也』！洪至，且前欲与言，卒不得发而罢。他日，内院大学士李建泰访之，阍者通谒；懋第曰：『老奴何得尚存？昔督兵讨贼，先帝特宠饯之；乃既不以身殉国难而又降仕他人，亦有何面目见我哉』！李闻，不得见而去。嗣是朝士欲见者，率遭唾骂。于是咸惮见之；或不得已，一投谒以示「不绝」之意。及江南平，闻懋第题诗云：『峡坼巢封归路迥，片云南下意如何？寸丹冷魄销难尽，荡作寒烟总不磨』！讫如其言。

　　二十五日，沧州守知懋第已被害，以告前所留将士杨逢春、张友才等；于是三百余人皆号泣散去。

　　明年丙戌六月十九日，陈洪范有疾，忽言左公至，惊悸而死。始，洪范之持节也，江南以通好重寄命之；事成，世加侯爵。而洪范旧通辽左人语：入燕，尽以江左情实告，而心卖懋第。及还，又率南征之兵平江南。懋第见杀，而洪范定爵为侯；甫期年，卒为懋第忠魂所杀。  
　 
　　皇明监国鲁王圹志

　　发现皇明监国鲁王墓记（摘录）

　　跋金门新发现「皇明监国鲁王圹志」

</div>
    <div class="pagination">
<a href="鲁春秋_page9.html">上一页</a><span>...</span><a href="鲁春秋_page5.html">5</a><a href="鲁春秋_page6.html">6</a><a href="鲁春秋_page7.html">7</a><a href="鲁春秋_page8.html">8</a><a href="鲁春秋_page9.html">9</a><span class="current-page">10</span><a href="鲁春秋_page11.html">11</a><a href="鲁春秋_page12.html">12</a><a href="鲁春秋_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
