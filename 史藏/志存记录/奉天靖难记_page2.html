<!DOCTYPE html>
<html>
<head>
    <meta charset="UTF-8">
    <title>奉天靖难记 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奉天靖难记 - 第 2 页/共 2 页</h1>
    <div class="content">　　乙卯，我师至东昌，盛庸背城而阵，上语诸将曰：「盛庸粮乏而出，今东昌素无畜积，彼必决死一战，须以计破之。贼欲速战，我则不战，贼不欲战，我则扰之。我领精骑绕出贼后，观其厚薄虚实，因其可击，我就击之。尔等望其军动，即鼓噪而进，贼腹背受敌，内必自乱，可以收功。若不可击，我掠贼营而回，以骇贼心，尔等慎毋恃累胜之威，有玩愒之心，必当弥谨。」诸将皆唯唯。上历观其阵，曰：「吾已得破之之术矣，在前傍与后空虚。」贼持重不欲战，上以精骑击其左翼，绕出贼阵，复回冲其中，贼围上数重，上观西南稍薄，遂击破贼阵而出，杀伤甚众。一勇士马伤不能出，上复杀入贼阵，拔勇士而出。时我军不待上击贼后即踊跃曰：「见贼不杀，复何待乎？」乃进。先薄其阵，为贼火器所乘而退，张玉突入贼阵，与贼大战，连击杀数十人，玉被伤而殁。上犹不知，进战不已，贼败退。 （「贼败退」，「贼」原作「战」，据明朱当■〈氵眄〉国朝典故本改。） 时已昏黑，就阵执贼卒讯之，知我步军已退，遂收军回营。 
　　丙辰，回军，令步军辎重先行，上以百余骑殿后，贼五千余骑来追，上控辔徐行，俟贼先锋出，贼挑战，上发矢射之，应弦而毙。贼退而复进，有先出阵者，即射殪之，贼惧不敢复进，遂敛退。　丁巳，师至馆陶。贼将盛庸勒兵真定，贼帅勒兵四出，以要我归师。贼间获我军士，即披面抉目，刳其心腹，惨酷殊甚。我军士见之愤恨，怀必死之志，故每临阵，人自为战。 

　　●奉天靖难记三 

　　三十四年辛巳　正月辛酉朔，大军回至威县，遇真定贼帅以马步二万来邀。上以精骑数千沿途按伏，率十余骑逼其阵诱之，谓曰：「我常获尔众即释之，我数骑暂容过，无相阨也。」贼曰：「放尔是纵蝎。」众即来追。上且斗且却，引入伏内，围而尽殪之。 
　　乙丑，至深州，复遇真定贼帅以马步三万来邀。以骑兵千余遥阨其归路，上率精骑百余先薄贼阵，贼势动，大军乘之，遂奔溃。皆望真定走，我骑兵要之，生擒监军内侍长寿，并指挥、千百户数十人，斩首万余级，获马三千余匹，众悉尽降，遣之。 
　　戊辰，大军驻蠡县，百姓苦贼虏掠，逃散出境。遣人招之复业，百姓闻上至，皆悦，趋就耕桑。 
　　丙子，师回北平。　丁丑，诸将以东昌无功，免冠顿首请罪。上曰：「尔等皆冠，其失在予，非尔等所致。予以尔等皆心膂之士，骁勇善战，爱惜才难，每有小过，略而不问，驯至违律，废弃前功。譬父母养子骄爱之过，纵其所为，久则不听父母之命，此岂子之罪哉？然胜负兵家常事，今胜负相当，未为大失。尔等但勉图后功，若复踵前辙，虽欲私宥，公法难原，天地神明亦所不容矣。」诸将咸惶恐流涕。壬午，升燕山左护卫指挥使王真、燕山中护卫指挥使费瓛、指挥同知刘江、燕山右护卫指挥使白义为北平都司都指挥佥事。 
　　二月庚寅朔。戊戌，命僧修佛会，荐阵亡将士，上亲为文祭之。祭毕，泣而言曰：「奸恶集兵，横加戕害，图危宗社。予不得已，起兵救祸，尔等皆摅忠秉义，誓同死生，以报我皇考之恩。今尔等奋力战斗，为我而死，吾恨不与偕，然岂爱此生？所以犹存视息者。以奸恶未除，大雠未报故也。不忍使宗社陵夷，令尔等愤悒于地下，兴言痛悼，迫切予心。」乃脱所御袍于前焚之， （「乃脱所御袍于前焚之」，「乃」原作「及」，据明天一阁抄本改。） 诸将亟止之，上曰：「将士于予情义深厚，予岂能忘？吾焚此，亦示同死生，死者有知，鉴予此意。」焚讫，号痛不已，将士皆悲哭不止，观者无不感动。诸阵亡家父兄子弟见者皆收泪曰：「人生百年，终必有死，而得主人哭祭如此，夫复何憾？我等当努力，上报国家，下为死者雪冤。」遂相率请从征自効。 
　　壬寅，上谕诸将曰：「贼势鸱张，渐来见逼，今因其未出，先进师御之，不可坐受其制。」乙巳，上率师南出御贼，谕将士曰：「尔等怀忠奋勇，协力同心，临阵斩敌，百战百胜。比者东昌，纔战即退，弃前累胜之功，可为深惜。夫惧死者必死，捐生者必生，若白沟河之战，南军怯懦，见战即走，故得而杀之，所谓惧死者必死也。尔等刀锯在前而不惧，鼎镬在后而不慑，临阵舍死，奋不顾身，故能出百死全一生，所谓捐生者必生也。举此近事为喻，不必远鉴于古，此实尔等所知也。有惧死退后者，是自求死。尔等毋恃累胜之功，漫不加警。有违纪律者，必杀无赦。恪遵予言，始终无怠，则事可以建功，可以成矣，其懋之哉！」 
　　己酉，驻兵保定，上会诸将议所向，咸曰：「定州军民未集，城池未固，攻之可拔。」上曰：「野战则易以成功，攻城则难于收効，况盛庸聚众德州，吴杰、平安颉顽真定，相为掎角，攻城未拔，顿师城下，必合势来援，坚城在前，强敌在后，胜负未可决也。今真定相拒德州二百余里，我军出其中，贼必迎战，西来则先击其西，东来则先击其东。败贼一军，余自破胆。」诸将曰：「二百里不为远，我军分两贼间，彼合势齐进，我腹背受敌。」上曰：「百里之外，势不相及，两阵相对，胜负在于呼吸之间，虽百步之内，不能相救，矧二百里邪？尔等无惮，试观吾破之。」明日，移军于紫围八方，上所御素红绒袍忽见白花如?雪状，凝为龙纹，鳞鬣皆具，美如刺绣。诸将见者骇异，咸稽首曰：「龙为君象，天命攸归，故有此嘉兆，必获大捷。」上曰：「我与若等御难求生，诚非得已。且帝王之兴隆，历数有在，岂可必得？但冀幼冲悔祸，奸恶伏诛，宗社再安，吾得仍守藩封，尔等亦各安其所。今凶焰方盛，社稷几危，吾日夜深忧，乃不思自奋，而以此为异，是亡警惧之心而动安逸之萌也，吾恐蹈沦胥之患矣。」 
　　三月庚申朔，进军缘滹沱河列营，当贼往来之冲。遣游骑哨定州、真定，多为疑兵以误之。辛未，闻盛庸军至单家桥，上率师由陈家渡过河逆之，不见庸军，恐其潜与真定军合，往还渡河者数四，遇一虎，咆哮河侧，遂杀之。上曰：「虎猛兽，格死之者，有胜贼之兆。」　己卯，侦知盛庸军于夹河，进以迫之。庚辰，去贼营四十里驻兵。上语诸将曰：「贼每列阵，精锐在前，罢弱在后，明日与战，以劲师当其前，摧其精锐，余自震慑。中事常去贼五六里，列阵严整待之，我以精骑先薄其阵，绕其背而击之，如掩扉之势，推之使前，贼急行五六里，气喘力乏，中军俟其奔过，随而击之，我蹑其后，乘势逐北，贼众必败。慎勿逆击之，贼必致死以期生也。」上饬谕诸将再三，犹恐其未解，复抽箭画地，指授诸将。复恐审识未精，令中使列为队，逐一教之，申令约束，至为详备。　辛巳，令诸将列阵前进，午至夹河，盛庸亦列阵以待。上先以三骑觇贼阵，见其火车、火器，强弩、战楯悉列阵前，遂掠贼军而过。贼见三骑，即出千余骑来追，上勒马控矢以待，追骑将近，引弓射殪一人，贼惧而止，已而复来，又殪一人，如是再三，连殪其数人，贼不敢逼，乃以骑兵一万连步卒五千薄贼阵。将交锋， （「将交锋」原作「锋将交」，据明天一阁抄本改。） 步卒下马，攻其左掖，贼拥盾层迭自蔽，我军攻之不能入。上预作木矛?赞，长六七尺许，横贯铁钉于其端，钉末逆钩，令勇士直前掷之，连贯其盾，亟不得出，动则相牵联，不可以蔽，遂乘其空隙以攻之。贼被箭，遂弃盾走，仓卒发火器，俱不能着人，反烧其阵，贼众乱。骑兵乘之而入，直捣其腹心，贼皆前奔。中军将谭渊见尘起，遽出兵逆贼，败师势不可遏，渊鏖战而死。朱能、张武等率大军并进，上以劲骑掩杀贼背，冲贯阵中，与能等军合，斩刈甚众，杀其都指挥庄得、骁将楚智、皂旗张等。时昏黑，各敛军还营。上以数十骑逼贼营而宿，天明视之，四面皆贼，左右曰：「亟出，勿为所图。」上曰：「且休，无恐，吾正欲示轻贼，以沮其气。」日高余丈。上引马鸣角，穿贼营从容而出，贼众顾视惊愕，略不敢近。 
　　壬午，上谕诸将曰：「昨日谭渊见贼走，逆击太早，不能成功，兵法所谓穷寇无遏，我先戒渊，令其整兵以待，俟贼奔过，顺其势而击之，为是故也。然贼虽少挫，其锋尚锐，必致死来斗。大抵临敌贵于审机变，识进退，须以计破之。今日贼来，尔等与战，我以精骑往来阵间，贼有可乘之处，即突入击之，两阵相当，将勇者胜，此光武所以破王寻也。」遂整兵俟贼。至时我军于东北，贼军于西南，进与交战，自辰达未，上临阵督战，将士人人踊跃争进。乃张奇兵往来以冲之，贼军退而复合者数四，两军兵刃相接，彼此战疲，各坐而息。已而复起战，相持不退，飞矢交下。忽东北风大起，尘埃涨天，沙砾击面，贼军眯目，咫尺不见。我军乘风大呼，纵左右翼横击之，钲鼓之声震地，贼军大败，弃兵而走，斩首十余万级。追至滹沱河，溺水及践蹋死者不可胜计。余皆溃散，降者悉放遣之，尽获其器械辎重，盛庸单骑走德州。上战罢回营，埃尘满面，将士不能识，及闻上声，乃趋前来见。上每临阵，出入阵间，决机应变，一见军受敌，即驰赴之，诸将士遥见上旗帜，欢声震动，莫不奋戈争先，一以当百，故无不胜也。 
　　初，贼气骄盈，谓此举必见摧灭，各将金银器皿及锦绣衣服，俟破北平城之日， （「俟破北平城之日」，「北」原作「败」，据明天一阁抄本改。） 大为宴会。至是大败，所将器物尽为我军所得。癸未，以战捷遣使回北平，至单家桥，见贼军万余营于南岸，至晚来报。甲申，上率兵往击其营， （「上率兵往击其营」，「击」原作「回」，据明天一阁抄本改。） 斩首数千级，溺死者甚众。是日大军移住楼子营。先是，吴杰等引军来与盛庸合，未至八十里，闻盛庸败，乃退回真定。上语诸将曰：「吴杰等若婴城固守，则为上策，若军出即归，避我不战，则为中策，若来求战，则为下策也。今其必出下策，破之必矣。」诸将曰：「彼闻盛庸已败，必不敢出。」上曰：「不然，吴杰、平安拥众十万，不得与盛庸合者，以我军居中隔离其势，今逗遛不出，有旷期失律，老师费财之责，然彼虽外示与盛庸合，其实忌盛庸先成功耳。盛庸战败，彼之所幸，盖欲独专其美，以图侥幸之功，此其有必出者。我且散军，托言取粮， （「托言取粮」，「托」原作「记」，据明朱当■〈氵眄〉国朝典故本改。） 示以空虚。贼闻我军散，必乘虚而来，我军既出即回，严师以待之，必落我彀中矣。」是日散军四出取粮，又发校尉荷担抱婴儿，佯作避兵者，散入真定城，报云大军各散取粮，营无备。贼闻以为信然，乃出师欲掩我不备。 
　　闰三月庚寅朔。乙未，命都指挥郑亨、李远等将骑兵五千哨真定。丙申，郑来报：吴杰军滹沱河北，去我军七十里。上曰：「贼不量力揣智，妄欲求战，譬犹乳犬之犯虎，伏雌之搏狸，虽有斗心，死随之矣。且盛庸既败，今彼复来，此天意欲两败之也。」遂饬诸军渡河。时向暮，诸将请明旦渡，都指挥陆荣进言曰：「今日十恶大败，兵家所忌，不可济师。」上曰：「吾千里求战，忧贼不出，百计以诱之，今其出在外，是贼送死之秋。夫时不再得，几惟易失，今时几如此，岂可缓也？借使缓之，贼退真定，城坚粮足，攻之不克，欲战不应，欲退不能，是坐受其毙。若拘小忌，终误大谋。」 （「终误大谋」，「终」原作「欲」，据明朱当■〈氵眄〉国朝典故本改。） 上遂策马先渡，刘才执辔而言曰：「水深，骑从而渡，步军辎重有渰没之患。」上令骑由上流渡，步军辎重从下渡，骑障遏上流，下流水浅，辎重毕渡。上先率骑兵三千循河西进，行二十里，果遇贼军，遂退营于藁城。 
　　戊戌，与贼锋略交，值晚，各收兵还营，上虑贼潜退，躬率数十骑逼贼营而宿，以缀贼军。己亥，贼列方阵于西南，上见而笑谓诸将曰：「方阵四面受敌，岂能取胜？我以精兵攻其一隅，一隅败，则其余自溃。」乃以军縻其三面，悉精锐攻其东北隅，与贼大战。上以骁骑数百，循滹沱河绕出贼后，突入贼阵，大呼奋击，矢下如雨，箭集上旗，有若猬毛。平安阵间缚楼数丈，升高以望，上麾精骑冲其前，平安坠而下走，几被获。忽大风起，飞屋拔树，贼众力不能支，我军四面蹙之，土崩瓦解，斩首六万余级，追奔直抵真定城下，杀死无算，俘降者悉释之，尽获其军资器械，生擒都指挥邓戬、陈鹏等，吴杰、平安仅得入城。翊日，遣人送旗回北平，谕太子曰：「谨藏之，以示后世子孙，使知今日御祸艰难也。」都督顾成见旗而泣，谓太子曰：「臣自幼从军，多历战阵，今老矣，未尝见此战也。」 
　　庚子，师渡滹沱河。　己酉，至顺德。辛亥，至广平，各郡县官民望风来迎，曰：「不图今日复见殿下。」乃受而遣之。　癸丑，至大名，官吏父老率众来迎。时获贼谍者，询以奸恶，言齐泰、黄子澄等皆窜逐。上语左右曰：「若尔，则必有悔祸之心，其兵必解，而吾亦得以少释其憾。」乃上书曰：窃惟二帝三生之治天下，无他术也，建用皇极而已。皇极者，大中至正之道也，以大中至正之道治天下，天下岂有不治者乎？大中至正之道，非人为之，盖天理之所固有，为人君者持守而行之，则佞臣必远，贤人不近而自近，九族不睦而自睦，百姓不均而自均，无所往而不当矣。洪范曰「无偏无党，王道平平」，岂非大中至正之道也欤？若为其君者，蔽其聪明，不亲政事，近佞臣，远贤人，离九族，扰百姓，彰过失于天下。为臣者，逞奸邪，图不轨，以危社稷。孰能举二帝三王治天下之大经大法以陈于前哉！尝观汉唐以来，大有为之君，亦不出于二帝三王之道，故能长久者也。 （「故能长久者也」，「故」原作「不」，据明天一阁抄本改。） 
　　今昧帝王大中至正之道，且以诛灭亲王为心，父皇太祖高皇帝宾天未及一月，听流言而罪周王，破其家，灭其国。不旋踵而罪代王。湘王无罪，令其阖宫焚死。齐王无罪，降为庶人，拘囚京师。岷王削爵，流于漳州。至于二十五弟病不与药，死即焚之，弃骸于江。呜呼！彼奸臣者，其毒甚于虎狼。我父皇子孙几何，能消几日而尽害之至此，痛切于心。 
　　岂意祸几日兴日盛，我守国奉藩，遵礼畏义，本无一毫之犯，又结构恶少，复来屠我，动天下之兵，骚四方之众，直欲必灭而后已。夫兵不祥之器， （「夫兵不祥之器」，原无「兵」字，据明朱当■〈氵眄〉国朝典故本补。） 圣人不得已而用之。本为保生民， （「本为保生民」，原无「民」字，据明天一阁抄本补。） 诛讨奸恶，以报大雠。上荷天地祖宗神明冥加佑护，凡战必胜，实非善用兵也。独念兵甲不息，天下生灵涂炭，何日而已，为民父母，能不惕然而恤之哉？我之将士，日望宽恩，以遂其生，已尝具奏， （「已尝具奏」，原无「奏」字，据明朱当■〈氵眄〉国朝典故本补。） 冀回其好生之心 （「冀回其好生之心」，原无「其」字，据明朱当■〈氵眄〉国朝典故本补。） ，以免无罪而死于白刃之下者，上不能允。岂期奸臣进兵不已，屡战屡败，生灵何辜，遭此荼毒，肝脑涂地，我虽战胜，哀感之心，宁有已乎？迩者侧闻诸奸恶已见窜逐，虽未伏鈇钺之诛，然亦可以少谢天人之怒，于此可见审之明而断之果，可以复太祖之雠，可以全骨肉之恩，可以保天下于几危，可以措社稷于悠久，故闻之不胜踊跃。诚如是，则非特我之幸，实社稷之幸，天下之幸也。惟日夜冀休兵之旨而竟无所闻。且四方之兵，调弄不止，是盖不能无疑焉。且以奸臣之窜逐，其罪恶盖以了然明白，曲直之情，虽三尺之童，不待言而知之，是兵可解，寃可刷，而恩可推也。何故执持不改，外示窜逐奸恶之名，而中实主屠害宗藩之志。 
　　往者自念无罪，而茅土见削，子孙不保，受屈万世，宁俛首蒙耻，甘受芟夷，不顾宗庙子孙乎？见兵四集，心震胆掉，不知所为，左右彷徨，求贳死于旦夕，遂以兵自救。诚知以区区一隅之人，当天下之众，鲜有不摧灭者，徒以须臾喘息，延缓岁月，冀或有回旋之日也。身亲行阵，于今三年，赖天地眷佑，父皇母后圣灵保佑予躬，战胜攻克。每见锋镝之下，死亡者众，痛伤于心，故恒戒将士曰：「天下军民，皆父皇赤子，驱迫战斗，彼何罪焉？甚毋杀之。吾畏死所以救死，彼之畏死，其情盖同。」由是降者悉释之，全活者不知几千万人矣。往者耿炳文以兵三十万欲加戕灭，败之于真定。既而李景隆两动天下之兵，号百万之众，直来见杀。李景隆盖赵括之流也，手握重兵，骄肆无谋，视我如囊中物，可采而有，曾无毫发警惧之意。夫战，孔子所慎，而李景隆易之，白面小儿，岂足以当大事？惟解饮酒挟妓，酣呼歌舞而已。故首败之于郑村坝，继败之于白沟河，追奔至于济南，百万之众，两战沦没，可谓极矣！按：天下无必胜之兵，有不可败之将，将非其人，兵虽众，不足恃也。盖方、黄惟务集兵，不知选将，故耿文炳以三十万而败于真定，李景隆以数十万而败于北平，继而郑村坝、白沟河两战而百万沦没，是诚小儿辈将兵，兵无纪律，安足以御大敌耶？胡轻视为探囊取物而易之也，卒之一败涂地。众不足恃，信矣！ 
　　于此之时，冀或有开悟之萌，下责己之诏，引领南望，重增欷歔。未几，盛庸以三十万之众复来见逼，庸本鄙夫，何足算也。夹河纔战，一败?释。吴杰、平安以十万继进，略战藁城，遂尔奔北，前后小大之战，莫知其几，然无一不败之者，何也？盖臣众有必死之心，而无求生之望故也。 
　　臣每战胜，愈加忧畏，恐鹬蚌相持，渔人收利。窃惟奸恶已逐，左右必皆忠良之臣，识胜负之机，或虑及此，必开心见诚，惩难悔祸，以解兵衅，休军息民，保全骨肉。因循至今，而德州之兵日集，是必欲加屠害而后已。臣忝居叔父，肺腑至亲，何苦见困如此？今天下之兵，数战已尽，复闻召募民间子弟为兵，驱此白徒，以冒死地。又况馈运供需，百费劳弊，倘此一战不胜，则势危矣。诚不忍至此，伏望回心易虑，启春育之仁，隆亲亲之义，复诸王之爵，休息兵马，销锋镝为农器，以安天下之军民，使各遂其生，其恩莫大也。我父皇在天之灵，亦安宁慰悦矣。如不允所言，一旦社稷落奸臣之手，则贻笑万世矣。夫大厦之倾，岂一木所能独支，鹍鹏扶摇，非一翼所能独运，自古帝王建万世之基者，莫不以惇睦九族，崇重藩屏之所致也。且弃履道傍，尚或收之，而至亲哀穷，宁无怜恻之者乎？故犹不敢自绝，披露腹心，献书阙下，恭望下哀痛之诏，布旷荡之恩，使得老守藩屏，効报朝廷，则基业有万年之安，子孙亦享万年之福矣。二帝三王大中至正之道，岂有加于此哉！冒渎威严，幸垂矜察。 
　　书至，允炆以示方孝孺，孝孺观毕曰：「我欲弛其备而无由，是来正合机会。各处兵马渐集，但云南路远未至。其军久驻大名，暑雨为沴，不战自困。因调辽东军马以攻永平，德州军马以扰北平，根本受敌，彼必速归援， （「彼必速归援」，「必」原作「此」，据明天一阁抄本改。） 我军追蹑，其破之在此一举，事已垂成，机不可失。今遣人报之，往反之间，师已毕会。」允炆善其策，乃以大理少卿薛岩等赍诏至军，阳言休兵。时方孝孺当草诏， （「时方孝孺当草昭」，「草」原作「笔」，据明天一阁抄本改。） 辞多不逊，允炆曰：「且婉其辞。」孝孺不从，曰：「不可以示弱。」见者谓孝孺曰：「若欲解兵衅，请更其辞。」孝孺咈然作色曰：「此岂浅丈夫所能知？」人遂无敢言者。又用小黄纸印间谍数千张付薛岩，令其至军中散投于地，以摇惑我军心。薛岩至半途，匿之不敢出。上读诏，见辞语肆慢，笑语薛岩曰：「帝王之道，自有弘度，发号施令， （「发号施令」，「令」原作「行」，据明天一阁抄本改。） 昭大信于天下，岂可挟诈以祖宗基业为戏耶？」岩等俯伏惶恐。久之，上曰：「诏语如是，尔承命之言何如？」岩曰：「但欲殿下释兵，来谢孝陵，则兵可息。」上曰：「宗藩阽危，祸难不已，社稷深忧，必执奸丑，献俘太庙，以谢孝陵，我之愿也。所典之兵，受之皇考，以为护卫，用备不虞，制度已定，难以更改，今欲释兵，是以徒手待缚，此奸臣谬计，欲以欺人，虽三尺童子，不为所罔矣。」乃宴赏薛岩等，令其休息。上谓诸将曰：「吾观薛岩等，言媚而视远，此来觇我虚实，非求和，宜耀武以示之。」时各军连营百余里，戈甲旌旗，照耀原野，步骑参错，队伍整肃，或驰马逐猎，或相与角力，人人意思安闲，鼓勇欲斗。岩等见之惧，私相语曰：「前人来言，北军疲敝且少，不足畏，今何若是之多！且人皆勇武，甚矣，人言不可信也。」岩等留数日，上遣其归，谓之曰：「我皇考创业之基，诚为艰难，子孙承籍基业，当善保守。今羣小造祸，以危社稷，乐为诡诞，诚为可忧。若果有意息兵，当推诚见报，罢各处军马，吾即敛众归国，永为藩辅，毋用虚辞，以见悔也。」薛岩等还，方孝孺等问之，岩等备述上所言，且言上高明远见，雅量豁达，坦怀接物，军容整肃，上下一心，非用计所能间也。方孝孺等不然其言。 
　　五月己丑朔。癸卯，贼军窃发，以扰我饷道。上遣指挥武胜等上书： 
　　闰三月二十四日，为息兵事，遣人上书阙下。蒙遣大理少卿薛岩等至军见报，不敢稽留，即送其回，谨听指麾。未能十日，而彰德、卫辉各处并德州军马邀我运粮官军，杀死数百人，执指挥张彬等，此皆小人逞凶，不欲息兵，固欲结衅，以失信于天下。已尝调兵追捕，后得总兵官四月二十日驿书一纸，促吴杰、平安领兵会合德州见逼。计使臣四月十六日离京，至二十日纔五日，又有会合军马之旨，遣使息兵，诚耶伪耶，岂行人之失辞耶，如此岂可凭信？张设机阱，以相掩陷，令人岂能相安，且欲令释兵可乎，不可乎？德州、真定之兵朝散，我夕即敛师归国。今兵势四集，网罗方张，不能无畏，是兵决不可离，离则为人所祸，此不待明者而后知也。况钦奉父皇明训，命节制北平、辽东、大宁、宣府军马，夫有所受， （「夫有所受」，原无「夫」字，据明天一阁抄本补。） 岂可委捐？若果以社稷为重，宗藩为心，宣大信于天下，何暇计此芥然之兵哉？以此观之，诚知以计见縻，决无息兵之理，必欲屠灭而后已。 
　　思惟父皇创业艰难，子孙不保，于此之际，宁不寒心。今兵连祸结，天下频年旱蝗，民不聊生。强凌弱，众暴寡，饿民蠭聚，号啸山林，相扇为盗，官府不能禁制，其势滋蔓，势有可畏。祖宗基业，将见危殆，所谓寒心者此也。抑未知虑至此否乎？夫天下神器也，得之甚难，而失之甚易。伏望戒谨于所易失，而持守于所难得，体上帝好生之德，全骨肉亲亲之义。我弟周王，久羁绝徼瘴疠之地，恐一旦忧郁成疾，脱有不讳，则上拂父皇母后钟爱之心，下负残杀叔父之名，贻笑于万万载矣。昔汉文帝称为贤君，尺布斗粟之谣，有损盛德，至今人得而议焉。诚愿采择所言，矜其恳切，早得息兵安民，以保宗祧，恩莫大焉。 
　　允炆见书，颇有感动，方孝孺在傍力争曰：「今军马四集，不数日必有捷报，毋听其言。」遂执武胜系狱。 
　　六月戊子朔。辛酉，获其谍者，言武膀等系狱，上谓诸将曰：「我军居此已三月，淹留顾望，以俟息兵之旨，今武膀既执，则其志不可转，自古敌国往来，理无执使，但执使即为挑衅，其所为若此，是必欲见灭我矣。岂能匏系于此，坐为人所制乎？彼军萃德州，资粮所给，皆道徐、沛，谓轻骑数千烧其粮船，则德州馈饷不给，众必瓦解。纵有求战之心，我严师待之，以逸击劳，以饱击饥，必胜之道，胜之而后求和，或冀能从。」诸将皆曰：「善。」遂遣都指挥李远等率骑兵六千，扰其饷道。上令远军皆易彼甲冑， （「上令远军皆易彼甲冑」，「彼」原作「被」，据明天一阁抄本改。） 使贼遥见不疑。又恐临阵与贼相杂莫辨，令战时各插柳枝一握于背以别之。远等行，上戒之曰：「志在除奸安民，毋苦百姓。」 
　　壬申，李远等如上旨，至济宁、谷亭、沙河、沛县，贼见殊不觉为我军，乃烧贼粮船数万余艘、粮数百万石、军资器械不可胜计，河水尽热，鱼鳖皆浮死，贼运粮军士尽散，京师大震，德州粮饷遂难，贼势稍不震。乙亥，远等回军。壬午，贼裨将袁宇领步军三万来邀袭我军，远等伏于林间，以数十骑诱之，贼众来追，伏兵突出击之，贼军大败，斩首万余级，获马三千匹，袁宇仅以身免。 
　　七月戊子朔。　乙丑，擒杀彰德守兵千余人。先是，贼将都督赵清守彰德，上遣数骑日往来城下，扰其樵采，贼来追则引而去，城中苦乏薪，拆屋为炊。上曰：「贼窘迫，遥见人少，必来追，吾必擒贼，使其闭门，贼不敢出。」乃伏兵于城傍山麓，仍遣数骑至城下以诱之，贼见果出众来追，我骑诱入伏内，伏起，遂擒杀其众，贼奔入城，由是不敢复出。癸巳，破尾尖寨。初，贼军与民杂守是寨，诸将恐梗我饷道，请攻之，上曰：「尾尖寨路险窄，惟一人可上，元末乱离，乡民啸聚其间，虽数百人，而数万兵不能破，今攻之未易拔，徒伤士卒，且姑缓之，以弛其心，用计破之，不劳力矣。」至是，用得一人知蹊径者为乡道，命都指挥张礼引兵千余。乘月黑之夕往攻之。是夜微雨，礼以兵屯寨下，选勇士十余人潜登绕出寨后，执其守关者杀之，留一人引导，直抵寨门，举炮，贼众惊乱。礼大呼语寨中曰：「我先锋也，大军已驻寨下。尔等速降则生，不降大军且至，即破关，欲降无及矣。」遂皆下寨来降。引见上，饬军散归原伍，民遣复业。 
　　丙申，林县守将率众举城来降。丁酉，上曰：「奸恶阳欲息兵，以延缓我师，德州消息无闻，贼必出兵扰我耕牧。」 （「贼必出兵扰我耕牧」，「牧」原作「收」，据明天一阁抄本改。） 乃遣都指挥刘江率骑兵千余回北平，上戒江曰：「汝引兵渡滹沱河，由间道而行，广张军声，多设间谍。若遇贼少，可击则击之，贼众我寡，昼为疑兵，多引旌旗，相属不绝，夜多火炬，使钲鼓相应。贼必谓大军回，惧而不进，汝急趋入北平。若贼来侵境，会守城军共击之。」江至北平，平安果以万余人至平村，离城五十里，剽掠人民。江出兵击之，贼军大败，斩首数千级，俘获千余人，获马六百余匹，平安以数骑走。 
　　戊戌，方孝孺曰：「今河北之兵未解，德州饷道已绝，三军乏食，有星散之势，甚可忧也。前者佯言息兵，用牵制之，诸将发机太早，致使乖迕，盖用计术不能成功。今为间书，潜遣人赍与世子，使内生嫌疑，必移师北归，则德州饷道不阻，徐为进取，可以成功。」允炆善其言，命方孝孺为书，遣锦衣卫千户张安等为间书赍至北平。太子见书怒曰：「治天下以孝为先，孝者天地之常经，人心之所不冺。今幼君灭天理， （「今幼君灭天理」，「灭」原作「城」，据明朱当■〈氵眄〉国朝典故本改。） 丧彛伦，变更祖法，信任奸邪，戕害骨肉，败坏基业，躬为不孝，而导人为之可乎？天地神明在上，岂可欺也。」遂囚张安，命仪副袁焕驰报军前，上曰：「大公至正之道不为，而行此奸邪悖逆之谋，岂能久乎？悔祸解兵，在移转之间，何用劳心至此极耶！」 
　　壬寅，谍报大同贼将房昭，引兵入紫荆关，侵掠保定属县，悉驱人民上山结寨，民之强有力者，皆假以指挥千百户之名，以威胁从，不从者被其戮。房昭据易州西水寨，在山中，四面极崄峻，惟一径攀缘而上，房昭欲守此为持久计，以窥伺我北平，上曰：「保定，北平股肱郡，岂可不讨？」遂回师。八月丁巳朔，师渡滹沱河。丁卯，驻师于完县，诸山寨之民悉来归，抚安复业。命都指挥孟善镇守保定。丙子，谍报真定贼将遣都指挥韦亮领兵万余，运粮接应房昭，上语诸将曰：「贼倚西水寨为固，其中薪水不乏，所缺者粮耳，使其馈饷得济，贼未可破。」遂率马步精兵三万邀之。次日，至寨口，韦谅督运已入寨，乃令军围之。命都指挥朱荣等将兵五千围真定。九月丁亥朔。　壬寅，上语诸将曰：「今围寨急，真定闻之，必来援，贼丧败之余，其进不锐，我且以轻骑往定州，彼探知我去，必来，尔等候其至，即据险以待之，我回兵合势击之，无不败者。败贼援兵，寨兵势孤，不攻自下，一举而两得。」时围寨久，贼军多南士，天渐寒，衣鞋不给。霜月之夜，上令军士四面皆为吴歌，贼军有潜下寨来降者，言曰：「众闻歌惨凄，皆堕泪，有怀乡之思，已无固守之志，咸欲来降，但为房昭等所制耳。」甲辰，上赴定州。 
　　十月丙辰朔，贼援军至，上率精骑五千宵行。明日，巳时，与围寨兵合。贼将都指挥华英、郑琦以马步三万余列阵于蛾眉山下。上纵兵击之，令勇士卷斾登山，潜出贼后，大张旗帜。贼见惊骇，遂四散奔溃，我军逐之，斩首万余级，坠崖而死者尤众，获马千余匹，擒都指挥华英、郑琦、王恭，指挥詹忠等，惟房昭、韦谅遁去，后追杀千余人，乃破其寨。　丙寅，班师回北平。　丙子，至涿州，大享将士。己卯，师回至北平。 
　　十一月乙酉朔，北平都司都指挥张信、布政司右布政郭资、按察司副使墨麟等上表曰： 
　　臣闻天生非常之君，必赋以非常之德，必受以非常之任，所以能平祸乱定天下于一，而安生民纳之于仁寿之域也。昔者夏商之季，桀滔淫而成汤放之，纣沉湎而武王伐之，故易曰：「汤武革命，顺乎天而应乎人。」夫征伐岂汤武所得已哉？所遇之时然耳。然汤武俱不失为圣人者，以其拨乱兴治，措天下于袵席之安也。比者，幼主昏弱，狎昵小人，荒迷酒色。即位未几，悉更太祖高皇帝成宪，拆坏后宫，烧毁太祖高皇帝、孝慈高皇后圣容，丧服未逾一月，即遣阉宦四出选择美女。其所为不道，遂致奸恶擅权，扇殃逞祸，戕害宗亲，图危社稷，汨乱天下。殿下谨守藩封，小心寅畏，而幼主听谗，兴难构兵，四起围逼。殿下不得已起兵，以救须臾之祸，祇奉祖训，诛讨奸宄，清君侧之恶，保全亲亲，奠安宗社，冀其改悔，惇骨肉之义。岂期幼冲心志蛊惑，牢不可回，必欲加害于殿下然后已。殿下应之以仁义之师，不嗜杀人，堂堂之阵，正正之旗，节制明而号令肃，故百战百胜，此虽殿下神谋睿筭之所致，实以天命人心之所归也。况殿下为太祖高皇帝、孝慈高皇后嫡子，太祖高皇帝常欲建立为储贰，以承宗社之重。又况生而神明，灵应图谶，文武仁孝，德冠百王，天之所生以为社稷生灵主，正在于今日。臣闻之，圣人动惟厥时，不违天命，使汤武有其时而不为，则桀纣之暴益甚，而苍生之祸曷已？是终违乎天命也。汤武岂忍视斯民之涂炭而不解其倒悬哉？臣等伏望殿下遵太祖之心，循汤武之义，履登宸极之尊，慰悦万方之望，则社稷幸甚，天下幸甚，臣等不胜惓惓之至。 
　　上览表谕羣臣曰：「我之举兵，所以诛奸恶，保社稷，救患难，全骨肉，岂有他哉？夫天位惟艰，焉可必得，此事焉敢以闻。 （「此事焉敢以闻」，「此」原作「必」，并缺下五字，据明朱当■〈氵眄〉国朝典故本改、补。） 待奸恶伏辜，吾行周公之事，以辅孺子，此吾之志。尔等自今其勿复言。」 
　　丁亥，都督顾成与五军总兵官丘福等复申前请，上不允。　己丑，宁王上表恳请，上以书坚却之。 
　　壬辰，升都指挥丘福、张信、刘才、郑亨、李远、张武、火真、陈圭为中军都督府都督佥事。李彬、王忠、陈贤为右军都督府都督佥事。徐忠、陈文为前军都督府都督佥事。房宽为后军都督府都督佥事。以后军都督陈亨之子恭袭其父职。升纪善金忠为右长史，其余将校升秩有差。癸巳，大享将士。己巳，上亲为文祭阵亡将士及天下将士为奸恶驱之死于战阵者。 
　　庚戌，释擒获辽东指挥王雄等七十一人还本卫。先是，辽东贼将杨文等领军来围永平，以游兵万余钞掠蓟州、遵化诸郡县，所得人民无老少皆烹食之。民有年百一十岁，亦被其杀。又竖桩于地，锐其末，坐乳儿其上，入其谷道以为戏，其淫刑酷虐无比，百姓苦之。守将郭亮来报，命都指挥刘江领军往援。刘江行，上戒之曰：「贼闻我军至，必遁回山海，慎勿追之。尔至永平，留月余，却大张旗帜，整饬队伍，声言回北平，缓行一二程，复卷旗帜，按兵甲，夜趋入永平。贼谍知尔归，必复来为寇，骄肆不戒，尔师击之，贼众必败。」江至永平，贼果遁，如上所言。出而复按甲入城中，贼果来侵，掠昌黎县。江出兵掩击之，大败贼兵，斩首数千级，获马六百余匹，生擒王雄等。至是，释其归，上谕雄等曰：「奸臣浊乱朝纲，废成法，屠我诸王昆弟，以危社稷，苦军虐民，肆毒于我，我之举兵，为诛贼臣，救祸难，保全骨肉，以安天下。每战擒获将士，思其皆我皇考旧人，为奸臣驱迫战斗，盖出于不得已，实非其本心，念其皆有父母妻子，朝夕盼望，悉放遣之。故今亦释尔等。归语杨文，所敌者在予一人，百姓男女老弱婴儿何罪，淫刑惨酷，使人痛心，不忍闻也。夫善恶报应，捷于影响，杨文不有人祸，将必有天殃。」于是雄等叩头流涕曰：「杨文诚得罪于天，无所逃其责，臣等愚昧，为其所诱，罪宜万死。今蒙殿下再生之恩，当陨首为报。」乃赐以资粮而遣之。 
　　辛亥，鞑靼可汗遣使来输款。十二月乙卯朔，升后军都督府都督顾成为右都督。 
　　丙寅，上率师南征，谕将士曰：「靖祸难者，必在于安生民，诛乱贼者，必先于行仁义，生民有弗安，仁义有弗举，恶在其能靖祸难哉？今予众之出，为诛奸恶，扶社稷，安生民而已。予每观贼军初至，辄肆杀掠，噍类无遗，心甚悯之。思天下之人，皆我皇考赤子，奸恶驱迫，使夫不得耕，妇不得织，日夜不息，而又恣其凶暴，韭惟致毒于予，且复招怨于天下。今我有众，明听予言，当念百姓无罪，甚无扰之。苟有弗遵，一毫侵害良民者，杀无赦，其慎之。」壬午，大军营于蠡县，是日移营汊河。上召都督李远语之曰：「今驻营于此，真定、德州必出游兵侦我动静，尔可领骑八百往哨，待其至击之。」 

　　●奉天靖难记四 

　　三十五年正月甲申朔，李远至藁城，果遇德州贼将都指挥葛进领马步一万余为前锋，步兵过滹沱河，远乘其半渡，率所部进击之。贼见远军少，敛退下骑，系于林间，步来接战。远佯却，贼来追，乃分兵潜出其后，纵其马，遂奋击之。贼退已失马，遂大败，斩首四千余级，溺水死者甚多，获马千余匹，葛进仅以身免。捷至，上以玺书劳远曰：「将军以轻骑八百，出奇应变，破贼万人，功亦伟哉！万古名将不能过也。所部将士能奋忠効力，建功于岁首，宜加褒宠，前锋交战都指挥下及军校皆升一级。」戊子，遣都督朱能率轻骑一千哨至衡水县，遇贼哨兵，与战，斩首七千余级，获马五百余匹，生擒指挥贾荣等。乙未，师由馆陶渡河，上见一病卒卧于地，命以所乘从马载之，左右曰：「从马病卒岂得乘之？」上曰：「人命至重，马岂贵于人乎？今病卒不能行，不以马载之，则遂弃之耳。战用其力，病而弗顾，是爱人不如爱马也，宁辍马以乘之，卒既获济，马复何损？」将士闻之，莫不感悦。　丁酉，至旧县，攻拔其城，斩首三千余级，生擒其守将。戊戌，攻拔东平，擒指挥詹璟。庚子，攻拔汶上，擒都指挥薛鹏。 
　　辛丑，上饬将士曰：「孔子之道，如天之高，如地之厚，如日月之明，参赞化育，师表万世，天下非孔子之道无以为治，生民非孔子之道无以得安。今曲阜阙里在焉，毋入境，有犯及一草木之微者，杀无宥。邹县孟子之乡，犯者罪如之。」庚戌，攻拔沛县。癸丑，大军至徐州。 （「大军至徐州」，「大」字下原有一「将」字，据明天一阁抄本删。） 
　　二月甲寅朔，不闻贼军消息，上遣胡骑指挥款台领十二骑，马皆有副，回觇消息。款台至邹县，遇贼运粮军三千余人，款台等鸣锣大噉，驰入其阵，呼曰：「大军且至，不降者死。」贼众奔溃，遂擒千户二人而归。知贼军至济宁，上曰：「款台以十二骑而破贼军三千，诚壮士也。宜纪其勋，以俟升赏。」甲戌，驻营于徐州东北，贼坚壁不敢出。上欲移军南行，诸将曰：「各营军士多出取粮，今起营，恐有后至者，城中遥见，出兵掩袭，非便也。」上曰：「卿等无虑，我以计破贼，要使一人行，贼不敢轻犯。」乃伏兵于九里山，先藏百余骑于演武亭，令数骑来往城下诱之，且戒之曰：「尔等在城下解鞍息马，示以安闲，若贼不出，谩骂以挑之，贼必怒而逐，尔可按辔徐行，引其渡河，即举炮，我放兵驰击之，贼众必惧，急回渡河，怆惶之顷，必成擒矣。」数骑如上旨往来城下，贼不敢出。乃焚其庐舍，大骂之，徐发一矢射城上，至暮则去。明日，复如是。贼不胜愤，果开门以兵五千追而渡河，炮响伏发，上以数骑出西门断其归路，腹背夹击之。贼众奔溃，急争桥，桥坏，堕水死者千余人，斩首三千余级，余贼兢奔入城。后单骑往来城下，贼竟不敢出矣。己卯，上戒将士以外祖徐王之乡，坟在是，禁毋侵扰，违者不宥。遣都指挥李让致祭于徐王坟，以钞万锭赐王亲族。 
　　三月甲申朔，大军自徐州趋宿州。上语诸将曰：「贼蹑我后， （「贼蹑我后」，「蹑」原作「虽」，据明天一阁抄本改。） 吾欲攻而破之，要使贼心目眩乱，不知所出。」乃留都指挥金铭将游骑哨景山，戒之曰：「贼军且至，见尔孤军，必来追袭，尔列队徐行，乍进乍退，贼疑尔为诱，必不敢进。我令都指挥冀英先将数骑隔河按伏，觇尔渡河，贼来追蹑，英即举炮，必疑有伏，乘其狐疑，众已渡矣。」铭在后，果遇贼兵万余，逡巡进退，引军临河，贼众来追，冀英连放数炮，贼即欲退，欲布阵， （「欲布阵」，原无「欲」字，「布」原作「步」，据明天一阁抄本补、改。） 众皆纷乱，铭遂渡河来会宿州。后贼见无多兵，惟铭百骑，深悔失计。上曰：「贼堕吾计矣，指日可以擒之。」　辛卯，大军至蒙城。　壬辰，驻营涡河，谍知贼将平安领马步四万为前锋。上曰：「今贼来蹑我后，以计致之，不劳力而收効。会河林树丛茂，堤岸深隘，贼疑有伏，淝河川平树少，贼必不疑，可以按兵。」上命汉王守营，亲率精骑二万人，持糗糒三日，至淝河按兵， （「三日至淝河按兵」，「按」原作「接」，据明天一阁抄本改。） 去大军百余里。上敕军士采炬，列之于道，属于大军营。戒候者曰：「纵火者与贼大战也，一火举，余燎相应，贼见必以为大军，则胆落矣。若小战胜贼，火不必举也。」按甲数日，俟贼不至，粮且尽，诸将咸请回军。上曰：「更待一二日，贼必至。」明日，诸将又请曰： （「诸将又请曰」，原无「曰」字，据明天一阁抄本补。） 「即今马无刍藁，士无粮食，是未遇敌而先自困也。」固请回军。上曰：「贼引众远来，锐意求战，彼谍知大军南行，必袭我后。若败其前锋，则贼众夺气，譬之利兵，挫折铓锷，其刃自钝。我按甲于此，以待贼至，姑少待之。」日暮，令胡骑指挥欵台领数骑往哨。是夜四鼓，款台回报，贼军离淝河四里下营，已闻其更鼓声，旦必至。上曰：「贼入吾彀中矣。」黎明，胡骑都指挥白义、王真，都指挥刘江各将百骑以迎之，戒之曰：「尔等各将兵，缘路按伏，贼若驻兵不动，先以十余骑掠其营而过，侮詈以挑之。若贼来追，慎勿与战，尔且引却，渐与所伏兵合。贼惩前日不追金铭之失，必穷力来逐。尔等亟回，引入我伏内，彼急追二十余里，人马疲乏，折棰以笞之，贼众成擒矣。」上又令王真等缚草置囊中，若束帛状，载马上，遇贼来追，则弃之于地。日午，王真等与贼遇，贼将平安语其众曰：「此游骑也，亟击之，勿使得脱，毋蹈景山之悔。」乃舍步卒，率骑兵疾驰来追。王真等佯走，弃马上物于地以诱之，贼众见之，果来追，兢取所弃物，急奔二十余里，入我伏内。伏发，贼众大惊，欲回走，马皆疲敝，策之不动，皆下马罗拜请降。时平安以骑兵三千驻北岸高坡，上以数十骑当之。火耳灰者，我旧胡骑指挥也，因前取赴京师，为贼裨将，素号骁勇，持矟直趋上前，相拒十余步，胡骑都指挥童信引弓射之，中其马，马踣，火耳灰者坠跌，遂生擒之。其麾下哈三帖木儿亦骁勇，见火耳灰者被擒，持矟冲突来救，复射其马，人马仆，并擒获之。时欲生致平安，安已变服以数骑走。余贼奔遁，上率兵追之，斩首数千余级，获马八十余匹，生擒贼骁将林帖木儿， （「生擒贼骁将林帖木儿」，「骁」原作「骑」，据明天一阁抄本改。） 降者皆遣之。时诸将叩头贺且谢曰：「臣等自今不复更料事，如臣所言，则失此机会，罪无所逃。」上笑而谕之曰：「卿等谋非不善，而事或有相乖，无苦自贬抑，但有所欲言即言之，勿惩偶不中而遂默，安危与卿等同之。」诸将皆稽首而退。释火耳灰者等，令其带刀宿卫，左右谏曰：「此虽旧人，素号骁勇，久居贼中，其心难测，不宜置之左右。」上曰：「非尔所知，彼皆壮士，况有旧恩，今复生之，必知所报，毋用怀疑。」遂以水耳灰者为都指挥，哈三帖木儿为百户。 
　　甲辰，遣胡骑都指挥薛脱欢领军哨宿州，击破贼军，斩首五百余级，降者释之。丙午，上语诸将曰：「我师深入，利于速战，今贼兵驻宿州，积粮为持久计，若扰其饷道，贼众饿窘，不战自溃。」命都指挥刘江将兵三千往徐州断贼粮道，趦趄不进，上怒，欲斩之，诸将叩头固请，乃得释。别遣都指挥谭清领兵百余骑断贼粮道。清至徐州，遇贼运粮军，即击败之，斩首无算。循河而南， （「循河而南」，「而」原作「西」，据明天一阁抄本改。） 至淮河五河，缘水陆烧贼运粮船车不可胜计。清骑回至大店，遇贼军，清骑少，贼众围之，清且战且行。上遥见清旗帜，即引兵驰援之，出入贼阵，斩杀数十百人。火耳灰者从上出入，手杀十余人以自効。贼势披靡，清引众突围而出，与上骑兵合而击之，大败贼众，杀死无算。贼渐移兵，欲南遁，上以骑兵蹑其后，行止常距十余里。 
　　丁未，遣都督陈文、李远哨淮河，击败贼守淮河军，斩首千余级，获马五百余匹，几夺浮桥。 
　　丙寅，大军缀贼至小河。上语诸将曰：「贼势窘迫，必求一战，我据险以待之，使进则搤其吭，退则拊其背，不日之内，贼可擒矣。」乃令都督陈文、内官狗儿断水为桥，先渡步军辎重，骑兵随之，桥当冲要，守之可以困贼。　丁卯，贼军布阵?十余里， （「贼军布阵?十余里」，「布」原作「步」，据明天一阁抄本改。） 张左右翼，缘河而东，上率骑兵与战，贼骑败走，步军复来争桥，陈文杀败之，追奔渡河，后军来援，陈文战役，贼众皆过桥布阵。汉王帅都督张武、内官狗儿领虎贲士自林间突出击之，与上骑兵合，大败贼众，斩首二万余级，溺水死者不可胜计，尸填于河与桥平，人马皆乘尸而走，生擒贼将丁粮、朱彬。贼军据桥南，我军据桥北，相持数日，贼粮尽，卒采野菜而食。上曰：「贼众饿甚，今与相持，彼居南岸，便其馈饷，更一二日，运粮稍集，贼众得济，难以破之。」乃留守桥千余人不动，潜移大军辎重东行，去贼军三十里，夤夜渡河而南，绕出贼后。贼始不知，翼日乃觉，引军复来相对。甲戌，大军驻齐眉山，与贼大战，自午达酉，两无胜负，各领军还营。明旦，贼领众遁，会大雾，贼迷所向，旋绕山麓，日午，雾散，上引兵追袭，不十里，已及之，贼众大惊，遂掘堑自守。贼所至掘堑筑垒，或通宵筑掘，将成，明旦起行，遂弃而往，虚劳人力，士卒苦不能堪，故遇战即败。上行师不垒壁，但分布队伍，列戟为门，敌不敢犯，故军士常得安闲，人人自便。每驻营，辄与诸将驰猎以观地势， （「辄与诸将驰猎以观地势」，「与」原作「语」，据明天一阁抄本改。） 或有所获，悉推与将士。每拔一城，破一垒，府库所藏，皆以颁赐，故将士乐于为用。 
　　乙亥，诸将请曰：「今我军深入，与贼相持，盛夏行师，兵法所忌，况淮土蒸湿，暑雨又作，我军畏热，傥生疾疫，非我之利。今小河东平野多牛羊，二麦将熟，粮食充足，择地驻营，休息士马，观衅而动，万全之道也。」上曰：「卿等所见，拘以常算，非知通变者也。夫两敌相持，贵进忌退，今贼众屡败，心胆俱丧。况粮道匮乏，士有菜色，日夜待餔，众志荡离，亡在旦夕。我所以引其南来者，贼军多南士，久劳于外，孰不思家？若大败之后，各归故土，岂复能合。一渡小河，懈我士心。矧贼粮饷已达淮河，相去不远，藉使得济，其气复振，难以久持。乘彼饿疲，截粮道，可以坐困，不战而屈之。我军深入，利已在我，不可少缓，容贼为计。」诸将言多二三，惟朱能、郑亨言合上意。上曰：「有欲渡河者从左，不从者右。」有数人立于右，余皆左立，独王忠立于中，上怒曰：「欲渡河者，任其所之。」于是诸将无敢复言。 
　　丙子，上语诸将曰：「贼粮且至，虑我扰之，必分兵往护，其半坚壁自守，因其兵分势弱，我大军殚力事之，贼力不支，必弃粮而溃，营中若出为援，我乘破竹之势，贼有土崩之患。」乃遣朱荣、刘江等领轻骑往截饷道，戒之曰：「若贼众，尔等且战且行，以挠其力，慎勿与鏖战。渐近，可驰来报。」时贼将何福等欲移军就粮，上率大军与贼相连缀，昼则令游骑扰其樵采，夜则使勇士刧其营，贼众不得休息，饥疲日甚，乃分兵护粮，上亦不解甲者数日矣。　丁丑，贼众移营灵壁。己卯，都督朱荣来报，贼运粮者五万，平安率马步六万护之，结为方阵，负粮者居中，去其营二十里。上命虎贲士万人绝贼壁，间遮贼援，命汉王伏马步数万林间，俟贼战疲，突出击之。上亲率大军往逆之，贼众来接战，以骑兵夹击之，左右驰射，矢注如雨，贼人马辟易。纵步军横贯其阵，断而为两，运粮者皆弃而走，贼阵大乱，斩首万余级，乘胜追击，杀死并降者复万余人，尽获其粮饷军资器械。何福等出壁来援，虎贲士与战，稍引却，汉王率众突击之，上还兵掩击其后，贼腹背受敌，力不能支，遂大败，俘斩无算，获马伍千余匹。何福等以余众走入营，塞壁坚守。是夜，谋为遁计，上见其塞垒门，语诸将曰：「贼塞门者何也？」诸将曰：「固守以待援也。」上曰：「不然，贼欲凿壁多危突门，夜坠之而出，冲劫我营而遁，须慎防之。」已而获贼谍者，言果如上所料，严兵待之，贼不敢出。庚辰，先是，何福等与我事相对，深沟高垒，欲运粮实其中，为持久计。至是军败，粮食不给，军心离散，乃下令期明旦闻炮声三震，即突围出走，约聚于淮河就粮。辛巳，上以大军攻其壁，令汉王率诸将先登，军士闻之，即蚁附而上，我军三震炮，贼众误为己炮，急趋门走，门塞不得出，营中纷扰，人马悉从壁上乱投而下，须臾濠堑皆平，遂破其营。生擒贼将左副总兵都督陈晖、右副总兵都督平安、右参将都督马溥、都督徐真、都指挥孙成等三十七员，内官四员，礼部侍郎陈性善、大理寺丞彭与明，钦天监副刘伯完、指挥王贵等一百五十员，获马二万余匹，降者无算，尽散遣之，皆欢声动地曰：「太平太平，吾属自此获安矣！」何福单骑脱走。初，破贼壁，上屡传令不许杀人，杀人者就令偿命，由是将土不敢妄杀。壬子，遣都指挥费献等送陈晖等回北平。 
　　五月癸未朔。　己丑，大军至泗州，指挥周璟初等率众以城来降，上问景初曰：「未攻城而先降，何也？」景初曰：「此有僧伽神最灵，臣等祷于僧伽神曰：『降与守孰吉？』夜梦僧伽神告臣曰：『兵临城，速降则吉，不降凶。』是以即降。上曰：「人心之灵，妙于万物，尔先觉，故神亦告。」升景初等爵各有差。是日，上谒祖陵，涕泣曰：「横罹残祸，几不能见陵寝。荷祖宗神灵，相佑予躬，今日得拜陵下，霜露久违，益增感怆。」时父老诣军门来见，赐以牛酒钞，慰劳而遣之。 
　　辛卯，贼将盛庸领马步数万，战舰千艘，列于淮河南岸，我军列于北岸，与贼相对。上命军士舣舟缚筏，扬旗鼓噪，指麾若将渡河。贼彷徨■〈戚〉蹜，手足无措。上命丘福、朱能、狗儿等将骁骑数百人，西行二十里，泛小舟潜济。贼初不觉，渐近贼营，遂举炮。贼惊动，福等率众径突其阵，贼众投戈弃甲而走。盛庸股战不能上马，舍骑而趋，足不成步，几为我军所擒。其下掖而登舟，遂单舸脱走。乃尽获其战舰，济师，驻于南岸。是日克盱眙。 
　　癸巳，上召诸将图所向，或曰：「先取凰阳，则彼援兵路绝，遣师径趋滁州，以取和州，集船渡江，别遣一军，西捣庐州，直出安庆，则长江之险已为我有。」或曰：「先取淮安为根本，次下通、泰、高邮，以迄真、扬，得此可以渡江，无后顾之虞。」上曰：「凤阳虽当冲要，其楼橹坚完，所守既固，非攻不下。然皇陵所在，大军屯驻，恐震惊陵寝。淮安高城深池，积粟既富，人马尚多，攻之不下，旷日持久，力屈威挫，援兵四集，非我之利。今乘势鼓行，直趋扬州，径指仪真，两城单弱，可招而下。既得真、扬，则淮安、凤阳人心自懈，我耀兵江上，聚舟渡江，东取镇江，连收常州，并举苏、松以及江浙，西下太平，抚定池州，迤于安庆，则江上孤城，粮断援绝，岂能独守？必有内变，吾于此时索取奸恶，事穷势迫，无能复匿之者，必有缚献军门者矣， （「必有缚献军门者矣」，原无「者矣」，据明天一阁抄本补。） 吾得之而甘心焉，以报父皇之雠，雪围逼之耻，保社稷于几危，拔诸王于困苦，可指日收効。如诸公言，是或一道，未免迂远。」诸将稽首顿服。 
　　乙亥，遣都指挥吴玉招谕扬州。先是，扬州卫指挥王礼闻大军将至，议欲举城来降，镇守指挥崇刚、御史王彬执王礼等系狱。至是，吴玉来招谕，礼弟王宗与千户徐政、张胜率舍人吴麟等数十人出王礼等于狱，执指挥崇刚、御史王彬，开门出降。　庚子，大军至天长，王礼等缚崇刚、王彬赴军门来见，上曰：「尔等心怀忠义，执缚奸党。全城来降，尔意既厚，吾报尔亦必不薄。」上至扬州，升王礼等为都指挥同知，其余秩有差。遂命王礼同都指挥吴庸等率马步数百人谕下高邮、通、泰诸城，并集舟以备渡江。　壬寅，高邮等指挥王杰等率众来降，升杰等为都指挥同知，余以差受秩。 
　　上振旅江北，时诸奸恶皆求出城，谋为苟活计，都城空虚，上下震悚。允炆乃下罪己之诏，遣人四出征兵。苏州知府姚善献言云：「有蕴文武才略可济急危者，置之散地不用，今事势狼狈，宜速招之。」问其人为谁，不言其名。再三询之，乃曰：「黄子澄也。」议将召用，方孝孺从中沮之。既而复召，久不见至。方孝孺憾曰：「宋齐丘何不来耶？」其意指黄子澄也。方孝孺乃谋曰：「事已急矣，可用计使缓之。曷遣人许以割地，少延数日，我倚长江之险，舟楫非北军所长，速往东南召募壮丁，决战江上，胜败未可知。」允炆善其言，乃遣庆成郡主渡江至军， （「乃遣庆城郡主渡江至军」，原无「军」字，「成」原作「城」，据明天一阁抄本补、改。） 上见郡主恸哭曰：「父皇陵土未干，我兄弟已见残灭，忍心如此，其何以堪？我不图更有今日， （「我不图更有今日」，「不」原作「初」，据明天一阁抄本改。） 今与郡主相见，有如再世。」郡主闻上言，泣下沾襟，悲不能止。上问：「周、齐二王安在？」郡主言：「前蒙遣书欲复各王爵，周王方得召还，但未复王爵，仍拘之。」上曰：「荼毒我兄弟至此极耶！」言讫，益歔欷不胜。郡主徐以割地讲和为请，上曰：「吾受命皇考，封建茅土，且不能保，割地岂其本心哉？此奸恶缪计，欲以见欺，焉可为信？我此行在诛奸恶，以清朝廷，奠安社稷，保全骨肉，事已，欲得故封幸矣，余非所望也。」郡主语塞，乃劳遣其还，上谓郡主曰：「好语诸弟妹，久不相见，欲得少叙天伦之乐，未知能如所愿否？幸自爱。」时方孝孺延颈以望。谓其计必行。及郡主归云不从， （「云不从」，原无「云」字，据明天一阁抄本补。） 乃失色。人问其计安出，扬大言曰：「长江可当十万兵，江北船已遣人尽烧之矣。北来军士，岂能飞渡？况天气蒸热，易以染疾，不十日，彼自退。若渡，祇送死耳，何足以当我舟师。」其言缪妄，识者笑之。 
　　六月癸丑朔，都指挥吴庸等集高邮、通、泰船于瓜州。甲寅，上祭大江之神，祝曰：「予为奸恶所迫，不得已起兵御祸，誓欲清君侧之恶，以安宗社。予有厌于神者，使不得渡此江，神鉴孔迩，昭格予言。」　乙卯，誓于众曰：「羣奸构乱，祸我家邦，扇毒逞凶，肆兵无已。予用兵御难，以安宗社，尔有众克协一心，奋忠鼓勇，摧坚陷阵，斩将搴旗，身当矢石，万死一生，于今数年，茂功垂集，在戮力渡江，剪除奸恶，惟虑尔众，罔畏厥终，偾厥成功。夫天下者，我皇考之天下，民者皇考之赤子，顺承天休，惟在安辑。渡江入京，秋毫毋犯，违予言者，军法从事。于乎！惟命无常，克敬其常，尔惟懋敬，乃永无咎。」先是，贼将盛庸驻军于高资港，缘江上下二百余里，尽列海船严备。至是，上率师渡江，舳舻相接，旌旗蔽空，戈矛曜日，金鼓震地，微风飘扬，长江不波，乘潮而渡，若履平地。缘江备御海船军士，遥望皆惊愕不敢动。渐近岸，盛庸整阵以待，上麾前锋鼓噪先登，继以精骑数百直冲盛庸军， （「继以精骑数百直冲盛庸军」，「继以」原作「先」，据明天一阁抄本改。） 贼众震慑，奔溃上山，弃戈甲而走，追奔数十里，斩首数百余级，盛庸单骑遁，海船将士皆解甲释冑来降，人升二级。 
　　戊午，诸将言欲径薄都城，上曰：「镇江为咽喉之地，若城守不下，往来非便，譬之人患疥癣，虽不致伤生，终亦为梗。先取镇江，断其右臂，则彼势危矣。」众唯唯。上令所降海船皆悬黄旗于上，往来江中，镇江城上遥见旗帜皆变，惊曰：「缘江海船已降。」于是指挥童俊等率众来降，升俊为都指挥佥事，其余降者俱升一级。庚子，大军驻龙潭。上顾望钟山，怆然下泪，诸将请曰：「今祸难垂定，何以悲为？」上曰：「吾异日渡江入京，既见吾亲。比为奸恶所祸，不渡此江数年，今至此，吾亲安在？钟山孝陵在焉，瞻望云霄，有怀考妣，是以悲耳。」诸将闻上言，皆感泣数行泪下。 
　　辛酉，允炆知缘江海船皆已降，又闻镇江降，忧郁不胜，徘徊于殿廷之门。方孝孺称疾不起，遣人强之问以计，孝孺曰：「今城中尚有胜兵二十万，城高池深，粮食充足，尽撤城外民舍，驱民入城，足以为守，城外积木，悉运入城。」允炆从其计，乃役军民商贾及诸色人匠，日夜拆屋运木， （「日夜拆屋运木」，原无「屋」字，据明天一阁抄本补。） 盛暑饥渴，死者相枕籍，劳苦不胜，嗟怨之声盈路，咸引领以望上至，曰：「何不速来，以解我劳苦。」城外积木既多，疲于搬运，纵火焚之，连日不息。先是，城崩，役军夫修筑，将成，而他处复崩，连连不已。军民运砖土，累月不得休息，怨曰：「此去不远，何不便来？来则有此而登，我即解散，胡使我劳苦至此极耶？更迟来数日，我皆为鬼矣。」民之望上以解倒悬，甚于饥渴。 
　　方孝孺复言：「前遣郡主未能办事，今以诸王分守城门，遣曹国公、茹尚书、王都督往龙潭，仍以割地讲和为辞。以觇其虚实，且待援兵至，选精锐数万，内外夹击，决死一战，可以成功。设有不利，即轻舸走蜀，收集士马，以为后举。」允炆然其计，乃遣李景隆、茹常、王佐至军门。李景隆等见上俯伏，汗流侠背，不敢仰视。上曰：「勤劳公等至此，雅意良厚。」李景隆等再三叩头，不能发一语。久则以割地讲和为请，上叹曰：「公等今为说客耶？始者未有衅隙，欲屠灭诸王，加我大罪，遂削除名爵，贬为庶人，以兵围逼，云以大义灭亲，必欲绝我宗祀，今日救亡不暇，何用割地为？况割地无名，我皇考定天下，一以传于子孙万世，畴敢分之？裂土割地，此亡国之绪耶，孰主张是，其罪当诛。今来为安社稷，保骨肉，复父皇之雠，能悉缚奸恶，付诸法司，使得数其罪而诛之，以谢孝陵，释天人之怒，整肃朝纲，徐听指挥，俾回故疆，实出望外，岂可以土地见啖也。 （「岂可以土地见啖也」，「啖」原作「陷」，据明天一阁抄本改。） 我不即入城者，正为此耳。」乃遣李景隆等归。李景隆见允炆，以上语对，允炆曰：「不欲割地，计将安出？」李景隆曰：「必得所罪者，然后可以退师。」乃令李景隆再出城，且言：「有罪者俱窜逐，今无在城，请退师，后执来献。」用是往返以稽其事。李景隆等不敢出，请拘留京诸王偕行。 
　　癸酉，诸王来见，上怆然曰：「吾为奸恶所逼，危如累卵，今幸见骨肉，奸臣谋为不轨，欲次第见倾，若落彀中，则覆诸弟如巢鷇耳。」诸王曰：「我等拘来在京，栗栗度日，举动得罪，幸大兄至此，宗社之灵也，我等可以少宽矣。」乃宴劳遣归。诸王归城，允炆知事急，乃骂诸奸恶曰：「事由汝辈而起，今皆弃我而去，卖我者汝辈！」惟长吁而已。 
　　甲子。上下令禁戢军士，破城之日，不许侵掠，乃徧揭榜， （「乃徧揭榜」，「乃」原作「仍」，据明天一阁抄本改。） 安抚军民。时方孝孺建议坚守不出，遣间谍赍蜡丸四出促援兵，皆为我游骑所获。乙丑，克金川门，按兵而入，城中肃然，秋毫无犯，市不易肆，民皆安堵。上虑允炆害及周、齐二王，各遣骑兵千余驰往卫之。周王初不知为大军，仓卒惶怖，已而知上遣人救之，乃喜曰：「我得生矣。」遂来见上，大哭，上亦哭，道傍观者，怆然下泪。周王曰：「奸恶屠戮我兄弟，赖大兄救我更生，今日相见，真再生也。」言讫，复痛哭不止。上慰止之，与周王并辔至金川门下马，握手相劳苦。上曰：「身遭危祸，无所容生，数年亲当矢石，濒于万死，不图重见骨肉，今与贤弟相见，皆赖天地神明，宗庙社稷，父皇母后阴翼默相，乃得至此。」周王曰：「天生大兄，戡定祸乱，以安社稷，保全骨肉。不然，则皆落奸恶之手矣。」诸王及文武羣臣父老人等皆来朝。允炆欲出迎，左右悉散，惟内使数人而已，乃叹曰：「何面目复相见耶？」遂阖宫自焚。上见宫中烟起，急遣中使往救，至已死矣。出其尸于火中，上叹曰：「小子无知，乃至此乎？」 
　　时有执方孝孺来献，上指烟焰处谓方孝孺曰：「今日使幼君自焚者，皆汝辈所为也，汝死有余辜。」方孝孺稽首折哀乞怜，遂命收之。上慰遣周王归第，分命诸将守城及皇城。是日驻营龙江，乃遣人布告天下。各据召募壮丁，闻上已克京师，皆解散。及有啸聚欲为乱者，敛戢曰：「真主已出，毋徒取灭亡耳。」 
　　上谕京师文武臣民曰：「我皇考封建诸子，巩固邦家于万年，罔有攸斁。予奉守北藩，祗慎厥职，毋敢或怠。不图幼主昏愦，奸臣窃柄，残害骨肉，煽祸兴兵，虐戾下民，逼迫予躬，以危社稷。予不得已，以兵拯难，剪除奸凶，以宁家国。师入京城，有罪者予不敢赦，无罪者予不敢诛，恭顺上天，以行吊伐。或有小人乘间生事，擅作威福，刼夺财货，快骋私愤，虐及无辜，必杀无赦。于戏！兵以定乱安民，岂敢扰之哉？告尔有众，体予至怀。」时卒有取民履者，即斩以狥。上用兵号令严明，信赏必罚，分合应变，机智如神，临敌对阵，意思闲逸，从容自如，及至决战，气勇兼溢。然不避勤劳，与士卒同甘苦，每食，士未食不先食，遇渴，士未饮不先饮。大战数十，小战无算，必先陷阵，未尝被创。自大将而下及于旗校，悉识其能否勇怯，临阵指使，各尽其用。有先退者，辄呼其姓名，以故人人争先， （「以故人人争先」，原少一「人」字，据明天一阁抄本补。） 不敢后。俘获敌将，置于左右，任之不疑，人心悦感，皆欲奋力自効。凡经营谋画，咸出上心，至于攻城略地，指授诸将成算，从上所言，无不获胜。苟有作聪明自用者，必无所成。然后叹上之神算无遗策也。故能以少胜众，不四载之间，扫除奸恶，内平祸难，奠安宗社，成克复之功。 
　　丙寅，诸王及文武羣臣请上尊号，上曰：「予始逼于难，誓救祸除奸，以安天下，为伊周之勋，不意孺子无知，自底亡灭。今奉承洪基，当择有才德者，顾予菲薄，岂堪负荷？」诸王及文武羣臣咸叩头苦请曰：「天生圣人为社稷生民主， （「天生圣人为社稷生民主」，「主」原作「者」，据明天一阁抄本改。） 今天下者太祖之天下， （「今天下者太祖之天下」，原无「今」字，据明天一阁抄本补。） 生民者太祖之生民，天位岂可一日而虚？生民岂可一日无主？况国有长君，社稷之福。殿下为太祖嫡嗣，德冠羣伦，功施于内，威被四海，宜居天位，使太祖万世之洪基，永有所托，生民永有所赖，不宜固让，以孤天人之心。」上不许。 
　　丁卯，　诸将上表劝进曰：「臣闻鉏奸去恶，式扬神明之谋；附翼攀鳞，蚤际风云之会。功光前烈，德冠中兴。　恭惟殿下文明武英，宽裕仁孝，为太祖之嫡嗣，实国家之长君，天生不世之资，民仰太平之主。 （「民仰太平之主」，「主」下原有一「时」，据明天一阁抄本删。） 曩奸恶逞毒肆凶，祸既覃于宗藩，几欲倾于社稷，集天下之兵以相围逼，使国中之众不能逃生。乃赫怒而提一旅之师，遂呼吸而定九州岛之地，战必胜，攻必取，实由天命之有归；绥斯来，动斯和，爰见人心之所在。今内难已平之日，正万方欣戴之时，宜登宸极之尊，以慰臣民之望。臣等忝随行阵，仰仗威灵，素无远大之谋，窃効分毫之力，虽不敢冀云台之图像，实欲慕竹帛之垂名，谨奉表以闻。」上不允。 
　　戊辰，　诸王上表劝进曰： 
　　天眷圣明，宏开景运，羣奸既去，宗社永安。恭惟大兄殿下龙凤之姿，天日之表，祯祥昭应于图书；尧舜之德，汤武之仁，勋业夙彰于海宇。迩者憸邪构祸，毒害宗亲，谋动干戈，几危社稷。乃遵承于祖训，聿奉行于天诛。赫一怒而安斯民，备文王礼义之勇；不四载而复帝业，经世祖中兴之功。武以剪戢，克全皇考之天下；文以经纬，聿明洪武之典章。实天命之所归，岂人力之能强？愿俯狥于众志，庶永绍于洪基。惟我诸弟，谊重天伦，情深手足，荷蒙拯溺，得遂生全。祗迓龙舆，蚤正天位，庶皇考之天下永有所托，四海之赤子永有所归，幸鉴微忱，毋频谦让。无任激切之至，谨奉表以闻。 
　　上不允所请。是日，文武羣臣复请上尊号。上曰：「昔元运衰微，四海鼎沸，强弱相噬，百姓无主。天命我皇考平定天下，以安生民，勤苦艰难，创造洪基，封建子孙，维持万世。岂意弃臣民之日，体犹未冷，而奸邪鞠凶，祸起不测，图灭诸王，以危社稷。予以病驱，志耗力疲，惟欲高枕，以终余年。奸邪一旦起兵见图，令人震慑，不知所为。羣臣告予曰：『太祖皇帝创业艰难，陵土未干，而诸王见灭，宁能束手受戮，以弃我社稷乎？』予佛徨无措，顾望求生，而天下之兵日集见逼，形势之危，犹侧立于千仞悬崖之上，而推使其下也，可为悚惧。勤苦百战，出万死一生，志清奸恶，以匡幼冲，其乃殄绝于今， （「其乃殄绝于今」，原无「其」字，据明天一阁抄本补。） 遂自焚殒。羣臣劝予即位，予思天位惟艰，有如幼冲，弗克负荷，几坠丕图，非虚为谦让， （「非虚为谦让」，原无「让」字，据明天一阁抄本补。） 诚思皇考创业艰难，欲推择诸王有才德可以奉承宗庙者立之，主宰得人，天下之福，予虽北面，且无忧矣。」羣臣稽首固请曰：「殿下德为圣人，位居嫡长，当承洪基，以安四海，虽谦德有光，复谁与让？且天命所锺，孰得而辞？殿下宜蚤践大位，使民臣有所依凭，毋逊硕肤，以虚天下之望。」上固辞，不允。 
　　己巳，上谒孝陵，欷歔感慕，悲不能止。礼毕，揽辔回营，诸王及文武羣臣备法驾，奉宝玺迎上于道， （「奉宝玺迎上于道」，原缺「上于」二字，据明天一阁抄本补。） 遮上马不得行，上辞让者再三，诸王及文武羣臣跽拜拥上登辇，上曰：「诸王羣臣以为奉宗庙宜莫如予，然宗庙事重，予不足称，今为众心所戴，予辞弗获，用循众志。」遂诣奉天殿，即皇帝位。诸王暨文武羣臣上表称贺。是日，京师人民欢声动地。初，允炆起兵时，有道士谣于途曰：「莫逐燕，逐燕日高飞，高飞上帝畿。」 （「高飞上帝畿」，原无「高飞」二字，据明天一阁抄本补。） 已忽不见，人不知其所谓。至是上即位，方知其言验云。 
　　壬申，命有司备礼葬允炆，上辍正朝三日。 
　　甲戌，上谕羣臣曰：「我皇考建造洪基，垂法万世，为子孙计，思虑至周。不意幼冲信任奸回，悉更旧制，使天下臣民无所遵守。予荷天地庇佑，皇考休荫，统承天位，恪守成宪，凡皇考法制为所更改者，悉复其旧。尔羣臣尚竭乃心力，弼予于治。且人之才识，所至不同，或长于此而短于彼，苟于事或有误失，则明以告予，予不汝责。若隐而不言，日久觉露，情同欺罔，法则难容。夫慎终必先谨始，省己在于存诚，始终靡愆，咎何由至。每观前代君臣不谨于始，鲜克有终。予念君臣一体，故披露赤心，叮咛告戒，尔等其钦承予意。 
　　乙亥，各处守城及有司次第来朝。 
　　丁丑，执奸恶齐泰、黄子澄、方孝孺等至阙下，上数其罪，咸伏其辜，磔戮于市。 
　　上得羣臣所上允炆谋策，即命焚之。有请上观者，上曰：「一时之言，不必观。」复有言：「允炆所用之人，悉宜屏斥。」上曰：「此皆我皇考数十年作养人材，岂二三载所造就？」言者又曰：「虽仍其官，不宜置之要地。」上曰：「治天下者必资贤才，天之生才以为世用，凡有才能者，随器任使，共理天工，乌得而弃之？」 （自「丁丑」至「乌得而弃之」两段原在「甲戌」条前，据明天一阁抄本改在「乙亥」条下。） 
　　七月壬午朔，有事于南郊。大赦。改元，以明年为永乐元年。 

</div>
    <div class="pagination">
<a href="奉天靖难记.html">上一页</a><a href="奉天靖难记.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
