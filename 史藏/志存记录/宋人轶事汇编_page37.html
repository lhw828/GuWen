<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 37 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 37 页/共 98 页</h1>
    <div class="content">　　乾明寺尼道坚，说王伯庸参政忽病，家有猫作人语，曰：“此亦不祥之验也。”未几伯庸卒。类苑 

　　吴长文不喜释氏，父卒不召僧，闾巷常与父往还者各赠二缣。清波杂志 

　　吴文肃公奎将举贤良，一夕梦入魏文帝庙，召升殿，顾问群臣优劣，公未及对，帝曰：“韩廷寿最优。”是夕门下抄书吏杨开者梦公读杨阜传。翊日告公，公异之，即取二传览之。及秘阁试六论一题，乃韩延寿杨阜孰优，公遂膺首选。渑水燕谈录 

　　吴参政少以学究登科，复以贤良为翰林学士。尝草制以示欧阳公，文忠称之，因戏曰：“福至心灵。”幕府燕闲录 

　　唐子方始弹张尧佐，与谏官皆上疏。及弹文公，则吴奎畏缩不前，当时谓拽动阵脚。及唐争论于上前，遂并及奎之背约，执政又黜奎。时李诚之作诗送唐曰：“并游英俊颜何厚？未死奸谀骨已寒。”为奎发也。东轩笔录 

　　张方平 

　　张文定为滁州，因游琅琊山寺，周行廊庑，至藏院，俛仰久之。忽命左右，梯梁间得经一函，开示即楞严经四卷，余其半未写。公因持笔续之，笔迹不异。味经首四句偈，遂大悟流涕见前世。盖公前生尝主藏于此，病革，自以写经未成，愿再来成之也。冷斋夜话 扪虱新话、侯鲭录俱较略。 

　　张安道云：“真宗以前，朝廷尊严，天下私说不行。天下之士，祗知为诗赋以取科第，不知其他。谚云：‘水到鱼行。’既已官之，不患其不知政也。”龙川别志 

　　张文定以端明殿学士尹成都，其门医李生因市药遇老人相与问讯，老人曰：“张公已再镇蜀矣。”文定实一至，老人似言其前生事。按龙川别志亦载此事，此下有曰：“凡人元气重十六两，渐老而耗，张公已耗其半矣。”余较此略。又言：“今有药二粒为我达于公。或公不信，未肯饵，则以一粒烹水银，候汞成金，可无疑也。”李生以药献，乃于小亭构火，投药一粒烹之，有声如粥沸，有红光自鼎起。俄顷，光照一亭，火灭视鼎，烂然饼金矣。公取余一粒服之。公寿八十五岁，康宁终身，无疾坐而逝。殡后，柩有大声，岂其尸解乎？某见公子恕，说药金一两许，公令作四指环，一奉其父，一与夫人，一与长子，一自服。公年八十余，某犹见之，视其颐颊白腻如少年。公少年喜饮酒，饮量绝人，晚年病目，亦其毒也。续明道杂志 闻见近录事同文异 

　　神宗尝问文定识王安石否，曰：“安石视臣大父行也。臣见其大父日，安石发未丱，衣短褐布，身疮疥，役洒埽事，一苍头耳。”故荆公亦不敢与之争辨，日录尽诋前辈诸公，独于文定无讥云。邵氏闻见录 

　　王荆公尝问张文定，孔子去世百年生孟子亚圣，后绝无人何也？文定言：“岂无又有过于孔子者。”公问：“是谁？”文定言：“江南马大师、汾阳无业禅师、雷峰岩头丹霞云门是也。儒门淡薄，收拾不住，皆归释氏耳。”荆公叹服。扪虱新话 

　　张文定平生未尝不衣冠而食。尝暑月与其壻王巩同饭，命巩褫带，而己衫帽自如。巩顾见不敢，公曰：“吾自布衣诸生，遭遇如此，一饭皆君赐也。享君之赐，敢不敬乎？子自食某之食，虽衩衣无害也。”却埽编 

　　张谔上言：“天下祠庙，岁时有烧香施利。乞依河渡坊场召人买拆。”王荆公主谔言。敕既下，南京有高辛庙，平日无祈祭，县吏抑勒，祝史仅能酬十千。是时张方平留守南京，因抗疏言：“朝廷生财当自有理，岂可以古帝王祠庙卖与百姓，以规十千之利。”上览疏大骇。东轩笔录 

　　张宣徽安道守成都，眷籍娼陈凤仪。后数年王懿敏仲仪出守蜀，安道祝仲仪致书与之。仲仪至郡，呼凤仪曰：“张尚书顷与汝留情乎？”凤仪泣下。仲仪曰：“亦有遗尺牍，今尚存否？”曰：“迄今蓄之。”仲仪曰：“尚书有信致汝，可尽索旧帖，吾欲观之，不可隐也。”遂尽取呈，韬于锦囊甚密，仲仪谓曰：“尚书刚劲立朝，少与多讎，汝毋以此黩公。”乃取书付凤仪，并囊尽焚之。后语安道，甚感之。墨庄漫录 

　　三苏自蜀来，张安道、欧阳永叔为延誉于朝，自是名誉大震。明允一日见安道，问云：“令嗣近日看甚文字？”明允答以轼近日方再看前汉，安道云：“文字尚看两遍乎？”明允归以语子瞻曰：“此老特不知世间人果有看三遍者！”安道尝借人十七史，经月即还，云已尽。其天资强记，数行俱下，前辈宿儒，无能及之。高斋漫录 

　　今日见王巩，云张安道向渠云：“苏子瞻比吾诸葛孔明、孔北海，孔明吾岂敢？北海或似之，然不若融之蠢也。”志林 

　　张尚书方平、李给事徽之、王秘监端，俱以丁未九月二十三日生，张酉时，李卯时，王戌时，迄今皆致政康强。青箱杂记 

　　乐全先生薨，东坡时守颍州，于僧寺举挂，参酌古今，用唐人服座主缌麻三月，又别为文往祭其柩，盖感其知遇也。墨庄漫录 

　　东坡言，元丰三年子由谪官筠州，安道口占一诗为别云：“可怜萍梗飘蓬客，自叹瓠瓜老病身。从此空斋挂尘榻，不知重埽待何人？”已而涕下。安道平生未尝出涕向人也。苕溪渔隐丛话 

　　张奎 张亢 王洙 王遵叔 陈亚 陆经 丁讽 林洙 杨孜 祖无择 马遵 孙洙 刁约 苗振 

　　张密学奎，客省亢，母宋氏，白之族也。教督二子使读书，客至辄于窗间听之。客与其子论文学政事，则为之设酒殽；或闲谈谐谑则不设。侨居常州。胡枢密宿时为举人，有文行，宋氏知其必贵。亢少跅弛，宋氏常藏其衣冠，不听出。惟胡秀才召，乃给衣冠使诣之。涑水纪闻 

　　亢八九岁时，梦皂衣人遗笔一管。后戏于庭树下，有鸟衔笔，正落亢前，大小宛如梦所见。天禧三年科场，未尝以习读为意，曾于友人家，假得书数册，都不省览。每醉归，但用搘头。南省奏名，来日殿试，犹尚暮回。酒醒无寐，因取搘头书看，乃尚书也，灯下披读尽一编。诘旦，御题有日宣三德论，亢恍然大悟，乃是夜所详读者。于是一挥成名。友会谈丛 

　　奎清素畏慎，亢奢纵跅弛，世言张奎作事笑杀张亢，张亢作事唬杀张奎。杨景宗本以军营卒，由椒房故为观察使，暴横无赖，世谓杨骨槌。一日语奎曰：“公弟客省，俊特可喜，只是性粗疎。”奎归语亢曰：“汝本世家，服膺名教。不知作何事，致令杨骨槌恶汝粗疎也。”东轩笔录 

　　蔡文忠守南都，公时为书院说书。按：公者王洙也。将荐公，谓公曰：“欲荐而未有人，可令草奏以叙君之美，莫若相烦君自为之。”公谢曰：“某之才不足当公荐，今石太祝延年，众所爱重，宜置某而荐石。”蔡公曰：“石固欲荐之，亦当令自草奏。”徐曰：“得之矣。”遂命公草石奏，石草公奏。蔡公既去，而宋公来，其所以遇之尤加。每公事退，开阁邀公，日以为常，相对但持书册论议而已。宋公还朝，公亦入上庠，又陪佐史局，无一日异于初。宋公薨，公为之议谥，撰著行状象篆勒铭。诸宋以服带缗钱遗公，公不发封，悉还之。李邯郸公戏简公曰：“可惜笔端得来，竟被车儿推去。”后老，思宋公平昔之知，尝叹曰：“相知之厚不愧古人，今亡矣夫。”去年公谒告还里，钱子飞侍读为留守。其妻宋公女也，闻公宴于郡斋，曰：“是往日与吾父论书于此斋，吾家为肴羞樽酒以待者也。”因泣下。明日钱以妻语语公，公亦凄然。王氏谈录 按此所称宋公，宋宣献绶也。 

　　陈亚，扬州人，仕至太常少卿，年七十卒，盖近世滑稽之雄也。尝著药名诗百余首行于世，或曰：“延胡索可用否？”曰：“可。”因朗吟曰：“布袍袖里怀漫剌，到处迁延胡索人。”此可赠游谒穷措大。又自为亚字谜曰：“若教有口便哑，且要无心为恶。中间全没肚肠，外面强生棱角。”青箱杂记 

　　亚尝知岭南恩州，到任与亲旧书曰：“使君五马双旌，名目而已。螃蟹一文两只，真实不虚。”蔡君谟以其名戏之曰：“陈亚有心终是恶。”陈曰：“蔡襄无口便成衰。”倦游杂录 

　　陈亚蓄书数千卷，名画数十轴，平生之所宝者。晚年退居，有华亭双鹤、怪石一株尤奇峭，与异花数十本，列植所居。为诗以戒子孙曰：“满室图书杂典坟，华亭仙客岱云根。他年若不和花卖，便是吾家好子孙。”渑水燕谈录 

　　陆经，庆历间为馆职。一日饮于相国寺秘演房，语笑方洽，有一人箕踞于旁，睥睨经曰：“祸作矣，仅在顷刻，尚能复饮乎？”陆大怒，欲捕之，秘演劝而止。薄暮欲上马，而追牒已俟于门，陆惶惧不知所为。复见前箕踞者，行且笑曰：“无苦，终复故物。”既而陆得罪，自废累年。嘉祐初，乃复馆职。类苑 

　　陆经多为人写碑铭，颇得濡润。人有问：“子履近日所写几何？”对曰：“近日写甚少，总在街坊上唱道行里。”孔平仲谈苑 

　　陆经坐谪流落，欧阳文忠怜其贫，每与人作碑志，必先约令陆子履书，欲濡润助之也。由是子履书名，自是益盛。宋诗纪事引续东轩笔录 

　　丁讽病废，常令两女奴掖侍见客。讽以好色致疾，既废无赖，益求妙年殊质以厌其心。客出不能送，令一婢子送至门曰：“谢访。”以故宾客之至者，乃数倍于未病时。孔平仲谈苑 

　　丁讽以馆职病风废于家。一旦有妄传讽死者，京师诸公竞致奠，纸酒塞门，讽曰：“酒且留之，纸钱一任别作使用。”讽本乏资，由是获美酝盈室焉。同上 

　　林洙少服苣胜，晚年发热，多烦躁。知寿州日，夏夜露卧于堂下，为鼓角将以铁连鑻击杀之。洎擒，问所以杀守之情，曰：“我何情，但夕睡醒，若有人引导，见鼓榜上有大铁鑻，遂携以行。自谯楼至使宅堂前甚远，而诸门扃钥如故，莫知其何以至也。”朝廷以守臣被杀，起狱穷追，自通判以下咸被黜。时富郑公为相，以洙无正室，颇疑奸吏共谋杀。曾鲁公为参政，独曰：“若是谋杀，必持锋刃。”郑公之疑遂解。东轩笔录 

　　杨学士孜，襄阳人，始来京师应举，与一娼往还甚密。娼尽以所有资之，共处踰岁。既登第，贫无以为谢，遂绐以为妻，同归襄阳。去郡一驿，忽谓娼曰：“我有室家久矣。明日抵吾庐，若处其下，渠性悍戾，计当相困。我视若亦何聊赖，数夕思之，欲相与咀椒而死如何？”娼曰：“君能为我死，我亦何惜。”遂共痛饮。杨素具毒药，取以和酒，娼一举而尽，杨执爵谓曰：“今倘偕死，家人须来藏我之尸。若之遗骸必投沟壑，以饱鸱鸦。曷若我葬若而后死亦未晚。”娼即呼曰：“汝诳诱我至此，而诡谋杀我。”乃大痛，顷之遂卒。即燔瘗而归。类苑 

　　狄青宣抚广南，平侬智高，大陈军仪，数诸将出师不利，坐擒陈崇仪等三十余人，拽出斩之。次问余襄公，襄公矍然下拜，而孙元规颇申理得免。次及提刑祖择之，问诸将兵败之由，择之知将不免，勃然起对曰：“太尉不得无礼。无择来时金口别有宣谕。”其客将在厅下，即呼牵提刑马，遂就厅上马以出。既至所舍，便溺俱下，满于鞍鞯。盖青武人，仓卒之间，非言金口别有宣谕，则必不免矣。默记 

　　祖无择晚娶徐氏，有姿色。议亲之时，无择为馆职，徐氏必欲咨相其人，而无择貌寝，恐不得当。同舍冯当世丰姿秀美，乃谕媒妁俟冯出局，扬鞭跃马经过徐居，曰：“此祖学士也。”徐窃窥甚喜，成婚始悟其非，竟以反目离婚。欧公尝作诗曰：“无择声名重当世，早岁多奇晚乃偶。”盖谓此也。高斋诗话 

　　宋时阃帅郡守，虽得以官妓歌舞佐酒，然不得侍枕席。祖无择知杭州，坐与官妓薛希涛通，为王安石所执，希涛榜笞至死，不肯承伏。西湖志余 

　　马遵谪守宣州。及其去也，郡僚军民争欲驻留，至以铁锁绝江。遵于饯筵倚醉，令官妓剥榧实而食，眷眷若留连状。夜使人绝锁解舟，以水沃橹身，使之不鸣。逮晓，舟去远矣。隐居诗话 

　　李端愿，文和长子，治园池，延宾客。每休沐，必置酒高会，延侍从馆阁，率以为例。元丰间会佳客，忽学士将锁院，孙巨源当制，颇不欲去，李饬侍妾取罗巾求长短句。巨源援笔欲书，从者告以将掩门矣，草作数语云：“城头尚有三冬鼓，何须抵死催人去。上马苦匆匆，琵琶曲未终。回头肠断处，却更廉纤雨。漫道玉为堂，玉堂今夜长。”李邦直在座，颇以卒章为非佳语。是夕巨源得病于玉堂，后六日卒。南游纪旧 

　　刁景纯恺悌敦厚，周人之急，甚于己私，至诚有过人者。在京师，宾客造请，虽至贫下，必往报谒，昼日未尝在家，夜归常至三更，不知者以为干谒自为己，其实不然。宋尚书判馆事，督诸馆职毕集，而景纯或数日不至，使人邀而谯让之，王原叔戏改杜诗云：“景纯过官舍，走马不曾下。蓦地趁朝归，便遭官长骂。”李献臣曰：“我能足之。”是时西戎唃氏有子名摩毡，而景纯常为宣政使王某作墓铭，即续其后曰：“多罗四十年，偶未识摩毡，近有王宣政，时时与纸钱。”于是以古文篆隶写之，加标轴，密使挂景纯厅事。景纯旦出夕返，初不觉，宾客至者见之，往往诵念而去。景纯自外颇闻之，亦不能晓。一日大雨不可出，周行厅事，乃见此图。问其从者，曰：“挂此已十余日矣。”类苑引贡父诗话 今本贡父诗话较略，补笔谈亦不详。 

　　刁景纯官都下，遇节必令人持马衔，每至一门首，撼数声而留刺以表到。有客知其诬，急出视之，仆云：“适已脱笼矣。”可书 

　　刁约奉使契丹，戏为诗四句，曰：“押燕移离毕，官名如执政。看房贺拔支。如执衣防合。饯行三匹裂，小木罂。密赐十貔狸。形如鼠，辽人以为珍膳。 梦溪笔谈 

　　刁学士约喜结交请谒，常至夜半，号刁半夜。杜祁公为相，苏舜钦其壻也，岁暮以故事奏用卖故纸钱祠神以会宾客，皆一时知名士也。王宣徽拱辰，吕申公之党也，欲举其事以动相臣，曰：“可一举而尽也。”是日刁亦与召，知其谋而不以告，诘朝送客城东，于是苏坐自盗除名，客皆逐，丞相亦去，刁独逸。其后坐客皆至从官，刁独终于馆职。后山谈丛 

　　苗振以列卿知明州，熙宁间致仕归郓，多置田产。又在明州创材为堂，舟载归郓。时王逵亦致仕，作诗嘲振云：“田从汶上天生出，堂自明州地架来。”此句传至京师，王荆公大怒，即出御史王子韶使两浙，廉其事。子韶又言：“知杭州祖无择，亦有奸利之迹。”于是明州、秀州各起狱鞫治，振与无择贬斥。熙宁以后数以谣言起狱，自逵为诗始也。东轩笔录 

　　二刘 

　　刘原父就省试时，父立之为湖北转运使，按部至鄂州，与郡守王山民宴于黄鹤楼，数日不发，谓守曰：“吾且止此，以候殿榜，儿子决须魁天下。”守心不平，且曰：“四海多士，虽令嗣才俊，岂可预料。”立之曰：“纵使程试不得意，亦须作第二人。”来日殿榜到州，原父果第二名，继得家书云：“初考乃状元，为赋小误，遂以贾黯为魁。”立之即以书示郡守而行。默记 

　　庆历间，刘原父廷试考第一。会王伯庸以翰林学士为编排官，原父内兄也，以嫌自列，仁宗以为第二，以贾直孺为冠。石林燕语 避暑录话同 

　　故事，锁学士院有四制则并命学士，谓之双锁。刘原父立马而草九制，人固已服其敏。邓温伯为内相，当元丰末建储亲王及内外将相进恩，一夕独草制二十二道，益敏而工。其有腹藳耶。清波别志 

　　宋朝翰林学士，多以知制诰久次而称职者充之。刘原父居外制最久，誉望最高，一时咸以为宜充此选。刘亦雅以自负，然久不升进，出典两郡，还朝复居旧职，颇怏怏不自得。一日顾官属曰：“诸君闻殿前指挥使郝质已拜翰林学士乎？”或以为疑，徐笑曰：“以今日之事准之，固当然耳。”却埽编 

　　刘原父望欧公稍后出，同为昭陵侍臣，学问文章，势不相下，然相乐也。欧阳公喜韩退之文，皆成诵。原父戏以为韩文究，每戏曰：“永叔于韩文，有公取，有窃取。窃取无数，公取粗可数。”欧阳公以退之读墨子不相用不足为孔、墨为叛道，原父笑曰：“永叔无伤事主也。”邵氏闻见录 

</div>
    <div class="pagination">
<a href="宋人轶事汇编_page36.html">上一页</a><span>...</span><a href="宋人轶事汇编_page32.html">32</a><a href="宋人轶事汇编_page33.html">33</a><a href="宋人轶事汇编_page34.html">34</a><a href="宋人轶事汇编_page35.html">35</a><a href="宋人轶事汇编_page36.html">36</a><span class="current-page">37</span><a href="宋人轶事汇编_page38.html">38</a><a href="宋人轶事汇编_page39.html">39</a><a href="宋人轶事汇编_page40.html">40</a><a href="宋人轶事汇编_page41.html">41</a><a href="宋人轶事汇编_page42.html">42</a><span>...</span><a href="宋人轶事汇编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
