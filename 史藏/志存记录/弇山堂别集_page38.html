<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 38 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 38 页/共 267 页</h1>
    <div class="content">　　田汝成记霭翠宋钦事谓都督马煜镇贵州以杀僇慑罗夷罗夷畏之号马阎王贵州宣慰使霭翠死妻奢香代立煜欲尽灭诸罗郡县之会奢香中小法当勘煜械致香祼挞之欲以激怒诸罗为兵端诸罗果勃勃欲反时宋钦同知宣慰事亦已死而妻刘氏多智谓奢香部罗曰无哗吾为汝诉天子诉而不听反未晩也诸罗乃已刘氏遂飙驰见太祖太祖召而讯之刘氏曰罗夷奉职七八年非有罪而马都督无故寥萧之恐一旦反谓臣等不戢敢昧死以闻太祖然之还宫以语髙后曰朕固知马煜忠洁无他肠第何惜一人以安一隅也命髙后见刘氏于宫中曰能为我致奢香乎曰能折简召奢香与其子妇奢助飙驰见上具言煜枉辱状太祖曰若苦马都督乎吾为汝除之虽然何以报我奢香叩头曰贵州东北可以通蜀而道梗久矣请为上刋险平道为驿传以通之太祖曰善乃召煜入朝议事煜既出而后知之大恨曰孰谓马阎王乃为二妮子所卖恨不赭鬼方为血海也既入见太祖责问之一不答第曰臣自分枭首而已太祖怒立斩之以其头示奢香曰吾为汝除害矣乃封奢香为顺德夫人刘氏明德夫人髙后赐宴谨身殿遣归赐赉甚厚命所过有司陈兵耀之奢香既归以威德风诸罗皆帖服乃开赤水乌撒道以通乌蒙立龙场九驿马匹饩廪世世献纳奢香死霭翠之弟安匀立今遂为安氏又云永乐初有顾晟者守贵州修煜政诸罗畏之号曰老虎田氏文可谓核而事可谓竒矣然考之史有未合者按一统志霭翠元宣抚使阿哈子以元宣慰使兼四川行省左丞降宋钦旧名蒙古岱亦以元宣慰使兼四川行省叅政降以霭翠为水西宣慰使宋钦为贵州宣慰使而诏霭翠位在诸宣慰上钦卒子诚袭十五年诚母刘氏名淑真入朝赐纱罗袭衣又赐米三十石钞二百锭衣三袭遣归十六年刘氏复入朝十七年霭翠遣妻奢香率土酋入朝贡方物赐文锦绮帛珠翠如意冠金环绣衣洪武二十一年二月长兴侯耿炳文承制遣陜西都指挥同知马煜率西安等卫兵三万二千人屯戍云南六月水西宣慰使霭翠贵州宣慰使宋斌贡马赐钞帛斌当是诚弟也九月霭翠尚以蠲逋租贡马谢恩而明年正月进马者则为霭翠妻奢香遣其把事人等盖翠已卒矣二十三年宋宣慰奏苖蛮乱遣延安侯唐胜宗等讨平之二十四年置永宁至沾溢邮传四十八贵州都指挥马煜巡视谓未有邮卒请以戍军应役二十五年正月都督何福讨云南都匀九名九姓及毕节啰啰诸蛮克之寻遣人奏故宣慰霭翠妻奢香亦桀骜不服请兵讨之不许十月奢香遣其子妇奢助及把事头目允则陇往来朝赐银钞锦绮甚厚至二十六年正月贡马方物按奢香二月内独有贵州宣慰使安的称贡而奢香宋诚亦絶响矣岂奢香殁而霭翠之弟安的代之为安匀误耶将宋斌者亦殁而水西宣慰改为贵州贵州之宋宣慰降为同知耶史于土夷殁袭俱畧不书第于贡贺赏劳一端尚可考见然所谓马煜者都指挥耳非都督也都督诛死史必书之今阙不载而奢香之不服在何福请讨之前子妇奢助之入朝在奉诏不许讨之后若刘氏入朝其时髙后尚在后宫之宴或有之而奢香入朝则髙后已宾天二年矣奢香之代任与马煜之在镇又五年矣奢助之入朝又三年矣后宫之见与谨身殿之宴何人也马煜为都指挥而顾成为普定卫指挥使其时已着勋进都督佥事镇贵州至永乐初复以镇远侯镇之成之威名岂煜所可拟且又非顾晟也今贵州所隶驿分有之奢香者疑即其所首建二十四年事耳
　　
　　郑端简公作直文渊诸臣表云监察御史许士亷请复三公府髙皇不听然蓝玉以凉国公领太傅此言误也
　　
　　洪武二十三年备东宫官属宋国公冯胜颍国公傅友德为太子太师凉国公蓝玉曹国公李景隆为太子太傅开国公常升全宁侯孙恪为太子太保非三公也恪故燕山忠愍侯兴祖子端简于列侯表亦不能详
　　
　　一统志于人物则云陶铸鄞县人为福建按察使有亷明声以劾奏布政使薛大昉贪墨偕召至京民为之诗曰陶使再来天有眼薛公不去地无皮已而果复任至名宦则曰陶垕仲为福建按察使劾布政使薛大昉云云亦如之考之于史实陶垕仲非陶铸也修志者孟浪乃尔
　　
　　传信録谓髙帝鼎成建文即位燕王来奔丧而不朝谓已叔父行也给事中金华龚叔安奏曰象简朝天殿下行君臣之礼龙衣拂地宫中序叔侄之情按玉堂清话杜审琦昭德皇太后兄自宁州归太祖太宗皆其甥也一日陈内宴于福宁宫太后临席祖宗以渭阳之重终宴侍焉又前拜为寿乐人致辞曰前殿展君臣之礼虎拜朝天后宫伸骨肉之情龙衣拂地然则传信録所传亦附会也
　　
　　李景隆二十四年加止太子太傅而永乐初称太子太师盖建文所加官也吾学编谓其时魏国公徐辉祖加太子太傅礼部尚书陈迪加太子少保理亦应尔然是时尚书正一品而以二品衔冠之所未晓
　　
　　谷府左长史刘璟传邑人陈中州譔谓髙帝授璟为阁门使金书除奸摘佞四字于铁简赐之令击百官不法者后迁谷府长史提调肃辽庆宁燕赵六府事郑端简公亦因而笔之书吾谓此真齐东野人语中州青田人夸大诚意伯家事而附会之耳金书铁简此优人弹唱宋八大王事也髙帝岂以铁简赐阁门使乃至谷府长史一小府佐岂有提调六府之理肃府在甘肃庆府在宁夏秦王在西安韩王在平凉未就国安能遥制洪武间赵王杞甫封即逝时无赵府赵府文皇第三子也吾不意端简之博洽而亦舛误至此也
　　
　　东昌之战盛庸于耿李累败之余而能鼔率诸将士以取胜可谓竒矣若真定之师能恊力要击事未可知也以后虽数角数不利然至京师已下而尚能军亦一时巨擘惜少一死耳而卒不免亦何益也庸在洪武中为都督而战功不甚着史仅载册其女为周郡王有■〈火郭〉妃当是修史者削其实耳
　　
　　纪略庚辰状元胡靖即胡广广与杨溥同与廷试初拟溥为状元而广次之上偶问今年状元何人中官以湖广人对盖谓溥也馆阁误闻遽以广为第一按革除録言是歳王艮第一以貌寝故改用广且使纪略所载为真则文定何以不为第二而在二甲耶建文于文事极留心不应孟浪乃尔
　　
　　建文之出奔王文恪陆文裕郑端简俱详载其事以为天顺中出自滇南呼寺僧曰我朱允炆也胡濙名访张儠■〈亻达〉其实为我众闻之大惊以闻诏传送入朝众无识者僧曰固也有中官呉诚者俾来验之亦不识也曰吾赐汝肉汝两手俱有所执伏于地而口取之记否诚始拜而哭命居大内以寿终塟西山不封不树而史不及之岂有所讳耶薛应旗宪章録则言正统十二年广西思恩州获异僧升州为府土官知州岑瑛为知府瑛初遇老僧于道从者呵之不避诘其度牒乃杨应能也曰此非吾姓名吾有所托而逃者汝不闻金川门之事乎云云瑛大惊送之京师使尚膳太监呉诚识之其说亦如诸公考之史第云正统五年有僧年九十余自云南至广西绐人曰我建文也张天师言我四十年苦今满矣宜亟反邦国命其徒清进持诣思恩府土官知府岑瑛执送总兵柳溥械至京会官鞫之乃言其姓名为杨行祥钧州白沙里人洪武十七年度为僧歴游两京云贵至广西上命锢之锦衣狱四月而死同谋僧十二人俱戍边卫此事与应旗所纪相近然应旗实借此而附会前说耳其人乃杨行祥非杨应能也建文以洪武十年生距正统六年当六十四耳不应九十余也是时英宗少三杨皆其故臣岂皆不能识而仅一呉诚识之识之又何忍下之狱而死戍其同谋十二人也且事发于正统五年非十二年也思恩故府未闻某年升州为府也野史又载建文诗凡三首其一牢落江湖四十秋萧萧华髪已盈头乾坤有恨家何在江汉无情水自流长乐宫中云气散朝元阁上雨声愁新蒲细柳年年緑野老吞声哭未休其二其三皆题于金竺长官司罗永庵者风尘一日忽南侵天命潜移四海心鳯返丹山红日逺龙归沧海碧云深紫微有象星还拱玉漏无声水自沈遥想禁城今夜月六宫犹望翠华临阅罢楞严磬懒敲笑看黄屋寄团瓢南来瘴岭千层迥北望天门万里遥款段久忘飞鳯辇袈裟新换衮龙袍百官此日知何处唯有羣乌早晩朝似不及前诗之悲切而自然恐皆好事者附会语也大抵建文出亡与否不可知僧腊既已深当灭迹以终必不作此等诗以取祸亦必不肯出而就危地所以有此纷纷者止因杨行祥一事误耳
　　
　　客坐新闻言耀州张紞字光有学行尚气节国初以人才诏赴京师初试部职建文时歴升云南布政永乐初召回临行与妻子曰吾荷先帝知遇起在草野一旦叨此重名今国事已移去则何为唯一死以报国也偕至钟山下有深渊名龙潭张乃沐浴具冠服向渊恸哭再拜投于潭而死其妻与二妾四子见张投渊皆大恸继之家僮及隶卒各二人咸恸哭云相公娘子辈皆为国亡我辈不为相公而死乎亦把臂连死于潭于戱千载之下孰谓无田横者乎按张紞洪武末以云南左布政召回拜吏部尚书壬午初谒太宗赐勑慰谕最后乃经于后堂耳启南所纪无一实者张公在云南政绩甚着将来宜入循吏传不宜与方铁诸公同
　　
　　文庙实録是三杨诸公手笔于方孝孺等直着其抗命之迹可也乃曰孝孺叩头乞哀上命执之下于狱呜呼是何心哉议者专罪杨文贞恐未必尽出文贞手
　　
　　弇山堂别集卷二十一
　　

　　●钦定四库全书
　　
　　弇山堂别集卷二十二
　　
　　（明）王世贞 撰
　　
　　○史乗考误三
　　
　　革除编年言太宗初即位日追对徐增寿为武阳王按增寿初赠武阳侯再追封定国公许以公世爵实未尝封王也
　　
　　李文达天顺日録纪铁鼎石死义事甚烈二公同邓人也故能知之王文恪纪闻谓公死后二女入教坊数月终不受辱有铉同官至二女为诗以献文皇曰彼终不屈乎乃赦出之皆适士人按二诗首章所谓今日相逢白司马尊前重与诉琵琶不知同官者何人乃敢以此诗闻上乎第二章所谓春来雨露深如海嫁得刘郎胜阮郎亦似已嫁后诗也按立斋闲録云公于三十五年十月十七日典刑子福安发河池千户所充军子安先于鞍辔局病故父仲名年八十三与母薛安置海南一女四歳发教坊司文恪以精核名而所纪之不审如此二诗必出好事者然当时以鼎石非内朝臣故数窘上且不屈而尚未至族诛
　　
　　客坐新闻言兰溪邵都御史玘举进士为御史值两浙巡按阙推举皆不得人上实时召玘堪差辞以浙人不当往上曰以卿浙人知浙中利病特命卿耳仍命御史一员恊处按邵公墓志尝按江西广东福建而不言浙江此误也
　　
　　同年蒋评事勋言元末有翰林李承旨者徐太傅送至京上固欲官之不可乃命授太子诸王书承旨第山人衣巾而日夜督责太子诸王业甚迫后怨之一日语上曰李先生乞归上问何故曰恨米粗不中老人口上曰此老乃不食我米放归田后太宗即位思之承旨已死召其子见不称旨授行人司副今其后有为参议者考国史琬琰不见李承旨事惟一统志有李士瞻者事元为翰林承旨楚国公子守成仕国初为检讨然士瞻不及见我朝永乐初以布衣李继鼎为春坊赞善讲经归犹访以时政宣德初用辅导恩録其子又西亭中尉志载郏县李希颜太祖为诸王子择师用廷臣荐手自为书征至京师命大本堂授经诸王有弗若教者以管击其额帝抚而怒以孝慈言而解累授左春坊左赞善大夫永乐初引年归诏复其家疑蒋所传即其人也一统志亦载之第言在讲筵不言至永乐初始归又赞善大夫亦非洪武十三年以后官盖中尉所传若合希颜继鼎事而一之者也
　　
　　闲中今古録言祖训条章云后代不许设丞相革除年间又设左丞相齐泰右丞相黄子澄故靖难后定其罪名曰齐黄党恶是也按齐以兵部尚书黄以太常卿预机政谋削诸王当时何尝有左右丞相靖难檄止称齐黄党恶亦不言左右丞相也
　　
　　闲中今古録言永乐中有亲军指挥三员曰纪纲曰刘江曰袁刚上喜其名虽各异音则相同因号为三刚日侍上左右每呼则呼三刚而不名惟纪之权势熏灼既而刘调官辽东袁调官宁波纪后志满怙势以坐事伏诛籍没夷族今北京贡院其遗址也刘袁子孙至今犹袭荫按刘江自都指挥至都督后出总辽东兵未尝为亲军指挥也且江刚异音惟呉侬乡语乃呼江为刚耳三刚之说村鄙可笑
　　
　　考之史周定王橚国汴梁为次子汝南王有■〈火〈勋，厶代口〉〉奏讦其与兄世子有■〈火郭〉谋不轨建文君捕执世子下诏狱锻炼久之世子不肯承于是复捕执定王父子先后窜云南分置大理等各府不相通而还有■〈火〈勋，厶代口〉〉于汴梁久之复执定王锢之京师十王府文皇入绍建文自焚死乃释定王而以金符召世子于云南赉予甚厚作孝子歌赐之俾从定王还国而封有■〈火〈勋，厶代口〉〉于云南之大理岁给禄三千石金帛钞缗海巴之类亦以千计久之召还大梁窃以为有■〈火〈勋，厶代口〉〉之讦父兄虎狼虺虿所不若也而文皇待之若此得无失刑而伤义乎及考建文元年有■〈火〈勋，厶代口〉〉为奏讦之事而其人以洪武二十三年生仅十歳耳即世子以洪武二十二年生亦十一歳世子之不敢承反固忠孝天性非人所可测而有■〈火〈勋，厶代口〉〉十歳儿岂便作此狡狯得非齐黄诸公欲以质成定王之罪而使人诱其左右阉宦以告密之利可以夺嫡簒父耶将无有■〈火〈勋，厶代口〉〉为左右所诱刼而不能制耶文皇是以亮而曲全之然至宣德三年世子以绍父位是为宪王而新安王有熹伪为兄反书号箭以约彰德府赵王举事而赵王发之上疑都指挥王友为孽捕治几成大狱无何事露乃知为此事者有熹而主谋者又有■〈火〈勋，厶代口〉〉也于是俱削爵为庶人锢之西内子孙俱以幽死固天道之好还而虎狼虺虿生而残毒险忮要不可以童幼解也
　　
　　许浩复斋日记言永乐间解缙以草登极诏称旨以政任之不久而黜一日且暮宁夏报被寇围上悉召阁下诸老皆已出惟编修杨子荣赴命上不怿付以奏曰尔后进宁解此今当遣何处兵往救子荣徐曰不须救也上曰何也子荣曰臣尝奉使至彼其城坚且人皆习战今其发已十余日虏必已退但勑守臣固守及邻近诸城堡堤备可矣不必遣兵重为烦扰也上颇回颜曰明日与诸老商之夜半虏围解报至诘旦上召子荣以报书示之曰尔何料之审也喜见于色问其名曰杨子荣命去子字单名荣即命入阁与杨文贞杨文定同事宠遇日隆按文敏以太宗即位日即与解公等七人同入内阁改名荣至解公斥外文敏已官右谕德矣杨文定后二十年始入阁何得于此时称同事料西寇彷佛有之然宁夏亦非被围也又云文敏才实通敏而善承人主意二杨皆以谏东宫事系狱累年文敏虽尝谏上不罪也按文敏实未尝諌东宫事东宫居守南都上以入中贵谗怒之文贞时留辅导尝入朝以不能匡正下锦衣狱十日而即赦出复官文定为司经局洗马下狱长系十载东宫即位始赦出拜翰林学士今所纪无一合
　　
　　枝山野记谓文皇之嫂汪氏后文皇追谥懿文曰孝康皇帝庙号兴宗误也建文初上皇太子号谥曰兴宗孝康皇帝文皇即位削之仍为懿文皇太子建文前母开平王女常氏今母太常卿吕本女也非汪氏
　　
　　一统志载陈德文始兴人洪武中以北平按察使使西域至赛玛尔堪按前使赛玛尔堪者给事中郭骥传有陈诚者以吏部员外郎使西域载其风土甚详十二年又称永乐格黙勒国王哇来顿本亲率其臣来朝至福州卒谥曰康靖勅葬闽县有司歳时致祭考之史乃其国曰格黙勒朗王曰卫喇义伊德伯来朝赐赉甚厚还至福州始卒赐葬闽县一统志修自内阁诸公而与史抵牾者当时只遣人于各省采事实而不知考国史也
　　
　　洪武二十八年兵科给事中傅安郭骥使西域永乐五年始还朝各改礼科给事中七年郭骥使布尼雅实哩为所杀十四年命傅安封巴什伯里纳哩实克为王后复留滞敌中至宣德元年始归前后近三十年留敌中者十之八九然仅给勅命耳睦挈为着传云永乐中以都给事使归告老赐一品服致仕月给米十石夫八名此皆妄谈不足信
　　
　　传信録言我朝宣宗章皇帝乃建文君子也云云不可笔之于书末又云太宗崩仁宗嗣立皇太子在南京未几有一太监王姓者曰今上圣寿不永殿下宜早为宗社计遂密以小舟送之还北京数日而上崩太宗既以宣宗为太孙未尝明言其为建文之子而宣宗年幼失所恃亦不自知其身之所自出自后而英宗宪宗而孝宗以至于今上亦皆不自知其为建文君之孙也此事殊诞妄可恶夫壬午之后呉王诸弟悉幽死建文之子亦在幽至天顺中始赦出何縁独有此举况仁宗崩后宣宗以六月辛丑始至京师岂有不召而先至之理文皇入金陵时宣庙已四歳今云二三歳又时尚侍仁宗于北平事甚明大抵出梁亿宵人语不足存也
　　
　　开国功臣録言长兴侯耿炳文援真定阵亡髙氏鸿猷録言亦因之按成祖即位后有勅谕各镇大将复任炳文在焉永乐二年礼部言炳文家用龙凤服饰帝曰先帝老臣亦为是乎速改正之则炳文非阵亡者考之吾学编盖炳文以被劾自尽耳炳文诸子为都督及尚江都郡主进驸马者俱不获令终
　　
　　野记言太宗偶问宋指挥琥有子否对曰有二子上令带来看琥引入见上喜曰都好即令三公主四公主同下降兄弟俱为驸马都尉一日琥从外归二子迎侍琥醉大喜抚二子曰吾家受恩深矣父腰金子腰玉公主偶为上言之上曰此亦欲腰玉耳命守宁夏以功擢都督荐至封侯西宁此又大误也西宁侯自名晟其二子曰琥曰瑛俱驸马又靖难之初晟以中军都督佥事归附即升左都督而二子始就选为驸马父金子玉之说何自而起也
　　
　　吾学编称西宁侯晟卒赠郓国公谥忠顺郓国忠顺公嗣侯瑛没于土木而追褒者也晟之卒有祭塟而无赠谥
　　
　　田汝成炎徼纪闻言田琛者故思州宣慰使也自宋元来世有思州宗族蕃衍自叙出自关中盖汉髙帝徙齐诸田关中而巴蜀关中近地遂蔓延于此今婺州县有齐地图有称齐田云谚曰思播田杨两广岑黄言大姓也呉元年田仁智纳土归附诏立思州宣慰司以仁智为宣慰使其族人田茂安者据沿河婺州以献伪夏明玉珍洪武五年明玉珍败茂安乃降立为思南宣慰使琛仁智子也嗣立与茂安之子宗鼎争砂坑日寻以兵宗鼎复禁其民不得从华风瓦屋树秔秫子弟不得读书民大疾苦永乐初遣行人蒋廷瓉往勘之琛自言愿见上白事廷瓉遂以入觐琛言思南故思州地当归思州上曰思南叛归伪夏时何不径取属汝耶画土分疆是朝廷事汝安得擅有之琛复讦宗鼎诸不法事上曰过恶在彼汝何与焉第安分守土再犯吾磔汝矣琛叩头受谕而还与宗鼎构杀如故十一年十一月上乃遣旗校数人潜入二司执琛宗鼎去城中寂无知者顷之忽一官开黄榜谕诸夷曰首恶既擒余无所问于是诸夷帖然琛宗鼎至京师咸斩之乃谕兵部尚书全忠等曰思南思州之民苦田氏久矣其灭之以为府治遂建布政司贵州以廷瓉为左布政使时廷瓉已为行在工部侍郎矣考之国史谓初思南宣慰使田宗鼎凶狠淫虐生杀任情与其副使黄禧构怨累年互有奏讦朝廷虽恶宗鼎然以田氏世守其地曲与保全而改黄禧为辰州知府思州宣慰使田琛亦与宗鼎有怨禧暗结琛使图宗鼎宗鼎及琛数相攻杀禧既得志肆横虐民民甚苦之琛自称天主妻为地主禧谋与琛连兵攻思南宗鼎挈家走琛杀其弟发其祖宗坟墓而戮其母尸尽掠其人畜赀财所过残害其民宗鼎诉于朝屡勅田琛黄禧赴阙自辩皆拒命不至自知不为朝廷所容遂有逆谋潜使奸人张胜依托教坊司官史勉得出入祇应将伺便为变事觉命行人蒋廷瓉往召之而勅镇远侯顾成以兵五万压其境凶党叛散琛等就擒与黄禧相继械送京师皆引服琛妻冉氏尤强悍复遣人招诱台罗等寨蛮人苖普亮等为乱兾朝廷遣琛还招抚因得免死上闻之诏有司禁锢琛等以宗鼎虽横恣然穷蹙自归得末减使复职归思南而宗鼎奏言必得报怨家以絶祸根上以其素凶恶幸今免祸犹不自惩而欲逞忿民将有不胜其害者遂留之京师月给俸米宗鼎怨望出诽言因发其祖母阴事谓始与黄禧奸实造祸本而窃损其衣食欲杀之祖母亦发宗鼎缢杀亲母渎乱人伦等事上命刑部正其罪谕户部尚书夏原吉等曰朝廷初命田琛田宗鼎分治思州思南正欲安其土人乃今皆为土人之害琛悖逆不道构扇旁州妄开兵衅屠戮善良抗拒朝命已正其罪宗鼎尤为凶骜絶灭伦理罪不可宥其思州思南三十九长官司宜加意绥抚可安置府州县而立布政司总辖之其原设长官司及差税悉仍旧所当行之事卿等详议以闻原吉等议以思州二十二长官司分设思州新化黎平石阡四府思南十七长官司分设思南镇远铜仁乌罗四府其镇逺州婺州县亦各随地方隶而于贵州设贵州等处承宣布政使司以总八府仍与贵州都司同管贵州宣慰使司其布政司官属俱用流官府以下叅用土官从之遂命吏部选授布政司及府县官以行人蒋廷瓉河南左叅政孟骥为左右布政使改河南右叅政陈俊名为右叅政山西左叅议王理河南按察司副使张翥江英俱为左叅议副使邹锐佥事丘陵进士周宗保俱为右叅议授进士崔彦俊王恭等为府州官令廷瓉等率至贵州随缺定注廷瓉尝与擒田琛等之谋故升用之据此纪比之汝成所载为尤详而顾成等以重兵压境然后凶党叛散元恶就擒所谓旗校数人潜入二司执琛宗鼎去非实録也土酋出入皆有亲信拥护彼既纵恶若是岂肯敛手就缚廷瓉旧尝为工部侍郎坐事削职以才举为行人至是有功擢左布政使不久卒官披荆棘立军府贵州人至今称之
　　
　　辽东破倭之捷莫重于广寕伯谥忠武刘荣辽东志以为刘江水东日记载其事而疑其姓名考之国史盖荣父名江卒于戍仍父名补伍累功至右都督当奏捷之日尚名江及封伯而后具其事始改名荣也余于宛委余编有载父子同名者以为异而荣亦其一云成化间修史者于其孙安传谓刘荣封广宁伯子江袭可谓卤莽之甚一统志则又承其误而云刘江桃源人燕山中护卫百户靖难有功累升中府左都督又云刘荣宿迁人袭父职靖难有功进封广宁伯不知左都督之刘江即荣旧名也其孟浪乃尔
　　
　　枝山野记言靖难时有将官刘纲者勇力絶伦功甚着以中军都督佥事乆镇辽阳心甚不平因内侍狗儿诉谓已劳在诸功臣右而独不得封爵狗儿乗间言之上曰朕观刘纲相甚薄吾岂负功吝赏者哉爱其人欲多侍朕几日耳既而倭冦犯边纲率师往讨一战擒之诛其类无噍遗遂封广宁伯受封之日拜家庙不能起次日薨文皇嗟叹乆之按所谓刘纲者即因刘江而又误者也以中军左都督镇辽东文皇语有无不可知然以永乐十七年八月壬子封至次年四月戊午卒今云受封之日拜家庙不起抑何舛也
　　
　　陆子渊玉堂漫笔言镇逺侯顾玉卒赠夏国公非夏也夏上少一画当作虔音读余为比部郎漫以问今侯寰而不能对谓侯家纨袴忘之耳徧考广韵玉篇洪武正韵皆不载此字岂陆该博别有据耶然赠国大典宁有舍洪武正韵而巧为字者好竒之士不谙典章乃尔不足信也考碑志及史俱无此说
　　
　　子渊又言太宗朝镇逺侯顾玉非也顾名成永丰刘子钦由省元至会元亦非也是岁会元杨相
　　
　　刑部题名记有驸马都尉富阳侯李让掌部事而吾学编亦因之大误也富阳侯没在永乐四年其时北平初为北京有行部而无刑部侯之所掌行部耳即布按二总司也吾学编又于驸马都尉滦城侯李坚传云或曰坚子庄嗣侯谥威壮徧考皆无之
　　
　　枝山野记谓永乐中征安南黎氏降有三子皆随朝其孟曰澄赐姓陈为工部尚书澄善制神鎗后贬某官而命其子世袭锦衣指挥澄愿从文乃许世为国子生其仲曰腾赐姓邓亦官尚书后贬江阴县佐有三子令一人世袭锦衣指挥此殆影响而未真也黎季犂之次子曰澄即所谓伪相国越国大王者季犂及苍既长系澄赦出监造内府器仗累官工部尚书子叔林亦累官工部侍郎食尚书俸不闻其赐姓与所谓邓腾也
　　
　　一统志于寿州张勇云父兴靖难时力战创重勇代领之以功封安乡伯而不为兴立传按代领众者张勇而封伯者实张兴也兴封五年始卒七年勇始袭爵兴无子勇盖其从子云
　　
　　枝山野记谓驸马梅殷受遗诏誓剑勉强释兵以直言取忌忽密旨令驸马王云募能刺都尉者官超三级王亷知失机指挥许至发到囚四十余人奏报上大恱令其夜俟其早朝到小舟打竹桥拥其登舟待行渡脚板即掀挤其下水浅不能没奋舟驾其背而死大长公主朝号恸语太宗命即捕许至等诘问曰汝于梅都尉何仇对曰有旨上怒即命金瓜搥折其齿并其从皆斩打竹桥以报都尉其三子皆至今世袭指挥使云按谋杀梅殷者都督佥事谭深赵曦而发其事者都督许成亦无所谓许至与王驸马也深曦挟私恨及窥伺有之奉旨则误矣二子皆指挥使一为都督同知
　　
　　震泽纪闻言河南人王璋永乐中为右都御史时有告周府将为变上欲及其未发讨之以问璋璋曰事未有迹讨之无名上曰非也兵贵神速彼出城则不可制矣璋曰以臣之愚可不烦兵愿往任之曰若用众几何曰得御史三四人随行足矣然须勅臣巡抚其地乃可遂命草勅即日起行直造王府王愕然问所以来者曰人告王谋反臣是以来王惊跪璋曰朝廷已命丘太师将兵十万将至臣以王事未有迹故来先谕王事将若何举家环哭不已璋曰哭亦何益愿求所以释上疑者曰愚不知所出惟公教之璋曰能以三护卫为献无事矣从之乃驰驿以闻上喜璋乃出示曰护卫军三日不徙者处斩不数日而散考之国史非王璋乃王彰也永乐十八年十月河南中护卫军丁俺三等屡上变告周王反谋上使亲信大臣核之实矣乃用金符召王俾以明年二月至京师明年正月王先期入丙午陛见上出俺三等告词示之王辞穷顿首言死罪死罪上以至亲赦不问置之王邸四月丙申命还国癸丑命尚书蹇义等二十六人巡行天下抚安军民而王彰得河南壬申周王还国奏纳三护卫官军许之命驸马都尉广平侯袁容往河南量留仪仗亲随外余悉赴京癸丑至壬申仅二十日耳计王彰履任之日王已上疏辞护卫旬日矣彰未命巡抚之先王已召至京承反谋矣告反者丁俺三也彰无与也迁护卫者袁容也彰无与也且丘太师死塞外已十年矣何縁复云将兵十万且至王文恪旧史官也而好作不根语乃尔何以信后
　　
　　水东日记言国朝将官专生杀如都督韩观守广西尚然观师行庆远生员迎候悉命斩之曰我知此亦贼耳山忠毅公代观则有间焉闻公盖惩英国杀黄叅将故事耳考之正史及碑志俱不言公僇黄叅将事惟三下南交録略及之而不详按黄叅将者名中初以都督佥事同吕毅送陈天平还国为黎季犂所赚杀天平后大军南讨毅为鹰扬将军中无职寄从军自効内云贼依天健山等处而以兵由生厥潭舍三江渡犯官军新城侯辅遣中等击败之以后赏功典下谓都督佥事吕毅黄中先失律败事后虽有功不在赏典寻命掌交址都司黔公之败毅以战死再用辅率师南讨简定等伏诛中时在军而论功姓名絶不之及岂其时中不用命为辅所僇耶叶文庄之所谓惩岂文庙初以是怒张英公为其功成而后寛之且讳之耶记以备考
　　
　　复斋日记则云太师英国公张辅征交址时一日黎贼拥兵大至公下令出战叅将王某以风逆按所部不出公勒众力战大败之而还明日班赏因问昨日不与战者为谁王知公怒已敛手曰昨以风逆故不敢出公曰我独不畏死也我既已出而尔不继赖朝廷福幸而胜耳脱或不敌而陷非尔卖我乎命引出斩之王叱引者曰谁敢引我公遽拔佩刀叱众拥出斩于军门其子某诉之朝廷颇疑征还都御史顾佐请去其兵权以保全之其子知朝廷意率其家人于长安门外伺公出朝而殴之朝廷知而不问则谓公宣德初征安南误矣且又不能举叅将名而所称姓又谬公于宣德时虽罢兵政天子宠眷之为诸勲臣之冠而其子敢率家人殴之长安门外耶丘文庄公三下南交録亦颇言斩黄中事而不详今水东日记云云或太宗闻其事有所不怿耳
　　
　　陜西通志载西安举人杨弘言事召见貌伟晳奏对辨上器之召吏部授以左布政使吏部言惟一陜西缺系本土不宜授上厉声曰会稽非朱买臣乡耶既拜诏赐免死劵官其子锦衣指挥按宣庙实録俱无杨弘姓名与举人授布政使事而成庙时有西安杨恭自刑科出为本省布政后坐法谪为办事官复职卒此必通志误传况铁劵免死擢官锦衣皆非常之典以授一选人甚无谓也
　　
　　枝山野记言太宗一日命左右至文渊阁觇庶吉士讲习否令一一记其动静比报各有所事惟刘子钦袒臂席地酣睡盖时初饮罢子钦被酒竟入梦耳上命召至谓曰吾书堂为汝卧榻耶罢去其官可就工部为办事吏子钦略不分诉遽谢恩起而出外至邸即买吏巾绦服之歩入工部跪于庭尚书见之惊曰刘进士何为尔特起迎之子钦曰奉圣旨命子钦为本衙门吏尚书不敢答子钦便登堂侍立与傍羣胥等偶少顷上又命一竖入部觇之还报云云上叹曰刘子钦好没亷耻更令召来子钦至犹吏服上曰汝好没亷耻令左右还与冠带归内阁着读书子钦又无言遽起谢恩出具冠袍还阁中即一日间也客坐新闻则言是吉水罗公名汝敬永乐初为翰林庶吉士时亦好弈一日上赐问失对斥为刑部吏上使人觇之罗具吏巾服侍立于堂有使复上曰罗汝敬如何不在众不敢讳奏对如故上怒斥为刑部隶卒罗又复具巾服执杖列阶下上又觇知召至改刑部主事歴升工侍云此二事殊相等按罗为庶吉士时曽戍交址出都门三舍而复不知有作吏事否
　　
　　双槐岁抄言袁廷玉尝以事过鄞见一妇乳女于其县傍廊哭甚哀问之云夫当戍赵州今在酒肆饮毕即行矣廷玉恻然与俱至肆所诘其夫曰我韩岭金世忠也居以卜度日今缺戍为族人赂卒长以我行廷玉为相曰此尚书骨也勿虑因代偿其酒直贷米二斗赠之曰茍富贵无相忘金至戍以卜幸文皇后累官至兵部尚书兼詹事余得廷玉家藏一牛腰卷自戴九灵所著传洪武初至永乐七年诸公跋其术之验者无虑百人而不一及金公事且金于其时方鼎贵茍念及廷玉恩德何不为一跋酬之此恐傅会之谈不足信也且金尚书者名忠亦非世忠
　　
　　传信録言文皇一日召解缙至便殿屏左右问曰汉王英武类我太子不如也于汝意何如缙曰太子守成主天下之本岂可轻动文皇黙然缙出遇太子谓曰陛下爱汉王殿下恐不得久在东宫矣太子忧甚明日遂投井左右救免文皇闻之召太子问曰我初无以庶易嫡之说汝闻之谁耶对曰解缙言之耳文皇怒遂置缙于诏狱久之掌卫事指挥纪纲请曰缙久在诏狱实无大罪陛下赦之文皇大怒曰朕以彼为死矣乃在乎纲知上必欲杀之既还遂召缙出狱对之流涕饮以烧酒既醉遂埋于堂下雪中顷刻而死按解公初以泄其语为汉王所诉出为交址叅议又三年请凿章江水忤旨下狱久之竟以旧憾忿死今言太子投井随即下狱大误海涵万象録言旧制无巡抚侍郎等官宣德中吏部止有尚书蹇义侍郎久缺后蹇奏保文选郑郎中诚升右侍郎本部赵郎中新事蹇媚且久因觖望日言于蹇曰郑诚做得赵新如何就做不得蹇欲奏难于众论久之假以巡抚各处为名保升十二人为侍郎赵得与列巡抚之名自赵新始按尚书侍郎巡抚起永乐十九年赵新升侍郎在宣德五年巡抚江西然非自新始也且新升后诚始迁文选
　　
　　双溪杂记言永乐间胡广等所兼不过春坊大学士是时殿阁大学士不设已久非也是时胡广杨荣金幼孜俱兼文渊阁大学士
　　
　　野记言永乐初状元本曰李马上改马为骥既而除名故今人罕知按是科为戊戌盖永乐十六年也本名马上于傍益之以其曰李骐迨唱名莫有应者骐以二十二年由修撰属疾闻上晏驾榆木惊悼疾甚卒今云骥又云除名误也又谓是歳进士有林廷茭者闽人仪貌颇伟上欲用为近侍问其籍贯林以乡音对上嫌之乃拟为某部官林退数歩复呼回曰老蛮子也没此福改为某州知州考戊戌登科録亦无所谓林廷茭者其误可知
</div>
    <div class="pagination">
<a href="弇山堂别集_page37.html">上一页</a><span>...</span><a href="弇山堂别集_page33.html">33</a><a href="弇山堂别集_page34.html">34</a><a href="弇山堂别集_page35.html">35</a><a href="弇山堂别集_page36.html">36</a><a href="弇山堂别集_page37.html">37</a><span class="current-page">38</span><a href="弇山堂别集_page39.html">39</a><a href="弇山堂别集_page40.html">40</a><a href="弇山堂别集_page41.html">41</a><a href="弇山堂别集_page42.html">42</a><a href="弇山堂别集_page43.html">43</a><span>...</span><a href="弇山堂别集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
