<!DOCTYPE html>
<html>
 <head>
  <meta charset="utf-8"/>
  <title>
   南村辍耕录 - 第 5 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南村辍耕录 - 第 5 页/共 16 页
  </h1>
  <div class="content">
   ◎葛大哥吾乡临海章安镇有蔡木匠者，一夕，手持斧斤自外归，道由东山。东山，众所殡葬之处。蔡沉醉中，将谓抵家，扪其棺，曰：“是我榻也。”寝其上，夜半，酒醒，天且昏黑，不可前，未免坐以待旦。忽闻一人高叫，棺中应云：“唤我何事？”彼云：“某家女病损证，盖其后园葛大哥淫之耳。却请法师捉鬼，我与你同行一观如何。”棺中云：“我有客至，不可去。”蔡明日诣主人曰：“娘子之疾，我能愈之。”主人惊喜，许以厚谢。因问屋后曾种葛否，曰然。蔡偏地翻掘，内得一根，甚巨，斫之，且有血，煮啖女子，病即除。

　　◎万柳堂京师城外万柳堂，亦一宴游处也。野云廉公，一日于中置酒，招疏斋卢公、松雪赵公同饮。时歌儿刘氏名解语花者，左手折荷花，右手执，歌小圣乐云：“绿叶阴浓，偏池亭水阁，偏趁凉多。海榴初绽，朵朵蹙红罗。乳燕雅莺弄语，对高柳鸣蝉相和，骤雨过，似琼珠乱撒，打遍新荷。人生百年有几？念良辰美景，休放虚过。富贫前定，何用苦张罗。”命邀宾宴赏饮芳醑，浅基低歌。且酩酊，从教二轮，来往如梭。既而行酒，赵公喜，即席赋诗曰：“万柳堂前数亩池，平铺云锦盖涟漪。主人自有沧洲趣，游女仍歌白雪词。手把荷花来劝酒，步随芳草去寻诗。谁知只尺京城外，便有无穷万里思。”此诗集中无。小圣乐乃小石调曲，元遗山先生（好问）所制，而名姬多歌之，俗以为“骤雨打新荷”者是也。

　　◎树鸣金石草木之变异，杂见于传记。数年来，天下扰攘，怪事尤甚，信前人之书不诬也。至正丙申，浙西诸郡皆有兵。正月，嘉兴枫泾镇戴君实门首柳树若牛鸣者三，主人与仆从悉闻之。斩其树，不一月，苗军抄掠赀产。又两月，屋毁于兵。是岁寒食日，海监州赵初心，率子姓辈诣先垄汛扫松楸，忽闻如老鹤作声，不绝，审听所在，乃是一柏树。顷间，众树同声和之，一二时方止。举家惶惑。至八月，苗军火其居。明年六月，红军掠货财妇女。而侄善如死于难。予亲见君实馆宾黄伯成与初心之孙元衡说。元衡，善如子也。其事虽迟速不同，而二家之遭祸则一。吁，诚异哉！

　　◎松江官号至正丙申正月，常熟州陷，松江府印造官号，给散吏兵佩带，以防奸伪。号之制作，画为圆圈，绕圈皆火焰。圈之内一府字，以府印印府字上。圈之外四角，府官花押。民间谣曰：“满城都是火，府官四散躲。城里无一人，红军府上坐。”不二月破城，悉如所言。

　　◎割执杭州赤山之阴，曰箫箕泉，黄大痴所尝结庐处。其徒弟沈生、狎近侧一女道姑，同门有欲白之于师。沉惧，引厨刀自割其执，几死，众救得活，而疮口流血，经月余不合。偶问诸阉奴，教以煅所割执，捣粉酒服。如其言，不数日而愈。

　　◎题屏谢客三宝柱，字廷，色目人，颇以才学知名。虽湛于酒色，而能练达吏事，刚正有守。为浙省郎中日，大书四句于门屏之上曰：“逆刮蛟龙鳞，顺捋虎豹尾。若将二伎论，尤比于人易。”其意盖以杜绝人之求请耳。然亦隘矣哉，终不显达，而死于难。

　　◎婚启至元间，平原郡公赵氏（与芮）宋福王也，其子娶全竹斋少保之女。婚启内一联云：“休光蓟北，苟安公位之居；回首江南，惟重母家之念。”尽有味。

　　◎陶母碑陶侃母得古正之道，发人伦之本，将示教于天下，谓朴散俗坏，乐溃礼阙，有子不教，不至于道。若失大训，不可登于伟望。乃求师傅，延英茂，终日迫于用，不欲子却客。俄而车盖载止，饩馈并竭。苟失其人，子将不进。计划始成，确然独断，谓发可弃，训不可失，乃金刀既止，黑发云散。怡然无咨嗟之色，俨若待宾之具。上恐不足以显恭，下未可谓训子。顾其母激忿填膺，寸晷是学，不迨于至，以超圣人之域，焕乎贤者之业。且礼信仁义，君子之事，妇人何得而知？盖世道大丧，其俗已乱，故妇人贤者得以行其事。千古之下，厥行独明，当时为人之父，为人之母，见斯行，闻斯举，得不激厉乎？苟天下皆如陶母之志，则天下皆陶之子也。盖人谓子幼而蒙稚，不致精训，致悖大乱人纪，良可惜哉！铭曰：发也者，为养之具。宾也者，致教之英。苟非异礼，孰能作世之程？千载之下，如陶之母，安可继乎齐英？（宗仪）因读唐皇甫持正先生（翥）文集，见陶母碑不觉泪数行下。追惟先妣拳拳于教子，真陶母之志。是故今翰林承旨蜕庵张先生（翥）所撰墓铭，有曰：夫家贫，劬力纺续，以给诸子。无废学之辞，自顾不肖。不克勉于学，以成令名，罪莫大焉。谨录于此，庶亦可以自惧也。

　　◎许文懿先生婺州许白云先生（谦），字益之，隐居金华山，四十年不入城府，着书立言，足以垂教后世。浙东廉使王公继学，访先生于山中。谓先生清气逼人，可畏。既退，明日，出学行荐于朝。有录其举文至者，先生方讲说，目不一少视，其无意于仕宦如此。先生殁，追谥文懿先生。

　　◎谣言后至元丁丑夏六月，民间谣言，朝廷将采童男女，以授鞑靼为奴婢。且俾父母护送，抵直北交割。故自中原至于江之南，府县村落，凡品官庶人家，但有男女十二三以上，便为婚嫁。六礼既无，片言即合。至于巨室，有不待车舆亲迎，辄徒步以往者，盖惴惴焉惟恐使命戾止，不可逃也。虽守土官吏，与夫鞑靼色目之人，亦如之，竟莫能晓。经十余日才息。自后有贵贱、贫富、长幼、妍丑、匹配之不齐者，各生侮怨。或夫弃其妻，或妻憎其夫，或讼于官，或死于夭。此亦天下之大变，从古未之闻也。吴中僧祖伯，号子庭者，素称滑稽，口占绝句曰：“一封丹诏未为真，三杯淡酒便成亲。夜来明月楼头望，惟有娥不嫁人。”又有人集古句云：“悲翠屏风烛影深，良宵一刻值千金。共君今夜不须睡，明日池塘是绿阴。”可谓深于命意者矣。

　　◎兽医世以疗马者曰兽医，疗牛者曰牛医。《周礼 天官 冢宰篇》：“痼医，下士八人。”注：“兽，牛马之属。”按此，则疗牛者亦当曰兽医矣。

　　◎想肉天下兵甲方殷，而淮右之军嗜食人，以小儿为上，妇女次之，男子又次之。或使坐两缸间，外逼以火，或于铁架上生炙。或其手足，先用沸汤浇泼，却以竹帚刷去苦皮。或乘夹袋中，入巨锅活煮。或■作事件而淹之。或男子则止断其双腿，妇女则特剜其两乳，酷毒万状，不可具言。总名曰“想肉”，以为食之而使人想之也。此与唐初朱粲，以人为粮，置捣磨寨，谓啖醉人如食糟豚者无异，固在所不足论。唐张新《朝野佥载》云：“武后时，杭州临安尉薛震，好食人肉。有债主及奴诣临安，止于客舍，饮之醉，并杀之，水银和煎，并骨销尽。后又欲食其妇，妇知之，跃墙而遁，以告县令。令诘之，具得其情，申州录事奏，奉搬杖一百而死。段成式《西阳杂俎》：李廓在颖州，获火光贼七人。前后杀人，必食其肉。狱具，廓问食肉之故。其首言：某教于巨盗，食人肉者，夜入人家，必昏沉，或有魇不寤者。《卢氏杂说》云：唐张如为节镇，频吃人肉，及除统军到京，班中有人问曰：“闻尚书在镇好人肉，虚实。”笑曰：“人肉腥而且韧，争堪吃？”《五代史》云：苌从简，家世屠羊。从简仕至左金吾卫上将军，尝历河阳忠武武宁诸镇好食人肉，所至多潜捕民间小儿以食之。赵思绾好食人肝，及长安城中食尽，取妇女幼稚为军粮，每犒军，辄屠数百人。《三国志》云：吴将高澧，好使酒，嗜杀人而饮其血。日暮，必于宅前后掠行人而食之。宋庄季裕《鸡肋编》云：自靖康丙午岁，金狄乱华，盗贼之兵以至居民更互相食，全躯暴以为腊。登州范温，率忠义之人，泛海到钱唐。有持至行在犹争者，老瘦男子，庾词谓之饶把火。妇人少艾者，名之不美羹。小儿呼为和骨烂，又通目为两脚羊。赵与时《宾退录》云：‘本朝王继勋，孝明皇后母弟。太祖时，屡以罪贬。后以右监门卫率府副率，分司西京。残暴愈甚，强市民间子女，以备给使，小不如意，即杀而食之。太宗即位，会有诉者，暂于洛阳。又知钦州林千之，坐食人肉削籍隶海南，嗟夫！食人之肉，人亦食其肉。此兵革间之流惨耳。君子所不愿闻者，其薛震辈，当天下宴安之日，而又身为显宦，岂无珍羞美膳，足以厌其口腹？顾乃喜啖人肉，是虽人类而无人性者矣。终至于诛斩鼠逐而后已，天之报施，不亦宜乎。

　　◎王眉叟王眉叟（寿延），号溪月，杭州人，出家为道士。受知晋邸，后以弘文辅道粹行真人管领君郡之开元宫。浙省都事刘君时中（致）者，海内名士也。既卒，贫无以为葬。躬往吊哭，周其遗孤。举其柩葬于德清县，与已之寿穴相近，春秋祭扫不怠。然此事行之于异教中，尤不易得。

　　◎钱唐钱唐二字，其来甚远。按《史记 始皇本纪》：“至骈云梦，浮江下丹阳，至钱唐，临浙江，上会稽，立石刻颂秦德。”西汉《地理志》，亦有钱唐县。今唐字从土，则误矣。盖以钱易土，及捐钱筑塘等事。皆传会之辞，自注世说者已然，况后世乎？

　　◎漱芳亭道士张伯雨（雨），号句曲外史，又号贞居，尝从王溪月真人入京。初，燕地未有梅花，吴间闲宗师（全节），时为嗣师，新从江南移至，护以穹庐，扁曰“漱芳亭”。伯雨偶造其所，恍若与西湖故人遇，徘徊既久，不觉熟寝于中。真人终日不见伯雨，以为忧，意其出外迷失街道也。梦觉，日已莫矣，归道所由，嗣师笑曰：“伯雨素有诗名，宜作诗以赎过。”伯雨遂赋长诗，有“风沙和不惮五千里，将身跳入仙人壶”之句。嗣师大喜，送翰林集贤尝所往来者，袁学士伯长，谢博士敬德，马御史庸，吴助教养浩，虞修撰伯生，和之。他日，伯雨往谒谢诸公，惟虞先生全不言儒者事，只问道家典故。虽答之，或不能详。末问能作几家符篆。曰：“不能。”先生曰：“某试书之，以质是否。”连书七十二家。伯雨汗流浃背，辄下拜曰：“真吾师也。”自是托交甚契。故与先生书，必称弟子焉。伯雨，杭州人。

　　◎食品有名水之咸淡相交处产河豚。河豚、鱼类也，无鳞类，怒气满腹，形殊弗雅，然味极佳。煮治不精，则能杀人。所以东坡先生在资善堂与人谈河豚之美云。据其味，真是消得一死。浙西惟江阴人尤珍之。每春首初出时，必用羞祭品毕，然后作羹。而邻里间互相馈送以为礼。腹中之率，曰西施乳。夫西施，一美妇也，岂乳亦异于人耶？顾千载而下，乃使人道之不置如此，则夫差之亡国非偶然矣。若鲚鱼子名螳螂子，及松江之上海，杭州之海宁人、皆喜食蟛蜞螯，名曰鹦哥嘴，以有极红者似之故也。二物象形而云，又非西施之比矣。按《类篇 鱼部》引《博雅》云：忻心，（盈之反）信也，背青腹白，触物即怒，其肝杀人。正今人名为河豚者也，然则豚当为信。

　　◎火灾至正辛巳，莫春之初，江浙行省平章政事只理瓦台人城之任之日，衣红。儿童谣曰：“火殃来矣。”至四月十九日，杭州灾，毁官民房屋、公廨、寺观一万五千七百五十五间，烧死七十四人。明年壬午四月一日，又灾，尤甚于先，自昔所未有也。数百年浩繁之地日就凋弊，实基于此。

　　◎落水兰亭予尝见《落水兰亭》一卷，乃五字不损本。今吴中分湖陆氏所藏，而赵彝斋之物也。彝斋，宋宗室子，讳孟坚，字子固，斋，其自号。居嘉兴之广戌，酷嗜古法书名画，能作墨花，于水仙尤长。此贴，姜白石旧藏。后归川俞寿翁。彝斋复从寿翁易得，喜甚，乘夜回棹，至升山，大风覆舟，行李皆淹溺无馀。彝斋立浅水中，手持此贴，示人曰：“兰亭在此，余不足介吾意也。”因题八字于巷云：“性命可轻，至宝是保。”

　　◎阴府辩词李子昭者，松江府提控案牍李宗庆子也，侧室刁氏有娠，妻怒之。棰挞挞苦楚，昼夜不息。数次自经与溺，以省觉，不得死。窃自念曰：“我苦就蓐，亦必死耳。等死，何自求早死之为幸？”因多食海蛰与冷水。胎既落，血上充心，而身遂亡。不数日，鬼怪百出。妻得奇疾，宛若死者，但只心肋微温，支体不僵。其家就床褥作一窍，任其便溺。时以少饮纳口中，辄咽。不与，亦不言饥。经三年余，形骸枯槁，无复生理，家人益厌之。一夕，忽诣舅姑所，扣寝室户。舅姑曰：“汝恶得至此，必为鬼矣。”曰：“妾以复生，实非鬼也。愿见舅姑，具告所然。”舅姑惊恐，呼家人悉起，取火烛之，果此病躯。及觇其卧榻，已空，始信之，因问其详。曰：“妾为亡婢诉冤，摄至阴府，即今狱祠也。命妾与婢对词。妾以汝怀孕时，打骂则或有之，然未尝令汝吞药损堕。”婢仇执甚坚，妾不得白，遂招承，枷禁幽圄中。日得小叔以饼饵粥饭之类相馈，故不馁。今复得送妾还，入门，弄其儿，戏挞之一下，儿哭，遂推妾置灶上，即若梦觉者。但觉怠倦，故勉强至此。舅姑曰：“汝既被禁，何自得释？”曰：“会上帝有赦故也。”急呼小郎妻问之，曰：“适间儿子惊啼，云，梦见乃父击其首。”小郎盖提控之次子泰甫，先为其妹夫金可大所杀者。此妇至今强健，与夫见寓府城西郭，又复生两子矣。志怪古或多，然漫书于此，以为世之妒妇劝。

　　◎诗法赵魏公云：“作诗用虚字，殊不佳。中两联填满方好。出处才使唐已下事，便不古。”

　　◎姓名者庄绰《鸡肋编》云：“太史公作《伯夷传》，但云：“伯夷、叔齐、孤竹君之二子也。而《论语音注》引《春秋 少阳篇》，谓伯夷姓墨，名允。一名元，字公信。叔齐名智，字公达。夷、齐、谥也。陆德明取之。不知《少阳篇》何人所着。今世犹有此书否？吾衍间居录云，孤竹君，姓墨（音眉），名台（音怡），初见《孔丛子注》。中子名伯辽，周见云史诗注：伯，当作仲。若如吾说，则伯夷叔齐似又是名，非谥矣。

　　◎女谏买印淮海龚翠岩先生开，寓吴门日，一僧权道衡者，颇聪慧，识道理，先生与之游。偶市肆粥汉印一颗，权尝酬价。归取镪，先生适见。主人以实告，遂用十五缗买之。语诸女，女曰：“大人乃亦夺人所好。”先生惊悟，即持送权。曰：“先生爱而收藏。奚以赠？”曰：“在彼犹在此也。”权固辞。曰：“在彼犹在此也。”相让久之，沉诸渊而别。吁，若先生者，可谓善矣！孰谓异端中有此哉！然先生之女尤可敬也。

　　◎吴江塔颠箭吴江华严寺浮图之颠，望之，二矢着其上，竿羽宛然可辨。相传宋南渡初，金人粘罕乘快一发而中。又贾似道出督时，祝矢自誓，亦中焉。故留题者有至今塔抄留遗迹，犹是元戎金仆姑之句。大德庚子，其寺主僧善信大修浮图，更其而新之。视向二矢，实圆铁条二，交贯横亘，盖必昔人以示辅颠，且以防鹳鹘之巢故耳。传者所谓，大妄也。且着此，以祛后世之惑。长乐郭德基、尝有《华严塔颖辨疑》，行于时，盖郭尝官此州，目击其非。

　　◎素领项后白发曰素领。汉冯唐白首为郎官，素发垂领。
　　●卷十

　　◎御史五常周景远先生，驰名能文。为南台御史时，分治过浙省。每日与朋友往复，其书吏不乐，似有举刺之意。大书壁上曰：“御史某访某人。”某日某人来访，御史忽见，呼谓曰：“我尝又访某人，汝乃失记何也？”第补书之，因复谓曰：“人之所以读书为士君子者，正欲为五常主张也。使我今日谢绝故旧。是为御史而无一常，宁不为御史，不可灭人理。”吏赧服而退。

　　◎官仓入粟今官府收敛秋粮之际，比先涓吉启仓，于青龙方敖房入粟六石六斗六升六合以应日。盖国家初无定制，不知各处何以一皆如此。予意必取上下四方六合之意耳。

　　◎食物相反凡食河豚者，一日内不可服汤药，恐内有荆芥，盖与此物大相反；亦恶鸟头附子之属。邓在江阴时，亲见一儒者因此丧命。其子尤不可食，能使人胀死。尝水寝试之，经宿，颗大如芡实。世传中其毒者，亟饮秽物乃解，否则必亡。又闻不必用此。以龙脑浸水，或至宝丹，或橄榄，皆可解。后得一方，用槐花微炒过，与干燕支各等分同捣粉，水调灌，大妙。

　　◎先辈谐谑赵魏公刻私印曰“水晶宫道人”，钱唐周草窗先生密以“玛瑙寺行者”属比之，魏公遂不用此印。后见先生同郡崔进之药肆悬一牌曰“养生主药室”。乃以敢死军医人对之。进之亦不复设此牌，魏公语人曰：“吾今日方为水晶宫吐气矣。”先辈虽谐谑，自是可喜。

　　◎马判冯公士启（梦弼）尝言为八番云南宣慰司令史，日尝因公差抵一站，日已莫矣。站吏告曰：“今夜马判上岸，麻线须暂停驿程以避之。”问其故，闭目摇手不敢言。公怒，便上马，行数十里，至大溪，忽见一物如屋，所谓乌刺赤者。下马跪泣，若告诉状。呼问何为，亦闭目摇手弗答。于是下马祝之曰：“某许昌人，窃禄来此。苟天命合尽，尔其啖之，否则容我行。”祝毕，即转入溪中。腥风臭雾，触人口鼻。既而各上马，比曙，抵前站。站吏惊曰：“是何麻线，大胆若是耶？”公问此为何物，始敢言曰：“马蟥精也。”麻线，方言曰官人；乌刺赤，站之牧马者。公官至礼部尚书。

　　◎字训善字训“多”字，《诗》载驰：“女子善怀。”郑笺：“善，犹多也。”《汉书》：“岸善崩。”善亦多也。

　　◎丘真人大宗师长春真人，姓丘氏。名处机，字通密。号长春子。登州栖霞县滨都里人也。祖父业农，世称善门。金皇统戊辰正月十九日生。生而聪敏，有日者相之，曰：“此子当为神仙宗伯。”大定丙戌，年十九，辞亲居昆仑山，依道者修真。丁亥，谒重阳全真开化王真君（嘉）于海宁，请为弟子。戊申，召见阙下，随还终南山。贞乙亥，太祖平燕城，金主奔汴。丙子，复召，不起。己卯，居莱州。时鲁齐入宋，宋遣使来召，亦不起。是年五月，太祖自乃蛮国遣近侍刘仲禄持一手诏致聘。十一月，至隐所，诏文云：“制曰：天厌中原，骄华大极之性。朕居北野，嗜欲莫生之情。反朴还淳，去奢从俭，每一衣一食，与牛竖马圉共弊同飨。视民如赤子，养士若兄弟，谋素和，恩素畜，练万众以身人之先，临百阵无念我之后。七载之中成大业，六合之内为一统。非朕之行有德，盖金之政无恒。是以受天之佑，获承至尊，南连赵宋，北接回纥，东夏西夷，悉称臣佐。念我单于国，千载百世以来，未之有也。然而任太守，重治平，犹惧有阙。且夫刳舟剡楫，将欲济江河也；聘贤选佐，将以安天下也。朕践祚已来，勤心庶政，而三九之位，未见其人。访闻丘师先生，体真履规，博物洽闻，探赜穷理，道冲德着，怀古君子之肃风，抱真上人之雅操；久栖岩谷，藏身隐形，阐祖宗之遗化，坐致有道之士，云集仙迳，莫可称数。自干戈而后，伏知先生犹隐山东旧境。朕心仰怀无已，岂不闻渭水同车，茅卢三顾之事。奈何山川悬阔，有失躬迎之礼。但避位侧身，斋戒沭浴，选差近侍官刘仲禄，备轻骑素车，不远千里。谨邀先生暂屈仙步，不以沙漠悠远为念；或以忧民当世之务，或以恤朕保身之术。朕亲侍仙座，钦惟先生将咳唾之余，但授一言斯可矣。今者聊发朕之微意万一，明于诏章。诚望先生既着大道之端要，善无不应，亦岂违众生之愿哉！故兹诏示，惟宜知悉。五月初一日笔。”庚辰正月，北行。二月，至燕。欲候驾回朝谒，仲禄令从官曷刺驰奏。真人进表陈情。表曰：“登州栖霞县志道丘处机，近奉宣旨。远召不才，海上居民，心皆恍惚，处处自念，谋生太拙，学道无成，辛苦万端，老而不死，名虽播于诸国，道不加于众人。内顾自伤，衷情谁测？前者南京及宋国屡召不从，今者龙庭一呼即至何也？伏闻皇帝天赐勇智，今古绝伦，道协威灵，华夷率服。是故便欲投山窜海，不忍相违；冒雪冲霜，图其一见。盖闻车驾只在桓抚之北，及到燕京，听得车驾遥远，不知其几千里，风尘满衅洞，天气苍黄，老弱不堪，切恐中途不能到得，假之皇帝所，则军国之事，非己所能。道德之心，令人戒欲，悉为难事。遂与宣差刘仲禄商议，不若且在燕京德兴府等处盘桓住坐。先令人前去奏知。其刘仲禄不从，故不免自纳奏帖。念处机肯来归命，远冒风霜，伏望皇帝早下宽大之诏，详其可否。兼同时四人出家，三人得道，惟处机虚得其名，颜色憔悴，形容枯槁。伏望圣裁。龙儿年三月日奏。”十月。曷剌回。复奉敕旨曰：“成吉思皇帝，敕真人丘师：省所奏应召而来者，具悉。惟师道逾三子，德重多方。命臣奉厥玄星，驰传访诸沧海。时与愿适，天不人违。两朝屡召而弗行，单使一邀而肯起。谓朕天启，所以身归。不辞暴露于风霜，自愿跋涉于沙碛。书章来上，喜慰何言！军国之事，非朕所期。道德之心，诚云可尚。朕以彼酋不逊，我伐用张，单旅试临，边陲底定。来从去背，实力率之故。然久逸暂劳，冀心服而后已，于是载扬威德，略驻车徒。重念云轩既发于蓬莱，鹤驭可游于天竺。达磨东迈，元印法以传心；老氏西行，或化胡而成道。顾川途之虽阔。瞻几杖以非遥。爰答来章，可明朕意。秋暑，师比平安好。旨不多及。十四日辛巳。”十一月，至邪迷思干城。壬午三月，过铁门关。四月，达行在所。时上在雪山之阳，舍馆定。入见，上劳曰：“他国征聘皆不应，今远逾万里而来，朕甚嘉焉，赐坐，就食。设二帐于御幄之东以居之。约日问道。以回纥叛，亲征，不果。至九月，设庭燎，虚前席，延问至道。真人大略答以节欲保躬、天道好生恶杀、治向无为清净之理。上说，命左史书诸策。癸未，乞东还。赐号神仙，爵大宗师，掌管天下道教。甲申三月，至燕。八月，奉旨居太极宫。丁亥五月，特改太极为长春。七月九日，留颂而逝，年八十。至元己巳。（正月）旨诏赠五祖七真徽号。而曰长春演道主教真人已上见《蟠溪集》、《鸣道集》、《西游记》、《风云庆会录》、《七真年谱》等书。初，真人自行在归，道由宣德日。一富家新居落成，礼致下顾，将冀一言以为福。既人其室，默然无语，辄以所持铁拄杖于窗户墙壁上，颇毁数处而出。主人再拜希解悟，曰：“尔屋完矣，美矣；完而必毁，理势然也。吾不尔毁，尔将无以图厥终。今毁矣，尔宜思其毁而欲完，克保全之，则尔与尔子子孙孙，庶几歌斯哭斯，永终弗替。”主人说服。吁，真人真知道哉！

　　◎南池宋季，城信州，掘土处为濠百亩许，在郡南，曰南池。池之旁可居，旧为里有屋。归附后，达鲁花赤灭彻据有其地。每春夏之交，群蛙聒耳，寝食不安。会三十八代天师张广微（兴材）朝京回，因以告。天师朱书符篆新瓦上，使人投池中，戒之曰：“汝蛙毋再喧。”自是至今寂然。

　　◎雁子《汉书》：“太液池中，凫雏雁子，布满充积。”用雁子甚佳。王维诗：“芦笋穿荷叶，菱花雁儿。”又新。

　　◎赵办官钱浙省广济库，岁差杭城腥实户若干名充役库子，以司出纳。比一家中侵用官钱太多，无可为偿，府判王某，素号残忍，乃拘其妻妾子女于官。又无可为计。则命小舟载之，求食于西湖，以赀纳官。鬼妾鬼马，不肖辈群趋焉。鲜于伯几先生（枢）作湖边曲云：“湖边荡浆谁家女，绿惨红愁差不语。低回忍泪傍郎船，贪得船头强歌舞。玉壶美酒不须忧，鱼腹熊蹯弃如土。阳台梦短匆匆去，鸳锁生寒愁日暮。安得义士掷千金，遂令桑濮歌行路。”后王之子孙有为娼者。天之报施一何捷也。

　　◎鼎作牛鸣义兴王子明，家饶于财，所藏三代彝鼎、六朝以来法书名画，实冠浙右。每年必祈一签于烈帝庙。以卜休咎。一岁，签词有曰：“开沟凿井，当得古鼎。”殊不以为意，家人以商贾至汴，夹谷郎中者，藏一商彝，绝精妙。示之曰：“恐尔主翁未必有此物也。”归以白，即遣赍金购得之。比旧藏，皆不能及。至正壬辰，寇起蕲黄将，由义兴取道犯浙西。子明罄其所藏，深窖以埋之，彝亦在列。既入窖，作牛鸣者七夜，颇可怪。取出寄田家。其窖后遭发掘，独此彝获存。

　　◎鏖糟俗语以不洁为鏖糟。按《霍去病》传鏖皋兰下注，以世俗谓尽死杀人为鏖糟。然义虽不同，却有所出。

　　◎越民考迈里古思、字善卿，西夏人，侨居松江。家贫，授徒以养母。性至孝，然落落不羁。善谐谑，名人士多与之游。至正甲午，进士及第，授绍兴路录事司达鲁花赤。比视篆，天下云扰，所在悉痼瘵。君抚字周至，民爱之如父母。乙未秋，杭破。遄即克复。浙省左丞杨完者，以本部苗将持露布至，统洞蛮甚众，意实觇视虚实，又将流毒于我民也，纵虐瓷暴，民皆束手，惴惴不敢与争。故劫府架阁照磨陈修家，妻妾几被污。君激怒填膺，指挥吏兵收之。郡民欢呼从事，苗遂尽死。后完者闻越民结义且固，终不敢调兵渡浙江。方集庆陷时，江南行台官流避抵庆元，奉旨置治所于越。遂檄君总统义民护城池。君更募得勇悍者二千余人，以“果毅”二字为号，曰“果毅军”，练习武事，分拨守要害。乃日与常所往来者，击鲜饫猩，酣咏叫啸，以为娱乐。虽户外上官坌至，不少延纳。永康寇起，据有县境。君收复，朝廷旌其功。除江南浙西道廉访司知事。未上，又除江东建康道经历。浙省丞相塔失帖木儿，便宜除行枢密院判官。君即自署诸参谋为幕官，曰经历，曰都事者，不可枚举。时御史大夫拜住哥，任情祸吏为爪牙，又自统军三千，曰“台军”，纪律不严，民横被扰害，有诉于君。君辄抑之。众军皆怨怒。然拜委琐龌龊，惟以钩距致财为务。君不礼之。或以谏君曰：“吾知上有君，下有民耳，安问其它？”拜闻，颇衔之。遂与台军元帅列占、永安张某、万户阎塔思不花、王哈剌帖木儿等谋杀之。未得间，戊戌十月廿二日，首事，出兵逾曹娥江，与平章方国珍部下万后冯某斗。既不利，驻军东关，单骑驰归。拜意决矣。廿三日迟明，召君私第议事。入至中门，左右以铁槌挝杀之。初甚秘，守阍军自相谓：“无已杀总督官，我辈幸也。”民始有闻之者，走白君部将浙东佥元帅黄中。诸参谋闻变，奔避不顾，至有坠城以出行四五十里者。初夜二鼓，中提军入城，屯戒珠山，拜未及知。中卧病，方饮药，得少汗，尚昏溃困顿。左右扶翼，擐甲上马，遇台军于江桥，斗十数合。破阵陷坚，身当矢石。郡民老幼皆号泣曰：“杀我总督官，我尚何生为！”壮者助中军殊死战，台军一败涂地。屠其二营，入拜家，姬侍奴隶死者相枕藉，一女为队官陈某所掠，举君尸，无元。大索三日，得于溺池中。拜与二子匿梵宇幽隐处，民搜见之，齐唾其面，且骂曰：“瞎贼！我总督官何罪，而令致于此耶？”不自杀，执以归中，冀中杀之。中解其缚，率诸军罗拜之，曰：“总督官忠肝义胆，照映天地，人神所共知，公信任奸邪，使国家之柱石陨于无辜。我之复仇，明大义也，杀我主将者，既已斩之。公幸毋罪。”拜执中以泣曰：“我之罪尚何言？尚何言？”继而军民为君持服为位以祭私。谥曰“越民考”。越六日。拜自劾，纳印绶去。其印是夜遗失。中以白金百两购得于一卒以还行台者。君未死先三日。有星大如杯碗，红洮烛天，坠镇粤门，化为石。及君出师，识者已卜君之有死兆矣。至是，果验云。南村野史曰：兵，凶器也。战，逆德也。圣人不得已而用之。故吾夫子必以临事而惧，好谋而成。答子路行三军之问，夫迈里古思受任之初，殊有古贤县令之风。一握兵柄，志满意得，酣觞废事，轻谋首乱，不旋踵而身首异处，盖亦平昔越己之过有以酿成此祸与？微中，则老母稚子亦皆几上之肉耳！原其忠君爱民之心。欣然与日星相昭明者，则无可议也。拜住为国大臣，坐镇四省，百官庶司，孰不听令？迈之不奉台檄，擅兴师旅，明问其罪，黜之可也，斩之可也，而乃阴结小丑，作为此态，是盗杀之，非公论矣。民心之所以不服，良以是也。噫！享有尊爵重禄，而当国步艰难之日，既不思涓埃补报之道，又不责自己贪饕之非，反以谋害忠良为先务，谓之无罪，得乎？故其妻妾子女遭罹戮辱，实自取之，尚复可怜哉？

　　◎三姑六婆三姑者：尼姑、道姑、卦姑也；六婆者：牙婆、媒婆、师婆、虔婆、药婆、稳婆也，盖与三刑六害同也。人家有一于此，而不致奸盗者，几希矣。若能谨而远之，如避蛇蝎，庶乎净宅之法。

　　◎不中用不中用，不可用也。《左传 成二年》却子曰：“克于先大夫无能为役。”杜预注：“不中为之役使。”

　　◎国字杜清碧先生（本）字伯原，有所编五声韵。自大上篆分隶真草，以至于外蕃书，及国朝蒙古新字，靡不收录。题曰“华夏同音”。至正壬午，中书奏修三史，以翰林待制聘先生，起至武林。辞疾不行，盘桓久之，浙省平章康里子山公夔夔时来访一日，语及声律之学，因问国字何以用可侯（此喉音也有音无字）字为首？先生曰：“正如婴儿初堕地时作此一声，乃得天地之全气也。”平章甚说服。

　　◎水畜陶朱公《养鱼经》曰：“夫治生之法有五，水畜第一。”水畜，鱼也。此二字亦奇。

　　◎缠足张邦基《墨庄漫录》云：“妇人之缠足，起于近世，前世书传，皆无所自。”《南史》齐东昏侯为潘贵妃凿金为莲花以帖地，令妃行其上。曰：“此步步生莲花。”然亦不言其弓小也，如古乐府、玉台新咏，皆六朝词人纤艳之言，类多体状美人容色之姝丽，及言妆饰之华、眉目唇口要支手指之类，无一言称缠足者。如唐之杜牧之、李白、李商隐之辈，作诗多言闺帏之事，亦无及之者。韩《香奁集》有咏履子诗云：“六雨肤圆光致致。”唐尺短，以今校之，亦自小也，而不言其弓。惟道山新闻云：“李后主宫嫔娘，纤丽善舞。后主作金莲，高六尺，饰以宝物细带缨络，莲中作品色瑞莲。令娘以帛绕脚，令纤小，屈上作新月状。素袜舞为云中，回旋有凌云之态。唐镐诗曰：“莲中花更好，云裹月长新。”因娘作也。由是人皆效之。以纤弓为妙。”以此知札脚自五代以来方为之。如熙宁元丰以前人犹为者少，近年则人人相效，以不为者为耻也。

　　◎溺水不跃漳州龙溪县澳里人陈端才之妻蔡氏三玉，后至元间，本处寇起，掠其里。里媪集里中妇女同舟避难，寇追及，三玉亟以水渍衣，寇视三玉有姿色，欲先之，三玉绐曰：“衣湿，更求衣。”间寇取衣，投水死。寇曰：“溺者必跃，以长竿络钩，俟其跃，而举之，尸竟不跃。寇退。三玉之父端广，舟次上流，尸遂逆流附父舟，捭之不去。移舟逆河而上，尸从之上者三。父异甚，视，则其女也。夫三玉一妇人耳，宁死不辱，出于天性，宜其贞爽不昧如此。

　　◎锁阳鞑靼田地野马或与蛟龙交，遗精入地，久之，发起如笋，上丰下俭，鳞甲栉比，筋脉连络，其形绝类男阴，名曰“锁阳”。即肉从容之类。或谓里妇之淫者就合之，一得阴气，勃然怒长。士人掘取，洗涤去皮，薄切晒干，以充药货，功力百倍于从容也。

　　◎辊吝谝三卦淮南潘子素（纯）尝作辊卦，讥世之仕宦人以突梯滑稽而得显爵者。虽曰资一时之谑浪调笑，不为无补于名教。卦辞曰：“辊亨，可小事，亦可大事；彖曰：辊亨。天地辊而四时行，日月辊而昼夜明，上下辊而万事成。辊之时义大矣哉。象曰：地上有木。辊，君子以容身固位。初六，辊出门，无咎。象曰：出门便辊，又何咎也。六二，传于铁惺。象曰：“传于铁惺。天下可行也。六三，君子终日辊辊，厉无咎。象曰：终日辊辊，虽危无咎也。九四，模棱吉。象曰：模棱之吉，以随时也。六五，神辊。象曰：六五神辊，老于事也。上六，或锡之高爵，天下揶揄之。象曰：以辊受爵，亦不足敬也。”此篇或者又谓自宋末即有，非潘所造，未审是否。后平江蔡宗鲁（卫）作吝卦爻配之曰：“吝亨，利居闲，不利有所为。彖曰：吝，鄙啬也，利居闲，无所求也，不利有所为，恐致祸也。初六，居富，吝于周急，悔亡，无攸利。象曰：吝于周急，不恤其贫也。悔亡无攸利，已终有望也。六二，听妇言，至吝。不养其亲，不恤其弟，贞凶。象曰：听妇言，昵于私也；不养其亲，忘大恩也；不恤其弟，失大义也。虽养弗时，亦致灾也，故贞凶。九三，极吝，吝其财，不吝其身，于行非宜。象曰：吝其财，斯致富也；不吝其身，乃轻生也。六四，太吝，君子吉，小人凶。象曰：吝于君子，虽有言，无尤也；吝于小人，虽不有言，终有悔也。六五，不吝于色，务所欲，终以死亡，凶。朋来，吝于酒食，弗克欢，无咎。象曰：不吝于色，惑于淫也；务所欲，乐其顺从也；终以死亡，凶可知也；朋来，从其类也。吝于酒食，诚大谬也。虽弗克欢，而无咎也。上九，居其家，不吝于内，吝于教子，弗叶吉。象曰：居其家，妄自尊也；不吝于内，畏寡也；吝于教子，终无所成也。”近扶风马文璧（琬）又作谝卦曰：“谝，贞亨，初吉终凶。利见小人，不利于君子。彖曰：贞、正也，亨、通也。通乎正言，谝或庶几也。终凶，谝不由初也。利见小人，犹同类也。不利于君子，入于邪也。象曰：丽口掉舌，谝，君子以求名干禄。初九，谝于同朋，无咎。象曰：同朋于谝，又谁咎也。九二，略施于民，吉。象曰：九二之吉，以新众听也。六三，来其谝，酒食用享。象曰：来其谝，民取则也；享其酒食，以崇功也。九四，饰言如簧，以娱彼心，用获南金。象曰：人获金，不足道也。九五，君子终日高谝，王用征，安车以迎，终岁弗宁，后有凶。象曰：以谝受征，不羞也，终岁弗宁，只足烦劳也，后有凶，不副实也。上六，莽谝不己，四方欲杀之。象曰：莽谝众怒。杀之何过也。右三卦切中时病，真得风刺之正。因并录之。

　　◎鸟蜒户广东采珠之人，悬兴于腰，沉入海中，良久得珠，撼其兴，舶上人挈出之，葬于鼋鼍蛟龙之腹者，比比有焉。有司名曰乌蜒户。蜒，音但。仁宗登极，特旨故免。时敬公戴卿为江西行省参知政事，俾该管掾史立案，令广东帅府抄具鸟蜒户一一籍贯姓名，置册申解他省。官曰：“中书咨文无是，恐不必也。”公曰：“万一乃申明旧典，庶不害及良民。”未几，太后中使至。人咸服公先见之明。

　　◎重台凡婢役于婢者，俗谓之重台。按左氏传，昭公五年，日之数十，故有十时，亦当十位。自王以下，其二为公，其三为卿。注云：“日中为王，食时为公，平旦为卿，鸡鸣为士，夜半为皂，人定为舆，黄昏为隶，日入为僚，晡时为仆，日刑为台，型、日中、出、阙，不在第等。王公旷其位。”又昭公七年。天有十日，人有十等。故王臣公，公臣大夫，大夫臣士，士臣皂，皂臣舆，舆臣台。则所谓台者，十等之至卑，今岂亦本是与？然加以重字，尤有意。

　　◎日子文选曹公檄吴将校部曲文，年月朔日子。注：发檄时也。
　　●卷十一

　　◎写像秘诀王思善（释）自号痴绝生。其先睦人，居杭之新门，笃志好学，雅有才思。至正乙酉间，携李叶居仲（广居）寓思善之东里，教授。余从永嘉李五峰先生（孝光）往访之，时思善在诸生中，年方十二三，已能丹青，亦解写真。先生即俾作一圆光小像，面部仅大如钱，而宛然无毫发异。先生喜，作文以华之。尔后余复托交于非惟人日华（形），遂与思善为忘年友。思善继得吴中顾周道（逵）绪言开发，益造精微，是故于小像特妙。其尊貌人之形似，抑且得人之神气。尝授余秘诀并采绘法，今着于此，与好事者共之。凡写像须通晓相法。盖人之面貌部位，与夫五岳四渎，各各不侔，自有相对照处。而四时气色亦异，彼方叫啸谈话之间本真性情发见，我则静而求之，默识于心，闭目如在目前，放笔如在笔底。然后以淡墨霸定，逐旋积起。先兰台庭尉。次鼻准；鼻准既成，以之为主。若山根高，取印堂一笔下来。如低，取眼堂边一笔下来。或不高不低，在乎八九分中，则侧边一笔下来。次人中，次口，次眼堂，次眼，次眉，次额，次颊，次发际，次耳，次，次头，次打圈；打圈者，面部也。必宜如此一一对去，庶几无纤毫损失，近代俗工，胶柱鼓瑟，不知变通之道，必欲其正襟危坐，如泥塑人，方乃传写。因是万无一得，此又何足怪哉？吁，吾不可奈何矣。
  </div>
  <div class="pagination">
   <a href="南村辍耕录_page4.html">
    上一页
   </a>
   <a href="南村辍耕录.html">
    1
   </a>
   <a href="南村辍耕录_page2.html">
    2
   </a>
   <a href="南村辍耕录_page3.html">
    3
   </a>
   <a href="南村辍耕录_page4.html">
    4
   </a>
   <span class="current-page">
    5
   </span>
   <a href="南村辍耕录_page6.html">
    6
   </a>
   <a href="南村辍耕录_page7.html">
    7
   </a>
   <a href="南村辍耕录_page8.html">
    8
   </a>
   <a href="南村辍耕录_page9.html">
    9
   </a>
   <a href="南村辍耕录_page10.html">
    10
   </a>
   <span>
    ...
   </span>
   <a href="南村辍耕录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
