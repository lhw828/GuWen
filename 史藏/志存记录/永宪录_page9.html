<!DOCTYPE html>
<html>
 <head>
  <meta charset="utf-8"/>
  <title>
   永宪录 - 第 9 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永宪录 - 第 9 页/共 24 页
  </h1>
  <div class="content">
   庚午。广东雷州飓风灾。
是日海潮泛溢。尽淹城垣屋宇。损坏田禾人地无算。诏发帑赈济。粤闽广多飓风。风四面至也。常以夏秋发。将发时。鸡犬鸣吠。宋苏过赋有云。断霓饮海而北指。赤云夹日以南翔。盖有晕如虹。谓之飓母。必有飓风也。
改云南丽江土知府为流官。
自明以沐氏世袭丽江军民府知府。总督高其倬奏。丽江内蔽鹤庆。外控中甸。为藏地官弁往来要道。请改土为流。以沐氏袭通判。并设经历、训导。城池、仓库、监狱、衙署、营汛。　按土司只三年职贡土物于朝。改流官则籍其田地人民财赋输租税。凡土府。朝廷设通判。州设吏目。以牵制之。所谓绠縻地也。湖南、广西、四川、云南、贵州州县多有土司。以治苗彝。流官只牧民与督率土司而已。丽江为藩篱重地。昔人言石门可以绝西域。守铁桥可以断吐番。凭金沙江为关塞也。
禁八旗大臣奏事称奴才。
往例。八旗臣工每奏对皆自称奴才。相沿已久。上以奴才既称奴才。而大臣亦称奴才。甚不合体。禁止之。后惟革职官可以此称。
通政司右通政钱以垲请严亏空追补之法。从之。
疏言。凡亏空官员题参时。一面严搜衙署。一面行文原籍官员。封其家产追变。庶不致隐匿寄顿。又言州县钱粮。命知府及同城官当堂拆封。即起解通报。使不得挪移。皆如议施行。元年。天下大员以现任及前任亏空革职查封家产追审者。湖广布政使张圣弼、粮储道许大完、湖南按察使张安世、广西按察使李继谟、原直隶巡道宋师曾、江苏巡抚吴仁礼、江苏布政使李世仁、江安粮道王舜、前江安粮道李玉堂诸人。未及详悉。　
是时有以无名折奏者。见之邸抄。必上已准行。附载之。折言。钦惟我皇上好生如天。刑期无刑。臣前任刑部时。每月旗下以吃酒行凶送家奴者不一。而部内司官不加讯究。据来文发遣。臣查律内凡命案大案免死减等者发口外。吃酒之罪不至于此。重行凶者当有实据。乃不详审明确。竟离异其夫妇。分拆其子女。与盗贼等同科。似非刑罚之得中也。臣于办事之暇。不时询访。各旗狂幸之奴固多。其主行不端。每窥家人妻女。不便行私者。辄以吃酒行凶。远遣其夫。其妻女可踞为己有。其奴恐蹈不测。亦隐忍远去。如此者往往有之。请嗣后须详审明确。可疑者止鞭枷示惩。果应遣者令其妻女偕行。以免骨肉生离之苦。并可消强暴坫辱之念。奴隶下贱永戴皇仁矣。　
查律新例。各旗行止不端之人。欲占夺家人妻女。盖以吃酒行凶送部者。不准发遣。交与佐领。将伊妻室子女转卖身价给主。或系因此奏定例欤。
敕前复台湾功。加浙闽总督觉罗满保兵部尚书。给故提督施世骠世袭一等阿达哈哈番。赠殉难总兵欧阳凯太子少保。余赐爵优恤有差。
上谕。凡官员现在议叙功加之外。再加一等。总督满保虽有失陷之罪。但一闻事发。即亲往厦门。抚慰众心。遵依皇考指示。七日克复。可加兵部尚书。提督施世骠统领大兵。克复全台。厥功甚大。给与世袭头等阿达哈哈番。总兵蓝廷珍给与三等阿达哈哈番。水师副将许云失陷台湾。非关伊罪。奋勇前进。身入阵亡。给与拜拖拉布勒哈哈番。参将罗万仓、游击游崇功、孙文元、守备胡忠义、马定国俱阵亡。给与拖色拉哈番。总兵欧阳凯追赠太子少保。　
世骠六十年八月病卒。已赠太子少保。廷珍用兵时为南澳总兵。六十一年调台湾。凯字虞臣。福建侯官人。以功加至总兵。
督学山西右赞善彭廷训题旌高平童生李天良孝行。
明史总裁朱轼荐上海生员叶滋、鄠县生员王心敬、归安生员严鸿逵任纂修。
鸿逵托病不至。见后。
乙亥。上赴景陵。
秋九月丁丑朔。上奉安圣祖仁皇帝、孝恭仁皇后梓宫于地宫。命随行诸王大臣易蟒服奉迎神主至京师。
上谕大学士马齐、松柱、王顼龄、尚书田从典。点主事关系甚重。必取有名望正气道行学问之人当此职。尔等爵位已至。人品亦好。须洁诚斋戒。诚意所锺。一若圣祖神灵洋洋如在笔间。方副朕一点孝思。勿得委为故事。　
时随驾大臣九十一员。办事官八十七员。俱加恩进级有差。
上凈发回銮。
己卯。上至京师。
庚辰。上恭奉圣祖仁皇帝暨孝诚、孝昭、孝懿、孝恭四皇后神牌升祔太庙。诏告天下。推恩有差。
诏曰。朕惟礼先报本。孝首尊亲。表功德之隆。大礼着乎清庙。原蒸尝之荐。配食始于閟宫。所以备登祔之仪。洽神人之望。旧章具在。巨典孔彰。恭惟皇考圣祖仁皇帝。体合乾坤。声昭日月。开万年之景运。扬三祖之耿光。和惠慈仁。民物咸乐生遂性。信成节俭。刑政悉内治外修。广从古未登之版图。要荒并隶。宏历代未施之声教。渐被无垠。循继述之功。以守成而兼创业。数圣贤之主。实首出而无比伦。惕虑忧勤。六十二载之精神为黎民耗竭。讴歌感慕。万亿兆人之思仰于天地悠长。周百世而不迁。宜九庙以崇享。皇妣孝诚皇后正位璇宫。作配宸极。徽音懋着。淑德素成。皇妣孝昭皇后明哲温和。懿恭柔顺。佐理内治。表树壶仪。皇妣孝懿皇后纯粹夙根。宏恭性蕴。动循礼则。往法前修。慈抚朕躬。恩勤笃挚。皇妣孝恭皇后端仁厚裕。教协柔明。诞育藐躬。命提谆切。隆彰母道。顾复恩深。谦约持身。慈惠抚下。皆流徽于椒掖。各懋德于彤闱。允宜同祀神宫。合登礼室。祇告天地、宗庙、社稷。谨率诸王、贝子、贝勒、文武群臣。于雍正元年九月初四日。恭奉圣祖合天宏运文武浚哲恭俭宽裕孝敬诚信功德大成仁皇帝神位。孝诚恭肃正惠安和丽天襄圣仁皇后神位。孝昭静淑明惠正和安裕端穆钦天顺圣仁皇后神位。孝懿温诚端仁宪穆奉天佐圣仁皇后神位。孝恭宜惠温肃定裕赞天承圣仁皇后神位。升祔太庙。天象与坤仪同着。父恩与母德俱深。大礼既成。鸿施宜逮。所有事宜开列于后。　
是时端门前设更衣账房。因新制。油气熏蒸。上怒。饬廉亲王及工部侍郎、郎中等官跪太庙前一昼夜。
命礼部左侍郎景日镢知贡举。固山贝子领礼部事允祹为监临。太子太傅左都御史兼管吏部尚书朱轼、太子太保礼部尚书兼管翰林院掌院学士张廷玉为大总裁。
同考试官翰林院侍读学士王传、侍讲学士张廷璐、江南道监察御史王承烈、山东道监察御史景考祥、广东道监察御史向日贞、文选司郎中沈近思、会考府员外郎吴隆元、吏部员外郎杨缵绪、吏部主事甘汝来、编修朱一凤、任兰枝、文岱、检讨王思训、德龄、李兰、胡瀛、孙嘉淦、睪建书。令经堂旁分列帘官十八厅。按钦点先后为坐次。例也。
以户部尚书田从典为吏部尚书。礼部尚书张廷玉为户部尚书。仍兼翰林院掌院学士。户部右侍郎张伯行为礼部尚书。刑部右侍郎卢询为兵部尚书。大学士不须摄部务。
浙江巡抚李卫报所属三十二县二州一卫秋旱灾。诏免所在钱粮。加意抚绥灾黎。
总督漕运张大有奉诏叩谒景陵。陛辞回任。赐御制诗扇服食。加衔兵部尚书。
御制诗。元庾关国计。输挽最艰辛。穗秸来千里。膏脂念万民。无忧任土贡。已得漕川人。可勒功高赏。恩光宠锡频。张大有字慕莘。陕西合阳人。甲戌进士。由中书累官兵部右侍郎。至今职。为人诚直。一足微跛。两朝信用焉。六年。进工部尚书。卒。
福建巡抚黄国材举故广东巡抚彭鹏二孙莆田贡生胜坦、廪生胜垣孝廉方正。以年幼不称旨。
凡孝廉方正引见后。年五十以上者以知州用。五十以下者以知县用。鹏以举人在籍。值耿精忠乱。逼降不从。悉去其齿。后为三河令。行取擢工科给事中。与御史郭琇弹劾权要。举朝惮之。比于海刚峰。天下庸人孺子皆知其名。郭琇。山东即墨人。以庚戌进士为吴江令。行取授御史。甫莅任。即劾大学士明珠、勒德洪、余国柱结党。圣祖震怒。二日三相皆罢。国柱即琇中式师也。官至湖广总督。二人为一代名臣。故并志之。
新建京仓成。命名万安。
六年后又建储济、裕丰二仓。　
凡仓廒制。以五间为一座。亦有四间、六间者。每间七梁六搭椽。面阔一丈四尺。进深五丈三尺。山柱高二丈二尺五寸。檐柱高一丈五尺五寸。顶有气楼。廒底用砖砌漫土铺木板。廒门墙俱留孔。以泄地气。每仓约十数门。
祭酒王图炳请复以恩拔岁副贡生考取八旗教习。
康熙五十年后改教习悉归举人进士。部议内廷内务府及八旗需人甚多。故图炳请八旗仍归恩拔四项。以宏作人之化。从之。
户部陈鼓铸之制。
云南巡抚杨名时奏。本省开铸。以铜七分。配倭铅三分。所铸色黄亮。用铜一百万觔。加倭铅三万。可得钱一十五万一千二十串零。臣查搭放兵饷。每千文价银一两。以钱一千二为率。留本省钱九万一千二十串。以四万串解运邻省。应请解费以二万串听候部议拨发。其铜价每百觔校减价银九两二钱。倭铅每百觔价银四两五钱。
部议。云南矿铜名曰蟹壳铜。从前未称云南铜。有铅气。与其多费。不如仍照旧例。铜六铅四配搭。鼓铸一百万觔。应设炉四十座。每铜铅百觔用工料钱一千八百二十文。折耗九觔合算。每铸钱一千应给工料一百七十五文。其节省之处。该抚酌量节省。将每铸铜铅百觔应给工料灰钱数。开具清册报部送会考府。
省福建巡盐御史及商人。令州县官照额征纳课银。
总督满保奏。沿海穷民曝晒盐觔腌鱼易米豆度日。官吏但知规例查拿。不顾小民困苦。乞将盐利归之穷民。照炉灶征课之例均摊。各场派佐贰一员监管平买卖。而以兴泉道总其事。　按明时福场无巡御。以行盐无运地。河东无运官。以出有专所场兼之。巡运皆无。
逮护守景陵前总管太监魏珠监禁。籍没其家。
珠与梁九公等幼侍圣祖。甚蒙宠眷。令护守景陵时。私使人在陵上割草。致与兵卒厮打。总兵范时绎启奏。拿付三法司会议具奏。魏珠在陵寝墙外砍山砌墙。关系风水。大不敬。应立决。得旨。魏珠侍奉圣祖多年。朕不忍加诛。仍看守。另有发落。内务府封锁家产人口。
谪督学江西编修徐昂发效力军前。
致仕礼部左侍郎加尚书职李旭升陛辞归里。赐御书衡平耆硕额。
辛卯。上御殿受朝。以班行不齐。严饬鸿胪、御史等官。
国制。元旦、冬至、万寿三大朝贺外。每月逢五逢十御中和殿受朝。如前仪。后不悉载。至御门听政。月数行之。预期请旨。仪已见前。后亦不重载。乾隆二年再定制。御门听政五日朝期。官员穿补服挂素珠。不必穿朝服。永以为例。
赐吏部右侍郎史贻直御制诗扇。
御制诗。率属公曹任望崇。位跻卿贰赖和衷。彤墀影蹑中台履。玉佩声含晚殿风。勿惮贤劳亲吏职。如将兢业亮天工。公忠不负衣冠选。槐棘均叨雨露同。
督学四川编修方觐请分派训导于云阳、巫山、建始、太平、万县、屏山、乐至等学。不必属县令兼管。
国初因遭流寇之厄。人民凋散。不设学官。余亦多教职一人。方觐字近雯。江南人。康熙乙丑进士。官至西安布政使。前乙酉圣祖南巡时。沿途胡期恒等献诗赋。因全传集苏州考试。命大学士张玉书、江苏巡抚宋荦同阅。奉钦定一等汪泰来、钱荣世、丁图南、吴襄、洪声以及吴士玉、王图炳、高一骞、鸿历、郭元舒、杨潜、杨开沅、田广运、庄楷、方觐诸人。供奉内廷。后显达。越四十七年辛未。今上巡幸江浙。献诗赋者甚众。择其尤者于江宁试以蚕月条桑赋。指佞草诗。心学真伪论。钦取六人。皆授中书。太平盛事。特类纪之。
大学士等议奏亏空官员子孙出仕者解任。代赔全完后复职。从之。
经筵讲官太子太傅武英殿大学士兼工部尚书王顼龄年八十有二乞休。上慰留之。
上谕。卿品行端凝。学问渊博。典章政务。经历最久。自圣祖简任机务以来。镇静和平。实心供职。勤劳夙着。卿系先帝旧臣。藉赞襄以臻上治。其照旧供职。不必以衰老乞休。
准江苏巡抚京口将军何天培请开各色捐谷例。以裕积储。
云南道监察御史田嘉谷请重经艺取士。以敦实学。章下所司。
嘉谷主试江浙。见佳文多以经艺不称而黜。请勒为取士令典。使士子知明经为要。　
部议科试四书二艺。经书一艺。文全者收录。庶经旨不致荒疏。临场乃有佳文。　
七年春移于岁校科试则四书经艺各一。增策一道。后更有经解默经诸例。则诸学政相踵请行之。经解以御纂五经为问。对不失旨者。生员优取。童生准入泮。于场前先试焉。
禁非公事擅骑驿马。
京师赈粥。令五城御史亲临散给。着为例。
年例。自十月朔至明年三月朔。五城各赈饘粥。以济穷民。兹上恐官员吏役有所侵渔。穷民不能仰沾实惠。故令御史亲督之。
天长民姜遇兆百岁。
赐右庶子张照御书瀛海仙班额。
照字得天。江南华亭人。康熙壬辰进士。十年。捐地千亩为义冢。以济乡人。盖苏松高阜地非数百金不能营一穴。民多水葬。上闻。大见嘉美。擢太常寺卿。拜侍郎。十二年。贵州苗乱。自请督师。因同事意见参差。无功。乾隆元年。经略张广泗劾之。逮赴京。寻复起用。华亭张氏累世富厚。自丙辰进士集始发科第。至吏部左侍郎。照其犹子。千亩之直不下二万金。富而不吝。利赖无穷。可谓难矣。
诏拜太保三等公总督川陕兵部尚书年羹尧为抚远大将军。进爵二等公。以剿罗卜藏丹金。多罗贝勒西安将军延信复挂平逆将军印。擢陕西督标中军副将田峻为凉州总兵。从军协助。
准恩诏从前殿试违式事故李徽等二十五人再许殿试。
禁官员去任造生祠书院。现在者留为义学。延师授徒。以广文教。
追封西部外藩贝子丹仲为多罗郡王。
仲前在军前。累着功勋。总督年羹尧奏请。故加优恤。
开纂修律例馆。以左都御史兼吏部尚书朱轼、兵部尚书卢询、刑部左侍郎阿锡鼐、詹事府正詹事伊都立为总裁官。
大清律成于顺治二年。大学士范文程、刚林、祁充格、高铨、洪承畴、宁完我、宋权、刑部尚书吴达海、侍郎提桥、房可壮等奉敕督修详核。颁行天下。每年附以条例。陕西道监察御史汤之旭请于康熙六十一年以前之例。并会典逐条参互考订。以垂永久。部议。律例自康熙二十八年十月开馆。命大学士张玉书等纂修。至四十六年六月进呈。未蒙颁发。其中新增定例一百一十五条。合一再加参酌。卢、阿去官后。以吏部尚书查郎阿、刑部尚书德明领其事。三年书成。　按原律之文。多仍明代。及后章程大备。其中官职罪名有不合。例日增而律未改。所宜修纂者也。
冬十月丁未朔。
上时享于太庙。
行乡饮酒礼。命加谨。毋视为具文。
凡京府及直省州县。每岁正月十五日、十月初一日行乡饮酒礼于儒学。前一日。执事者于儒学之讲堂【即明伦堂】 宾居西。唱两拜讫。唱送宾。以次下堂。分东西行。仍三揖三让出庠门而退。　#陈设坐次。司正率执事者习礼。是日黎明。执事者宰牲具馔。主席及僚属司正先诣学。遣人速宾僎以下。比至。执事者先报曰宾至。主席率僚属出迎于庠门之外以入。主居东。宾居西。三让三揖而后升堂。东西相向立。赞两拜。宾坐。执事者又报曰僎至。主席又率僚属出迎。揖让升堂拜坐如前。仪宾僎介皆至。既就位。执事者唱。司正扬觯。执事者引司正自西阶升诣堂中。北向立。执事者唱。宾僎以下皆字唱揖。司正揖。宾僎以下皆揖。执事者以觯酌酒授司正。司正举酒曰。恭惟朝廷。率由旧章。敢崇礼让。举行乡饮。非为饮食。凡我长幼。各相劝勉。为臣尽忠。为子尽孝。长幼有序。兄友弟恭。内睦宗族。外和乡里。无或废堕。以忝所生。读毕。执事者唱。司正饮酒。饮毕。以觯授执事者。执事者唱揖。司正揖。宾僎以下皆揖。司正复位。宾僎以下皆坐。唱读律令。执事者举律令案于堂之中。引礼引读律令者诣案前北向立。唱宾僎以下皆立。行揖立如前仪。读毕。各揖如前仪。复位。执事者唱供馔案。执事者举馔案于宾前。次僎次介次主。三宾以下各以次举讫。执事者唱献宾。主起席北面立。执事者斟酒以授主。主受诣宾前。置于席。稍退。唱两拜。宾答拜讫。执事者又斟酒以授主。主受爵诣僎前。置于席。交拜如前仪毕。主退复位。执事者唱宾酬酒。宾起。僎从之。执事者斟酒以授宾。宾受爵诣主前。置于席。稍退唱两拜。宾僎主交拜讫。各就位坐。执事者分左右立。介三宾众宾之下次斟酒于席讫。执事者唱饮酒。或三行。或五行。供汤。又唱斟酒饮酒供汤三品毕。执事者唱彻馔。候彻馔案讫。唱宾僎以下皆行礼。僎主僚属居东。宾介三宾
凡乡饮酒礼。序长幼。论贤良。别奸顽。其坐席间高年有德者居上。高年淳笃者并之。以次序齿而坐。其有违条犯法者不得干于良善之席。违者罪以违制。敢有喧哗失礼者。扬觯者以礼责之。主、府州县正官。如无。以佐贰代之。位于东南。大宾以致仕官为之。位于西北。僎宾择乡里年高有德者。位于东北。介以次长位于西南。三宾以宾之次者为之。位于宾主僎介之后堂西宾席之西。除宾僎外。众宾序齿为次列坐。其僚属则序爵。丞在西南。判在东北。司正以教职为之。主扬觯以罚。赞礼者以老成生员为之。　按礼记乡饮酒礼云。主人亲迎宾及介。而众宾皆从之。至于大门外。主人拜宾及介。而众宾自入。介即今之僎。自介以下则随宾僎入也。故曰皆至。三揖至于阶。三让以宾升。拜至献酬辞让之礼烦。及介省矣。故止言宾僎主献酬交拜。又云宾酬主。主人酬介。介酬众宾。则介以下亦宾主互相揖让。故曰以次斟酒于席。介以辅宾。故坐宾西北。坐介西南。僎以辅主人。故主人坐东南。而僎坐于西北。皆合礼文以为仪注。先儒黄干曰。请宾介。陈器馔。献宾介。献僎。旅酬。燕。此六者礼之大节。则介酬众宾各相揖让。其所谓旅酬欤。据礼介在僎上。今仪僎在介上。东南西北言方也。非谓侧席而坐。近有泥于礼文。皆不正席者。所宜改正。
赏给厄鲁特归顺头目波罗忒达西查普等六人银币。
领侍卫内大臣巴泽德卒。
上闻之垂泪。降谕。巴泽德故旧老臣。一生谨重。克尽臣道。照公职料理丧葬。遣庄亲王宏裕往奠茶酒。给银三千两。其赐恤依福善公例。
辅国公普贵有罪削爵。
赐侍直南书房史贻直、吴士玉、查嗣庭、王图炳、刘于义御书额。
史曰文昌清望。吴曰望重清班。查曰木天清望。王曰清华品望。刘曰玉堂清要。
会试总裁朱轼、张廷玉进五魁卷请钦定。上嘉其公忠。
康熙乙丑科会试前十名进呈钦定。后每行之。且有一榜俱请钦定。及请上命题者。此后会试及顺天乡试四书三题皆出上裁。今上登极后。凡各省四书题皆考官命下。即请上密封付之。
定例。主司出题四书各分为十段。主司签掣某段。即于段中拟题。又复签掣乃定。五经各帘官拟本经题。候主司择取签掣。自康熙庚子科闱题禁出冠冕而尚存忌讳。至乾隆甲子科京闱捉获夹带。上命此谓一言偾事二句。纣之不善三句。不见诸侯一章三题。此后多拟议所不到矣。
原总河道赵世显亏空国帑。下刑部狱。籍没家产。
康熙六十年冬。效力河工聂大禓讦告世显纵容家人崔三等克扣沿河工料。侵蚀国帑诸弊。得旨拏问。籍没家产。赔补不足。遂毙于狱。赵世显奉天旗人。始为两淮运使。升江苏按察使。皆有贤声。复巡抚山东。总河张鹏翮内拜户部尚书。荐为河督。在任十九年。穷奢极欲。废弛河务。扬州崔大献其妻于世显。遂兄弟三人皆同事。各拥巨赀行盐。篡登仕版。至是皆罹刑狱。家口入旗。人咸快之。　淮关原额银一十一万九千八百三十八两。五十八年。世显请归河院管理。而增加铜觔价银一万三千三百八十四两。淮安仓项下银三万一千七百四十两。又代交光禄寺银三万两。交与庆问银五千两。并节省银十五万两。盈余银三万两。合之则三十八万一千六百六十两。遂以为例。困商民而累后官。其以亏空罹罪。可为渔利者戒。乾隆十年中再加核减。尚有二十万一千九百六十两零。
令直省建忠义、节孝二祠。
直省府州县置设忠义祠于学宫。节孝祠待择地营建。京师八旗分左右翼择地各建二祠。每年春秋二季月祭祀。凡督抚都统举报依允者。置主入祠。建坊银两仍如例给其家。乾隆十四年。江苏巡抚雅尔哈善因金川用兵。为节省计。请节孝建坊令本家自备。部议。恐贫寒无银不建。反致埋没。令于置建祠前竖立石坊。举报依允者仍给银另建。余详后。
鸿胪寺少卿张应诏病免。
应诏字图南。湖南五关县人。以辛酉举人历任两淮运使。升巡盐御史。承李、陈、常诸人贪污之后。弊绝风清。一尘不染。故乡亲族来冀赠遗者。一概谢绝。归而掘其先茔。亦不悔。居家小屋数椽。瘠田半顷而已。其荷两朝清望之知。洵无忝矣。
停各官捐俸助公。
江西巡抚裴摔度因吉水等处蛟水泛涨。民人被灾。议各官捐俸散赈。上命以后遇有公事。即奏请动用正项。俸以养廉。永停捐助。
颁圣祖遗旨。诏录明太祖后裔以奉享祀。
上谕内阁。圣祖仁皇帝所遗匣中检得未经发出上谕一道。以明太祖崛起布衣。统一方夏。欲访其支派一人。量授官职。以奉春秋陈祭。仍世袭之。朕伏读之下。仰见我圣祖仁皇帝德沛天覆。大度宏仁。远迈百王。超轶万古。朕思史记东楼。诗歌白马。商、周以来无不推恩前代。后世频多疑忌。以致历代之君。祭典殄绝。朕仰体圣祖如天之心。远法隆古推恩之意。谨将圣祖上谕颁发尔等。访求明太祖支派一人。量授职衔。俾之承袭。以奉春秋祭祀。但恐迄今年代久远。或有奸徒假冒。致生事端。内阁大学士会同廷臣详明妥议。以副圣祖仁皇帝仁矜恤之至意。圣祖仁皇帝上谕。谕内阁吏、礼二部。朕于宫中详览前史。每见开国之主。必英姿伟略。才识过人。始能创肇丕基。奄有天下。其谟谋经画。间有详略不同。未有不期其子孙实克负荷。以传永久。迨其嗣君习于宴安。堕坠先绪。或纵欲逞志。或委任非人。遂致纲纪废弛。倾厥宗祀。良可悼叹。明太祖天授智勇。崛起布衣。纬武经文。统一方夏。规模制度。准今酌古。咸当周详。非独后代莫能越其范围。即汉、唐、宋诸君。诚有未及也。及其末业衰颓。灾荒迭见。臣工则门户纷然。盗贼则西北蜂起。京师失守。社稷颠覆。考其嗣主。实有如前代荒淫暴虐亡国之鉴乎。历数使然。我朝歼逐逆寇。入关定鼎。明代诸陵。特设人员守护。使不湮没于荒烟蔓草中者。亦已越逾旧典矣。朕三经南巡。皆诣太祖陵园。亲身奠祭。更令严禁樵牧。岁加葺治。缅维明太祖旷世英雄。超轶往昔。规模典章。我朝尚多征据。岂可以宗祀沦绝。承守无人。今宜大廓成例。访其支派一人。量授官职。以奉春秋享荐。仍世袭之。庶可慰明太祖英灵于九原。亦昭朕仁厚矜恤之怀。使天下后世共瞻焉。尔内阁大学士会同吏、礼二部确议具奏。查寻议奏。查镶白旗朱文元一支。系明太祖第十三子代简王桂后。明崇祯时。嗣代简王监洪承畴军松山之战。为太宗文皇帝所获。其侄文元从在军。亦被擒。今龙溪尉朱汝健、官学生朱福烈、披甲人朱福等皆文元之子孙。文元于顺治年间奏往大同取宗谱。如今正定知府朱之琏一支皆属代王后。　
明崇祯七年。洪承畴受七省三边总督之命。十一年十二月。改为总督蓟辽。十五年二月。出山海关。兵败降。遂失锦州。松山在锦州城南十八里。承畴字享九。福建晋江人。万历丙辰钱士升榜进士。归顺后入旗。拜大学士。大兵平江南。以经略驻江宁。卒谥文襄。
明代子孙。圣朝绝无诛戮。而真伪莫辨。康熙丁亥、戊子间。江南有一金和尚。挟妖术倡为统首。拥立朱三太子为主云。崇祯帝子永王慈炯。所在兵民潜相构难。聚众太湖。圣祖南巡。潜蹑乘舆。发炮不鸣。未几发觉追捕。逆党悉伏诛。所云朱三太子解京师。年七十余。朝见赐服御居第。踰日斩于市。必察其奸伪诛之。以息寇源。明诏中奸徒假冒致生事端。或指此也。仰惟本朝圣主至公至大。凡制度典章。多踵前代。论者谓溧阳陈名夏为编修。归我朝入旗拜执政。有所翼赞。因圣谕多征据。遂志之。陈名夏字百史。崇祯癸未探花。国亡南归。马士英以从李贼捕之急。遂降于我朝。后不合于朝列。为所戕而以病殁告。今子孙籍汉军。有才名。
  </div>
  <div class="pagination">
   <a href="永宪录_page8.html">
    上一页
   </a>
   <span>
    ...
   </span>
   <a href="永宪录_page4.html">
    4
   </a>
   <a href="永宪录_page5.html">
    5
   </a>
   <a href="永宪录_page6.html">
    6
   </a>
   <a href="永宪录_page7.html">
    7
   </a>
   <a href="永宪录_page8.html">
    8
   </a>
   <span class="current-page">
    9
   </span>
   <a href="永宪录_page10.html">
    10
   </a>
   <a href="永宪录_page11.html">
    11
   </a>
   <a href="永宪录_page12.html">
    12
   </a>
   <a href="永宪录_page13.html">
    13
   </a>
   <a href="永宪录_page14.html">
    14
   </a>
   <span>
    ...
   </span>
   <a href="永宪录_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
