<!DOCTYPE html>
<html>
<head>
    <meta charset="UTF-8">
    <title>枢垣记略 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枢垣记略 - 第 30 页/共 37 页</h1>
    <div class="content">　　李固恒 字少石，河南郑州人。咸丰壬子举人。同治十一年二月由兵部郎中入直。

　　余联沅 字珊，湖北孝感人。同治壬戌举人。光绪元年正月由内阁中书入直。

　　萧韶 字杞山，湖南清泉人。同治丁卯举人。光绪元年二月由刑部员外郎入直。

　　方恭铭 字寿甫，浙江仁和人。同治癸亥进士。光绪元年六月由户部主事入直。

　　庄予桢 字干林，山东莒州人。同治壬戌进士。光绪元年八月由礼部主事入直。

　　●卷二十。诗文一◎汪由敦诗三首△春晓入直鱼钥初传曙色横，风催残漏有余声。游仙难醒人间梦，换骨须从天上行。拥帚玉除春露重，卷帘温室晓灯清。应知无上光明界，顾陆丹青画不成。

　　△静宜园侍直听钟趋直趁晨鸦，帘卷前山片片霞。铃索无声封事少，一鞭归路日初斜。

　　△直庐即事昼长人散敞帘栊，宫漏三声过未中。晚奏封章还侍报，坐看飞絮扑晴空。

　　◎于敏中诗一首申拂珊光禄行帐中，获生狍一，献之大庖。异日即以颁赐。木兰扈跸佳话也，不可无诗纪其事。辄赋六韵赠之特拜全狍赐，颁从数获余。喧传徼矾得，列献射生如（是狍与从猎诸人所射生，同列簿以献）。食力偿其愿，旌劳溯厥初。幻殊迷鹿梦，笑拟弄獐书（同人有举此为戏者）。行炙夸宾客，分鲜逮仆舆。东方工割肉（拂珊昨在宴次每以善割自负），归遗一轩渠。

　　◎赵文哲诗一首△长歌行赠陆耳山陆敬舆有荒庄，赵元叔有空囊，一贫至此非所恨，但恨一出一入相避成参商。与君结交久，乐事挂人口。销夏云林壁上泉，饯春绣谷花前酒。闻君昨从吴越赋《皇华》，旧句已笼碧纱否？万人海中藏我六载余，君亦冗寄宣南坊畔庐。深深青琐闼，滑滑白玉除。十行之诏万卷书，与君朝朝暮暮蛩驱如。今春歌上陵，去秋歌出塞。属车豹尾间，簪笔两人在。偶然拍马飞前，草檄飞书立而待。壬午同年生，与君同命鸟。长安泥爪何足夸，别有千秋共怀抱。我昨一跌君不知，国门一出十步三威迟。计程谓当此倾盖，嗟哉杨朱泪洒歧路歧。行者万里涂，居者万里心，楚山崭崭水淫淫。知君朝回一灯对风雪，梦中千岩万壑与我同登临。陆敬舆，赵元叔，曷不云龙共追逐。诗题日南至，书到日东陆。咏梅傥寄《草堂篇》，吹笛还酬《武溪曲》。

　　◎陆耀诗三首△扈从木兰赋赠同人属和地迥天高露气清，行围岁事有期程。关门不设防秋戍，壮士能歌出塞声。霹雳手翻弓引满，风飚蹄蹴马骑生。短衣橐笔长杨里，早愧相如作赋情。

　　△寓园杂咏和阮&lt；广吾&gt；山同年中庭促膝共蘧庐，谐笑云云习未除。苟节删于相熟后，淡怀长似订交初。才华须让连城璧，蹇劣谁持下坂车。夜久不知河转角，柳梢缺月挂方疏。

　　敢笑趋公职事微，每因戒旦切朝饥。自牵骡马呼奚仆，已见群集省闱。宫漏传声催制草，掖梧寒露湿朝衣。在家早起平生意，莫怪劳薪偃息希。

　　◎严长明诗一首△寄王兰泉前辈诏策筹边第一功，恩光稠叠动昭融。翔鸾音湛三槐露，雀翎翻九棘风。邦典坐愁心郑重，王纶手捧地尊崇（公入都后，晋秩大理寺卿，仍直枢庭）。临风莫道台光迥，仰首卿云即见公。

　　◎赵翼诗六首△璞函落第后入直军机诗以调之吾家元叔今诗翁，才名廿载雄江东。弱不胜衣一把骨，笔力乃挽千钧弓。一朝献赋入薇省，长安诗社几为空。我昨读君诗满册，雅材百五妙驱策。机杼织成七襄锦，云霞补自五色石。老树著化霏远香，疏桐滴雨湛寒碧。有时哀丝弹寡女，忽焉快剑击侠客。即今此道论作家，得不推袁虚一席。胡为才高遇偏左，两试春官再被斥。途穷阮籍思回车，去直枢曹应推择。自言日暮甘倒行，冷官聊逐热客迹。噫嘻此地吾旧游，直庐珥笔参国谋。夜草军机磨盾鼻，晓宣相麻促词头。从猎每随虎贲队，待漏惯听鸡人筹。文章报国儒者事，固藉黼黻宣五猷。独惜君才不易得，自今未免分日力。眼看名山业垂就，忍把精神耗吏职。丈夫穷达会有命，不如读书饱胸臆。竿进百尺步益艰，丹将九还火莫息。期君速到蓬山巅，宽间岁月恣讨研。却将锁院挥毫手，来作花砖应制篇。

　　△军机夜直鳞鳞鸳瓦露华生，夜直深严听漏声。地接星河双阙迥，职供文字一官清。蛮笺书剪三更烛，神索风传万里兵（时方用兵西陲）。所愧才非船下水，班联虚忝侍承明。

　　清切方知圣主劳，手批军报夜濡毫。锦囊有策兵机密，金匮无书庙算高。乐府伫听朱鹭鼓，尚方早赐紫貂袍。书生耽笔惭何补，不抵沙场斫贼刀。

　　△下直同漱田秋帆诸人郊行即事雨过青圻净曲尘，出郊人也共欣欣。班轮只日余双日，春已三分过二分。蝶趁衣香芳草路，鸦衔祭肉夕阳坟。郊行景色真堪画，只少担瓶一老军。

　　△七十自述东华初步软尘红，移直枢曹地位崇。五夜趋朝鸡唱月，九秋出塞马趋风。沈沈锁院听铃索，漠漠周去挽角弓。六载微劳差自慰，西师及见告成功（补中书，入直军机，前后凡六年，时方用兵西陲）。

　　历历巢痕记忆真，一时风景一时人。曾因亻暴直深严地，及事当朝老大臣。门馆无私心似水，衣冠有庆物皆春。只今回首平津阁，惭愧曾充上座宾（谓傅文忠、汪丈端二公）。

　　◎王昶诗十四首△直庐晓坐东华扃已开，北阙钟初响。鸣镳人建章，瑶所蹑宏敞。残月远无痕，明河高有象。直庐散微香，封事犹未上。偶与鹭行，披襟励诚谠。松火转茗炉，兰膏映书幌。静欣翰墨间，晴觉云霞朗。禁地肃清严，簿书谢鞅掌。惭非经世才，谬作钧天想。

　　岁暮蒙赐鱼雉鹿兔果品恭纪腊祭行将举，天厨已早颁。江鱼冰鬣壮，山雉锦翎斑。珍合殊方产，恩深内殿班（惟乾清门侍卫、军机房章京有之，部院郎官皆不及也）。彻来供晚膳，欢喜溢慈颜。

　　△常山峪晚直驰道缘崖筑，行宫傍岭升，前驱先射虎，别骑晚调鹰。夕照千峰雨，疏烟万帐灯。秋风残暑退，凉气满衣棱。

　　△自热河至张家营作令典秋三月，康庄第一程。沧溟连雁塞，古戍亘龙城。禾黍征丰稔，烽烟息太平。何期韦带士，得与飞行。

　　紫塞卢龙北，檀河又白河。日暄乾稻廪，风劲转蓬科。鸟雀因寒聚，鸡豚就食多。羲皇风俗古，竹马更婆娑。

　　六十七围场，方舆及大荒。秋高峰更翠，霜重草全黄。地界卡伦接，泉源淖尔长（每一围场必有哈达山，下有泉，众流积水谓之淖尔）。弯环红栅在，来往便戎行（围场八旗分四正四隅，相距二三十里不等，近者或距六七里，盖中有山者始为围场。以山大则禽兽多，山小则禽兽少，故远近不能一概也）。

　　△木兰围中和申光禄笏山韵霓旌风急动龙蛇，跋马秋原野径斜。指点溪山真似画，可无茅屋两三家。

　　历尽孱颜鸟道平，万峰顶上晓霜清。不妨预作登高会，只少蓝舆载酒行。

　　沙河才过碧山开，古木秋深翠作堆。空谷何人能见赏，年年风雪老琴材。

　　短衣茸帽晓迎风，塞雁行行度碧空。知是山程行过半，初阳一抹树梢红（围中路程远者不过三四十里，近者乃十余里。每黎明启行，至晓日三竿则已抵下营矣）。

　　△再次前韵溪流曲曲绾秋蛇，列帐层层傍岭斜。人语鸡声成小住，居然来往似邻家。

　　绝磴初开木栈平，苍岩雨过十分清。书生忽欲夸身手，笑与期门纵辔行。

　　旃门两翼画旗开，飒沓风生万马堆。今岁献禽知倍富，龙沙天骥正呈材（侍卫傅君灵安新从大宛市马归，高伉壮健，异于常品）。

　　千林黄叶秋风，残日初沈暮霭空。散直归来频觅路，停鞭遥指帐灯红。

　　△合围后有鹿逸至金坛相国帐中絷以呈献特赐双眼花翎以志嘉瑞四山万骑殷雷霆，黄阁开帷对翠屏。岂有射声来虎帐，竟同折角出龙庭。八珍络绎增仙膳，双眼匀圆耀彩翎。总与明良添盛事，好传佳话玉堂听（相国时掌翰林院事）。

　　◎戴衢亨诗一首△送范摄生方葆岩随尚书福侯赴台湾平贼男儿事业请长缨，磨盾濡毫意气横。阃外谈谐资将略，幕中书记擅诗名。旌旗下濑鱼龙伏，鼓角从天猿鹤惊。观海从戎心胆阔，此行差不负平生。

　　◎冯培诗二十首骸吴蠡涛新年初至西苑韵首春惯遵涂，我马意亦洽。湖冰老渐消，岚翠秀堪掐。绪风苏草树，初日乱凫鸭。桥喧簇鱼竿，泥活起花锸。入直欣事简，遭逢此时恰。曳佩銮鸣空，抽毫剑出匣。趋走五色云，挥洒十行札。境邃引蓬壶，谈雄倒江峡。钧乐飘管弦，火戏幻鳞甲。诗翁诗格健，牛耳齐盟狎。自哂莛叩钟，元白故难压。

　　△为戴莲士修撰纪事阿济格鸠开广原，秋场蹴踏万马屯。雄雷急雪日数番，鞭梢涌出扶桑暾。幔城山川朝至尊，飞负羽环为门。一狍进逸如星奔，注矢竞发追惊魂，有人突前气欲吞。赤手生扌益林莽翻，不用网去及火燔。中黄愕视相顾言，是何勇者育与贲？胆粗势可移昆仑，就看雅度儒臣敦，但有笔橐无刀鞋，献禽天子旋拜恩，大庖波及逾春温。帝曰前后两状元，丙申旧事堪同论，戴以继于衣钵存（赐诗有云：“状元端是让前辈，大小获则同。”盖以于敏中丙申岁围帐获鹿事为此）。五十六字荣光骞，捧来宝敌千。旁观敢不敢喧，我惭刺促驹局辕。侧闻盛事须眉掀，持螯执鹿谁轾轩。一笑沃我松醪浑，兴酣作诗棱可扪。

　　△和沈舫西用东坡清虚堂韵寄怀之作瘦马日踏河堤沙，厢东聚散如蜂衙（军机直房在山庄门东）。自夏徂秋气候变，卜归尚杳灯无花。吾生到处作萍梗，何者为客何者家。不能挽弓夸中鹄（时同人有随班校射者），但令削札供涂鸦。吴兴山水剧清远，有才京国流芬葩。诗筒缄递付驿使，骊珠错落穷搜爬。遥知右掖雨余静，坡翁一卷浇新茶。燃残官烛记寸刻，数来禁鼓传三挝。怀人未得尊酒共，赫蹄展读空长嗟。相逢瓜代粲一笑，掀髯对月杯斟霞。

　　△晚直寂寥人散尽，独作后栖鸦。只有青山对，偏迟落日斜。虬钟林外静，鱼钥禁中赊。暝色看徒御，迎来白鼻（守晚者候宫门上锁始归，仆夫控马以待也）。

　　△七峰别墅月夜春色在空冥，烟高入夜清。鸟巢落山牖，鱼背负潭星。老树净堪倚，幽斋凉不扃。尘劳顿披豁，身世此浮萍。

　　持醪酹残雪，中有梅花魂。远梦过江水，新愁挂月村。云岚和幔卷，石井抵床温，已觉圆辉溢，然灯近上元。

　　△早直带雾披阊阖，晨光到恰开。递函封事少，布埒射侯催。树色浓于染，峰阴湿似苔。宵衣天语出，早问雨来。

　　△西苑退直骀荡韶光昼漏迟，从容散直早春时。日临燕九仙云近，风过秋千温树知。听遍啼莺浓似酒，飘来法曲袅如丝。太平多暇供吟赏，依旧陈编信手披。

　　△和阮唐山前辈假宿七峰别墅之作废墅临湖老屋椽，白波浮动夕阳前。归林倦翼争投暝，卧地残峰不记年。重剔秋灯追往事，乍回春梦破尘缘。何如木叶淮南夜，商略西窗听雨眠。

　　△直次无事戏作直庐阒静似茅庵，坐卧何殊弥勒龛。帘影欲摇云满屋，鸟声疑对客清谈。添{难火}官烛更初永，强饭公厨味久谙。日夕拈毫无一字，年来懒过再眠蚕。

　　△陆蘧庵、方荷岩还京，喜赠时同赴关陇者刘退谷、汪首禾、裘可亭。复值睢州河口漫溢，往豫襄事，并以寄怀。

　　翩翩才调赋从军，陇右论功得五君。人醉蒲桃初罢宴，秋深瓠子又离群。朝家事重《河渠志》，官秩荣登战伐勋（诸君皆以军功晋级）。愧我不才空握椠，编书想见栅摩云（时承纂《石峰堡纪略》）。

　　△七峰园旧有海棠一株，甚繁茂，今已枯萎，和蠡涛韵ゎ被冲寒直禁扃，纸窗寂历短檠青。一年驹隙匆匆过，五夜鸡声细细听。官事稍稀翻汗简，春光欲到动花铃。玉棠未必真天上，随处因缘是福庭（予与裴山俱由翰林改官）。

　　△陈荫山舍人寄示《滦河道中诸咏》，有“山如太古谁能学，石不多言便可交”之句，盖自况并以见赠也，因赋此酬其意策马无端又寒垣，邮亭旅舍墨留痕。诗堪记里前尘在，人贵知心古意敦。一篑成时山可学，八音谐处石能言。与君共结盟鸥侣，海色江声恣讨论。

</div>
    <div class="pagination">
<a href="枢垣记略_page29.html">上一页</a><span>...</span><a href="枢垣记略_page25.html">25</a><a href="枢垣记略_page26.html">26</a><a href="枢垣记略_page27.html">27</a><a href="枢垣记略_page28.html">28</a><a href="枢垣记略_page29.html">29</a><span class="current-page">30</span><a href="枢垣记略_page31.html">31</a><a href="枢垣记略_page32.html">32</a><a href="枢垣记略_page33.html">33</a><a href="枢垣记略_page34.html">34</a><a href="枢垣记略_page35.html">35</a><span>...</span><a href="枢垣记略_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
