<!DOCTYPE html>
<html>
<head>
    <meta charset="UTF-8">
    <title>沈阳纪程 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>沈阳纪程 - 第 1 页/共 4 页</h1>
    <div class="content">沈阳纪程　　（清）何汝霖、潘祖荫 撰 

　　●目录 

　　叙 
　　撰著者（何汝霖） 
　　撰著者（潘祖荫） 
　　附录 

　　●叙 

　　余官枢曹八年与雨人尚书同直为最久道光己丑随扈沈阳登澄海楼陟医巫闾往还六十六日并辔而从公并几而起草无日不形影相随砚席与共者余成纪程诗五十首当时相国曹文正公激赏为题辞出示所作其数适符忽忽二十余年昨抵京师见斌笠耕侍郎遗藁中有和余纪程诗元韵如数兹读雨人尚书遗墨自松山杏山至盛京又渡萨尔浒至兴京所叙历历如绘并录余铁篴横吹七星响句以志激赏于是益叹师友先后之交契总不越语言文字间阅时既久为之怃然 
　　咸丰四年甲寅冬十月诗舲张祥河叙 

　　●沈阳纪程 【道光己丑年】 

　　江宁何汝霖撰 
　　八月十八日午初起程出东便门酉正至烟 【烟：燕】 郊账房已支搭齐备三河尹同乡余君以酒食馈因邀乔见斋张诗舲傅秋坪同饮戌正就寝不寐亥初大雷雨丑初止即行 
　　十九日上驾午初到直务颇简散后与诗舲秋坪访徐颖墀闲话因驼只装重再添一只屠如 【如：可】 可 【可：如】 赠马颇良戌刻雨一阵 
　　二十日丑初上车卯正至白涧途中泥淖异常 
　　二十一日子正起丑初行卯正至陈新庄夜月色甚佳 
　　二十二日卯正至八里铺 【玉田县】 途中大雷雨仆人喜儿所乘马逸去行五里许觅得黄骡不服驾驭车行极滞笨矣 
　　二十三日卯正至 【至：自】 丰润城外骑马至五里墩是日事简散后看祁春圃许滇生两供奉天气热燥 
　　二十四日丑初二刻登车入滦州境至迁安四山环绕有江南风景再骑马行十里始抵柳新庄大营申初散直 
　　二十五日夜过卢龙长桥约二里许水声汹涌成梁殊不易易也 【即滦水】 卯刻抵大营行宫在夷齐庙旁驾未至偕同直诸人瞻仰各座落结构巧丽无匹中秋水阁一所南北窗嵌玻璃大三四尺北窗外临滦河一望弥漫真巨观也水面浮小艇数十点缀亦颇工出谒夷齐庙神像冕服后有孤竹亭清风台大门额以清节庙碑立如林列圣题咏具在庙居城内临高阜下瞰滦水势极雄壮对面即首阳山二十六日丑初过滦河桥桥长二里许水声潺潺两岸插红镫数百俨然元宵光景过二十里又有青龙河桥长里许亦插镫申正散直祝诗舲慈寿就行幄中设筵十人同饮亦客途一乐也 
　　二十七日住深河村应行六十三里而绕避正道十分迂曲约行八十余里人马俱困乏已午正大雷雨行帐中顷刻水深二三寸竟无插脚处幸为时不久且直务亦简耳 
　　二十八日文殊庵行宫卯刻偕枢友进内瞻仰是日坐朝房办事较席地者有劳逸之判矣午初微雨上于途中坠马圉人逐出内廷道泥淖甚降旨切责晚与诗舲秋坪颖迟 【迟：墀】 小饮谈澄海楼去行帐十五里未能一登彼此怅怅 
　　二十九日晴霁丑正行穿临榆县城出山海关道途泥淖人马多倾陷者计程才四十九里历三时甫到中前所路过姜女庙庙内有峻石高数丈上镌望夫石三字出关后万山环抱气象宏敞较关内迥殊已 
　　三十日晴爽子正即登车卯正到周家村 【七十里】 看蒙古包陈设等件与座落无异 
　　九月初一日住沙河所七十八里辰初一刻到竟日无事夜过小桥翻车下临深渊危极巳刻大风卷沙不能张目诗舲约小饮 
　　初二日住五里河丑初登车行十里许密雨连绵天黑如漆潢潦满道车行艰涩异常越四时始抵大营而官账房尚未到因僵立泥淖以待迨支帐而淤泥与杂粪堆积不可除臭气逼人席地而坐仍复挥毫作楷数百生平之苦未有过于此者申初散直 
　　初三日晴夜间路颇难行辰正抵杏山大营山峙对面营有御碑亭一仁庙纪松山杏山战胜之绩载祖大受洪承畴事甚详 
　　初四日早晴午后又作雨势住兴隆屯大营凉甚 
　　初五日晴夜过大凌河居民稠密一巨镇也过河后好山层迭奇兀几于应接不暇辰正抵金刚屯行营 
　　初六日阴东北风大卷沙蔽目车中披裘犹寒辰初至北镇庙庙内有览秀亭仰止堂御碑林立又有大石一长丈余形如县磬 【上刻补天石翠云屏碑屹镇幽方华亭沈荃题】 庙旁即行殿傍医巫闾山之东麓山绵亘百余里奇峯插天青紫相间不可形状相传山之阴即热河云 
　　初七日仍东北风竟夕狂吼几将拔舍幸是日音德密卯正起廿日来精神罢倦得此乃圆复矣直屋窄甚未刻散 
　　初八日晴朗住常家屯未正散直仆人李忠坠马 
　　重九日住蒋家店小雨晚虹见过医巫闾后两日所经皆一望平原白沙满道真见塞垣气象已 【途中得句云大漠开千里好山无一重】 
　　初十日住黄旗堡一路皆沙漠平原也家申畬先生 【增元】 寿同人各以酒食祝客中酣饮亦颇尽欢 
　　十一日晴黎明冷甚披裘坐车中犹觉酸风剌骨也过巨流河水声潺潺有万马奔腾之概浮梁数十丈横压中流牵以巨缆圆如盎口车行浮梁 【脱上字】 殊战栗也过此 【脱地字】 沙没马足遍道沮淤大营住老边 【明时此以柳为地 【地：衍文】 墙】 是日自丑至巳行九十余里始驻足困乏异常行帐与寺人邻聒噪之声殊难入耳 
　　十二日住大台榆树成行道亦平坦 
　　十三日晴丑初行过岭高里许者凡四五见车中不能安坐因步行入山后左峭壁巉岩右浑河浩荡岸多垂柳路仅容一车大营住噶布垓满友言噶布译馋昔以居者多饕餮故名或亦想当然与 
　　十四日大雾障目巳刻始行住莲花背大营营倚山麓众山杂沓或取莲华峯意耶竟日无事未初即散 
　　十五日夜过英家沟古鲁邨山梁数十丈因下车步行寅刻大雷震山谷雨雹寸许车中衣物皆湿幸历半时即止辰初抵上夹河大营一路万山杂沓黄叶缤纷俨然江南风景 
　　十六日丑初登车月明如昼入山后峻岭迭见大雾渐渐密布对面不见人矣道路泥滑车行十分艰涩巳初到夏原行宫四面皆山奇峯插汉蔚然深秀真如山阴道上令人应接不暇也 
　　十七日音德密直务简甚偕马厚葊 【光澜】 秋坪颖墀策马赴永陵饱看山色红树参差门外万山拥护长河一道水皆西流古榆一株高立陵巅相传为天命年间物殿宇不甚宏敞想见当年浑朴之风而虎踞龙蟠气象深邃又非石门易州所可儗过陵街巿廛喧哄大类都门是日晴早霜如雪 
　　十八日夜月朦胧丑初即行披裘而坐辰初抵上夹河西大营一路看山较来时又添几树红叶已上驾由东门入同直站班自是日始散后偕秋坪颖墀循山闲步至五里外有奇石突兀高数十丈红树冠其巅山下流泉之声淙淙沁人心骨 
　　十九日夜冷甚早霜如雪月下行四十里天始明重抵莲华背饭后与秋坪颖墀策马绕山行六七里而山势平坦不及昨所见之奇崛矣 
　　二十日晴霜重归程第三日矣卯正重抵噶布垓竟日无事闻途中有虎啮兵者言之确凿亦殊可畏 
　　二十一日晴爽驻马官桥大营散后策马谒福陵万山环抱天然峯峦目所未覩也碑阴石上有观音大士象衣折皆具亦足征造化之奇 
　　二十二日抵瓦子峪散后进盛京城与诗舲同寓税务司后锦生帽局月余未住瓦屋今宵魂梦俱安矣 
　　二十三日小雨卯正赴盛京宫直房房三楹满汉各居其一余留守晚门酉刻散是日因伏风体中甚不适 
　　二十四日晴凉是日直务十分冗杂寅正至申正始散直房在大清门之西按 【脱大字】 清门外东牌楼为文德坊西牌楼为武功坊即称东华门西华门系崇德三年造大清门阶上立木架一如镫座式相传当日令进谏者置奏书于其上即谤木遗意也东为太庙庙前稍南有亭一亭内石幢六面皆镌字语多佛号特模糊不辨年代耳又东为大政殿殿东西列亭十相传为十王议政之所规模宏敞无异都京 
　　二十五日晴爽着蟒衣随班朝贺先是三日前上命恭进满汉军机章京名单至是赐线绉各一端 
　　二十六日晴辰刻在大清门外谢恩行九拜礼直务甚简散后赴彭宝臣学使浚公燕之招与同人饮畅甚 
　　二十七日晴班务稍繁有宗室关住豪横无匹在宫门外大呼老太汗祖宗堂派余与赛鹤汀 【尚阿】 传讯不至堂上亲讯犹崛强不服所言皆口角细故供词则哓哓数千言矣 
　　二十八日晴和入直后知关住昨在直房书供一夜申畬候至子正方散迨天明伊又大声呼冤得旨交将军审讯旋押去同人午刻散赏马二匹 
　　二十九日晴暖班务甚简散后傅徐两公走前营余令仆人预将账房运往备明晨早支搭也 【买虎胫骨一对】 
　　三十日夜甚暖天遂阴丑初自盛京豋车卯正即到老边大营微雨数阵转西北风又凉而晴矣在东门站班 
　　十月初一日在黄旗堡班务简午后东河安澜报到 
　　初二日夜微阴旋放晴辰初到蒋家店申正散行帐仍住来时地址仅隔廿二日而绿柳全黄秋风萧瑟矣 
　　初三日晴早凉午仍暖住常家屯申正散直晚与见斋秋坪诗舲颖墀小饮饭后散步片时见新月 
　　初四日晴夜冷欲僵重裘不足御之辰初抵北镇庙重见医巫闾山班务甚杂振笔直书自未至酉方罢散直已日落矣闻此地圣水盆观音阁极称名胜惜无暇游历不胜怅然 
　　初五日晴夜仍冷午后暖住金刚屯酉正传谕次日驻跸当即上门写交片传知内阁侍卫处戌初又传次日仍起程而追各处走前营者游骑已满道矣 
　　初六日寅刻随枢堂在东门请圣安卯初登车过大凌河辰正到兴隆屯大营上是日乘舆未正到酉初散直 
　　初七日晴重抵杏山南河奏报安澜是日散直略早然亦申正一刻矣 
　　初八日大风抵五里河邨事简甚 
　　初九日晴冷飞砂扑面自丑至辰始抵沙河所营路途之长诚遥遥己申初散直 
　　初十日夜半登车风狂如吼重裘仍战栗也辰正抵周家邨上驾午正到同人着蟒衣站班是日恭逢太后万寿随众行祝嘏礼 
　　十一日冷风益大住中前所著大毛犹不足御寒申初散直偕申畬见斋秋坪颖墀策马至海岸汪洋浩瀚目所未覩遇庆郡王同策骑归日已衔山矣计往返二十余里 
　　十二日抵姜女庙庙据山巅百级始上行数里至红墙即直隶界总督以下来迎銮者半道道途平坦坚实守兵甚齐进关绕道至澄海楼楼三面临海波涛掀涌近在足底诚巨观也远望巨舰如芥扬帆东来其疾如驶楼二层楼下碑二一曰天开海岳一曰一勺之多旁即天后宫海神庙龙神庙申正散直 
　　十三日西南风如虎飞砂迷目竟日不止文殊庵音德密一日未经登车 
　　十四日夜小雨辰正抵深河邨是日事繁镫时散直 
　　十五日霜重抵朝阳坡奇峯插天雄秀可爱酉正散直 
　　十六日霜住夷齐庙直务极繁上镫后散直 
　　十七日晴午后暖如中秋车中卷帘看山崇冈起伏新霜满地白草俱枯惜无红叶数株点缀秋景耳辰刻重抵柳新庄诗舲以所作澄海楼长謌见视余极赏其羽衣起舞双鹤翔铁篴横吹七星响之句同乡叶大尹 【德豫】 以鲜果见赠与同人分食之 
　　十八日夜间大风卷雨行帐欲拔寅刻雪积一二寸闭置车中不知所过好山又几重也少顷放晴月光如昼而泥沙沾滞马蹏车行顿缓越三时始抵丰润之五里墩 
　　十九日夜冷如冰风声如吼行抵八里铺行幄旋支旋塌几无立足地且班务甚繁自未至申始散内围例不点火同人在帐外执笔立书苦状可匊 
　　二十日风益劲山行七十余里抵隆福寺寺在半山行宫即居其右万山环列老树葱然行宫大门则小楼数椽额题坐揽烟霞二门之右有半天舫者高出楼上计五楹前后装饰陈设极精洁宫监云是大臣造膝之所此后则有亭四或圆或八角俛临水榭两廊嵌石数十方皆高庙御笔所临各种法帖也申正散直行帐住山坡下晚则万镫高下密如繁星真天家富丽也 
　　二十一日晴夜大风行抵桃花寺行宫在山巅盘旋而上约三百余步颇不易也直房在半山之西偏共五楹堂居其二中为穿堂直友二楹满汉各占其一早晨瞻仰行宫地皆堆石泉声清泠可爱窗外诸峯拱向目不暇赏是日班务甚繁上镫时始散因策马下山谒南石师相归则镫火如星布满山麓虽风吹落叶淅沥成响却无萧槭景象也与同人小饮闲话至亥初方就枕 
　　二十二日大风冷异常住白涧酉正散直 
　　二十三日寅初发自白涧黎明风又作行甚缓己初抵燕郊接驾者已满道矣行帐中飞沙瞇目万难握管幸事简得以申初散直计于役六十六日今甫竣事督奴子收拾行李明日可欢侍慈云亲舍矣乐何如之 

　　沈阳纪程 

　　●沈阳纪程 

　　吴县潘祖荫撰 
　　同治六年四月二十三日丙午辰刻行食双桥宿燕郊酉刻寿峰硕卿到蒋芝庭来托寄信 
　　出都柬长寿峰吴硕卿两水部桥山石马汗犹新千里关山百战尘自是舂陵锺王气从知辽水出真人两家羣纪风原古几辈倕般技入神熟读考工知有法漫将鞅掌说劳薪 
　　二十四日丁未寅刻行巳刻食段家岭申刻宿别山镇属蓟州计行一百四十里 
　　二十五日戊申寅刻行巳刻食玉田四十里至沙流河又四十里至丰润计行一百三十里时申刻沽酒同寿峰硕卿饮 
　　二十六日己酉寅刻行巳刻食榛子镇五十里至沙河驿又二十里至野鸡坨计行一百二十里时申刻地属迁安过沙河后车行甚迟烈日炎风惫甚榛子镇属滦州 
　　二十七日庚戌寅刻行巳刻食永平府三十五里双望属卢龙三十五里抚宁县风沙眯目殊不可耐申刻到店发家禀交钱大令小岩计行一百十里 
　　二十八日辛亥寅刻行巳刻深河驿食属抚宁申刻到山海关拜长乐初都护成竹坪税使俊至堂观察俱来店寓晤张星炜大令 【庆奎】 来风颇冷长都护在店寓请圣安发家禀交乐初遣人答张大令 
　　二十九日壬子卯初行出山海关自乐初都护以下均送至东关城楼颜曰天下第一关辰刻老君屯食至中前所西路缉捕委员宁远正红旗佐领李国文来见未刻宿前屯卫望夫台在前屯卫城西南七十里姜女墓在老君屯正南入海一里许圣祖圣制诗朝朝海上 望夫还留得荒祠半仞山多少征人埋白骨独将大节说红颜计行七十七里中前所驻防镶蓝正蓝二旗兵二百名佐领一骁骑校二属宁远州竟日阴云密布晚雷电雨作行人不能不虑中前所以兵七人护送食鱼甚美 
　　山海关 
　　草色连云古战场漫从胜国论边防北来地势横玄菟西去河声走白狼皁帽辽东空一榻青山华表几斜阳阑风伏雨无聊甚行客先秋鬓已霜 
　　前屯卫夜雨 
　　行行极目尽平芜且向山村薄酒沽夜雨廉纤人不寐卧听羸马龁残刍 【宋人句】 
</div>
    <div class="pagination">
<span class="current-page">1</span><a href="沈阳纪程_page2.html">2</a><a href="沈阳纪程_page3.html">3</a><a href="沈阳纪程_page4.html">4</a><a href="沈阳纪程_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
