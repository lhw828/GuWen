<!DOCTYPE html>
<html>
<head>
    <meta charset="UTF-8">
    <title>今言 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>今言 - 第 4 页/共 11 页</h1>
    <div class="content">　　我朝虽设修撰、编修、检讨为史官，特有其名耳。实录进呈，焚草液池，一字不传。况中间类多细事，重大政体，进退人材，多不录。每科京师乡试考官赐宴，皆书冢宰内阁大臣，其先后相继，竟不可考，他可知矣。
　　一百四
　　人言金石之文及志书可信，余尝录九卿题名，殊可笑。兵部尚书刻齐泰、铁铉，时未有北京也。况铁以军功升，仍在行中，未尝任部事。嘉靖中，一时五尚书，皆经略四方，未尝至部，亦题其名。胡端敏公实为兵部尚书，代王时中，而李康惠公继之，乃不书其名，名在侍郎中，又不书升本部尚书。初建北京，设行部，部设尚书三人，侍郎四人，其属六曹清吏司。以户部尚书掌北平布政司事郭资、刑部尚书掌保定府事雒佥为尚书。佥坐事死，黄忠宣公代之。刘辰实为行部侍郎。今改「行」为「刑」，尽题名刑部。
　　江西通志首书宁王封于宁夏，而不知宁王之封大宁。大宁，即北平行都司地。永乐初，以其地畀朵颜三卫，迁都司于保定。
　　山东通志书齐王贤烶反，而不知反者贤烶之父榑也。他如此类，不可悉举。
　　一百五
　　永乐中，解公、胡公出内阁，为广西参议、国子祭酒。宣德四年，礼书华盖殿大学士张瑛、户书谨身殿大学士陈山以干请诸司，出内阁。改瑛南京礼部，山专教内竖书。景泰七年，江渊亦自内阁出为户部尚书，代石璞。
　　一百六
　　国朝取天下于胡元，顺帝遁去，而名号尚存。不得已，常遣使欲与通和。顺帝崩，其子爱猷识理达剌称帝塞外。洪武五年，上书谕元幼主，欲其通好，遣使取其子买的里八剌北归。初，买的里八剌为我兵所获，封崇礼侯，留京师。七年，遣使送崇礼侯北去。爱猷识理达剌死，其子脱古思帖木儿立。脱古思帖木儿，即买的里八剌也。二十一年，脱古思帖木儿为其下也速迭儿所弒，诸酋立坤帖木儿为可汗，而猛哥帖木儿为瓦剌王。是时，虏数侵边。魏国公达、宋国公胜、凉国公玉、颍国公友德、西平侯英、成祖、晋王、周世子相继讨虏，虏亦扰我塞下。建文二年，虏中衰乱，其大酋脱列干等乃款塞。三年，坤帖木儿亦遣人归款北平。是年，坤帖木儿死，鬼力赤立为可汗。永乐元年，遣指挥朵儿只恍惚等书谕可汗通好，不听。再言谕，亦不听。已而鬼力赤与瓦剌相雠杀，始皆遣人入贡，然亦数寇边。四年，书谕可汗通好，勿拘留我使，不报。六年，书谕本雅失理。是时鬼力赤衰，虏中立本雅失理为可汗。七年，遣给事中郭骥使虏通好，虏不从，杀骥。上怒，乃封瓦剌酋马哈木为顺宁王，太平贤义王，把秃孛罗安乐王，以挠本雅失理。而遣淇国公、武城侯、同安侯、靖安侯、安平侯五将军出塞讨虏。五将军入虏伏败，没于胪胊河。八年，成祖出塞讨本雅失理及其臣阿鲁台。十一年，遣人招阿鲁台。十二年，瓦剌叛，侵边。成祖北征瓦剌。是时，瓦剌数攻败阿鲁台，阿鲁台乞保息塞外，遣使奉表称臣，贡驼马。上曰：「虏性黠诈，势穷来归，非其本心。然天地覆育，岂有所择！」纳其贡使，封为和宁王。久之生聚，畜牧蕃富，遂叛我，拘留我使，数寇边。二十年，围我兴和。成祖怒，出塞讨阿鲁台。阿鲁台北走，班师还。是年，阿鲁台弒其主本雅失理而自立。本雅失理妻率其属来朝，乞居内地避之。二十一年，成祖又出塞讨阿鲁台。阿鲁台时为马剌木之子脱欢所败。二十二年，阿鲁台部落侵塞上，成祖又出塞讨之。
　　自顺帝至鬼力赤，凡七世，其二世不可考。洪熙元年，马哈木破阿鲁台[一]，欲自立，众心不附，乃立元孽脱脱不花为主，居漠北。宣德元年，阿鲁台、脱欢各遣人朝贡。是时，瓦剌强，而阿鲁台弱。八年，阿鲁台遣人自辽东入贡。上敕总兵巫凯曰：「往年虏使自大同、宣府入，今乃迂路从辽东来，谨防之。」瓦剌残阿鲁台，阿鲁台遣人来告瓦剌之难，赐敕抚谕之。阿鲁台为瓦剌所败死，脱欢遣人朝贡，告杀阿鲁台。阿鲁台子阿卜只掩来归，以为中府左都督。正统元年，脱欢与其酋朵儿只怕雠杀，脱欢遣人贡马，且通兀良哈、女直，伺我塞下。二年，脱脱不花遣人贡马。四年、五年数贡马，亦数入塞。六年，脱脱不花及其太师也先遣人贡马。八年，又贡马。
　　也先者，脱欢之子也。当是时，脱脱不花弱，而也先强。也先又以其姊妻脱脱不花。数年间，挟脱脱不花遣人并入贡马，凡得赐金帛无算，使人皆馆京师，逾春始遣还。桀骜不恭，时时杀掠道路我往来通事，变诈出好语，告以中国虚实。也先因与通事言：「吾有子，请婚南朝公主。」通事皆许，绐之曰：「吾为若奏皇帝，皇帝许尔。」也先大喜，夸诸酋曰：「吾且进聘礼。」十四年春，遣二千人贡马，曰：「此聘礼也。」朝廷初不知，答诏不及和亲事。也先大愧怒。七月大举，分寇大同、宣府。塞上诸城堡多陷没，羽书纷至。遣驸马都尉井源等四将军统兵四万，出御虏。太监王振力劝上亲征。八月庚申至土木，车驾北狩。十月，虏复至京师，索大臣出议和，迎车驾。以通政司参议王复为礼部侍郎、中书舍人赵荣为鸿胪卿，出见英宗，辞归。时瓦剌可汗普化，即脱脱不花也。遣使贡马寻和。十一月，也先又遣使索大臣议和，皆不许。
　　景泰元年，吏部办事吏徐镇上疏言：京官潜遣归家，民心惊惧，乞禁止。时虏酋阿剌知院遣人贡马请和，赐敕答之。虏遂至大同、宣府，京师戒严。阿剌又遣人贡马。也先亦遣人至居庸关。我遣礼部侍郎李实、大理少卿罗绮、指挥马显，偕阿剌使人至瓦剌，贻书可汗，赐勅也先及阿剌。而脱脱不花遣皮儿马黑麻贡马至京。又遣右都御史杨善、工部侍郎赵荣、都指挥王息正、千户汤胤绩，偕皮儿马黑麻使虏。而李实等及也先使人把秃至京，把秃还，赐敕也先。八月丙戌，杨善等奉英宗还京，居南宫。景皇宴瓦剌使人于奉天门，英宗宴之南宫。已而脱脱不花、也先各遣人贡马。赐敕也先，称瓦剌都总兵答剌罕太师、淮王大头目中书右丞相。二年，也先强盛，劫夺脱脱不花，而遣人贡马。三年，遗书瓦剌可汗。是年，也先逐脱脱不花，收其妻妾太子人畜，献良马。二告捷。逾月，也先又遣人贡马，请命使往来。上曰：「正统中缘使臣往来构隙，几危宗社。今听虏使朝贡，优其赏宴便。」遂敕边镇练兵防虏。十一月，宴瓦剌使臣太尉察占、平章哈只呵力等二千九百四十五人于礼部。是冬，也先及其诸酋乞黄紫织金九龙纻丝，及金酒器、药材、颜料、乐器、佩刀诸物。礼部言：「龙袍金器，非所宜用，乞勿与。」与药材诸物。
　　数年间，也先人每至京，辄几千人。出入骄恣，殴守卫，掠人财物，至欲骑入长安门。稍稍约束，即弯弓持刀，欲夺马杀人。通事都督昌英每好语沮之，不听，辄侮骂。贡使尚在京，时时入塞捕掠人畜。将官请剿，又以通好故，恐贪功启隙，不欲与虏战。虏益骄，东结朵颜，西交哈蜜，胁赤斤蒙古，往来窥塞下。四年正月，瓦剌使还，敕也先曰：「太师求答使，朕恐使交构，彼此怀疑，以故不遣。太师遣人多，二次三千余人。边将坚请谢绝，朕念太师忠义，姑听使人入京。自后可少遣，遣时与总数文书，否，守关者闭不纳。太师并各头目差正副使二十二人，升都督、都指挥、指挥、千户等官，赏金相犀带九钑，花金带九，素金带三，花银带一。其三十余人贡马、貂鼠皮，赏织金彩表纻丝二万六千四百三十二，绢九万一百二十七，衣靴帽万。谕太师知之。」是月，也先攻败脱脱不花，奔兀良哈，依沙不丹。沙不丹杀脱脱不花，也先遂自立为可汗。十月，也先遣哈只贡马、貂鼠、银鼠皮，书称大元田盛大可汗。田盛，华言天圣也。末书添元元年。下礼官会议答书。吏科都给事中林聪言：「辄称可汗，不可。宜谕以顺逆。」安远侯柳溥言：「宜仍称瓦剌太师。」并下廷议。礼官胡滢等言：「大元田盛大可汗固不可从，若可汗乃隋、唐以来北狄酋长之常称，非中国所禁，称为瓦剌可汗便。」上令再议。仪制郎中章纶言[二]：「称可汗则彼益强横，称太师则彼必惭愤。封为敬顺王或称为瓦剌王便。」再下廷议。滢等复言：「称瓦剌可汗便。」言官卢祥、李钧[三]、路壁等以为不便，宜仍称太师。上曰：「也先虽桀傲，亦能敬顺朝廷，宜如议称瓦剌可汗。」敕文武督兵大臣曰：「也先擅易名号，其所遣使从大同来，或从宣府、甘肃来，奸计叵测，京师备御不可不严。尔等其选兵训练，条上长策，听便宜行事。」并敕沿边守将。十一月，瓦剌使臣贡玉石五千九百斤，却令自售。也先弟赛因诸酋并遣人贡马。
　　时也先新立，恐诸部不附，欲与中朝通好，贡市往来，不复深入寇掠。然数年赏赐费，亦不下百万。天顺初，也先有平章哈剌者，逐也先走死，部落遂分散。而孛来(加肉)王子强。孛来杀哈剌，立小王子。小王子之名始此，不知其所自起。孛来寻弒小王子。天顺二年春，孛来寇陕西。三年秋寇大同，抵雁门，烽火达于京师。俄又寇宣府。五年寇河西，入兰州，关、陇震动。六年，孛来衰，而毛里孩、阿罗出、猛可三酋逐孛来，共立脱思，亦称小王子。脱思者，故小王子从兄也。小王子弱，不能驭。而诸酋毛里孩、阿罗出、孛罗出始入套，争水草，不相能，以故不敢深入为寇，时遣人贡马。成化初，阿罗出结癿加思兰，孛罗出结毛里孩，各为党，出入河套。我汉人被虏去及罪人走塞外者，又为之乡导。元年，遂入榆林塞。二年，毛里孩入寇陕西。三年，又入榆林塞，入大同塞。是年，癿加思兰杀阿罗出，并其众而结蒲鲁都。蒲鲁都僭称可汗，以癿加思兰为太师。脱思不知其所终。五年，孛罗出、癿加思兰入榆林塞，又入宁夏塞，掠至固原。六年，阿罗出、毛里孩、也烈忽屡入陕西塞。八年，都御史王越总制关中军务，言：「自虏据河套，边人大扰，乞搜套，复东胜。」上遣武靖侯赵辅为总兵，出搜套。辅以疾还，遣吏部侍郎叶盛行边，上方略。盛言：「增兵守险便，河套、东胜之役，未可轻议。」遂止。九年冬，虏遣人贡马。十年，虏寇大同、宣府及庄浪、宁静，深入巩昌、平凉。然亦遣人贡马。十二年，寇宣府。十三年，寇宣府。蒲鲁都、癿加思兰遣桶哈阿忽剌千七百五十人，贡马、驼五千。
　　当是时，癿加思兰女妻蒲鲁都，欲代蒲鲁都为可汗，恐众不己服。又欲杀蒲鲁都，而立干赤来为可汗。蒲鲁都知之，索干赤来。癿加思兰匿不与，遂相仇杀。十五年，蒲鲁都杀癿加思兰，并其众。十六年，蒲鲁都入榆林塞，尚书王越率兵出塞捕虏，至威宁海，斩虏首四百三十七，封威宁伯。十七年，亦思马因入大同塞。十八年，又寇大同。十九年，入大同、宣府塞。二十年，户部尚书余子俊提兵御虏，虏退去。
　　是时，虏众分散，反复相残，并阴结朵颜，伺我塞下即贡马，诸酋各以部落通中国，恐中国左右，以故难深入，彼自相猜，不能久留内地。未几，蒲鲁都衰，而把秃猛可称小王子，及其太师亦思马因、知院脱罗千，屡遣人贡马。弘治初，把秃猛可死，阿歹立其弟伯颜猛可为王。虏中太师官最尊，诸酋以王幼，恐太师专权，不复设太师。三年，伯颜猛可及其诸酋与瓦剌酋并遣人贡马。时马文升为兵部尚书，佥都御史许进巡抚大同。进数条边事，戎政修明。中朝大臣知进进疏，至辄允下。进尝贻书小王子，言通贡之利。小王子、瓦剌二种闻进威名，遣哈桶察察少保等贡马，凡三年三贡。多至三千人，少不下二千，皆从猫儿庄入，留大同，遣数百人至京师。当是时伯颜猛可幼，新立，瓦剌亦衰，以故数年间，我无虏患。
　　七年，遂大举寇陕西。十年，寇甘、凉。其酋火筛，小王子部落也，最强悍，结诸部寇大同、宣府。归正人言虏谋且深入，敕侍郎许进督军，刘大夏转饷，御虏。又召王越总制陕西军务，经略哈密。是时，虏亦贡马。十二年，虏迭入榆林、大同、宁夏塞，亦遣人贡马。十三年，火筛入大同、宣府塞，京师戒严。火筛屡寇边，获财畜，日强盛跋扈，与小王子争雄，纠诸部入寇。上遣都督李澄守潮河川，张晟居庸关，襄城伯墉紫荆关，侍郎李介经略宣、大，王宗彝黄花镇、天寿山及居庸、白羊关，史琳紫荆、倒马关，备虏。是秋，虏入榆林塞，冬入偏头关。十四年秋，火筛入花马池，至固原大掠。自后虏寇关、陇，辄由花马池矣。十五年秋，虏入大同塞。时刘大夏在兵部，秦纮总督陕西军务。十六年，虏入榆林塞。十七年，兀良哈结小王子寇边。小王子遂称求贡，否且深入。谍言虏诸酋期分道并犯黄里。黄里者，华言京城也。上诏见内阁刘健等，议兵事。是秋，虏入大同塞。上锐意讨虏，太监苗逵数请出师[四]。大夏力言不可，乃已。是冬，虏入花马池、清水营，攻陷清水营。起杨一清经略陕西。正德元年，改一清总制军务。一清请复守东胜，据河套水草之利。会泰陵崩，逆瑾专政，一清去，不果。是年，大夏致仕。四年冬，虏入花马池，杀总制尚书才宽。
　　先是，小王子太师亦不剌有女许嫁小王子，而小王子之弟阿尔秃厮娶为子妇，小王子恨之，欲杀阿尔秃厮、亦不剌。是年，二酋奔出河套，入西海，攻破西宁诸族，据其地而居之。二酋寻归小王子，未几，亦不剌杀小王子长子阿尔伦台吉，复走入西海。八年，虏入宣府塞。十年，朵颜北虏入马兰谷，杀参将陈干。是秋，虏深入固原、平凉。十一年春，虏入榆林塞，秋入宣府塞。十三年，入宁夏塞，大掠秦、陇。十六年，虏入花马池。瓦剌西徙，与土鲁番相雠杀。
　　小王子三子：长阿尔伦台吉、次阿着、次蒲官嗔。阿尔伦台吉二子：长卜赤、次乜明，皆幼。著称小王子。阿着死，众立卜赤，称亦克罕。卜赤死，而不及儿台吉称小王子。或曰不及儿台吉即乜明，或曰卜赤子也。阿着二子：曰吉囊，曰俺答。阿不孩亦不剌部从吉囊，火筛部从俺答。而小王子种落又盛。
　　一百七
　　知人不易得，杨文贞不知王文端，叶文庄不知于肃愍，彭文宪不知李襄敏，李文达不知叶文庄，丘文庄不知王端毅，倪文毅不知庄定山，马端肃不知刘忠宣，崔文敏不知王虎谷，张文忠不知王阳明。
　　一百八
　　诸司印玖迭篆，御史印捌迭，文渊阁印玉着，将军挂印柳叶。
　　一百九
　　蒋用文初名武生，以字行，仪真人。洪武中为御医，永乐八年升院判，专侍文华殿。用文能视病制方，性谨愿恭恪，有行义，达世务。东宫每效规益。卒之明年，仁宗赠太医院使，谥恭靖。官其长子生善为院判。
　　一百一十


　　
　　巡抚之名实始于洪武辛未，是年敕遣皇太子巡抚陕西也。建文中，遣侍郎夏忠靖等二十四人充采访使，巡行天下。永乐辛丑，遣尚书蹇忠定等二十六人巡行天下。宣德庚戌，遣侍郎于肃愍、周文襄等六人出巡抚也。建文、永乐巡行大臣，并以给事中佐之。
　　一百一十一
　　天网恢恢，疏而不漏，慎哉，慎哉！江彬领兵杀一家二十口报功，论死，得脱。朱宁淫人之妻而杀其夫，逃入豹房。二人皆得幸康陵，竟罹极刑。以语言竿牍之间，陷人于死，岂无果报！况窃上权、矫王命而杀人！是一事而得二斩罪矣。况又不止于一事一人乎！慎哉，慎哉。
　　一百一十二
　　赵古则撝谦，余姚人。洪武初征修正韵，众以谦年少，黜为中都国子监典簿。同官论事不直，罢归。筑考古台，述六书之旨，注声音文字通及易学提纲诸书，凡三百余卷。大臣荐，召为琼山教谕，进所注书，不报，还琼山。
　　初，谦来京，宋濂遣子仲珩受业。谦归，仲珩校正韵，多用谦说。谦六书之学最精，既没，门人柴广敬以声音文字通进。学书者心好之，莫得而见也。谦于世利声华澹然无罣碍，直义所在，目无王公，以此厄穷无悔。卒于番禺。
　　一百一十三
　　姚广孝谥恭靖，邵元节文康荣静。又有太医院判蒋用文恭靖，院使袁宝襄敏，太子太保、尚书、掌太医院事许绅恭襄。
　　一百一十四
　　国初，李太师、胡丞相、凉国公诸狱未可知。若于少保、石总兵诸狱词，恐未为无枉。即刘瑾、钱宁、江彬亦未必有反谋，坐奸党可也。武定积恶负恩，本有死罪，近言官所指，法官所拟，亦难服其心，侯爵终当复。惟曹贼反，是实。
　　一百一十五
　　近见叙名臣者，多不及武臣。如总兵马永、梁震、王效、桂勇，山西战将张世忠，安庆守将崔文、杨锐，漕运顾仕隆，锦衣王佐，岂可多得！即内臣，如王岳、徐智、范亨、怀恩、覃昌，镇守陕西晏宏，河南吕宪，皆忠良廉靖，缙绅所不及也。
　　一百一十六
　　丘文庄公言我朝文臣有谥始于姚恭靖公、胡文穆公。恐恭靖未可谓为文臣，谓之武臣可也。文臣赐谥，实始于王文节公。文节于建文元年四月赠翰林学士，赐谥。[五]永乐中改谥忠文。
　　一百一十七
　　正统末，云南木麓川贼酋叛，遣兵数十万讨之，东南骚动。于时浙江叶宗留、福建邓茂七、广东黄萧养相扇而起，各拥众数十万，僭号攻城，杀掠吏民。湖、贵苗、獠，两广瑶、僮亦叛。分遣文武大臣为镇守、总督、提督、参赞、协赞军务、巡抚、巡视、总兵、副总兵、参将、分守、协守、守御，每省多至数十人，少亦不下十数人。所在聚兵各数十万。浙江，侍郎孙元贞，副都御史轩輗；福建，尚书金濂，侍郎薛希琏；两广，侍郎揭稽、李棠，都御史杨信民；贵州，侍郎侯进，寺丞□□；湖广，都御史王来、李实；四川，都御史李匡，侍郎罗绮。
　　一百一十八
　　薛文清公山东巡按时，尝言内外风宪缄默。都御史顾佐恶之。薛考满，署平常，以故不得进阶封赠父母。
　　一百一十九
　　正统己巳，大统历二至日晷，昼夜六十一刻。岳文肃公大异之。识者以为用事大臣任私智，废历法，必有摇本之祸。八月，六师陷土木。
　　一百二十
　　孝慈、仁宗二皇后，开基育圣，功迈莘涂，德超任姒。列后济美，宜家之教戢于坤裳，逮下之恩深于樛木。百八十年余，未尝有临朝干政者。正统中，天下休息，孝诚之功。正德末，国统中绝，非孝康为之内主，祸未可知也。然当是时[六]，四杨在内阁，可为勤劳王家者矣。
　　一百二十一


　　
　　翰林始得谥「文」，余不得与，不知出何令典。郑文安，仪文简，吴、杨二文恪，魏文靖，叶、王、邵三文庄，何文肃、王文毅，皆非翰林。彭从吾易名惠安，林见素有改谥之请，未见施行。然亦有官至内阁不得谥「文」者，马、许二襄敏，王毅愍、陈庄靖是也。
　　一百二十二
　　禹贡夹右、碣石入于河，今遮洋运道也。浮于汶，达于济，浮于济、漯，达于河。会通河也。浮于淮、泗，达于河，淮安至徐、沛也。沿于江、海，达于淮、泗。
　　国初，海运沿于江、海也。永乐初，中栾之运，达于淮、泗也。浮于江、沱、潜、汉，江西、湖广之道也，未必尽同，大势若此。剑阁云栈，通于秦始皇时，故梁州贡道[七]，西倾因桓，是来浮潜，逾沔入渭，乱河也。其不浮潜沿江，从今仪真出淮安者，盖吴城邗沟以通江、淮之道，禹时未通，又须入海溯淮，太远故也。浮于积石，至于龙门西河，今兰州北折而东，为河套，转入中国山西之西，陕西之东之河道是也。然禹时可通贡，今皆不可行，何也？汉儒亦云此不能通舟。倪文毅公尝疏乞复漕运，以足兵食，而纾民力。略曰：
　　「今关、陕所需，皆山西、河南所给。而三方之地，俱近黄河。其间虽有三门、析津、龙门之险，然昔汉、唐粮饷，由此而通。即今盐船木筏，往来无滞。今令户部所计，山西米豆必运贮榆林及保德州县诸仓，河南米豆必运贮潼关卫及陕州诸仓。其诸州卫地，皆濒河，可通舟楫。踵往古故迹而行，免当今陆运之害。公私之利，奚啻万万！况今河道当潼关之北数十里，接连渭河，可通陕西及凤翔、巩昌。渭河西流数千里，接连洛河，可通延安，及北上源可通边堡。渭河西流三百余里，接连泾河，可通庆阳。又龙门之上旧有小河，径通延绥。倘加修浚，必可行舟。此宜简命水部之臣，示以必行之意，相度地行，按求古迹。某处避险，可以陆运，某处可以立仓倒运，某处可以造船装运。淤塞悉加导涤，漕河务在疏通，毋惮一时之劳，而失永久之利。如是则不但三方之困可纾，虽四方之物无不可致矣。」
　　一百二十三
　　洪武三年，置太宗正院，正一品。二十三年[八]，改为宗人府，以秦王为宗人令，晋王、燕王左右宗政，周王、楚王左右宗人。掌皇九族六亲之属籍，以时修其玉牒，书子女适庶名封生卒婚嫁谥葬。凡宗室陈请，为闻上，达材能，录罪过。比建都北京，永春侯王宁，洪熙、宣德武定侯郭玹署事。正统三年始建府如南京。西宁侯宋瑛，嘉靖中京山侯崔元署事。宁、瑛、元皆驸马都尉。玹，仁宗贵妃弟。
　　一百二十四
　　嘉靖己丑二月，礼部言：悼灵皇后正位中宫，上佐宗祀者七年，礼宜祔享太庙。但今九庙已备，唐、宋故事，后于太庙未有本室，创别庙祀之。礼丧服小记「妇祔于祖姑，祖姑三人，则祔于亲者。」孝惠太皇太后实皇考献皇帝生母。悼灵皇后主请祔奉慈殿孝惠太皇太后之侧。制曰可。丙申八月，孝惠神主迁于陵殿。礼官言：初拟奉迁悼灵皇后于奉祀殿旁室，今殿无旁室，惟斜廊两庑，似非奉安元后之地，且不足以容鼎俎。惟殿尽西一室，空虚清閟，所宜迁奉，岁时享祀。或有事祭告祖宗、列圣，宜一体设馔。但不启匮，不定祝称，斯为合礼。制曰可。又言：谥称悼灵，考之谥法，类非全美，宜更定褒称。是月，改谥孝洁皇后。
　　一百二十五
　　太祖陵不知祔葬几妃。今陵祭旁列四十六案，或坐或否，大抵皆妃嫔也。成祖十六妃，谥葬皆不可考。然皆祀于陵。仁宗诸妃陪葬，惟三妃别葬金山。宣宗诸妃陪葬，别葬金山者一妃。英宗遗诏，皇妃他日宜合葬。惠妃亦须迁来，以后诸妃次第祔葬。今止睿皇后合葬裕陵，诸妃皆葬金山，惠妃尚葬桃山，竟无陪葬者。宪宗十二妃，皆葬金山。惟恭肃、端顺、荣靖皇贵妃葬天寿山永陵。诸妃陪葬，不由隧道，列于外垣之内，宝山城之外，明楼之前，左右相向，以次而祔。然孝洁皇后亦不入永陵，诸妃亦如之。
　　一百二十六
　　蜀有邵道人，年七十余，始至庆阳，庆阳前事不能知。道人馆庆阳周家，筑土被衲，昼夜露坐。郡中诸少年争事道人为弟子，道人不开口言，率颐指色授。人人见道人颐指色授，亦辄心解。为奔走，辄当道人意。道人喜视人病，令病人张目，又令张口嘘，即知病人可活。目诸弟子，诸弟子置饭病人前，道人出袖中铁尺，横饭上，诵大悲呪已，起尺摩病者曰：「瘥矣，不可活。」道人移出，病家问死期，出指示日数，辄验。
　　道人不取谢钱。每岁正月始活一人。取尺布里衲，衲完弗复取。病家有见饭饭道人，列碗案上，不问多少，尽饭。若加饭，更列碗不食。饭草恶，道人顾喜更谢；造美食，不食。饭杂晕物，第择去晕物，终不欲更造。道人又喜饮水，乡野人闻知，争入城愿观道人饮。诸弟子令乡野人碗水案上，无问多少，饮辄尽。冬月水冰，闻道人齿间瀺瀺声，顷之肩踊面红，汗下如雨。
　　庆阳李忠胫疡，久不愈，问道人，曰：「此祟也。汝往聘某氏，谓其女丑，将更聘，女惭死，此其祟汝。」李大惊，伏地顿首，请奈何，道人曰：「今遇我，三日解矣。」疡果瘥。
　　卒之日，设几三层，坐其上。诸弟子夜登几旁，守道人。夜半霹雳隐隐起屋脊，俄有戈甲士马战斗声，诸弟子慑伏地。天明起视，道人死也。
　　一百二十七
　　吾乡入国朝，名臣辈出。开创时，文成、文宪筹划军旅，兴制礼乐。未四十年，而有靖难之事，则逊志效夷、齐之节。又未五十年，而有岳狩之事，则肃愍收宗、李之功。又未八十年，而有南昌之变，则端敏发其奸，忠烈死其难，阳明平其乱。此皆焯焯在国史者。内阁今纔七人，文简、文懿、文毅、文正、文忠，皆能称其职矣。若章文懿纯心正学，师表海内，称为「大老」，又不可以功名论也。
　　一百二十八
　　邵文庄公言运法五变：一曰海运，二曰海陆兼运，三曰支运，四曰兑运，五曰改兑。恐未然。予谓运法凡三变，初海运，再海陆兼运，三漕运。已而漕运之法又二变，初转运，再兑运。已而兑运又有支兑、改兑、遮洋，一总犹海运。但不自太仓开洋遶出登莱大洋，只从天津入海运至蓟州耳。转运虽变为兑运，而淮、徐、临、德四仓尚存。改兑，即改支兑者为兑运。其为兑运一也，非变也。今考洪武末及永乐初，苏、松、浙江岁粮，俱输纳太仓，由海道达直沽。洪武中，航海侯张赫、轴轳侯朱寿；永乐初，平江伯陈瑄皆督海运。
　　及建北京，江南粮一仍海运。一渡江，由淮入河，抵阳武。陆运至卫辉，沿卫、沂、潞达通州。永乐五年，议者言，北京军饷，河运不能给，须兼海运。今海船少，岁运不过五六十万石。且未设官专领，事不归一。请于太仓设海道都漕运使司，择文武大臣中公勤廉干者充使。行移如布政司，提调各卫所海船并出海官军。文皇令再议。九年，始命工部尚书宋礼、都督周长等发山东十六万五千人，浚元会通河，自济宁至临清三百八十五里，以通漕舟。十年，礼言海船造办太迫，请造浅船五百，由会通河运淮、扬、徐、兖诸郡粮百万石，补海运一年之数。十二年，瑄等始议转运苏州等府并兖州送济宁仓，河南、山东送临清仓交收，浙江并直隶官军，于淮安运至徐州；京卫官军于徐州运至德州；山东、河南官军于德州运至通州，名为支运，一年四转。十三年，增造浅船三千余，乃罢海运遮洋船，兑三十万石。内六万入天津仓，二十四万直沽渡海入蓟州仓。
　　江南巡抚周文襄议里河民运多失农月。始令民运于淮安、瓜州，补给脚价，兑与运军卫所，出通关付缴。宣德八年，参将胡亮言：江西、浙江、湖广、江南船，各回附近水次领兑，南京、江北船于瓜、淮领兑，其淮、徐、临、德诸仓，仍支运十之四。浙江、苏、松等船，各就本司府领兑。不尽者，仍于瓜、淮交兑。其北边一带，如河南、彰德于小滩，山东济南州县于济宁，其余水次仿此。成化七年，都御史滕昭议罢瓜、淮交兑。里河官军将江船于江南水次交兑。民加过江之费，视远近为差。十年，议淮、徐、临、德四仓支运粮七十万石，改就水次兑军，名为改兑。
　　一百二十九
　　宣德三年，敕南京刑部侍郎段民考察在京百司，以民廉介端谨也。民字时举，武进人，永乐二年进士，庶吉士，与修永乐大典。除刑部主事，又与修五经、四书、性理大全，进员外郎、郎中。十九年，升山东左参政。
　　当是时，索唐赛儿急，尽逮山东、北京尼。既又尽逮天下出家妇女[九]，先后几万人。民抚定绥辑，曲为解释，人情始安。
　　上再征虏，敕民舟车转饷，节约曲筭，省财力，民不扰，事集。上在道中，敕民与巡按御史考所过郡县吏。宣德二年，召充会试考官。三年，召入南京户部，为右侍郎。寻改南京刑部。九年卒官，贫不能丧。吴文恪公力为经纪，始克殓[一０]。成化间，叶文庄请褒民，不果。
　　一百三十
　　孝皇召见刘忠宣公，谕曰：「事有不可，每欲召卿商量。又以非卿部内事而止。今后有当罢者，卿可写揭帖，密封进来。」对曰：「不敢。」上曰：「何？」曰：「先朝李孜省可为鉴戒。」上曰：「卿与我论国事，岂孜省营私害物者比！」曰：「臣下以揭帖显行，是亦前代斜封墨敕之弊。陛下宜远法帝王，近法祖宗。事有可否，外付之府部，内咨之内阁，可也。如有揭帖，日久上下俱有弊。且非后世法，臣不敢效顺。」上称善久之。
　　一百三十一
　　马钧阳尝上疏言，国制：僧、道府各不过四十人，州三十人，县二十人。今天下百四十七府，二百七十七州，千一百四十五县，额该僧三万七千九十余人。成化十二年，度僧十万。成化二十二年，度僧二十万。以前所度僧、道又不下二十万人，共该五十余万人。以一僧一道食米六石论之，该米二百六十余万石，足当京师一岁之用。况不耕不织，赋役不加。军民匠灶，私自披剃而隐于寺观者，又不知其几。创修寺观，遍于天下，自京师达之四方。公私之财用于僧、道过半，乞严加禁约。
　　一百三十二
　　嘉靖十年三月朔，敕谕：「朕仰惟太祖肇创洪图，奠清宇宙，扫除腥秽，复我文明。克享天心，君临亿兆，必自上世之积，乃出中夏之元圣。顾追报之典未举，而昧幼之怀罔遂。朕躬承祖鉴，恭行大禘礼。今孟夏之吉，祀始自出之祖于太庙，奉皇祖配。每逢辛丙之年一举。着为成范，钦哉。」亲撰祝文，定拟神牌、冠服、陈设、图仪，凡祭书神牌于太庙，曰「皇初祖帝神」，南向；太祖配位，西向。
　　一百三十三
　　孝陵奉祀礼，专敕皇亲，如西宁侯驸马都尉宋琥是也。成化十五年，专敕魏国公徐俌。弘治九年，俌改守备南京，专敕驸马都尉杨伟。正德八年，伟卒，协同守备西宁侯宋恺兼掌行祭礼。正德十六年，恺还京，礼部请命南京协同守备丰城侯李旻奉祀。上曰：「孝陵奉祀，先年有专官，奉敕行礼。恁部里还议拟来说。改敕魏国公徐鹏举，令掌南京中府事。」盖琥、俌、伟、恺、鹏举，皆皇亲也。然自恺以协同守备兼掌祀事，而官无专设矣。亦或暂令守备代行，不为常典。嘉靖十三年，鹏举解守备，仍奉祀行礼。
　　一百三十四
　　弘治二年，徽王乞升钧州为府。王端毅公上言：「今肃府在兰州，渖府在潞州，荆府在蕲州，岷府在武岗州。立国多者八九十年，少不下四五十年，未尝改府。徽府乞将钧州升为府治，割汝州、郏县、鲁山、宝丰、商州、许州、襄城、长葛、临颍、郾城、钧州、密县、新郑，改隶所辖，不惟异乎前四府仍旧之典，且启前四府改为之端。况今各处灾荒，军民凋敝，欲兴此役，实非所宜。兼且州之与府，于王颇无所与。改与不改，于王似无轻重。」上是其言，移书谕王。
　　一百三十五
　　成化中，太监张敏卒，侄太常寺丞苗，倾赀上献，乞侍郎。上曰：「苗本由承差，若侍郎，六部执政不可，可授南京三品。」左右急持官制请，竟得南京通政使。
　　是时四方白丁、钱虏、商贩、技艺、革职之流，以及士夫子弟，率夤缘近侍内臣，进献珍玩，辄得赐太常少卿、通政、寺丞、郎署、中书、司务、序班，不复由吏部，谓之传奉官。阁老之子若孙，甫髻龀已授中书，冠带牙牌，支俸给隶，但不署事。朝参大抵多出于梁芳之门。弘治间，马端肃公言：「京官额一千二百余人，传奉官乃至八百余人，内实支薪俸者九十一人，冗官莫甚于今日。请因灾汰罢。」上从之。
　　一百三十六
　　参赞军务者，始于洪熙元年。以武臣疏于文墨，选方面部属官，于各总兵处整理文书，商确机密，于是有参赞参谋军务，总督边储。景泰中，大同参政丹阳沈固、宣府参政昆山刘琏、山东参议会稽周颐、广西副使刘绍如、刘清辈，又以郎中、给事中称参赞军务也。
　　一百三十七
　　王文恪公曰：「予在翰林，与陆廉伯语及杨文贞。廉伯曰：『文贞功之首，罪之魁也。』予问为何。廉伯曰：『内阁故有丝纶簿，文贞晚年以子稷故，欲媚王振，以丝纶簿付之。故内阁之权尽移中官。』」余亦不知其然否。及余入内阁，见历朝诏诰底本皆在，非所谓丝纶簿乎？不闻送入。况中官之专与否，不在一簿之存亡也，顾人主信用何如耳。廉伯之言不知何所从授，天下皆传之。
　　一百三十八
　　永乐元年冬，定军功袭替例。自后洪武、永乐、宣德年军职绝，不论堂兄弟侄，并袭。成化十七年，以都御史何乔新言，凡军职绝，非立功人子孙，不得袭。弘治十八年，又稍许立功人亲侄孙已袭者，得沿袭。正德十四年，兵部尚书王琼又请堂兄弟侄并得袭。十六年，兵部尚书彭泽言琼议非是，复不许袭。会兵部火，群失职者流言[一一]，得复袭。嘉靖十年，兵部尚书王宪曰不可。稍酌议立功人绝，同时亲弟侄得袭。其侄孙以下及堂兄弟侄，除亲祖例前相沿人自立有军功者，扣袭。其无功侄孙以下，至堂兄弟侄等，及沿袭后别无立功者，不许袭。旁子孙革职者，俱收总旗。
</div>
    <div class="pagination">
<a href="今言_page3.html">上一页</a><a href="今言.html">1</a><a href="今言_page2.html">2</a><a href="今言_page3.html">3</a><span class="current-page">4</span><a href="今言_page5.html">5</a><a href="今言_page6.html">6</a><a href="今言_page7.html">7</a><a href="今言_page8.html">8</a><a href="今言_page9.html">9</a><span>...</span><a href="今言_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
