<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 93 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 93 页/共 96 页</h1>
    <div class="content">　　薛夜来【増拾遗记魏文帝所爱羙人姓薛名灵芸常山人也文帝选良家子女以入六宫灵芸未至京师十里帝乗雕玉之辇以望车徒之盛嗟曰昔者言朝为行云暮为行雨今非云非雨非朝非暮改灵芸之名曰夜来】
　　琉璃屏风【増拾遗记孙亮作琉璃屏风甚薄而莹澈每于月下清夜舒之常与爱姬四人皆振古絶色一名朝姝二名丽居三名洛珍四名洁华使四人坐屏风内而外望之如无隔惟香气不通于外】观书记事【原拾遗记任末年十四时学无常师或依林木之下编茅为庵削荆为笔尅树汁为墨夜则映星望月暗则缚蔴蒿以自照观书有合意者题其衣裳以记其事】
　　隔篱听书【増拾遗记贾逵年五嵗眀惠过人其姊闻邻中读书旦夕抱逵隔篱而聼之逵静聼不言姊以为喜至年十嵗乃暗诵六经】
　　五色玉树【増拾遗记须弥山第六层有五色玉树防翳五百里夜至水上其光如烛】
　　王祥抱树【増孝子传王祥后母庭有李始结子使祥昼视鸟雀夜则趋防一夜风雨大至祥抱泣至晓母见之恻然】
　　山精【増元中记山精如人一足长三四尺食山蠏夜出昼蔵】
　　大石自立【増宋书符瑞志汉元凤二年大山莱芜山南民夜闻讻讻有数千人声晨往观之见大石自立髙丈五尺大三十八围入地八尺三石为足】
　　不侮闇室【増宋书阮长之长之在中书省直夜往邻省误着履出閤依事自列门下门下以闇夜人不知不受列长之固遣送之曰一生不侮闇室】
　　长承万福【増齐书祥瑞志曲阿县民黄庆宅左有园园东南广袤四丈每种菜辄鲜异虽加采拔随复更生夜中恒有白光皎质属天状似县绢私疑非常请师卜道士傅徳占使掘之深三尺获玉印一钮文曰长承万福】
　　斫屧读书【原南史江泌泌少贫昼斫屧为业夜读书随月光光斜握卷升屋】
　　燃糠照读【原齐书顾欢乡中有学舍欢贫无以受业于舍壁后倚聼无遗忘者躬耕诵书夜则燃糠自照】
　　止谈风月【増梁书徐勉勉迁吏部尚书常与门人夜集客有虞暠求詹事五官勉正色荅云今夕止可谈风月不宜及公事故时人咸服其无私】
　　烛烧貂【原梁书陆云公云公善奕棊常夜侍御坐武冠触烛火髙祖笑谓曰烛烧卿貂髙祖将用云公为侍中故以此言戯之也】
　　跪诵孝经【増陈书徐份份性孝悌父陵尝遇疾甚笃份烧香泣涕跪诵孝经昼夜不息如此者三日陵疾豁然而愈亲戚皆谓份孝感所致】
　　佣书读诵【増魏书刘芳芳虽处穷窘之中而业尚贞固聪敏过人笃志坟典昼则佣书以自资给夜则读诵终夕不寝至有易衣并日之弊而澹然自守】
　　温凊叔母【増魏书崔挺始挺兄弟同居孝芬叔振既亡之后孝芬等奉承叔母李氏若事所生旦夕温凊出入启觐家事巨细一以谘决】
　　今之臯繇【増魏书崔浩天师防谦之每与浩言闻其论古治乱之迹常自夜达旦竦意敛容无有懈倦既而叹羙之曰斯言也惠皆可底行亦当今之臯繇也】
　　赐盐酒【増魏书崔浩浩进讲书传太宗大悦语至中夜赐浩御缥醪酒十觚水精戎盐一两曰朕味卿言若此盐酒故与卿同其旨也】
　　昼樵夜诵【増魏书房法寿族子景先字光胄幼孤贫无资従师其母自授毛诗曲礼年十二请其母曰岂可使兄佣赁以供景先也请自求衣然后就学母哀其小不许苦请従之遂得一羊裘忻然自足昼则樵苏夜诵经史自是精勤遂大通赡】
　　圣小儿【増魏书祖莹年八嵗能诵诗书十二为中书学生好学耽书以昼继夜父母恐其成疾禁之不能止常宻于灰中蔵火驱逐僮仆父母寝睡后燃灯读书以衣被蔽塞户恐漏光眀为家人所觉由是声誉甚盛内外亲属呼为圣小儿】
　　尺牍百函【原南史刘穆之穆之与朱龄石并便尺牍尝于武帝坐与龄石并荅书自旦至日中穆之得百函龄石得八十函而穆之应对无废】
　　竹为灯缵【増南史齐武帝诸子南海王子罕颇有学母乐容华尝寝疾子罕昼夜祈祷于时以竹为灯纉照夜此纉宿昔枝叶大茂母病亦愈咸以为孝感所致】
　　昼读夜诵【原南史沈约传约流寓孤贫笃志好学昼夜不释卷母恐其以劳生疾常遣灭油灭火而昼之所读夜辄诵之遂博通羣籍善属文】
　　停留管籥【増南史朱异起宅东陂穷乎羙丽晚日来下酣饮其中每廹曛黄虑台门将阖乃引其卤簿自宅至城使捉城门停留管籥】
　　张灯达曙【増南史韦叡叡每昼接客旅夜莫军书三更起张灯达曙抚循其众常如不及】燎麻炬【原南史刘峻峻好学寄人庑下自课读书常燎麻炬従夕达旦时或昏睡爇其须髪及觉复读其精力如此】
　　食无定时【増南史贺琛梁武帝曰朕三更出理事随事多少事或少中前得竟事多至日昃方得就食既常一食若昼若夜无有定时】
　　太山録事【増南史沈攸之传攸之弟雍之孙僧昭少事天师道士常以甲子及甲午日夜着黄巾衣褐醮于私室时记人吉凶颇有应验自云为太山録事幽司中有所收録必僧昭署名】
　　刻烛成诗【増南史王僧孺竟陵王子良尝夜集学士刻烛为诗四韵者则刻一寸以此为率萧文琰曰顿烧一寸烛而成四韵诗何难之有乃与邱令揩江洪等共打铜鉢立韵响灭则诗成皆可观览】孝容感梦【増南史裴子野初父寝疾弥年子野祷请备至涕泗霑濡父夜梦见其容旦召视如梦俄而疾间以为至孝所感命着孝感传固辞乃止】
　　二时讲【増南史徐孝克东逰居钱唐之佳义里与诸僧讨论释典遂通三论每日二时讲旦讲佛经晚讲礼传道俗受业者数百人大建四年徴为秘书丞不就乃蔬食长斋持菩萨戒昼夜讲诵法华经宣帝甚嘉其操行】
　　还锦授笔【増南史江淹传淹以文章显晚节才思微退云为宣城太守罢归泊禅灵寺渚夜梦一人自称张景阳谓曰前以一匹锦相寄今可见还淹探懐中得数尺与之此人大恚曰那得割截都尽顾见邱迟谓曰余此数尺既无所用以遗君自尔淹文章踬矣又尝宿于冶亭梦一丈夫自称郭璞谓淹曰吾有笔在卿处多年可以见还淹乃探懐中得五色笔一以授之尔后为诗絶无羙句时人谓之才尽】
　　投壶枭【増南史栁恽齐竟陵王尝宿晏明旦将朝见恽投壶枭不絶停轝久之进见遂晚齐武帝迟之王以实对武帝复使为之赐绢二十匹】
　　钟鸣为限【原南史邱仲孚仲孚字公信灵鞠従孙也少好学读书常以中宵钟鸣为限灵鞠尝称为千里驹也】
　　赍名造谒【増南史何思澄传思澄重交结分书与诣賔朋校定而终日造谒每宿昔作名一束晓便命驾朝贤无不悉狎狎处即命食有人方之娄防欣然当之投晚还家所赍名必尽】
　　晓暮问视【増北史崔暹暹自出身従宦常日晏乃归侵晓则与兄弟跪问母之起居暮则尝食视寝然后至外斋对亲賔论事或与沙门辩元理夜久乃还寝】
　　烛烬数升【原北史吕思礼思礼好学有才虽务兼军国而手不释卷昼理政事夜即读书令苍头执烛烛烬夜有数升】
　　小儿学士【増北史宗懔懔少聪敏好读书昼夜不倦语辄引古事乡里呼为小儿学士】昼耕夜诵【増北史崔光光年十七随父徙代家贫好学昼耕夜诵佣书以养父母】
　　集成晋书【増北史李彪晋世有佐郎王隠为著作虞预所毁亡官在家昼则樵薪供爨夜则观文属缀集成晋书存一代之事司马绍统勅尚书唯给笔札而已】
　　雪夜访戴【増世説王子猷居山隂夜大雪眠觉开室命酌酒四望皎然因彷徨咏左思招隠诗忽忆戴安道时戴在剡即便夜乗小船就之经宿方至造门不前而返人问其故王曰吾本乗兴而行兴尽而返何必见戴】
　　昼动夜静【増世説晋孝武年十二时冬天昼日不着复衣但着单练衫五六重夜则累茵褥谢公谏曰圣体宜令有常陛下昼过冷夜过热恐非摄养之术帝曰昼动夜静谢公出叹曰上理不减先帝】夜语不眠【増世説王丞相招祖约夜语至晓不眠眀旦有客公头鬓未理亦小倦客曰公昨如是似失眠公曰昨与士少语遂使人忘疲】
　　曲室中语【増世説许掾尝诣简文而尔夜风恬月朗乃共作曲室中语襟情之咏偏是许之所长辞寄清婉有逾平日简文虽契素此遇尤相咨嗟不觉造防共义手语达于将旦】
　　羊曼真率【増世説过江初拜官舆饰供馔羊曼拜丹杨尹客来蚤者并得佳设日晏渐罄不复及精随客早晚不问贵贱羊固拜临海竟日皆羙供虽晚至亦获盛馔时论以固之丰华不如曼之真率】入幕賔【増世説桓宣武与郗超议芟夷朝臣条牒既定其夜同宿眀晨起呼谢安王坦之入掷疏示之郗犹在帐内谢都无言王直掷还云多宣武取笔欲除郗不觉窃従帐中与宣武言谢含笑曰郗生可谓入幕賔也】
　　孝廉船【増世説张慿举孝廉出都欲诣刘尹郷里及同举者共笑之张遂诣刘顷之长史诸贤来清言客主有不通处张乃遥于末坐判之言约旨逺足畅彼我之懐真长延之上坐清言弥日因留宿至晓张退刘曰卿且去正当取卿共诣抚军张还船同侣问何处宿张笑而不荅须臾真长遣传教觅张孝廉船同侣惋愕】古井龙咤【増异苑浔阳昙椿世居长沙宅有古井每夜辄闻有如炮竹声相承谓之龙咤】玉女房【増述异记利州义成郡葭萌县有玉女房盖是一大石穴也昔有玉女入此石穴前有竹数茎下有青石坛每因风自扫此坛玉女每遇眀月夜即出于坛上闲步徘徊复入此房】
　　石化女子【増述异记阳羡县小吏吴龛家在溪南偶一日有掘头船过水溪内忽见一五色浮石龛遂取归置于牀头至夜化为一女子至曙仍是石后复投于本溪】
　　姑神【増述异记南海小虞山中有母能产天地鬼一产十鬼朝产之暮食之今苍梧有姑神是也虎头龙足蟒目蛟眉】
　　天桥津【増水经注黎山在黎阳县故城西慿山为基东岨为河昔慕容元眀自邺率众南徙滑台既无舟楫将保黎阳昏而流澌氷合于夜中济讫旦而氷泮燕民谓是处为天桥津】
　　三峡【増水经注三峡七百里中两岸连山畧无阙处重岩疉嶂隠天蔽日自非亭午夜分不见曦月】燃眀夜读【増顔氏家训梁世彭城刘绮交州刺史勃之孙早孤家贫灯烛难办常买荻尺寸折之燃眀夜读孝元初出防稽精选寮寀绮以才华为国常侍兼记室殊蒙礼遇】
　　狼防民市【増异物志狼防民与汉人交关常夜为市以鼻齅金知其好恶】
　　镜照寳物【増地镜图欲知寳所在地以大镜夜照见影若光在镜中者物在下也】
　　移灯供佛【増佛国记拘萨罗国起精舍髙六丈许里有坐佛其道东有外道天寺外道常遣人守其天寺扫洒烧香然灯供养至眀旦其灯辄移在佛精舍中婆罗门恚言诸沙门取我灯自供养佛于是夜自伺见其所事天神持灯绕佛精舍三帀供养佛已急然不见】
　　盘古君【増五运歴年记盘古之君龙身蛇首开目为昼闭目为夜】
　　乌夜啼【原旧唐书音乐志乌夜啼宋临川王义庆所作也元嘉十七年徙彭城王义康于豫章义庆时为江州至镇相见而哭为帝所恠徴还宅大惧妓妾夜闻乌啼声扣斋閤云眀日应有赦其年更为南兖州刺史因此歌故其和云笼牕牕不开乌夜啼夜夜望郎来】
　　襄阳乐【増旧唐书音乐志襄阳乐者宋隋王诞之所作也诞始为襄阳郡元嘉二十六年仍为雍州夜闻诸女謌谣因作之故歌和云襄阳来夜乐其謌曰朝发襄阳来暮至大堤宿大堤诸女儿花惊郎目】置鼓警众【増旧唐书马周传先是京城诸街每至晨暮遣人传呼以警众周遂奏诸街置鼓毎击以警众令罢传呼时人便之】
　　烛下看书【増旧唐书王元感元感时虽年老犹能烛下防书通宵不寐长安三年表上其所撰尚书纠缪十卷春秋振滞二十卷礼记绳愆三十卷并所注孝经史记藁草请官给纸笔写上秘书阁】月夜乗舟【増旧唐书李白传崔宗之谪官金陵与白诗酒唱和尝月夜乗舟自采石达金陵白衣宫锦袍于舟中顾瞻笑傲傍若无人】
　　梦授双烛【原旧唐书刘沔初沔为忠武小校従李光顔讨淮西为捉生将前后遇贼血战锋刃所伤防死者数四尝伤重卧草中月黒不知归路昏然而睡梦人授之双烛曰子方大贵此行无患可持此而还既行炯然有双光在前自后每行常有此光】
　　月夜闻吟【増旧唐书钱徽徽父起常于客舍月夜独吟遽闻人吟于庭曰曲终人不见江上数峯青起愕然摄衣视之无所见及试湘灵鼓瑟诗即以十字落句】
　　羊髀熟【増唐书天文志骨利干居瀚海之北北距大海昼长而夜短既夜天如曛不暝夕胹羊髀才熟而曙盖近日出没之所】
　　云阳石燃【増唐书五行志贞观十三年三月壬寅云阳石燃方丈昼则如灰夜则有光投草木则焚歴年乃止火失其性而沴金也】
　　不纳诏使【原唐书段志元传与宇文士及勒兵卫章武门太宗夜遣使至二将军所士及披户纳使志元拒曰军门夜不开使者示手诏志元曰夜不能辨不纳比曙帝叹曰真将军周亚夫何以加】视学勤怠【増唐书韦陟陟家法修整勅子允就学夜分视之见其勤旦日问安色必怡稍怠则立堂下不与语】
　　案无留辞【増唐书李适之适之为刑部尚书喜賔客饮酒至斗余不乱夜宴娱昼决事案无留辞】把酒相欢【増唐书裴度治第东都集贤里午桥作别墅具燠馆凉台号緑野堂激波其下度野服萧散与白居易刘禹锡为文章把酒穷昼夜相欢不问人间事】
　　雪夜入蔡【増唐书李愬夜半至悬瓠城雪甚城旁皆鵞鹜池愬令击之以乱军声贼恃吴房朗山戍晏然无知者祐等次墉先登众従之杀门者发关留持柝夜自如藜眀雪止愬入驻元济外宅】文宿直【増唐书儒学传序太宗既即位殿左置文馆悉引内学士番宿更休听政之闲则与讨古今道前王所以成败或日昃夜艾未尝少怠】
　　纸疉白驴【増眀皇杂録张果常乗一白驴一日行百里夜则疉之置箱中乃纸耳】
　　编进千文【原嘉话録千文梁周兴嗣编次而有王右军书者乃梁武教诸王书令殷銕石于大王书模一千字不重每字一纸杂然无序武帝召兴嗣曰卿有才思为我韵之兴嗣一夕编进须髪顿白】灯婢【原开天遗事宁王宫中每夜于帐前罗列木雕矮婢饰以彩绘各执华灯自昏达旦故目之为灯婢】占风铎【増开天遗事岐王宫中于竹林内悬碎玉片子每夜闻玉片子相触之声即知有风号为占风铎】
　　烛奴【増开天遗事申王每夜宫中与诸王贵戚聚宴以龙檀木雕成烛跋童子衣以緑衣袍系之束带使执画烛列立于宴席之侧目为烛奴诸官贵戚之家皆效之】
　　夜明枕【原开天遗事虢国夫人有夜眀枕设于堂中光照一室不假灯烛】
　　趺龟入水【増酉阳杂俎临邑县北有华公墓碑寻失唯趺龟存焉此龟夜常负碑入水至晓方出其上常有萍藻有伺之者果见龟将入水因呌呼龟乃走坠折碑焉】
　　主夜神呪【原酉阳杂俎主夜神呪持之有功徳夜行及寐可已恐怖恶梦呪曰婆婆演底】相人影【増酉阳杂俎寳歴中有王山人取人本命日五更张灯相人影知休咎言人影欲深深则贵而夀】
　　神草【増酉阳杂俎魏明帝时苑中合欢草状如蓍一株百茎昼则众条扶疏夜乃合一茎谓之神草】逐防丸【増酉阳杂俎王肃造逐防丸以铜为之昼夜自转】
　　门化鸳鸯【増朝野佥载汉时鄢县南门两扇忽开忽一声称鸳一声称鸯晨夕开闭声闻京师汉末恶之令毁其门两扇化为鸳鸯相随飞去后改鄢县为晏城县】
　　着绯乗驴【増朝野佥载张鷟初为岐王属夜梦着绯乗驴睡中自恠我緑衣当乗马何为衣绯却乗驴其年应举及第授鸿胪丞未经考而授五品此其应也】
　　夜光珠【増杜阳杂编同昌公主出降韦氏诸家好为叶子戯夜则公主以红琉璃盘盛夜光珠令僧祁捧立堂中而光明如昼焉】
　　脉望【増原化记唐建中末书生何讽尝买得黄纸古书一卷读之卷中得髪卷规四寸如环无端讽因絶之断处两头滴水升余烧之作髪气讽尝言于道者道者曰吁君固俗骨遇此不能羽化命也据仙经云蠧鱼三食神仙字则化为此物名曰脉望夜以规映当天中星星使立降可求还丹取此水和而服之即时换骨上升因取古书防之数处蠧漏寻义读之皆神仙字讽方叹伏】
　　君山三笛【増广异记吕筠卿月夜泊君山饮酒吹笛忽一渔舟来相并中有一老人持三笛以示吕大者如合拱曰此天乐也不可吹次者如世所吹者曰洞府仙人乐也小者笔管大此人间之笛也遂吹其小者始一二声波涛汹涌又三五声舟楫掀舞吕大恐老人止笛即吟曰湘中老人读黄老手援紫累作碧草春至不知湖水深日暮忘却巴陵道忽不见】
　　蛇童洒扫【原广陵志东晋时跋陀罗尊者译经于天宁寺忽两青蛇出莲池化二童子每旦洒扫焚香日暮即去译毕亦不复见】
　　诵经九函【増云仙襍记东川降魔寺僧吉祥魁梧多力受饭五鉢日夜诵经九函池中鱼知其数以名召之皆出水面使去即没】
　　日熟子【増五色线剑南有果初进名为日熟子张果叶法善以术取每遇午必至罗公逺一日于火中索树丛使者欲到焰火亘天无路可过火歇方得度是夜方到】
　　怯夜幡【増云仙襍记胡阳白坛寺幡刹日中有影夜中无影不知何故因号怯夜幡】
　　山公啸和【増唐诗纪事李约雅度简逺有山林之致在润州养一猨名山公月夜泛江登金山鼔琴猨必啸和倾壶达旦不俟外赏】
　　蛤像【増唐诗纪事大兴善寺蛤像旧云隋帝嗜蛤所食必兼蛤味数逾千万矣忽有一蛤椎击如旧帝异之寘诸几上一夜有光及眀肉自脱中有一佛二菩萨】
　　贺除制诰【増唐诗纪事韩翃迟暮不得意多家居一日夜将半客叩门急贺曰员外除驾部郎中知制诰翃愕然曰误矣客曰邸报制诰阙人中书两进名不又请之曰与韩翃时有同姓名者为江淮刺史又具二人同进御批曰春城无处不飞花寒食东风御柳斜日暮汉宫蜡烛青烟散入五家与此韩翃客曰此员外诗耶翃曰是也是不误矣】
　　堤上吟【増本事诗唐丞相马植罢安南都防与时宰不通又除黔南殊不得意维舟峡中古寺寺前长堤堤畔林木夜月甚眀见人白衣缓步堤上吟曰截竹为筒作笛吹凤凰池上凤凰飞劳君更向黔南去即是陶钧万时后自黔南入为大理卿遂作相】
　　剖腹纳书【増云溪友议郑圃有列子墓庙里中有胡钉铰者每诣庙祭祷求聪慧一夕梦人剖其腹纳一卷书既觉遂有诗思如喜县尉见访云儿童不惯见车马争入芦花深处藏粗有可观皆此】雪夜微行【増宋史赵普传太祖数微行过功臣家一日大雪向夜普意帝不出久之闻叩门声普亟出帝立风雪中普惶惧迎拜帝曰已约晋王矣已而太宗至设重裀地坐堂中炽炭烧肉普妻行酒帝以嫂呼之】
　　置灯帐中【増宋史范纯仁传仲淹门丁多贤士如胡瑗孙复石介李觏之徒纯仁皆与游昼夜肄业至夜分不寝置灯帐中帐顶如墨色】
　　露香告天【原宋史赵抃传抃日所为事入夜必衣冠露香以告于天不可吿则不敢为也】躬亲庶务【増宋史司马光传光自见言行计従欲以身殉社稷躬亲庶务不舍昼夜賔客见其体羸举诸葛亮食少亊烦以为戒光曰死生命也为之益力】
　　口诵手抄【増宋史刘恕传宋次道知亳州家多书恕枉道借覧次道日具馔为主人礼恕曰此非吾所为来也殊废吾事悉去之独闭閤昼夜口诵手抄留旬日尽其书而去目为之翳】
　　映月读书【増宋史陆佃传佃字农师越州山隂人居贫苦学夜无灯映月光读书蹑屩従师不逺千里】
　　扈卫寝幄【増宋史杨存中上问将于张俊俊以存中对召见赐袍带时元帅府草创存中昼夜扈卫寝幄不顷刻去侧帝知其忠谨亲信之】
　　露坐达眀【増宋史赵汝愚汝愚性纯孝尝寒夜逺归従者将扣门遽止之曰无恐吾母露坐达眀门启而后入】
　　自监【増宋史刘甲甲生平常谓我无他长惟足履实地昼之所为夜必书之名曰自监】
　　从茂叔来【増宋史周惇颐传侯师圣学于程颐未悟访惇颐惇颐曰吾老矣説不可不详留对榻夜谈越三日乃还颐惊异之曰非従周茂叔来耶】
　　两无愧【増宋史沈焕传焕尝曰昼观诸妻子夜卜诸梦寐两者无愧始可以言学】
　　夜十余起【増宋史孝义传杭州仁和人李琼以鬻缯为业事母孝夜常十余起省母母喜食时新琼百方求市得必十倍酬其直】
　　梦李白【増鉴诫録懿宗之代处士张孜躭酒如狂好诗成癖然于吟讽终昧风骚乃图冩李白真仪日夕防祷忽梦一人自天降下飘曳长裾是夕星月晃然当庭而坐与孜对酌论及歌诗孜问姓名自云李白孜因备得其要白亦超然上升孜后所吐篇章悉干教化当时诗者稍稍善之】
　　口出庆云【増太平广记抱玉师居长安中每夕独处一室阖户撤烛尝有僧于门隙视之见有庆云自口中出】
　　火山【増寰宇记火山梧州府城南隔江山下水深无极山上有火每三五夜一见如野烧或言具下水中有寳珠光烛于上或言南越王尉陀蔵神剑于此故腾焰如火】
　　玉堂牕格【原梦溪笔谈学士院玉堂东承旨閤子牕格上有火燃处太宗尝夜幸玉堂苏易简为学士已寝遽起无烛具衣冠宫嫔自牕格引烛入照之至今不欲更易以为玉堂一盛事】
　　金龟出逰【増梦溪笔谈祥符中上令尚方铸为金龟以赐近臣洪州李简夫家有一龟乃其伯祖虚已所得者其龟夜中往往出逰烂然有光掩之则无所得】
　　海市【増梦溪笔谈欧阳文忠曽出使河朔过髙唐县驿舍中夜有鬼神自空中过车马人畜之声一一可辨本处父老云二十年前尝昼过县亦歴歴见人物土人亦谓之海市】
　　豁宿【増梦溪笔谈馆阁每夜轮挍官一人直宿如有故不宿则虚其夜谓之豁宿故事豁宿不得过四至第五日即须入宿遇豁宿例于宿歴名位下书肚腹不安免宿故馆阁宿歴相谓之害肚厯】
　　舍利转【増梦溪笔谈吴僧文防戒律精苦竒迹甚多尝持如意轮呪灵变尤多缾中水呪之则涌立畜一舍利昼夜转于琉璃缾中防行道绕之防行速则舍利亦速行缓则舍利亦缓】
　　见蛟蛇【増苏轼防文与可草书后留意于物往往成趣昔人有好草书夜梦则见蛟蛇纠结数年或昼日见之草书则工矣而所见亦可患与可之所见岂真蛇耶抑草书之精也】
</div>
    <div class="pagination">
<a href="御定月令辑要_page92.html">上一页</a><span>...</span><a href="御定月令辑要_page88.html">88</a><a href="御定月令辑要_page89.html">89</a><a href="御定月令辑要_page90.html">90</a><a href="御定月令辑要_page91.html">91</a><a href="御定月令辑要_page92.html">92</a><span class="current-page">93</span><a href="御定月令辑要_page94.html">94</a><a href="御定月令辑要_page95.html">95</a><a href="御定月令辑要_page96.html">96</a><a href="御定月令辑要_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
