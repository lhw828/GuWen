<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 21 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 21 页/共 98 页</h1>
    <div class="content">
　　张忠定视事退后，有小厅子熟睡。公诘之曰：“汝家有甚事？”曰：“母久病，兄为客未归。”访之果然。公翼日差场务一名给之，且曰：“吾厅上有敢睡者，必幽闷使然耳。”故悯之。厚德录 

　　张乖崖性刚躁。在蜀盛暑食馄饨，项巾之带屡垂于盌，手约之颇烦，急取巾投器内曰：“但请吃。”因舍匕而起。少年慷慨学击剑，喜立奇节，谓友人曰：“张咏赖生明时，读典坟以自律。不尔则为何等人耶！”玉壶清话 

　　忠定为御史中丞，一日于行香所，宰相张齐贤呼参知政事温仲舒为乡弟，及他语尤鄙，公以非所宜言，失大臣体，遂弹奏之。齐贤深以为恨，后上殿短公曰：“张咏本无文，凡有章奏，皆婚家王禹偁代为之。”禹偁前作齐贤罢相麻，其辞丑诋，及再入相，禹偁亦再知制诰，故两中伤之。公闻，自辨曰：“臣苦心文学，搢绅皆知。齐贤以臣假手于人，是掩上之明，诬臣之非罪也。”上曰：“卿平生著述几何，可进来。”公遂以所著进，上阅于龙图阁，未竟，赐坐曰：“今日暑甚。”顾黄门于御几取常所执红绡金龙扇赐公，且称文善。公起再拜，乃纳扇于几。上曰：“便以赐卿，美今日献文事也。”渑水燕谈录 按此真宗时事 

　　乖崖再任成都日。夜分时，城北门有内侍到，请钥开门。既入见，公谓曰：“朝廷还知张咏在西川否？川地两经兵乱，差咏来治乱。今内侍夜分入城，使民惊扰，不知有何急公句当？”内侍曰：“衔命往峨眉烧香。”公曰：“待要先斩后奏，先奏后斩耶？”内侍曰：“念某乍离班行，不知州府事体。”公曰：“若如此道即是。”却令出北门宿。来早入衙，下榜子云：“奉敕往峨眉山烧香入内侍省王某参。”公判榜子云：“既衔王命，不敢奉留，请于小南门出去。”能改斋漫录 

　　自王均李顺之乱，凡官蜀者多不挈家。张咏知益州，单骑赴任。是时一府惮张之严峻，莫敢蓄婢。张不欲绝人情，遂自置一婢，侍巾栉。自此官属稍稍置姬属。张在蜀四年，被召还阙，呼婢父母出赀以嫁之，仍处女也。张在蜀，一日有术士上谒，自言能煅汞为白金。张曰：“若能一火煅百两乎？”曰：“能。”张即市汞百两俾煅，一火而成，不耗铢两。张叹曰：“若之术至矣。然此物不可用于私家。”立命工煅为一大火炉，凿其腹曰：“充大慈寺殿上公用。”寻送寺内，以酒榼遣术者而谢绝之。东轩笔录 

　　乖崖守蜀，兵火之余，人情反侧。一日大阅，方出军，众忽嵩呼。乖崖亦下马，随众东北望，三呼揽辔复行。众不敢哗。赵济畏之，乖崖孙壻也。尝以此举告韩魏公，公曰：“当是时某亦不敢措置。”事实类苑 鹤林玉露较略 

　　乖崖尹益部，因謏一吏，吏不服，公曰：“这莫要吃剑。”吏云：“謏不得，吃剑却得。”公命斩以徇，军吏谔眙相顾，自是始服公威信。李顺党有杀耕牛亡逸者，公许其首身。拘母，十日不出，释之。复拘其妻，一宿而来。公断云：“拘母十日，留妻一宵，倚门之望何疎，结发之情何厚。”因命斩之。青箱杂记 

　　张咏自益都寄书杨大年，进奏院监官窃计之曰：“益州近经寇乱，大臣密书相贻，恐累我。”发视之，无他语，纸尾批云：“近日白超用事否？”乃缴奏之，真宗初亦讶之，以示寇准。准微笑曰：“臣知开封府有伍相姓白名超，能用杖。都下但翘楚者以白超目之，每饮席浮大觥，遂以为说。”真宗方悟而笑。谈苑 

　　张尚书镇蜀时，承旨彭公乘欲持所业文为贽，求文鉴大师为之容。鉴曰：“请君遇旌麾游寺日候之，老僧先为持文奉呈，果称爱，始可出拜。盖八座之性靡测。”一日，果来，以彭文呈之。公默览迨遍，无一语褒贬，都掷于地，彭大沮。后将赴阙，临歧托鉴召彭至，语之曰：“向示盛篇，心极爱叹，不欲形言者，子方少年，若老夫以一语契借，必凌忽自惰，故掷地以奉激。他日子官不减老夫，而益清近。留缗钞二百道，为缣缃之助，勉之。”湘山野录 

　　有范延贵者为殿直，押兵过金陵，张忠定时为守，因问曰：“天使沿路来，曾见好官员否？”延贵曰：“昨过袁州萍乡县，邑宰张希颜，虽不识之，知其好官也。”忠定曰：“何以见之？”延贵曰：“自入县境，驿传桥道皆修葺，田莱垦辟，野无惰农。至邑，市肆无赌博，市易不喧争。夜宿邮内，闻更鼓分明，是以知其必善政也。”忠定大笑曰：“希颜固善矣，天使亦好官员也。”即日同荐于朝。东轩笔录 

　　乖崖自成都召为参知。按乖崖未为参知，此语有误。既至，脑疽大作，不可巾幞，自陈求补外。真宗使裹软赴朝，乖崖：“岂可以臣一人而坏朝廷法制耶？”乃知杭。按知杭乃咸平初年事，时丁谓尚未柄用，与下文不合。据陈抟诗，则此处当云知昇州。据宋史本传，当云知陈州，方合。而疾愈，上闻之，使人往视，言且将召也。丁晋公以白金千两赂使者，还言如故，乃不召。后山谈丛 此条洪容斋辨其误 

　　萧楚材知溧阳县时，张忠定作牧。一日召食，见公几案有一绝云：“独恨太平无一事，江南闲煞老尚书。”萧改“恨”作“幸”。公出视藁云：“谁改吾诗？”左右以实对：“萧公与全身，公功高位重，奸人侧目之秋，天下一统，公独恨太平，何也？”公曰：“一字之师也。”陈辅之诗话 

　　乖崖在陈，一日方食进，奏报至，且食且读。既而抵案大哭，久之哭止，复弹指大骂詈，乃丁晋公逐莱公也。乖崖知祸必及己，乃延三大户于便座，与之博，出彩骰子胜其一坐，乃买田宅为归计以自污。晋公闻之，亦不加害也。后山谈丛 此条洪容斋辨其误 

　　傅霖尝与乖崖会于韩城，终夕谈话，邻有病疟者为之不作。公每有书与傅，傅必先梦，故傅有句云：“剧谈驱夜疟，幽梦得乡书。”复斋漫录 

　　乖崖少与逸人傅霖同学。公既显达，求霖三十年不得。晚年守宛丘，有被褐骑驴叩门大呼曰：“语尚书青州傅霖。”阍吏走白，公曰：“傅先生天下奇士，汝何人敢呼其名？”霖笑曰：“别子一世，尚尔童心。是岂知世间有我哉！”公问：“何昔隐今出？”霖曰：“子将去矣，来报子耳。”公曰：“咏亦自知之。”霖曰：“知复何言？”后一月，公薨。西清诗话 

　　张乖崖成都还日，临行封一纸轴付僧文鉴大师，上题云：“请于乙卯岁五月二十一日开。”后至祥符八年，当其岁也，时凌侍郎策知成都，文鉴至是日持轴见凌公曰：“先尚书以此属某，已若干年，不知何物也。乞公开之。”洎开，乃所画野服携筇，黄短褐，一小真也。题其旁云：“依此样写于仙游阁上。”兼自作赞云：“乖则违众，崖不利物，乖崖之名，聊以表德。徒劳丹青，绘写凡质，欲明此心，垂之无斁。”凌公奇之，于大慈阁龛以祠焉。盖公以祥符七年甲寅五月二十一日薨，开真之日，当小祥也。湘山野录 青箱杂记 梦溪笔谈略同 

　　洛阳周公济葬母，躬修茔域。见艮方多砖，公曰：“此必古者不封之墓。”即掩之，因增土数尺。是夜梦一老人，衣冠甚伟，揖谢曰：“感公修吾宅。”问其名，乖崖也。既觉悟，曰：“乖崖乃宋张忠定公咏之号也。”已而考之，实葬其地。周公正统时人，由监察御史官至安庆府知府。西园闻见录 

　　邢昺 杜镐 孙奭 晁迥晁氏后人附 赵邻几 

　　邢尚书昺，曹州农家子，深晓播植。真宗每雨雪不时，忧形于色，责日官所定雨泽凶丰之兆多不应。昺因进耒耜岁占三卷，大有稽验，皆牧童村老岁时于畎亩间揣占所得。咸平三年，置经筵侍读，以公为首。真宗晚年多召于近寝，忽一日见公衰甚，御袖掩目泫然曰：“宫邸旧僚，沦谢殆尽，存者惟卿耳。”玉壶清话 

　　邢昺以九经及第，乃倾意钦若，纳身垢污，为士流所薄。奉敕撰尔雅义疏，太学生郭盛言：郭注邢疏，无论周公不享其意，即先人将无称冤于地下。且郭迕逆敦，邢附钦若，尔雅近正，今则近邪。盛举九经，乞辞此疏。时邢自称子才之裔，太学为之语曰：“景纯有孙，子才无后。”枫窗小牍 

　　杜镐待试于有司。一日昼寝，忽有鼠衔文一卷，自门窦入，镐寤而逐之，鼠不惊走，以书置床前而去。取视之，孝经注疏也，镐心异其事，遂取读数过。既入试，问题正出疏内。遂入选。独醒杂志 孙公谈圃略同 

　　杜学士镐博闻强识，凡有检阅，先戒小吏某事在某书第几行，取视无差。士大夫以古事询之，无不知者，号杜万卷。墨客挥犀 

　　景德初契丹入寇河朔，章圣将幸澶渊，人情震惧。车驾发京师，六军奏作乐，上疑问左右，杜镐对曰：“武王伐纣，后舞前歌。”上悦，遂作乐，人情遂安。儒林公议 

　　翰林学士杜镐，博学有识。都城外有坟庄，一日如有甘露降布林木，子侄辈惊喜，以告。镐味之，惨然不怿，子侄请其故，镐曰：“此非甘露，乃雀饧，大非佳兆。吾门其衰矣。”逾年镐薨。谈渊 刘贡父亦有辨雀饧事，见甲申杂记。 

　　孙宣公奭，以太子少傅致仕于郓。一日置宴诗厅，仁宗尝赐诗刻石于厅。语客曰：“白傅有言，多少朱门锁空宅，主人到老不曾归，今老夫归矣。”喜动于色。渑水燕谈录 

　　晁文元公迥，天禧初因草诏得对，命坐赐茶。既退，已夕，真宗命取与学士，内使就御前取烛，执以前导。后曲宴宜春殿，出牡丹百余盘，千叶者才十余朵，所赐止亲王宰相，真宗顾文元及钱文僖，各赐一朵。又常侍宴赐花，故事惟亲王宰相，内使为插花，余皆自戴。上忽顾公，令内侍为戴花，观者荣之。其孙端禀为余言。渑水燕谈录 事实类苑略同。按端禀当作曾孙。 

　　晁文元少闻方士之术，凡人耳有灵响，目有神光，其后静听，若钟声远闻。耆年之后，愈觉清澈，公名之曰三妙音。一曰幽泉漱玉，二曰清磬摇空，三曰秋蝉曳绪。闻其裔孙端礼云。渑水燕谈录 

　　吕申公为相，尝因知制诰有阙，进拟晁宗悫，仁宗以为无甚文名，命别拟人。申公曰：“臣之所见，或异于是。今内外之臣文字在宗悫上者固多，但宗悫父迥，年逾八十，受先朝尊礼，若使其生见子为侍从，迥必重感戴，足以敦圣朝孝悌之风。且父子世掌丝纶，尤为盛事。”上许，即降旨召试。是日亟命至禁庭，迥方睡熟，不暇白知也。既毕还家，而迥老病卧于床上，注目以待宗悫之归，问：“今日来何晏也？”宗悫具白召试毕方归，故不暇白大人也。问：“试得意否？”宗悫曰：“甚得意也。”迥大喜，遽下床扶行，失病所在。宗悫在词掖久之，父子每同锡燕，搢绅荣之。宋绶云：“自唐以来惟杨于陵身见其子嗣复继掌书命，至是有晁氏焉。”默记 

　　晁端禀大受于王禹玉为表侄。禹玉内集，酒数行，而欧公谢致仕启至，禹玉称美不已，谓大受曰：“须以一启答之，此题目甚好，非九哥不能作。”大受略不辞让，酒罢方啜茶，启已成矣。禹玉惊其速，虽夸于座人，而意终不乐。曲洧旧闻 

　　文靖按谓吕夷简丈事晁文元，而晁文庄丈事文靖，诸家事契，无如二家之深。后晁丈说之事荥阳公如亲子侄。师友杂说 按荥阳谓吕希哲 

　　章子厚与晁端彦美叔同生乙亥年，同榜及第，又同为馆职，常以三同相呼。元祐间子厚有诗云：“寄语三同晁秘监。”谓此也。绍圣初，子厚作相，美叔见其设施，大与在金山时所言违背，因力谏之。子厚怒，黜为陕守，美叔谓所亲曰：“三同今百不同矣。”曲洧旧闻 

　　晁尧民端仁为舍人，范峒善风鉴，曰：“凡坐狨毛，要如半睡。公在马上，精神太炫，恐不久居此。”未几果出知南京。孙公谈圃 

　　晁补之与东坡唱和，东坡称之为风流别驾。异号类编 

　　元丰己未，明略、按能改斋漫录云廖明略。无咎同登科。明略所游田氏，姝丽也。一日明略邀无咎晨过田氏，田氏遽起对镜理发，且盼且语，草草妆掠，以与客对。无咎以明略故，有意而莫传也。因为下水船一阕：“上客骊驹至，鹦唤银屏睡起。困倚妆台，盈盈正解，螺髻凤钗坠。缭绕金盘玉指，巫山一段云委。半窥镜，向我横秋水。斜领花枝交镜里。澹拂铅华，匆匆自整罗绮，敛眉翠。虽有愔愔密意，空作江边解佩。”顷在上饶，得此词于晁族，无咎跋云：“大观庚寅四月十三日，伯比、季良、无咎集国东之逆旅，话此事，季良云可书也。”伯比、季良，当是群从。清波杂志 按无咎之父端友，黄山谷所作墓志谓端友父仲偃，祖宗简，曾祖迪，为文元母弟，世系甚明。宋史及他书皆称端友为文元曾孙，以其名重也。 

　　元丰间，晁无咎诗极有声，无己以诗戏之曰：“闻道新文能入样，相州红缬鄂州花。”盖二物皆时所尚也。诗话总龟 

　　元祐初，馆职多一时名士，张文潜、晁无咎俱在其间。一日阅朝报，子由自舍人除户部侍郎，无咎以为平缓，曰：“子由此除不离核。”谓如果之黏核者。文潜遽曰：“岂不胜汝枝头乾乎？”东北有果，每熟不及摘辄槁，土人因取藏之，谓枝头乾。石林燕语 

　　晁以道与其弟季比同应举，以道独拔解。时考试官葛某眇一目，以道戏作诗：“没兴主司逢葛八，贤弟被黜兄荐拔，细思堪羡又堪嫌，一壁有眼一壁瞎。”老学庵笔记 

　　晁氏世居都下昭德坊，其家以元祐党人及元符上书籍记不许入国门者数人，以道其一也。尝于郑洛道上遇降羌，作诗云：“沙场尺笔至羌浑，玉陛俱承雨露恩，自笑百年家凤阙，一生肠断国西门。”方是时，士大夫失职如此，安得不乱乎！老学庵笔记 

　　晁以道，盛文肃家外甥，洪玉父亦盛氏甥，以道为尊行。一日同会京师，邂逅寺中，玉父谓以道曰：“父丈行也，前此未得一见。”以道遽折之曰：“某自是公表叔，何丈行之有？”玉父再三谢之曰：“是表叔，是表叔，但某未敢叙致尔。”师友杂说 

　　梁师成以翰墨为己任，四方俊秀名士，必招致门下，晁以道亦附之。有人以诗嘲之曰：“早赴朱张宴，随赓蔡子诗，此回休崛强，凡事且从宜。”坚觚集 

　　靖康间以道复起，女第四娘适唐氏者，颇诮其出焉。珊瑚诗话 

　渡江南来如晁詹事以道、吕舍人居仁，议论文章，字字皆是中原诸老一二百年酝酿相传而得者，不可不讽味。涧泉日记 

　　晁以道每见人蓄丹，无多寡尽取食之，或不待告主人。主人惊骇，急告以不宜多服，以道大笑不顾，然亦不为害，此秉赋之偏，他人不可效也。晚乃以盛冬伏石上书丹，为石冷所逼，得阴毒，伤寒而死。老学庵笔记 

　　刘道原日记万言，终身不忘。壮舆亦能记五六千言，壮舆之子所记才三千字。晁以道戏壮舆曰：“更两世当与我相似。”曲洧旧闻 

　　晁说之著论非孟子。建炎间宰相进拟除官，高宗曰：“孟子发挥王道，说之何人，乃敢非之。”勒令致仕。鹤林玉露 

　　晁之道名咏之，黄鲁直字之曰叔予。资敏强记，览汉书五行俱下，对卷答客，笑语终日，若不经意，及掩卷论古人行事，本末始终，如与之同时者。东坡作温公神道碑，来访其从兄补之无咎于昭德第。坐未定，自言吾今日了此文，副本人未见也。啜茶罢，东坡琅然举其文一遍，其间有蜀音不分明者，无咎略审其字，时之道从壁后，已听得矣。东坡去，无咎方欲举示族人，而之道已高声朗诵，无一字遗者。无咎初似不乐，久之曰：“十二郎吾家千里驹也。”曲洧旧闻 

　　晁十二之道自为优人过阶，语曰：“仆元祐间诗赋登科，靖国间宏词入等，尚之呼作哥哥，补之呼为弟弟，甚人上书耶？甚人晁咏之？”鸡肋编 

　晁咏之为宏词魁，志大才豪，意欲俯拾青紫。元符间言事，坐党废为京兆幕属，家本东都，以禁不可归。有诗云：“自叹百年家凤阙，一生肠断国西门。”老学庵笔记作说之诗，此作咏之诗，与宋文鉴同。后骨肉沦丧，独至都城外，和陆公逊游西池诗：“伤心有恨关存没，袖手无人问姓名。”盖自伤之至也。过庭录 

　　晁咏之之道，美叔子，奇士也。宏词第一人，负其才可，凌厉要途，以元符事废为西京筦库。蔡元度留守，稍礼之，以系籍不能荐，忽谓晁曰：“如子之才，何必上书？”之道罔措，徐曰：“只是没处安顿文章。”蔡亦大笑。耆旧续闻 

　　晁冲之，字叔用，举进士，少年豪华自放，挟轻肥游帝京，狎官妓李师师，缠头以千万，酒船歌板，宾从杂遝，声艳一时。绍圣初，党籍起，群从多被谪，遂飘然栖遁于具茨之下。十余年重过京师，作无题二首，为时所称。诗见李师师条下。 宋诗钞 
</div>
    <div class="pagination">
<a href="宋人轶事汇编_page20.html">上一页</a><span>...</span><a href="宋人轶事汇编_page16.html">16</a><a href="宋人轶事汇编_page17.html">17</a><a href="宋人轶事汇编_page18.html">18</a><a href="宋人轶事汇编_page19.html">19</a><a href="宋人轶事汇编_page20.html">20</a><span class="current-page">21</span><a href="宋人轶事汇编_page22.html">22</a><a href="宋人轶事汇编_page23.html">23</a><a href="宋人轶事汇编_page24.html">24</a><a href="宋人轶事汇编_page25.html">25</a><a href="宋人轶事汇编_page26.html">26</a><span>...</span><a href="宋人轶事汇编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
