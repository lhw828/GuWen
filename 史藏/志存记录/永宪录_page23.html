<!DOCTYPE html>
<html>
 <head>
  <meta charset="utf-8"/>
  <title>
   永宪录 - 第 23 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永宪录 - 第 23 页/共 24 页
  </h1>
  <div class="content">
   国制。旗员子弟年十八岁者。当差三年。量能授秩。
以汉军众多。谕管旗都统酌议佐领。毋致闲散。
国制。满洲生齿众多。则添设甲副以赡养之。汉军例无所增。故有数十人而共甲一副者。特轸恤之。乾隆初有旨。情愿出旗回籍者听。皆旷典也。
直隶布政使张适、按察使魏定国有罪斥罢听勘。
上谕。朕侍内外大小臣工。推心置腹。事事至诚。而为臣者。尚忍以伪妄欺诈待朕。实可寒心。宜兆熊乃旗下无能之人。因其忠厚。圣祖擢用至福州将军。及朕即位。畀以畿辅节制之任。训诫再三。宥其过愆。朕恩尚可负乎。刘师恕向来过失多端。屡经败露。其人尚小心谨慎。且年力精壮。是以令其协助直督事。朕恩尚可负乎。张适系获罪之人。且亏空钱粮。朕念伊祖张玉书在圣祖时效力多年。而伊之过犯。大约由年羹尧挟制。于是赦其罪愆。用为直隶布政使。朕恩尚可负乎。魏定国由知州擢杭州知府。见朕假作淳谨。又经傅敏、法海力荐。是以用为直隶按察使。推恩及于其父。朕恩尚可负乎。曾逢圣实系市井光棍。钻营而至大名府事。被参亏空。朕令晓谕地方。若有受害被屈之人。准其控告。而张适将控告之秀才夹讯毙命。以箝制人之口。宜兆熊、刘师恕若罔闻知。魏定国专司刑名。而一任张适恣意妄行。置身事外。魏定国居心行事。非沽取虚誉。即傅敏、法海袒护科甲而保荐也。张适、魏定国着解任。令傅敏、史贻直将曾逢祖各案秉公严审究拟。不得徇隐取罪。敏等审拟。皆罪斩。籍其资财偿亏空。上谕。原大学士张玉书一生勤慎。效力多年。伊孙张适从宽免死。发回原籍。地方官严加管束。令出银一千两。给付生员窦相可之家。魏定国奸险狡狯。罪本不可逭。但既宽张适。定国亦从宽免死。发黑龙江当差。未几。宜兆熊、刘师恕皆免。傅敏削职。明诏申斥。敏以藩邸之人。因其教阿哥读书尚属谨慎。加特恩由革退翰林擢用至大臣。深加信任。乃伊署浙抚时。竟庇护大奸大恶之佟吉图。通同欺隐。甚属可恶。后名福敏。官再起。十年。以左都御史协理大学士事。今上登极。大拜。师恕号艾堂。江南宝应人。前兵部督捕侍郎国黻子。庚辰第进士。点庶常方弱冠。圣祖命回籍读书。十年再赴京。后亦再起福建观风整俗使。进内阁学士。乾隆初。以侍郎同刘于义协署陕督事。七月淮阳大水。高宝士民挟赈。内有师恕族人。遂因此削籍。定国号慎斋。江西广昌人。康熙丙午进士。乾隆元年赦还。官至安徽巡抚。适字叔度。罢归居常州。乾隆十一年。以田土与丹阳贺姓相角。巡抚陈大受准适取赎。及转抚福建。命满侍卫安宁署抚事。尽反所为。劾适恃富而横。旨令查其家产。竟没入官。适病卒于狱。十三年。江南米价昂贵。苏耆吁请平价。触宁怒。立拘三十八人。多毙杖下。及后奉旨枷责。只余六人。原宁放米出洋。暗受其贿。乐米贵。商船始来。布政辰垣奏之。斥回京。相传今上十六年南巡。适母史氏见太后诉其困苦。诏归故产云。
雍正六年岁在戊申。
春正月壬子朔。
上御殿受朝贺。
甲子。上幸圆明园。
令因奸谋死亲夫设计娶为妻妾者。夫立决。妻凌迟。
河南总督田文镜题旌永城侯服齐新乡郭培墉孝行。
令江滨新涨地亩争讼不决者入宫。招民垦种。所获归常平仓。
江州涨坍无常。民易争夺。动至杀人。有讼狱数十年不决者。江苏巡抚陈时夏请行之。
以凤阳知府朱鸿绪为厦台道。
鸿绪号森庵。籍河南陈州。本回回人。尝为扬州同知。甚得民。父忧去任。一城如失慈母。在凤尤着贤声。因父岩原为蒲州牧。亏空罢任。上特召见。奏由原河东道杨朝麟勒索。以致父有亏空。愿甘赔补。上谕。实属贬抑。若隐忍代赔。有伤伊父令名。仍向朝麟名下追完。赐孔雀翎。擢巡厦台。寻改令督查镇江积欠钱粮。乃冒昧追比。大拂民心。严旨切责罢之。乾隆初。再复官。
定世仆之制。
汉人契买及投靠招配婢女之仆。照满洲例严定主仆名分。将文契赴地方官用印。庶民之家不许存养良家男女为奴仆。违者杖一百。即放从良。其已经赎身而不依主豢养者。本亲及子孙见主仍存主仆之分。至小户附大户之村佃种大户之田者。本系良人。不得拘世仆之例。从安徽巡抚魏廷珍条奏也。
春二月壬午朔。
改山西直隶蒲、泽二州为府。设附郭县曰永济、凤台。分蒲州之临晋复设县曰虞乡。
蒲州府辖永济、临晋、虞乡、荣河、万泉、猗氏六属。泽州府辖凤台、高平、阳城、陵川、沁水五属。蒲州春秋蒲坂地。即秦孟明济河焚舟处。解州隋名虞乡。临晋后魏亦名北解州。皆汉解梁地。晋杜预以孟津渡险建河桥于富平津。至唐开元九年复作于蒲津。横亘百丈。连船千艘。镕铁为伏牛以系缆。盖浮梁。疑永济所取义。凤台以山名。
改陕西潼关卫为县。隶华州。
潼关卫原在华阴治。后县改属潼州县。
建风神庙于京师。
后总督河道齐苏勒奏请。河县清河口旧有风神庙。雍正二年以来。西风不作。河道安澜。乞加封号。钦定清和宣惠风伯之神。　按自雍正纪元后。届今三十年。风无三日西北。故河工长固。足征神灵之福国庇民。
文华殿大学士兼礼部尚书田从典老病予告归里。卒于途次。
从典字克五。号晓山。山西阳城人。戊辰进士。陛辞赐元衡介福额。联曰德重纯诚。嘉猷资辅弼。礼崇惠养。眉寿备恩荣。及卒。上以其子年幼。遣内阁汉学士一人、满侍读一人往办殡殓。散秩大臣一人、侍卫六人往奠茶酒。子懋。服满以荫筮仕。乾隆十年至吏部左侍郎。破格用之。从典殁后。吏部尚书在任守制蒋廷锡假满回朝。拜文华殿大学士兼户部尚书。仍摄本部事。未详时日。附载于此。
朝鲜岁贡。诏永减常贡米六十石。以恤远人。
往例每年贡米百石。以供祭祀之用。今以该国路程遥远。运送匪易。减去稻米三十石。江米三十石。止贡江米四十石。永着为令。
户部尚书署两江总督范时绎题。两淮商人于丙午纲捐银三十万两。开修五塘、串场等河。
上谕。两淮商人感戴朕恩。急公念切。将正项及带销银两全完。又捐银数十万。办理地方公事。甚属可嘉。今又公捐以佐公费。朕闻之心甚不忍。或系伊等实心踊跃以报国恩。或系大臣地方官授意而有此举。着询问真情。呈报该督。再行请旨。串场河始于康熙二十四年。圣祖南巡。高邮士民郭天祚等叩阍请开复。以泄六坝之水。由范公堤入海。前后以按察使于成龙、侍郎孙在丰为下河副总河治其事。但河由高邮运河东注于海。中有湖横截数十里。于湖中挑筑两岸。使所注水夹流其中。不致散漫入湖。以分上河黄、淮、湖之壅涨。工巨而费大。久之报罢。乾隆十年复奉旨成其事。总督尹继善复请下河田亩如江滨挑筑圩岸。以为捍御。由是泽国变为膏腴。食利无穷矣。扬之盐商轻财好义。最贤者为汪应庚。宋上章。如植万松。构亭台于平山堂。以成名胜。与同辈复梅花岭故址。建书院以课养士子。修萧子祠墓。每年设药局以济贫。皆身先之。十年各邑买稻积贮。皆分派富户任之。江都当二万。以一人代办。合邑若不知有此事者。十二年朝命特授光禄寺少卿以旌之。乾隆二年又独力鼎建府县两学宫。费五万余金。又捐银万二千两置田以供后日修理。其所余助士子乡会应试。远近尤称异。若琳宫梵宇求其一文施舍。不得也。子起守宁波。亦多惠政。昔范文正宰兴化。海水为患。田不可耕。筑堤跨通、泰、海三州海滨。长数百里。利赖无穷。名范公堤。
追复一等公鄂拜爵。以孙大福袭。
上谕。昔圣祖皇帝称鄂拜功大。劳绩甚多。但因罪重。不得已将伊等治罪。伊之孙达礼善。朕甚欲施恩培植。但其人甚庸。行止不端。故时时降旨怜悯之。朕数年来。惟闻鄂拜甚是僭妄。擅权作威。无人臣礼。而未悉知伊之功劳。昨因大福引见。朕始知其人可用。及阅世祖皇帝实录。见鄂拜功劳超卓之处甚多。五十二年。圣祖特旨查明鄂拜之子孙。施恩赏给头等阿思哈尼哈番。皇考既已施恩。将鄂拜之罪宽宥。应将鄂拜所得之一等公复行赏给。着大福承袭。授为散秩大臣。鄂拜着谕祭一次。其施恩立碑之处。该部查例奏。鄂拜即见前之鳌拜。圣祖践祚。拜居辅孤四臣之例。后以擅权处死。乾隆初续封四辅遏必隆孙讷亲为一等果毅公。因孝昭皇后戚属。或亦追念也。
署河东巡盐御史顾琮报盐池献瑞。
盐池每于四五六月人力浇晒种盐。一交八月。风转西北。日色渐淡。即各停工。今自八月初三至十一月初七。八十余日。不需人力。自然滋生。至七百余万觔。形色巨洁。味甘如饴。为千古未有之奇征。盖末盐出于海。人力所煎熬而成。颗盐则出于天。畦田既成。决水以灌。俟南风起。自然凝结为颗。惟解州有之。即医药中之青盐。【本草言。青盐乃成盐生于土。出西羌。又有光明盐生于川之山崖。即水晶盐。又有石盐生于石。木盐生于树。蓬盐生于草之地。】 
前经筵讲官文渊阁大学士兼礼部尚书王掞卒于京师。
大学士启奏。得旨该部知道。
兵部尚书何天培罢。以吏部左侍郎嵇曾筠为兵部尚书。仍留办副总河事。户部左侍郎史贻直为吏部左侍郎。刑部额外侍郎何世琪为户部左侍郎。
曾筠字松友。江南武进人。康熙丙戌进士。五年之内由编修至尚书。寻晋大冢宰。总督北河。十一年。拜大学士。又领河南总督。浙江海塘兴造。复往代浙抚。以督塘务。卒于工所。虽作相而未尝一日列于朝右。子潢。乾隆中官至侍郎。贻直号铁崖。江南溧阳人。祖鹤龄、父夔皆先朝文翰近臣。举庚辰进士。二年已位少宰。转徙三载。仍还故官。八年特旨署两江总督。富贵归故乡。时人荣之。十年。进兵部尚书。乾隆九年大拜。两朝倚注。迈于同列。世琪字垣园。山东新城人。甲子举于乡。至己酉始成进士。外任历司道巡抚。亲贤下士。所在有声。贻直在江督任。以江宁之溧阳与丹阳田土绣错。奏改归镇江府管辖以便民。而苏抚尹继善又于是时奏淮安之山阳、盐城各割其半为一县。驻海滨庙湾城。以镇海疆。距府东北百六十里。扬州之江都事繁地冲。一官难以综理。亦分为二县。钦定名曰阜宁、甘泉。按山阳有钵池山。王子晋炼丹处。或阜宁所取义。甘泉城西北之山名。
甲午。天下守土官始行岁祀关圣大帝礼。
前有旨。每年五月十三日致祭外。天下府州县卫等地文武守土官春秋二祭。如文庙仪制。牲用太宰。着为令。甲为刚日。外祀也。三皇庙同。
督学山西翰林院编修励宗万请每府试竣。即以举黜优劣报部。以杜奉行不力。令通行直省。
敕部院督抚提镇密封副本揭帖咨呈。以防露泄。
上谕。向来督抚提镇陈奏本章。例有副本报递通政司。又有揭帖知会关涉之部院。往往紧要之事。未达朕前而已传扬于众口。又如内外咨呈。文书往来。该衙门尤易疏忽。以致匪类探听多生弊端。要犯远扬。遂致漏网。随后一切本章以及咨呈文书。其有关系要紧之处。应密封报递。该营官谨慎办理。以防露泄。倘有疏忽。将露泄之人及该管官从重治罪。其稽查交与科道官。如不行查参。并加处分。大学士九卿详悉定例具奏。
宥法海斩罪。发往插汉拖徽效力水利工程。
上谕。法海原系革职发往军台效力之人。伊到军前。并无出力之处。惟极力钻营。阿附允禵。自谓有所倚庇。辄敢擅自回京。又有种种不法之处。本应按律正法。今从宽发往插汉拖徽。交与通智、单畴书管辖。听其差委。在水利处效力。一切事宜无许干预。如仍不实心任事。狂妄虚诈。通智、单畴书即行参奏。八年。召海回京。护守景陵。卒。插汉拖徽宁夏地。后设县名新渠。寻省。
兵部奏浙省武举应停会试。谕以士习浇漓不干武途。照旧举行。
疏言。文武互试。恐浙江文举就试武科。上以文生难习武技。况浙省文有余而武不足。毫无不便之处。
再定捐纳贡监学臣约束之制。
应行褫革事属督抚者。地方官申报督抚转咨学政。事属学政者。地方官申报学政转咨督抚。使各有约束之责。
赐拣选江南举人陈人龙进士。一体殿试。
敕查州县隐匿税课。从前多收。免其究追。
往例。民间买当田房。赴本州岛县纳税印契。课无定额。有司多私饱。此后用布政司契尾过户纳粮。以杜隐漏。税银解藩库。从河南永宁令赵国用所条奏。
复设河北参政。辖彰德、卫辉、怀庆等。理河务兵备。驻武陟。
四川乌蒙土知府禄万锺叛。云贵总督鄂尔泰会兵袭击。大败之。万锺诣川陕军门降。诏与镇雄土知府陇庆侯解赴滇督。治勾通作逆罪。改镇雄为州。设流官。隶云南。
上谕。征剿乌蒙捣其巢穴。系云贵官兵奋勇。总督鄂尔泰调度之功。然非川陕总督岳锺琪将冕山、凉山等处不法之番彝剿抚。去其犄角之势。则云贵官兵亦不能成功如是之速。白女底禄未甲敢于抗拒官兵。鄂尔泰屡遣禄鼎坤招抚禄万锺。而万锺不就抚。及势穷又至岳锺琪军前投到。欲以巧脱重罪。甚属狡诈。着解往云南质审。白女底禄未甲擒获之时。亦着解往云南质审具奏。又谕。四川土司陇庆侯向与禄未甲勾通作恶。今复唆使逃匿。着解送云南审结。镇雄地方改为流官。凉山为乌蒙。高广百余里。土人夏月于此纳凉。故名。
改四川直隶雅州为府。设附郭县曰雅安。增属州天全、清溪县。
雅州原设三县。名山、荣经、庐山。打箭炉则在荣经治内。为通番之咽喉。天全旧为六番招讨司。雅州有雅安山。而青衣江在名山治内。或分设县名清溪也。十年后又改直隶嘉定州为府。设附郭县曰乐山。辖峡江、峨眉、洪雅、犍为、荣县、威远共七属。直隶潼川州为府。设附郭县曰三台。辖射洪、盐亭、中江、遂宁、蓬溪、乐至、安岳共八属。威远、安岳皆复设县。
严经承库吏责成。
上谕。州县钱粮之亏空。不出侵欺、挪移二项。经手之经承自无不知。不禀阻而怂恿。以便作奸分肥。迨至本官监追。而经承反悠游事外。朕意凡州县官到任。先栋选殷实老成吏胥一人。以充钱粮总吏。通详报部。凡征收即令随征报解。不得存留。承办五年无亏空者。将总吏咨部。以九品杂职用。如本部少有亏空。该总吏力行禀阻不听。许赴司院呈明免罪。若该吏不行禀阻。致本官以亏空纠参。即将经承一同监追。罪减本官一等。其如何详察定议之处。九卿会议具奏。
令有罪解回原籍交地方官管束之犯。仍生事被人殴毙。将下手之人分别减等治罪。
辅国公阿布兰有罪削爵。圈禁于家。
宗人府奏。隆科多向阿布兰将王牒清底要求收藏。上谓不知是何意见。布兰革爵。其情由饬隆科多回奏。
以蔡珽之奸诈晓示在廷。
上谕。从前朕用岳锺琪为陕西总督。蔡珽奏岳锺琪不可深信。朕谕之曰。岳锺琪之父素与年羹尧不合。岳锺琪受国家厚恩。赤心报效。断无违背君父而有瞻顾游移之理。及岳锺琪到京。则甚称蔡珽。此时蔡珽诸事尚未败露。是以未将蔡珽谗谄之处向岳锺琪明言。年羹尧用兵之时。蔡珽应运粮饷。年羹尧欲借此陷害之。故意将岳锺琪所统之兵纡道往来调遣。使蔡珽转运不及。而岳锺琪则予中设法周全。即此岳锺琪有大功于蔡珽。而蔡珽不应以谗言报之也。至于平定青海。实系岳锺琪之功。年羹尧不过坐镇指挥而已。岳锺琪进京过保定时。蔡珽向伊言。怡亲王甚恼。傅鼐嘱伊留心。以此无稽荒谬之言。不过欲惶惑岳锺琪之心。使其茫无定见。得过于朕前。以实其前言也。蔡珽诈伪彰露之后。朕面加诘问。乃仍敢于欺罔。坚不承认。岳锺琪奏愿与伊面质。朕批示岳锺琪曰。以朕股肱重臣。岂肯令与市井小人质对。所奏朕已知之。今继舒来京与伊面质。理屈词穷。自认不讳。似此大奸大诈。负国负恩。内阁九卿可将此旨宣谕之。其前后议罪。汇为一本。定拟奏。　会议珽罪斩监候。命俟四川案件案结日请旨。
夏四月丁亥朔。
上时享于太庙。
戊子。策试天下中式贡生彭启丰等二百二十五人于太和殿。赐殿试中式贡士彭启丰、邓启元、马宏琦进士及第。邹一桂等出身有差。
启丰字瀚文。江南长洲人。祖定求。字访濂。丙辰会状两元。祖孙继美。前此未有。而定求弟宁求亦壬戌探花。启元字幼季。福建德化人。宏琦字景韩。江南通州人。一桂字原褒。江南无锡人。本朝科名盛事。如昆山徐干学庚戌探花。秉义癸丑探花。元文顺治己亥状元。为同胞。德清庚戌状元蔡启僔、康熙壬戌状元蔡升元。常熟庚辰状元汪绎、康熙戊戌状元汪应铨。金雍正癸卯状元于振、乾隆丁巳状元于敏中。【父枋字小谢。雍正甲辰进士。】 皆叔侄行。吴县康熙申辰状元缪彤。子日藻康熙乙未榜眼。溧阳康熙癸巳榜眼任兰枝。子端书乾隆丁巳探花。乾隆丙辰状元金德瑛。壬戌状元金甡。皆仁和。丙辰探花秦蕙田。己未榜眼秦勇均。皆无锡。浙江沈氏康熙甲辰会元珩。戊辰状元廷文。壬辰榜眼树本。戊戌探花锡辂。雍正癸卯会元榜眼昌宇凡五人。皆可媲美前代林伦之盛。徐父坦庵。母顾氏。当明末兵乱。有武将俘妇女数十人。扃徐别室。顾氏设计纵火出之。及三子登第。人谓阴德之报。申穟。亦举顺治庚子江南解元。联捷成进士。至今科第绵长。曾记其厅事一联。祖孙父子。兄弟叔侄。加以外甥宅相。女婿门楣。人人得第。诚足传也。【乾隆癸酉科江南五魁。镇洋县有三解元。胡瑢吴氏师也。二名吴维谔。四名吴桂。父子也。亦盛事。附志之。】 
饬在籍刑科掌印给事中前督学山东陈沂震捐银三十万两。修筑松江海塘。
上以沂震前任山东学政受贿。又夤缘抚臣李树德保题留任三年。因年已老。今监其子追比。沂震号犹亭。江南吴江人。庚辰进士。未几忧悖卒。康熙中凡任学政而操守欠清廉。率派修城治河以惩之。此例也。
吏部尚书查弼纳降罢。仍理兵部尚书事。以左都御吏傅敏为吏部尚书。吏部左侍郎查郎阿为左都御史。
弼纳保举部属效力水利。滥举故罪臣赫寿与兵部郎中舒申。忤旨降五级。　按是时文渊阁大学士嵩祝已去位。兵部尚书孙柱已大拜。皆未详其时事。
擢拣选教职孝廉方正广东海康举人陈居隆为工部都水司主事。仍准会试。
拣选各省举人鹿启、周颐元等三百余人为学正教谕官。抚臣以次铨补。
上谕。向来教职因循偷惰。全不以教训为事。朕屡降谕旨而积习如故。因于尔等下第举人中。择其文理明通者命往。务须勉力供职。六年之内。果有成效。督抚题荐。朕格外加恩。如仍前怠惰。一经题参。朕不姑容。着继准条奏。教官月课诸生一次。一次不到责惩。三次不到除名。人命失盗。虽兄弟不同居时不得为苦主失主。每年取具并无欠粮事讼。五人互结。上之学正。所以严束士子者至矣。端士习、正人心。舍是蔑由也。
令条奏各官曾经发议允行者吏部记档。后因事被参。将建言之处写签本内进呈。酌量宽减。使人受敢言之效。共知勖勉。
诏直省州县教职等官保举贡生生员引见擢用。
上谕。朕即位以来。加意旁求。凡所以延访擢用之道。尽朕心力。因念学校以养育人才。爰命学臣保举贤能。并闻于朝。乃直省学臣草率塞责。不得副得人之实。夫十室之邑必有忠义。其中岂无行谊醇笃。好修自爱。明体达用之人。着州县会同教官。将府州县学之贡生生员内。居家孝友。行止端方。才能办事。而文理可观者。秉公确查。一学各举一人。于今冬初申报该上司奏闻请旨。其僻远小学实无可举者。知县教官具结。该督抚查奏。朕举此旷典。所以斥浮华而资实用。州县教官尚敢轻忽滥举。照溺职革职。徇情受贿则加倍治罪。八旗之满洲蒙古汉军。将人品端方通晓汉文者。该佐领各举一人。如不得其人。佐领亦具结令该部统汇奏。各项保举于八年八月皆停。以举多非其人。殊负旁求至意。是举。江邑与选者管弘进。引见授县丞。
停军政举劾千把。
优者随时拔补。劣者咨部斥革。使该管上司不得于军政以微员参劾塞责。而总河标下拔千把亦停引见。大计卓异增杂职。军政举劾去千把。皆制之最善者。
有功官弁。优恤被伤兵丁。命议云南剿彝
上谕。彝蛮妄行。大干法纪。其倡乱要犯刁如珍等五十余人。及助恶诸凶百余人。悉已擒获。招回彝户三千余户。在事官弁奋勇效力。殊属可嘉。交部议叙。其被伤害兵。着鄂尔泰分别优恤。刁如珍等交督抚提镇严审定拟奏。
谕督抚纠参亏空官员。将挪移侵欺分别审结。毋使借移挪脱罪。
总督河道齐苏勒请沿河徐、邳等十七州县官。取就近属员会督抚拣选题授。以重河务责成。
向来沿河府州县正印官不隶河工。河务紧急。每征取柴草木料。州县官率多推诿。故请并隶总河衙门。而以熟谙河务承办巨工者任之。于是河南、山东、直隶沿河州县皆归沿河诸臣会题。至乾隆中。此例又有改易。
设宝丰、新渠二县。隶宁夏。
乾隆初省。
敕江南督理水利诸臣。刘河、白茆为太湖归海要道。务深广径直。以复故址。无许土豪地棍阻挠。
刘家港在嘉定。白茆港在常熟。刘河即古娄江。为三江之一。
令拣选将用人员。后有贪婪。督抚据理秉公参劾。毋得瞻顾。所劾之员加倍治罪。
凡拣选荐举人员。发往各省委署试用。既使空缺不致久悬。又免州县兼摄之劳。试用一年称职者。督抚请旨实授。此上登极后制也。上于部、院大员及督、抚、布、按、将军、提镇缺出。皆由中旨擢用。不俟部推。即要地道、府、参、游等官。亦用保举特放。其选部各官引见时。必择人地相宜。多所更易。总揽万几。知人不次。前代帝王所不及。
起一等待卫官太仆寺卿事拉锡为镶白旗满洲都统。
两广总督孔毓珣陛见。奏免淮徐道扬州江防同知兼管宿迁关、瓜州由闸税务。专任河防。
淮徐签事职掌河库。瓜州江岸洗坍。逼近城垣。沿江筑堤时复崩溃。同知有专责。毓珣奉诏便道详勘河工。代河督口奏之。部议宿迁归淮关。由闸归扬关。八年。另设河库参议。不隶淮徐佥事职掌矣。
夏五月丙辰朔。
己未。夏至。上祀地于方泽。
命户部郎中鄂礼代李淑德督理江南水利。开浚扬州五塘三坝。以资灌溉。济漕运。
五塘三坝可溉田八百余顷。在城西北。由高邮湖西跨连天长、仪征、六合。出浦口入江。西来之水北注高、宝诸湖。运河水浅可东放以济漕运。河水涨可引湖水西注。塘坝自唐、宋以迄明累有修废。康熙中。科臣许承宣请开浚未果。越四十年。上于宫中得其疏。令相度疏通。筑建闸座。以资启闭。但地势高峻。引导为难。功终无成。承宣字力臣。江都人。丙辰进士。五塘者。江都之上雷塘、下雷塘、小新塘、句城塘、仪征之陈公塘也。句塘唐长史李袭誉所筑。其四塘皆汉太守陈登所穿。明嘉靖中。里人咸宁侯仇鸾倡起租之议。没塘为田。于是天长、六合山水东下。阻淮南流。遂逆走高、宝、邵伯诸湖。上河淹没。下河遂为鱼鳖之区。三坝放水拦水三库座。使五塘不得径入江也。
逮隆科多至京。勘问擅权纳贿诸罪。
戊辰。皇后千秋令节。
  </div>
  <div class="pagination">
   <a href="永宪录_page22.html">
    上一页
   </a>
   <span>
    ...
   </span>
   <a href="永宪录_page18.html">
    18
   </a>
   <a href="永宪录_page19.html">
    19
   </a>
   <a href="永宪录_page20.html">
    20
   </a>
   <a href="永宪录_page21.html">
    21
   </a>
   <a href="永宪录_page22.html">
    22
   </a>
   <span class="current-page">
    23
   </span>
   <a href="永宪录_page24.html">
    24
   </a>
   <a href="永宪录_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
