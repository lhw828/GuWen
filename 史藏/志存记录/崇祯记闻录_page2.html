<!DOCTYPE html>
<html>
 <head>
  <meta charset="utf-8"/>
  <title>
   崇祯记闻录 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   崇祯记闻录 - 第 2 页/共 5 页
  </h1>
  <div class="content">
   八月十八夜半，突然霹雳一声，予意必击一巨恶也。迨晓，询知仅击坏绣线巷民家一屋柱耳。天意固不可测！
　　长洲新令谢良瑾，广全州人也。以今岁乞巧日莅任，闻有广筋寒之疾，告假居多，不甚登堂理事。迁延至十月中，竟去任。前叶令调知宜兴。
　　巡抚黄希宪，初莅吴时，因张国维声誉素洽之后，所谓继盛者难为美，故每不满人意，实一循理守法人也。久之，士民亦习而安之矣。壬午中元节，诸绅衿以两岁间穷民多馁死、疫死者，建兰盆会于准提庵、瑞光寺、双塔寺三处，延名僧顶目，以重其事，普度亡魂，亦美举也。抚公以开府之尊，于始事、终事之日，偏往三处，拈香参礼，与顶目分庭握手，亦见其不挟贵；半塘寺佛阁朽敝，工费浩繁，抚公慨任兴修，得此大檀越为倡始，经画轮奂，可指日就矣。未几，黄公陞，不知能竟此局否？
　　壬午，南畿秋榜获售者，大都皆宦室及素封之家，即不必拥饶，亦多以关节得之，而孤寒殊少，人言藉藉。予闻二破题颇佳，余未能悉记也。破云：发而皆中节，则尽富贵也。又云：以财发身，其中非尔力也。
　　十月二十八日，天气暖和初夏，黄昏时雷电交作，未几，大风骤起，忽有冰雹一阵，穿窗系牖，其声甚厉，拾而观之，或如指顶，或如瓦碎片，比天启二年六月二十三日者为尤大，且在冬月，更可异也。
　　●崇祯记闻录卷三
　　前任抚院张国维，陞河道侍郎去任，代之者黄希宪。今秋兵部尚书陈新甲，以罪论斩，系狱；陞张国维为兵部尚书，即以希宪代河道侍郎之职。皇上欲警本兵仆，张国维已莅任，特令监斩陈新甲。设身处地，能不凛然！
　　河南全省八府，乃天下之中也，向被流寇之害，残破者五六府；福王为神宗爱子，封国河南府，至城破被杀，则人民罹害不待言矣。独汴梁为省城，即北宋京都周王封国在焉，犹幸保全，至今年九月，流贼攻围已久，火器冲系，人力挖掘，城中食尽力疲，兵民十存一二。流寇复决黄河之水以灌城，顿成巨浸，周王及抚按贵官，俱从城上乘筏而出，贵贱老幼死者无算，兵荒困厄之后，复遭此沈浸之患，闻者骇听。且寇警遍于四方，既不能剿，又不能抚，蔓延日甚，恐非国家之福也。
　　富贵寿考，人鲜克全；若今所目睹，无如申公用嘉矣。父则首揆文定公，兄则大司马玄诸公，身叨嘉靖壬午乡荐，历仕至参政，始归林下。有子九人，长蒙祖，荫授中书舍人；次子绍芳，以丙辰进士，仕至右布政；余俱庠生。女十一人，俱配宦族。长婿魏文心，年近六旬，今秋亦登乡榜。十月二十八日，为公八旬诞辰，康健如壮龄，以前壬午举人复值壬午，以大耋称庆。珪组蝉联，门庭赫弈，福泽隆盛，无以复加。洵数万中之一人矣。
　　（上有阙文）边无御之者，遂深入内地。越京城而下，至破临清等，所费殊多，然皆迟迟其行。谚云远水不救近火，此类是也。此壬午冬月事，未知向后何如？
　　按台周一敬，衢州西安人也。于闰十一月二十四日莅任，进谒时，见其礼貌过于谦恭，愚意代巡重任，须有操持、有丰棱者，方能为地方驱蠹造福；此公恐非有风力者，嫌其太趣时徇众耳，尚俟徐观。其按毕回籍而卒，传为自尽云。
　　抚院陈瑄，福建侯官人。先由嘉兴知府、绍兴兵备，遂进今职。于十二月初十日上任，十五日往留都谒陵，在任鲜克有为，甲申夏，陞大理寺卿。
　　苏松兵道，已率兵勤王，常镇兵备佥事，因新抚台到任来见，泊舟北马头，时黄昏后闻欢呼笑饮声，兵尊谓其不避上台，差役往拿，其实北马头大半皆妓馆也。差人寻声而入，见与妓欢洽者，即本衙门书吏，难以下手，又难以复兵尊，遂入邻家拿一宿娼者，其人已与妓安寝，竟于睡梦中拿出，两人不知所以，与妓蓬垢而往，兵尊各加责二十逐出。闭门高卧，祸自天来，斯人之谓欤！然不宿妓，安有此祸？又其自取也。
　　十二〔月〕二十日申刻，雷声大震，是年闰十一月，立春在十二月十七日。
　　水苍先以太学上舍，仕至河南汝宁府别驾，田连阡陌，重裀列鼎，亦吴城三杰也。
　　会有祖遗潇泾田六百四亩，吴氏得业，已踰六七十载，原价每亩八钱，时移事异，今则每亩值四五金矣。闻原买之王姓，王氏之前则郑氏，亦曾管业，然其来已久，转折亦太多矣。今孝廉郑士敬名敷教者，自称原主，欲以原价回赎，水老以事出情理之外，不听其赎，郑春元遂以远祖祭田为名，讼之吴县，门生累百公呈相助，牛令断与回赎半，爰书以吴别驾义让听赎，申详抚院批允，以示不可翻之案。乃吴氏心不允服，方图上控，郑氏则赎价未交，田未过户，已下乡收租矣。周按台新任，水老控准批府，奈署印倪四府复左袒郑氏者，士敬遍拉新科诸同袍协力争胜，并欲全赎六百余亩，实为骇听，众口亦有不平之论。但上官不能据理执法，衿绅又无不趋炎附势者，恐虽与之角，恐无益耳。十二月二十四日对簿，倪四府竟断郑氏全赎，可怪极矣！
　　考试武举科，例在十月中，旧岁以缺按臣停。至来年二月中，周按台以初十为头场，因初九阴雨不便聚马故也。三场试毕，二十揭晓。
　　崇祯十六年癸未，向因岁凶，诸刹讲经之席，不暇修举。今已小康，瑞光寺延僧开讲，新正初三日，例于开元寺进香礼地藏菩萨。开元、瑞光，两刹相望，是日又值清明，进香及听讲者，摩肩接踵，尤盛于常岁。
　　新正初八九日，灯节将近，城中线慢渐盛，通衢委巷，方兴未艾。至十三日，忽然尽撒，闻有福建孝廉微服游焉，为人所侮，控于府，署篆倪司理因笞责地方，禁其悬彩生事，是以未过上元而遽撤，是后亦连雨矣。
　　辰戌丑未岁，会试天下举人，此定制也。今癸未岁，孝廉因应北上求试，只缘□骑内躏践，破及临清等处，南北道梗，入觐各官及应试举人，俱不能北上，或寓扬州，以观时势。会场不能不改期，恐今岁不暇及矣。□后北出境，更期于八月中会试。如乡试之期焉。
　　正月二十二日，宗院行牌县考童生，四府同日，以杜冒籍之弊耳。二月初旬，宗师先往江北岁试淮扬矣，且闻不专为试事，欲其弹压江北也。
　　闽帅郑芝龙，闻以盗招安者，其部下之兵甚精。会登莱巡抚曾化龙亦闽人，欲赴任，因有警，郑帅令其弟带锦衣卫名之豹者，率兵护从，以勤王为名。先声之来，颇属可虑。及三月朔，郑兵至苏，节制甚严，纤毫无扰，民心始安。
　　湖广大帅左良玉，督师杨嗣昌旧隶也。杨以身叨殄寇之任，积久不效自尽；左帅遂蟠踞湖湘，有跋扈之志。迩因□警，借口勤王，发兵由荆襄，历池州，至芜湖，无不骚扰。风闻之言日甚，人心方属惶惶。二月二十九日，南直巡抚郑瑄，时在南畿，忽行牌苏州府云：左兵有窥四郡之意，令预为之防。吴民知之，遂人为自便之计，大家多运米下乡，觅居停于阳城湖及洞庭、光福等处，乃轻举妄动者，每为盗中途劫掠。三月初三、四间，正在纷纷，以后声息渐缓；左兵卒不至。初十日后，抚院颁示本府以安民，迄无意外之变，此吴民之福也。
　　天平山去支硎不远，山复峻秀，上有万笏林，群石挺立，亦名胜也。范长倩祖茔在山之右麓。长倩宦赀巨富，且多巧思，自少参谢事归，即卜筑此山，搜剔岩薮，疏凿池沼，建亭榭堂庑，植佳树美竹，大费经营位置，遂为兹山增色。春秋花月，游人之盛如蚁。后范宦移居城中，其宫室花木犹无恙，自长倩以八旬之外告终，而子年幼弱，此山几于无主。况值岁凶，其族之贫者，群往攘取窗户，斩伐树木，昔之碧瓦朱栏，名花修竹，处处堪玩者，仅存颓垣空舍。去岁春日过之，已不胜盛衰之感。厥后更令人不忍睹矣；俯仰今昔，能不慨然！
　　苏郡称阖闾城，相传为吴王阖闾所筑，自后缮修，未能悉考。迨我明太祖高皇帝破张士诚后，必大加修筑，其来已久，近所云修城，不过就颓坏处补砌或数丈、或一二十丈止耳。是年正月，因寇警屡传，由是周遍修之，然惟芟除草，将白石灰涂嵌砖缝内，虽未必坚固，亦一望可观。据理刑倪长圩出示云：费五千余金。皆搜括诸处所得，未加赋于田也。倪亦敢作敢为之官，能任事而不无已甚耳。
　　四月朔以后，连四五日，每晨有早露降于树；人言则然，余未目睹。
　　郡城有马生龙驹，其色黑，止一额有角，肉尾如扇，蹄有爪，甚大，倍于常驹。圉人闻于官，往观者如示。越明日遂毙，因出胎时厥状骇目，饲马者怪而箠之，已受伤故也。后察知为本府局内官马所生；此四月初旬内事。
　　四月十四夜初更，勾狱巷火起，至天明方息，延烧过湾头及渡僧桥左右。罹祸者二百余家。前天启七年九月二十二夜，此地大火。崇祯二年十一月二十一日辰刻大火。崇祯十一年四月十三黄昏又火，烧毁吊桥。是年十二月初六，吊桥西■〈土免〉又失火，烧数十家。至今十六年四月，又遭此火灾。先后十七年内，此地五经烈焰矣，诚不可解。
　　内府中书文震亨鼎元，阁学文起弟也。其家诸仆素恣横，自文起殁后，亦稍戢矣。近启美奉差回籍，有仆袁二适在外吓诈人钱，闻有几千千，并餍饱酒食而归。值武弁吴圣阶在北教场下操，乘醉撞入营内，士卒呵之，大肆无状，侮及圣阶，殊不可耐，遂执而挞之。申送倪理刑及抚台，各加重责；计是日被笞七千余，且受营兵众殴，后枷示府前，越一日而毙，乃三月二十六日也。小人无知，自取一死，未必非倚势作恶之报。
　　宋仙洲巷有仆沈坤，于二月初九夜以石系其妻，脑裂立毙，主翁即以闻于县，诘朝捕衙往验，呼其仆询之，云旧冬曾见其妻与他仆接唇，大以为耻而不言，新正群仆共饮，为一仆所诮，遂深恨，欲杀其妻而不得其便。是夕，妻自主母房中出，手抱初生幼女，才入卧室，沈仆即以巨石在当顶一击，头破髓流而毙，情真事实，而奸为无据，遂收系狱。后重责拟绞，为夫妇已踰二十载，妻被杀于俄倾，而夫亦因妻罹辟，异哉！
　　是岁五月初，连日有雨，龙舟之兴阻矣，逮过端午，遂不雨。高田不能莳者，十居其一，即已莳者，初藉桔槔，后亦多窘于无措，抚按及有司衿绅结坛于玄妙观、范庄、西仓等处，延法官祈祷，卒无一应。米价日腾，民间迎神赛会者，昼夜不绝。六月初一日，五方贤圣之聚于玄妙观者，多至百数十位外，关帝、猛将、李玉及十乡土地，无不迎请，招摇往山川、社稷等坛行香进表，殊为狂诞。因以请雨为名，上台不禁，而反见赏故也。至六月中，方得雨，人心始安。大约秋成必□全熟，安得遇大有之年？
　　七月二十五日，枫桥有好事者，敛银于粮食行中，以为赛会之资，风闻从来未有之盛。余亦随俗往观，将及上津桥，人挤不克前进，遂坐于肆中。第见衿绅士庶，男女老幼，倾城罢市，肩舆舟楫之价，皆倍于常。通国若狂，殊为可怪。直至向晚，乃得见之，究竟所睹不逮所闻。而居停之家，款留亲友往来之众，呼舟备物所费良□，何其作无益而害有益耶？
　　苏州大郡，久缺府县正官，署府篆者，乃松江孙郡丞也。薛二府初署长洲事，后更刘三府，本府萧照磨署吴邑篆，萧系科甲降谪者。陞韩城知县，于六月终去任。吴县印遂虚悬，抚按批着镇江程通判来署，至中秋未至也。
　　县考童生在正月下旬，府试稽延日久，宗院先按临松江，于七月二十二日经吴门；本府乃于二十八日就府学考长洲童，委刘通判监充署中考吴县童；余一州五邑，俱倪四府往查盘时就彼考讫矣。凡事多出创见，两县正续案取童生，反浮于纳卷之数，大可笑也。八月终，孙二府发府案；九月初旬，宗师坐崑山院试；未几，先发进学案，凤扶侄进庠。十月十一日覆试，次日谒谢，次第发落岁试诸友。十六，起马回江阴。余丁内艰，不与考。因凤扶相约崑行，实三往返焉。
　　会状阁学周延儒，壮龄归里，富贵福泽无加矣。后因天下多故，特旨以首辅征。圣心倚毗何隆，乃彼实庸儒，徒知依势纳贿而已。比□入戕畿辅，严旨欲困而剿之，母令逸出，周贪其重贿，授意纵之去。后情状渐露，上怒其误国，令解任回籍，未几差官提赴京，中途赐自尽，截首传示九边，臣实负君，得祸殊惨，国体亦有伤，惜哉！
　　十四、十五两岁，吴民之毙于饿者、疾疫者，难以数计矣。不意十六、十七年冬春之交，疫厉又大行，且朝发夕毙，大抵城外尤甚。南濠腌鱼行栉比而列，免者殆少，甚至一家有毙十余人者。人心惶惧，设醮理忏祈保，犹为近理，乃市井不肖，乘此强敛民财，以唱戏媚神，就中侵渔自肥，殊可痛恶。一时此风大炽，城内外戏台相望，多至生事，上官乃出示禁止，然每夕家悬一灯于中衢，初昏之后，灯满街，较之元宵，反觉周遍，但皆笼灯，乏彩球耳。此举至四月中犹未已。
　　崇祯十七年，余馆于白鹤观前张氏，新正十七日就塾。
　　长洲县令李硕，四月十三日上任，四川人也，县缺令一年有半矣。
　　乡绅原任海道彭歌祥，有宠妾娶自北都，不意先与科甲程峋有交，情好甚笃，今程现任苏松兵备，来拜彭宦，彼此俱在可望不可亲之际。是妾乃修情柬一通，并大红汗巾，封缄命人投送兵备道，适督饷在兵道舟中，必欲索观，启缄遂为所见，事遂昭彰。彭宦谓公祖宪台，乃图淫乡绅闺中之妇，出揭相攻，兵道又以自不严谨闺门，致令娶妾，敢以亵词上渎宪司，亦具揭抚按，遍控乡绅。此诚一大怪事。彼此官箴，大都有玷矣。或云此妇与程从无一面者，事难究诘，竟置不问而已。
　　庠生及国学生未经革黜，上官不得加刑责，此国家待士以礼，旧制也。管子螺系监生，以仓粮事，本府同知必欲责治，笞之二十板，士论哄然。且管氏方在盛时，甲科正传，虽已物故，然其父宗曾、其弟正仪，俱乡科。更有已贡及在庠者，群往诉于抚公府县，随至署中，毁二府官带，加以老拳，为地方公祖者，受侮至此，实由自取，皆四月中异闻也。
　　旧抚臣张国维仕至本兵，以纵出边被逮，虽受旨于首揆，平心论之，亦不能无罪。但张公素得人心，中外皆深惜之，皇上俯顺舆情，罪止及首揆，张公不惟无罪，复令总莅浙直。四月十七日，坐北察院，到任后即往浙中，皇上以后钱榖告乏，新颁加纳种种条例，令张公便宜行事，以敛财于浙直，济军国之用耳。然在公则沾恩甚渥，徼幸实多矣。
　　吴邑新令吴梦白，字可黄，崇德人也。于四月二十五日上任，正值凶问惊传，时事莫测之际，但见多忧多惧，不见居官之荣。未知向后何如？
　　崇祯天子临御十七载，勤俭励精，乃明主也。奈国运多艰，或四方水旱，疾疫戎□内侵，甚且内地流寇猖獗，有加无损。秦、晋、楚、蜀、汴城、江右，无不残破，军兴费重，国储不给，不能不严征于江南诸郡。人心大都思乱，上虽苦心焦思，文武大僚，无足倚恃者。甲申三月，流寇进逼京城。十九日，内府有奸人启门迎之以入，曾无扞御之者。变出意外，上仓猝无措，奔至煤山自缢。周后亦自尽。皇嗣及诸大臣多遭惨祸，翻覆异变，至此及矣。流寇在京，烧劫炙诈，至四月中出京；端午前，豫王人焉。外寇破京师，天子被奇祸，从未有若此其易者。此信一月前已传于郡中，以理所必无，未敢遽信。后觉凶问为真，枫桥无赖遂盟聚众多，远近协应，欲为不轨；居民惶惧，咸恐身家不保。四月终、五月初，挈赀帑、携内眷，潜避洞庭山、阳城湖、光福及诸僻者，十有四五。此由宦家巨室为之倡也。夫天下无事，诸轩冕贵人怙势黩货，坐享富贵，曾无裨于国计民艰，事变之来，又不能为御灾扞患之计，只以身家虑重，但知营窟潜匿，以图自全，不惜先去，以为民望，臣实负国。朝果乏人，使十七载忧劳勤瘁之主，一旦不保厥身，祸及宗社妻孥，闻之岂不痛心哉！自昔败亡之主，或以残虐，或以淫纵，或以昏弱，或以大权旁落，今天子无一焉。而忽罹此大不幸，此草野之臣所叹惜痛恨而不能自已者也。今国既无主，南北间隔，未知向后作何景象，时事正未可知。岂意当吾世乃目击如此异变，悲夫！悲夫！甲申端阳日记。
　　潞王失国，流泛至吴，寓于无锡华氏园亭，大抵迩来天潢之被难者多矣。
　　常熟赵士春、士锦兄弟同举进士，一鼎甲，一任州守，势方炎盛。孝廉祝谦吉，与州守都居，祝固义孙也。赵欲并得其居宅以营广厦，多方欺侮，斥其为人仆。祝已任学谕，愤不能堪，遂自缢于家，遗书嘱其子复仇。时通城士民及祝所莅本庠诸青衿，俱不平，聚众毁烧赵氏居第，讼之各台，祝氏妻及子叩阍上疏，欲泄其冤。此癸未、甲申间海虞异变也。但朝家忽遭改革，此等事恐置之不暇问矣。
　　四月初二日，吴江赛会，目睹者云富丽异常，为郡中从来所未有。是时北都不祥之说已竞传，民间犹为此举，可见人无忧国之心。
　　主上遭变于三月十九日，因嗣位未有主，哀诏未颁，士民共怀悲愤，三学诸友倡为哭庙之举，遂于五月初九日群往府庠，设哀词一通，各具孝巾便服，拜而哭之，无不悲恸。诸乡绅往拜者亦多，以三日为率。初九日，侍御李模，以后至不及拜，诸友斥责之。李宦无措，毁其肩舆，狼狈而归。初十日，刑部侍郎王心一，因在府庠语及措饷，发言未当，亦被面诟。十一日，按台周一敬谒孔庙，误穿吉服，诸庠友大哄，众口纷然，按台自觉失礼，急易素而拜，随参十余友，学台不行乃已。
　　京城不守，变出非常，诸贵宪受国厚恩，宜以身殉。乃闻之从逆者殊多，如郡中翰林项煜、通政宋学显、部属钱位坤、汤有庆，皆其人也。士民痛恨，乃于五月初十日群往四家，毁其器物，散其赀蓄，以泄众心之不平。项三载前迁居于阊门外之上塘，乃冏乡徐正雅故居，建自乃祖，坚壮宏敞，内有园亭山石，名甲吴中，因塘垣罕固，且蓄百余人在内，抛砖持械，谬谓可以御外，讵知愈触众怒。是晚众攻之不入，遂前后纵火，烈焰炽燃，华居厚赀，顿成毁烬。崇垣所压，致毙多人。四姓独项氏被祸尤甚，次则汤与宋，衣饰器物米粟，无不散毁一空。汤因卜居未获华厦，暂居胞弟之宅，此番击毁，乃弟亦罹池鱼林木之殃矣。独钱氏知风预备，其细软已徙去，仅存粗重，启户相延，且置酒以待，令邻人婉词代恳，乞勿纵火以延及旁近。大约以柔制刚，虽亦经抢毁，未为已甚，计亦奸而巧矣。此皆未有之变，不谓今日睹之。士民抢毁项、宋、汤、钱，虽非法纪，犹藉讨逆名义，乃无赖乘机聚十余人往，胁取富室章氏现银玉珠几千余金，章之祖系显宦，乃父孝廉，积赀最厚，巨富而吝，曾于崇祯十三年被抢，乃伤弓之鸟也。是日闻众方焚击项氏，宁不寒心，诸恶少伪云众欲抢击，须付现物与首事者，事犹可已。章孝廉已故，其子畏，遂与千余金以出，乃其人俱在附近，共知为某□，遂为捕役所获。明日送县，夹打成招，又明日解院，按台将为首二人立毙杖下，余五人重责巨枷，委官统兵押出游行大门示众，观者骈肩叠足，此五人恐多无生理矣。后仅毙一人，余俱未死。
　　南直巡抚郑，有告示刊印遍布，大意云：先帝不幸受害，南都大臣魏国公徐、兵部大堂史等，拥戴神宗次子首藩福王，于五月初三日登监国之位，君臣协心以图中兴，所有恩赦款例，不日诏至即行，众宜安戢静听，毋生疑惧。此示。余十三日于承天寺前见之。
　　福王十五日即帝位，哀诏十八日到府，遂于十九日设位府堂，哭临三日。
　　理刑倪长玗莅苏五载，亦能任事者，但信任门役李某等，纳贿无算，李门子富室巨万，致名挂弹章，倪理刑必难自全，适遭先帝之变，国势抢攘，遂为张总督属下监军。甲申端午后，复来吴中，不过一幕僚，气焰大异昔日矣。未几按台诃之乃去。
　　吴庠许琰，字玉重，年及五旬矣，闻崇祯天子惨变，愤不欲生，曾沈于河。潞王令人拯之，复自投环，亦遇救而免，逐郁郁绝粒而死。节义之声大着，士林多争诔诵述者。夫庠生未膺一命，未沾升斗，且新天子已嗣服于南都，国统未坠，似可以无死，乃竟决然一死，足愧今之受国厚恩而俯首从贼者。未几，赠博士，赐祭一坛，予半葬，建坊崇祀。
　　新主即位，恩诏六月十八至苏郡，賫诏官即郡人侍御李模也。
　　甲申五、六月，郡中少雨，结坛玄妙观祈祷，上官乡绅每日清晨往彼叩拜，虽有小雨，究未沾足。长昼炎威赫然，亢旱乃尔，安有秋！
　　新理刑万适，江右人也，七月中到任，即署府篆，前署松郡同知孙国楠，陞肇庆知府。至是，始得赴岭南新任。署苏颇久，又荣陞美缺，华矣。
　　山阴祁虎子，数载前巡按苏松，能歼积蠹，大有声望。是岁北都倾覆，新主继祚于南都，四方人心惶惶，朝议特命祁院安抚江南，便宜行事。然仍御史衔也。复命后即选巡抚，专莅四郡，亦于七月建牙开府于吴中，到任后，即往来镇江，闻每夕私行巡行察，盖留心地方者。亢阳为厉，河港俱涸。九月中，复结坛会道观，抚公步祷，卒未有应。冬末，祁公告病归。
　　陆敬所，名天祚，任萍乡县主薄，流寇破城，大尹畏从顺，三尹独矢不屈，群寇义之，鼓吹迎至教场戮之，此癸未十一月中事。甲申夏间，柩还郡中，虽属卑秩，实为死义，恤典宜不遗也。
　　九月，部科请收选宫女，有旨恐其扰民，但令用价平□。先是，民间已有讹传，后卒无扰。
　　毛国卿，名维张，任京卫经历，流寇入京，亦遭夹致毙。九月中方得确报，乃设幕受吊于家；其子监贡善积，旧冬回籍，幸免流离。
　　张昌叔，名世芳，壬午积分贡生，在京目睹时变，予欲俟其归而详叩之。清朝授泽州知州，赴任，中途遇寇，不知所之，恐无来归之望矣。
　　洪武癸未，文皇渡江，顺天癸未，贡院灾，皆以是年八月会试，明年三月廷试，故有前后甲申科之称。正德庚辰，武宗南巡，故其年春会试，明年三月廷试，于是有辛巳科。三科皆新主登极之年。至崇祯癸未，以虏寇交讧，四方道梗，亦改期八月会试，九月廷试，乃来年甲申三月，崇祯天子以寇入京城，仓猝自缢。五月初，弘光践作于南都，此又变之大者。然皆在甲申岁，洵乎运数使然。
　　十月中，新按台周元泰至乃乡，已陞太仆少卿，而仍差代巡，此向来未有之事。
　　漕盐两台，或系明经，或由上舍，姑苏大郡缺郡守，至越二载。甲申十二月十三日，新郡侯陈师泰始至，亦乡科也。或云乡场副榜，未知孰是？
　　甲申一岁，可称大旱。春夏原无沾足之雨，自六月至十一月，俱不雨，不独田禾槁毙，支河俱绝，流井俱枯涸，乡城皆苦不堪。十一月中旬方雨，庶几春熟犹有望，民心稍安耳。是岁收租实难，朝议改折；每年一石，折银一两二钱半；每田一亩，止纳仓粮五斗；得留米于地方，亦大便于民。后银米渐增。十一月二十一日，阊门后板厂失火，自五泾庙之西延烧过街，后过河，而及于上塘，进专诸巷，被祸者几百余家。此地闹市，多富饶之家，自晚燔灼，至夜半而止；无限脂膏，顿成煨烬；伤哉！
　　弘光改元，乙酉岁〔正月初〕八日立春，初九、初十大雪盈尺，新正大约多雨。
　　宗师朱国昌，亦以太仆少卿兼督学御史。发牌正月十四日吴庠录科。二月初四府录科。吴、长二学，独儒童府学试，有旨必欲纳银，然后给卷，人皆观望。至今未举。
　　二月初五日晚间闻雷，时尚未启蛰也。
　　初十日，枫桥忽当昼坍堕，被压坠水死者、伤者数十人，亦属异变。
　　十三日，新抚院莅苏，山东张凤翔也。以兵都尚书兼都御史，总督浙直，年踰七旬矣。
　　北事变后，宗藩多不能自存，流寓至吴中者，往往而是。十四日晚，偶至虎邱，值二王步入山门，首冠冲天巾，身依便服，两人执黄盖，随从不越数人。旁观者云，一为周府宁乡王，一位不知何府；亲王之尊，下同旅宦。惜哉！
　　●崇祯记闻录卷四
　　三月，偶阅邸报，见广昌伯刘□揭，为两朝彝伦攸系，一时真伪宜详，沥血再陈，上全皇仁事。前童氏自河南至，来历已具前疏，不敢复赘。羁留寿州十余日，爵细为究询，但言皇上藩邸事，未言及周王一字。如系周王的妃，即不能复正王妃，犹得生全自保，彼何必假言毋自取灭亡到底？止言皇上福藩诸事，即痴愚丧心，计不出此，爵奉旨解送入京，意皇上面询之，真伪自白，骨肉之间，天性自在，爵等焉敢置喙。本月十三日，锦衣卫冯可宗，唤爵提塘副总兵张伏胜，面说童氏是周王的妃，缘听诸周王做了皇帝，来认等语。爵不胜惊讶，且闻童氏临审之期，而当日福府内监，即识为应用内官，并知其姓名。此不可解于臣民者一也。且闻初审时，先唤童氏入内堂根究，半晌后，发大堂刑究，皇上试思内堂根究者何言？更属何意？此不可解于臣民者二也。爵终日暗为察究，犹不能认童氏为假，而问官刑威诬逼，何得即指为假乎？百姓万口哄传都市，明留此若暗之疑（？），后日若假若真之案。爵谓此案必求真确，童氏不宜暗驱藁蓆，如果假冒，则童氏不死之身，实为假冒可据之证。如速令就死其身以灭口（？），故缓死宽刑，正所以白真伪于天下耳。至先帝太子，更系两朝伦叙，爵正疑虑，忽接邸报。三月初三日，上召保国公朱国弼等到武英殿面谕曰：正月内有一稚子，先到鸿胪少卿高梦箕家，说系先帝太子，梦箕留不肯住。往苏杭去。梦箕密奏，朕心甚喜，恐他失所，即遣内臣冯进朝前去赶他。回到绍兴，方才赶上。朕念先帝之子，即朕之子，若固真东宫，朕尚无子，即爱养抚恤他，但昨差内官李承芳、卢九德等，宿视回奏面貌不对，语言闪烁，关系宗社，不可不慎重。卿等会同府部大小九卿科道、旧日东宫讲官，前去办验真伪，即日申时回奏。钦此。爵仰诵皇仁如天，举朝臣工食朝廷之禄，戴先帝之恩，凡有血心，何忍以一线之血脉，断送于含糊片语。且皇上以先帝子抚为己子，圣谕温切，爵恐回奏诸臣误认皇上慎重之旨，强为逢迎，忽接邸报，大学士马士英一疏为异闻事，内称旧太子面貌，有方拱干、李景濂、刘正宗、忻城伯赵之龙、保国公朱国弼、皆曾识认。乞敕前去审视，据实回奏等因。具题。奉圣旨，两朝的系奸伪，候旨行。钦此。爵谓据回奏之言，似无异议矣。但天下耳目不可掩，千秋公论不可泯，伏祈皇上仍将仁爱抚孤，并痛念先帝皇衷如天之仁，明饬回奏诸臣再为详慎，恐此子一死，遗悔何及。太子系先帝遗血；童氏，皇上宫闱所系；自有天聪天明，何俟爵妄为摩索，以上负皇仁，更令先帝抱痛于九泉也。彝伦所关，非一人一事之比，爵谬列藩屏，与皇上同休威，虽愚弁实怀忠耿，谨涕泣保留，以存真伪。惟我皇上监此微衷，干断施行。奉圣旨，朕元配黄氏，已经先朝册封，不幸夭逝，继配李氏，又以殉难。登极之后，即追封后号，诏谕海内，卿身为大臣，岂不闻见？童氏不知何处妖妇，冒认朕结发，朕初为郡王，有何东西两宫？据供系少陵王宫人，尚未悉真伪。塘报官妄传，好生可恶！这王之明系驸马王昺侄孙，避难南来，与高梦箕家丁穆虎沿途狎亵，唆令冒认东宫，妄图不轨，正在严究。各省提塘官俱经面问明白，何不抄传二案，若果真，朕于夫妻伯侄间，岂无天性！况宫媵相从患难者颇多，朕于先帝，原无纤毫嫌怨，因宗社无主，不得已从群臣之请，勉承重寄，岂有利天下之心，忍加毒害于其血胤？至于举朝文武，谁非先帝旧臣，谁不如卿，肯昧心加害于胤子？朕夫妻之情，又岂群臣所能欺蔽？但太祖之天潢，先帝之遗体，不可异姓、顽童乱混，朕宫闱又风化所关，岂容妖妇闯入？国有大纲，法有常刑，卿不得妄听妖诬，猥生疑揣，法司等衙门，即将二案审明，速行宣布，以息群疑。
　　高杰乃〔四〕镇之一，以其有跋扈之意，阁部史可法授旨许定国除之。高杰虽除，然其部下兵未散。四月十六日，忽至泰州，劫掠民间，势莫可御，财物被掳，犹幸不伤人。未几，闻东向高邮等处而去，其祸恐未艾也。
　　四月中旬，菜麦将登，乃于望前大雨连绵，浃旬未已，大非佳兆。
　　乙酉五月初十日，弘光因北兵追逼南京城，遂弃城遁走。清朝豫王不烦攻战，已定南京，差鸿胪寺黄家鼒等安抚吾苏，于六月二十六日入苏城。二十七日，有长洲县庠顾所受愤激时变，决计自尽，书绝命词于汗巾，又留二语于几上云：今日不为自经沟渎之谅，他日必为被发左衽之民。往缢于学宫，为人所阻。出投学前河内死。
　　国难睹记
　　崇祯十七年自二月二十五日昌平鼓噪，都中错愕，溃兵千余，皆山陕人。尔后凡寓燕西人，悉行驱逐，几至内变。当事者旋出示抚慰，人心稍定；继即传报固原失陷，真保定府道等官，俱为我兵缚□，当事者匿不上闻。三月初十，边报紧急，先帝时时召对诸辅臣、九卿、科道，默无一言，惟相向涕泣而已。首辅陈演曾发迁避南京之议，先帝云：国君死社稷，义也。宁有弃封疆而居南面者！词色并厉。乃十三日外报益急。陈演、蒋德璟上疏请归田里，听其回籍。蒋则星夜出京；陈独稽延不发，后从贼，被刑而死，殊可愧恨！先帝屡谕内九门最是要紧，每门拨科道官二员巡视盘诘；亦俱草率应故事。十五日报居庸关陷，皆束手无策，止有守城一着。随令各将官于十六巳时率兵上城。是日午后，城门始闭，每一城垛，派一兵守之。其着意者，惟襄城伯李国祯一人，余诸将及内官各瞪目相视，无他策也。十七日五鼓，炮声始发，如雷灌耳。午后，贼已薄城，城外火光灼天，内皆罢市。时阴云四起，日色惨淡，百姓如坐针毡。十八日，街道萧然，往来止有巡街官卒，大声呼喝，掩饰耳目。下午，兵部有密报，外罗城彰义门巳陷，杀人甚多，城上炮声不绝响，人竞□。闯贼因是日干支不利，择十九日辰刻入城。其夜炮声彻晓。九日寅刻，先帝出宫，杂内臣中，先至正阳门，传令开门，守者以未得旨，坚不肯开，乃城上放炮者架炮反望内发。又奔顺城门，守门者亦如之。不得已，驰往定国公府，府中人以主人出外为辞。先帝见势不可为，复入宫哭别圣后，言其颠末，后即自缢而崩。先帝将袁妃手刃，恐城破受辱也。又加刃公主，仅断一臂，欲加刃于东宫而中止。辰刻破城，帝不知所之矣。贼之入城，东进齐化门，西进顺城门，街衢挟老挈幼，相向而哭者万万人。少顷，红衣贼手持利刃，腰刀弓矢，口呼献驴马。民家有牲口者，悉献出。百姓门首，皆贴「永昌元年顺民」六字。各排香案，手执线香一枝，或贴「顺民」二字额上。不拘何色人，俱穿极破青衣，戴破毡帽。是时破衣破帽，重价求之不得。各官多跪迎者，贼兵口骂「奴才！奴才」！正仓皇间，传已出安民榜，争往观之，皆假慈悲语也。未几，闯贼入，飞骑数百，或出或入，遍觅先帝不得，出伪示云：如有献出崇祯者，世授伯爵，黄金万两；隐匿不报者，全家诛戮。至二十一日，闯贼到煤山，见先帝已殉社稷，从死者惟内官王之俊一人。帝蓬首跣足，身穿白衣，左衿上书「大明皇帝」四字，右衿上有血书数语云：祗因失守封疆，无颜冠履正寝。朕之骤失天下，皆因贪官污吏平时隳坏，宜尽行诛戮等语。闯贼即令内官发出，用极薄杨木棺盛之，停东华门茶棚内。周后自缢龙榻上，周身用线密缝其衣，上被以锦被，容颜如生。内臣王之俊亦停棺茶棚侧。各官既授伪职，往来过此，但以扇掩面，无下马哭拜者。贼招李襄城使降，襄城伯李国祯绐云：须礼葬先帝毕，乃降。贼初不肯，李争之再四，侃侃不屈；方改殓梓宫，葬以帝礼，祭以王礼。四月初一日，舁至皇陵安葬。先一日，闯贼传令东宫暨定王子大行皇帝梓宫前行祭奠礼。东宫身穿白箭衣、白快靴，行礼毕，即偪之入内。出丧之日，止一李国祯匍伏哭送。葬毕，即自杀，真勳臣中第一人也。是时闻变殉难者，巡视京官御史王章。章同事光时亨劝其逃避，章云：宁死不去。欲入宫殉先帝，行至朝天宫，被贼兵所杀，而同时时亨竟蒙面从贼矣。大农倪元璐，从容就义，朝衣北向，俨然如生。甲戌状元刘理顺，合家一十八人俱赴井死。总宪都御史李邦华，死时望北辞阙，向文山先生像叩首，口占一赞、一绝句，使家人扶缢。佥都施邦曜占二句云：渐无半策匡时难，惟将一死答君恩。遂自缢死。阁臣范景文，自沈于井。宫詹马世奇、周凤翔，俱自缢。各有二妾从死。词臣汪伟与妾耿氏同死。大理卿凌义渠，与妻同死。车驾司主事成德，自尽。驸马都尉巩永固，全家自缢。新乐侯刘文炳，全家自焚，其死尤惨。以上诸臣，俱于十九日死。其不受伪命而继死者，太常寺吴麟征、诠司许直、刑部待郎姚孟祥同其子新科进士孟章明、太仆寺卿申佳胤、都给事中吴甘来、职方金铉、顺天学院陈纯德、御史陈良谟；而襄城李国祯则□后死。其贞心劲节，尤为铁中铮铮者。共计抗节死义之臣，二十有三人。城破之后，红衣贼填街塞巷，以寻寓为名，掳掠财物，索金银，次索首饰、器皿，再次掳绸帛衣服，最后罄劫所有，荡然如洗。妇女无论官民之家，恣其奸淫，淫后即踞其居室，多则三、四十人，少则一、二十人，食以牛羊犬豕，小不如意，即白刃相加，蹂躏惨毒，殆无人理。惟死节之家，贼知钦敬，标「忠臣」二字于门，不犯妻女，不掠财物。二十日，伪天佑殿大学士牛金星出示，凡在京文武，俱于二十一日早赴东华门，各报先朝职名，愿为官者，量才擢用；不愿者，听其回籍；隐匿不报者，全家诛戮。贼初入城时，缙绅恐以衣冠贾祸，悉毁其进贤冠；及见此示，变愁为喜，从梨园装具中觅冠，一冠价踰三四金，得者以为幸。二十一日黎明，齐至东华门，投递职名，闯贼李自成上坐，左右伪丞相牛金星、伪都督李宗敏、李牟权，将军师□、总兵白广恩，官抚民制将军（即副总兵）梁甫、郭某，果毅将军董天成、马岱、白某、姜镶、军师宋矮子、六政府（即六部）宋企郊、张璘然、巩堉、侯恂、黎志陞、叶初春等四十余人名为随驾，两班分坐。将投报者逐一唱名，用者，送吏政府；不用者发都督府，极刑追赃。受在京伪职韩四维、杨枝起等二百余人，受北直、山东、四川府州伪官魏天赏、杨璥等四百余人，夹死者朱纯臣、邹逢吉等二十余人，被夹而复斩者五百余人，辅臣陈演、方岳贡、邱瑜与焉。戚畹受刑尤惨，其受刑而未死者无算。此后街上，止见贼兵，不见一民；祗缘苦索金银，凡状貌魁梧者，或认为宦官、或认为富翁，执去极刑拷逼，十百千万，不满其欲。已而褴褛者令其剉草喂马，故路少行人。二十九日，礼政府出示，勒文武官员举贡生儒耆老等劝进，择定四月十七登极。自四月十一起，百官到午门外习郊天、祭地、即位、颁诏等仪。伪丞相又谓闯贼云：草诏须得一名公，因荐杨廷监、周钟俱可；乃两人互相争草，几至攘臂，不知有愧耻矣。是时，凡受伪职者，门上皆贴钦授某官，每日碌碌习仪，不遑夹打。至十二日，忽报西平伯吴三桂大兵临城；闯贼见报，即发精兵三千出敌。行至通州，遇吴兵三百余骑，贼兵轻敌急战，遂至大败，逃回者不过数人。报到，闯贼大骇，即与其党共议，谓吴兵强劲，我兵如何小觑！众但唯唯。闯贼愤怒，大叫：昔日之言何言也！即出令箭一枝，往亲征。明日五鼓，齐发。众贼闻令，皆大恸，怨声载道。十三日黎明，起兵出齐化门，闯贼身穿青布箭衣，戴金顶大帽，黄靴黄伞。在京官民人等跪送，东皆新授伪官，西皆百姓，观者如堵。闯贼向被箭伤左目，已成一漏，日夜流血。是日兵至通州，即遇吴兵，且战且走，诱之深入，方与鏖战，伏兵四起，贼兵大败，歼其精锐十之八九。先是，南人在京遇变，无不思归者，乘此间隙，假扮乞丐，乃得逃回。二十五日，闯贼收集余党，复入都城，大肆劫掠。二十九日，草草登极，颁伪诏。三十日，闻北兵将至，知京城难以久居，遂放火杀人，劫掠妇女；宫殿民房，尽行烧毁。五鼓出城，仍逃入秦中。凡受贼伪命诸臣，亲见其贴钦授衔于门者，开例于后；稍属风影，概不敢列。吏政府（即吏部）大堂宋企郊，文选司杨枝起，考功司郭万象，验封司熊文举，稽勳司侯佐，司务叶澍。户政府（即户部）大堂杨正休，少堂张璘然，从事（即主事）金震生、介松年，司务魏学濂。礼政府（即礼部）大堂巩堉，少堂梁兆阳，仪制司从事王某，祠祭司李森先，主客司吴之琦，精缮司刘大巩。兵政府（即兵部）大堂侯恂，少堂杨士聪，职方司傅景星，车驾司沈元龙，武库司吴刚思。刑政府（即刑部）大堂安兴民，少堂振声。工政府（即工部）大堂黎志陞，少堂叶初春，从事孙即、施凤仪、缪沅。弘文院（即翰林院）修撰韩四维、何瑞征、杨廷监、陈名夏，检讨周钟、朱积、张瑞，庶吉士刘余谟、张家玉，国子监司业薛所蕴，学录钱位坤。大理寺卿吴家周。吏谏垣（即吏科）申芝芳。户谏垣戴明说。兵谏垣（即兵科）光时亨。太常卿刘昌，寺丞项煜。验马寺（即太仆寺）卿宋学显。光禄卿李元鼎。直指使（即御史）涂，必泓。山东盐运使王孙蕙，淮扬盐运使魏天赏。淮扬兵备道方运昌。庐州府尹（即知府）熊世懿，扬州府尹杨璥，淮安府尹锁青缙。定州州牧（即知州）董复。尚有未尽开者。先帝遭逢多难，身殉社稷，得正而毙，可悲！可仰！当日捐躯尽节诸公，固自烈烈英英，垂芬竹帛。然读书一理、沾思食禄者，殊多蒙面，事仇忘君辈，义行同狗彘。独有一卖菜翁，不过负贩小民，目睹先帝盛以杨木薄棺，停储芦棚下，不胜痛愤，遂撞死于棺旁。岂非忠义性成，超出寻常万万者哉！惜不知姓名，附录其事，以彰殊美。
　　岁在甲申仲夏之月，草莽陈莽波臣记。
　　史阁部、黄虎山殉国纪略
　　阁部守淮扬，北兵猝至。时，靖藩先奉旨吊守板子矶，兵将寥寥，已成众寡不敌之势，阁部誓死坚守。北兵展转趣降，阁部乃绐北兵曰：若果欲定盟城下，须令兵将团聚一处，佥同面约。北兵从之，悉至扬州北门。阁部了见人多，发一大炮，打死北兵无算。俄而复聚，又发一炮，打死益众。北兵未尝退怯。此时若更有一二枝兵相助，事之成败未可知、其如声援断绝！此孤军困守，阁部见炮打不退，敌气益锐，勇往益前。已知事不可为，惟有望阙叩首，以图自尽。而北兵已攻破西城，擒拥阁部见豫王；阁部长揖正言曰：此一揖，谢尔率兵剿闯，为先帝报仇。又一揖，曰：此谢尔不嗜杀人。既而睁眼不屈。北兵欲降之，骂不绝口，遂遇害。豫王为之改容，重其忠烈，而叹南朝之无人也。
　　靖藩先与阮大铖合兵共守板子矶，以堵左兵。塘报刺谬，不知北兵破维扬，亦不知大骂从太平进靖营也。无几何，北兵骤至。时，营兵多守江干，靖藩知事必偾，乃单骑驰北营，挥铁鞭，冲击数十人，以示黄将军志不可屈。归向弘光曰：陛下死守京城，各镇尚可合兵勤王，事之成败未可知。奈何听奸人之计，轻身先出！今北兵以如云之众，攻其无备，虽系孙、吴复生，亦当束手。此爵负陞下耶！陛下负爵耶！泪如雨下。即拔剑自刎而死，面不改色，生气凛然。北兵异之。如虎山者，阁部之下一人而已。
　　播迁日记
　　乙酉五月初，连日警报叠至。初十日，赵忻城有演教放大炮之示，不果。夜分，北风甚急，北兵渡江，由七里滩进逼京城，时已将晡。弘光计无所出，召内官韩缵问策。韩云：此番势既汹涌，我兵单力弱，今日之事，战守和无一可者。不若御驾亲征，济则可以保社稷，不济亦可以全身。弘光可其议，即刻趣装跨鞍。时将二鼓，从通济门出，携带惟太后及一妃，外多内臣从行，文武官绝少。或云往武林，或云往云贵，纷传不一。先是旬一日，啧有人言，未尝不斥其妄。至此果来，然知其怀念已非一日，则马士英实倡此谋也。或又云天平（？）。
　　十一日昧爽，哄传弘光已出城，京中文武，一时多遁去；有不去者，将门首封示尽行洗去。男女争先出城，扶老携幼，惶遽拥挤间，有蛾眉少艾，金莲窄窄，跬步难行，见之不胜心恻。且既而复返者，十有八九；以虽多兵卒，不便遄往。已而门闭，欲返不得者，十之二三，旁徨踯躅，莫竟其终也。辰刻，忻城出示安民，有「大驾播迁，本府死守此土」以至「大清大帅自有酌裁，尔民不必惊慌徙避」等语。副院杨维垣朱示云：「天子出巡，乃古今暂避常理，本院惟有尽忠殉国」等语。已即自经。各门既闭，百姓数百人往中城狱，拥太子上马，从西华门入宫，尚未栉沐。圜中人悉自出，奸民悍兵乘机入大内，抢掠金帛，强有力者多得之。太子虽为百姓拥入，文武大臣无一至者。众共擒相国王铎禁中城，拔发撏须毒殴之；旋入其家，抢劫一空。两月来天气阴惨，是日天清日朗。图迁虽马士英主之，实因弘光追咎其劝即大位，今值多难，仍着士英区处，故以出奔之说进。且士英之资浮于弘光，欲图苟免之念愈甚。若弘光不去，士英不得独去；迨既出，置弘光于靖藩黄得功营，士英扬鞭挟资，兵从拥卫而去，竟作天外飞鸿，安问北面所事之人乎！先是，马士英吊川兵三千，为出奔扞卫计。去而不尽者若干人，作祟于城；方勇并力一心，昼夜巡警，兵惧而不敢肆。秦淮两岸，灯光烛天，彻夜如昼。
　　十二日早，开太平门，驱川兵出走，城外之民遂杀之，伤一、二十人。炮声自朝至午而少息，川兵无复存留在城者。城内栅门，盘诘甚严，获奸细及马士英中军共七、八人，忻城立斩之。阮大铖家被抢，冯可宗、陈盟、王心一、周之璵、冯家桢、蒋鸣玉、张元始、姚士衡、沈应旦、吴希哲、陆康积、申绪芳、葛含馨、罗志儒、黄里赤、陈济生、申演芳、吴适、顾绎诒、陶廷烨俱去，张捷、高倬俱死。午后，太子传告示，用朱标坐日空字，黄纸书之：
　　泣予先皇帝丕承大器，克钊前猷，凡诸臣庶同甘共苦，播着中外，罔不宜知。胡天不佑，惨罹奇祸，凡有血气，烈眦痛心。泣予小子，分宜殉国，思以君父大仇，不共戴天，皇祖基业，血汗非易，忍耻奔避，图雪国冤。幸诸勳戚文武先生，预怜倾废，冀振予宗，迎立福藩，共图雪耻。予惟先帝是哀，投奔南都，实欲哭陈大义，身先士卒；不意巨奸蔽障，致樱桎梏。予虽幽城狱，每念先帝，无日不悲哀痛绝也。如今日者，闻兵远避，先为民望，其如高皇帝之陵寝、亿万苍生之性命何！泣予小子，将历请勳旧文武诸先生，念高皇帝三百年之鸿□、先皇帝十七载之旧恩，助予振旅，扶此颠沛！何期父老人民围抱出狱，拥入皇宫！予见宫殿披靡，祖业几坠，不胜悲涕。尔诸父老焉知予身负重冤，岂尔尊南面之日乎！谨此布告在京内外勳旧文武先生庶人等，□此痛怀，勿惜会议，予当恭听，共析皇猷，勿以前日有不识予之嫌，惜尔经纶之教也，不念旧恶，垂诸训典，非敢云赦，即愿即临，匡予不逮。
　　十三日早，开通济门，放勇卫营兵入城，乘间而出者甚众。栅稍宽，店肆颇有开张者。文武诸僚，集中府会，议安民守城，各有告示不等，然俱不及立新主事。是日，太子封中城狱神萧王，用龙匣差官棒敕，二人执金棍前道，至禁中开读，兵马司素服迎之，以其所居之室改为殿宇。傍晚有云间贡生徐瑜、萧某谒忻城，面陈太子宜即位，忻城立叱斩之。
　　十四日至城，忻城缒出见于营，议进城事。保国公朱、镇远侯顾、驸马齐某等，俱在。豫王问：『尔等勳戚为出自太祖、出自成祖』？一一问答。豫王喜忻城守城有功，加位兴国公；手携立保国之右，赐金镫银鞍马貂裘八宝马帽等物。进午酒，席地共饮，问太子何在？忻城次日送至营。李乔携进大清告示，遍挂通衢，民心稍定。录其告示二道：
　　大清国摄政叔父王令旨，晓谕南京、河南、江西、浙江、湖广等处文武官员军民人等知道。尔南方诸臣，当明朝崇祯皇帝遭难，陵阙焚毁，国破家亡，不遣一兵，不发一矢，不见流贼一面，如鼠藏穴，其罪一也。我兵进剿，流贼西奔，尔南方尚未知京师确信，又无遗诏，擅立福王，其罪二也。流贼为尔大仇，不思征讨，而诸将各自拥众，扰害良民，自生反侧，以启兵端，其罪三也。惟此三罪，天下所共愤，王法所不赦，予是以恭承天命，爰整六师，问罪征讨。凡各处文武官员，率先以城池地方投顺者，论功大小，各陞一级。抗命不服者，本身受戮，妻子为俘，若福王悔误前非，自投军前，当释其前罪，与明朝诸王一体优待，其福王亲信之臣，早知改过归诚，亦论功大小。檄到之处，民人毋得惊惶奔窜，农商照常安业。城市秋毫无犯，乡村安堵如故。但所用粮料草束，俱须豫备，运送军前。兵部作速发牌出示，令各处官员军民人等，及早互相传说，毋得延迟，致稽军务。特兹晓谕，咸使闻知。
　　钦命定国大将军豫王令旨，统领大兵，勘定祸乱，顺者招抚，逆者剿除，大兵到处，兵不血刃，官员賫奉敕印来降，不次优擢者有之，照旧供职者有之，民间秋毫无犯，产业安堵如故。昨大兵至维扬，城内官员军民樱城拒守，予痛恤民命，不忍加兵。先将祸福谆谆晓谕。迟延数日，官民终于抗命，然后攻城屠戮，妻子为俘，是岂予之本怀，盖不得已而行之。嗣后大兵到处，官民抗拒不降，维扬可监。夫人皆天地所生，逆命之徒，欲死则宜自尽，何得贻累生灵？本朝承天之眷，遇战必胜，攻城必克，不敢自矜，谅尔等闻之熟矣。虽然，耀德不观兵，仁义招抚，天时人事，洞然可监。今福王僭称王号，沈湎酒色，信任佥邪，民生日瘁。文臣弄权，只知作□纳贿，武臣要君，惟思假威跋扈。上下离心，烝民涂炭极矣。予念至此，感叹不已。故奉天伐罪，救民水火，合行传谕，咸使闻知。
　　十五日，太子出洪武门入营，豫王敬礼甚厚，留之营中，衣以紫袍；云真假不能办，须带归于北以明之。百官是日朝贺豫王始。
　　十六月，百官递职名，到营参谒如蝟。时将午，礼部尚书钱谦益引大清官二员、兵从五百余骑，从洪武门入。谦益向帝阍四拜，因泪下，北兵问故？益曰：我痛惜太祖高皇帝三百年之王业，一日废坠。受国深恩，宁不伤心！北兵叹息。候开正阳门进，索钥匙不得。因进东长安门，盘九库钱粮，官兵俱□于内；忻城刖贯抢掠大内兵丁八九人，游行市中，传百姓设香案，俱用黄纸书「大清国皇帝万岁、万万岁」并「风调雨顺，国泰民安」等字。又大书「顺民」二字，黏于门。午后，拨北兵五十名守通济、洪武、聚宝三门。刘良佐兵为祟南门外，百姓诉于豫王，发北兵三百赶杀，立刻降之。
　　十七日，文武官争趋朝贺，职名红揭堆至五尺者，凡十数堆。其生监、候选、候考等人，无一不至。豫王不见。
　　十八日，文武官及乡坊里保人等，送币帛、牲醴、米面、熟食、茶叶、烟酒、糖果等物于营，络绎塞途。忻城约各勳戚唤戏十五班，进营开宴，逐出点演。正观饮，闻塘报：各镇兵至。忻城手递报与王，阅之漠然；又点戏四五出，方撤席，发兵迎敌，即刻便行。内官进箩鱼两大箩，不受。
　　十九日，北兵八人抢小物于乐神观，道士禀王，即命缚来斩之。差御史刘光斗、少卿黄家鼒、御史王某、郎中徐某等，往淮安、宁国、苏松等处讨取降顺册。北兵搜不朝贺现任官陈盟等家，有收其家属者。豫王出示，令前日大内抢劫金银缎疋腰刀等物，自行交还武英殿或江宁县，免其前罪；仍令总甲逐户搜查，有藏匿者枭示。
　　二十日，令文武各官将印信劄付尽交纳武英殿，听换给文。又令东北二城居民出房与北兵居住，限三日内出完。大开城，放出城三日。忻城伯剃头起，是后徐魏国、柳安远、徐永康、汤灵璧、李临淮等，以渐俱剃讫。文官止李乔、姚孙珏、叶应祖等，实为出家，适合时尚。
　　二十一日，合城百姓既苦搬移，又恐五镇兵至，难免杀戮，惴惴弗宁。三日内之间，路不能行，露宿道旁，与暴棺城市者，不可胜记。
　　二十二日，豫王念史阁部忠烈可嘉，令建祠立坊，旌扬荐馨，仍令礼部尚书优恤其家眷，以示异数。
　　二十三日，中书龚延祥义不臣服，投武定桥河内而死，浮尸二日。
　　二十四日，豫王进城，身穿红锦箭衣，乘马入洪武门，官员红素服不等，分班立于两旁迎贺。先一日，礼部红榜遍贴城，故无一不至。
  </div>
  <div class="pagination">
   <a href="崇祯记闻录.html">
    上一页
   </a>
   <a href="崇祯记闻录.html">
    1
   </a>
   <span class="current-page">
    2
   </span>
   <a href="崇祯记闻录_page3.html">
    3
   </a>
   <a href="崇祯记闻录_page4.html">
    4
   </a>
   <a href="崇祯记闻录_page5.html">
    5
   </a>
   <a href="崇祯记闻录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
