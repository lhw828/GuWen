<!DOCTYPE html>
<html>
<head>
    <meta charset="UTF-8">
    <title>南越笔记 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 1 页/共 18 页</h1>
    <div class="content">南越笔记　清 李调元
　　●序举鼓掉挡击以谈天，语辨而失于诬，指监剽沙塥以言地，辞强而背于理。

　　载笔者间收之水经国志，聊存一时应对之捷。其去多识之学，水火也。夫自虞帝明庶物，孔门讲格致，而后之儒者遂不厌详悉，举凡峙流夭乔翻飞喙息之俦，无不欲各尽其情实而自成一家言。如嵇含之《南方草木状》、范成大之《桂海虞衡志》，以暨《岭表录异》等篇，大抵皆足补《禹贡》厥包实竹笋之名，职方其畜为鸟兽之异。其为五岭九溪搜奇矜异，洵哉不少遗漏。远游者讠夸奥博，土著者务精核，后之人纵有闻见，又何加焉。虽然，时有古今，则物亦有显晦。今即以东粤论，如瓯逻巴之入市献琛，前古所无；南越王之桂蠹火树，于今未有。即此以推，固不可以泥于前古或志或不志矣。予自甲午典试粤东，惜所游览仅五羊城而止，虽欲征之前贤所记而未逮也。岁次丁酉之冬，复来视学，此古太史轩采访之职也，遂得遍历全省诸郡县，可以测北极之出地以占时变，可以乘破浪之长风以穷海隅，可以审扶荔之不宜于北土，可以征灵羽之独钟于丹穴，幽渺而至五行符瑞所不及载，载而莫阐其理者，亦可以征信而核实。畴见昔人著述，诧为怪怪奇奇惊心眩目者，至是又不觉知其或失则诬，或当于理，而因为之弃取焉。且因为之上下草木鸟兽各纵其类焉。书成计一十有六卷。敢曰《尔雅》注鱼虫，壮夫不为也，亦聊以广箧中之见闻尔。

　　绵州李调元雨村撰

　　●卷一◎粤东气候邱文庄《奇甸赋》云：“草经冬而不枯，花非春而亦放。”《通志》谓：正月李桃花盛，柔桑可采，皆南中气然也。又，“四时皆是夏，一雨便成秋”，子瞻记中语也。

　　◎立春立春日，有司逆勾芒土牛、勾芒名扌幼春童，著帽则春暖，否则春寒。土牛色红则旱，黑则水。竞以红豆五色米洒之，以消一岁之疾疹。以土牛泥泥灶，以肥六畜。

　　◎元日元夕元日拜年，烧爆竹，啖煎堆白饼沙壅，饮柏酒。元夕张灯，烧起火，十家则放烟火，五家则放花筒。嬉游者率袖象身香筒，打十八闲为乐。城内外舞狮象龙鸾之属者百队，饰童男女为故事者百队，为陆龙船，长者十余丈，以轮旋转。人皆锦袍倭帽，扬旗弄鼓，对舞宝灯于其上。昼则踢毽五仙观，毽有大小。其踢大毽者，市井人；踢小毽者，豪贵子。歌伯斗歌，观者为庆头，其灯师又为谜语，悬赏中衢，曰灯信。

　　◎灯公海丰之俗，元夕于江干放水灯，竞拾之。得白者喜为男兆，得红者谓为女兆。

　　广州灯夕，士女多向东行祈子，以百宝灯供神。夜则祈灯取采头，凡三筹皆胜者为神许，许则持灯而返。逾岁，酬灯。生子者盛为酒馔庆社庙，谓之灯头，群称其祖父曰灯公。八月十五之夕，儿童燃番塔灯，持柚火，踏歌于道，曰：“洒乐仔，洒乐儿，无咋糜。”塔，累碎瓦为之。象花塔者，其灯多。象光塔者，其灯少。柚火者，以红柚皮雕镂人物花草，中置一琉璃盏。朱光四射与素馨茉莉灯交映。盖素馨茉莉灯以香胜，柚灯以色胜。

　　◎打仔  采青下番禺渚乡，每正月初，儿童集山间，以拳棒相角。曰“打仔。”又，自初十至十五，窃蔬者相淫奔，曰“采青。”

　　◎五月五日粤中五月采莲竞渡，至五日乃止。广州夺标较胜，有逾月者。今此风已戢，惟大洲龙船高大如海舶，具鱼龙百戏。积物力至三十年一出，出则诸乡舟行以从，悬花球绣囊，香溢珠海。又载，世屏堂在府城西，宋知广州蒋之奇建。其下有池，列石嶙峋，即南汉所为明月峡玉液池。旧有含珠亭、紫云阁，每端午令官人竞渡其间。

　　◎夏至夏至磔鸡御蛊毒。农再播种，曰挽禾。小暑小获大暑则大获。随获随莳，皆及百日而收。

　　◎放鸽会广人有放鸽之会。岁五六月，始放鸽。鸽人各以其鸽至，主者验其鸽为调四、调五、调六七也，则以印半嵌于翼，半嵌于册以识之。凡六鸽为一号，有一人而印一二号至十号百号者，有数人而合印百号者。每一鸽出金二钱，主者贮以为赏。

　　放之日，主者分其二。一在佛山，曰内主者；一在会场，曰外主者。于是内主者出，教以清远之东林寺为初场，飞来寺为二场，英德之横石驿为三场，期以自近而远，鸽人则以其鸽往。既至场外，主者复印其翼，乃放鸽。一日，自东林而归者，内主者验其翼印不谬，则书于册曰：某日某时某人鸽至，是为初场中矣。一日自飞来而归，一日自横石而归，皆如前验印，书于册，是为二场、三场皆中。

　　乃于三场皆中之中，内主者择其最先归者，以花红缠系鸽颈而觞鸽人以大白，演伎乐相庆。越数日，分所贮金。某人当日归鸽若干，则得金若干。有一人而归鸽数十者，有十人千鸽而只归一二者。当日归者甲之，次日归者乙之，是为放鸽会。

　　◎七娘会七月初七夕为七娘会。乞巧，沐浴天孙圣水。以素馨茉莉结高尾艇，翠羽为篷，游泛沉香之浦以象星槎。十四祭先祠厉为盂兰会，相饷龙眼槟榔，曰“结圆”。

　　潮州则曰“结星”。二十五为安期上升日，往蒲涧采蒲，濯<音┭><音┭>水。

　　◎吹田了东莞麻涌诸乡以七月十四日为田了节，儿童争吹芦管以庆，谓之吹田了，以是时早稻始获也。

　　◎剥芋八月蓼花水至。有月，则是岁多珠。为大饼象月，浮桂酒，剥芋。芋有十四种，以黄者为贵。

　　◎九日广州琼州风俗九日载花糕、萸酒。登五层楼双塔，放响弓鹞，重阳登高放风鸢。又载，风鸢之戏，广州则以重阳，琼州则以五月，南风盛时，截竹纟困布续藤为绳放之，声闻数里。鸢制大可十倍，其说洵然。但余于秋时在琼，春时在广，亦见有放纸鸢者，惟与吴中止嬉春月，风候为特异耳。

　　◎迎降霜降展先墓，诸坊设斋醮，禳彗，谓之迎降。

　　◎下元会十月下元会，天乃寒，人始释其荃葛，农再登稼，饼菜以饷牛，为寮榨蔗作糖食绘，为家宴团。

　　◎挂冬冬至祭墓，曰“挂冬”。

　　◎团年送年小除祀灶，以花豆洒屋。次日为酒以分岁，曰“团年”。岁除祭曰“送年”。

　　以灰画弓矢于道射祟。以苏水染鸡子食之，以火照路，又曰“卖冷”。

　　◎灶卦永安岁除夕，妇人置盐米灶上，以碗覆之，视盐米之聚散以卜丰歉，名曰“祝灶”。男子则置水釜旁，粘东西南北字，中浮小木，视木端所向。以适其方，又审何声气。以卜休咎，名曰“灶卦”。

　　◎吹角顺德之容奇、桂洲、黄连村，吹角卖鱼。其北水古、粉龙渚、马齐村，则吹角卖肉。相传黄巢屯兵其地，军中为市，以角声号召。此其遗风云。

　　◎赌蔗斗柑之戏广州儿童有赌蔗斗柑之戏。蔗以刀自尾至首破之，不偏一黍，又一破，直至蔗首者为胜；柑以子多为胜。

　　◎俗尚师巫永安俗尚师巫。人有病，辄以八字问巫。巫始至，破一鸡卵，视其中黄白若何以知其病之轻重。轻则以酒馔禳之，重则画神像于堂，巫作姣好女子，吹牛角，鸣锣而舞，以花竿荷一鸡而歌。其舞曰赎魂之舞，曰破胎之舞。歌曰鸡歌，曰暖花歌。暖花者，凡男婴儿有病，巫则以五彩团结群花环之，使亲串各指一花以祝。

　　祝已而歌，是曰暖花。巫自刳其臂血以涂符，是曰显阳。七月七夕则童子过关，十四夕则迎先祖。男子或结场度水，受白牒黄诰，妇人或请仙姐，施舍钗钿。仙姐与女巫不同。女巫以男子为之，仙姐以瞽人之妇为之。

　　◎妇女足不袜粤人妇女尚高髻短裙，春时以踏青斗草为戏。非士大夫家，大抵足皆不袜。

　　唐人咏句云：“细尺裁量减四分，碧琉璃滑裹春云。五陵年少欺他醉，笑把花前出画裙。”后人指此诗为妇人裹足之证。

　　◎放闲韶州十月朔日农家大@@，为米糍相馈，以大糍粘牛角上，曰：牛年牛照水，见影而喜。是日，牛不穿绳，谓之“放闲”。

　　◎小熟大熟粤中田禾二熟，以五月为小熟，九月为大熟。志称谚云：“干冬湿年，禾黍满田。”各郡皆然，惟琼州独异。曰：“冬湿年干，禾黍满田；冬干年湿，禾黍少粒。”

　　◎水田旱田坡田牛田人田滨海诸邑有水田、旱田、坡田。其坡田只宜莳山蓣、番{艹储}、芋艿。诸杂粮兼收，可以佐食。《草木状》云甘{艹储}根叶如芋，实如拳，有大如瓯者。蒸煮食之。旧珠崖之地，不业耕稼，惟种甘{艹储}，秋熟收之，蒸晒切如米粒，仓团贮之，名曰{艹储}粮。《志》称：“八月芋可剥，九月红{艹储}登。”按粤俗，以葵衣御雨。《通志》云：新会蒲葵，其本作扇，其末作蓑笠、簟{席}.又有一种油葵，出阳江恩平，性柔，止可作蓑笠。上番禺诸乡，地瘠而民皆窳。耕者合数十家牛，牧以一人，人以一日。其牧牛之田曰牛田。所生草冬亦茂盛，食牛肥泽。其种稻者曰人田。上番禺牛田多，下番禺人田多。又，广州之地，凡潮田稍高者，犁必以牛，牛必以吉贝核渣饲之乃肥有力。核中有仁，榨油已，其渣尚有润泽，故牛嗜之。牛皆水牛，春以犁田，冬以驮榨。榨者，榨荻蔗以为糖也。

　　水牛多产神电。《志》云：“电白旄牛。”即此。

　　◎赶墟《南越志》云：越之市名为墟，多在村场，先期招集各商，或歌舞以来之。

　　荆南岭表皆然。吕沈《化州诗》：“三日一墟人不断。”李德裕《压州诗》：“鱼盐家给无墟市。”故村镇赶集者，谓之“赶墟”。

　　◎坐粤中多产竹，可结为筏。自那旦登陆至雷沿海山溪迂绕日多，问渡深阔处用船，遇浅窄溪流，土人多以竹筏撑渡往来行李。此制岭北浅溪中亦有乘之者，名曰“坐”。《六帖》云：罗浮罗阳溪生龙葱竹，叶似芭蕉，阔二尺余，长二丈。

　　《韶州志》云：英德出凤尾竹。

　　◎珠娘珠儿任《述异记》：“粤俗以珠为上宝，生女谓之珠娘，生男谓之珠儿。”今粤中女郎善操舟，皆戴{艹席}帽，四围施巾以蔽面，即古制所称苏幕遮也。

　　◎四鼓《岭南杂记》：粤中水塘宵更禁五更，仅四鼓而天已明矣。相传击五鼓则潮水泛溢，此亦谬悠之说，然城中犹五鼓也。杨诚斋诗云：“天上归来有六更。”

　　盖内楼五更绝，梆鼓交作，谓之蟆更，即六更也。见周遵道《豹隐记谈》。

　　◎女子采香《岭南杂记》云：海琼沉香，俱产黎峒，多虎狼毒蛇。其俗皆女子采香，耳带金环，首缠锦帕，腰佩利刀，什伯为群。崖间遇有窃香者，即擒杀焉。

　　◎中秋女始笄香山之俗，中秋女始笄。是夕，召亲戚为丸羹，食而笄之。初加{敫手}髻，既嫁变塌髻，形颇不雅。冬至，家以丸羹祀神，或以笄女，他时率不以笄也。东莞娶妇，入门庙见后，终身不复戴笄。南海番禺妇人平居不笄，有事则笄。女子出阁前一日始笄，笄多用莲花珠笄，乳媪笋壳尖笄，长乐兴宁匾笄。大小如其首，以金为梁，或四六，或八十，有偶无奇。虽田家妇子，笄靡不华，靡不朝夕在首。

　　永安妇人粗棉大苎，衣多青黑，发左右盘，无鬟鬓，皆戴塌笄。笄广五六寸，与头相等。以羊皮金纸剪劈为条者七或九或十一，名曰金缕子，以傅其上。笄亦以纸为之，外冒黑纱，四旁插大钗簪，自朝至夕，无或有妇不笄者。其未笄者有髻子，笄则无之，故常不去其笄。虽至贫，笄亦华好。嫁日，其姑来迎，其母送至夫家乃还。贫者率务勤苦，其俗如此。

　　◎粤俗好歌粤俗好歌，凡有吉庆，必唱歌以为欢乐。以不露题中一字，语多双关而中有“挂折”者为善。“挂折”者，挂一人名于中，字相连而意不相连者也。其歌也辞不必全雅，平仄不必全叶，以俚言土音衬贴之，唱一句或延半刻，曼节长声，自回自复，不肯一往而尽。辞必极其艳，情必极其至，使人喜悦悲酸而不能已已。

　　此其为善之大端也。故尝有“歌试”以第高下，高者受上赏，号为歌伯。其娶妇而亲迎者，婿必多求数人与己年貌相若而才思敏给者使为伴郎。女家索拦门诗歌，婿或捉笔为之，或使伴郎代草，或文或不文，总以信口而成、才华斐美者为贵。

　　至女家不能酬和，女乃出阁。此即唐人催妆之作也。先一夕，男女家行醮，亲友与席者或皆唱歌，名曰坐歌堂。酒罢，则亲戚之尊贵者亲送新郎入房，名曰送花。

　　花必以多子者，亦复唱歌。自后连夕，亲友来索糖梅啖食者，名曰“打糖梅”。

　　一皆唱歌，歌美者得糖梅益多矣。
</div>
    <div class="pagination">
<span class="current-page">1</span><a href="南越笔记_page2.html">2</a><a href="南越笔记_page3.html">3</a><a href="南越笔记_page4.html">4</a><a href="南越笔记_page5.html">5</a><a href="南越笔记_page6.html">6</a><span>...</span><a href="南越笔记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
