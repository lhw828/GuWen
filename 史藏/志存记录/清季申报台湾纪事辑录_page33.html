<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 33 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 33 页/共 118 页</h1>
    <div class="content">　　前年东国八重岛民舟破沈溺，经番众救起二人，以礼送回，东君殷勤称谢；昭昭在人耳目。番虽残忍，何曾伤及东人！日将照会中所称琉球难民被戕多命，其间溺毙不少，未必尽系番杀。既未申请究办，华官焉得而知！乃谓为知而不问，交词饰说，借口兴戎：其谬五。 

　　本年三月二十三日，日将照会到闽，若即选派大员统领练兵兼坐轮船先至琅■〈王乔〉屯驻，指拏分凶各番，缚候会办；其良番迁至他处，而移防护商舟官兵于其社，克期十日内日军未到之先办竣，非难事也。日将到时，官兵先在、罪人已得，即可商办善后，毋庸舍舟登岸；日将不能谓未办，必须再加惩创。纵欲亲履其地，已无番众出而与敌；东人虽狡，技将何施！闽督之不如此办者，非不思及也；恐两国兵勇悍鲁，设有故违节制，如马谡其人偶因细故相讧，稍伤和谊，有失中国宽宏仁厚、犯而不校之盛德。故先以婉辞劝阻，用昭和好。不意日将置之不答，遽尔弄兵，藐视逞强一至于此，犹以「岂失和交」为词：其谬六。 

　　日将照会内言生番凶恶性成，是以稍加惩儆，使知畏戒。今牡丹等社业已攻毁，是应惩者已惩儆矣，而犹拥兵不退；故中国大臣驶赴琅峤，亲趣日将退师。日将理穷意沮，忽言退师之权，伊能自主；奈已费银一百二十万圆无人赔补，事有为难。是东军之逗遛观望者，果为此百二十万圆此细事耳。虽生番力本穷乏，已受屠毒，势不能赔；在中国未犯东人，体制攸关，亦不能补。然现有应赔补之人，其人本有应赔补之理；祗烦中国一举手、一启口之劳，何所吝惜！顾虑而不之允。所以不允赔补者，因两国缔约方新，宜相眷顾；倘东人得银而退，欧洲诸国必笑为行动无赖，此番举动专为讹银。此后，东人何以自立于大国间！此正中国大臣爱重东朝之美意。日将不知省悟，既灭行凶番众、兼毁附近数社，心之残暴，不异凶番；且已擅犯我界，复屯兵于久为华民、熟番聚处之区。似此掩耳盗铃、鹊巢鸠占，自以为未犯万国公法，其谁欺欺天乎！其谬七。且止谤，莫如自修。东人之欲甘心者，凶番也；番已畏服，全师而退，则始事虽不合理，终事尚能知非。悠悠之谈，胡足重轻！今东人之心，路人知之：无非垂涎台地，希图侵踞。而又自知难以明言，一味支吾，待中国忍之不能再忍、怒而往逐，便可藉词理直在东、衅起中国以文其过；此非以意测度，有实证焉。传闻东朝秉国之臣，吟送日将振旅诗章，末有「为吊郑延平」句。郑延平者，前据台湾之郑成功也；非欲复其故土，何故思之吊之！殊不知康熙间江日升「台湾外志」言：成功之父芝龙，诱奸东女翁氏，始生成功；与其魁颜思齐于前明天启四年阴结党羽，谋踞东土。为东人所觉，遂星夜潜遁入台。是成功虽忠于明，其父乃东国奸徒叛党；东人读书无多，尚欲追吊成功，认为彼所自出，岂不贻人笑柄！转以华人局外谈论斥为流言，以动人心，冀掩覆其隐衷诡计：其缪八。 

　　总之，东师之兴，先则秘而不告；逮趣其退，又思赔补银圆。久踞中国边隅，筑城自固。中国犹不忍与绝、即加责逐者，正如天地之大，人物禽兽无所不容，不值以兵力相角耳，非有所顾忌畏怯也。东人转扬扬自得，恃其强词谓可夺理，尚在迁延不去；意谓不能得志于台，尚可突侵他口，乘人不备以逞其私。是欲破两国交和之道者，东人也；顾欲卸咎于局外之人：其缪九。 

　　至杞忧生措词，尤为失检。杀人者，牡丹社凶番；与他番无干，与台民更不相涉。乃一则曰征台、再则曰征台，是其心中、意中，早已在台而不在番；遂不觉情现乎词。抑知东朝弃其数千年诗书礼乐之风，一旦事事改从西法，自夸强盛，妄图非分；吾恐诱以效法者，将乘其敝而一蹴毙之！古人云：「秦人不暇自哀，而后人哀之」；又云：「螳螂方捕蝉，黄雀已伺其后」。正此日东人之谓也；曷不返自思耶！其谬十。 

　　有此十谬，不辩不明。现在东人仍在琅峤，且占至枋寮汛地；徘徊瞻顾，其意何居？试诘之杞忧生，其将何词以对（编者按：后段原续刊于二十九日报）！ 

　　七月二十八日（公历九月初八日——即礼拜二） 

　　「字林」述东使抵津 

　　「字林」友人于七月二十一日由津寄书曰：今早九点钟时，驶到一东洋炮船，内有东洋大钦差哦古坡及赞相官、扈从官多人并水师提督名「意多」者。盖东使驾铁甲船抵沽后，经昨日报闻，城内各官得耗，尽皆纷扰。查东洋一事，此处各人大以为谈柄；而前数日尤甚。是以一见炮船大桅高挂扬东君旗号，故聚集迎观者众多。使臣既登岸，即送入美国领事官署内；盖被领事相请，适馆授餐焉。其扈从各员繁多异常，闻尚难于安顿。未知钦使在京驻驾几日，但风闻须逗遛三、四日云。现李爵相尚未通问，或明、后日始将面晤；吾知胥差、皁隶皆往反奔命矣。又一日，当又见东使命各从员排成大队，前后簇拥，径往督宪行台也。于是乎，行拜揖俯首叩头之礼。礼既毕，各述闲话数句，或献茶、或奉酒，肴果各类陈设几筵。而言词将渐流及台事也。 

　　东洋兵轮由台到沪 

　　礼拜六晚，自琅峤到一东洋载兵之船名「太概撒可马鲁」者；盖由台湾赍文赴投于驻沪之东洋领事也。又传琅峤并无别样消息云。 

　　东使哦古坡到大沽 

　　东洋钦使哦古坡所驾铁甲船名「莫神干」及扈从炮艇于七月二十日驶抵太挺，出沽北河口；镇守炮台各员弁见两船各插东洋白地上画红日之旗，无不皇遽，不测其驶来何意。传闻下令将各炮□以弹药，授与兵士；传令务须急速准备，以应飞击截堵之用。孰知东洋兵船毫不露出凶意，寂然驶近；然则各军士如是踊跃，不亦见其保卫捍蔽之热心耶！今闻该铁甲船已回至燕台，东使惟留炮船一艘，以供驰赴津门并乘驾回南云；大抵因大沽口湾船不稳当云。 

　　颁令各口设防 

　　传得中国国家经已颁令各防官宪，务（？）须现在多办兵械及筹款为他防之举。若毕（？）属实，以知本国与东人议局有将谐之望矣。 

　　七月二十九日（公历九月初九日——即礼拜三） 

　　东船开驶近闻 

　　前日见东洋新来载兵船「大概撒可马鲁」者甫解炼出口，即有中国炮船名「永保」者亦燃火动轮，潜尾其后，不知何故；殆欲窥其动静及其去向耶！传闻东洋此船航海最捷，为载兵各轮舶之冠；故派令驶往天津，俟哦古坡东使反旆，即令驾回长崎也。 

　　又相传：前者「海宁」轮船自天津开回、未至大沽之半途，有人招止。盖因有东洋员弁欲附乘该舶驾往大沽口外彼时所直湾之铁甲船名「莫神干」，以迎候哦古坡云。 

　　讹字改正 

　　日昨报录「颁令各口设防」，内有「无须现在多办兵械」句，其「无」字误作「务」字；「若果属实」句，其「果」字误作「毕」字。因一时失检，兹故改正。 

　　七月三十日（公历九月初十日——即礼拜四） 

　　译「士林报」述天津友人来函 

　　华七月二十四日，有天津友人邮书于「字林」曰： 

　　『东洋钦使哦古坡与扈从各员尚顿辔于天津，闻已发介往京都；俟有复命，然后再行准酌驾轮以前往也。公使于华七月二十二日登岸时，东洋水手俱照泰西水师例，高踞横桅，成行而声庆。此日，各领事官咸往拜公使。公使于五点钟时，亦发赞相官往拜道宪；告以公使已抵津门，将以公事转赴京师也。翌日，道宪亲自答拜；然未闻是否获见。查前东洋公使柳原过境谒拜李爵相，仅委招商轮船局内微员两人回谒；故想哦古坡将必以此为戒，而或不敢烦拜也。现在天津诸人纷纷以台湾事相论，俱以为东洋于此役其欺我中国焉太甚！果能力惩，当无不互相庆幸。然通处虽有准备逐去东人之信，尚系传闻；到底两国景况，曾无异剑鱼攻刺大鲸鱼也。盖就目下而论，则东人实有可恃之势。华人以稍能效习泰西兵法，遂曾经自庆谓足克敌外邦；至现在，而始觉此意之误也。惟既自误其非，乃知上海及福建所造成木船多只，皆废然不足当东洋两铁甲船矣。顾以前听华官之语，自以为能敌一强国如法兰西者；至今而始知难敌一东洋小国也。故吾谓中国，一鲸鱼也；东洋，一剑鱼也。鲸鱼虽大如高山，而剑鱼或可辗转随意以剑刺之也。苟非得京内大臣筹定，使国内水陆诸君各员弁皆熟习泰西兵法，则两国之势恒当如是；自非将水陆军内号令一新，则永远而不能敌外国之小者矣。 

　　『昨日北塘至京都一路，拿拘东员两人；以不藏执照而擅入内地故也。在平日，或不至严查如是；惟时届此际，则不得为怪也。所怪者，独东人不自照例制以行耳。且东人于己国，凡于外人入内地各制，不许少有违误；则于自入他国，不亦当恪遵常制乎！ 

　　『昨日，有东洋水手在租界滩路与华兵争殴；相战久之，而华兵败绩云。 

　　『津、沽于今日谋乱一事，因李爵相烛照于几先，幸得威服各怀贰之徒；惟闻各官宪仍如不知有此事者。然有确闻：大沽以上炮台一座内之营兵径以兵器逃窜者，已有七百名之多；则洵非细事也。或谓曰：彼仅欲逃散以免罪耳。然有七百人之多，且又以别情揆之，则「逃散」二字岂可以称乎？或又谓曰：兵内实无怀贰心之人也。噫！何以掩覆之如是耶。目下尚多有怀疑贰者，现虽不在行伍中，顾当防其与之串通也。设使此后有意外之变，则必自营外之辈所致焉明矣』。 

　　总理衙门于英五月十一日致书东洋外务衙门译稿 

　　「字林新报」印录有总理衙门初次致书于东洋并东洋回书、又总理衙门二次致书稿底三纸。本馆今日译录总理衙门初次之书；容明日再录其余一书也。为照会事。 

　　自与贵国寻盟以来，两国和好备臻，礼文浃洽，深为可庆。去年贵国大臣琐意西马衔命来使，辱临敝都，与本衙门交接商议之下，诸事亦皆属妥协殷厚，意同心协，实永敦亲睦之道也。于去年五月初五日，贵公使令赞相官柳原偕翻译官名得来敝署，欲商及事务三条。其第三条，则台湾番人戮杀疏球岛人一事；柳君称曰：欲发使人向生番相问；于是言语繁多。盖敝国欲细诘以何故有此三问也？翻译官得谓曰：所问澳门一条，本国将与澳门通商，故欲先明问以澳门一地，系属何国管辖？以为后日通埠计。高丽一端，因东洋近与该国构难，望贵国或可有惠解之道。至于台湾生番，祇愿派使告戒而已；庶日后东民漂流于彼者，生番可加惠待云。又据柳君所称：以上三条，概无相构之意。证以此言，又揆之两国敦睦和好之常，其先即有嫌疑、其后皆已平解矣。继而琐意西马告辞之际，敝执事乃进言曰：『和约内载明两国不可有越境之行，吾愿两国其共遵此约也』！琐意西马以四字对曰：『其如是也』。本执事又追忆琐意西马驻留敝国日久，会晤燕谈非止一次，而伊从未亲言及三事。除和约内所载各条外，则敝国总未与贵国结有他约也；除和约各条之外，则并未与贵使臣商及他事也。虽然，近来驻札北京钦差皆危辞来告曰：东洋将出师征台湾番人矣。阅各处新报并沿海各员来报，则与各钦使言又相符矣。据该员所禀：本年二月内，厦门驶到东洋兵船一艘，船官请地登岸，以为操演计。又据该船官所言，则该船由台湾所属之澎湖岛而取道驶进者也。查海内弹丸黑子之台湾岛，其内有番人系众人之所□。「礼记」有曰：「礼从宜、使从俗」。其食息生聚于此，亦自成为民俗，不可挠改矣。是以中国未尝加以刑政，使其归属中例辖下；以故番人皆浑浑噩噩，自安其常。然其地，则仍在中国属下。如中国直省疆域之边隅，亦有番人等类，亦一例使之从俗，而不加扰害钤束焉。今遽闻贵国加兵台湾番人之耗，本国实难于取信。然设贵国诚有此谋，敢问何不先与敝署从长商议乎？又敢问该湾泊厦门之兵船，究为何意乎？照会到日，望即查明情节，述悉覆闻，以释众人之疑、以坚两国之好，不胜幸甚（恭亲王及总理衙门各大臣佥名）！ 

　　铁甲船商尚待华官驾回 

　　顷闻中国于丹国购办之铁甲船，已有所棘手。盖船值虽已清给，而未命委员以纳船也。诚以铁甲船非如他物可比，恐或偶入不肖之手，则于所售之国容有窒碍。且中国岂必于东洋构难，或后有事于该国，故难于送至也。 

　　宁郡调兵赴防金鸡山 

　　宁友来函云：前次调到湘勇，曾经分札各寺观中。现闻有二十六日调赴金鸡山之说；军装、火器储备精良，军容颇有如火、如荼之盛。海疆要隘，捍卫攸资；可为浙东生民庆矣。又闻于金鸡、舟山各处添筑炮台，防堵谨严；尤足见运筹之周密，几有「迭锁重关」之可恃云。 

　　选录多闻子寄华字□报馆书 

　　近得台湾消息，有日本人四名赴其地东边后山歧莱港地方，欲于来岁之春筑创埠头，招徕贸易；首雇墨西哥国人卑鲁剥船前往。其欲以蚕食我国疆土之实迹，昭然足据。尚幸天心厌乱，其船甫至歧莱，竟为礁石触沈；幸人皆无恙，日人因另雇小船回来。台湾道夏公知其耗，虑生别衅，当邀沪上海关税务司好公同赴歧莱，将破船一案查办清楚。闻现将后山路径开辟，生番情愿薙发归化；从此榛莽悉变坦途，蛮荒咸沐王化。此一役也，中国可谓思患预防者矣。然歧莱地虽膏腴，久在荒徼；现议开禁，番民得见天日，谓非运会使然，彼苍者天固有以启之哉！ 

　　八月初一日（公历九月十一日——即礼拜五） 

　　东洋外务大臣得拉西马于英五月□□日照复中国总理衙门 

　　为照覆事。 

　　接得贵衙门英五月十一日来文，内称贵国既风闻本国将加兵台湾番人，心实怀疑，不解其意；且辱命敝臣以细情照覆等因。兹特胪述书内，望贵衙门详察焉。案缘本国公使琐意西马去年在北京时，特使其介以要事三条向贵衙门诘问，其言诚与所述者相符。据其请问时，则有毛尚书昶熙及董尚书恂两大臣在座，共见共闻。至于命将出师，往征台湾，亦实为不得已之举也；况已延缓至今。其事仍与去年面商之词，不相背谬。盖本国立意，固与彼时所陈同一未改焉。且于来书未到之先，业已派遣使臣柳原径赴贵部，莅事达情。今想该使臣定已抵京，必将其中情节备细奉闻矣。故本衙门可无庸缕缕云。 

　　此复。 

　　总理衙门于英六月初二日再复照会东洋外务大臣 

　　为照会事。 

　　本大臣于英五月十一日经奉书一通，内陈本国海疆官吏及驻札敝京各钦使皆致辞谓曰：东洋将用兵台湾情事可疑等语。又将去岁面诘各情，详列奉闻；兼请贵国查照覆书云云。谅此书已登记室，不日当可拜诵回书矣。兹本朝于英五月二十九日奉圣谕，以台湾辽远及其所属各地均为海疆要隘，特命沈大臣葆桢驰赴台湾办理通商各事；钦此。查台湾交涉之事，因浙闽总督驻节省城，相距较遐，商办未便；今所简用之沈大臣葆桢，熟悉通商情形，内外各务了如指掌，故所有各事皆可斟酌办理，以臻妥协。且派使与和约相符，想从此中外和好，自当益加敦睦矣。 

　　合应布告，待此照会。 

　　招募勇丁 

　　传得上海所募之兵随募随发，陆续而赴台湾也。然新募之兵究何裨于台事，此诚所不解已；岂中国别处竟无精练之兵可遣欤？又传：复往宁波招募云。 

　　丹国扣留定银 

　　昨日西人传曰：中国所定买丹国之铁甲船事，已半途而废。且曰：中国所先交定银七千磅——即二万两之谱，经丹国已照卖约扣罚，本国曾即致书欲退其船。此传果系正确，则中国之弛防也，不亦太骤欤！ 

</div>
    <div class="pagination">
<a href="清季申报台湾纪事辑录_page32.html">上一页</a><span>...</span><a href="清季申报台湾纪事辑录_page28.html">28</a><a href="清季申报台湾纪事辑录_page29.html">29</a><a href="清季申报台湾纪事辑录_page30.html">30</a><a href="清季申报台湾纪事辑录_page31.html">31</a><a href="清季申报台湾纪事辑录_page32.html">32</a><span class="current-page">33</span><a href="清季申报台湾纪事辑录_page34.html">34</a><a href="清季申报台湾纪事辑录_page35.html">35</a><a href="清季申报台湾纪事辑录_page36.html">36</a><a href="清季申报台湾纪事辑录_page37.html">37</a><a href="清季申报台湾纪事辑录_page38.html">38</a><span>...</span><a href="清季申报台湾纪事辑录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
