<!DOCTYPE html>
<html>
<head>
    <meta charset="UTF-8">
    <title>鼓山艺文志 - 第 35 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鼓山艺文志 - 第 35 页/共 45 页</h1>
    <div class="content">饭毕，由门左徒行入灵源洞。转东而北，几五十步，有桥跨石窦曰“蹴鼇”，上有亭曰“白云”，渡桥循涧而北三五步，观喝水岩。旧传寺僧神晏常诵经于此，恶涧水喧轰，喝之遂涸，盖诞妄不足信。傍岩而南，又折以东，可三十余步，一亭曰“涌泉”，出亭右石窦间，冬夏不竭，凿石甃小池贮之，清冷可掏，沿崖曲转而南，约四十步，有石砑立若门然，可通一人行，所谓“石门”也。
又转东而南，四十余步，一亭楣间揭“天风海涛”四字，疑即古之“水云亭”也。自入洞至是亭，崖石间，名人贤士之题志在在有之，若宋相李忠定公，晦翁朱夫子皆有记游岁月。亭北可登绝顶，而崖巇崄蓁塞，众惮于跻攀。阮君曰：“吾之来，正欲临绝顶，纵心目而访古迹也”。遂翼二卒以登。刘君继之，主僧暨十数卒鱼贯而上。予五人坐良久，徐步从故道，还涌泉寺以俟。
乃擘鸡豚，传觞数行，余不能饮，起而西顾，日将晡矣。饮毕还寺门，望二君方从小顶峰而下。予五人因以二君之姓，共论刘阮入桃源故事，联刘阮入桃源诗，一律甫成，而二君至，为诵之，共发一噱。阮君言：“自亭北以往，登临愈高，跻蹑愈艰，而纪游者益少。至大顶峰磐石上，游目四顾：东则巨海茫无际崖，琉球诸国隐约雾霭间。西则三山，州城百雉，烟火万家，重江如练带，环绕郛郭。南北则层峦叠嶂，蜿蜒起伏，若图画然。顶上旧有望州亭，废已久。惟石上刻“天风海涛”四字，乃晦翁遗墨，即今勒而揭之水云亭者。又刻有熙宁中丁福州竦，沈提刑绅辈所作《鼓山铭》，摩洗读之，其文甚古。相与据石而坐，抚今思昔，怅然者久之。由西南降至小顶峰，凭卒肩而下。念今日得以览山川之胜，民俗之美者，本以君赐。而岁月不可以无纪。”余诺之，复乘肩舆，还廨院。酒再行，日已暝。命卒秉火炬，烛路以归。
——乾隆《鼓山志 艺文》
唐珣字廷贵，江南华亭(今江苏松江)人，明天顺元年(1457年)进士，江南刑部郎中，外放福州知府，官至右都御史。

鼓山胜游记

成化癸卯岁正月三日，予与二守潮阳韦公济节，推绩溪冯公瑢，劝农于东郊，因邀运使婺源朱公稳、运同西蜀张公睿，运副保定田公昭，游于鼓山。前一日，阴云作雨，应候如秋冬。予慨三农之有望，患斯行之弗果。是晨，忽风自东南来，席卷云霾，旭日辉辉，出于天表，花气鸟声，川容谷态，与夫远山秀色转生清丽。彼造化者，若先意而待人也。遂登绝顶，遍观幽胜，感民物之熙和，乐太平之有象，春秋融液，心神怡旷。既而坐晦翁海涛之亭，诵希文岳阳之记，忆昌黎衡山之游，天趣冥合，畅然忘归，同游索予曰：“阴晴聚散，良会几何，斯一时之胜事。当记其略也。”于是乎书。
——乾隆《鼓山志 艺文》
林俊生平见《诗》。

游鼓山记

予旷散任奇，所至名山水落足焉。鼓山尤为全闽胜处，约游而雨佇结，是山居然欠事。正德壬申，再以老病告归于闽，诸公辱补斯游之匮，总镇商公、分镇尚公主焉。
出东门，历青野，及山之麓，白云寺在焉。历东际桥，乘云亭、半山亭、圆通亭在焉。二公命酒，方伯陈公希白，宪长刘公时让，大参彭公师舜，佥宪叚公惟勤，都阃杨公忠夫与主席，予偕廷评谢君邦用，大参林君利瞻客焉。酒半，历白云亭、蹴鼇桥、喝水岩、涌泉亭，以及屴崱之椒，蟠岗复岺，古树如幄，宿暝烟而诉晴雨。山隐残碧，人语苍翠间，景随步异。及是目寄空明，俯大荒而临象外，诸山毕至，而水亦群会，若下属之承大镇，僻邑、断岛、绝海之夷荒荒然柔驯黑子之地，夫然后小鲁小天下之论不诬。是山雄据八闽，天造而地设之象类也。
选胜搜奇，仰观天风海涛之故刻，鼓山之铭，古今之题詠，二君因举临沧之废，结石而亭，致坚永也。于时，夕景仅辨人面，遂促游石门，历海涛亭，出灵源，赋诗而别。予惟节劳宣滞游观，君子之所不废，然山自宇宙来有也，贤达登览，湮没而无闻者多矣！白鹿，少室游之，衡山，昌黎游之，至晦翁之游，若有光于其始。是山，晦翁游之，吾辈又游之，将无有见继其终者乎？抑游，乃静者事，诸公借动为静，游不可常也。风壑云岑，川鱼林鸟，幸同诸公之一乐，而循省风俗，又幸累诸君之一忧，俊亦忍恝然耶？游之日，是岁三月十日，莆散民见素林俊记。
——乾隆《鼓山志 艺文》
冯时雍字子际，直隶交河(今河北交河县)人，明弘治十八年(1505年)进士，官福建布政使。性方严，居官廉介，以忤权贵，致仕。

游鼓山记

稽诸鼓山之游，道多峻嶷，顶盘迤逦。嘉靖庚子春三月望日。草山沈子少泉，曾子思琴，王子将驰贺万寿，尤庵欲壮行色于鼓山，连雨如注，遂不果。阅初夏日，渠阳沈子、五山陈子自汀漳巡历归，走辈复假鼓山以慰贤劳。联镳出郭，雨蒙蒙作，至山麓即止。但见薄云笼日，阴翳渐开。遂易山履，披林莽，履石磴，猿牵而进，直至山颠。前瞻后眺，海涛接空，天风过耳，大江如带，此诚八闽第一奇观也。乃相与布席，连裾洗爵大酌，恍然若出尘界之表，酌既尽罍，兴犹未阑。
由是循故步，鱼贯而下至山腰，回首却顾，云气蒸滃，而绝顶已微。忽南山茫茫，宛如飘素，即细雨漂尘，葛衣才润。仰视之，则日方近午，至下院而天开景霁矣。遂倒尊尽口而归。
归次，沈子复向余曰：“是行也，倐忽变幻，瞬息晦明，时雨时晴，不妨登览，亦奇矣哉！子盍刻山以纪？”余敬诺，回即事命匠勒于喝水岩之阳，时同游者沈渠阳师贤，陈五山洙，李怡山镗，予则瀛南形山冯时雍也。
——乾隆《鼓山志 艺文》
郭波字澄卿，福建闽县(今福州市)人，明正德十二年(1517年)进士，官户部主事。

游鼓山记

鼓山在几席间，视武夷户庭何如也。予于武夷仅一再至，于鼓山则举睫兴叹焉。岂几席不若户庭亲哉！江山有待，机会匪常尔。嘉靖丁亥秋九月丙申，予始获为鼓山之游。先是乙酉冬，予谪居便省。明年春，图于茶焙，舅氏将奉我恪翁，偿兹欠事，寻侍药抱疚矣。
比营兆玄沙归，适从叔九竹，修厥考岁事于萧湾，萧湾、鼓山支麓也。道出利津，间登舟新港，随汐东下，至则陪行，事馂毕，循樵径而上。披蓁莾，蹑巉岏，倦辄据松根，掏石罅少休焉。九竹携酌悬钟岩下，命书“钟岩”二字，别去。予与双谿子，携二仆，武指东，比望山前，故十八家隐隐白云中，再东折，抵后乐亭下，即古松关，观郡守汪公文盛“高山仰止”大书；历观化亭，诵林司空俊《游山记》罢。偶逢僧揖入，悬岩修径，梧竹交嘉，夕阳在山，岩花如织，道傍数松各十余围，云五代时物。复数百步，有关曰“第一山关”。百步为鼓山寺。寺左有桥亭翼然，曰“灵源洞”，泉泠泠泻涧中，蒲鱼水鸟悠如也。数步许为门洞，开洼而东下为“喝水岩”，极深阻而涸。相传祖师说法，喝使返注，此不可晓。夹涧嶙峰峭壁，有“忘归石”三字，余多古题名，苔蚀剥多不可辨。循涧经石门，甚奇俊，有晦翁题识在焉。稍有涌泉甘冽，又东，凤尾亭，树宋人诗刻，书法可爱。初予未入寺，自洞门直抵兹穷处，凡为指点苍蔼间者，山前陈某也。
既就宿，方丈僧戒恭为具食。山高月小，万籁无声，不知浮寄何在。明日登绝顶，且行且舆，崎岖鸟道数里，至小顶峰，憩坐危石，却顾闽中，四山壁峙，双江东回，雨郭烟村，宛一小鲁，自是层崖堕石仅侧足，宿莽滑苔，猿攀而上，至大顶峰。白云四起，雨稍沾衣，众色沮。予冲寒独往，观天风海涛，荆酌石上，仰天长啸，霏微渐开，万景齐到，烟霞在下，宇宙一睫。其南，马头洶涌，拟诸灩滪。西则竹崎溪流，一望如练，回沿山下，趋于海门，茫无际涯。稍北，数岛屿，盖闽安镇，五虎门，梅花城。极东，一抹断烟，云小琉球，恐未信然！因相喟叹曰：“壮哉山川，予平生惯游，无若此者。”因书：“大观”二字。乃下，午抵寺，信手取“藏经”数本读之。登罗汉阁，观寺形胜。乃由故道归，经圆通阁，半山、乘云二亭。入廨院时，主僧已肃九竹，至自萧湾，迟予东际亭下矣。相劳苦甚。
盖凡游必经下院，则僧为修具。予从间道，若天而下，诚违自卑之训哉。遂登法堂，举觞尽欢而别，抵东城下，一鼓矣。
君子曰：“兹游也，以义起，以礼终，事相遭而不偶，景信美而非诱，奇而正哉。”抑予實有感焉。山川自昔，而贤豪游者何限。兹山卓绝海滨，以与泰山并高者固有在耳。吾徒其思所自树，毋使后人湮漫兹游哉。
——乾隆《鼓山志 艺文》
李元阳字仁甫，云南太和(今大理市)。明嘉靖五年(1526年)进士，巡按福建，严惩贪官，礼文学，为民所爱，后官荆州府，年九十卒。

游鼓山记

嘉靖戊戍夏，林尚书小泉翁招予游鼓山。出福州城，天色鲜霁，东行十余里，阴霭渐至。至路萧爽。石色幽映，过龙桥至鼓山寺饭，饭罢，易竹舆登山，微雨径滑，磴道盘曲，前挽后推，蹒跚茅竹中。倐忽白云氵弥满，如风卷杨花，眩乱人目，舆人乍行乍止。有顷如行木棉堆里，轮囷澜翻，咫尺莫辨。度蹴鼇桥，经灵源洞，喝水岩诸处，耳畔但闻鸣泉声，更不见山之形状。予舆如乘云，闻舆人语，始知舆在人肩，雨蒙蒙下。呼盖来，则闻其应声而青盖出没云中，愈呼愈远，执盖者觅路不得故也。过石门栈，至水云亭，阴曀暂开，见晦翁书亭额，少歇，复登，磴道愈峻。里许为小顶峰，则见晴日丽空，草石不润，盖未尝经雨，乃知云雨只在下方，去地不远。翁至相慰劳，如久暌隔而忽邂逅者，为之一笑。乃联舆复登大顶峰，就亭燎衣，北观浴凤池，池傍石上有晦翁书“天风海涛”四字。时刚风棱棱，岚霭如洗，周旋览眺，已非人世。南望川原阡陌，蔚蔚漫漫，东北叠□重峦表见于夕阳之下。俯瞰小琉球，如一点青螺。翁举酒，藉草而坐观海，有顷，从者报云：“大琉球见”。予凝视久之，问曰：“何大琉球，亦如点螺？”翁曰：“所处高远则视下益小”，宜矣。予曰：“振衣千仞冈，濯足万里流。兹游得之，常有此气象，何外物之足累乎？”遂至下院，饮酌而别。
——乾隆《鼓山志 艺文》
田汝成字叔禾，浙江钱塘(今杭州市)人，明嘉靖五年(1526年)进士，与福州龚用卿同榜，由广西右参议迁福建提学副使。

游鼓山记

鼓山东去福州府二十里，为一都奇观。杪秋既望，玩月高斋，悠然发鸾鹤之想，鼓山登眺，景物更殊。亟以游具属家人，过龙桥至鼓山下，僧戒梅酌瑞泉，煮茶来献，泉带沙石气，以子姜指投之，味遂清冽。戒梅言：“此去顶峰可八九里，请易巾履往。”予从之，出院从东南行，蹬道盘曲，以索引肩舆而上，流泉瀑布，在在有之。行二里许，至通玄亭，俯瞰下院，已埋没云底。又三里许，过蹴鼇桥，灵源洞，洞傍石壁峭削，多古刻文字，苔藓班驳不可辨。稍北为喝水岩，岩傍有石龛，相传水旧穿石壁，有异僧人定龛中，厌其嘈聒，喝令右转。或且地脉迁移，衲子遂藉以神其术耳。
绕崖而东，有泉从龙口吐出，为涌泉窦，即喝水右转者也。再东，过石门栈磴数十级为白云亭，宋朱晦翁所建，额书犹存。亭临悬崖，下视海渚，淼淼苍苍，错杂烟树，琼河萦婉出槛下。若兰亭曲水，可泛羽觞也。举酒三觥，还息半院。半院者，以半山得名。僧静瑛酌涌泉煮茶，泉味甘冽，胜瑞泉远矣。
散步廊下，过游僧慧可，云自河南来，能谈伏牛、武当之胜也。语久之，觉其人稍窥禅旨，因诘之曰：“坐定，游方何异。”对曰：“安心遣累皆同。”予曰：“桑下三宿，恋心复起不灭，尔心累安从已？”对曰：“当坐遣坐，当行遣行，不见可欲，使心不营。”予曰：“法门下乘也，何不曰：当坐而坐，当行而行，毋逐于外，而驰其情，可欲在我，何遣何营？”谈己，诘其姓曰陈，名之曰灵也。遂携陈灵，出行数十步，则山愈峻，磴愈窄。萝薜罥巾，榛荆刺跖，舆者平胸，以母指爬挲而上，可里许为小顶峰，下视殿阁，巍然可抚也。又里许为大顶，旋览四隅，杳出尘世。东北万山重叠，海门缥缈，无复涯涘。南面山蹲川绕，阡陌坦漫，高者若缶，流者若练，飞鸟残云栩栩焉蝴蝶耳。因念宅心高明则俯视百物皆渺小若此也。峰北为浴凤池，池傍石坡，有“天风海涛”四字，亦晦翁书，刻时日。逮暮，紫霭翠岚，欻然开合。盖刚风披拂，变态不常。陈灵言：“秋霁时，可盼琉球云。”须臾，黑云起海岛，似有雨意，遂亟还，以索联舆，倒悬而下，至半院北，至昏矣。因念顷者矫足凌空，势欲飞去，使鹤可骑，云可舟，周流八极，顾不快哉。而不免淆滞人间，此达士所以怀羽化之想也。
——乾隆《鼓山志 艺文》
陈省生平见《诗》。

游白云洞记

鼓山西北之白云洞，客每谈其胜且奇。甲辰二月初六日，约彭明府诸君，泛一叶往游焉。是夕，泊于廨院前之石桥，次晨，倩笋舆经黄石庙，历埔头渡圯桥，过碓房，行二百七十丈而抵玄真、积翠二庵。玄真乃许都阃之菟裘，积翠庵，上人碧天募缘建。自积翠行七百丈而抵白云洞。初由一天门经瀑布泉、龙脊道，道俱陡峻，扶曳而上。抵二天门，仅容短舆。经三天门，巨石倚壁，路穿其下，云竹王先生镌“白云洞天”四字；有石凸如舌，题“龙舌”二字。度小木栈，几曲折由云屏达洞，上覆平石，帡幪若广厦。横一十二丈，纵三丈，石痕下垂如瓦曹，中施棼桴扉槛，祀观音大士，左为净室，丈许，障以板。南眺会城，平远、乌石峙东西。饭毕，从洞后观海音洞，洞顶嶻嶭巑岏，宛然天造。傍小洞则有凿痕。阅毕，闻雷声隐隐，云从山峡飞而南，如擘絮飘扬，如突烟滃涌，如玉龙横跃，雨数点喷人面，予招同游亟下。须臾，抵积翠庵，则碧天设斋俟矣。迟回不忍去，惧雨来，遂驰归。道复经黄石庙，登而憩焉。历石阶百余级，里人谓香炉从兴化涵头飞来，旧庙三座极壮观，今圮其二矣。眺毕，宿廨院之老禅庵，客问：“洞果奇胜乎？”予谓：以予所睹记，若武夷之水帘洞，宽广逶迤，水从山头落，四时常若蜚雨喷雪。永阳之方广，穹窿窈窕，而四壁若藻绘云霞、蛟龙、仙佛、狮象之形，奇胜却似过之。惟是此洞高耸峭拔，纵目百里，天门巨石覆其巅，路从交加石罅穿出，龙脊一带鸟道，以铁椿贯石壁，累基叠级而升，云升度峡，郁郁纷纷，始肤寸，须臾，氵弥漫岩谷，此则水帘、方广之所无，亦不可谓非胜非奇也。予每念生居闽土，有境如是，不一登眺，几枉此生。故骋老惫之足力，偕三四之知己，一游焉。自初六以至初九，凡四日，归于乐，自解缆，以至登岸，凡得句若干，纪道里岁月云耳，诗云乎哉。
——乾隆《鼓山志 艺文》
王世懋生平见《诗》。

游鼓山记

鼓山东障大海，其高蔽亏日月，盖福之镇山也。由东门行至鼓山寺，可三十里而近。由登山至半山寺，可五里而遥，由半山登绝顶，数如之。
始余为督学使者时，左伯陶公景熙，屡约为鼓山游，弗果。已量移左参政，万历丙戍春正月，来自莆中，右伯陈公王叔以政暇，倡为游，宪副钱公恭卿，徐公克贤，佥宪刘公质之暨余实怂恿之，阃帅卢、金、陈三君，因请具醑糒以从，卜月之十有七日昧爽往。右伯未起，余整冠而待，门者报臬三公行矣。顷之，右伯行，余踵而从，时天大淞雾，既行弥甚，田间几不辨咫尺，无论鼓山所在。行久之，霏微中忽有山家，知招提近矣。更前，缭垣颇峻，山僧出迎，寺傍出焉，门径幽窅，有泉如绿浆，石梁跨之。梵宇后为方丈，甚宏敞，三帅席而入，揖问臬三公所在，亟从之。僧寮花木颇深，三公迟余二人不至，方设象戏。余拉之出，就三帅饭，谋以软舆登山。须臾雾屏，日荒荒白矣。山径皆施石磴，诸软舆鱼丽而登，行里许，见巨石立道侧，篆刻游人名，纪年至正，盖元人笔也。
更一里，得一亭，舆人息焉，侧身回望，白云都在下界，群峰绵属，各拥青螺髻，方山一台，仅吐尺许，意象超忽，不似从人间行，兹山第一观也。山多石，而泉从半山堕，氵弥漫泻石间，作涓涓流，恨泉脉稍微，无庐山棲贤桥下声耳。更上，一巨石若端冕而立，不知何人大书其上曰：“高山仰止”。越巨石行，又二里许为废亭，石碑犹立蔓草中，稍折而南，入一隘门，卑仅容舆，而崖削立为磴数十级，而下划然中启，灵源洞在焉。灵源洞者，四面皆石壁，中裂一涧，深可二丈许，其端有若洞者，故以洞名。涧上为石梁甚钜，可席而坐，桥左筑小庵两楹于涧上，道者居之。三帅将以榼就庵而饮，湫不容膝，乃复出饮桥上。桥左右皆勒游人名字，多篆隶，古雅可爱，最前者宋嘉祐间知福州燕度偕其僚佐来游，字作蔡端明体。最后者为我明屠尚书侨，张尚书时彻时为藩臬同游，字殊不逮。最钜者涧下一石，高正得二丈镌一“寿”字，拓工方施纸就拓焉。
涧形势甚伟而酷恨无泉，《山志》云：“五代时，僧神晏诵经，恶水声喧，叱之遂西流，故又名喝水岩。”大为游人减兴，今安得复喝之来也。问泉所在，导者左折，循崖而南，凿为龙首，有泉吐焉。甃石为池，盎而不溢，伏流下堕草间，即寺前所见水源也。余爱其清驶，掏水而濯，徘徊间为右伯诸公促行。乃复从隘出，循大道而上，更历废亭，一山忽可见。短垣中数树桃花，人家历落，问之乃半山废寺僧寮也。寺枕大顶峰下，闻甚宏丽，为野火所焚。门之外，故罗汉泉，门址尚存。行数级，辄得一遗址，如是者三四历，而后为方丈。盖煨烬之后，山僧结茆而庐。三帅复倾榼其地，钱、徐二公锐欲陟山巅，而帅陈君复盛言，望海可穷罗源、连江境，亟登舆。山僧、舁夫俱有难色，盖自此上大顶峰，皆仰面行蒙茸间，无复石磴矣。至巅，多积石，其坳处碁累，似曾亭之，久为海风所败矣。亟问僧，晦翁先生所书“天风海涛”何在？乃刻一卧石上，书楷而遒，稍不似平日书。因叹：“自有宇宙便有此山，而誇诩胜事，使人欣然愿往，则以先生石间书，故士安可不自竖立？”陈公稍倦登降，坐石间，迟诸公不至，欲返，余固挽之小立，则诸舆冉冉至矣。因复与穷四面之胜，其南则方山削成平田，尽见伏而不敢称宾，南台、西峡二江分流忽合，脉络明甚。诸小浦纡回，俨若游螭，注于大江。西则南台石梁，虹卧江上，历历若有人度，福州城垣，枕山如带，芋原江右抱而来，无所不见。北指连冈，重叠漫衍，海波穿入其中，皆罗源、连江二县境是也。东望大海，两江北汇，是名马头。稍北而诸溪尽化为咸海矣。犹恨诸山包络其外，未究大观，惟正东日出处，旷望无际，若红雾数十里幂之。问僧，云：“是梅花所，所面大海。”又云：“红者是海中大沙。”然不能尽解也。余与钱公立谈久之，兴尽而返。下至半山，陈君息僧房，群公至，拉之出，浮数大白而行，日已西矣。
于是织云不兴，大江来荡，吾胸浩然生白，而独日所射处，闪闪作紫金光，亦一奇也。
入寺飨，三帅宴饮毕，而亟易舆行，日在崦嵫，十里螟色，城郭生烟。比入城，元宵灯火光照乘矣。
大都兹山以峻名，以登眺胜，灵源而外，奇丽无闻，而右伯及诸公犹以登顿为劳，眺览亡奇为恨。第吾辈日坐堂皇，理簿书，目境不四游，一旦以公暇，联镳登高山，望大海，循览名贤书迹，俯仰今昔，亦足舒其逸矣。何必更希奇丽为观耶！或曰：“登鼓山须秋气清，小琉球隐隐可望云。”以俟左伯景熙，归而语之。
——乾隆《鼓山志 艺文》
陈文烛字玉叔，湖广沔阳(今湖北沔阳)人，明嘉靖四十四年(1565年)进士，工古文歌诗，由汝南知府迁福建布政使，累官大理寺卿，年六十卒。

游鼓山记

万历甲申秋，余登福州城楼，东望大海，盖有鼓山云。昔人有言，八闽山海郡，盘山者势局而不能廓以舒，濒海者气荡而不能隩以周，不荡不局，州处其中，而环州惟鼓山为高，能兴云雨，盖一州之镇也。宋人赵汝愚有：“江月不随流水去，天风直送海涛来”之句，朱紫阳先生，摘“天风海涛”四字，书于山之绝顶，其概闻天下久矣。
乙酉秋，余与左使陶景煕，约游不果。明年丙戌与参知王敬美约，宪副钱恭卿、徐克贤、佥宪刘质之，俱翩翩有游兴。阃司卢、金、陈三将军愿置酒以请，乃春正月十七日也。是日昧爽出城东门时，歊雾蓬渤，云蒸昏昧，杳杳深沉，对面莫辨人须眉。行二十里，闻鸡犬声，始知为山家，又十余里，始一僧迎于山门外，及坐方丈，花草菁葱，诸公出佛堂饭焉，各以软舆登山，径多石磴，以索引，鱼贯而上，行二里，旧有圆通亭，今废矣，仅存遗址，诸公稍稍息焉。俯视梵宇，已为白云覆之，傍立巨石，有宋、元人题字。泉自山窍出者，湛湛有声，有巨石端冕而立，上书：“高山仰止”四字。
又三里，过蹴鼇桥，桥傍石壁峭峭，多篆刻文字，藓苔斑驳不可读，下有“寿”字，高大二丈许，走灵源洞，四面俱石壁，中裂一涧，深二丈许，其端若有洞，故以洞名。洞前有庵奉佛，湫不能饮，诸公就桥上酌焉。酒数行，欢悰无厌，见石壁勒宋嘉祐间知福州燕度，明嘉靖间藩臬使屠侨，张时彻，俱携僚以游。稍北为喝水岩，岩傍有龛，相传水旧穿石壁，五代时有异僧入定龛中，厌其嘈聒，喝令右转，或地脉迁移，偶神其说耳。
绕崖而东，有泉从龙口出，为涌泉窦，即喝水右转者也。清驶可爱，诸公掬水濯焉，余促之行。从隘口复循上大道。旧有亭，今废矣，遗址尚存，诸公又稍息焉。有茅屋数处，盖山僧居，即半院故处，以半山得名。为野火所焚。其地尚宏丽，问华严台、妙峰阁、一多庵、痴半轩，无尽门、超凡阁徒名存耳，在煨烬间。行里许为小顶峰，又里许为大顶峰，观朱先生所书天风海涛，遒勁可爱，勒于卧石上，若神物护持者，白日朗洁，天风飒然而至，周览良久已。还半山时，白云红日闪闪作金紫光，入城元宵灯火，照乘数里。
次日，诸公谈昨游甚适，三将军言：秋天气清，可望小琉球，订重游之约，诸公无应之者。
秋九月十五日，余以防汛返自兴化，至城外二十里，望鼓山而问，曰：“去此，路俱平田，往易易耳。”遂命肩舆东指，时疏雨乱落，道傍木叶流泉，淜滂有声。及至寺，而山僧急迎，不知余之至也。山僧取烹茗以进，余就禅室稍息。已而雨霁，山僧随行，再过灵源洞，徘徊诸公飞觞处，水声山色，一一如旧，而黄花碧叶有增其奇者。洞中有无量寿佛，乃八分书，亦前人笔也，览毕过石门，桟磴数十级，再过半山寺趾。
时午饭罢，陟山顶，其诸峰罗列：如屋覆、如偃盖、如走丸、如累碁，莫可名状。山僧又言：“水自剑，邵来者，西至旗而止，自汀、泉来者，南至方山而止，自建来者至是山而止。若建、剑、汀、邵之溪，至于洪塘，播为二江，南过石头，至于新步，又播为西峡。合于长隑，过石马入于海，东望长乐、福清，北望罗源、连江之境，一一在目。”已而振衣，更上屴崱之巅，徘徊诸公观涛处，见东南岛中，隐隐如冈阜，如城郭，闪闪作烟云状，山僧指曰：“此琉球也”，春、夏、冬不见，风、雨、雾不见，今秋且晴乃见耶。隔十余里，忽有如黑豆数点者，山僧又言：“此海舶也”，俱不可晓，傍有蜃气，如楼台殿阁，余叹曰：“泱泱乎大观哉，问浴凤池，仅有石穴，在朱子字旁，惟天雨始有水耳。
时日将西，呼舆夫急行，甫至廨院中，山僧鸣暮钟矣。岂惟景与春异，即朝暮迥别哉，余就山堂卧焉。时时月当空，山影树声，堕几席间。
夫余癖在泉石，而兹山重游，足洗尘土之肠。因忆诸公皆一时之隽也，乃克贤入贺，质之入楚，敬美迁奉常，恭卿暂归湖州，余独留滞，结再来之缘，岂不幸哉！
十六日早行，至辰刻入会城，因纪之，以遗山僧，兼寄旧游诸君子。
——乾隆《鼓山志 艺文》
张蔚然浙江仁和(今杭州市)人。明万历二十五年(1597年)举人。

游鼓山白云洞记

闽友陈惟秦、徐兴公，雅与予称烟霞交。兴公授予《鼓山志》，惟秦偕予游。按鼓山有石类鼓，为闽镇，雄甲诸山，能作云雨，谷中声蓬蓬若鼓。郭璞《迁城记》云：“右旗左鼓，全闽二绝。”山距榕城东南二十里，游者可舟可舆，白云廨院，其麓也。渡东际桥而上，长泉在左，仿佛瀑布。里许，得乘云亭故基，再里许，为半山亭，再里许，另径右适曰“笊篱壑”。山氓数家，负岩面江，艺茗为业，不减武陵之致。左圆通庵是登山孔道。庵故頺废，郡孝廉徐熥修葺之，游者得以驻足。访松关则已夭于斧斤，不论三围四围矣。可二里，经涌泉废寺之门，有桥，罗汉泉穿其下。过桥百武，入圭窦，则趾反就卑，累磴数十级，得畸区焉。山壁合围，崒嵂幽黝，四面峰石，片片夭石斥，如堵，如屏，遍勒古今题詠纪识，宋居什七，晦翁。君谟、子真其著者。宛坐一室，其左右图书与千秋名硕抵掌赓唱，亦大快事也。予所游佳山水，咏识镌刻之多，似无过此。矧闽饶名山，乏古迹，兹岂其最胜耶？
山围中擘一枯涧，横跨巨梁，梁畔小庵二楹，政凭涧，涧壁勒一丈“寿”字，盈二丈，亦传属晦翁笔，是曰“灵源洞”，洞以涧枯故，则又名“喝水岩”，岩以五代时开山神晏故，则又名“国师岩”。相传晏安禅涧窦中，厌水声之嘈，试用临济法，乃西枯东溢，王敬美惜之，谓安得复喝之来。予姑无论枯涧是晏喝否？第此际自胜，宁必藉水，即声即空，何西何东，喝去喝来，病一般耳。觅所谓东溢处，则循崖百武，有石龙喷泉，注方池，伏流不溢。又东，有两石，陡插若门，是曰石门。穷于圮亭之址而返。复从洞出之废寺，向揭涌泉，今呼半院，乃王审知创供神晏者。问所闻超凡阁，华岩台、妙峰楼、一多庵、痴坐轩、憨睡室、无尽门悉毁于樵火，仅存败屋数椽，老衲棲焉。顾甃基甚丽，应费金钱无算。大都滛秽篡殺之国，率佞佛以自解，如萧梁于宝志，石赵于佛图澄，姚秦于鸠摩罗什，天后于国安、神秀，比比而是。又上三里，登小顶峰，则西榕城，南南台，西峡两江合为马头，如指掌。
又里许，登大顶峰，是为屴崱之巅，四顾无障，而后北万山，东大海，靡所不览。旧传缥缈中青黛一点，是小琉球云。爰观晦翁所书“天风海涛”四大字，即赵子直诗：“天风直送海涛来”晦翁赏而题屴崱之巅者也。
予登以万历癸卯七月四日，盖立秋三日矣。淡云掩曝，微风送凉，山皎海明，踌蹰满志。俄而白云东西扑凑，觌面无睹，冲云飞渡，如真仙行大空中。少顷雨GFDB3GFDB3，风揭揭，谷中渐蓬蓬若鼓矣。子谓惟秦曰：“不忆兴公语乎？登鼓山不可不至白云洞，将遂已乎？白云使者，风伯雨师，其导我耶？”升笋舆，执盖而往，意忘疲顿，肌飕肺沁，兴弥勃跃。从夷坪北折，四至得浴凤池，池可十亩，泉汇不涸，匪纳他川，盖天池也。昔见五色异雀群浴于此，故名。草庵潇潇青芜，白鸟悠然湛徹，高山得之，亦属殊境。越数冈，约五六里，骤临危径，如履狮额之端，蹑象鼻之上，頫盻无际，风茆撼摇，雨苔增滑，几不能下。
舍车而徒，寸寸遭迥，如是里许，山峰倏变，惟秦欢呼曰：“洞至矣。”先至海音洞，洞若斗窝，亦堪避雨，右一洞，谬袭水帘号，无足观者。由海响折而降，始为白云洞，洞深仅丈余，横逾五丈。禅室数楹，石天为盖，雨丝纷垂，不到窗棂，燎衣啜粥，拟止宿矣，俄而白云东西扑散，刹那霁朗。山川草木如经新沐，四野青黄，绮彩万变。榕城烟火弥逼眉睫，踞高临深，恍坐十二楼中，观花锦世界。予突发苏门之啸，乘兴凌绝壁而下，怪径前迷，步辄疑阻，俯仰道塞。第见雄峦削嶂，铁色千仞，亦有长泉，仿佛瀑布。沿泉筑矶，缘壁铲坎，或施卷石，或撑小栈，鸟坂羊肠，曷喻崄巇。讵独动朱公之哭，抑亦兴阮氏之悲。予与惟秦猿接举趾，摩壁攀藤，凡历天门者三。天门、天然之门也，嵬石蔽覆，内通一线，几断复生，转愕转喜，如是十里，而宿于白云之下院，曰：“积翠窝”，窝距城亦二十里而近。诘旦，偕惟秦还。
盖鼓山盘亘修邈，笊篱壑以南，莫究其际，划于马头江，而北际即积翠窝。张子曰：“余读鼓山诸游记，远则吴海，近则王敬美差佳，海张幄屴崱之巅，以候扶桑之旭，洵豪于游者。敬美谓“灵源而外，奇丽无闻。”自是信史。予犹惜其未窥凤池，而白云洞才开于万历丙戍间，几与灵源伯仲。顾灵源可一览尽，而此则怪绝逶蛇，不穷之趣，翻疑稍稍过之，则敬美所不及觏也。善哉乎！兴公有言：“登鼓山不可不至白云洞。然白云洞之奇，不在洞而在径。”良然。
——乾隆《鼓山志 艺文》
蒋奕芳生平见《诗》。

游鼓山记

往岁游鼓山不果，为客所嘲。乃草《游山解》以答客，欲以不游游之。客曰：“必若所云，是欲为宗生卧也。然跬步之近，尚不能至，何况岱舆员峤，远在大海。紫空红映，远在玉清。更欲执化裙而流览，其将能乎？”余无以应。
今岁，乃与林公荣、张集虚期以重九前同往。至期，而公荣自新宁来，余喜甚。遂使长年舣船于路通桥，招集虚以行。乘潮击汰，望大小峰，云气变幻不一，遥举酒酧之，飘飘有凌云之想。夜半野烧俱发，光映舟中。顷之，闻下院钟声，如知达彼岸矣。
</div>
    <div class="pagination">
<a href="鼓山艺文志_page34.html">上一页</a><span>...</span><a href="鼓山艺文志_page30.html">30</a><a href="鼓山艺文志_page31.html">31</a><a href="鼓山艺文志_page32.html">32</a><a href="鼓山艺文志_page33.html">33</a><a href="鼓山艺文志_page34.html">34</a><span class="current-page">35</span><a href="鼓山艺文志_page36.html">36</a><a href="鼓山艺文志_page37.html">37</a><a href="鼓山艺文志_page38.html">38</a><a href="鼓山艺文志_page39.html">39</a><a href="鼓山艺文志_page40.html">40</a><span>...</span><a href="鼓山艺文志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
