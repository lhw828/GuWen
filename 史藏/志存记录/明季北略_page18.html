<!DOCTYPE html>
<html>
<head>
    <meta charset="UTF-8">
    <title>明季北略 - 第 18 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季北略 - 第 18 页/共 38 页</h1>
    <div class="content">　　徐亮工，字虞钦，江阴人，崇祯庚辰，钦赐进士，授陕西延安府吴堡知县。时秦寇日炽，其地有怪鸟，鸟身人面蓬首，若飞至县，或鸣或栖，不久流贼必至，而城被屠矣。鸟状如枭。
　　无锡实录云：夏秋之交，疫疠大作，万民凋瘵，兼之凶荒相继，殡殓为艰，枯骸暴露，几遍郊野。
　　　附记:无锡邑诸生逐县令
　　明季无锡诸生，每岁免粮银五钱，无田可免者，则与之银，谓之叩散米。待士可谓厚矣。时，知县庞昌允，字尔祚，号再王，四川顺庆府西充县人，崇祯丁丑进士，米不时发，诸生杜景燿等，约同学庞昌允出西门，故事县令出门，即不得复入。时诸生以纸大书云：逐出无锡知县一名庞昌允不许复入，用硃笔傍竖，粘于芦蓆为牌擎之。将吏役笞散，扶昌允出即闭门。昌允诉于抚臣，抚臣调为嘉定令，久之，止逮五六人革其衿，竟不寘重典，亦异也。此虽庞令之过，而诸生之横，亦太甚矣。时以流寇蹂躏江北，而江南频年洊饥，故当事姑息如此。不四年，役隶威如衿士，非复昔日优文之象矣。迨顺治十七年庚子，抚臣朱国治，以钱粮事奏销，三吴绅衿多黜，是势极而反，天盖有以报之也。

第十九卷      
崇祯十六年癸未

　　元旦失朝(新史)
　　廷臣待漏，待天子也，恐天子早临，廷臣先天子而待漏也。待漏之时，鼓未严，鼓严而肃班矣。肃班而鸣钟，钟歇而圣驾登殿，静鞭响矣。鞭响而两班廷臣有容无息，有意无声，仰瞻殿上，祇见千百红袍掀袖，示令而已。乃癸未年春正之朔，圣驾升殿，文班止一首辅周延儒，武班止一勋臣，旧例钟鸣，则东西长安门俱开，朝臣俱拥挤在外，因谕开门，而到者仍寥寥。鸿胪未可唱齐班，久之来者作踉跄状。十少五六，勉成礼焉。延儒上揭云：政本怠弛，以致廷臣慢误，乞夺俸自臣等始，得旨姑免。

　　祭十二陵(新史)
　　祭天寿山上陵也。十二陵，每陵遣三品官主祭，陪祭则六品以下二人，又勋戚一人，为担土加坟事。旧例也。余随少司马冯邺仙上德陵，将入红门，舆骑俱辍，总戎戎装率兵万二千人跪迎，军容壮丽，营伍整齐，红门之左，设两锣，径有五尺，声如雷发，入则反得乘骑，神宗定陵最近外，凡入者先瞻焉。外竖大方石碑一座，细睨之四面无字，各陵皆然。内有飨殿九楹，殿内祭品丰洁，乐器饬齐，俱笼以黄纱，幔后则露台一座，台设大炉烛，高约二丈余，元门扃闭，梓宫所由入也。墓门在西侧，白石为之，阔五尺，高亦约二丈，厚尺许。元宫之巅为殿五楹，中立硃漆方石碑，高丈有五尺，广四尺，金书神宗皇帝之定陵七字。为垛、为壁、为地，皆竹叶玛瑙石甃之，后则宝顶，草树蒙茸，不可入矣。出南西行经长陵，成祖也。为主穴居中，再西为永陵，世宗也。规式各陵无二。惟永陵之松，多偃地，而延蔓，如蛇如藤，过河越涧，行者履跨其上，皆剔牙松。松鼠成群，以万计。康陵则在三十里外，凡上此陵，必先一日行，翼日游玉泉寺，山以泉石胜。西十里，游香山，山以殿剎胜。未青轩，可坐；视九门双阙，伟观也。下山游碧云，金碧辉煌，川巖崒嵂，两者兼之，观止矣。
　　天寿山之得名，世谓御体所藏故也；不知太宗一日驻跸饮酒，适当万寿之期，群臣等上寿，美其名耳。

　　周延儒(附吴昌时)
　　癸未三月，改礼部仪制主事吴昌时为吏部文选主事，署郎中事。昌时好结纳，通太监王化民等，欲转铨司。吏部尚书郑三俊问乡人徐石麒。答曰：君子也。三俊遂荐于上。盖石麒畏昌时机深，故誉之可。三俊不知也。例转给事中范士髦等四人，御史陈尽等六人，故事例转，科一道二。昌时特广其数，意胁台省为驱除地也。四月，御史祁彪佳劾昌时紊制弄权，御史徐殿臣、贺登选各疏参之，郑三俊自引咎罢，以误荐吴昌时也。
　　四月时大清兵久在内地，上特命周延儒以阁部督师，断其归路。大兵势大，延儒畏不敢逼，适天气渐炎，大兵大获而还。延儒侦知之，奏捷，加封太师。有山人题诗讥之曰：敌畏炎熇归思催，黄金红粉尽驼回。出关一月无消息，昨日元戎报捷来。既而台省交章论列，延儒受贿纵敌出口，上颔之。
　　五月，延儒放归，给事中郝絅，复参昌时，及礼部郎中周仲琏，窃权附势，纳贿行私，内阁票拟机密，每事先知。总之，延儒，天下之罪人；而昌时、仲琏又延儒之罪人也。御史蒋拱宸、何纶亦交劾之。
　　七月，召山东兵备雷演祚，与山东总督范志完，面质于中左门。先是，演祚入朝，面奏志完在山东纵兵淫掠，及金银鞍马行贿，上命逮讯。至是，逮至面质。上问行贿京师状。演祚历历有指。上问演祚曰：尔言称功颂德，遍于班联者谁也？演祚曰：周延儒招权纳贿，如起废、清狱、蠲租，自以为功，考试科道，尽收门下。凡求总兵巡抚，必先贿通幕客董廷献，然后得之。上怒，即命逮董廷献。又问志完，鞍马何所餽？志完谢无有。上斥其妄，因问御史吴履中。尔在天津察志完云何？履中对演祚言，寻诛志完。
　　上自讯吴昌时于中左门，拷掠至折胫乃止。
　　征周延儒听勘。初，延儒再召时，庶吉士张溥、马世奇以公论感动之，故其所举措，尽反前事，向之所排，更援而进之。上亦虚己以听，溥既没，世奇远权势，不入都，延儒左右皆昌时辈，以至于败。
　　十二月，诛吏部文选司郎中吴昌时。
　　前大学士周延儒有罪赐死。延儒当中外交讧，无能为上画一筹，然受主眷深，故其罢内监、撤厂卫，诸璫日夜乘间媒孽，上俱不信。延儒益忽之，迨视师行边，上意稍移，而诸璫乃尽发其蒙蔽状。上始信之。至是，吴昌时事，圣怒遂不可回矣。
　　延儒之再召也，以贿进，亦以贿败；以内官进，亦以内官败；以昌时进，亦以昌时败。
　　予闻一老兵云：一日，大兵失道，误入淖泥中，诸将喜而困之，延儒檄至纵焉。上逮张国维，国维过苏，苏人生祭而哭之。国维曰：勿忧，吾现有周相手书在，令吾放敌者。至京，国维果免。

　　周延儒续记
　　宜兴再召，通内而贽币帛者，冯涿州也。奔走而为线索者，太仓张溥、嘉兴吴昌时也。擘画两年，纶綍始下，时为崇祯十四年之二月。六月陛见，相得甚欢，呼先生而不名。首复诖误举人，广天下取士额；次释漕欠并蠲民间积逋，会忧旱，禁狱戍遣以下悉还家，再陈兵残岁歉处，减现年两税。于宗室保举格拔异才，修练储备，严覈讨实事，凡捍御、凡民生、凡用人理财，无不极其讨究、极其调剂。至望恩请卹，昭忠铭节等事，向期期不予，覆核至再，以限于格限于分阻，滞停阁者，沛然弗吝。天下仰望风采，考选四十六位，悉登台省，以示宠。人亦归之。诵太师者，无间口，使天意向平，安在非救时之宰相。时吴昌时职仪制，必欲调文选，握百僚遴次黜陟权，奈正郎从无调部者。昌时浼延儒必欲得而后已。延儒查例，世宗时文选病故，武库正郎调入；又天启朝邹维琏服石以职方郎调稽勋，援两故事，冢宰郑三俊素不肯依违于延儒者，以昌时故，而具题十五年八月入司。时当台省年例。故例省一台二，无踰额者。昌时以台十省六，省为范士髦韬菴李士焜又白等(？)，台为陈荩鸣、迟姚、应翀、磊斋等也(？)。一时哄然。然昌时辣手初试，延儒主裁于上，惟弭耳就职耳。昌时于是权在手，呼吸通天，为所欲为矣。昌时与张溥同为画策建功人；淮安道上，张溥破腹，昌时以一剂送入九泉，忌延儒密室有两人也。其忍心如此。壬午十月二十日，为延儒半百之诞辰，拟举觞大内，周后以皇亲云路通谱，备寿仪外，廷则尽文武，遍海内为延儒添筹矣。不意初十下午有北兵进口之说，延儒不信，曰旁塞将佐为粮储劫司农常套也。十一、十二两日，果寂然。延儒以坦衷处之。十三日早辰，蓟州难民踉跄而来，小保定告陷。大清兵大队南下矣。盖大兵实系初十日五更破蓟州，即阖其四门，内不得出，外无驰报，故京中以为无是说也。十三早辰，赍所掠而出口者向，北方发硎，而扬其刃者驰南，畿辅左右，兽骇禽飞，上震怒。谓边将不足恃，旁抚无可依，更恨邮牒无闻，塘报不发，两抚一镇，悉逮而系之狱诛之。怒犹未释。两抚焉成名、潘永图，一镇唐钺也。上日坐文华殿，敕有献策，直入毋禁，董心葵辈，亲承圣语，后有一逃奴，貉裘锦衣入门，亦蒙赐点，主乃勋卫，当获特奏，枭之而止，九门昼闭，文武坐门外，入羽书。一日曾陷二十六名城，延儒为之无色，聊效杨嗣武故智，使僧道百人建大法道场于石虎衚衕口上，唪诵法华经第七卷。十一月、闰十一月、十二月，满城人如处瓮中。十六年正月朔日，礼应辑瑞；十三省方岳，无一至者。二月春闱，亦无言及。至三月初，外来者联镳，路庆平安，内应出者，有三选文武给凭未领，及外转陞出司府等官，不下五百余人，亦俱结队而去。盖大兵自十月入内至今年二月，日将二百，身不解甲，鞍不离马，乃于三月初一入莒州城，养马于野，人皆休卧。如是者匝月，莒州境四面高山，春暮草茂，宜牧马云。四月初五日下午，上临平台，召三相国，词色俱厉云。朕欲亲征。延儒跪曰：臣愿代皇去。上不言，仰视侧摇其首。延儒起，陈演继之曰：首辅阁务殷繁，臣可去。上仍侧摇不言。陈起，蒋德璟下跪曰：臣实可去。上又侧摇如前。蒋起，延儒再跪请出。上冷笑曰：先生果愿去，朕在宫中看过奇门，正在此刻，一出朝门，即向东行，慎勿西转。当时不得不谢恩而出，东至齐化门，权宿城楼，题请随征科道兵科方士亮、御史蒋拱宸，兵部职方尹民兴，户部刘嘉绩，勤王已到，四镇刘泽清、唐通、周遇吉、黄得功，亦随行。初六日至通州，而大兵之自南而出，东起津门，西至涿鹿，亘三百余里，横排挤拥，车载骡驮，不尽是芦稿一处渡河也。远近城楼之礮，日夜不绝响，延儒在通城，则受四镇之拜师，四镇则轮设绛帐之脯席；随征四臣，从延儒而传食四镇，四镇又赴随征四臣而陪酌。延儒，客席已遍，先上爵于勤王四镇，祝凯歌，后洗爵于随征四臣，祝纪录。一月来日未遑也。朝晚进二疏，题皆飞报大捷，实未尝出城数武，为濠外窥一矢相加遗也。后人有卖放出口之说，不亦冤哉。五月初六日，大兵无留影，延儒同日夕会饮者，庆太平。又四日，整归鞭。时为初十上午。先入文华殿陛见欢迎。亲手扶握，慰劳备至。告假休沐，不允。十五日，賷阁臣羊酒，陈、蒋谓伴食无状，贻我皇忧，方负愧，遂收成命。延儒亦权辞，竟同陈、蒋准允。时涪州知州武进吴方思蓼堪入觐在京，见邸抄，顿足致虑曰：圣眷替矣。十八日，谕礼、吏、兵三部查阁臣视师凯旋优礼之宴，如何隆重，各两进其仪，俱驳情礼未合。二十三日午刻，传谕大小九卿，申刻平台候旨，届期接出，则首辅周延儒奸贪诈伪，大负朕躬，着议处回奏。时延儒尚卧内阁，两人扶出，小轿而归。明日各臣会集西掖，左府空室，向得其顾盼而骄语众庭者，今则不啻口詈之矣。旨意落于勋戚，疏亦略存体。余皆已有旨也。六月初一辞陛于前门之碁盘街，仍赐银一百两为路费。后参之者日甚，在当日之最暱者尤甚。如袁彭年之类。彼各自为地，恐他人参之也。蒋拱宸则又有说，考选时意欲得省，时值一万，蒋只六千，以西台与之恨焉。亦以同乡及门之谊，过望宜兴也。朋比一疏，并及昌时。七月二十五日，亲审文华殿，即日缇骑南下，逮延儒。十月初八抵京，寓顺城门外之二庙。自疏愿戍冲边不报。十二月初七日五更，延儒赐缢。昌时弃市。赍敕大金吾骆养惟，向在阁日，金吾必拜延儒为老师，以便称呼。今延儒嘱付乃弟后日事，絮聒不已，骆欲回奏，恐迟刻，阖其扉，而跪于中庭，亟呼曰：老师天明矣。老师天明矣。回奏，即日得旨，后来解缢。若十三年之薛国观，则停解一月，虫出户外也。延儒再召之局方结。
　　涿州冯铨与延儒同年，年相若，初时有同衾之好，后结儿女亲。己巳逆案居前列，今为延儒致力者，冀宽一网，复然计也。奈上于此举最为得意，急投不得，缓引不得，延儒亦竭尽苦心三年来如一日，竟无从启齿，不谓徒以身殉也。
　　延儒再召，卜行有日矣，一夕梦故妻吴氏大哭于前，曰勿入京。入必有祸。延儒弗信而行，果符所梦。或云其子奕封梦亦云此。

　　审吴昌时(字来之，甲戌进士)
　　明朝会试十八房帘官，旧例八翰林，六内科，吏、礼与兵之职方，其一人为户、刑、工三部轮值者，职方郎之所以必与，以其劳而责重。三年海晏，军国荷赖，会帘一席酬之，世宗以来皆然也。癸未科春闱愆期，拟于八月举行，职方尹民兴，楚人也。至七月，誓不复一疏，恐逢圣怒，不得入场，兢兢捧玉得门生而后快。二十五日，上忽御文华殿，亲谳蒋拱宸参周延儒与昌时朋比为奸，疏中所及之名，凡延儒四月视师时，题请随身兵科方士亮，兵部尹民兴、户部刘嘉绩、台中郎蒋拱宸也，皆与审。又延儒门客董心葵亦在焉。取东厂及锦衣卫刑具以候。昌时受刑，已尽全套。疏内诸款皆承认。又问董心葵，延儒得银起用为几人？曰不记也。时御案有缙绅一部，自上掷下，则福建道施元征一叶献上。启奏曰：福宁道施元征是也。时缇骑南下。昌时亦撼。拱宸曰：罗山大败，皇上发银三千在边口，收赎难民难妇，其部又差赍银官二十，今兵银竟无只影，尔固随征，亦以飞报大捷奏，非欺君而何？拱宸曰：罗山奔北，初交兵，固有失银之事，后各将用命，仍复大捷。帝震怒曰：那有败而复胜之理？喝声打。司刑者将拱宸当头一下，纱帽为裂。帝愤恨，推倒案桌，迅尔回宫，跪审诸人，一无发落。锦衣卫虑即覆审，俱不放纵。尽其人而系之狱。尹民兴不得回部。大司马张伯鲸，以职方印照例送协赞员外王永积，后永积遂谋入会帘矣。

　　董心葵大侠
　　董心葵，武进人，农无力，商无本，工无艺，士无学，见贫贱人怜之，见富贵人骄之。
　　复嗜睹，呼卢客盈座，以朱提之多寡次上下。
　　客诮之，董心葵：「你见吾有银百万，与天子座讲金华殿也！」其志念如此。
　　年踰三十，糊口几不周，乃为一友坐粮艘至京，且携家室。
　　达则借寓于长巷中，时盖熹庙初年也。
　　与一刘姓篦者，各内室而合外门。董心葵之妻与刘之妻结为姐妹。彼有一女，董有一子，盟有婚媾。
　　董心葵则浮浪以度日，给口之外，不能赢一铢。
　　刘姓者，魏忠贤微时素为栉沐，得时后，则无从望见颜色。
　　一日，魏忠贤游海汹，为野便，刘适过其傍，极呼之：「刘篦头不来服事我？」
　　刘篦头跪禀：「不敢！」
　　魏忠贤最喜与故人话旧，亦喜所识穷乏示恩施与，乃问：「尔识字否？」
　　刘篦头对曰：「不能。」
　　魏忠贤：「数目字可晓？」
　　刘篦头：「幼时曾读千字文、百家姓，十百千万，能举笔搦之。」
　　魏忠贤：「可矣！吾欲于琉璇桥北盖造无梁药王庙一座，尔主收塼收灰，发价记数，明日到衙门领银。」
　　刘篦头叩首而去。
　　归，刘篦头商之董心葵，共肩其任。
　　为之召窰户，课灰商，构匠工，画规式，擘画董率，期年而后成。
　　在魏忠贤费银二万，而支放领取，刘篦头俱自为主裁，不与董心葵分权，在董心葵亦无从稽其羡入。
　　事成之后，刘篦头仍为旧业而已。
　　一日，京师中有姓冉者，事关人命，词入东厂。
　　魏忠贤心利其富，冉因刘篦头介绍，通冉驸马为一族，以驸马而寝其事。
　　魏忠贤心啣之，细访驸之来由，则刘篦头之指教也。
　　因大怒，唤入东厂，拳勇致其命，竟不得归其尸，董心葵与刘妻无从询耗。
　　一月后，妻亦殒于室。
　　董心葵襄理丧事，后并其室为一家，不意床下覆金一釡，计三千金。
　　方悟刘为大有心人，其以为我为浮浪，共事一年而不同心以示也，家计虽窘，不敢轻发。
　　一日，偶入顺城门，过石虎衙衕，见有延陵会馆，门欹墙折，入内纵观，草满阶除，壁扫龙蛇，坐屋见天，倾廊积地。
　　盖缘神、熹二宗四五十年，连为道学先生居寓，初则门槅为薪，继而椂柱不惜。
　　前人苇蓆穿漏，后人则拆三并二，俭啬鄙陋官于此屋争品，屋亦因此官而告颓。
　　风雨之际，反应走出以避，狂骤更防倾倒以全性命。
　　董心葵：「此奇货可居也。」乃罄其三千金而整葺。
　　十五年壬午十月初十日，北兵阑入。
　　十三日，始知确报。先帝震怒，御文华殿，有献策者许宜入，阎卒阻之者斩。
　　董心葵以布衣进，朱由检赐坐赐点，问：「修练储备，外州县果否实做？今何堵御趋勤王？」
　　董心葵亦无他策，以套语奏，叩辞。宣谕事急再进，竟成礼退。向日梦语，竟如其言也。
　　周延儒再召，曾再遣槖归，公郎每责賫槖之仆，谓：「贿致多，必奴辈诳诱。」
　　后遂留京邮，尽寄心葵家，三年中亦不计数矣。
　　周延儒于十六年六月初一日出都，行李故为萧减，筐箱几件，亦借张余枣主客司印封，所藏于心葵家者无限也，后尽归之流贼。
　　董心葵为蒋拱宸疏下狱，城陷而狱释。
　　顺治三四年，有外来兵马，不过三十余人，宿其外庭，索食索料。
　　董心葵不给，因相哄。
　　董心葵：「尔杀我！」
　　彼则曰：「杀则何如！」遂杀之。
　　兵亦他去，不知何来也。

　　宋应亨不屈
　　宋应亨，字长元，山东莱阳人，中天启乙丑进士。初令清丰，擢礼部主客司主事，迁吏部，历验封、考功、稽勋、文选四署，寻转稽勋郎。甲戌归，踰六年，长子成进士，授杭州理刑。应亨教之曰：毋束湿，毋草菅，毋长莠。崇祯十五年。闰十一月，大兵破临清，应亨率士民守莱阳，北隅单弱，捐千金建瓮城，浃旬而毕。大兵至，应亨独当一面，悬赏募死士，夜劫营大兵拔围去。十六年二月初五日，大众揜至，避北城不攻，次日辰时，由城东北缘云梯上，应亨平巾箭衣，驱家僮巷战，家人令易帽，不可，驱良久，家僮死者三十余人，应亨项中一刀，被执不屈，以死。后太史王崇简吊之以诗云：拜手松楸酒一杯，伤心洒泪踏苍苔。寒林风起山光动，衰壑云移海气来。泉路几年空夙恨，人间此日有余哀。高踪已自成千古，夕影凄凄照草莱。闻者伤之。应亨死后，诏赠太仆寺少卿，长子名璜，字玉仲，登乡试榜；次子名琬，字玉叔，中丁亥进士，尤善诗，陕西、浙江副使。

　　北都崩解情景(附记)
　　崇祯末年，北京人有只图今日，不过明朝之意。贫富贵贱，各自为心。每云：流贼到门，我即开城，请进，不独私有其意，而旦公有其言。已成崩解之势矣。午、未之间，大兵入京，都城戒严，上发内帑钱数万，命诸营千总每人领钱几千分授守城兵，每兵二十钱，兵领出，以指弹钱曰：皇帝要性命，令我辈守城，此钱止可买五六烧饼而已。既而内不发钱，使京中富家出钱养兵。如百金之家，出银五钱；即妓家亦出五钱。上云：一家岂无二三妓，其家可出五钱，以故人心益离，而事自坏。谓皇帝欲守天下，而征及妓银，时事可知矣。后李自成破京，取银十七库而去。
　　当时政弊民玩如此，申、酉之变，不察可烛。

　　蒋臣奏行钞法
　　癸未六月，召见桐城诸生蒋臣于中左门。臣言钞法曰：经费之条，银钱钞三分用之，纳钱银买钞者以九钱七分为一金，民间不用，以违法论，不出五年，天下之金钱尽归内帑矣。给事中马嘉植疏争之。

　　捣钱造钞
　　从来京师价，纹银一两，买钱六百，其贵贱只在零□与二十之间。自崇祯践祚，与日俱迁。至十六年，卖至二千矣。夏秋间二千几百矣。宣问贱之所由来云。私钱掺入过多，乃于九门特点御史九员，督理其事，街衢钱桌，有私钱一文笞，二文徒，三文遣，四文外斩矣。其价限定一两六百，多一文亦斩。复设石臼铁杵，一见私钱，不暇入炉镕化，即刻捣碎以绝其影。有夹入，搜获必斩。小民贸易存剩，许送纳御史台。奖之。令至严也。臼设官坐以待，自朝至暮，半月来，小民无舍钱者，清对无聊，各西台不得不出自己橐，买私钱以捣之。辰出午饭，必使班役持钱三四千，或五六千不等，日费两许，将碎钱积于臼杵之间，为人观看。匝月余，举以报命云。私钱收完，钱价颁定，塞责而已。而民间之钱价，下趋无抵也。凡卖钱诸处，对面现付，必如钦限。如一两可买二千四百，其一千八百，则于桌下私授，或少转来取，以厂卫多人，曾有照常交市，擒去枭首故也。于是决意行钞，省中条议，钞有十便、十妙之说。一造之之费省，一行之之途广，一赍之也轻，一藏之也简，一无成色之好丑，一无称兑之轻重，一革银匠之奸偷，一杜盗贼之窥伺，一钱不用而用钞，其铜可铸军器；一银不用而用钞，其银可入内帑。上大喜，即刻造钞，立发仪制司。从来解入之硃卷，与宗师优劣科岁试卷，为钞质之资本，押工部收领，限日搭厂。揆官选匠计工，如有阻其事者，法同十罪。工部查得二祖时典故，造钞工料纸六皮四，皮者桦皮也。产于辽东，今有纸而无皮，无从下手，乃令工部召商。商人皆京师大奸棍，具疏愿领银百万往辽买回，上又责之工部，时流贼渡河之信已确，已之。崇祯十六年十一月中事也。呜呼！钞法固善矣，惜其行之不早耳。

　　上用铜锡木器
　　癸未十月，上自用铜锡木器，屏金银。命文武诸臣各崇省约，士庶不得衣锦绣珠玉。

　　李自成陷承天府
　　癸未正月，李自成陷湖广承天府，巡抚宋一鹤守城，下城巷战，挥刃击杀数贼死。一鹤号鹤峰，顺天宛平籍，北直保定府清苑县人。崇祯三年庚午举人，巡抚都御史。承天破，标下有愿负之出奔者，一鹤坚持不肯，卒自刎死。江阴冯生在楚蜀时，又闻被执骂贼死。锺祥知县萧汉，有贤声，贼戒其部曰，杀贤令者死，乃幽之寺中。戒诸僧曰，令若死，当屠尔寺。僧谨视之，汉曰：吾尽吾道，不碍汝法，遂自经。
</div>
    <div class="pagination">
<a href="明季北略_page17.html">上一页</a><span>...</span><a href="明季北略_page13.html">13</a><a href="明季北略_page14.html">14</a><a href="明季北略_page15.html">15</a><a href="明季北略_page16.html">16</a><a href="明季北略_page17.html">17</a><span class="current-page">18</span><a href="明季北略_page19.html">19</a><a href="明季北略_page20.html">20</a><a href="明季北略_page21.html">21</a><a href="明季北略_page22.html">22</a><a href="明季北略_page23.html">23</a><span>...</span><a href="明季北略_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
