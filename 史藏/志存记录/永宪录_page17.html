<!DOCTYPE html>
<html>
<head>
    <meta charset="UTF-8">
    <title>永宪录 - 第 17 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永宪录 - 第 17 页/共 24 页</h1>
    <div class="content">【 一作德俊。】
 百有十八岁。命加赐坊银九十两。
成例。凡旌表皆给银三十两。令自建坊。上命嗣后年百一十岁者加一倍。百二十岁者加二倍。着为令。乾隆元年。湖广总督史贻直题衡山民汤云山百三十一岁。湖北巡抚高其倬题华容民董尔尚妻万氏百二十岁。今上□民妇年逾百岁。从前已蒙旌表者。遇有恩诏。仍加赏赐云。　云山给上用缎四疋。银四十两。自是年召见后。留之武昌养赡。子孙皆物故。每日端坐无言。双瞳深碧。饮食如常。十一年。再题人瑞。得旨不必赴京。至十三年冬乃卒。寿登百四十三岁。近代所未闻者。
丁卯。上有事于奉先殿。
上亲祭奉先殿。戊辰为太宗文皇帝忌辰。故升祔欤。太庙殿为奉先。
令自雍正五年元旦起改律强盗仍不分首从皆斩。
强盗律原不分首从皆斩。圣祖法外施仁。定为首起意并伤人之犯罪斩。余减等。积久恐民玩法。故复旧制
己巳日。上御经筵。
经筵之例前已详。
改直隶通永、天津二道专理河务。
兵部尚书法海罢。调吏部尚书逊柱、蔡珽为兵部尚书。以议政大臣内务府包衣昂邦查弼纳为兵部尚书。署云南巡抚杨名时为吏部尚书。
海以行止狂悖。留尚书职。协办礼部事兼内务府总管。柱、珽以案件多错舛。复回原任。名时仍署滇抚。
饬江苏巡抚张楷违道干誉。
楷奏。苏松等处分设十三县。宜设廪增附生员。分旧县饩粮之半。岁科照大县进取。上谕。长洲等处因事烦赋重。故分设两县。其实地不加庶。人不加多。入学名数。应照旧数而分缺。华亭分设娄县。成例可循。部议请照中学。亦属错误。张楷旗下举人。故向科甲内以博虚名。旗下应试人少。中式甚易。非如汉人于数百人中拔取一二也。法海、张楷皆儌幸科名。狂妄可鄙。此奏甚属不合。再议具奏。　
华亭康熙初分娄县。设教谕一人。入学如华亭。止廪膳各分缺。今再析为二。则设廪每学仅四分之一。因圣谕严饬。未有续请者。
湖北雨涨。淹没田禾。饬督抚兴修长江两岸堤防。
由七月至八月。江南、江西皆霪雨为灾。秋禾被伤。湖北武昌、汉阳诸处多雨。地又卑下。每夏秋之交。霪雨积潦。淮江水暴涨。皆为泽国。湖广稻麦再熟。语云。湖广熟。天下足。
升广州将军威宁总兵石礼哈报剿狆家苗彝。攻破谷隆、长寨、者贡、羊城坉等处。擒首从阿革阿纪川败等。优旨褒嘉。
赦前谪发军前原监察御史陶彝、任坪、范长发、孙绍曾、高怡、范允鋗、陈嘉谟、王允晋、高玢、柴谦、吴镐、给事中刘堂、御史外转道员程镳。咸归原籍。令王奕鸿赡养阿尔泰一路驿站人夫赎罪。
彝等皆与大学士王掞保东宫允礽复立为太子。康熙六十年冬。与王奕清相继谪发军前。今蒙恩宽免赦回。而不及奕清。已物故矣。　奕清字幼芬。辛未进士。奕鸿字州先。己丑进士。彝顺天人。庚辰进士。坪字坦公。山东高密人。辛未进士。长发字廷臣。浙江秀水人。甲戌进士。绍曾字莪匪。浙江山阴人。丙子举人。怡字鹤洲。浙江武康人。甲戌进士。允鋗字用实。浙江钱塘人。庚辰进士。嘉猷字泛叔。江南溧阳人。庚辰进士。允晋字紫书。直隶清苑人。□□进士。玢号冠襄。河南柘城人。戊辰进士。谦号南屏。浙江仁和人。□□进士。镐字表南。湖广黄陂人。庚辰进士。堂江西彭泽人。丁丑进士。镳字介鸣。浙江钱塘人。甲子举人。奕鸿乾隆初起为川东道。以右通政缪沅为通政司使。
沅字湘芷。江南泰州人。当未第时。浪游公卿门。代为诗歌。顷刻立就。大学士张英等咸器重之。康熙己丑殿试。读卷拔置一甲第三名。累官刑部左侍郎卒。
秋八月庚申朔。
改湖北景陵县名天门。
上以县同圣祖陵名。见之恻然。严饬督抚不行奏避。县属湖北安陆府。地有天门山。昔陆羽负书天门山从邹夫子学即此。后因俗忌改名。太白诗所谓天门中断楚江开。则在江南太平、和州、铜陵境。东博望。西梁山。对峙如门。亦曰天门也。后改名州县。江西广信之永丰同吉安属县。改为广丰。广西之思明府改为思恩府。太平之思明州改为宁明州。则以命名有碍前朝号故也。　按明江、上思江在二地。因名。
设内阁侍读汉官二员。
复旧制。内阁僚属。除学士四员、中书舍人外。无汉官。
设顺天府教授、训导二员。裁京卫武学官。
往制。顺天府设文武教授、训导。按武学始于明正统年。设居仁、由义、崇礼、宏智、讲信、劝忠六斋。以教勋众子弟。以兵部司官提调之。而建文四年已设□□教授一人。启忠、启孝斋训导二人。至靖难后。逮于本朝。因之。盖职司统辖武生。京内外应同此生员也。至是裁之。统归儒学。而满洲生员亦属汉官月课。
降经筵讲官署武英殿大学士户部尚书徐元梦为内阁学士。职掌票签翻译。以署两江总督正蓝旗汉军都统范时绎为户部尚书。仍署两江事。
上谕。徐元梦性愚而诳。外貌平和而居心阴险。在皇考时。不实心效力。时怀怨望。令其内廷侍朕兄弟读书。但照常塞责。从无受益之处。及加委任。令检举亏空各官。反受其馈送。真外君子而内小人。部议革职交刑部。念其行走多年。宽免其罪。着革职在内阁学士班行走。如不尽心从重治罪。元梦满洲正黄旗人。癸丑进士。由部曹侍直内廷将三十年。揆叙殁。特起翰林院掌院学士。六十年。授工部尚书。雍正元年二月。诏同大学士等甄别翰詹各官。不安本分有坫官箴者勒令回籍。十月。调户部尚书办大学士事。　
两江之任。前有承烈、承勋。及时绎自题其堂曰三到。亦盛事也。
饬辅国公阿布兰、銮仪卫使吴达礼朋党欺罔。
上谕。原任工部右侍郎常奉因亏空入本旗公阿布兰辛者库。罪已止此。而阿布兰奏折云当时加惩治。似欲报其私怨。数日前更鼓错误。令銮仪卫查问。吴达礼签掣一人认罪。阿布兰原系苏努之党。吴达礼则为隆科多门下走狗。皆怀怨望。颠倒是非。又如祝廷珍系阿其那西席。向在湖南令查亏空。乃云属员题参大事。再参必至无人。若朕喜于督抚参革官员者。然平日庇附党援。其出言行事必至败露如此。
顺天府进耤田瑞谷双穗至九穗。上以敬天勤民之道晓示群臣。
令直省府州县卫所设立先农坛。岁仲春亥日。官吏率耆老农夫恭祭先农。推耕耤田。以所获供地方祭礼。
所择高阜之地立先农坛。每岁致祭。照九卿行九推礼。置耤田四亩七分。不得以民田饰充。以五年为始。着为令。每秋成后抚臣总其所获成数奏闻。　按礼心玄为辰末。故记称元辰曰吉亥。耤甲阴也。用元辰躬耕。%上谕。礼曰天子为耤田千亩。诸侯百亩。则耕耤之礼可通于天下。朕意欲令地方牧民之官俱行耕耤之礼。悉农夫之作苦。量天下之晴雨。察地方之肥硗。如此则为官者皆知重农课稼。为农者断无苟且怠惰。似于养民务本之道大有裨益。九卿详具议奏。议每府州县
发苏努子孙鲁尔斤，赫席恒、傅尔陈、舒尔陈、吴尔陈、库张于山东、河南、山西、江宁、苏州、浙江督抚。圈禁衙署内。
圈禁之制。为屋数间。宽不满丈。高倍之。墙之厚数尺。留穴以通饮食。家人亦得随从。后多物故。　
五年冬。刑部请旨正法。上以苏努之子孙至四十余人。不忍悉诛。仍行圈禁。如能改悔。尚从宽典。
给八旗参领印信。
正蓝旗汉军副都统一等侯朱之王建条奏。八旗佐领与州县无异。乞颁印信为之移凭。部议。佐领共一千一百余员。给印浩繁。宜以总归参领。每旗五员。佐领事务由其详核呈报上司。参领、佐领如汉官之府县。凡旗人各有所属。称佐领某人下。如汉某县人。从前每旗惟都统有印。
河南巡抚田文镜进瑞谷双穗至十三穗。上嘉其实心为国。以召天和。
降议政大臣兼散秩大臣正白旗满洲都统理藩院尚书宗室拉锡为一等侍卫。管太仆寺卿事。
上谕。拉锡从前干犯法纪之条甚多。俱从宽免。令其悛改。乃自允禵圈禁、阿尔松阿正法之后。伊屡蹈罪愆。实不可恕。但伊办理旗下事亦有效力处。朕尚未深知其存心。从宽免交刑部。归侍卫班效力赎罪。
敕部院堂官保题所属后有劣迹许即参奏免罪。
光禄寺少卿前淮关监税庆元有罪籍没。命刑部左侍郎黄炳赴淮会勘。元自戕。
参革淮徐道潘尚智以二万金贿元。营谋复职。迨元解任。索取原物。元复伪为退还。其子世球私令家人于中途夺取。漕河督抚并以闻。命炳赴淮会齐苏勒勘问。元行至宿迁。促令自尽。苏勒奏报。尸之不敛者月余。尚智、世球罪斩绞监候。家私籍没。　
隆科多亲兄弟八人。多以贪婪罹罪。继以弟庆复袭公爵。仕至川陕总督。乾隆十三年。大金川用兵。误报番目班滚焚毙。事觉锢狱。赐自尽。旨佟国维所得孝懿皇后之一等公停其承袭。　
佟氏一门三公。近世罕有。
秋九月庚寅朔。
逮盛京户部侍郎傅鼐、正白旗满洲副都统岳兴阿。发刑部勘问隐匿赃私。
上谕。传鼐曾在朕前口奏岳兴阿甚抱怨伊父隆科多云。我家荷国恩深厚。应将所得赀财据实奏闻。及该旗承追日久。其家人故意延挨。各处藏匿。今据伊侄妇王氏出首。岳兴阿并不将伊父隐匿之赃据实交出。与傅鼐从前之言不符。傅鼐原与隆科多甚密。故意诳奏。以为隆科多保全。着革职。上九条炼解京。与岳兴阿质审。　
相传岳兴阿为隆科多嫡子。痛母死非命。及父有罪。乃请清查家财入官。遂刑讯伊父爱妾。以报私恨。残逆如此。
九月。召诸王大臣侍宴内廷。上首唱。命诸臣次第赓和。用柏梁体。以纪升平。诗成。御制序文勒石。赐内外臣工。
康熙二十一年正月十四日。以三逆荡平。圣祖召大学士、九卿及三品以上汉堂官及翰詹科道侍宴于干清宫。御制首唱。诸臣各就守以次迭赓。用柏梁体。曰升平嘉宴诗。太平盛世。今为再见。惜邸抄不能详载。敬录升平嘉宴诗御序。朕于宣室。浏览古今。贯串经义。历观史册。于书见元首股肱、赓扬喜起之盛。于诗见鹿鸣、天保诸篇。未尝不慕古之君臣。一德一心。相悦相豫之隆也。今际海内宴安。兵革偃息。首春令序。扎阿灯辉。来□□微。吾民咸乐。思与诸臣欣时式燕。爰于干清宫广集簪裾。肆筵设几。斯时也。蟾光鳌炬。焜耀堂廉。彩树琼葩。杂陈樽俎。许笑言之欢洽。略仪法之不纠。复令次登文陆涯。以金垒咸俾。有三爵油油之色焉。易曰。上下交而其志同。传曰。享以训恭俭。宴以示慈惠。则今日之兕觥旨酒。岂徒以饮食燕乐云尔哉。顾瞻诸臣。或任居谐弼。或职司乡尹。或典词翰。或司献纳。宜共成篇什。以昭雅颂之音。朕发端首唱。仿柏梁体。班联次赓。用昭升平盛事。冀垂不朽云。　伏读御制。则云汉天章。光昭宇宙。诸臣扬言。亦梧冈鸣凤。韵叶雝喈。当是时削平三孽。薄海澄清。元首明而股肱良。享太平之福。于今甲子一周。与宴诸人。皆一时贤哲。后相继登宰辅者二十二人。纪其全篇。以志熙朝盛事。且便姓名有考也。八旗二相外。当同在醉酒饱德中。或者声韵未娴。故不次赓歌。其人则未得悉详。若编检繁多。不能遍及。所载五人。四由鸿博。一由微贱特用。当属钦点。以与盛会。
【 诗以传抄。讹误太多。未录。】
 
塞思黑死于保定。
上谕诸王大臣曰。塞思黑素性奸恶。行止阴邪。与阿其那、允禵、允禩结为死党。又与其妻父七十及苏努、阿灵阿等通同结党。潜蓄邪谋。在皇考时。种种不孝之罪难以枚举。及皇考升遐之日。塞思黑突至朕前。箕踞傲慢。意甚叵测。凡祭奠行礼。从无悲切之状。朕知其素性凶残。是以发往西宁居住。在途并无悔惧。与伊子傅什浑及七十子勒锡忻等一路嬉笑。且与允禩等私相往来。寄书有机会已失之语。造作字样。巧编格式。缝骡夫衣袜内。暗传消息。又数年前。收留山西无赖之民。其人在西宁投京帖称。愿辅有道之主。不附无道之君。欲纠合山陕兵民以救恩主等语。塞思黑不行出首。且向其人云。我弟兄们无争天下之理。并嘱勿令楚冲知之。又伊太监在西宁奉旨撤回。每人赏金条及西洋金若干。重赏厚物。私买人心。目无国法。今令伊回京治罪。一路毫无改悔。谈笑如常。复令前往保定。以观行止。前李绂奏伊患腹泻。比即降旨。令绂选医调治。不料恶贯满盈。获罪天祖。已伏冥诛。可见善恶之报。捷如影响。似此不忠不孝大逆大恶之人。虽未受国法。必不能避天谴也。令李绂料理殡殓。俟其妻子搬回保定。再行请旨。　
傅什浑系改名。勒锡忻原官干清门侍卫。
逮隆科多子玉柱、家人常禄、太监三元。赴京勘问赃私。
逮副都统宗室楚冲。干清门侍卫胡什礼。命左副都御史常泰赴保定勘问违上拘系塞思黑罪。
上谕。胡什礼奉旨带领塞思黑回京。伊私与楚冲擅用三条炼锁拿塞思黑。又奏述李绂有塞思黑一到即便宜行事之语。朕闻知骇异。令胡什礼星驰往谕。李绂奏称并无此语。胡什礼、楚冲前不待谕旨私行锁拿。又故意绑松任其脱卸。明系有意欺妄。着拿问。　按此常泰与前罪废之工部侍郎为二人。
镶红旗镇国公准达卒。追封为固山贝子。予谥典。
命内务府总管协理礼部尚书法海、太监王自立、郭进玉驰驿赴西宁。撤塞思黑妻子家口至保定。查取埋藏金银。
四川冕山贼番金格叛逆。提督周瑛不按军机。召回京。命甘肃提督马会伯提督四川军务。
会伯陕西宁夏人。庚辰武状元。寻改四川巡抚。　瑛掌銮仪卫使。
旌镶白旗护军萨哈嗏未婚妻阿哈柱氏贞节。氏年二十五。闻夫故。自尽。救苏。剪发往夫家。誓不再嫁。
江苏巡抚张楷奉召至京。绑付刑郜。
上谕。张楷系微末之员。朕以为道府时。尚有声名。于十四年间拔至巡抚。到任以后。务沽虚名。不实心任事。朕令范时绎亲至苏州传谕张楷。看其言论及弥补亏空之事。则云既免浮粗。即于此内酌量弥补。似此荒诞悖理之语。朕何如主而出此言。又云。我应将此事先启我王爷。先探讨意见。然后再奏。怡亲王公忠体国。张楷乃以私心忖度。非但不知朕心。并不知怡亲王之心矣。即始请增分设各县入学名数。并不将娄县旧例声明。欲人归德于己。朕降谕训饬之。乃接奉严旨。竟自称臣有洁己爱民之心。而无振作有为之能。张楷在任优容。不肯管束盐枭盗贼。公然以爱民夸于君父之前。有是理乎。又张楷在京升见时。奏有私债不能清还。朕格外加恩。许其借藩库银二万两。以偿夙负。将来陆续还库。乃竟将关税赢余动用二万两。具折谢恩。并不提还清款。朕为天下主。岂能以天下经费任督抚私用。是安得谓之洁己乎。似此大奸大诈。不知君父之义。尚腼颜自命为读书之人乎。张楷原系安亲王门下。旗人。今属怡亲王。必是顾恋安亲王门下。荒唐悖谬。其心不可测。着将张楷锁拿。各项情节发与九卿审拟具奏。
改明年会试于三月。
上以问诸大臣。天气尚寒。士子跋涉艰苦。嗣后会试值春闰者。先期请旨。乾隆丁巳恩科会试系秋闰。循是例改期。乙丑会试亦以天气奏改。此后遂以三月为制。
令考试八旗外任文职骑射。武官副参以下不得乘轿。
上谕。本朝开国以来。最重骑射。八旗士子应试。必先试骑射。合式者方准入闱。即部院堂官。亦必每月在本旗教场。该都统佐领看炼弓马。所谓有文事者必有武备。创制立法至深远也。近来外任之人渐疏骑射。如张楷亦由骑射合式得中举人。昨命驰驿来京。及遣人于中途密查。则坐轿徐行。观此则从前必系夤缘请记。不则居官后全不以骑射为事矣。自今以后。
凡八旗外任文官年六十以下者。限三年之内仍熟练骑射。倘或不能。督抚即行参劾。
阿其那死于监所。
塞思黑殁后。上谕。阿其那、塞思黑罪大恶极。天下共知。诸王大臣屡请将二人正法。朕迟回不忍。今塞思黑已伏冥诛。朕心恻然。欲将阿其那从宽宥免。诸王大臣各省将军督抚提镇各秉忠诚抒己见。议阿其那罪。可否宽宥其罪定夺。
禁京师用黄铜器皿。
上谕。钱文日增。而钱不见多。价复不减。必奸民图利销毁。打造器皿。嗣后。除三品以上官准用黄铜器皿。其余限三年之内。将所有黄铜器皿出卖当官。给与应得之价。违者治罪。如此则国宝流通。民用充裕矣。敕户部随奏请黄铜惟乐器不禁外。天下悉禁用。得旨。先于直隶及督抚驻札处试行。寻议大臣除一品外。悉不准用。
黄铜之禁。圣意原欲钱价渐减。以利民生。而奉行不善。至沿门搜索。贱价勒买。十三年又查买一次。且有请并禁红白铜者。上亦不之许也。乾隆元年。从户部尚书海望奏。停止收买。禁用黄铜悉从民便。盖铜禁森严则销毁必甚。无益于鼓铸。徒以扰民。部议如是也。
在制大学士朱轼假满至京。命三年不拜原官。凡朝会宴享皆不与。以成其志。用素服协理内阁、吏部、都察院及营田水利事。
上以怡亲王当日遭母妃之丧。圣祖恩准素服三年。比照此例。　
轼得子晚。乾隆元年。长子必始官至右通政。次必琪选庶常。三必坦以举人袭骑都尉于部郎。
山东巡抚陈世倌母丧。命在任守制。释其弟世侃、侄源生、若嵎理丧葬。
世侃等罪斩绞。献家赀巨万赎罪。因有丧赦免。山东河工紧急。故留世倌。仍谕所献家赀准陆续交纳。　世倌字秉之。丁未进士。乾隆五年大拜。九年京察。又值星变。引咎辞免。不允。倌之五子皆登第。世侃其季弟也。　
九年夏。有星孛于奎娄之间者月余。钦天监正延绶请弛赌博宰牛诸禁。以回天变。上怒斥之。占为多地。灾亦无应。则圣人之德化为吉祥也。
以命题讥讪逮江西正主考礼部左侍郎查嗣庭。交三法司治大逆不道罪。
上谕。查嗣庭向来趋附隆科多。在朕前荐举。令其内廷行走。授为内阁学士。复见其语言诈伪。兼有狼狈之相。未之任。隆科多又复荐举。遂用为礼部侍郎。今岁典试江西。首题君子不以言举人。不以人废言。夫尧舜之世。敷奏以言。非以言举人乎。查嗣庭以此命题。显与国家取士之道相背谬。三题介然用之而成路。为间不用则茅塞之矣。更不知其何所谓。易经次题正大而天地之情可见矣。诗经次题百室盈止妇子宁止。去年正法之汪景祺文稿中有历代年号论。指正字有一止之象。引前代如正隆、正大、至正、正德、正统。凡有正字者皆非吉兆。夫人君纪元。若以字画分柝。则如汉元封、元狩、唐之开元、贞元。亦将以为一元乎。又如汉世祖之建武、明太祖之洪武。字内俱有止字。此二帝皆称贤君。历世久远。尚得不谓之吉兆乎。即如奸民蔡怀玺、郭元进造作妖言。谓今年水旱为灾。人民疾病。八月内有八千猛虎入京等语。现今四海清宁。田禾丰稔。十年所罕见。彼奸民造此无稽之语。不过自取诛戮耳。今查嗣庭所出经题。前用正字。后用止字。而易经第三题则用其旨远其辞文。其寓意将前后联络。显然与汪景祺语相同。又二场表题以京察为谢表。前查嗣庭告假回京时。奏称途中不见一人。惟与淮关庆元相会。及其自陈。将此节又自招欺罔之罪。九卿咸请革伊职。朕从宽准其留任。今以此命题。欲士子代谢乎。抑心怀怨望而出此题乎。至策题内有君犹腹心臣犹股肱。不称元首。是不知君上之尊矣。且在内廷三年。未进一言。海塘一事。令其条陈。而皆不可行。可知其于国家政事从不关心。及遣人查其寓中行李。有日记二本。至康熙六十一年十一月十三日。则前书圣祖仁皇帝升遐大事。越数行即书其患病。曰腹疾大发。狼狈不堪。其悖礼不敬至于如此。自雍正元年以后。凡遇朔望朝会及朕亲行祭奠之日。必书曰大风。不然则狂风大作。偶遇雨则书大雨倾盆。不然则大冰雹。其它讥刺时事幸灾乐祸之语甚多。又于圣祖仁皇帝之用人行政。大肆讪谤。以钦赐进士为滥举。以戴名世之获罪为文字之祸。以赵晋之正法为因江南流传对联之所致。以科场作弊之知县方名正法为冤抑。以清书庶常复考汉书为苛刻。以庶常散馆斥革为畏途。以多选庶常为蔓草。以殿试不完卷黜革之进士为非罪。
热河偶然发水则书官员淹死八百人。其余不计其数。又书雨中飞蝗蔽天。似此一派荒诞之言。而公然造作书写。又有涂抹一处。乃极诋满洲之文。大逆不道之语。至其受人嘱托。代人营求。科场关节作弊之事不可枚举。假若但就科场题目加以处分。则天下之人必以查嗣庭为出于无心。偶因文字获罪。乃种种实迹彰着。尚有何辞以为之解免乎。着将查嗣庭革职拿问。交三法司严审定拟具奏。其副主考官俞鸿图。若出题时曾经劝阻。则与伊无涉。赵晋字昼三。福建闽县人。癸未榜眼。康熙辛卯主试江南。以作弊斩。对句谓左邱明双眼无珠。赵子龙浑身是胆。左谓左都御史正主考官左必蕃。方名湖广保康人。官山阳令。以分房贿中盐商程光奎。与句容令王曰俞贿中盐商吴沁。皆坐斩。捐银赎罪。　是科中式。两淮则盐商八人。苏州则铜商、当商八人。又为其徒代笔。得其实有三字关节。亦获隽者三人。遂有八旗三剪绺。七典一铜商之谣。必蕃以场后风闻检举。圣祖命吏部尚书张鹏翮至扬。会同督抚审问。晋时有宠于东宫提调布政马逸姿。又总督噶礼所徇庇。其书系斩三七夹讯而不承。逸姿、鹏翮依违案牍进呈。巡抚张伯行与礼互相讦参。因再命户部尚书穆和伦、刑部尚书张廷枢往理。时东宫再废。故晋拟斩。癸巳春闻命自尽。其妾赋诗从殉。　监临安徽巡抚叶九思惧罪殂。礼与必蕃皆斥罢。
【 礼之母圣祖保母也。嗣礼与弟色勒奇、子干都置毒食物中。谋害伊命。礼妻以别户子干泰为己子。纵令纠伙毁屋。凌虐其母。致叩阍。交刑部鞫实。应凌迟处死。赐自尽。康熙五十三年事。】
 名最得民。淮绅给事中许之渐素与光奎隙。怂恿必蕃奏之。逮名时。合邑士民尽毁之渐居宅。名初莅任。梦前令来访。询之。则前江南正法之帘官。
【 顺治丁酉科江南乡试贿赂公行。世祖震怒。主考李振科、田耜及巡按多官等皆诛。　举人覆试有族者。以太后言得减戍。】
 而光奎之中式。淮安知府姚陶与晋私嘱而逼成之。必蕃广西举人。前以太常寺少卿兼官扬州知府。母丧留任。扬人集四书文诮之。破云。所恶于左。通国皆称不孝焉。闻之恨刺骨。未几以他故被逮。
再申严赌博马吊之禁。
纸牌骰子。严禁发卖。准输钱之人出首免罪。仍追还所输之银钱。汉军官员以马吊为解闷之具。大玷官箴。嗣后有此。揭参。
冬十月己未朔。
诸王大臣进万寿礼仪。诏停止庆贺筵宴。
上谕。朕即位以来。事事效法皇考当日。皇考圣诞未曾每岁行庆贺礼。故今年礼部奏请升殿庆贺。降旨停止。盖皇考六十年所行之事。朕无不遵奉施行。其力量所不能。则待黾勉于他日。即如皇考慎重武备。每岁巡行边塞。校猎讲武。朕年久未一举行。而庸劣无知之官员。怠惰不堪之兵丁。颇以朕不往为是。国家武备不可一日废弛。朕之不往。盖以朕之兄弟阿其那、塞思黑等结党蓄谋。中怀叵测。朕实有防范之心。此朕不及皇考者也。皇考德盛化神。虔思广运。巡幸所至。与在宫中无异。朕从朝至夕。殚竭心力。尚恐治理未周。实无暇及于校猎行围。此又不及皇考者也。皇考神武天授。挽强贯札之能。超越千古。即蒙古见之。无不惊服。而朕之校射又不及皇考。皇考圣体康健。春秋已高。犹不减壮盛之时。而朕之精力又不及皇考。因此四者。是以临边讲武之事。未曾举行。而武事不可废弛。故于前岁令皇子出口行围。以示训练之意。凡武弁及旗员引见时。皆试骑射而后用之。朕意将天下政事区画得宜。即当效法皇考。于农隙之时行狝狩之礼。目前尚非其时耳。朕事事不及皇考。而惟洞悉下情。皆得之亲身阅历。朕在藩邸四十余年。凡臣下之结党怀奸夤缘诸弊。欺罔蒙蔽。阳奉阴违。假公济私。无不悉知。皇考以稚龄即位。于人情之诈伪。何由而知。大小臣工孰肯数陈其弊。即朕为皇考之爱子。尚有不便直言之处。皇考果何从而知之乎。祗此一节由阅历得之。而其它宣猷敷政。则不及皇考之万一。惟有事事黾勉效法而已。　
乾隆五年。今上修秋狝之制。以饬武备。庄亲王子有秘谋。为告密者所觉。今上逮之。方夜半锢高墙。次日。仍出围以安众心。庄亲王止削禄米而已。盖今上豁达大度。每出巡。不严警跸。屡奉诏旨。皆有有天命者任自为之之意。大矣至矣。八年秋。又幸盛京谒陵寝。藉以讲武。继之省方问俗。布德敷惠。岁每行之。时势互异。两圣皆谋出万全也。
嗣多罗平郡王纳尔苏罪废。以子福彭袭。
</div>
    <div class="pagination">
<a href="永宪录_page16.html">上一页</a><span>...</span><a href="永宪录_page12.html">12</a><a href="永宪录_page13.html">13</a><a href="永宪录_page14.html">14</a><a href="永宪录_page15.html">15</a><a href="永宪录_page16.html">16</a><span class="current-page">17</span><a href="永宪录_page18.html">18</a><a href="永宪录_page19.html">19</a><a href="永宪录_page20.html">20</a><a href="永宪录_page21.html">21</a><a href="永宪录_page22.html">22</a><span>...</span><a href="永宪录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
