<!DOCTYPE html>
<html>
<head>
    <meta charset="UTF-8">
    <title>爝火录 - 第 114 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 114 页/共 128 页</h1>
    <div class="content">　　大清总督陈锦为其内司李进忠等五人所刺，以其首降于郑成功。

　　八月庚子朔

　　孙可望杀反将陈邦傅父子，去其皮；传尸至安龙。御史李如月劾可望□□□擅杀勋镇，罪同操、莽；而请加邦傅恶谥，以惩不忠。王知可望必怒，留其疏；召如月入，谕以『□□谥本褒忠，无恶谥理；小臣妄言□制，杖四十除名』（如月，东莞人）。

　　可望既杀邦傅父子，传尸至行在，大书于牌曰：『逆犯陈邦傅先经肆劫皇摃，摽掠宫人，罪已漏网；不思建功赎罪，辄行背主反叛！今已拿获，解赴军前；立将邦傅父子剥皮，传示滇、黔』云云。绝无奏报疏章，遣人递送安龙即去。

　　刑部侍郎王灵石自五指山至厦门，言思文帝在彼为僧；继而有敕使至，一时故臣皆不能决。

　　刘文秀、白文选既陷叙州、重庆，大清平西王吴三桂等回兵保宁。文秀由嘉定、成都追之，直攻保宁；讨虏将军王复臣曰：『不可。我师骄矣，而彼方致死；以骄兵当死寇，能无失乎』？诸军皆不以为然。张先璧军其南；先璧号「黑神」，军容耀日，然未经大敌。三桂登城望之曰：『独是军可袭』！乃出精骑犯其垒，果惊溃。转战而南，复臣手斩数人，围之者益众；乃曰：『大丈夫不生擒名王，岂可为敌所辱』！遂自刭死。北兵皆惊叹，以为烈士。文秀撤围而退，三桂不敢追；曰：『生平未见如此劲敌，特欠一着耳』！盖如复臣所云也。报至滇，孙可望下令曰：『不听谋、损大将，刘抚南罪应诛。念其复成功，罢职闲住』。文秀归云南。

　　九月庚午朔

　　永明王除李如月名，意将解孙可望之怒；而可望怒甚，遣人入朝（一作至王所）执如月至朝门外，抑使跪。如月愤甚，向阙叩头，大呼「高皇帝」，极口大骂；使人遂剔其皮，断手足及首，实草皮内纫之，悬于通衢。

　　孙可望提督张应科入朝看科抄，科臣以「本留中」告；应科遂向如月索疏稿，如月笑曰：『何须用稿，明早自有揭帖发来』！既而果有揭帖投应科，署云「大明山东道御史揭帖」；递至伪营，提塘当堂开拆。应科大怒，驰报可望；可望即令应科杀如月，剥皮示众。乃缚如月至朝门，应科捧可望令旨喝跪；如月叱曰：『我是朝廷命官，岂跪贼』！令向阙再拜；大笑曰：『太祖高皇帝！我朝从此无谏臣矣』！大骂孙可望奸贼。应科促令赴地，剖脊及臀；如月大呼曰：『死得快活，浑身清□』！及断手足转前胸，犹微声恨骂；至颈绝而止。将皮号令北门，夜辄冤号；三日后，悬之北关外天空阁上。又数日，可望遣官过阁下，悬索忽断，堕马上；差官惊惧，病狂死。

　　孙可望至沅州，使白文选、张虎攻辰州，陷之；杀总兵徐勇。长、岳相继奔溃。

　　李定国北取衡州。时南宁虽陷，而胡一青、赵印选、马宝、曹志建等尚留粤西，屯聚山谷间；定国至，皆相率来归。民间亦多啸聚者，争应之。定国声势遂大振。

　　孙可望过枫木岭，磨崖自书五大字曰「秦王憩兵处」，以张军威；误书「憩」作「弃」，识者知其必败。至叉路口，果为北兵所败。

　　大清敬谨王尼堪率兵南下。

　　滇寇至富川，知县华锺被执；方渡江，乘间投水死。事闻，诏赠按察司佥事，予祭葬；官其子沚为户部主事（锺，本姓秦氏；顺治四年岁贡生）。

　　冬十月己亥朔

　　大清金固山援漳州，郑成功令右冲锋镇柯朋接战而败；礼武镇陈凤援朋，亦败；右武卫周全斌接战，亦败：成功大崩溃，退保海澄。

　　漳州被围七阅月，城中食尽，人相食；枕藉死者七十余万人。间存者，气息仅相属；虽悲泣，不能下一泪。有士人饥死，邻舍儿窃食之，肠中历历皆故纸，字画隐隐可辨；邻舍儿见之，一恸而绝。

　　孙可望遣高文贵乘胜东下，大清帅线国安、马雄、全节等溃走；至梧州，三战皆败，复走封川。李定国尽得其兵，西粤全复。安定侯马宝、永国公曹志建分兵攻临武、连山，皆复之。郧国公高必正率师继至，攻复阳山。定国复永州；遣偏师潜至吉安，亦复之，江西大震。

　　十一月己巳朔

　　帝杖死宫人郭良璞。安龙行官湫溢，随营老幼宫人止百余名，分班上值；余则奇居民舍。良璞年十六，色丽；能诗，善驰马试剑。提塘张应科见而悦之，夤缘巴东王及妃，与良璞通。月余，司礼监庞天寿知之，密启于帝；杖良璞百五十，死。以坤宁宫提督李某知情不举，亦杖杀之；巴东王及妃俱赐死。应科闻之大怒，将甘心天寿；天寿备之，且得马吉翔劝，乃止。应科恐帝发其事，凡朝廷敕札必由应科过目，方许邮传；帝密遣参将张五间行贻孙可望玺书，可望谓张五曰：『朝廷何苦以一宫女杀数人』！遂遣传宣王爱秀持谕至安龙，代应科提督；发应科朝门外，杖百二十，革其职。后应科回镇，仍委用之不加罪也。

　　揭重熙被戮于建宁；昂首受刃，颜色不变。

　　有邓贵者，临川人，采石为业；充重熙隶卒。每师行，即草屦以从。重熙被执，从者皆散，独贵不去。重熙曰：『我死，分也；汝何为者』！贵曰：『公生而忠义，死必为正神。贵得貌像公卒，足矣』！至是同死于市。

　　大清敬谨亲王尼堪统兵攻衡州，李定国败走；尼堪率精骑追之，遇伏战殁，固山佟图赖监其军。定国收兵屯武冈。

　　「安龙逸史」云：定国与尼堪战于祁阳，互有杀伤。定国檄冯双礼引精骑至永州设伏，复与尼堪战，佯北，诱尼堪追；至宝庆，定国驰还奋击，令诸苗兵截其后，双礼引伏兵冲其中。断北兵为三，夹击之；尼堪大败，全军覆殁。定国验盔盖（一作灰盖），知尼堪已死（一作亦死）；乃图乌金、敬谨二王貌，传示楚、粤，送至行在。由是，定国威名大振。

　　时定国兵力强盛，不复禀可望约束；可望大恚恨。

　　永宁州李忠臣原任松潘道，密约同志歃血讨贼；谋泄，自刎死。举人胡缜倡义讨贼复城，集众二万余人，结贼心腹为内应；功垂成，为营中火药延烧死。

　　前御史任僎、中书方于宣劝可望设内阁、九卿、科道官，改印文为八迭，尽易其旧；立太庙、定朝仪，拟改国号曰「后明」：日夕谋篡位。永明王闻之忧惧，密谓中官张福禄、全为国曰：『闻李定国已定广西，军声大振；且与可望有隙。欲密下一敕，令统兵入卫；若等能密图之乎』？二人言『徐极、林青阳、张镌、蔡演、胡士瑞曾疏劾马吉翔、庞天寿，宜可与谋』；王即令告之，五人许诺。引以告贞毓；贞毓曰：『主上忧危，正我辈报国之秋。诸君若能充此便者』？青阳请行。乃令佯乞假归葬，而使员外郎蒋干昌撰与定国敕、主事朱东旦书之、福禄等持入用宝；青阳于岁尽间道驰至定国所，定国接敕感泣，许以兵迎王。  
　 
卷二十三

　　江阴云墟散人李本天根氏辑

　　癸巳（一六五三）、大清顺治十年（永明王永历七年、鲁王监国八年）春正月戊辰朔

　　永明王在安龙，鲁王在金门。

　　三月丁卯朔

　　鲁王自去监国号。

　　定西侯张名振北征，郑成功与兵一万、粮三月，设宴饯行。兵渡舟山横水洋，获金永彦，杰诛之。进攻崇明，焚京口，截长江，登金山寺题诗。平原将军姚志卓、诚意伯刘孔昭俱依之；立营号召旧旅，兵势大振。

　　五指山复有使来存问诸臣；使言思文帝今离五指、驻平远，将起兵。故臣因具公疏请敕验视，然终不得的信。

　　夏四月丙申朔

　　林青阳奉敕使李定国久未还，王将择使往促；吴贞毓以翰林孔目周官对。都督郑允元曰：『马吉翔朝夕在侧，假他事出之外，庶有济』。王乃令吉翔奉使祭先王及王太后陵于梧州、南宁，而遣周官诣定国。吉翔在道微知青阳密敕事，遣人至定国营侦之。主事刘议新者道遇吉翔，意其必预谋也，告以两使赍敕状；吉翔惊骇，启报孙可望。可望大怒，并疑吉翔预谋，遣其将郑国赴南宁逮之。

　　吉翔在南宁，密遣人侦行在动静；而议新自行在至，言密敕事甚详。吉翔即遣指挥周景龙赴行在，令议新具疏报定国接敕感泣，将统兵迎驾以实其事；又激提塘王爱秀报可望，使可望怒。可望遂钮锁吉翔于南宁，阴厚待之；令与行在诸臣对理。

　　林青阳至南宁，为守将常荣所留；密遣刘吉告之王。王大喜，改青阳给事中；谕贞毓再撰敕，铸「屏翰亲臣」金印赐之。令吉还付青阳；至广州，周官与青阳遇，偕至高州，赐李定国。定国拜，受命。

　　五月丙寅朔

　　大清金固山攻海澄，城坏百余丈；郑成功亲立雉堞堵御，不能破。一日，空炮递发；成功曰：『是将临城矣』！勒兵持斧以待；令曰：『敌至方斫』！北兵渡濠呼登城，众执巨斧斫之；随斫随落，濠为之平。固山始解围去。

　　或有谮鲁王于郑成功者；成功奉王日疏薄，诸臣王忠孝、郭贞一、卢若腾、沈荃期等勉为支应，然已不成局面矣。

　　六月乙未朔

　　李定国回广西；孙可望使人召之，不至。可望之使定国出广也，以定国胜，姑且崇功；死，则借以除患；败，则可以加罪。不意突破广西，子女、玉帛定国不无私取。冯双礼心甚不平，归黔谗定国于可望；可望即调檄定国。定国疑中谗，不赴；封西宁王，亦不受。可望遂遣双礼及关有才等袭之；定国有中书龚铭使黔，知其谋，即从间道驰书定国。时定国统兵过左江，克复柳州、庆远、南宁、太平诸城；得铭书，即复兵柳州江口，俟双礼兵过，逆之。双礼与定国战而败，从原路拨回；伏发，一军皆陷。定国擒双礼不杀，释之；双礼遂倾心定国。行在君臣闻之，皆庆幸。

　　孙可望自率师追李定国（一作李兵），冯双礼将左、白文选将右，遇大清兵于宝庆。大清兵望见可望龙旗，急击之；可望败北，惟双礼不动。大清鉴衡州之失，收兵不追，以武、宝之间为界；定国遂据广西。孙可望回黔，畏定国之强，仍善养其家口于云南。

　　可望谕云南城守伪固原侯王尚礼，令籍定国宫眷并文武兵丁妇女，欲分配兵士（一作各营）。尚礼虑大营分散，将滋内乱；乃三启止之，惟汰安西大营粮饷。尚礼遣女官（一作使）馈茶果于王妃，实皆金银也；安西大营，赖以得济。

　　大清潮州郝尚久叛降于郑成功，成功以定海李孟■〈山上〈弓攵〉〉署太守事；其属潮阳、惠来二县不降，成功率兵攻之。

　　永明王亲试张镌、胡士瑞、李元开，而徐极、蔡演、朱东旦、林锺以久次，皆与美官。庞天寿及马吉翔弟雄飞忌甚，与其党郭璘方谋陷之。而锺、演、极、镌、士瑞亦知事泄，仓皇劾吉翔、天寿表里为奸。王见事急，即下廷臣议罪；天寿惧，与雄飞驰贵阳告可望。而是时郑国已械吉翔至安龙，与诸臣面质；贞毓谢不知，国怒，因挟贞毓直入王所居文华殿，迫胁王索主谋者。王惧而不敢正言，谓『必人假敕宝为之』！国遂怒目去（一作出），与天寿至朝房械贞毓并允元、锺、演、干昌、元开、极、镌、士瑞、东旦及太仆少卿赵赓禹、御史周允吉、朱议■〈尾上水下〉、员外郎任斗墟、主事易士佳系私室，入宫擒福禄、为国而出。其党冷孟銋、蒲缨、宋德亮、朱企鋘等迫王速具主名，王悲愤而退。

　　郑国见帝，言『定国私通朝内奸臣，胁敕要封；林青阳、周官现拏贵州，皇上须指实奸臣姓名，以凭回复国主』。帝云：『迩年来外边假敕、伪宝尽多，镇臣还该密访』！国出，械系贞毓等；又带兵入宫拏二监，宫中大震。

　　郑国等严刑拷掠诸臣，独贞毓以大臣免；众不胜楚，大呼「二祖、列宗」，且大骂。时已日暮，风雷震烈；蔡演厉声曰：『今日演等直承此狱，可稍见臣子报国苦衷』！由是，众皆自承。国又问『主上知否』？演大声曰：『未经奏明』！乃复收系；以欺君、误国、盗宝、矫〔敕〕为罪报可望。

</div>
    <div class="pagination">
<a href="爝火录_page113.html">上一页</a><span>...</span><a href="爝火录_page109.html">109</a><a href="爝火录_page110.html">110</a><a href="爝火录_page111.html">111</a><a href="爝火录_page112.html">112</a><a href="爝火录_page113.html">113</a><span class="current-page">114</span><a href="爝火录_page115.html">115</a><a href="爝火录_page116.html">116</a><a href="爝火录_page117.html">117</a><a href="爝火录_page118.html">118</a><a href="爝火录_page119.html">119</a><span>...</span><a href="爝火录_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
