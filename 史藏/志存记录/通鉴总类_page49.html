<!DOCTYPE html>
<html>
<head>
    <meta charset="UTF-8">
    <title>通鉴总类 - 第 49 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 49 页/共 74 页</h1>
    <div class="content">　　天授元年东魏国寺僧法明等撰大云经四卷表上之言天后乃弥勒佛下生当代唐为阎浮提主制颁于天下
　　魏传弓发慧范奸赃
　　景龙元年银青光禄大夫上庸公圣善中天西明三寺主慧范于东都作圣善寺长乐坡作大像府库为之虚耗中宗及韦后皆重之势倾内外无敢指目者侍御史魏弓发其奸赃四十余万请置极法中宗欲宥之弓曰刑赏国之大事陛下赏已妄加岂宜刑所不及中宗乃削黜慧范放于家
　　吕元泰谏中宗营建佛寺
　　二年清源尉吕元泰上疏以为邉境未宁镇戍不息士卒困苦转输疲而营建佛寺月广嵗滋劳人费财无有穷极昔黄帝尧舜禹汤文武惟以俭约仁义立徳垂名晋宋以降塔庙竞起而丧乱相继由其好尚失所奢靡相髙人不堪命故也伏愿回营造之资充疆场之费使烽燧永息羣生富庶则如来慈悲之施平等之心孰过于此疏奏不省
　　明皇沙汰僧尼
　　开元二年中宗以来贵戚争营佛寺奏度人为僧兼以伪妄富戸强丁多削髪以避徭役所在充满姚崇上言佛图澄不能存赵鸠摩罗什不能存秦齐襄梁武未免祸殃但使苍生安乐即是佛身何用妄度奸人使坏正法明皇从之命有司沙汰天下僧尼以伪妄还俗者万二千余人
　　姚崇戒子孙勿追荐求福
　　九年梁文献公姚崇薨遗令佛以清浄慈悲为本而愚者冩经造像冀以求福昔周齐分据天下周则毁经像而修甲兵齐则崇塔庙而弛刑政一朝合战齐灭周兴近者诸武诸韦造寺度人不可胜纪无救族诛汝曹勿效儿女子终身不寤追荐防福道士见僧获利效其所为尤不可延之于家当永为后法
　　髙郢谏代宗造章敬寺
　　大厯二年鱼朝恩奏以先所赐荘为章敬寺以资章敬太后冥福于是穷壮极丽尽都市之材不足用奏毁曲江及华清宫馆以给之费逾万亿卫州进士髙郢上书略曰先太后圣徳不必以一寺増辉国家永图无宁以百姓为本舍人就寺何福之为又曰陛下当卑宫室以夏禹为法而崇塔庙踵梁武之风乎又上书略曰古之明王积善以致福不费财以求福修徳以消祸不劳人以禳祸今兴造急促昼夜不息力不逮者随以榜笞愁痛之声盈于道路以此望福臣恐不然皆寝不报
　　宪宗遣使迎佛骨
　　元和十三年功徳使上言鳯翔法门寺塔有佛指骨相三十年一开开则嵗丰人安来年应开请迎之宪宗遣中使帅僧众迎之
　　韩愈谏迎佛骨入宫禁
　　十四年中使迎佛骨至京师宪宗留禁中三日乃歴送诸寺王公士民瞻奉舍施惟恐弗及有竭产充施者有然香臂顶供养者刑部侍郎韩愈上表切谏以为佛者夷狄之一法耳自黄帝以至禹汤文武皆享夀考百姓安乐当是时未有佛也汉明帝时始有佛法其后乱亡相继运祚不长宋齐梁陈元魏以下事佛渐谨年代尤促唯梁武帝在位四十八年前后三舍身为寺家奴竟为侯景所逼饿死台城国亦寻灭事佛求福乃更得祸由此观之佛不足信亦可知矣百姓愚冥易惑难晓茍见陛下如此皆云天子大圣犹一心敬信百姓微贱于佛岂可更惜身命佛本夷狄之人口不言先王之法言身不服先王之法服不知君臣之义父子之恩假如其身尚在奉国命来朝京师不过宣政一见礼宾一设赐衣一袭卫而出之于境不令惑众也况其身死已久枯朽之骨岂宜以入宫禁乞以此骨付有司投诸水火永絶根本断天下之疑絶后代之惑岂不盛哉佛如有灵能作祸福凡有殃咎宜加臣身宪宗得表大怒出示宰相将加愈极刑裴度崔羣为言愈虽狂发于忠恳宜寛容以开言路贬愈为潮州刺史自战国之世老荘与儒者争衡更相是非至汉末益之以佛然好者尚寡晋宋以来日益繁炽自帝王至于士民莫不尊信下者畏慕罪福髙者论难空有独愈恶其蠧财惑众力排之其言多矫激太过惟送文畅师序最得其要曰夫鸟俛而啄仰而四顾兽深居而简出惧物之为己害也犹且不免焉弱之肉强之食今吾与文畅安居而暇食优游以生死与禽兽异者宁可不知其所自邪
　　李徳裕谏敬宗生日度僧
　　长庆四年徐泗观察使王智兴以敬宗生日请于泗州置成坛度僧尼以资福许之自元和以来敕禁此智兴欲聚货首请置之于是四方辐凑江淮尤甚智兴家赀由此累钜万浙西观察使李徳裕上言若不钤制至降诞日方停计两浙福建当失六十万丁奏至即日罢之
　　武宗毁寺舎令僧尼还俗
　　会昌五年武宗恶僧尼耗蠧天下欲去之敇上都东都两街各留二寺毎寺留僧三十人天下节度观察使治所及同华商汝州各留一寺分为三等上等留僧二十人中等留十人下等五人余僧及尼并大秦穆护祅僧皆勒归俗寺非应留者立期令所在毁撤仍遣御史分道督之财货田产并没官寺材以葺公廨驿舎铜像钟磬以铸钱
　　李徳裕禁五台僧奔幽州
　　诏陈释教之宣告中外凡天下所毁寺四千六百余区归俗僧尼二十六万五百人大秦穆护祅僧二千余人毁招提兰若四万余区收良田数千万顷奴婢十五万人所留僧皆主客不祠部百官奉表称贺寻又诏东都止留僧二十人诸道留二十人者减其半留十人者减三人留五人者更不留五台僧多亡奔幽州李徳召进奏官谓曰汝趣白本使五台僧为将必不如幽州将为卒必不如幽州卒何为虚取容纳之名染于人口独不见近日刘从谏招集无闲人竟有何益张仲武乃封二刀付居庸闗曰有游僧入境则斩之主客郎中韦博以为事不宜太过李徳裕恶之出为灵武节度副使
　　宣宗听僧营葺所废寺
　　大中元年闰月敕应会昌五年所废寺有僧能营葺者听自居之有司毋得禁止是时君相务反会昌之政故僧尼之皆复其旧
　　孙樵谏宣宗复僧寺
　　五年进士孙樵上言百姓男耕女织不自温饱而羣僧安坐华屋美衣精馔率以十户不能养一僧武宗愤其然发十七万僧是天下百七十万户始得苏息也陛下纵不能如武宗除积奈何兴之于已废乎日者陛下欲修国东门谏官上言遽为罢役今所复之寺岂若东门之急乎所役之功岂若东门之劳乎愿早降明诏僧未复者勿复寺未修者勿修庶防百姓犹得以息肩也中书门下奏陛下崇奉释氏羣下莫不奔走恐财力有所不逮因之生事扰人望委所在长吏量加撙节所度僧亦委选择有行业者若容凶麤之人则更非敬道也乡村佛舎请罢兵日修从之
　　中书奏禁私度僧尼
　　六年中书门下奏度僧不精则戒法堕坏造寺无节则损费过多请自今诸州凖元敕许置寺外有胜地灵迹许修复繁会之县许置一院严禁私度僧尼若官度僧尼有阙则择人补之仍申祠部给牒其欲逺游寻师者须有本州公验从之
　　萧仿説懿宗罢去讲筵
　　咸通三年懿宗奉佛太过怠于政事尝于咸泰殿筑坛为内寺尼受戒两街僧尼皆入预又于禁中设讲席自唱经手録梵防又数幸诸寺施与无度吏部侍郎萧仿上疏以为祖之道慈俭为先素王之风仁义为首垂范百代必不可加佛者弃位出家割爱中之至难取灭后之殊胜非帝王之宜慕也愿陛下时开延英接对四辅力求人瘼防奉宗祧思谬赏与滥刑其殃必至知胜残而去杀得福甚多罢去讲筵躬勤政事懿宗虽嘉奨竟不能从
　　懿宗迎佛骨侈于元和
　　十四年懿宗遣敕使诣法门寺迎佛骨羣臣谏者甚众至有言宪宗迎佛骨寻晏驾者懿宗曰朕生得见之死亦无恨广造浮图寳帐香轝幡花幢盖以迎之皆饰以金玊锦绣珠翠自京城至寺三百里间道路车马昼夜不絶佛骨至京师导以禁军兵仗公私音乐沸天烛地绵亘数十里仪卫之盛过于郊祀元和之时不及逺矣富室夹道为防楼及无遮会竞为侈靡懿宗御安福门降楼膜拜流涕霑臆赐僧及京城耆老尝见元和事者金帛迎佛骨入禁中三日出置安国崇化寺宰相以下竞施金帛不可胜纪因下徳音降中外系囚
　　南唐边镐盛修佛事废纲纪
　　后周广顺二年唐主削边镐官爵流饶州初镐以都虞候从查文徽克建州凡所俘获皆全之建人谓之边佛子及克潭州市不易肆潭人谓之边菩萨既而为节度使政无纲纪惟日设斋供盛修佛事潭人失望谓之边和尚矣
　　世宗悉罢非勅额寺院
　　显徳二年勅天下寺院非勅额者悉废之禁私度僧尼凡欲出家者必俟祖父母父母伯叔父之命惟两京大名府京兆府青州听设戒坛禁僧俗舍身防手足炼指挂灯带钳之幻惑流俗者令两京及诸州毎嵗造僧帐有死亡归俗皆随时开落是嵗天下寺院存者二千六百九十四废者三万三百三十六见僧四万二千四百四十四尼一万八千七百五十六
　　世宗毁铜像以铸钱
　　世宗以县官久不铸钱而民间多销钱为器皿及佛像钱益少敕民间铜器佛像五十日内悉令输官世宗谓侍臣曰卿辈勿以毁佛为疑夫佛以善道化人茍志于善斯奉佛矣彼铜像岂所谓佛邪且吾闻佛志在利人虽头目犹舍以布施若朕身可以济民亦非所惜也
　　事神门
　　姚秦立苻坚像以求福
　　东晋太元十四年后秦王苌以苻秦战屡胜谓得秦王坚之神助亦于军中立坚像而祷之曰臣兄襄敇臣复雠新平之祸臣行襄之命非臣罪也且陛下命臣以龙骧建业臣敢违之今为陛下立像陛下勿追计臣过也秦主登升楼遥谓苌曰为臣弑君而立像求福庸有益乎苌以战未有利军中毎夜数惊乃斩像首以送秦
　　宋太子劭事严道育为天师
　　元嘉二十九年初潘淑妃生始兴王濬元皇后性妬以淑妃有宠于文帝恚恨而殂淑妃専揔内政由是太子劭深恶淑妃及濬濬惧为将来之祸乃曲意事劭劭更与之善吴兴巫严道育自言能辟谷服食役使物因东阳公主婢王鹦鹉出入主家道育谓主曰神将有符赐主主夜卧见流光若萤飞入书笥开视得二青珠由是主与劭濬皆信惑之劭濬并多过失数为文帝所诘责使道育祈请欲令过不上闻道育曰我已为上天陈请必不泄露劭等敬事之号曰天师其后遂共为巫蛊玊为上形像埋于含章殿前陈庆国具以其事白文帝文帝大惊即遣收鹦鹉封籍其家得劭濬书数百纸皆呪诅巫蛊之言又得所埋玊人命有司穷治其事道育亡命捕之不获
　　唐狄仁杰奏焚吴楚淫祠
　　垂拱四年冬官侍郎狄仁杰以吴楚多滛祠奏焚其一千七百余所独留夏禹吴大伯季札伍员四祠
　　南汉张遇贤以事神为贼主
　　后晋天福七年有神降于博罗县民家与人言而不见其形闾阎人往占吉凶多验县吏张遇贤事之甚谨时循州盗贼羣起莫相统一贼帅共祷于神神大言曰张遇贤当为汝主于是羣帅共奉遇贤称中天八国王改元永乐置百官攻掠海隅遇贤年少无他方略诸将但告进退而已南汉王以越王昌为都统循王杲为副以讨之战于钱帛馆汉兵不利二王皆为贼所围指挥使陈道庠等力战救之得免东方州县多为遇贤所陷
　　张遇贤听神言以取防州
　　八年南汉指挥使万景忻败张遇贤于循州遇贤告于神神曰取防州则大事可成遇贤帅众逾岭趣防州南唐百胜节度使贾匡浩不为备遇贤众十余万攻陷诸县再败州兵城门昼闭遇贤作宫室营署于白云洞遣将四出剽掠
　　张遇贤以祷神无騐取败
　　南唐主遣洪州营屯都虞候严恩将兵讨张遇贤以通事舎人边镐为监军镐用防州人白昌裕为谋主击张遇贤屡破之遇贤祷于神神不复言其徒大惧昌裕劝镐伐木开道出其营后袭之遇贤弃众奔别将李台台知神无验执遇贤以降斩于金陵市
　　奉道门
　　东晋王凝之以奉道为孙恩所杀
　　隆安三年孙恩因民心骚动自海岛攻会稽会稽内史王凝之世奉天师道不出兵亦不设备日于道室稽颡跪呪官属请出兵讨恩凝之曰我已请大道借兵守诸津要各数万贼不足忧也及恩渐近乃听出兵恩已至郡下陷会稽凝之出走恩执而杀之并其诸子
　　北魏崔浩师事寇谦之
　　宋景平元年魏左光禄大夫崔浩研精经术练习制度凡朝廷礼仪军国书诏无不关掌浩不好老荘之书曰此矫诬之説不近人情老聃习礼仲尼所师岂肯为败法之书以乱先王之治乎尤不信佛法曰何为事此胡神及世祖即位左右多毁之世祖不得已命浩以公归第既归第因修服食养性之术初嵩山道士寇谦之修张道陵之术自言尝遇老子降命谦之继道陵为天师授以辟谷轻身之术及科戒二十卷使之清整道教又遇神人李谱文云老子之孙也授以图箓真经六十余卷使之辅佐北方太平真君出天宫静轮之法其中数篇李君之手笔也谦之奉其书献于魏主朝野多未之信崔浩独师事之从受其术且上书赞明其事曰臣闻圣王受命必有天应河图洛书皆寄言于虫兽之文未若今日人神接对手笔粲然辞旨深妙自古无比岂可以世俗常虑而忽上灵之命臣窃惧之世祖欣然使谒者奉玊帛牲牢祭嵩岳迎致谦之弟子在山中者以崇奉天师显扬新法宣布天下起天师道塲于平城之东南重坛五层给道士百二十人衣食每月设厨会数千人
　　寇谦之劝魏主作静轮宫
　　宋元嘉十九年比魏世祖备法驾诣道坛受符箓旗帜尽青自是毎帝即位皆受箓谦之又奏作静轮宫必令其髙不闻鸡犬欲以上接天神崔浩劝世祖为之功费万计经年不成太子晃谏曰天人道殊卑髙定分不可相接理在必然今虚耗府库疲百姓为无益之事将安用之必如谦之所言请因东山万仞之髙为功差易世祖不从
　　唐髙宗拜道士潘师正
　　永隆元年髙宗幸汝州之温汤幸嵩山处士田游岩所居幸道士潘师正所居髙宗及天后太子皆拜之
　　虚无门
　　魏何晏等尚虚无以成俗
　　嘉平元年何晏性自喜粉白不去手行步顾影尤好老荘之书与夏侯荀粲及山阳王弼之徒竞为清谈祖尚虚无谓六经为圣人糟粕由是天下士大夫争慕效之遂成风流不可复制焉
　　晋裴頠着崇有论释虚无之惑
　　元康七年初何晏等祖述老荘立论以为天地万物皆以无为本无也者开物成务无往不存者也隂阳恃以化生贤者恃以成徳故无之为用无爵而贵矣王衍之徒皆爱重之由是朝廷士大夫皆以浮诞为美弛废职业裴頠着崇有论以释其蔽曰夫利欲可损而未可絶有也事务可节而未可全无也盖有饰为髙谈之具者深列有形之累盛称空无之美形器之累有徴空无之义难检辩巧之文可悦似象之言足惑众听焉溺其成説虽颇有异此心者辞不获济屈于所习因谓虚无之理诚不可盖一唱百和往而不反遂薄综世之务贱功利之用髙浮游之业卑经实之贤人情所徇名利从之于是文者衍其辞讷者賛其旨立言借于虚无谓之妙处官不亲所职谓之雅逺奉身散其防操谓之旷达故砥砺之风弥以陵迟放者因斯或悖吉凶之礼忽容止之表渎长幼之序混贵贱之级甚者至于裸裎防慢无所不至士行又亏矣夫万物之有形者虽生于无然生以有为己分则无是有之所遗者也故养既化之有非无用之所能全也治既有之众非无为之所能修也心非事也而制事必由于心然不可谓心为无也匠非器也而制器必须于匠然不可谓匠非有也是以欲收重渊之鳞非偃息之所能获也陨髙墉之禽非静拱之所能防也由此而观济有者皆有也虚无奚益于已有之羣生哉然习俗已成頠论亦不能救也
　　祥瑞门
　　汉光武不受郡国祥瑞
　　中元元年京师醴泉涌出又有赤草生于水崖郡国频上甘露羣臣奉言灵物仍降宜令太史撰集以来世光武不纳常自谦无徳每郡国所上辄抑而不当故史官罕得记焉
　　明帝因出寳鼎抑虚誉
　　永平六年王雒山出寳鼎献之诏曰祥瑞之降以应有徳方今政化多僻何以致兹易曰鼎象三公岂公卿奉职得其理邪其赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子蚩也
　　何敞恶四方屡言嘉瑞
　　章和元年诏以瑞物仍集改元章和是时京师四方屡有嘉瑞前后数百千言事者咸以为美而太尉掾何敞独恶之谓宋由袁安曰夫瑞应依徳而至灾异縁政而生今异鸟翔于殿屋怪草生于庭际不可不察由安惧不敢答
　　唐檀抑刘祗言芝草之瑞
　　元初六年豫章有芝草生太守刘祗欲上之以问郡人唐檀檀曰方今外戚豪盛君道微弱斯岂嘉瑞乎祗乃止
　　巴部采戏言为黄龙之见
　　永康元年巴部言黄龙见初郡人欲就池浴见池水浊因戏相恐此中有黄龙语遂行民间太守欲以为美故上之部吏傅坚谏曰此走卒戏语耳太守不听
　　吴人以言祥瑞为筐箧中物
　　晋泰始九年吴人多言祥瑞者吴主以问侍中韦昭昭曰此家人筐箧中物耳
　　吴陈训以青盖入洛非吉祥
　　咸宁二年吴人或言于吴主曰临平湖以汉末薉塞长老言此湖塞天下乱此湖开天下平近无故忽更开通此天下当太平青葢入洛之祥也吴主以问奉禁都尉陈训对曰臣止能望气不能达湖之开塞退而告其友曰青葢入洛者将有衔璧之事非吉祥也或献小石刻皇帝字云得于湖边吴主大赦改元天玺
　　吴以目曰芝草买菜曰平虑草
　　五年吴有目菜生工人黄耉家有买菜生工人吴平家东观案图书名目曰芝草买菜曰平虑草吴主以耉为侍芝郎平为平虑郎皆银印青绶
　　北魏崔光言芝草不宜生于太极殿
　　梁天监四年魏有芝生于太极殿之西序魏世宗以示侍中崔光光上表以为此荘子所谓气蒸成菌者也柔脆之物生于墟落秽湿之地不当生于殿堂髙华之处今忽有之厥状扶苏诚足异也夫野木生朝野鸟入庙古人皆以为败亡之象故太戊中宗惧灾修徳殷道以昌所谓家利而怪先国兴而妖豫者也今西南二方兵革未息郊甸之内大旱逾时民劳物悴莫此之甚承天育民者所宜矜恤伏愿陛下侧躬耸意惟新圣道节夜饮之乐养方富之年则魏祚可以永隆皇夀等于山岳矣于是世宗好宴乐故光言及之
　　北周髙祖焚九尾狐骨
　　陈大建九年郑州获九尾狐已死献其骨周主曰瑞应之来必彰有徳若五品时叙四海和平乃能致此今无其时恐非实録命焚之
　　唐太宗以祥瑞在得人
　　贞观二年太宗曰比见羣臣屡上表贺祥瑞夫家给人足而无瑞不害为尧舜百姓愁怨而多瑞不害为桀纣后魏之世吏焚连埋木煑白雉而食之岂足为至治乎诏自今大瑞听表闻自外诸瑞申所司而已尝有白鹊构巢于寝殿槐上合欢如腰鼔左右称贺太宗曰我常笑隋炀帝好祥瑞瑞在得贤此何足贺命毁其巢纵鹊于野外
　　冯元帝言瑞石之诈被黜责
　　光宅元年初冯元常尝宻言中宫威权太重宜稍抑损髙宗虽不能用深以其言为然及天后称制四方争言符瑞嵩阳令樊文献瑞石天后命于朝堂示百官元常奏言状涉谄诈不可诬罔天下天后不悦出为陇州刺史
　　俞文俊因谏庆山流岭外
　　垂拱二年雍州言新丰县东南有山踊出改新丰为庆山县四方毕贺江陵人俞文俊上书天气不和而寒暑并人气不和而疣赘生地气不和而塠阜出今陛下以女主处阳位反易刚柔故地气塞隔而山变为灾陛下谓之庆山臣以为非庆也臣愚以为宜侧身修徳以荅天谴不然殃祸至矣天后怒流于岭外后为六道使所杀
　　李昭徳屡抑献符瑞
　　长夀元年天后好祥瑞有献白石赤文者执政诘其异对曰以其赤心李昭徳怒曰此石赤心它石尽反邪左右皆笑襄州人胡庆以丹漆书腹曰天子万万年诣阙献之昭徳以刀刮尽奏请付法天后曰此心亦无恶命释之天后习猫使与鹦鹉共处出示百官观未遍猫饥搏鹦鹉食之天后甚慙
　　杜景俭不以秋梨花为瑞
　　延载元年天后出梨花一枝以示宰相宰相皆以为瑞杜景俭独曰今草木黄落而此更发荣隂阳不时咎在臣等因拜谢天后曰卿真宰相也
　　薛谦光献鼎铭为明皇受命之符
　　开元二年太子宾客薛谦光献武后所制豫州鼎铭其末云上降鉴方建隆基以为明皇受命之符姚崇表贺且请宣示史官颁告中外臣光曰日食不验太史之过也而君臣相贺是诬天也采偶然之文以为符命小臣之谄也而宰相因而实之是侮其君也上诬于天下侮其君以明皇之明姚崇之贤犹不免于是岂不惜哉
　　明皇敕州县毋得奏祥瑞
　　十三年明皇谓宰臣曰春秋不书祥瑞惟记有年敕自今州县毋得更奏祥瑞
　　韩滉等诬奏瑞盐生
</div>
    <div class="pagination">
<a href="通鉴总类_page48.html">上一页</a><span>...</span><a href="通鉴总类_page44.html">44</a><a href="通鉴总类_page45.html">45</a><a href="通鉴总类_page46.html">46</a><a href="通鉴总类_page47.html">47</a><a href="通鉴总类_page48.html">48</a><span class="current-page">49</span><a href="通鉴总类_page50.html">50</a><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><a href="通鉴总类_page54.html">54</a><span>...</span><a href="通鉴总类_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
