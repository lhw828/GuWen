<!DOCTYPE html>
<html>
<head>
    <meta charset="UTF-8">
    <title>爝火录 - 第 116 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 116 页/共 128 页</h1>
    <div class="content">
　　定国至高明桥，杀大清将郭虎、杜豹，遂围新会。定国连年用兵，所遇州郡闻风倒戈；及兵至新会，坚守不下。新会邑虽僻小，倚山海滨，险阻不可攻；定国围之数重，期克日破之。值潮落，兵半陷沙洲，终不能登城。相待月余，城中食尽，掠人为脯；男女死者七万余人，力竭乞降。定国怒其不早，欲尽屠之；城中益死守。而大清援兵四集，定国分屯诸山，于峡口列巨象、红夷炮为阵，别以劲旅屯左山，为乘高骤下之势；大清兵惮其严正（一作整），挥骑尝之。左山兵败走，炮喑不发火，大清兵遂据左山，挥步兵分攻峡口；尚可喜、耿继茂分两翼进，群象惊走，自相蹴踏，阵遂大乱。定国走高州；敌追之，复走南宁。李定国败回，高文贵等不知虚实，奔入黔中；谓定国将卷土而来。孙可望大惊，即遣关有才统十三营兵马从安龙迎拒定国。

　　郑成功陷仙游。

　　郑成功应粤东之师败还，降统军黄梧级。

　　孙可望在贵州大兴土木，建立宫殿楼观甚伟。又作行宫十余所于滇、黔孔道，以备巡幸。

　　五月甲申朔

　　郑成功遣忠振伯洪旭、北镇陈六御攻舟山，破之。以六御守备；因招降大清宁波镇将张洪德。时大清舟山守将巴成兴因中军陈虎战死，遂以城降。张名振徒步入城祭其母，大作佛事七日夜，哀动三军。成功祭旗，大演陆师。

　　六月甲寅朔

　　永明王在安龙，涂苇薄自蔽，日食脱粟。守将、文吏俱承孙可望意指，无人臣礼。

　　郑成功破安平镇及惠安、同安、南安三县。祭旗（一作海），大演水师。

　　八月壬子朔

　　李定国袭关有才于田州，有才弃营逃还。有才屯兵田州，军中乏食，于近路劫掠，仅存空营。田州去南宁止十站，定国知其无备，兼程疾进；凡三昼夜，骤至田州。入其营，有才等跨空马而逃。

　　孙可望遣白文选率兵援关有才；文选至安龙朝帝，闻有才已弃营走，遂驰启可望而驻安龙。

　　十一月辛巳朔

　　大清镇守台州副将马信叛降于张名振。信先纳母为质，大掠城中子女、财帛一空。知县某怀印，同妻缢死。道、府及各属官俱缚送至舟山。

　　十六日（丙申）

　　大清兵再遣使与郑成功议和，不从。

　　二十八日（戊申）

　　鲁王定西侯、太傅张名振卒于舟山。是日戌末，有大星陨海，光芒如电，轰然有声。亥刻，名振起坐，搥床大呼「先帝」数声而殁。

　　大清定远大将军庶子王至闽，郑成功遁回岛中。

　　孙可望侦知李定国将由安陆走滇，促永明王移跸归黔。

　　可望遣伪百户叶应祯至行在，要驾入黔。

　　吉水故兵科给事中周瑞豹不薙发，被逮；庭讯，瑞豹曰：『有发在，不须更推也』！系狱绝粒七日，死（瑞豹，天启壬戌进士）。

　　杨履圜妻氏蔡避乱海滨；兵猝至，蔡刎颈未断，以右指探喉将钩而绝之，指入而仆。兵怒，挥刃裂其项，又斫眉、断耳而去。医士郭□台见之，叹曰：『有忠臣，必配烈妇』！招一道姑扶之上床，登山采龙舌草敷之；夜半醒，十日愈。年至七十余，孤子生两孙。蔡能诗，有「招亡女」一篇，漳人传诵之。

　　十二月辛亥朔

　　马信叛降张名振，麾下有冯用者通州人，亦从信至舟山。遇如皋人徐见湖，拜恳曰：『用随马信来，大清以我叛逆，一家老幼必加诛戮；愿得一良策自拔』！见湖曰：『某日当拔营，各舟闻号炮，即扬帆迅发。汝将篷索斩断，炮发时，佯作击索状；汝舟稍后大军，一刻即可脱归矣』！用如其言，得返。返则室家已被收系，求一大僚为之辨雪免罪，年已六十余矣（用，字春华；有膂力，欲投军而无资。同里蒋郎头赠以三十金，诣狼山营为兵，隶刘良佐麾下。良佐识其才，授守备。杀流寇有功，升秩为淮抚朱大典中军。大清兵破金华，大典焚死，用降；取大典女孙，配蒋郎头子以报德。从良佐破江阴，擢都督佥事，镇守台州。用故居在南通州新城水西关，草舍而已。微时种菜为业，虽贵不讳也）。  
　 
卷二十六

　　江阴云墟散人李本天根氏辑

　　丙申（一六五六）、大清顺治十三年（永明王永历十年、鲁王十一年）春正月庚辰朔

　　永明王在安龙，鲁王在金门。

　　十三日（壬辰）

　　大清庶子王自泉州出攻两岛，风不利，引还。

　　李定国遣传宣参将杨祥进密疏，署云「藩臣李定国谨奏」、面钤「屏翰亲臣」赐章。疏云：『臣今统兵迎驾，不日即至行畿；先行奏安！万勿轻听奸逆，辄行移跸』！帝阅之，心中稍安；然不令一臣知也。

　　十六日（乙未）

　　叶应祯以李定国将至，擐甲入宫，请帝及太后、中宫乘马即日幸黔。逼勒再三，凶恶之状不可尽言；宫中哭声彻外。白文选虽为可望用，然心不直其所为。因婉言谕应祯，暂缓其行；遂以「舆徒不集」回报可望，阴俟定国至。

　　二十二日（辛丑）

　　鲁王以陈六御代张名振守舟山。

　　李定国至安龙。

　　是日子时，白文选率步骑至安龙城外，大呼曰：『安西兵马至矣！各须谨慎』。言毕，跃马而去。黎明，忽有叫门者曰：『我西府常随夏太监也』！随令入朝；面奏曰：『定国即至矣，遣臣先驰奏闻。因至冻洒箐为秦兵倒树塞路，马不能前；是以稍迟耳』。俄顷，周城炮起马嘶，结寨遍九山头。定国率骑入朝陛见，君臣相持痛哭；帝谕曰：『久知卿忠义，恨相见之晚』！定国泣奏曰：『臣蒙陛下知遇之恩，欲取两粤以迎銮舆；乃不惟不赴臣愿，且置陛下于重忧，臣万死无能自赎矣』！帝慰谕之，赐坐、赐茶。定国还营，知文选去未远，遣夏太监追留之；及于普平市。文选乃还，随定国入朝，密计幸滇；谕守臣备夫马为移跸用。

　　二十六日（乙巳）

　　李定国由安龙走云南。

　　帝至普安，遣兵驻（一作守）盘江以御孙可望。

　　二月庚戌朔

　　舟山城哭，声若风筝而咽。

　　大清帅宜永贵调三省兵攻舟山。郑成功令平其城；至南门，得国初信国公汤和埋碑。

　　十二日（辛酉）

　　帝至曲靖，李定国发骑卒前导三千、后卫三千，而亲与文选居中扈从。请帝于行宫安置，而亲率精兵入云南，与抚南王刘文秀、黔国公沐天波及标镇各营连络，合兵三万；惟王尚礼有异志，然所部止千人，不能动摇也。

　　时抚南刘文秀与可望之都督王尚礼、王自奇、贺九仪等守云南；闻定国奉帝来滇，与尚礼等密议勒兵守城，自与数骑会定国云：『我辈将以秦王为董卓；但恐诛董卓之后，又有曹操耳』！定国指天誓日；白文选从之，即昌言曰：『秦王若能尊帝，我辈当尊秦王也』！

　　李赤心、高必正等久窜处广西宾、横、南宁间；赤心死，养子来亨代领其众，推必正为王。

　　三月庚辰朔

　　永明王至云南，居孙可望署中。
</div>
    <div class="pagination">
<a href="爝火录_page115.html">上一页</a><span>...</span><a href="爝火录_page111.html">111</a><a href="爝火录_page112.html">112</a><a href="爝火录_page113.html">113</a><a href="爝火录_page114.html">114</a><a href="爝火录_page115.html">115</a><span class="current-page">116</span><a href="爝火录_page117.html">117</a><a href="爝火录_page118.html">118</a><a href="爝火录_page119.html">119</a><a href="爝火录_page120.html">120</a><a href="爝火录_page121.html">121</a><span>...</span><a href="爝火录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
