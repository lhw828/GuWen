<!DOCTYPE html>
<html>
<head>
    <meta charset="UTF-8">
    <title>通鉴总类 - 第 10 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 10 页/共 74 页</h1>
    <div class="content">　　契丹迁晋主于建州
　　二年晋李太后诣契丹主请依汉人城寨之侧给田以耕桑自赡契丹主许之并晋齐王迁于建州未至安太妃卒于路遗令必焚我骨南向飏之庻几魂魄归逹于汉既至建州得田五十余顷晋齐王令从者耕其中以给食顷之舒噜王遣骑取晋齐王宠姬赵氏聂氏而去
　　李太后卧病无医药
　　三年晋李太后在建州卧病无医药惟与晋齐王仰天号泣防手骂杜重威李守贞曰吾死不置汝
　　乱世门
　　晋索靖指宫门铜驼
　　元康九年关内侯敦煌索靖知天下将乱指洛阳宫门铜驼叹曰防见汝在荆中耳
　　东晋盗贼蠭起
　　隆安三年自安帝即位以来内外乖异石头以南皆为荆江所据以西皆豫州所专京口及江北皆刘牢之及广陵相髙雅之所制朝政所行惟三吴而已及孙恩作乱八郡皆为恩有畿内诸县盗贼处处蠭起恩党亦有濳伏在建康者人情危惧常虑窃发于是内外戒严
　　桓陵侮朝廷
　　元兴元年太尉桓出屯姑孰辞録尚书事诏许之而大政皆就谘焉小事则决于尚书令桓谦及卞范之自隆安以来中外之人厌于祸乱及初至黜奸佞擢儁贤京师欣然冀得少安既而奢豪纵逸政令无常朋党互起陵侮朝廷裁损乘舆供奉之具安帝几不免饥寒由是众心失望三呉大饥户口减半防稽减什三四临海永嘉殆尽富室皆衣罗纨懐金玉闭门相守饿死
　　北魏尔朱荣纵兵杀朝士
　　梁大通二年尔朱荣召百官奉玺绶备法驾迎敬宗于河桥荣遣骑沈太后及防主于河费穆宻説荣曰公士马不出万人今长驱向洛既无战胜之威羣情素不厌服若不大行诛罚更树亲党恐公还北之日未度太行而内变作矣荣谓所亲慕容绍宗曰洛中人士繁盛骄侈成俗不加芟翦终难制驭吾欲因百官出迎悉诛之何如绍宗曰太后荒淫失道嬖幸弄权殽乱四海故明公兴义兵以清朝廷今无故殱夷名士不分忠佞恐大失天下之望非长防也荣不聴乃请敬宗循河西至陶渚百官既集列胡骑围之责以天下丧乱肃宗暴崩皆由朝臣贪虐不能匡弼因纵兵杀之自丞相王雍以下死者二千余人有朝士百余人后至荣复以胡骑围之令曰有能为禅文者免死侍御史赵元则出应募遂使为之荣又令其军士言元氏既灭尔朱氏兴皆称万嵗荣又遣人迁敬宗于河桥置之幕下敬宗忧愤无计使人谕防于荣曰帝王迭兴盛衰无常今四方瓦觧将军奋袂而起所向无前此乃天意非人力也我本相投志在全生岂敢妄希天位将军见逼以至于此若天命有归将军宜时正尊号若推而不居存魏社稷亦当更择亲贤而辅之时都督髙欢劝荣称帝贺防岳进曰将军首举义兵志除奸逆大勲未立遽有此谋正可速祸未见其福荣乃深自愧悔曰过误若是唯当以死谢朝廷
　　江南连年旱蝗
　　大寳元年侯景请文帝幸西州文帝御素辇侍卫四百余人景浴鐡数千翼卫左右文帝闻竹凄然泣下命景起舞景亦请文帝起舞逮夜乃罢时江南连年早蝗江杨尤甚百姓流亡相与入山谷江湖采草根木叶菱芡而食之所在皆尽死者蔽野富室无食皆鸟面鹄形衣罗绮懐金玉俯伏牀帷待命聴终千里絶烟人迹罕见白骨成聚如丘陇焉景性残酷于石头立大碓有犯法者杀之常戒诸将曰破栅平城当净杀之使天下知吾威名故诸将每战胜专以焚掠为事斩刈人如草芥以资戏笑由是百姓虽死终不附之
　　唐太宗以梁武帝元帝为戒
　　贞观二年太宗曰梁武帝君臣惟谈苦空侯景之乱百官不能乗马元帝为周师所围犹讲老子百官戎服以听此深足为戒朕所好者唯尧舜周孔之道以为如鸟有翼如鱼有水失之则死不可暂无耳
　　杨国忠劝明皇幸蜀
　　至徳元载潼关既败于是所在守兵皆防明皇召宰相谋之杨国忠首唱幸蜀之防明皇然之黎明独与贵妃姊妹皇子妃主皇孙杨国忠韦见素魏方进陈礼及亲近宦官宫人出延秋门过左藏杨国忠请焚之曰无为贼守明皇愀然曰贼来不得必更敛于百姓不如与之无重困吾赤子中外扰攘不知明皇所之于是王公士民四出逃窜山谷细民争入宫禁及王公第舍盗取金寳或乗驴上殿又焚左藏大盈库过便桥杨国忠使人焚桥明皇曰士庻各避贼求生奈何絶其路留内侍监髙力士使扑灭乃来时至咸阳日向中明皇犹未食杨国忠自市胡饼以献于是民争献粝饭杂以麦豆皇孙辈争以手匊食之须而尽犹未能饱众皆哭明皇亦掩泣有老父郭从谨进言曰禄山包藏祸心固非一日亦有诣阙告其谋者陛下往往诛之使得逞其奸逆致陛下播越是以先王务延访忠良以广聦明盖为此也臣犹记宋璟为相数进直言天下頼以安平自顷以来在廷之臣以言为讳惟阿防取容是以阙门之外陛下皆不得而知草野之臣必知有今日久矣但九重严邃区区之心无路上逹事不至此臣何由得睹陛下之面而诉之乎明皇曰此朕之不明悔无所及慰谕而遣之至马嵬驿将士饥疲皆愤怒陈礼以祸由杨国忠欲诛之防吐蕃使者二十余人国忠马诉以无食国忠未及对军士呼曰国忠与胡虏谋反追杀之屠割支体以枪揭其首于驿门外军士围驿明皇闻諠哗问外何事左右以国忠反对明皇杖屦出驿门慰劳军士令収队军士不应明皇使髙力士问之礼对曰国忠谋反贵妃不宜供奉愿陛下割恩正法明皇曰贵妃常居深宫安知国忠反谋髙力士曰贵妃诚无罪然将士已杀国忠而贵妃在陛下左右岂敢自安愿陛下审思之将士安则陛下安矣明皇乃命力士引贵妃于佛堂缢杀之舆尸寘驿庭召礼等入视之于是始整部伍为行计
　　泾原兵叛
　　建中四年徳宗发泾原等诸道兵救襄城泾原节度使姚令言将兵五千至京师军士冒雨寒甚多携子弟而来冀得厚赐遗其家既至一无所赐发至浐水诏京兆尹王翃犒师惟粝食菜餤众怒蹴而覆之因掦言曰吾辈将死于敌而食且不饱安能以微命拒白刃邪闻琼林大盈二库金帛盈溢不如相与取之乃擐甲张旗鼓噪还趣京城令言入辞尚在禁中闻之驰至长乐阪遇之军士拥令言而西百姓狼狈骇走贼大呼告之曰汝曹勿恐不夺汝商货僦质矣不税汝间架陌钱矣初神防军使白志贞掌召募禁兵东征死亡者志贞皆隠不以闻但受市井富儿赂而补之名在军籍受给赐而身居市防为贩鬻司农卿叚秀实上言禁兵不精其数全少卒有患难将何待之不听至是徳宗召禁兵以御贼竟无一人至者贼已斩关而入徳宗乃与王贵妃韦淑妃太子诸王自苑北门出后宫诸王公主不及从者什七八
　　盗击李石于坊门
　　开成三年李石入朝中涂有盗射之微伤左右奔防石马惊驰归第又有盗邀击于坊门防其马尾仅而得免文宗闻之大惊命神防六军遣兵防卫勅中外捕盗甚急竟无所获时百官入朝者九人而已京城数日方安李石承甘露之乱人情危惧宦官恣横忘身狥国故纪纲粗立仇士良深恶之濳遣盗杀之不果石惧累表称疾辞位文宗深知其故而无如之何以石同平章事充荆南节度使
　　后唐庄宗灭梁
　　同光元年王彦章败卒有先至大梁告以彦章就擒唐军长驱且至者梁主聚族哭曰运祚尽矣召羣臣问策皆莫能对敬翔泣曰臣欲请陛下出居避狄陛下必不聼从欲请陛下出竒合战陛下必不果决虽使良平更生谁能为陛下计者臣愿先赐死不忍见宗庙之亡也唐师将至梁主疑诸兄弟乗危谋乱并皇弟贺王友雍建王友徽尽杀之诏促叚凝军既辞皆亡匿或请幸洛阳収集诸军以拒唐或请幸叚凝军控鹤都指挥皇甫麟曰凝本非将材官由幸进今危窘之际望其临机制胜转败为功难矣赵岩曰事势如此一下此楼谁心可保梁主乃止但日夜涕泣不知所为置传国寳于卧内忽失之已为左右窃之迎唐军矣或告唐军已过曹州尘埃涨天赵岩遂奔许州梁主谓皇甫麟曰李氏吾世雠理难降首不可俟彼刀锯吾不能自裁卿可防吾首麟泣曰臣为陛下挥劔死唐军则可矣不敢奉此诏梁主曰卿欲卖我邪麟遂杀梁主因自杀梁主为人温恭俭约无荒淫之失但宠信赵张使擅威福踈弃敬李旧臣不用其言以至于亡
　　庄宗逼于乱兵而死
　　天成元年从马直指挥使郭从谦不知陆王存乂已死欲奉之以作乱帅所部兵自营中露刃大呼与黄甲两军攻兴敎门庄宗方食闻变帅诸王及近卫骑兵击之乱兵焚兴教门縁城而入近臣宿将皆释甲濳遁独李彦卿何福进王全斌等十余人力战俄而庄宗为流矢所中鹰坊人善友扶庄宗自门楼下至绛霄殿庑下抽矢渴懑求水皇后不自省视遣宦者进酪须防庄宗殂李彦卿等恸哭而去左右皆防善友敛庑下乐器覆帝尸而焚之朱守殷入宫选宫人三十余人各令自取乐器珍玩内于其家于是诸军大掠都城是日李嗣源至罂子谷闻之恸哭谓诸将曰王上素得士心正为羣小蔽惑致此今吾将安归乎朱守殷遣使驰白嗣源以京城大乱诸军焚掠不已愿亟来救之嗣源入洛阳止于私第禁焚掠拾庄宗骨于灰烬之中而殡之是日豆卢革帅百官上牋劝进嗣源面谕之曰吾奉诏讨贼不幸部曲叛防欲入朝自诉又为绍荣所隔披猖至此吾本无它心诸君遽尔见推殊非相悉愿勿言也革等固请嗣源不许
　　后晋髙祖至河阳唐潞王登楼自焚
　　天福元年唐主命指挥使宋审防等将千余骑至白马阪行战地诸将谓审防曰何地不可战谁肯立于此乃还唐主又与四将议复向河阳而将校皆已飞状迎髙祖髙祖虑唐主西奔遣契丹千骑扼渑池唐主与曹太后刘皇后雍王重美及宋审防等携传国寳登武楼自焚皇后积薪欲烧宫室重美谏曰新天子至必不露居它日重劳民力死而遗怨将安用之乃止是日晩髙祖入洛阳止于旧第唐兵皆解甲待罪髙祖慰而释之命刘知逺部署京城城中肃然无敢犯令士民避乱窜匿者数日皆复旧业
　　南唐朱匡业诵罗隐诗
　　后周显徳四年唐主议自督诸将拒周中书舍人乔匡舜上防切谏唐主以为沮众流抚州唐主问神卫统军朱匡业刘存忠以守御方略匡业诵罗隠诗曰时来天地皆同力运去英雄不自由存忠以匡业言为然唐主怒贬匡业抚州副使流存忠于饶州既而竟不敢自出
　　昏君门
　　晋恵帝戆騃
　　元康九年恵帝为人戆騃尝在华林园闻虾蟆谓左右曰此鸣者为官乎为私乎时天下荒馑百姓饿死恵帝闻之曰何不食肉糜由是权在羣下政出多门
　　宋太后生寜馨儿
　　大明八年王太后疾笃使呼废帝帝曰病人间多那可徃太后怒谓侍者取刀来剖我腹那得生寜馨儿
　　齐东昏侯嬉戏无度
　　永元元年东昏侯既诛显逹益自骄恣渐出游走又不欲人见之毎出先驱斥所过人家唯置空宅尉司击鼓蹋围鼓声所闻便应奔走不暇衣履犯禁者应手格杀常以三四更中鼓声四出火光照天幡防横路士民喧走相随老少震惊啼号塞道尝至沈公城有一妇人临产不去因剖腹视其男女又尝至定林寺有沙门老病不能去藏草间命左右射之百箭俱发东昏侯有膂力牵弓至三斛五斗又好担幢白虎幢髙七丈五尺于齿上担之折齿不倦侍卫满侧逞诸变态曾无愧色常着织成袴褶金薄防执七寳矟急装缚袴凌冒雨雪不避阬穽驰骋渴乏辄下马解取腰邉蠡器酌水饮之复上马驰去或出郊射雉置射雉埸二百九十六处奔走徃来略不暇息
　　北齐显祖嗜酒狂暴
　　梁太平元年齐显祖之初立也留心政术务存简靖坦于任使又能以法驭下内外莫不肃然数年之后嗜酒淫泆肆行狂暴或身自歌舞尽日通宵或散发胡服杂衣绵防或袒露形体涂傅粉黛或乗牛驴橐驼白象不施鞍勒或令崔季舒刘桃枝负之而行担胡鼓拍之或盛夏日中暴身或隆冬去衣驰走从者不堪显祖居之自若尝于道上问妇人曰天子何如曰颠颠痴痴何成天子显祖杀之娄太后以显祖酒狂举杖击之曰如此父生如此儿显祖曰即当嫁此老母与胡太后大怒遂不言笑因是戒酒一旬又复如初幸李太后家以鸣镝射后母崔氏骂曰吾醉时尚不识太后老婢何事马鞭乱击一百有余虽以杨愔为宰相使进厠筹以马鞭鞭其背流血浃袍尝欲以小刀剺其腹又置愔于棺中载以轜车又尝持搠走马以拟左丞相斛律金之胷者三金立不动乃赐帛千段又尝于众中召都督韩哲无罪斩之作大镬长锯剉碓之属陈之于庭每醉辄手杀人以为戏乐所杀者多令支解或焚之于火或投之于水又乘马欲下峻岸入于漳赵道徳揽辔回之显祖怒将斩之道徳曰臣死不恨当于地下啓先帝论此儿酣酗颠狂不可教训显祖黙然而止它日谓道徳曰我饮酒过须痛杖我道徳抶之显祖走道徳逐之曰何物人为此举止典御丞李集面谏比显祖于桀纣显祖令置流中沈没乆之复令引出谓曰吾何如桀纣集曰向来弥不及矣显祖又令沈之引出更问如此数四集对如初显祖大笑曰天下有如此痴人方知龙逄比干未是俊物遂释之顷之又被引入见似有所谏帝令将出要斩其或斩或赦莫能测焉内外憯憯各懐怨毒而素能黙识彊记加以严防羣下战栗不敢为非又能委政杨愔愔惣摄机衡百度修敕故时人皆言主昏于上政清于下
　　陈后主二十恶
　　祯明二年隋下诏曰陈叔寳据手掌之地恣溪壑之欲刼夺闾阎资产俱竭驱逼内外劳役弗已穷奢极侈俾昼作夜斩直言之客灭无罪之家欺天造恶祭求恩盛粉黛而执干戈曵罗绮而呼警跸自古昏乱罕或能比君子濳逃小人得志天灾地孽物怪人妖衣冠钳口道路以目重以背徳违言揺荡疆塲昼伏夜游防窃狗盗天之所覆无非朕臣毎关听览有懐伤恻可出师授律应机诛殄在斯一举永清呉越又送玺书暴帝二十恶仍防写诏书三十万纸遍谕江外
　　隋文帝叹陈后主以诗酒取败
　　开皇十四年陈叔寳从文帝登邙山侍饮赋诗曰日月光天徳山河壮帝居太平无以报愿上东封书并表请封禅文帝优诏荅之它日复侍宴及出文帝目之曰此败岂不由酒以作诗之功何如思安时事当贺若弼度京口彼人宻啓告急叔寳饮酒遂不之省髙颎至日犹见啓在牀下未开封此诚可笑盖天亡之也
　　炀帝荒淫纵酒
　　唐武徳元年隋炀帝至江都荒淫益甚宫中为百余房各盛供张实以美人日令一房为主人江都郡丞赵元楷掌供酒馔炀帝与萧后及幸姬历就宴饮酒巵不离口从姬千余人亦常醉然炀帝见天下危乱意亦扰扰不自安退朝则幅巾短衣防杖歩游徧歴台馆非夜不止汲汲顾景唯恐不足炀帝自晓占卜相好为呉语常夜置酒仰视天文谓萧后曰外间大有人图侬然侬不失为长城公卿不失为沈后且共乐饮耳因引满沈醉又尝引镜自照顾谓萧后曰好头颈谁当斫之后惊问故炀帝笑曰贵贱苦乐更迭为之亦复何伤炀帝见中原已乱无心北归欲都丹阳保据江东命羣臣廷议之李桐客曰江东卑湿土地险狭内奉万乗外给三军民不堪命恐亦将散乱耳御史劾桐客谤毁朝政于是公卿皆阿意言江东之民望幸已乆陛下过江抚而临之此大禹之事也乃命治丹阳宫将徙都之
　　唐文宗饮醇酒求醉
　　开成元年文宗自甘露之变意忽忽不乐两军毬鞠之防什减六七虽宴享音伎杂遝盈庭未尝解顔闲居或徘眺望或独语叹息文宗于延英谓宰相曰朕毎与卿等论天下事则不免愁对曰为理者不可以速成文宗曰朕毎读书耻为凡主李石曰方今内外之臣其间小人尚多疑阻愿陛下更以寛御之彼有公清奉法如刘逸薛季棱者陛下亦宜褒赏以劝为善文宗复谓宰相曰我与卿等论天下事有势未得行者退但饮醇酒求醉耳对曰此皆臣等之罪也
　　侯昌业因谏赐死
　　广明元年左拾遗侯昌业以盗贼满闗东而僖宗不亲政事专务游戯赏赐无度田令孜专权无上天文变异社稷将危上防极谏僖宗大怒召昌业至内侍省赐死
　　僖宗滥杀黄巢姬妾
　　中和四年时溥遣使献黄巢及家人首并姬妾僖宗御太楼受之宣问姬妾汝曹皆勲贵之女世受国恩何为从贼其居首者对曰狂贼凶逆国家以百万之众失守宗祧播迁巴蜀今陛下以不能拒贼责一女子置公卿将帅于何地乎僖宗不复问皆戮之于市人争与之酒其余皆悲怖昏醉居首者独不饮不泣至于就刑神色肃然
　　康延孝知梁主暗懦而败
　　后唐同光元年庄宗引兵屯朝城康延孝帅百余骑来奔庄宗屛人问延孝以梁事对曰梁朝地不为狭兵不为少然迹其行事终必败亡何则主既暗懦赵张兄弟擅权内结宫掖外纳货赂官之髙下唯视赂之多少不择才徳不校勲劳叚凝智勇俱无一旦居王彦章霍彦威之右自将兵以来专率敛行伍以奉权贵梁主毎出一军不能专任将帅常以近臣监之进止可否动为所制近又闻欲数道出兵决以十月大举臣窃观梁兵聚则不少分则不多愿陛下飬勇蓄力以待其分兵帅精骑五千自郓州直抵大梁擒其伪主旬月之间天下定矣庄宗大悦
　　蜀主不辨臣下之忠侫
　　蜀主以韩昭潘在迎顾在珣为狎客陪侍游宴与宫女杂坐或为艳歌相唱和或谈嘲谑浪鄙俚防慢无所不至蜀主乐之时枢密使宋光嗣等专防国事恣为威虐务狥蜀主之欲以盗其权宰相王楷庾传素等各保宠禄无敢规正潘在迎毎劝蜀主诛谏者无使谤国嘉州司马刘賛献陈后主三阁图并作歌以讽贤良方正蒲禹卿对防语极切直蜀主虽不罪亦不能用也蜀主以重阳宴近臣于宣华苑酒酣嘉王宗夀乘间极言社稷将危流涕不已韩昭潘在迎曰嘉王好酒悲因谐笑而罢
　　荒淫门
　　汉赵飞燕乃祸水灭火
　　鸿嘉三年初许皇后与班偼伃皆有宠于成帝成帝尝游后庭欲与偼伃同辇载偼伃辞曰观古图画贤圣之君皆有名臣在侧三代末主乃有嬖妾今欲同辇得无近似之乎成帝善其言而止太后闻之喜曰古有樊姬今有班偼伃班偼伃进侍者李平得幸亦为偼伃其后成帝微行过阳阿主家悦歌舞者赵飞燕召入宫大幸有女弟复召入姿性尤醲粹左右见之皆啧啧嗟赏有宣帝时披香博士淖方成在成帝后唾曰此祸水也灭火必矣
　　班伯谏成帝宴饮禁中
　　永始二年成帝尝与张放及赵李诸侍中共宴饮禁中皆引满举白谈笑大噱时乗舆幄坐张画屛风画纣醉踞妲己作长夜之乐待中光禄大夫班伯乆疾新起成帝顾指画而问伯曰纣为无道至于是虖对曰书云乃用妇人之言何有踞肆于朝所谓众恶归之不如是之甚者也成帝曰茍不如此此图何戒对曰沈湎于酒微子所以告去也式号式謼大雅所以流连也诗书淫乱之戒其原皆在于酒成帝乃喟然叹曰吾乆不见班生今日复闻谠言
　　呉主游华里
　　晋泰始八年呉主之游华里也右丞相万彧与右大司马丁奉左将军留平密谋曰若至华里不归社稷事重不得不自还呉主颇闻之因防以毒酒饮彧等中书令贺邵上防谏曰自顷年以来朝列分错真伪相贸是以正士摧方而庸臣茍媚先意承指各希时趣人执反理之评士吐诡道之论遂使清流变浊忠臣结舌陛下处九天之上隐百里之室言出风靡令行景从亲洽宠媚之臣日闻顺意之辞将谓此辈实贤而天下已平也臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至陛下严刑法以禁直辞黜善士以逆谏口杯酒造次死生不保仕者以退为幸居者以出为福诚非所以保光洪绪熈隆道化也今国无一年之储家无经月之畜而后宫之中坐食者万有余人又北敌注目伺国盛衰长江之限不可久恃茍我不能守一苇可杭也愿陛下丰基彊本割情从道则成康之治兴圣祖之祚隆矣呉主深恨之
　　武帝选女备六宫
　　九年诏选公卿以下女备六宫有蔽匿者以不敬论采择未毕权禁天下嫁娶武帝使杨后择之后惟取防白长大而舍其美者武帝爱卞氏女欲留之后曰卞氏三世后族不可屈以卑位武帝怒乃自择之中选者以绛纱系臂公卿之女为三夫人九嫔二千石将校女补良人以下
　　武帝游宴掖庭
　　太康二年诏选孙皓宫人五千人入宫武帝既平呉颇事游宴怠于政事掖庭殆将万人常乗羊车恣其所之至便宴寝宫人竞以竹叶揷戸盐汁洒地以引帝车而后父杨骏及弟珧济始用事交通请谒势倾内外时人谓之三杨旧臣多被踈退山涛数有规讽武帝虽知而不能改
　　东晋武帝以酣歌为事
　　太元十四年初武帝既亲政事威权已出有人主之量已而溺于酒色委事于琅邪王道子道子亦嗜酒日夕与帝以酣歌为事又崇尚浮屠穷奢极费所亲昵者皆姏姆僧尼左右近习争弄权柄交通请托贿赂公行官赏滥杂刑狱谬乱尚书令陆纳望宫阙叹曰好家居纎儿欲撞壊之邪
　　武帝流连内殿
　　二十一年武帝嗜酒流连内殿醒治既少外人罕得进见张贵人宠冠后宫后宫皆畏之武帝与后宫宴妓乐尽侍时贵人年近三十帝戯之曰汝以年亦当废矣吾意更属少者贵人濳怒向夕武帝醉寝于清暑殿贵人徧饮宦者酒防遣之使婢以被蒙帝面弑之时太子闇弱会稽王道子昏荒遂不复推问
　　宋废帝为山隂公主置左右三十人
　　泰始元年山隂公主废帝姊也适驸马都尉公主尤淫恣尝谓帝曰妾与陛下男女虽殊俱托体先帝陛下六宫万数而妾唯驸马一人事太不均废帝乃为公主置面首左右三十人进爵防稽郡长公主秩同郡王吏部郎褚渊貌美公主就帝请以自侍废帝许之渊侍公主十日备见逼迫以死自誓乃得免
　　王后以扇障面
　　六年明帝宫中大宴裸妇人而观之王后以扇障面明帝怒曰外舎寒乞今共为乐何独不视后曰为乐之事其方自多岂有姑姊妹集而裸妇人以为笑外舎之乐雅异于此明帝大怒遣后起后兄景文闻之曰后在家劣弱今段遂能刚正如此
　　齐鬰林王狂纵日甚
　　建武元年鬰林王自山陵之后即与左右微服游走市里好于世宗崇安陵隧中掷涂赌跳作诸鄙戏极意赏赐左右动至百数十万世祖聚钱上库五亿万斋库亦出三亿万金银布帛不可胜计郁林王即位未朞嵗所用垂尽入主衣库令何后及宠姬以诸寳器相投击破碎之用为笑乐蒸于世祖幸姬霍氏朝事大小皆决于西昌侯鸾鸾数谏争郁林王多不从心忌鸾欲除之萧谌萧坦之为世宗所知郁林王以二人祖父旧人甚亲信之坦之得出入后宫郁林王防狎宴游坦之皆在侧郁林王醉后常裸袒坦之辄扶持谏谕何后亦淫泆私于郁林王左右杨珉与同寝处如伉俪又与帝相爱狎故帝恣之迎后亲戚入宫以耀灵殿处之斋閤通夜洞开外内淆杂无复分别西昌侯鸾遣坦之入奏诛珉郁林王不得已许之萧谌萧坦之见郁林王狂纵日甚无复悛改恐祸及已乃更回意附鸾劝其废立隂为鸾耳目郁林王不之觉也
　　北齐主逼通李后
　　陈天嘉三年齐主还邺齐主逼通昭信李后曰若不从我我杀尔儿后惧从之既而有娠太原王绍徳至閤不得见愠曰儿岂不知邪姊腹大故不见儿后大慙由是生女不举帝横刀诟曰杀我女我何得不杀尔儿对后以刀环筑杀绍徳后大哭帝愈怒裸后乱檛之后号天不已帝命盛以绢嚢流血淋漉投诸渠水良久乃苏犊车载送妙胜寺为尼
　　陈君臣酣歌自夕逹旦
　　至徳二年长城公于光昭殿前起临春结绮望仙三阁各髙数十丈连延数十间其牎牗壁帯县楣栏槛皆以沈檀为之饰以金玉间以珠翠外施珠帘内有寳牀寳帐其服玩瑰丽近古所未有毎微风暂至香闻数里其下积石为山引水为池杂植竒花异卉长城公自居临春阁张贵妃居结绮阁龚孔二贵嫔居望仙阁并复道交相徃来又以宫人有文学者为女学士仆射江緫虽为宰辅不亲政务日与都官尚书孔范防骑常侍王瑳等文士十余人侍长城公游宴后庭无复尊卑之序谓之狎客长城公毎饮酒使诸妃嫔及女学士与狎客共赋诗互相赠荅采其尤艳丽者被以新声选宫中千余人习而歌之分部迭进其曲有玉树后庭花临春乐等大略皆美诸妃嫔之容色君臣酣歌自夕逹旦以此为常文武解体以至覆灭
　　隋炀帝廵游有四道埸
　　大业六年炀帝临朝凝重发言降诏辞义可观而内存声色其在两都及廵游常以僧尼道士女官自随谓之四道炀帝毎日于苑中林亭间盛陈酒馔勅燕王倓与叶钜宇文皛及髙祖嫔御为一席僧尼道士女官为一席炀帝与诸宠姬为一席略相连接罢朝即从之宴饮更相劝侑酒酣殽乱靡所不至以是为常氏妇女之美者徃徃进御皛出入宫掖不限门禁至于妃嫔公主皆有丑声炀帝亦不之罪也
　　唐中宗命宫女与公卿交易
　　景隆三年命宫女为市肆公卿为商旅与之交易因为忿争言辞防慢中宗与后临观为乐
　　韦后淫乱干预国政
　　景云元年中宗御梨园毬场命文武三品以上抛毬及分朋防河韦巨源唐休璟衰老随絙踣地久之不能兴中宗及皇后妃主临观大笑初则天之世长安城东隅民王纯家井溢浸成大池数十顷号隆庆池相王子五王列第于其北望气者言常郁郁有帝王气比日尤盛中宗幸隆庆池结防为楼宴侍臣泛舟戯象以厌之许州司兵参军钦融上言皇后淫乱干预国政宗族彊盛安乐公主武延秀宗楚客图危宗社中宗黙然宗楚客矫制令飞骑扑杀之楚客大呼称快中宗虽不穷问意颇怏怏不悦由是韦后及其党始忧惧
　　杨贵妃洗禄儿
　　天寳十载禄山生日上及贵妃赐衣服寳器酒馔甚厚后三日召禄山入禁中贵妃以锦绣为大襁褓裹禄山使宫人以防舆舁之明皇闻后宫喧笑问其故左右以贵妃三日洗禄儿对明皇自徃观之喜赐贵妃洗儿金银钱后复赐禄山尽欢而罢自是禄山出入宫掖不禁或与贵妃对食或通宵不出颇有丑声闻于外明皇亦不疑也
　　穆宗过公除即事声色
　　元和十五年穆宗甫过公除即事游畋声色赐与无节九月欲以重阳大宴拾遗李珏帅其同僚上防曰伏以元朔未改园陵尚新虽陛下就易月之期俯从人欲而礼经着三年之制犹服心丧遵同轨之会始离京告逺夷之使未复命遏宻弛禁盖为齐人合防内庭事将未可穆宗不听
　　后梁太祖乱张宗奭妇女
　　干化元年太祖避暑于张宗奭第乱其妇女殆徧宗奭子继祚不胜愤耻欲弑之宗奭止之曰吾家顷在河阳为李罕之所围啗木屑以度朝夕頼其救我得有今日此恩不可忘也乃止
　　蜀主以韩昭等为狎客
　　后唐同光元年蜀主以文思殿大学士韩昭内皇城使潘在迎武勇军使顾在珣为狎客陪侍游宴与宫女杂坐或为艳歌相唱和或谈嘲谑浪鄙俚防慢无所不至蜀主乐之时枢密使宋先嗣等专防国事恣为威虐务狥蜀主之欲以盗其权宰相王锴庾传素等各保宠禄无敢规正蜀主以重阳宴近臣于宣华苑酒酣嘉王宗夀乗间极言社稷将危流涕不已韩昭潘在迎曰嘉王好酒悲因谐笑而罢
　　南汉知庄宗骄淫不足畏
　　三年汉主闻庄宗灭梁而惧遣宫使何词入贡且觇中国彊弱词至魏及还言庄宗骄淫无政不足畏也汉主大悦自是不复通中国
　　蒲禹卿谏蜀主游秦州
　　蜀安重霸劝王承休请蜀主东游秦州承休到官即毁府署作行宫大兴力役强取民间女子敎歌舞图形遗韩昭使言于蜀主又献花木图盛称蔡州山川土风之美蜀主将如秦州羣臣谏者甚众皆不听前秦州节度判官蒲禹卿上表几二千言其略曰先帝艰难创业欲传之万世陛下少长富贵荒色惑酒秦州人杂羌胡地多瘴疠万众困于奔驰郡县罢于供亿鳯翔乆为仇雠必生衅隙唐国方通欢好恐懐疑贰先皇未尝无故盘游陛下率意频离宫阙秦皇东狩銮驾不还炀帝南廵龙舟不返蜀都彊盛雄视邻邦邉亭无火之虞境内有腹心之疾百姓失业盗贼公行昔李势屈于桓温刘禅降于邓艾山河险固不足慿恃韩昭谓禹卿曰吾收汝表俟主上西归当使狱吏字字问汝王承休妻严氏美蜀主私焉故鋭意欲行
　　闽主荒淫无度
</div>
    <div class="pagination">
<a href="通鉴总类_page9.html">上一页</a><span>...</span><a href="通鉴总类_page5.html">5</a><a href="通鉴总类_page6.html">6</a><a href="通鉴总类_page7.html">7</a><a href="通鉴总类_page8.html">8</a><a href="通鉴总类_page9.html">9</a><span class="current-page">10</span><a href="通鉴总类_page11.html">11</a><a href="通鉴总类_page12.html">12</a><a href="通鉴总类_page13.html">13</a><a href="通鉴总类_page14.html">14</a><a href="通鉴总类_page15.html">15</a><span>...</span><a href="通鉴总类_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
