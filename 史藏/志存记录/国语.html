<!DOCTYPE html>
<html>
 <head>
  <meta charset="utf-8"/>
  <title>
   国语 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国语 - 第 1 页/共 5 页
  </h1>
  <div class="content">
   御制读齐语
　　小白反扵齐鲍叔进夷吾中钩懐旧恨宥用犹是夫谲辞请诸鲁施伯何妨乎一如鲍叔料施伯果进谋杀而授之尸炙輠安用诸使者复致辞欲生得戮屠乃使束缚予将以返归途比至齐国境三浴三衅涂施伯谋诚髙再请情见初胡乃生予之终为鲁国忧【叶】齐使又奚谁智如鲍叔徒仓卒为诡谈生还敬仲俱战国尚机变纪载强半诬善防子舆言尽信不如无








　　钦定四库全书　　　　　史部五
　　国语　　　　　　　　　杂史
　　提要
　　【臣】等谨案国语二十一卷吴韦昭注昭字嗣云阳人官至中书仆射三国志作韦曜裴松之注谓为司马昭讳也国语出自何人説者不一然终以汉人所説为近古所记之事与左俱迄智伯之亡时代亦复相合中有与左不符者犹新序説苑同出刘向而时复抵牾葢古人著书各据所见之旧文疑以存疑不似后人轻改也汉志作二十一篇其诸家所注隋志虞翻唐固本皆二十一卷王肃本二十二卷贾逵本二十卷互有增减葢偶然分并非有异同惟昭所注本隋志作二十二卷唐志作二十卷而此本首尾完具实二十一卷诸家所南北宋版无不相同知隋志误一字唐志脱一字也前有昭自序称兼采郑众贾逵虞翻唐固之注今攷所引郑説虞説寥寥数条惟贾唐二家援据驳正为多序又称凡所发正三百七事今考注文之中昭自立义者周语凡服数一条国子一条虢文公一条常棣一条郑武庄一条仲任一条叔妘一条郑伯南也一条请隧一条凟姓一条楚子入陈一条晋成公一条共工一条大钱一条无射一条鲁语朝聘一条刻桷一条命祀一条郊禘一条祖文宗武一条官寮一条齐语凡二十一乡一条士乡十五一条良人一条使海于有蔽一条八百乗一条反胙一条大路龙旂一条晋语凡伯氏一条不惧不得一条聚居异情一条贞之无报一条辕田一条二十五宗一条少典一条十月一条嬴氏一条观状一条三徳一条上军一条蒲城伯一条三军一条錞于一条吕锜佐上军一条新军一条韩无忌一条女乐一条张老一条郑语凡十数一条亿事一条奉景襄一条楚语声子一条懿戒一条武丁作书一条屏摄一条呉语官帅一条錞于一条自一条王总百执事一条兄弟之国一条来告一条向檐一条越语乗车一条宰嚭一条徳虐一条解骨一条重禄一条不过六七十事合以所正讹字衍文错简亦不足三百七事之数其写有误以六十为三百欤崇文总目作三百十事又七事转讹也钱曾读书敏求记谓周语昔我先世后稷句天圣本先下有王字左右免胄而下句天圣本下下有拜字今本皆脱去然所引注曰云云与此本絶不相同又不知何説也此本为衍圣公孔铎所刋如鲁语公父文伯饮酒一章注中此堵父词四字当在将使鼈长句下而误入遂出二字下小小舛讹亦所不免然较诸坊本则颇为精善自郑众解诂以下诸书并亡国语注存于今者惟昭为最古黄震日钞尝称其简洁而先儒旧训亦徃徃散见其中如朱子注论语无所取材毛竒龄诋其训材为裁不见经改从郑康成桴材之説而不知郑语计亿事材兆物句昭注曰计算也材裁也已有此训然则竒龄失之眉睫间矣此亦见其多资攷证也乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　自序
　　昔孔子发愤于旧史垂法于素王左丘明因圣言以摅意托王义以流藻其渊源深大沈懿雅丽可谓命世之才博物善作者也其明识高远雅思未尽故复采録前世穆王以来下迄鲁悼知伯之诛邦国成败嘉言善语隂阳律吕天时人事逆顺之数以为国语其文不主于经故号曰外所以包罗天地探测祸福发起幽微章表善恶者昭然甚明实与经艺并陈非特诸子之伦也遭秦之乱幽而复光贾生史迁颇综述焉及刘光禄于汉成世始更考校是正疑缪至于章帝郑大司农为之训注解疑释滞昭晣可观至于细碎有所阙畧侍中贾君敷而衍之其所发明大义畧举为已憭矣然于文间时有遗忘建安黄武之间故侍御史会稽虞君尚书仆射丹阳唐君皆英才硕儒洽闻之士也采摭所见因贾为主而损益之观其辞义信多善者然所注释犹有异同昭以末学浅闇寡闻阶数君之成训思事义之是非愚心颇有所觉今诸家并行是非相贸虽聪明疏达识机之士知所去就然浅闻初学犹或未能袪过切不自料复为之解因贾君之精实采虞唐之信善亦以所觉增润补缀参之以五经检之以内以世本考其流以尔雅齐其训去非要存事实凡所发正三百七事又诸家纷错载述为烦是以时有所见庶几颇近事情裁有补益犹恐人之多言未详其故欲世览者必察之也









　　钦定四库全书
　　国语卷一
　　吴　韦昭　注
　　周语上
　　穆王将征犬戎【穆王周康王之孙昭王之子穆王满也征正也上讨下之称犬戎西戎之别名在荒服】祭公谋父谏曰不可【祭畿内之国周公之后为王卿士谋父字也传曰凡蒋邢茅胙祭周公之也】先王耀徳不观兵【耀明也观示也明徳尚道化也不示兵者有大罪恶然后致诛不以小事而示威武】夫兵戢而时动动则威【戢聚也威畏也时动谓三时务农一时讲武守则有财征则有威】观则玩玩则无震【玩黩也震惧也】是故周文公之颂曰【文公周公旦之諡也颂时迈之诗武王既伐纣周公为作此诗巡守告祭之乐歌】载戢干戈载櫜弓矢【载则也干盾也戈防也櫜韬也言天下已定聚敛其干戈韬藏其弓矢示不复用】我求懿徳肆于时夏【懿美也肆陈也于于也时是也夏大也言武王常求美徳故陈其功徳于是夏而歌之乐章大者曰夏】允王保之【允信也信哉武王能保此时夏之美也】先王之于民也茂正其徳而厚其性【茂勉也性情性也】阜其财求【阜大也大其财求不鄣壅也】而利其器用【器兵甲也用耒耜之属】明利害之乡【示之以好恶乡方也】以文修之【文礼法也】使务利而避害怀徳而畏威故能保世以滋大【保守也滋益也】昔我先王世后稷【后君也稷官也父子相继曰世谓弃与不窋】以服事虞夏【谓弃为舜后稷不窋继之于夏啓也】及夏之衰也弃稷弗务【弃废也衰谓啓子太康也废稷之官不复务农夏书序曰太康失国昆弟五人须于洛汭是也】我先王不窋用失其官【失稷官也不窋弃之子周之禘祫文武不先不窋故通谓之王商颂亦以契为王】而自窜于戎翟之间【窜匿也尧封弃于邰至不窋失官去夏而迁于邠邠西接戎北近翟】不敢怠业时序其徳纂修其绪【纂继也绪事也】修其训典【训教也典法也】朝夕恪勤守以惇笃奉以忠信奕世载徳不忝前人【奕亦前人也载成也忝辱也】至于武王昭前之光明而加之以慈和事神保民莫不欣喜【保养也】商王帝辛大恶于民【商殷之本号辛纣名也大恶大为民所恶】庶民弗忍欣戴武王以致戎于商牧【戴奉也戎兵也牧商郊牧野】是先王非务武也勤恤民隠而除其害也【恤忧也隠痛也】夫先王之制邦内甸服【邦内谓天子畿内千里之地商颂曰邦畿千里惟民所止王制曰千里之内曰甸京邑在其中央故夏书曰五百里甸服则古今同矣甸王田也服服其职业也自商以前并畿内为五服武王克殷周公致太平因禹所弼除畿内更制天下为九服千里之内谓之王畿王畿之外曰侯服侯服之外曰甸服今谋父谏穆王称先王之制犹以王畿为甸服者甸古名世俗所习也故周襄王谓晋文公曰昔我先王之有天下也规方千里以为甸服是也周礼亦以蛮服为要服足以相况矣】邦外侯服【邦外邦畿之外方五百里之地谓之侯服侯服侯圻也言诸侯之近者嵗一来见】侯卫宾服【此总言之也侯侯圻也卫卫圻也言自侯圻至卫圻其间凡五圻圻五百里五五二千五百里中国之界也谓之賔服常以服贡賔见于王五圻者侯圻之外曰甸圻甸圻之外曰男圻男圻之外曰采圻采圻之外曰卫圻周书康诰曰侯甸男采卫是也凡此服数诸家之説皆纷错不同惟贾君近之】蛮夷要服【蛮蛮圻也夷夷圻也周礼卫圻之外曰蛮圻去王城三千五百里九州之界也夷圻去王城四千里周礼行人职卫圻之外谓之要服此言蛮夷要服则夷圻朝贡或与蛮圻同也要者要结好信而服从之】戎翟荒服【戎翟去王城四千五百里至五千里也四千五百里为镇圻五千里为蕃圻在九州之外荒裔之地与戎翟同俗故谓之荒荒忽无常之言也】甸服者祭【供日祭也此采地之君其见无数】侯服者祀【供月祀也尧舜及周侯服皆嵗见】宾服者享【供时享也享献也周礼甸圻二嵗而见男圻三嵗而见采圻四嵗而见卫圻五嵗而见其见也皆以所贡助祭于庙孝经所谓四海之内各以其职来祭】要服者贡【供嵗贡也要服六嵗一见】荒服者王【王王事天子也周礼九州之外谓之蕃国世一见各以其所贵珤为贽故诗曰自彼氐羌莫敢不来王】日祭【日祭祭于祖考谓上食也近汉亦然】月祀【月祀于曽髙】时享【时享于二祧】嵗贡【嵗贡于坛墠】终王【终谓世终也朝嗣王及即位而来见】先王之训也有不祭则修意【意志意也谓邦国之内有违阙不供日祭者先修意以自责畿内近知王意也】有不祀则修言【言号令也】有不享则修文【文典法也】有不贡则修名【名谓尊卑职贡之名号晋语曰信于名则上下不干】有不王则修徳【逺人不服则修文徳以来之】序成而有不至则修刑【序成谓上五者次序也已成而有不至则有刑诛】于是乎有刑不祭伐不祀征不享让不贡【让谴责也】告不王【谓以文词告晓之地逺者辠轻也】于是乎有刑罚之辟【刑不祭也】有攻伐之兵【伐不祀也】有征讨之备【征不享也】有威让之令【让不贡也】有文告之辞【告不王也】布令陈辞而又不至则増修于徳而无勤民于逺【勤劳也】是以近无不聴逺无不服今自大毕伯仕之终也【大毕伯仕犬戎氏之二君终卒也】犬戎氏以其职来王【以其职谓其嗣子以其贵珤来见王也】天子曰予必以不享征之且观之兵【享宾服之礼以责犬戎而示之兵法也】其无乃废先王之训而王几顿乎【几危也顿败也】吾闻夫犬戎树惇【树立也言犬戎立性惇朴】能帅旧徳而守终纯固【帅循也纯专也固一也言犬戎氏循先王之旧徳奉其常职天性专一终身不移不聴穆王责其不享也】其有以御我矣【御犹应也距也】王不听遂征之得四白狼四白鹿以归【白狼白鹿犬戎所贡】自是荒服者不至【穆王责犬戎以非礼暴兵露师伤威毁信故荒服者不至】
　　恭王游于泾上宻康公从【恭王穆王之子恭王伊扈也泾水名康公宻国之君姬姓】有三女奔之【奔不由媒氏也三女同姓】其母曰必致之于王【康公之母欲使进于王】夫兽三为羣【自三以上为羣】人三为众女三为粲【粲美貌】王田不取羣【不尽羣也易曰王用三驱失前禽也】公行下众【公诸侯也下众不敢诬众也礼国君下卿位遇众则式礼之也】王御不参一族【御妇官也参三也一族父子也故取异姓以备三不参一族也】夫粲美之物也众以美物归女而何徳以堪之【堪任也】王犹不堪况尔小丑【丑也王者至尊且犹不堪况女小人之乎】小丑备物终必亡【言徳小而物备终取之必以亡】康公弗献一年王灭宻【宻今安定隂宻县是也近泾】
　　厉王虐国人谤王【厉王恭王之曽孙夷王之子厉王胡也谤诽也】召公告王曰民不堪命矣【召公召康公之孙穆公虎也为王卿士言民不堪暴虐之政令】王怒得卫巫使监谤者【卫巫卫国之巫也监察也以巫有神灵有谤必知之】以告则杀之【巫言谤王王则杀之】国人莫敢言道路以目【不敢言以目相眄而已】王喜告召公曰吾能弭谤矣乃不敢言【弭止也】召公曰是鄣之也【鄣防也】防民之口甚于防川【流者曰川言川不可防而口又甚也】川壅而溃伤人必多【川之溃决害于人也】民亦如之【民之败乱害于上也】是故为川决之使导【为治也导通也】为民者宣之使言【宣犹放也观民所言以知其得失】故天子听政使公卿至于列士献诗【献诗以风也列士上士也】瞽献典【无目曰瞽瞽乐师典乐典也】史献书【史外史也周官外史掌三皇五帝之书】师箴【师少师也箴箴刺王阙以正得失】赋【无眸子曰赋赋公卿列士所献诗也】蒙诵【有眸子而无见曰蒙周礼蒙主歌风诵诵谓箴谏之语也】百工谏【百工执技以事上者谏者执艺事以谏谓若匠师庆谏鲁庄公丹楹刻桷者】庶人传语【庶人卑贱见时得失不得达传以语王也】近臣尽规【近臣谓骖仆之属也尽规尽其规以告王也】亲戚补察【补补过察察政也传曰自王以下各有父兄子弟以补察其过】瞽史教诲【瞽乐大师史大史也掌隂阳天时礼法之书以相教诲者单襄公曰吾非瞽史焉知天道】耆艾修之【耆艾师傅也修师傅理瞽史之教以闻于王】而后王斟酌焉【斟取也酌行也】是以事行而不悖【悖逆也】民之有口也犹土之有山川也财用于是乎出【犹若也山川所以宣地气而出财用口亦以宣人心而言善败】犹其有原隰衍沃也衣食于是乎生【广平曰原下湿曰隰下平曰衍有溉曰沃】口之宣言也善败于是乎兴行善而备败【民所善者行之其所恶者备之】所以阜财用衣食者也【阜厚也】夫民虑之于心而宣之于口成而行之胡可壅也若壅其口其与能几何【与辞也能几何言不久也】王弗聴于是国人莫敢出言三年乃流王于彘【流放也彘晋地汉为彘县属河东今曰永安】
　　厉王説荣夷公【説好也荣国名夷諡也】芮良夫曰【芮良夫周大夫芮伯也】王室其将卑乎【卑防也】夫荣公好专利而不知大难【专擅也】夫利百物之所生也【利生于物也专利是专百物】天地之所载也【载成也地受天气以成百物】而或专之其害多矣【害谓恶害荣公者多也孔子曰放于利而行多怨】天地百物皆将取焉胡可专也【天地成百物民皆将取用之何可专其利】所怒甚多而不备大难以是教王王能久乎夫王人者将导利而布之上下者也【导开也布赋也上谓天神下谓人物】使神人百物无不得其极【极中也】犹日怵惕惧怨之来也【怵惕恐惧也】故颂曰思文后稷克配彼天立我烝民莫匪尔极【颂周颂也思文谓郊祀后稷以配天之乐歌经纬天地曰文克能也烝众也莫无也匪不也尔女也极中也言周公思有文徳者后稷其功乃能配于天谓尧时鸿水稷播百谷立我众民之道无不于女时得其中者功至大也】大雅曰陈锡载周【大雅文王之二章陈布也锡赐也言文王布赐施利以载成周道】是不布利而惧难乎【言后稷文王既布利又惧难也】故能载周以至于今今王学专利其可乎【言不可也】匹夫专利犹谓之盗王而行之其归鲜矣【鲜寡也归附周者寡也】荣公若用周必败既荣公为卿士【既已也卿士卿之有事者】诸侯不享王流于彘【享献也】
　　彘之乱宣王在召公之宫【宣王厉王之子宣王靖也在召公宫者避难奔召公】国人围之召公曰昔吾骤谏王王不从是以及此难【及至也】今杀王子王其以我为怼而怒乎【杀王子令国人得杀之也】夫事君者险而不怼【君诸侯也在危险之中不当怼怼谓若晋庆郑怨惠公愎谏违卜弃而不载】怨而不怒况事王乎【怨心望也怒作气也】乃以其子代宣王宣王长而立之【彘之乱公卿相与和而修政事号曰共和凡十四年而宣王立】
　　宣王即位不借千亩【借借也借民力以为之天子借田千畆诸侯百畆自厉王之流借田礼废宣王即位不复遵古】虢文公谏曰【贾侍中云文公文王母弟虢仲之后为王卿士昭谓虢叔之后西虢也宣王都镐在畿内】不可夫民之大事在农【谷民之命故农为大事】上帝之粢盛于是乎出【出于农也器实曰粢在器曰盛】民之蕃庶于是乎生【蕃息也庶众也】事之共给于是乎在【共具也给足也】和协辑睦于是乎兴【协合也辑聚也睦亲也】财用蕃殖于是乎始【殖长也】敦庬纯固于是乎成【敦厚也庬大也】是故稷为大官【民之大事在农故稷之职为大官】古者大史顺时覛土【覛视也】阳瘅愤盈土气震发【瘅厚也愤积也盈满也震动也起也】农祥晨正【农祥房星也晨正谓立春之日晨中于午也农事之候故曰农祥】日月厎于天庙【厎至也天庙营室也孟春之月日月皆在营室】土乃脉发【脉理也农书曰春土长冒撅陈根可拔耕者急】先时九日【先先立春日也】大史告稷曰自今至于初吉【初吉二月朔日也诗云二月初吉】阳气俱烝土膏其动【烝升也膏土润也其动润泽欲行】弗震弗渝脉其满眚谷乃不殖【震动也渝变也眚甾也言阳气俱升土膏欲动当即动变冩其气不然则脉满气结更为甾病谷乃不殖】稷以告王【以大史之言告王】曰史帅阳官以命我司事【史大史阳官春官司事主农事也】曰距今九日土其俱动【距去也】王其祗祓监农不易【祗敬也祓齐戒祓除也不易不易物土之宜】王乃使司徒咸戒公卿百吏庶民【百吏百官也庶民甸师氏所掌之民主耕耨王之借田者】司空除坛于借【司空掌地也】命农大夫咸戒农用【农大夫田畯也农用田器也】先时五日【先耕时也】瞽告有协风至【瞽乐大师知风声者协和也风气和时候至也立春日融风】王即齐宫【所齐之宫】百官御事各即其齐三日【御治也】王乃淳濯飨醴【淳沃也濯溉也飨饮也谓王沐浴饮醴酒】及期【期耕日也】郁人荐鬯【郁郁金香草宜以和鬯酒也周礼郁人掌祼器凡祭祀宾客和郁鬯以实彛而陈之共王之齐鬯】牺人荐醴【牺人司尊也掌共酒醴者】王祼鬯飨醴乃行【祼灌也灌鬯饮醴皆所以自香洁】百吏庶民毕从及借后稷监之【监察也】膳夫农正陈借礼【膳夫上士也掌王之饮食膳羞之馈食农正田大夫主敷陈借礼而祭其神为农祈也】大史赞王【赞导也】王敬从之王耕一墢【一墢一耜之墢也王无耦以一耜耕】班三之【班次也三于下各三其上也王一墢公三卿九大夫二十七】庶人终于千畆【终尽耕也】其后稷省功大史监之司徒省民大师监之毕宰夫陈飨膳宰监之【宰夫下大夫也膳宰膳夫也】膳夫赞王王歆大牢【歆飨也】班尝之【公卿大夫也】庶人终食【终毕也】是日也瞽帅音官以风土【音官乐官也风土以音律省土风风气和则土气养】廪于借东南钟而藏之【廪御廪一名神仓东南生长之处钟聚也谓为廪以藏王所借田以奉齍盛】而时布之于农【布赋也】稷则徧戒百姓纪农协功【纪犹综理也协同也】曰隂阳分布震雷出滞【隂阳分布日夜同也滞蛰虫也明堂月令曰日夜分雷乃声始电蛰虫咸动啓户始出】土不备垦辟在司寇【垦也辟辠也在司寇司寇行其辠】乃命其旅曰狥【旅众也徇行也】农师一之【一之先徃也农师上士】农正再之【农正后稷之佐田畯也故次农师】后稷三之【后稷农官之君故次农正】司空四之【司空主道路沟洫故次后稷】司徒五之【司徒省民故次司空】大保六之大师七之【大保大师天子三公佐王论道泛监众官不得掌事故次司徒】大史八之【大史掌逆官府之治故次大师】宗伯九之【宗伯卿官掌相王之大礼若王不与祭则摄位故次大史】王则大徇【大徇帅公卿大夫亲行农也】耨获亦如之【如之如耕时也】民用莫不震动恪恭于农【用谓田器也】修其疆畔日服其镈不解于时【疆境也畔界也镈鉏属】财用不乏民用和同是时也王事唯农是务无有求利于其官以干农功【求利谓变易役使干乱农功】三时务农而一时讲武【三时春夏秋一时冬也讲习也】故征则有威守则有财若是乃能媚于神【媚説也】而和于民矣则享祀时至而布施优裕也【优饶也裕缓也】今天子欲修先王之绪而弃其大功匮神之祀而困民之财【匮神之祀不耕借也困民之财取于民也】将何以求福用民王弗听三十九年战于千畆王师败绩于姜氏之戎【姜氏之戎西戎之别种四岳之后也传曰我诸戎四岳之裔冑言宣王不纳谏务农无以事神使民以致弱败之咎】
　　鲁武公以括与戏见王【武公伯禽之孙献公之子武公敖也括武公长子伯御也戏括弟懿公也】王立戏【以为太子】樊仲山父谏曰不可立也【仲山父王卿士食采于樊】不顺必犯【不顺立少也犯鲁必犯王命而不从】犯王命必诛故出令不可不顺也令之不行政之不立【令不行即政不立】行而不顺民将弃上【使长事少故民必弃上】夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅【言先王立长之命将壅塞不行】若不从而诛之是自诛王命也【诛王命者先王之命立长今鲁亦立长若诛之是自诛王命也】是事也诛亦失不诛亦失【诛之则诛王命不诛则王命废】天子其图之王卒立之鲁侯归而卒及鲁人杀懿公【懿公戏也】而立伯御【伯御括也】三十二年春宣王伐鲁立孝公【孝公懿公之弟称也】诸侯从是而不睦【从是而不相亲睦于王】
　　宣王欲得国子之能导训诸侯者【贾侍中云国子诸侯之嗣子或云国子诸侯之子欲使训导诸侯子也唐尚书云国子谓诸侯能治国子养百姓者昭谓国子同姓诸姬也凡王之子弟谓之国子导训诸侯谓为州伯者】樊穆仲曰鲁侯孝【穆仲仲山父之諡也犹鲁叔孙穆子谓之穆叔】王曰何以知之对曰肃恭明神而敬事耇老【耇冻黎也】赋事行刑必问于遗训【遗训先王之教】而咨于故实【咨谋也故实故事之是者】不干所问不犯所咨王曰然则能训治其民矣乃命鲁孝公于夷宫【命为侯伯也夷宫者宣王祖父夷王之庙古者爵命必于祖庙】
　　宣王既丧南国之师【丧亡也败于姜戎氏时所亡也南国江汉之间也诗曰滔滔江汉南国之纪】乃料民于大原【料数也大原地名】仲山父谏曰民不可料也夫古者不料民而知其少多司民协孤终【司民掌登万民之数自生齿以上皆书于版协合也无父曰孤终死也合其名籍以登于王】司商协名姓【司商掌赐族受姓之官商金声清谓人始生吹律合之定其姓名】司徒协旅【司徒掌合师旅之众】司寇协奸【司寇刑官也掌合奸民以知死刑之数】牧协职【周礼牧人掌牧养牺牲合其物色之数】工协革【工百工之官革更也更制度者合其数也】场协入【场人掌圃委积之珍物敛而藏之】廪协出【廪人掌九縠出用之数】是则少多死生出入徃来者皆可知也于是乎又审之以事【事谓因借田与搜狩以简知其数也】王治农于借【借借于千畆田也】搜于农隙【春田曰搜搜择也禽兽懐姙未着捜而取之也农隙仲春既耕之后隙闲】耨获亦于借【言王亦至于借考课之】狝于既烝【秋田曰狝狝杀也顺时始杀也烝升也月令孟秋乃升谷天子尝新既升谓仲秋也】狩于毕时【冬田曰狩围守而取之毕时时务毕也】是皆习民数者也又何料焉【习简习也】不谓其少而大料之是示少而恶事也【言王不谓其众少而大料数之是示以寡少又厌恶政事不能修之意也】临政示少诸侯避之【示天下以寡弱诸侯将避逺王室不亲附也】治民恶事无以赋令【言厌恶政事无以赋令也】且无故而料民天之所恶也【故事也天道清浄也】害于政而妨于后嗣【害政贼为政之道也妨后嗣为将有祸乱也】王卒料之及幽王乃废灭【幽王宣王之子幽王宫湟也灭谓灭西周也】幽王二年西周三川皆震【西周镐京也幽王在焉邠岐之所近也三川泾渭洛出于岐山也震动也地震故三川亦动也川竭也】伯阳父曰周将亡矣【伯阳父周大夫】夫天地之气不失其序【序次也】若过其序民乱之也【过失也言民者不敢斥王也】阳伏而不能出隂迫而不能烝【烝升也阳气在下隂气迫之使不能升也】于是有地震【隂阳相迫气动于下故地震也】今三川实震是阳失其所而镇隂也【镇为隂所镇笮也】阳失而在隂【在隂在隂下也】川源必塞【地动则泉源塞】源塞国必亡【国依山川今源塞故国将亡也】夫水土演而民用也【水土气通为演演犹润也演则生物民得用之】水土无所演民乏财用不亡何待【水气不润土枯不养故乏财用】昔伊洛竭而夏亡【竭尽也伊出熊耳洛出冢岭禹都阳城伊洛所近】河竭而商亡【商人都卫河水所经】今周徳若二代之季矣【二代之季谓桀纣也】其川源又塞塞必竭夫国必依山川【依其精气利泽也】山崩川竭亡之征也川竭山必崩【水泉不润枯朽而崩】若国亡不过十年数之纪也【数起于一终于十十则更故曰纪也】夫天之所弃不过其纪是嵗也三川竭岐山崩十一年幽王乃灭周乃东迁【东迁谓平王迁于洛邑】
　　惠王三年【惠王周庄王之孙厘王之子惠王母凉也三年鲁庄十九年】边伯石遫蒍国出王而立子穨【三子周大夫也穨庄王之少子王姚之子王姚嬖于庄王生子穨子穨有宠蒍国为之师及惠王即位取蒍国之圃及邉伯之宫又收石遫之秩故三子出王而立子穨】王处于郑三年王子穨饮三大夫酒子国为客【子国蒍国也客上客也】乐及徧儛【徧儛六代之乐也谓黄帝曰云门尧曰咸池舜曰箫韶禹曰大夏殷曰大濩周曰大武一曰诸大夫徧儛也】郑厉公见虢叔【厉公郑庄公之子厉公突虢叔王卿士虢公林父也】曰吾闻之司寇行戮君为之不举【不举不举乐也】而况敢乐祸乎今吾闻子穨歌舞不息乐祸也夫出王而代其位祸孰大焉临祸忘忧是谓乐祸祸必及之盇纳王乎虢叔许诺郑伯将王自圉门入虢叔自北门入【二门王城门也】杀子穨及三大夫王乃入
　　十五年有神降于莘【惠王十五年鲁庄三十二年降下也言自上而下有声象以接人莘虢地】王问于内史过【内史周大夫过其名掌爵禄废置及防命诸侯孤卿大夫】曰是何故固有之乎【故事也固犹常也】对曰有之国之将兴其君齐明衷正【齐一也衷中也】精洁惠和其徳足以昭其馨香【惠爱也馨香芳馨之升闻者】其惠足以同其民人【同犹一也】神飨而民听民神无怨故明神降之观其政徳而均布福焉国之将亡其君贪冒辟邪【冒抵冒也】淫佚荒怠麤秽暴虐其政腥臊馨香不登【腥臊臭恶也登上也芳馨不上闻于神神不飨也传曰黍稷非馨明徳惟馨】其刑矫诬【以诈用法曰矫加诛无辠曰诬】百姓携贰【携离也贰二心也】明神弗蠲【蠲洁也】而民有逺志【欲叛也】民神怨痛无所依怀【懐归也】故神亦徃焉观其苛慝而降之祸【苛烦也慝恶也】是以或见神以兴亦或以亡昔夏之兴也融降于崇山【融祝融也崇崇髙山也夏居阳城崇髙所近】其亡也回禄信于耹隧【回禄火神再宿为信耹隧地名】商之兴也梼杌次于丕山【梼杌鲧也过信曰次丕大邳山在河东】其亡也夷羊在牧【夷羊神兽牧商郊牧野】周之兴也鸑鷟鸣于岐山【三君云鸑鷟鸾鳯之别名也诗云鳯皇鸣矣于彼髙冈其在岐山之脊乎】其衰也杜伯射王于鄗【鄗鄗京也杜国伯爵陶唐氏之后周春秋曰宣王杀杜伯而无辜后二年宣王防诸侯田于圃日中杜伯起于道左衣朱衣冠朱冠操朱弓朱矢射宣王中心折脊而死】是皆明神之志者也【志记也见记录在史籍者】王曰今是何神也对曰昔昭王娶于房曰房后【昭王周成王之孙康王之子昭王瑕也房国名】实有爽徳协于丹朱【爽贰也协合也丹朱尧子】丹朱冯身以仪之生穆王焉【冯依也仪匹也诗云实惟我仪言房后之行有似丹朱丹朱冯依其身而匹焉以生穆王】是实临照周之子孙而祸福之夫神壹不逺徙迁【言神壹心依冯于人不逺迁也】若由是观之其丹朱之神乎王曰其谁受之对曰在虢土【言神在虢虢其受之】王曰然则何为【何为在虢】对曰臣闻之道而得神是谓逢福【逢迎也】淫而得神是谓贪祸【以贪取祸】今虢少荒其亡乎王曰吾其若之何对曰使大宰以祝史帅狸姓奉牺牲粢盛玉帛徃献焉【大宰王卿掌祭祀之式玉帛之事祝大祝掌祈福祥史大史掌次主位狸姓丹朱之后神不歆非故帅以徃也纯色曰牺】无有祈也【祈求也勿有求请礼之而已】王曰虢其几何对曰昔尧临民以五【五年一巡狩】今其胄见【胄后也谓丹朱之神】神之见也不过其物【物物数也】若由是观之不过五年王使大宰忌父【周公忌父也】帅傅氏及祝史【傅氏狸姓也在周为傅氏】奉牺牲玉鬯徃献焉【玉鬯鬯酒之圭长尺二寸有瓒所以灌地降神之器】内史过从至虢【从从大宰而徃也内史不掌祭祀王以其贤使听之】虢公亦使祝史请土焉【祝史虢之祝史祝应史嚚也】内史过归告王曰虢必亡矣不禋于神而求福焉神必祸之【洁祀曰禋】不亲于民而求用焉民必违之【用用其财力也】精意以享禋也【享献也】慈保庶民亲也【慈爱也保养也】今虢公动匮百姓以逞其违【逞快也违邪也】离民怒神而求利焉不亦难乎【求利谓请土】十九年晋取虢【惠王十九年鲁僖之二年】
　　襄王使召公过及内史过赐晋惠公命【襄王周僖王之孙惠王之子襄王郑也召公过召穆公之后召武公也为王卿士惠公晋献公之庶子惠公夷吾也命瑞命诸侯即位天子赐之命圭以为瑞节】吕甥郤芮相晋侯不敬【吕甥瑕吕饴甥也郤芮冀芮皆晋大夫相诏相礼仪不敬慢惰也】晋侯执玉卑拜不稽首【玉信圭侯所执长七寸卑下也礼执天子器则上衡稽首首至地也】内史过归以告王曰晋不亡其君必无后【后后嗣也】且吕郤将不免王曰何故对曰夏书有之曰众非元后何戴【夏书逸书也元善也后君也戴奉也】后非众无与守邦【邦国也】在汤誓曰余一人有辠无以万夫【汤誓商书伐桀之誓也今汤誓无此言则已散亡矣天子自称曰余一人余一人有辠无辠万夫】万夫有辠在余一人【在余一人乃我教导之过】在般庚曰国之臧则维女众【般庚殷王祖乙之子今商书般庚是也臧善也国俗之善则维女众归功于下】国之不臧则维余一人是有逸罚【逸过也罚犹辠也国俗之不善则维余一人是我有过也言其辠当在我】如是则长众使民不可不慎也民之所急在于大事【大事戎祀也】先王知大事之必以众济也故祓除其心以和惠民【祓犹拂也】考中度衷以涖之【涖临也考中省已之中心以度人之中心恕以临之】昭明物则以训之【物事也则法也】制义庶孚以行之【义宜也庶众也孚信也当制立事宜为众所信而行之】祓除其心精也【精洁也】考中度衷忠也【忠恕也】昭明物则礼也制义庶孚信也然则长众使民之道非精不和非忠不立非礼不顺非信不行今晋侯即位而背外内之赂【背外不予秦地背内不予里丕之田】虐其处者弃其信也【虐其处者杀里丕之党】不敬王命弃其礼也施其所恶弃其忠也【已所不欲勿施于人所恶于下不以事上今晋侯皆施之于人故曰弃其忠也】以恶实心弃其精也【实满也】四者皆弃则逺不至而近不和矣【四者精忠礼信也】将何以守国古者先王既有天下又崇立于上帝明神而敬事之【崇尊也立立其祀也上帝天也明神日月也】于是乎有朝日夕月以教民事君【礼天子以春分朝日以秋分夕月拜日于东门之外然则夕月在西门之外必矣】诸侯春秋受职于王以临其民【言不敢专也】大夫士日恪位箸以儆其官【中庭之左右曰位门屏之间曰箸】庶人工商各守其业以共其上犹恐有坠失也故为车服旗章以旌之【旌表也车服旗章上下有等所以章明贵贱为之表识】为摰币瑞节以镇之【镇重也挚六挚也谓孤执皮帛卿执羔大夫执鴈士执雉庶人执鹜工商执鸡币六币也圭以马璋以皮璧以帛琮以锦琥以绣璜以黼瑞六瑞也王执镇圭尺二寸公执桓圭九寸侯执信圭七寸伯执躬圭亦七寸子执谷璧男执蒲璧皆五寸节六节也山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之】为班爵贵贱以列之【班次也】为令闻嘉誉以声之【谓有功徳者则以防命述其功美进爵加锡以声之】犹有散迁解慢而箸在刑辟流在裔土【言为之法制备悉如此尚有放散转移解慢于事不奉职业者故加之刑辟流之荒裔也】于是乎有夷蛮之国【遂为夷蛮之国民】有斧钺刀墨之民【斧钺大刑也刀墨谓以刀刻其颡而以墨涅之】而况可以淫纵其身乎夫晋侯非嗣也而得其位【嗣适嗣也】亹亹怵惕保任戒惧犹曰未也【亹亹勉勉也保守也任职也居非其位虽守职戒惧犹未足也】若将广其心【广其心放情欲也】而逺其邻【背秦赂也】陵其民【虐处者也】而卑其上【不敬王命】将何以固守【守守位也】夫执玉卑防其挚也【防废也废其执挚之礼】拜不稽首诬其王也【诬罔也】防挚无镇【镇重也无以自重】诬王无民【民亦将诬之】夫天事恒象【恒常也事善象吉事恶象凶】任重享大者必速及【速及于祸】故晋侯诬王人亦将诬之欲防其镇人亦将防之大臣享其禄弗谏而阿之亦必及焉【大臣吕郤也享食也阿随也】襄王三年而立晋侯【襄王三年鲁僖之十年锡瑞命在十一年】八年而陨于韩【八年鲁僖之十五年秦怨惠公背施忘徳举兵伐之战于韩原获晋侯以归陨其师徒三月而复之】十六年而晋人杀懐公懐公无胄【胄后也襄王十六年鲁僖之二十四年懐公惠公之子子圉也惠公卒子圉嗣立秦穆公纳公子重耳晋人刺懐公于髙梁】秦人杀子金子公【子金吕甥子公郤芮之字也二子悔纳重耳欲焚公宫而杀公寺人披以告公公潜防秦伯于王城二子焚公宫求公不获遂如河上秦伯诱而杀之】
　　襄王使大宰文公及内史兴赐晋文公命【大宰文公王卿士王子虎也内史兴周内史叔兴父晋文公献公之子惠公异母兄重耳也命命服也诸侯七命冕服七章】上卿逆于境【逆迎也】晋侯郊劳【郊迎用辞劳也】馆诸宗庙【馆舍也舍于宗庙尊王命也】馈九牢【牛羊豕为一牢上公饔饩九牢】设庭燎【设大烛于庭谓之庭燎】及期命于武宫【期将事之日也武宫文公之祖武公之庙也命受王之命】设桑主布几筵【主献公之主也练主用栗虞主用桑礼既塟而虞虞而作主天子于是爵命世子世子即位受命服也献公死已久于此设之者文公不欲继于惠懐故立献公之主自以子继父之位行未逾年之礼筵席也】大宰涖之晋侯端委以入【説云衣端冠委貌诸侯祭服也昭谓此士服也诸侯之子未受爵命服士服也】大宰以王命命冕服【冕大冠也服鷩衣也】内史赞之三命而后即冕服【赞道也三命三以王命命文公文公三让后就】既毕宾飨赠饯如公命侯伯之礼而加之以宴好【宾者主人所以接宾致餐饔之属飨飨食之礼赠致赠贿之礼饯谓郊送饮酒之礼如公命侯伯之礼者如公受王命以侯伯待之之礼而又加之以宴好也大宰上卿也而言公者兼之】内史兴归以告王曰晋不可不善也其君必霸逆王命敬【谓上卿逆于境晋侯郊劳】奉礼义成【谓三让宾飨之属皆如礼】敬王命顺之道也成礼义徳之则也则徳以道诸侯诸侯必归之【道训也】且礼所以观忠信仁义也【言能行礼则有此四者】忠所以分也【心中则不偏】仁所以行也【仁行则有恩】信所以守也【信守则不贰】义所以节也【制事之节】忠分则均仁行则报信守则固义节则度【得其度也】分均无怨行报无匮守固不偷【偷茍且也】节度不携【携离也】若民不怨而财不匮令不偷而动不携其何事不济中能应外忠也施三服义仁也【贾侍中云三谓忠信仁也昭谓施三谓三让也服义义宜也服得其宜谓端委也】守节不淫信也行礼不疚义也【疚病也】臣入晋境四者不失【四者忠信仁义】臣故曰晋侯其能礼矣王其善之树于有礼艾人必丰【树种也艾报也丰厚也】王从之使于晋者道相逮也【逮及也】及惠后之难王出在郑【惠后周惠王之后襄王继母陈妫也陈妫有宠生子带将立之未及而卒子带奔齐王复之又通于襄王之后隗氏王废隗氏周大夫頽叔桃子奉子带以翟师伐周王出适郑处于汜事在鲁僖二十四年】晋侯纳之【纳王于周而杀子带在鲁僖二十五年】襄王十六年立晋文公【襄王十六年鲁僖二十三年】二十一年以诸侯朝于衡雝且献楚捷遂为践土之盟【襄王二十一年鲁僖二十八年也衡雝践土皆郑地在今河内温地捷胜也胜楚所获兵众文公以僖二十八年夏四月败楚师于城濮城濮卫地也旋至衡雝天子临之晋侯以诸侯朝王且献所得楚兵驷介百乗徒兵千也王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓十玈矢千秬鬯一卣虎贲三百人】于是乎始霸













　　国语卷一
　　钦定四库全书
　　国语卷二
　　吴　韦昭　注
　　周语中
　　襄王十三年【襄王十三年鲁僖之二十年也下事见二十四年】郑人伐【姬姓小国也先是郑伐人聴命郑师还又即卫故郑公子士泄堵俞弥师师伐滑】王使游孙伯请【游孙伯周大夫】郑人执之【郑人文公捷也郑怨惠王之入而不与厉公爵又怨防王之与卫故不聴王命而执王使】王怒将以翟伐郑【翟隗姓之国也】富辰谏曰不可【富辰周大夫也】古人有言曰兄弟谗阋侮人百里【阋很也兄弟虽以谗言相违很犹禁御它人侵侮己者百里谕逺也】周文公之诗曰兄弟阋于墙外御其侮【文公之诗者周公旦之所作常棣之篇是也所以闵管蔡而亲兄弟此二句其四章也御禁也言虽相与很于墙室之内犹能外御异族侮害己者其后周室既衰厉王无道骨肉恩阙亲亲礼废宴兄弟之乐絶故召穆公思周徳之不而合其宗族　成周复循常棣之歌以亲之郑唐二君以为常棣穆　所作失之矣唯贾君得之穆公召康公之后穆公虎也去周公歴九王矣】若是则阋乃内侮而虽阋不败亲也【虽内相很外御它人故不败亲】郑在天子兄弟也【言与襄王有兄弟之亲】郑武庄有大勲力于平桓【武郑桓公之子武公突也庄武公之子庄公寤生也王功曰勲平幽王之子平王宜臼也桓平王之孙太子泄父之子桓王林也幽王既灭郑武公以卿士夹辅平王东迁洛邑桓王即位郑庄公为之卿士以王命讨不庭伐宋入郕在鲁隠十年唐尚书云王夺郑伯政郑伯不朝王伐郑郑祝聃射王中肩岂得为功桓当为惠传曰郑有平惠之勲昭谓郑世有功而桓王不赏又夺其政聃虽射王非庄公意又诗叙云桓王失信诸侯背叛明桓王之非也下富辰又曰平桓庄惠皆受郑劳明各异人不为误也】凡我周之东迁晋郑是依【东迁谓平王也晋语曰郑先君武公与晋文侯戮力一心股肱周室夹辅平王是也】子穨之乱又郑之由定【子穨周庄王之子惠王叔父也篡王而立惠王出居郑厉公杀子穨而纳之事在周语上】今以小忿弃之是以小怨置大徳也无乃不可乎【置犹废也诗云忘我大徳思我小怨】且夫兄弟之怨不征于它【征召也它谓翟人】征于它利乃外矣【外利在翟】章怨外利不义【章明也】弃亲即翟不祥【祥善也弃亲出翟师以伐郑】以怨报徳不仁【言郑有徳于王王怨而伐之是为不仁】夫义所以生利也祥所以事神也仁所以保民也【保养也】不义则利不阜【阜厚也】不祥则福不降不仁则民不至古之明王不失此三徳者【三徳仁义祥也】故能光有天下【光大也】而龢宁百姓令闻不忘【不忘言徳及后代也】王其不可以弃之王不听
　　十七年王降翟师以伐郑【降下也】王徳翟人将以其女为后富辰谏曰不可夫婚姻祸福之阶也【阶梯也】由之利内则福【利内娶得偶而有福也】利外则取祸今王外利矣【树利于翟】其无乃阶祸乎【为祸阶也】昔挚畴之国也由大任【挚畴二国任姓奚仲仲虺之后大任王季之妃文王之母诗云挚仲氏任又曰思齐大任文王之母】杞缯由大姒【杞缯二国姒姓夏禹之后大姒之家也大姒文王之妃武王之母】齐许申吕由大姜【四国皆姜姓四岳之后大姜之家大姜大王之妃王季之母】陈由大姬【陈妫姓舜后大姬周武王之元女成王之姊传曰以元女大姬配虞胡公而封诸陈】是皆能内利亲亲者也【内利内行七徳亲亲以申固其家】昔鄢之亡也由仲任【鄢妘姓之国仲任氏之女为鄢夫人唐尚书云鄢为郑武公所灭非取任氏而亡也昭谓幽王为西戎所杀而诗言褒姒灭之明祸有所由也】密须由伯姞【伯姞密须之女也传曰密须之鼔阙巩之甲此则文王所灭而获鼔甲也大雅云密人不恭敢距大邦不由嫁女而亡世本云密须姞姓】郐由叔妘【郐妘姓之国叔妘同姓之女为郐夫人唐尚书云亦郑武公灭之不由女亡也昭谓公羊传曰先郑伯有善乎郐公者通于夫人以取其国此之谓也】聃由郑姬【聃姬姓文王之子耼季之国郑姬郑女为耼夫人同姓相取犹鲁昭公取于吴矣亦其黩姓所以亡】息由陈妫【息姬姓之国陈妫陈女为息侯夫人蔡哀侯亦取于陈息妫将归过蔡蔡哀侯止而见之弗宾妫以告息侯导楚伐蔡蔡侯怨因称息妫之美于楚子楚子遂灭息以息妫归】邓由楚曼【邓曼姓楚曼邓女为楚武王夫人生文王过邓而利其国遂灭邓而兼之】罗由季姬【罗熊姓之国季姬姬氏之女为罗夫人而亡其国也】卢由□妫【卢妫姓之国□妫卢女为荆夫人荆楚也】是皆外利离亲者也【外利行淫辟求利于外不能亲亲以亡其国】王【曰】利何如而内何如而外对曰尊贵明贤庸勲长老【明显也庸用也勲功也长老尚齿也】爱亲礼新亲旧【亲六亲也新新来过宾也旧君之故旧也】然则民莫不审固其心力以役上令【役为也】官不易方【方道也】而财不匮竭【贡赋有品财用有节不乏尽也】求无不至动无不济百姓兆民【百姓百官也官有世功受氏姓也十亿曰兆】夫人奉利而归诸上是利之内也【夫人犹人人也】若七徳离判民乃携贰【判分也携离也七徳谓尊贵至亲旧】各以利【以利利其身而去自营也】上求不暨是其外利也【暨至也】夫翟无列于王室【列位次也】郑伯南也王而卑之是不尊贵也【贾侍中云南者在南服之侯伯或云南南面君也郑司农云南谓子男郑今之新郑新郑之于王城为在畿内畿内之诸侯虽爵于侯伯周之旧法皆食子男之地昭按内传子产争贡曰爵卑而贡重者甸服也郑伯男也而使从公侯之贡惧弗给也以此言之郑在男服明矣周公虽制土中设九服至康王而西都镐京其后衰微土地损减服制改易故郑在男服礼畿外之侯伯世位其见待重于采地之君故曰是不尊贵之也】翟豺狼之徳也郑未失周典王而蔑之是不明贤也【蔑小也】平桓庄惠皆受郑劳王而弃之是不庸勲也【平王东迁依郑武公桓王即位郑庄公佐之庄桓王之子庄王它也惠庄王之孙僖王之子惠王母凉也为子穨所篡出居于郑郑厉公纳之自平王以来郑世有功故曰皆受郑劳劳功也】郑伯捷之齿长矣王而弱之是不长老也【捷郑文公之名弱犹穉也】翟隗姓也【隗姓赤翟】郑出自宣王王而虐之是不爱亲也【郑桓公友宣王之母弟出者郑国之封出于宣王之世】夫礼新不间旧【间代也】王以翟女间姜任非礼且弃旧也【姜氏任氏之女世为王妃嫔今以翟女代之为弃旧也】王一举而弃七徳臣故曰利外矣书有之曰必有忍也若能有济也【书逸书也若犹乃也济成也言能有所忍乃能有成功】王不忍小忿而弃郑又登叔隗以阶翟【阶阶翟祸也】翟封豕豺狼也不可厌也【封大也厌足也】王弗听十八年王黜翟后【十八年鲁僖二十四年也黜废也翟后既立而通于王子带故废之】翟人来诛杀谭伯【诛责也翟人奉子带以攻王而杀谭伯谭伯周大夫】富辰曰昔吾骤谏王王弗从以及此难若我不出王其以我为怼乎乃以其属死之【帅其徒属以死翟难】初惠后欲立王子带故以其党啓翟人【言初者惠后已死也以其党者谓穨叔桃子縁惠后欲立子带故以子带之党啓翟人伐周】翟人遂入周王乃出居于郑晋文公纳之【王出适郑居于汜也文公纳之而杀子带在鲁僖之二十五年】晋文公既定襄王于郏【郏洛邑王城之地也】王劳之以地【王以其勤劳赏之以地谓阳樊温原欑茅之田】辞【辞不受也】请隧焉【贾侍中云隧王之塟礼阙地通路曰隧昭谓隧六隧也周礼天子逺郊之内有六乡则六军之事也外有六隧掌供王之贡赋唯天子有隧诸侯则无】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也上帝天神五帝也山川五岳河海也百神丘陵坟衍之神也】以备百姓兆民之用以待不庭不虞之患【百姓百官有世功者用财用也庭直也虞度也不直犹不道也不度不亿度而至之患】其余以均分公侯伯子男【其余甸服之外地也均平也周礼公之地方五百里侯四百里伯三百里子二百里男百里】使各有宁宇【宁安也宇居也】以顺及天地无逢其甾害【顺顺天地尊卑之义也若相侵犯则有甾害】先王岂有赖焉【赖利也言无所利皆均分诸侯】内官不过九御【九御九嫔】外官不过九品【九品九卿周礼内有九室九嫔居之外有九室九卿朝焉】足以供给神祗而已【言嫔与卿主祭祀也鲁语曰日入监九御使洁奉禘郊之粢盛】岂敢厌纵其耳目心腹以乱百度【厌足也耳目声色心腹嗜欲也】亦唯是死生之服物采章【采章采色文章也死之服谓六隧之民引王柩辂】以临长百姓而轻重布之王何异之有【轻重布之贵贱各有等也王何异之有言帝王皆然】今天降祸菑于周室余一人仅亦守府【仅犹劣也府先王之府藏】又不佞以勤叔父【勤劳也天子称九州之长同姓曰叔父】而班先王之大物以赏私徳【班分也大物谓隧也】其叔父实应且憎以非余一人余一人岂敢有爱也【应犹受憎恶也言晋文虽当私赏犹非我一人】先民有言曰改玉改行【玉佩玉所以节行步也君臣尊卑迟速有节言服其服器行其礼以言晋侯尚在臣位不宜有隧也】叔父若能光裕大徳更姓改物以创制天下自显庸也【光广也裕寛也更姓易姓也改物改正朔易服色也创造也庸用也谓为天子创造制度自显用于天下】而缩取备物以镇抚百姓【缩引也备物隧之属】余一人其流辟于裔土何辞之与有【流放也言将放辟于荒裔复何陈辞之有】若犹是姬姓也【谓文公未更姓而王】尚将列为公侯以复先王之职大物其未可改也【言文公若尚在公侯之位将成霸业以兴王室复先王之职则六隧未可改也】叔父其茂昭明徳物将自至【茂勉也言有天下则隧自至也】余敢以私劳变前之大章以忝天下【章表也所以表明天子与诸侯异物也】其若先王与百姓何【言无以奉先王镇抚百姓】何政令之为也【何以复临百姓而为政令乎】若不然叔父有地而隧焉【自制以为隧也】余安能知之【所不敢禁】文公遂不敢请受地而还
　　王至自郑【襄王从郑至王城鲁僖公二十五年也】以阳樊赐晋文公【阳樊二邑在畿内也】阳人不服【不属晋】晋侯围之仓葛呼曰【仓葛阳人也】王以晋君为能徳【为能布徳行】故劳之以阳樊阳樊怀我王徳是以未从于晋【懐思也】谓君其何徳之布以懐柔之【懐来也柔安也】使无有逺志【逺志离畔也】今将大泯其宗祊【泯灭也庙门谓之祊宗祊犹宗庙也】而蔑杀其民人【蔑犹灭也】宜吾不敢服也夫三军之所寻【寻讨也】将蛮夷戎翟之骄逸不防于是乎致武【谓诸夏之国为蛮夷之行王于是致武以伐之】此羸者阳也未狎君政【羸弱也狎习也】故臣承命君若惠及之唯官是征其敢逆命【官晋有司也征召也】何足以辱师君之武震无乃玩而顿乎【震威也玩黩也言举非义兵诛罚失当故君之武威将见慢黩而顿弊之】臣闻之曰武不可觌文不可匿【觌见也匿隠也言不当尚武隠文】觌武无烈【烈威也】匿文不昭阳不承获甸而秪以觌武臣是以惧不然其敢自爱也【秪适也言阳人既不得承王室为甸服又惧晋不惠恤其民适以震威耀武而见残破不然岂敢自爱而不服乎】且夫阳岂有裔民【裔民谓凶恶之民放在荒裔者】夫亦皆天子之父兄甥舅也【谓吾舅者吾谓之甥】若之何其虐之也晋侯闻之曰是君子之言也乃出阳民【放令去也】
　　温之防晋人执卫成公归之于周【温晋之河阳也成公卫文公之子成公郑也晋文公讨不服卫成公恃楚而不从闻楚师败于城濮惧出奔楚使元咺奉弟叔武以受盟于践土或愬元咺曰立叔武矣卫侯杀其子角咺不废命奉叔武以守晋人复卫侯卫侯先期入叔武将沐闻君至喜捉发走出前驱射而杀之元咺出奔晋防于温讨不服卫侯与元咺讼不胜故晋侯执之归之于京师在鲁僖二十八】年晋侯请杀之王曰不可夫政自上下者也【当从王出也】上作政而下行之不逆故上下无怨【言君臣不相怨】今叔父作政而不行无乃不可乎【不行谓不顺也言晋侯不行徳政而听元咺之愬欲杀卫侯】夫君臣无狱【狱讼也无是非曲直狱讼之义】今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑【庸用也刑法也】布刑而不庸再逆矣一合诸侯而有再逆政余惧其无后也【无后无以复合诸侯】不然余何私于卫侯晋人乃归卫侯【在鲁僖三十年晋侯使医衍酖卫侯不死鲁僖为请于王及晋侯皆纳玉十防于是归之】
　　二十四年秦师将袭郑过周北门【襄王二十四年鲁僖之三十二年秦师秦大夫孟明视之师也经曰袭周北门王城北门也】左右皆免胄而下拜超乘者三百乘【左车左也右车右也言免胄则不解甲而拜矣超乘跳跃上车无威仪所以败也】王孙满观之言于王曰秦师必有讁【满周大夫王孙之名讁犹咎也】王曰何故对曰师轻而骄【轻谓超乘也骄谓士卒不肃也】轻则寡谋骄则无礼无礼则脱【脱简脱也谓不敦旅整陈】寡谋自陷入险而脱能无败乎【险谓殽地】秦师无讁是道废也【是古道废】是行也秦师还【郑商觉之矫以郑伯之命犒之故还】晋人败诸殽获其三帅丙术视【殽晋地也在今农三帅秦三将谓白乙丙西乞术孟明视】
　　晋侯使随防聘于周【晋侯晋文公之孙成公之子景公獳也随防晋正卿士蒍之孙成伯之子士季武子也】定王飨之殽烝【定王周襄王之孙顷王之子定王榆也烝升也升折俎之殽】原公相礼【原公周卿士原襄公也相佐也】范子私于原公【范子随防也食采于随范故或曰随防或曰范防】曰吾闻王室之礼无毁折今此何礼也王见其语也召原公而问之原公以告【以士季之言告王也】王召士季【季范武子字】曰子弗闻乎禘郊之事则有全烝【全烝全其牲体而升之凡禘郊皆血腥也】王公立饫则有房烝【王天子公诸侯也礼之立成者为饫房大俎也诗云笾豆大房谓半解其体升之房也】亲戚宴飨则有殽烝【殽烝升体解节折之俎谓之折俎也】今女非它也而叔父使士季实来修旧徳以奬王室【奬成也】唯是先王之宴礼欲以贻女【贻遗也】佘一人敢设饫禘焉【饫半体禘全体】忠非亲礼而干旧职以乱前好【忠厚也亲礼亲戚宴飨之礼也旧职故事前好先王之好也】且唯夫戎翟则有体荐【体委与之也】夫戎翟冒没轻儳贪而不让【冒抵触也没入也儳进退上下无列也】其血气不治若禽兽焉其适来班贡不俟馨香嘉味【适徃也班赋也】故坐诸门外而使舌人体委与之【舌人能达异方之志象胥之官也】女今我王室之一二兄弟以时相见【兄弟晋也】将龢协典礼以示民训则【协合也典常也】无亦择其柔嘉【无亦不亦也柔脆也嘉美也】选其馨香洁其酒醴品其百笾【笾竹器容四升其实枣栗糗饵之属】修其簠簋【修备也簠簋黍稷之器】奉其牺象【牺牺尊饰以牺牛象象尊以象骨为之饰】出其尊彛【尊彛皆受酒之器】陈其鼎俎【俎设于左牛豕为一列鱼腊肠胃为一列肤特于东】瀞其巾羃【瀞洁也巾羃所以覆尊彛】敬其祓除【祓除犹扫除也】体解节折而共饮食之于是乎有折俎加豆【加豆谓既食之后所加之豆也其实芹菹菟醢之属】酬币宴货【酬报也聘有酬宾束帛之礼其宴束帛为好谓之宴货】以示容合好【示容仪合和好也】胡有孑然其效戎翟也【孑然全体之貌】夫王公诸侯之有饫也将以讲事成章【讲讲军旅议大事也章章程也】建大徳昭大物也【大徳大功大物戎器也】故立成礼烝而已【立成不坐也丞升也升其备物而已】饫以显物宴以食好【显物示物备也】嵗饫不倦【嵗行饫礼不至于解倦】时宴不淫【一时之间必有宴礼不至于淫湎】月防【防计也计一月之经用】旬修【修十日之中所成为者】日完不忘【日完一日之所为不忘不忘其礼也】服物昭庸采饰显明【庸功也冕服旗章所以昭有功采色之饰所以显明徳也】文章比象【黼黻绘绣之文章也比象比文以象山龙华虫之属】周旋序顺【周旋容止也序次也各以次比顺于礼也】容貌有崇【崇饰也容止可观也】威仪有则【则法也其威可畏其仪可度也】五味实气【味以实气气以行志】五色精心【五色之章所以异贤不肖精其心也】五声昭徳【昭徳谓政平者其乐和也亦谓见其乐知其徳】五义纪宜【五义谓父义母慈兄友弟恭子孝也】饮食可飨龢同可观【殽烝故可飨以可去否曰和一心不二曰同和同之道行则徳义可观】财用可嘉【酬币宴货以将厚意故可嘉也】则顺而建徳【则法也建立也】古之善礼者将焉用全烝武子遂不敢对而退归乃讲聚三代之典礼【三代夏殷周也】于是乎修执秩以为晋法【秩常也可奉执以为常晋文公搜于被庐作执秩之法自灵公以来阙而不用故武子修之以为晋国之法】
　　定王使单襄公聘于宋【单襄公王卿士单朝也聘问也问者王之所以抚万国存省之】遂假道于陈以聘于楚【假道自宋适楚经陈也是时天子微弱故以诸侯相聘之礼假道也聘礼若过国至于境使次介假道束帛将命于庙】火朝觌矣道茀不可行也【火心星也觌见也草秽塞路为茀朝见谓夏正十月晨见于辰】不在疆【人也掌送迎宾客者疆境也】司空不视涂【司空掌道路者】泽不陂【陂鄣也古不窦泽故鄣之】川不梁【流曰川梁渠梁古不防川故渠之】野有庾积【唐尚书云十六斗曰庾昭谓此庾露积谷也诗云曽孙之庾如坻如京是也】场功未毕【治场未毕也诗云九月筑场圃】道无列树【古者列树以表道且为城守之用】垦田若蓺【田曰垦蓺犹莳也言其稀少犹若蓺物】膳宰不致饩【膳宰膳夫也掌宾客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舍可以寄羇旅之客】县无施舍【四甸为县县方十六里施舍宾客负任之处】民将筑台于夏氏【民陈国之民台观台也夏氏陈大夫夏征舒之家】及陈陈灵公与孔宁仪行父南冠以如夏氏留宾弗见【及至也陈灵公舜后恭公之子灵公平国也孔宁仪行父陈之二卿南冠楚冠也如徃也徃征舒之家淫夏姬宾单襄公也】单子归告王曰陈侯不有大咎国必亡【单子襄公也卿大夫称子于其私土称公】王曰何故对曰夫辰角见而雨毕【辰角大辰仓龙之角角星名也见者朝见东方建戌之初寒露节也雨毕者杀气日至而雨气尽也】天根见而水涸【天根亢氐之间也涸竭也谓寒露雨毕之后五日天根朝见水潦尽竭也月令仲秋水始涸天根见乃尽竭】本见而草木节解【本氐也谓寒露之后十日阳气尽草木之枝节皆理解也】驷见而陨霜【驷天驷房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也九月雨毕十月水涸】草木解节而备藏【备收藏也月令季秋农事毕收】陨霜而冬裘具【孟冬则天子始裘故九月可以具之】清风至而修城郭宫室【谓火见之后建亥之初也】故夏令曰九月除道十月成梁【夏令夏后氏之令周所因也除道所以便行旅成梁所以便民使不涉也】其时儆曰收而场功防而畚梮【时儆时以儆告其民也收而场功使人修囷仓也防具也畚器名土笼也梮舁土之器具汝畚梮将以筑作也】营室之中土功其始【定谓之营室谓建亥小雪之中定星昏正于午土功可以始也诗云定之方中作于楚宫】火之初见期于司里【期防也致其筑作之具防于司里之官】此先王之所以不用财贿而广施徳于天下者也【施徳谓因时警戒谨葢藏成筑功也】今陈国火朝觌矣而道路若塞野场若弃泽不陂障川无舟梁【舟梁以舟为梁也】是废先王之教也周制有之曰列树以表道立鄙食以守路【制法也表识也鄙四鄙十里有庐庐有饮食】国有郊牧【国外曰郊牧放牧之地】畺有寓望【畺境也境界之上有寄寓之舍候望之人】薮有圃草【泽无水曰薮圃大也必有茂大之草以备财用】囿有林池【囿苑也林积木池积水也】所以御菑也【御备也菑饥兵也】其余无非谷土民无县耜【言常用也入土曰耜耜柄曰耒】野无奥草【皆垦辟也奥深也】不夺民时不蔑民功【蔑弃也】有优无匮有逸无罢国有班事【国城邑也班次也执事有次】县有序民【县鄙之民从事有序】今陈国道路不可知田在草间【不垦者多】功成而不收【野场若弃也】民罢于逸乐【罢于为国君作逸乐之事】是弃先王之法制也周之秩官有之【秩官周常官篇名】曰敌国宾至闗尹以告【敌国位敌也闗尹司闗掌四方賔客叩闗则为之告聘礼曰及境谒闗人闗人问从者几人遂以入境告也】行理以节逆之【理吏也逆迎也执瑞节为信而迎之也行理小行人】人为导【导宾至于朝出送之境】卿出郊劳【聘礼曰宾至于近郊君使卿朝服用束帛劳】门尹除门【门尹司门也除门扫除门庭也】宗祝执祀【宗宗伯祝大祝也执祀宾将有事于庙则宗祝执祭祀之礼】司里授馆【司里授客所当馆次于卿也聘礼卿致馆】司徒具徒【具徒役修道路之委积】司空视涂【视险易也】司寇诘奸【禁诘奸盗】虞人入材【虞人掌山泽之官祭祀宾客各供其材】甸人积薪【甸人掌薪蒸之官也】火师监燎【火师司火燎庭燎也】水师监濯【水师掌水监涤濯之事者】膳宰致餐【熟食曰餐】廪人献饩【生曰饩禾米也】司马陈刍【司马掌帅圉人养马故陈刍圉人职属司马】工人展车【展省客车补伤败也】百官官以物至【物事也】宾入如归是故小大莫不懐爱【小大谓宾介也】其贵国之宾至则以班加一等益防【贵国大国也班次也】至于王使则皆官正涖事【正长也涖临也】上卿监之【监视也】若王巡守则君亲监之【周礼王十二嵗一巡守】今虽朝也不才有分族于周【朝单子之名有分族王之亲族也】承王命以为过宾于陈【假道为过宾】而司事莫至是蔑先王之官也【蔑欺也】先王之令有之曰【文武之教】天道赏善而罚淫故凡我造国无从匪彛【造为也彛常也】无即慆淫【即就也慆慢也】各守尔典以承天休【典常也休庆也】今陈侯不念续之常弃其伉俪妃嫔【伉对也俪偶也】而帅其卿佐以淫于夏氏不亦渎姓矣乎【卿佐孔仪也贾唐二君云姓命也一曰夏氏姬姓郑女亦姬姓故谓之渎姓昭谓夏征舒之父御叔即陈公子夏之子灵公之从祖父妫姓也而灵公淫其妻是为防渎其姓】陈我大姬之后也【大姬周武王之女虞胡公之妃陈之祖妣也】弃衮冕而南冠以出不亦简彛乎【衮卷龙之衣冕大冠也公之盛服简畧也彛常也言其弃礼简畧常服也】是又犯先王之令也【先王之令无从非彛】昔先王之教茂帅其徳也犹恐陨越【言勉帅其徳犹恐落坠】若废其教而弃其制蔑其官而犯其令将何以守国【无礼则危】居大国之间【大国晋楚】而无此四者其能久乎【四者谓教制官令也】六年单子如楚【定王六年鲁宣之八年】八年陈侯杀于夏氏【八年鲁宣之十年也陈灵公与孔宁仪行父饮酒于夏氏公谓行父曰征舒似汝对曰亦似君征舒病之公出自其廏射而杀之】九年楚子入陈【楚子庄王也入陈讨夏氏杀君之罪既灭陈而复封之故曰入唐尚书云遂取陈以为县误也】
　　定王八年使刘康公聘于鲁【刘畿内之国康公王卿士王季子也】发币于大夫【其礼币于鲁大夫】季文子孟献子皆俭【二子鲁卿季文子季友之孙齐仲无佚之子季孙行父也孟献子仲庆父之曽孙公孙敖之孙孟文伯歜之子仲孙蔑也俭居处节俭也】叔孙宣子东门子家皆侈【二子鲁大夫叔孙宣子叔牙之曽孙庄叔得臣之子叔孙侨如也东门子家庄公之孙东门襄仲之子公孙归父也】归王问鲁大夫孰贤对曰季孟其长处鲁乎【言俭也】叔孙东门其亡乎【言侈也】若家不亡身必不免王曰何故对曰臣闻之为臣必臣为君必君【臣尚敬君尚惠也】寛肃宣惠君也【肃整也宣徧也惠爱也】敬恪恭俭臣也寛所以保本也【本位也寛则得众故可以守位】肃所以济时也【济成也】宣所以教施也【施徧则民不怨】惠所以和民也本有保则必固时动而济则无败功【不干时而动则无败功也】教施而宣则徧惠以和民则阜【阜厚也】若本固而功成施徧而民阜乃可以长保民矣其何事不彻【彻达也】敬所以承命也恪所以守业也恭所以给事也俭所以足用也【俭则有余故所以足用】以敬承命则不违以恪守业则不懈以恭给事则寛于死【寛犹逺也】以俭足用则逺于忧【无乏絶之忧且逺骄僭之罪也】若承命不违守业不懈寛于死而逺于忧则可以上下无隙矣【上下君臣也隙瑕衅也】其何任不堪上任事而彻下能堪其任所以为令闻长世也【长世多歴年也】今夫二子者俭其能足用矣【二子季孟言二人其能以俭足用】用足则族可以庇【庇覆也恭俭节用无取于民国人説之故其宗族可以覆廕】二子者侈侈则不恤匮匮而不恤忧必及之【志在奢侈不恤人之穷匮故忧患必及之】若是则必广其身【广大也务自大不顾其上也】且夫人臣而侈国家弗堪亡之道也王曰几何对曰东门之位不若叔孙而泰侈焉不可以事二君【东门大夫叔孙卿也位在人下而侈其上重而无基故不可以事二君】叔孙之位不若季孟而亦泰侈焉不可以事三君【叔孙下卿季孟上卿】若皆蚤世犹可【蚤世蚤即亡也其家犹可以免也】若登年以载其毒必亡【登年多歴年也载行也毒害也必亡家必亡也】十六年鲁宣公卒【定王十六年鲁宣之十八年】赴者未及东门氏来告乱子家奔齐【来告告周大夫也东门子家谋去三桓使如晋未反宣公薨三桓逐子家遂奔齐也诸侯大夫以君命使出出必有礼贽私觌之事以通情结好吉凶相告子家尝使于周故以乱告也告在鲁宣十八年赴者未及明不及二君】简王十一年鲁叔孙宣伯亦奔齐成公未没二年【简王定王之子简王夷也十一年鲁成十六年也宣伯侨如也通于宣公夫人穆姜欲去季孟而专公室国民逐之故出奔齐言成公未没二年明不及三君也】
　　简王八年鲁成公来朝【简王八年鲁成十三年也成公将与周晋伐秦而朝】使叔孙侨如先聘且告【使侨如先修聘礼且告周以成公将朝也】见王孙説与之语【説周大夫也】説言于王曰鲁叔孙之来也必有异焉其享觐之币薄而言谄殆请之也若请之必欲赐也鲁执政唯强故不欢焉而后遣之【鲁执政之人唯畏其强御难距其欲故不欢説而后遣之】且其状方上而鋭下宜触冒人王其勿赐若贪陵之人来而盈其愿是不赏善也且财不给【给供也】故圣人之施舍也议之【施予也舍不予也】其喜怒取予也亦议之是以不主寛惠亦不主猛毅【主犹名也】主徳义而已【赏得其人罚当其罪是为徳义】王曰诺使私问诸鲁请之也王遂不赐礼如行人【如使人之礼无加赐】及鲁侯至仲孙蔑为介【在宾为介介上介所以佐相礼仪】王孙説与之语説让【説好也言蔑好让】説以语王王厚贿之
　　晋既克楚于鄢【克胜也晋厉公伐郑楚人救之战于鄢在鲁成十六年】使郤至告庆于周【郤至晋卿步扬之孙蒲城防居之子温季也告庆以胜楚之福告王也】未将事【将行也未行告庆之礼】王叔简公饮之酒【简公周大夫王叔陈生也】交酬好货皆厚【交酬相酬之币也好货宴饮以货为好厚者币物多也】饮酒宴语相説也明日王叔子誉诸朝郤至见召桓公与之语【召桓公王卿士】召公以告单襄公曰王叔子誉温季以为必相晋国相晋国必大得诸侯劝二三君子必先导焉可以树【二三君子在朝公卿也导者导晋侯使升郤至以为上卿可以树党于晋】今夫子见我以晋国之克也为已实谋之【言战胜楚吾之谋也】曰微我晋不战矣【微无也】楚有五败晋不知乘我则强之【乘陵也】背宋之盟一也【宋盟宋华元所合晋楚之成也华元善楚令尹子重又善晋栾武子故遂合二国之好盟在鲁成十二年至十六年楚郑背盟伐宋也】徳薄而以地赂诸侯二也【楚王薄徳郑人不从楚以汝隂之田赂郑郑叛晋从楚也】弃壮之良而用幼弱三也【壮之良谓申叔时幼弱谓司马子反也】建立卿士而不用其言四也【卿士子囊子囊不欲背晋楚王不听】夷郑从之三陈而不整五也【夷楚东之夷也晋语曰楚恭王帅东夷救郑三陈夷郑楚也】辠不由晋晋得其民【言楚叛盟非晋之辠得民得民心也】四军之帅旅力方刚【时晋立四军四军之帅晋八卿也栾书将中军士燮佐之郤锜将上军荀偃佐之韩厥将下军知防佐之赵旃将新军郤至佐之旅众也刚强也】卒伍治整诸侯与之【以晋有信故诸侯与之】是有五胜也有辞一也【楚背盟故晋有辞也】得民二也军帅彊御三也行列治整四也诸侯辑睦五也有一胜犹足用也有五胜以伐五败而避之者非人也不可以不战栾范不欲我则彊之【栾栾书也范士燮也】战而胜是吾力也【谓却至曰楚有六间不可失也】且夫战也微谋【微无也言军无计谋】吾有三伐【伐功也三伐勇礼仁也】勇而有礼反之以仁吾三逐楚君之卒勇也见其君必下而趋礼也【下下车也】能获郑伯而赦之仁也【郤至从郑伯其右弗翰胡曰余从之乘而俘以下郤至曰伤国君有刑乃止】若是而知晋国之政楚越必朝【知政谓为政也】吾曰子则贤矣【吾召桓公自谓】抑晋国之举也不失其次吾惧政之未及子也【郤至位在七人下故恐次未及也】谓我曰夫何次之有昔先大夫荀伯自下军之佐以政【荀伯荀林父也从下军之佐第六卿升为正卿也】赵宣子未有军行而以政【宣子赵盾也为中军佐第二卿未有军行升为正卿】今栾伯自下军徃【栾伯栾书也将下军第五卿而为正卿也】是三子也吾又过于四之无不及【三子荀赵栾也得郤至四人言已之材优于彼四人也三人之中无有所不及也】若佐新军而升为政不亦可乎将必求之是其言也君以为奚若【言如是君以为何如也】襄公曰人有言曰兵在其颈其郤至之谓乎君子不自称也【称举也】非以让也恶其葢人也【葢掩也】夫人性陵上者也【如能在人上者人欲胜陵之也故君子上礼让而天下莫敢陵也】不可葢也【言人之美不可掩也】求葢人其抑下滋甚【滋甚也求掩葢人以自高大则其抑退而下益甚也】故圣人贵让且谚曰兽恶其网民恶其上【兽恶其网为其害己民恶其上为其病己】书曰民可近也而不可上也【书逸书民可近可以恩意近也不可上不可髙上上陵也】诗曰恺悌君子求福不回【回邪也求福以礼不以邪也】在礼敌必三让【敌体敌也】是则圣人知民之不可加也【加犹上也】故王天下者必先诸民然后庇焉则能长利【先诸民先求民志也庇犹廕也言王君先安民然后自庇廕也长利长有福利也】今郤至在七人之下而欲上之是求葢七人也其亦有七怨怨在小丑犹不可堪而况在侈卿乎其何以待之【待犹备也】晋之克也天有恶于楚也故儆之以晋而郤至佻天以为己力不亦难乎【佻偷也偷天功以为己力】佻天不祥乘人不义【乘陵也】不祥则天弃之不义则民畔之且郤至何三伐之有夫仁礼勇皆民之为也【民力所为】以义死用谓之勇【若富辰也】奉义顺则谓之礼【谓若管仲责楚包茅】畜义丰功谓之仁【丰大也谓若狐偃辅晋文】奸仁为佻【以奸伪行仁为偷仁谓获郑伯而舍之】奸礼为羞【羞耻也谓见楚君而趋】奸勇为贼【还贼国也奸勇谓逐楚卒】夫战尽敌为上守龢同顺义为上【守和同谓不相与战而平和也顺义顺三义也】故制戎以果毅【戎兵也杀敌为果致果为毅】制朝以序成【序次也朝不越爵则政成】畔战而擅舍郑君贼也弃毅行容羞也【容容仪也谓下趋也】畔国即雠佻也【畔其国而即雠人谓舍郑伯欲以偷仁也】有三奸以求防其上逺于得政矣【防废也】以吾观之兵在其颈不可久也虽吾王叔未能违难在大誓曰民之所欲天必从之王叔欲郤至能勿从乎【违避也今周书大誓无此言其散亡乎】郤至归明年死难【明年鲁成十七年也死谓为厉公所杀】及伯舆之狱王叔陈生奔晋【伯舆周大夫狱讼也王叔陈生与伯舆争政王佐伯舆王叔不胜遂出奔晋在鲁襄十年】




　　国语卷二
　　钦定四库全书
　　国语卷三
　　吴　韦昭　注
　　周语下
　　柯陵之防【柯陵郑西地名经书公防尹子单子晋侯齐侯宋公卫侯曹伯邾人伐郑六月乙酉同盟于柯陵在鲁成十七年】单襄公见晋厉公视逺步髙【襄公王卿士单朝之諡也时命事而不与防故不书厉公晋成公之孙景公之子厉公州蒲也视逺望视逺步高举足髙】晋郤锜见单子其语犯【郤锜晋卿郤克之子驹伯也犯陵犯人】郤犨见其语迃【郤犨晋卿却锜之族父步之子苦成叔也迃迃回加诬于人】郤至见其语伐【郤至晋卿郤犨之弟子温季昭子也伐好自伐其功】齐国佐见其语尽【国佐齐卿国归父之子国武子也尽者尽其心意善恶褒贬无所讳也】鲁成公见言及晋难及郤犨之谮【成公鲁宣公之子成公黑肱也言及晋难语次及晋将罪已之难及为郤犨所诬晋将伐郑使栾黡乞师于鲁成公将如防叔孙侨如通于成公之母穆姜欲去季孟氏而取其室穆姜送公使逐季孟公以晋难告请反而聴命姜怒公子偃公子鉏趋过指之曰汝不可是皆君也公惧待于坏隤儆守而后行故不及战郤犨受侨如之赂为之谮鲁于晋侯曰鲁侯后至者待于坏隤将以待胜者也晋侯怒不见公故成公为单子言之】单子曰君何患焉晋将有乱其君与三郤其当之乎鲁侯曰寡人惧不免于晋今君曰将有乱敢问天道乎抑人故也【故事也将以天将占之乎以人事知之也】对曰吾非瞽史焉知天道【瞽乐大师掌知音乐风气执同律以听军声而诏吉凶史大史掌抱天时与大师同车皆知天道者】吾见晋君之容而听三郤之语矣殆必祸者也夫君子目以定体足以从之【体手足也论语曰四体不勤】是以观其容而知其心矣【心不固则容不正】目以处义【义宜也】足以步目今晋侯视逺而足髙目不在体【在存也】而足不步目其心必异矣目体不相从何以能久夫合诸侯国之大事也于是乎观存亡故国将无咎其君在防步言视听必皆无谪则可以知徳矣【谪谴也】视逺日絶其义【言日日絶其宜也】足髙日弃其徳【人君容止佩玉有节今步高失宜弃其徳也】言爽日反其信【爽贰也反违也】听淫日离其名【淫滥也离失也名声也失所名】夫目以处义足以践徳【践履也动履徳行】口以庇信【庇覆也言行相覆为信】耳以听名者也【耳所以听别万物之名声】故不可不慎也偏丧有咎【丧亡也步言视听四者而亡其二为偏丧偏丧有咎咎及身也】既丧则国从之【既尽也四者尽丧国从而亡】晋侯爽二吾是以云【爽当为丧字之误也丧二视与步也是为偏丧故言晋君当之】夫郤氏晋之宠人也三卿而五大夫可以戒惧矣【三卿锜犨至也复有五人为大夫故号八郤也】高位寔疾偾【高者近危疾速偾颠也】厚味寔腊毒【厚味喻重禄也腊亟也读若庙昔酒焉味厚也其毒亟也】今郤伯之语犯叔迃季伐【伯锜也叔犨也季至也】犯则陵人迃则诬人伐则揜人【掩人之美】有是宠也而益之以三怨其谁能忍之【益犹加也三怨陵诬揜也】虽齐国子亦将与焉【与犹与于祸也】立于淫乱之国而好尽言以招人过怨之本也【招举也】唯善人能受尽言【思闻过以自改】齐其有乎【言无也】吾闻之国徳而邻于不修必受其福【国徳已国有徳也邻于不修与不修徳者为邻也】今君偪于晋而邻于齐齐晋有祸可以取伯无徳之患何忧于晋且夫长翟之人利而不义【长翟之人谓叔孙侨如也侨如之父得臣败翟于咸获长翟侨如因名其子为侨如利而不义者好利而不义通于穆姜欲逐季孟而专鲁国】其利淫矣流之若何【言其所利骄淫之事耳流放也放之若何】鲁侯归乃逐叔孙侨如简王十一年诸侯防于柯陵【简王十一年鲁成十七年】十二年晋杀三郤十三年晋侯杀【厉公既杀三郤栾书中行偃惧诛执厉公而杀之于匠郦氏】于翼东门葬以车一乘【翼晋别都也传曰葬之于翼东门之外不得同于先君也礼诸侯七命遣车七乘以车一乘不成丧】齐人杀国武子【是年齐人又杀国佐也齐庆克通于灵公之母声孟子国佐召庆克而谓之庆克以告夫人夫人愬之于灵公灵公杀之在鲁成十八年】
　　晋孙谈之子周适周事单襄公【谈晋襄公之孙惠伯谈也周者谈之子晋悼公之名晋自献公用骊姬之谗诅不畜羣公子故孙周适周事单襄公】立无跛【跛偏任也】视无还【睛转复反为还】听无耸【不耸耳而听】言无逺【逺谓非耳目所及也】言敬必及天【象天之敬干干不息】言忠必及意【出自心意为忠】言信必及身【先信于身而后及人】言仁必及人【博爱于人为仁】言义必及利【能利人物然后为义易曰利物足以和义】言知必及事【能处亊物为知】言勇必及制【以义为制也勇而不义非勇也】言教必及辩【辩别也能分别是非乃可以教】言孝必及神【孝于鬼神则存者信矣】言惠必及龢【惠爱也和睦也言致和睦乃能亲爱】言让必及敌【虽在匹敌犹以礼让】晋国有忧未尝不戚【急其宗也】有庆未尝不怡【庆福也怡説也】襄公有疾召顷公而告之【顷公单襄公之子也】曰必善晋周将得晋国其行也文【经纬天地曰文】能文则得天地天地所祚小而后国【祚福也天之所福小则得国大则得天下】夫敬文之恭也【文者徳之名恭者其别行也十一义皆如之】忠文之实也【忠自中出故为文实诚也】信文之孚也【孚覆也】仁文之爱也【仁者文之慈爱】义文之制也【义所以制防事宜】知文之舆也【知所以载行文徳】勇文之帅也【谓以勇帅行其心义】教文之施也【所以施布徳化】孝文之本也【言人始于事亲故孝为文本】惠文之慈也【慈爱也】让文之材也【材用也】象天能敬【言能则天是能敬也】帅意能忠【帅循也循已心意恕而行之为忠】思身能信【思诚其身乃为信也易曰体信足以长人】爱人能仁【言爱人乃为仁】利制能义【以利为制故能义也】事建能知【能处立百事为知】帅义能勇【循义而行故能勇君子有勇而无义为乱】施辩能教【施其道化能辩明之故能教也】昭神能孝【昭显也尊而显之若周公然】慈和能惠【慈爱和睦故能惠也】推敌能让【与已体敌犹推先之故能让也】此十一者夫子皆有焉【夫子晋周】天六地五数之常也【天有六气谓隂阳风雨晦明也地有五行金木水火土也】经之以天纬之以地【以天之六气为经以地之五行为纬而成之】经纬不爽文之象也【爽差也】文王质文故天祚之以天下夫子被之矣【质文其质性有文徳也被被服之也言文王质性有文徳故能得天下晋周则被服之可以得国】其昭穆又近可以得国【父昭子穆孙复为昭一昭一穆相次而下近者言周子之亲与晋最近】且夫立无跛正也视无还端也听无耸成也【成定也】言无逺慎也夫正徳之道也【徳之道路】端徳之信也【端慤故信】成徳之终也【志定故能终也】慎徳之守也【守守徳也】守终纯固道正事信明令徳矣【言周子明于善徳】慎成端正徳之相也【相防也慎成端正覆述上亊为下出】为晋休戚不背本也【休喜也】被文相徳非国何取【被服文徳又以四行辅助之非国何取言必得国】成公之归也吾闻晋之筮之也【成公晋文公之庶子成公黒臀也归者自周归于晋晋赵穿杀灵公越盾逆公子黒臀于周而立之蓍曰筮筮立成公】遇干之否曰配而不终君三出焉【干下干上乾坤下干上否干初九九二九三变而之否也干天也君也故曰配配先君也不终子孙不终为君也干下变而为坤坤地也臣也天地不交曰否变有臣象三爻故三世而终上有干干天子也五体不变周天子国也三爻有三变故君三出于周】一既徃矣后之不知其次必此【一谓成公已徃为晋君也后之不知不知最后者在谁也其次必此次成公而徃者必周子也】且吾闻之成公之生也其母梦神规其臀以墨曰使有晋国【规画也臀凥也】三而畀驩之孙【畀予也三世为君而更予驩之孙驩晋襄公之名也孙曽孙周子也自孙以下皆称孙诗云周公之孙谓僖公也】故名之曰黒臀于今再矣【贾侍中云于今单襄公时也晋厉公即黒臀之孙也黒臀之后二世为君与黒臀满三世矣唐尚书云时晋景公在位成公生景公故言再昭谓鲁成十七年单襄公与晋厉公防于柯陵后二年而单襄公卒其嵗厉公杀则襄公将死时非景公明矣贾君得之】襄公曰驩此其孙也【此周子者晋襄公之孙】而令徳孝恭非此其谁且其梦曰必驩之孙实有晋国其卦曰必三取君于周其徳又可以君国三袭焉【袭合也三合徳梦卦】吾闻之大誓故曰朕梦协于朕卜袭于休祥戎商必克【大誓伐纣之誓也故故事也朕武王自谓也协亦合也休美也祥福之先见者也戎兵也言武王梦与卜合又合美善之祥以兵伐殷当必克之】以三袭也【言武王梦卜祥三合故遂克商有天下也今晋周徳梦卜亦三合将必得国】晋仍无道而鲜胄其将失之矣【仍数也鲜寡也胄后也晋厉公数行无道晋公族之后又寡少将失国也】必蚤善晋子其当之也【晋子周子】顷公许诺及厉公之乱召周子而立之是为悼公【乱谓杀也】
　　灵王二十二年【灵王周简王之子灵王大心也二十二年鲁襄公二十四年是嵗齐人城郏】谷洛鬬将毁王宫【谷洛二水名也鬬者洛在王城之南谷在王城之北东入于鬭者两水激有似于鬭也至灵王时谷水盛出于王城之西而南流合于洛水毁王城西南将及王宫故齐人城郏】王欲壅之【欲壅防谷水使北出也】大子晋谏曰不可【晋灵王大子也蚤卒不立】晋闻古之长民者【长犹君也】不堕山【堕毁也】不崇薮【崇髙也泽无水曰薮】不防川【防障也流曰川】不窦泽【泽居水也窦决也不为此四者为其反天性】夫山土之聚也薮物之归也【物所生归也】川气之导也【导达也易曰山泽通气】泽水之钟也【钟聚也】夫天地成而聚于髙归物于下【聚聚物也高山陵也下薮泽也】疏为川谷以导其气【疏通也】陂唐污庳以钟其美【畜水曰陂唐堤也美谓滋润】是故聚不阤崩而物有所归【大曰崩小曰阤】气不沈滞而亦不散越【沈伏也滞积也越逺也】是以民生有财用而死有所葬【物有所归故生有财用山陵不崩故死有所葬齐语曰陵为之终】然则无夭昏札瘥之忧而无饥寒乏匮之患【短折曰夭狂惑曰昏疫死曰札瘥病也】故上下能相固以待不虞【虞度也】古之圣王唯此之慎【慎逆天地之性】昔共工弃此道也【贾侍中云共工诸侯炎帝之后姜姓也颛顼氏衰共工氏侵陵诸侯与高辛氏争而王也或云共工尧时诸侯为髙辛所灭昭谓为高辛所灭安得为尧诸侯又尧时共工与此异也】虞于湛乐【虞安也湛淫也】淫失其身欲壅防百川堕髙堙庳以害天下【堙塞也高谓山陵庳谓池泽】皇天弗福庶民弗助祸乱并兴共工用灭其在有虞有崈伯鲧【有虞舜也鲧禹父崈鲧国伯爵也尧时在位而言有虞者鲧之诛舜之为也】播其淫心称遂共工之过【播放也称举也举遂共工之过者谓鄣洪水】尧用殛之于羽山【殛诛也舜臣尧殛鲧于羽山羽山今在东海祝其县南】其后伯禹念前之非度【度法也】厘改制量【厘理也量度也】象物天地【取法天地之物象也在天成象在地成形】比类百则【亦象也】仪之于民【仪凖也】而度之于羣生【度之谓不伤害也】共之从孙四岳佐之【共共工也从孙昆弟之孙也四岳官名主四岳之祭为诸侯伯佐助也言共工从孙为四岳之官掌帅诸侯助禹治水】髙髙下下疏川道滞【髙髙封崇九山也下下陂鄣九泽也疏川决江疏河也道滞凿龙门辟伊阙也】钟水丰物【钟聚也畜水潦所以丰殖百物】封崇九山【封大也崇高也除其壅塞之害通其水泉使不堕壊是谓封崇凡此诸言九者皆谓九州之中山川薮泽】决汨九川【汨通也】陂鄣九泽【障防也】丰殖九薮【丰茂也殖长也】汨越九原【越也】宅居九隩【隩内也九州之内皆可宅居】合通四海【使之同轨】故天无伏隂【伏隂夏有霜雹】地无散阳【散阳李梅冬实】水无沈气【沈伏也无伏积之气】火无灾燀【燀猋起皃天曰灾人曰火】神无闲行【闲行奸神淫厉之属】民无淫心【隂阳调财用足故无淫滥之心】时无逆数【逆数四时寒暑反逆】物无害生【蝗螟之属不害嘉谷】帅象禹之功度之于轨仪【帅循也轨道也仪法也】莫非嘉绩克厌帝心【谓禹与四岳也嘉善也绩功也克能也厌合也帝天也】皇天嘉之祚以天下【祚禄也论语曰帝臣不蔽简在帝心是也】赐姓曰姒氏曰有夏【尧赐禹姓曰姒封之于夏】谓其能以嘉祉殷富生物也【祉福也殷盛也赐姓曰姒氏曰有夏者以其能以善福殷富天下生育万物姒犹祉也夏大也以善福殷富天下为大也】胙四岳国命为侯伯【尧以四岳佐禹有功封于吕命为侯伯使长诸侯】赐姓曰姜【姜四岳之先炎帝之姓也炎帝世衰其后变易至四岳有徳帝复赐之祖姓使绍炎帝之后】氏曰有吕【以国为氏】谓其能为禹股肱心膂以养物丰民人也【肱臂也丰厚也氏曰有吕者以四岳能辅成禹功比于股肱心膂吕之为言膂也】此一王四伯岂繄多宠皆亡王之后【王谓禹四伯谓四岳也为四岳伯故称四伯繄是也言禹与四岳岂是多宠之人乃亡王之后禹鲧之子禹郊鲧而追王之四岳共工从孙共工侵陵诸侯以自王言皆无道而亡非伯王所起明禹岳之兴非因之也】唯能厘举嘉义【举用也】以有在下守祀不防其典【下后也典常也】有夏虽衰杞鄫犹在【杞鄫二国夏后也犹在在灵王之世】申吕虽衰齐许犹在【申吕四岳之后商周之世或封于申齐许其族也】唯有嘉功以命姓受祀迄于天下【受祀谓封国受命祀社稷山川也迄至也至于有天下谓禹也祀或为氏】及其失之也必有慆淫之心间之【慆慢也间代也以慢淫之心代其嘉功谓若桀也】故亡其氏姓踣毙不振【踣僵也振救也】絶后无主【无祭主也】堙防圉【堙没也防废也役也圉养马者】夫亡者岂繄无宠皆黄炎之后也【鲧黄帝之后共工炎帝之后】唯不帅天地之度不顺四时之序不度民神之义【义宜也】不仪生物之则【仪凖也】以殄灭无至于今不祀及其得之也必有忠信之心间之【以忠信之心代其慆淫也】度于天地而顺于时动【顺四时之令而动也】龢于民神而仪于物则故高朗令终显融昭明【朗明也终犹成也融长也】命姓受氏而附之以令名【附随也】若啓先王之遗训【啓开也训教也】省其典图刑法【典礼也图象也】而观其废兴者皆可知也其兴者必有夏吕之功焉其废者必有共鲧之败焉今吾执政无乃实有所避【避违也】而夫二川之神【乱也】使至于争明以妨王宫【明精气也】王而饰之无乃不可乎人有言曰无过乱人之门【乱人狂悖怨乱之人也过其门干其怒也】又曰佐饔者尝焉【饔烹煎之官也】佐鬭者伤焉又曰祸不好不能为祸【犹财色之祸生于好之】诗曰四牡骙骙旟旐有翩乱生不夷靡国不泯【诗大雅桑柔二章也骙骙行皃鸟隼曰旟蛇曰旐翩翩动摇不休止之意夷平也靡无也泯灭也疾厉王好征伐用兵不得其所祸乱不平无国不见灭】又曰民之贪乱宁为荼毒【桑柔之十一章也宁安也荼苦也言民疾王之虐贪乐祸乱安为苦毒之行】夫见乱而不惕所残必多其饰弥彰【惕惕然恐惧也弥终也章箸也言见祸乱之戒不恐惧修省以销灾咎而壅饰之祸败终将章箸】民有怨乱犹不可遏而况神乎王将防鬬川以饰宫是饰乱而佐鬭也其无乃章祸且遇伤乎自我先王厉宣幽平而贪天祸至于今未弭【弭止也此四王父子相继厉暴虐而防宣不务农而料民幽昏乱以灭西周平不能修政至于微弱皆已行所致故曰贪天祸祸败至今未止】我又章之惧长及子孙王室其愈卑乎其若之何自后稷以来宁乱【宁安也尧时鸿水黎民阻饥稷播百谷民用乂安】及文武成康而仅克安民自后稷之始基靖民十五王而文始平之【基始也靖安也自后稷播百谷以始安民凡十五王世修其徳至文王乃平民受命也十五王谓后稷不窋鞠陶公刘庆节皇仆差弗毁隃公非髙圉亚圉公祖大王王季文王也】十八王而康克安之【十八者加武王成王康王并上十五】其难也如是厉始革典十四王矣【革更也典法也厉王无道变更周法至今已十四王也谓厉宣幽平桓严僖惠襄顷匡定简灵】基徳十五而始平基祸十五其不济乎【至景王十五世】吾朝夕儆惧曰其何徳之修而少光王室以逆天休【少犹裁也光明也逆迎也休庆也】王又章辅祸乱将何以堪之【章明也辅助也】王无亦鉴于黎苗之王下及夏商之季【鉴镜也黎九黎苗三苗也少皥氏衰九黎乱徳颛顼灭之高辛氏衰三苗又乱尧诛之夏商之季谓桀纣也汤武灭之】上不象天而下不仪地中不龢民而方不顺时不共神祗【方四方也谓逆四时之令】而蔑弃五则【蔑灭也则法也谓象天仪地和民顺时共神也】是以人夷其宗庙而火焚其彛器【夷灭也彛尊彛宗庙之器】子孙为下夷于民【役也】而亦未观夫前哲令徳之则则此五者而受天之丰福飨民之勲力子孙丰厚令闻不忘是皆天子之所知也天所崇之子孙或在畎亩由欲乱民也【崇髙也贾侍中云一耦之广尺深尺为畎百步为亩昭谓下曰畎髙曰亩亩垅也书序曰异亩同颖】畎亩之人或在社稷由欲靖民也【靖治也】无有异焉【唯所行也】诗云殷鉴不逺在夏后之世【谓汤伐桀也】将焉用饰宫其以徼乱也度之天神则非祥也比之地物则非义也之民则则非仁也方之时动则非顺也咨之前训则非正也【咨议也】观之诗书与民之宪言【诗书上乱生不夷之属民之宪言无过乱人之门】则皆亡王之为也上下仪之无所比度王其图之夫事大不从象小不从文【象天象也文诗书也】上非天刑下非地徳【刑法也徳犹利也】中非民则方非时动而作之者必不节矣作又不节害之道也王卒壅之及景王多宠人乱于是乎始生【景王周灵王之子太子晋之弟也多宠人谓宠子朝及臣宾孟之属也】景王崩王室大乱【景王无适子既立子猛又许宾孟立子朝未立而王崩单子刘子立子猛而攻子朝王室大乱】及定王王室遂卑【定王顷王之子灵王祖父而言及定王王室遂卑非也定当为贞贞王名介敬王子也是时诸大臣专政诸侯无伯故王室遂卑】
　　晋羊舌肸聘于周【肸晋大夫羊舌职之子叔向之名】发币于大夫及单靖公【其礼币于周大夫次及单靖公靖公王卿士单襄公之孙顷公之子】靖公享之俭而敬【享礼薄而身敬也】宾礼赠饯视其上而从之【宾礼所以宾待叔向之礼也送之以物曰赠以饮食曰饯饯郊礼也上位在靖公上也视之不敢逾也】燕无私【无私好货及笾豆之加也】送不过郊【至郊而反亦言无私】语説昊天有成命【语宴语所及者説乐也昊天有成命周颂篇名】单之老送叔向【老家臣室老也礼卿大夫之贵臣为室老】叔向告之曰异哉吾闻之曰一姓不再兴今周其兴乎其有单子也【一姓一代也】昔史佚有言【史佚周武王时太史尹佚】曰动莫若敬【敬可久也】居莫若俭【俭易容也】徳莫若让【让逺怨也】事莫若咨【咨寡失也】单子之贶我礼也皆有焉夫宫室不崇【崇髙也】器无彤镂俭也【彤丹也镂刻金饰也】身耸除洁【耸惧也除治也】外内齐给敬也【外在朝廷内治家事齐整也给备也】宴好享赐不逾其上让也【宴好所以通情结好也享赐所以醻宾赐下也】宾之礼事放上而动咨也【放依也咨言必与上咨也】如是而加之以无私重之以不殽【殽杂也众人过郊单子独否所以不殽杂】能辟怨矣居俭动敬徳让亊咨而能辟怨以为卿佐其有不兴乎且其语説昊天有成命颂之盛徳也【盛徳二后也谓成王即位始郊见推文武受命之功以郊祀天地而歌之】其诗曰昊天有成命二后受之成王不敢康【昊天天大号也二后文武也康安也言昊天有所成命文武则能受之谓修已自勤以成其王功非谓周成王身也贾郑唐説皆然】夙夜基命宥密【夙蚤也夜莫也基始也命信也宥寛也密宁也言二后蚤起夜寐始行信命以寛仁宁静为务】于缉熙亶厥心肆其靖之【缉明也熙光也亶厚也厥其也肆固也靖和也言二君能光明其徳厚其心以固和天下】是道成王之徳也【是诗道文武能成其王徳】成王能明文昭能定武烈者也【烈威也言能明其文使之昭定其武使之威】夫道成命者而称昊天翼其上也【称举也翼敬也】二后受之让于徳也【推功曰让书曰允恭克让贾唐二君云言二后所以受天命者以能让有徳也谓询于八虞访于辛尹之】成王不敢康敬百姓也【言不敢自安逸者是其敬百姓也百姓百官】夙夜恭也【夙夜敬事曰恭书曰文王至于日昃不遑暇食】基始也命信也宥寛也密宁也缉明也熙广也【郑后司农云广当为光虞亦如之】亶厚也肆固也靖龢也其始也翼上徳让而敬百姓【其始篇之首句也言以敬让为始也】其中也恭俭信寛帅归于宁【其中篇之中句也帅循也言其恭俭信寛循而行之归于安民】其终也广厚其心以固龢之【其终篇之终句也广厚其心美其教化而固和之也】始于徳让中于信寛终于固龢故曰成【成成其王命也】单子俭敬让咨以应成徳【应当也】单若不兴子孙必蕃后世不忘诗曰其维何室家之壸【诗大雅既醉之六章族也壸梱也言孝子之行先于室家族以相致乃及于天下也】君子万年永锡祚【祚福也嗣也】也者不忝前哲之谓也【言能以孝道施于族故不辱前哲之人】壸也者广裕民人之谓也万年也者令闻不忘之谓也祚也者子孙蕃育之谓也【蕃息也育长也】单子朝夕不忘成王之徳可谓不忝前哲矣膺保明徳【膺抱也保持也】以佐王室可谓广裕民人矣若能善物以混厚民人者必有章誉蕃育之祚【物亊也混同也章明也】则单子必当之矣单若有阙必兹君之子孙实续之不出于它矣【单单氏之世也阙缺也兹此也此君靖公也它它族也】
　　景王二十一年将铸大钱【景王周灵王之子景王贵也二十一年鲁昭之十八年也钱者金币之名所以贸买物通财用也古曰泉后转曰钱贾侍中云虞夏商周金币三等或赤或白或黄黄为上币铜铁为下币大钱者大于旧其贾重也唐尚书云大钱重十二铢文曰大泉五十郑后司农説周礼云钱始葢一品也周景王铸大钱而有二品后数变易不识本制至汉唯五铢久行王莽时钱乃有十品今存于民多者有货布大泉货泉大泉径寸二分重十二铢文曰大泉五十则唐君所谓大泉者乃莽时泉非景王所铸明矣又景王至赧王十三世而周亡后有战国秦汉币物改转不相因先师所不能纪或云大钱文曰宝货皆非事实又单穆公云古者有母平子子权母而行然则二品之来古而然矣郑君云钱始一品至景王有二品省之不孰耳】单穆公曰不可【穆公王卿士单靖公之曽孙】古者天灾降戾【降下也戾至也灾谓水旱虫螟之】于是乎量资币权轻重以振救民【量犹度也资财也权称也振拯也】民患轻则为之作重币以行之【民患币轻而物贵则作重币以行其轻也】于是乎有母权子而行民皆得焉【重曰母轻曰子以子贸物物轻则子独行物重则以母权而行之子母相通民皆得其欲】若不堪重则多作轻而行之亦不废重于是乎有子权母而行小大利之【堪任也不任之者币重物轻妨其用也故作轻币杂而用之以重者贸其贵以轻者贸其贱子权母者母不足则以子平而行之故钱小大民皆以为利也】今王废轻而作重民失其资能无匮乎【废轻而作重则本竭而末寡故民失其资也】若匮王用将有所乏【民财匮无以供上故王用将乏也】乏则将厚取于民【厚取厚敛也】民不给将有逺志是离民也【给供也逺志逋逃也】且夫备有未至而设之【备国备也未至而设之谓豫备不虞安不忘危】有至而后救之【至而后救之谓若救火疗疾量资币平轻重之属】是不相入也【二者先后各有所宜不相入不相为用也】可先而不备谓之怠【怠缓也】可后而先之谓之召灾【谓民未患轻而重之离民匮财是谓召灾】周固羸国也天未厌祸焉而又离民以佐灾无乃不可乎【言周固已为羸病之国天降祸灾未厌已也】将民之与处而离之将灾是备御而召之则何以经国【君以善政为经臣奉而成之为纬也】国无经何以出令令之不从上之患也故圣王树徳于民以除之【树立也除除令不从之患】夏书有之曰闗石龢均王府则有【夏书逸书也闗门闗之征也石今之斛也言征赋调均则王之府藏常有也一曰关衡也】诗亦有之曰瞻彼旱鹿榛楛济济【诗大雅旱鹿之首章也旱山名山足曰鹿榛似栗而小楛木名济济盛貌盛者言王者之徳被及也】恺悌君子干禄恺悌【恺乐也悌易也干求也君子谓君长也言隂阳调草木盛故君子以求禄其心乐易】夫旱鹿之榛楛殖【殖长也】故君子得以易乐干禄焉若夫山林匮竭林鹿散亡薮泽肆既【肆极也既尽也散亡谓无山林衡虞之政】民力雕尽田畴荒芜资用乏匮【雕伤也谷地为田麻地为畴荒虚也芜秽也】君子将险哀之不暇而何易乐之有焉【险危也】且絶民用以实王府【絶民用谓废小钱敛而铸大也】犹塞川原而为潢汚也其竭也无日矣【大曰潢小曰汚竭尽也无日无日数也】若民离而财匮灾至而备亡王其若之何【备亡无救灾之备也】吾周官之于灾备也其所怠弃者多矣【周官周六官灾备备灾之法令】而又夺之资以益其灾是去其藏而翳其人也王其图之【善政藏于民翳犹屏也人民也夺其资民离叛是逺屏其民也一曰翳灭也】王弗听卒铸大钱二十三年王将铸无射而为之大林【景王二十三年鲁昭之二十年贾侍中云无射钟名律中无射也大林无射之覆也作无射而为大林以覆之其律中林钟也或説云铸无射而以林钟之数益之昭谓下言细抑大陵又曰听声越逺如此则贾言无射有覆近之矣唐尚书从贾】单穆公曰不可作重币以絶民资又铸大钟以鲜其继【鲜寡也寡其继者用物过度妨于财也】若积聚既丧又鲜其继生何以殖【积聚既丧谓废小钱生财也殖长也】且夫钟不过以动声【动声谓合乐以金奏而八音从之】若无射有林耳不及也【若无射复有大林以覆之无射阳声之细者林钟隂声之大者细抑大陵故耳不能听及也】夫钟声以为耳也耳所不及非钟声也【非法钟之声也】犹目所不见不可以为目也【若目之精明所不能见亦不可以施目也耳目所不能及而强之则有惑之失以生疾也】夫目之察度也不过步武尺寸之间【六尺为步贾君以半步为武】其察色也不过墨文寻常之间【五尺为墨倍墨为丈八尺为寻倍寻为常】耳之察龢也在清浊之间【清浊律吕之变也黄钟为宫则浊大吕为角则清】其察清浊也不过一人之所胜【胜举也】是故先王之制钟也大不出钧重不过石【钧所以钧音之法也以木长七尺有系之以为钩法百二十斤为石】律度量衡于是乎生【律五声隂阳之法也度丈尺也量斗斛也衡有斤两之数生于黄钟黄钟之管容秬黍千二百粒粒百为铢是为一龠龠二为合合重一两故曰律度量衡于是乎生】小大器用于是乎出【出于钟也易曰制器者尚其象小谓锱铢分寸大谓斤两丈尺】故圣人慎之今王作钟也听之弗及【耳不及知其清浊也】比之不度【不度不中钧石之数】钟声不可以知龢【耳不能听故不可以知和】制度不可以出节【节谓法度量衡之节】无益于乐而鲜民财将焉用之夫乐不过以听耳而美不过以观目若听乐而震观美而患莫甚焉夫耳目心之枢机也【枢机动也心有所欲耳目为之动】故必听龢而视正听龢则聪视正则明【习于和正则不惑也】聪则言听明则徳昭听言昭徳则能思虑纯固以言徳于民民歆而徳之则归心焉【歆犹嘉服也言徳以言徳教】上得民心以殖义方【殖立也方道也】是以作无不济求无不获然则能乐夫耳内龢声而口出美言【耳闻和声则口有美言此感于物也】以为宪令【宪法也】而布诸民正之以度量民以心力从之不倦成事不贰乐之至也【贰变也】口内味而耳内声声味生气【口内五味则耳乐五声耳乐五声则志气生也】气在口为言在目为明言以信名【信审也名号令也】明以时动【视明则动得其时也】名以成政【号令所以成政】动以殖生【殖长也动得其时所以财长生也】政成生殖乐之至也若视听不龢而有震则味入不精不精则气佚气佚则不龢【不和无射大林也若听乐而震视色而则味入不精美味入不精美则气放佚不行于身体也】于是乎有狂悖之言有惑之明有转易之名有过慝之度【慝恶也此四者气佚之所生也狂悖惑説子朝宠宾孟也转易过恶嬖子配适将杀大臣也】出令不信【有转易也】刑政放纷动不顺时民无据依不知所力各有离心【不知所为尽力也】上失其民作则不济求则不获其何以能乐三年之中而有离民之器二焉【二谓作大钱铸大钟也】国其危哉王弗听问之伶州鸠【伶司乐官州鸠名也】对曰臣之守官弗及也【守官所守之官也弗及弗及知也】臣闻之琴瑟尚宫【凡乐轻者从大重者从细故琴瑟尚宫也】钟尚羽【钟声大故尚羽】石尚角【石磬也轻于钟故尚角角清浊之中】匏竹利制【匏笙也竹箫管也利制以声音调利为制无所尚也】大不逾宫细不过羽夫宫音之主也第以及羽【宫声大故为主第次也】圣人保乐而爱财财以备器乐以殖财【保安也备具也殖长也古者以乐省土风而纪农事故曰乐以殖财也】故乐器重者从细【重谓金石也从细尚细声谓钟尚羽石尚角也】轻者从大【轻瓦丝也从大谓瓦丝尚宫也】是以金尚羽石尚角瓦丝尚宫匏竹尚议【议议从其调利】革木一声【革鼗鼓也木祝圉也一声无清浊之变】夫政象乐乐从龢龢从平【和八音克谐也平细大不逾也故可以平民乐和即谐政和即平也】声以龢乐律以平声【声五声以成八音而调乐也贾侍中云律黄钟为宫林钟为征大蔟为商南吕为羽姑洗为角所以平五声也】金石以动之【钟石所以动五声】丝竹以行之【管所以行之】诗以道之【道已志也书曰诗言志】歌以咏之【咏咏诗也书曰歌永言声依永】匏以宣之【宣也】瓦以赞之【赞助也】革木以节之物得其常曰乐极【物事也极中也】极之所集曰声【集防也言中和之所防集曰正声】声应相保曰龢【保安也】细大不逾曰平【细大之声不相逾越曰平今无射有大林是不平也】如是而铸之金【铸金以为钟也】磨之石【磨石以为磬也】系之丝木【系丝木以为琴瑟也】越之匏竹【越匏竹以为笙管越谓为之孔也乐记曰朱而疏越】节之鼓【节其长短小大】而行之以遂八风【遂犹顺也传曰所以节八音而行八风也正西曰兑为金为阊阖西北曰干为石为不周正北曰坎为革为广莫东北曰艮为匏为融风正东曰震为竹为明庶东南曰巽为木为清明正南曰离为丝为景风西南曰坤为瓦为凉风】于是乎气无滞隂亦无散阳【滞积也积隂而则夏有霜雹散阳阳不藏冬无氷李梅实之】隂阳序次风雨时至嘉生繁祉人民龢利物备而乐成上下不罢【罢劳也】故曰乐正今细过其主妨于正【细谓无射也主正也言无射有大林是作细而大过其律妨于正声】用物过度妨于财【过度用金多也】正害财匮妨于乐【乐从和今正害财匮故妨于乐】细抑大陵不容于耳非龢也【细无射也大大林也言大声陵之细声抑而不闻不容于耳耳不能容别也】听声越逺非平也【越迃也言无射之声为大林所陵听之微细迃逺非平也】妨正匮财声不龢平非宗官之所司也【宗官宗伯乐官属焉】夫有龢平之声则有蕃殖之财【乐以殖财也】于是乎道之以中徳咏之以中音【中徳中庸之徳声也中音中和之音也】徳音不愆以合神人【合神人谓祭祀享宴也】神是以宁民是以听【听从也】若夫匮财用罢民力以逞淫心【逞快也】听之不龢比之不度无益于教而离民怒神非臣之所闻也王不聴卒铸大钟【财匮故民离乐不和故神怒也】二十四年钟成伶人告龢【伶人乐人也景王二十四年鲁昭二十一年】王谓伶州鸠曰钟果龢矣对曰未可知也【州鸠以为钟实不和伶人媚王谓之和耳故曰未可知也】王曰何故对曰上作器民备乐之则为龢【言声音之道与政通也】今财亡民罢莫不怨恨臣不知其龢也【乱世之音怨以怒故曰不知其和也】且民所曹好鲜其不济也【曹羣也】其所曹恶鲜其不废也故谚曰众心成城【众心所好莫之能败其固如城也】众口铄金【铄销也众口所毁虽金石犹可消之也】今三年之中而害金再兴焉【害金害民之金谓钱钟也】惧一之废也【二金之中其一必废】王曰尔老耄矣何知【八十曰耄耄昏惑也】二十五年王崩钟不龢【崩而言钟不和者明乐人之谀】
　　王将铸无射【王景王也】问律于伶州鸠【律钟律也】对曰律所以立均出度也【律谓六律六吕也阳为律隂为吕六律黄钟大蔟姑洗防宾夷则无射也六吕林钟中吕夹钟大吕应钟南吕也均者均钟木长七尺有系之以均钟者度钟大小清浊也汉大予乐官有之】古之神瞽考中声而量之以制【神瞽古乐正知天道者也死而为乐祖祭于瞽宗谓之神瞽考合也谓合中和之声而量度之以制乐也】度律均钟百官轨仪【均平也轨道也仪法也度律度律吕之长短以平其钟和其声以立百事之道法也故曰律度量衡于是乎生也】纪之以三【三天地人也古者纪声合乐以舞天神地祗人鬼故能人神以和】平之以六【平之以六律也上章曰律以平声】成于十二【十二律吕也隂阳相扶助律取妻吕生子上下相生之数备也】天之道也【天之大数不过十二】夫六中之色也故名之曰黄钟【十一月曰黄钟干初九也六者天地之中天有六气降生五味天有六甲地有五子十一而天地毕矣而六为中故六律六吕而成天道黄钟初九六律之首故以六律正色为黄钟之名重元正始之义也黄钟阳之变也管长九寸径三分围九分律长九寸因而九之九九八十一故黄钟之数立焉为宫法云九分之六得林钟初六六吕之首隂之变管长六寸六月之律坤之始也故九六隂阳夫妇子母之道是以初九为黄钟黄中之色也钟之言阳气钟聚于下也】所以宣养六气九徳也【宣徧也六气隂阳风雨晦明也九徳九功之徳水火金木土谷正徳利用厚生也十一月阳伏于下物始萌于五声为宫含元处中所以徧养六气九徳之本】由是第之【由从也第次也次奇月也】二曰大蔟【正月曰大蔟干九二也管长八寸法云九分之八大蔟言阳气大蔟达于上也】所以金奏赞阳出滞也【赞佐也贾唐云大蔟正声为商故为金奏所以佐阳出滞伏也明堂月令曰正月蛰虫始震】三曰姑洗所以修洁百物考神纳宾也【三月曰姑洗干九三也管长七寸一分律长七寸九分寸之一姑洁也洗濯也考合也言阳气养生洗濯枯秽改柯易叶也于正声为角是月百物修洁故用之宗庙合致神人用之享宴可以纳賔也】四曰防宾所以安靖神人献酬交酢也【五月曰防宾干九四也管长六寸三分律长六寸八十一分寸之二十六防委防柔貌也言隂气为主委防于下阳气盛长于上有似于宾主故可用之宗庙賔客以安静神人行酬酢也酬劝也酢报也】五曰夷则所以咏歌九则平民无贰也【七月曰夷则干九五也管长五寸六分律长五寸七百二十九分寸之四百五十一夷平也则法也言万物既成可法则也故可以咏歌九功之则成民之志使无疑贰也】六曰无射所以宣布哲人之令徳示民轨仪也【九月曰无射干上九也管长四寸九分律长四寸六千五百六十一分寸之六千五百二十四宣徧也轨道也仪法也九月阳气上升隂气收藏万物无射见者故可以徧布前哲之令徳示民道法也】为之六间以扬沈伏而黜散越也【六间六吕在阳律之间沈滞也黜去也越扬也吕隂律所以侣间阳律成其功发扬滞伏之气而去散越者也伏则不宣散则不和隂阳序次风雨时至所以生物也】元间大吕助宣物也【十二月曰大吕坤六四也管长八寸八分法云三分之二四寸二百四十三分寸之五十二倍之为八寸分寸之一百四下生律元一也隂系于阳以黄钟为主故曰元间以阳为首不名其初臣归功于上之义也大吕助阳宣散物也天气始于黄钟萌而赤地受之于大吕牙而白成黄钟之功也】二间夹钟出四隙之细也【二月曰夹钟坤六五也管长七寸四分律长三寸二千一百八十七分寸之一千六百三十一倍之为七寸分寸之千七十五隙间也夹钟助阳钟聚也细微也四隙四时之间气微细者春为阳中万物始生四时之微气皆始于春春而出之三时奉而成之故夹钟出四时之微气也】三间中吕宣中气也【四月曰中吕坤上六也管长六寸六分律长三寸万九千六百八十三分寸之六千四百八十七倍之为六寸分寸之万二千九百七十四阳气起于中至四月宣散于外纯干用事隂闭藏于内所以助阳成功也故曰正月正月正阳之月也】四间林钟和展百事俾莫不任肃纯恪也【六月曰林钟坤初六也管长六寸律长六寸林众也言万物众盛也钟聚也于正声为征展审也俾使也肃速也纯大也恪敬也言时务和审百事无有伪诈使之莫不任其职事速其功大敬其职也】五间南吕赞阳秀也【八月曰南吕坤六二也管长五寸三分律长五寸三分寸之一荣而不实曰秀南任也隂任阳事助成万物也赞佐也】六间应钟均利器用俾应复也【十月曰应钟坤六三也管长四寸七分律长四寸二十七分寸之二十言隂应阳用事万物钟聚百嘉具备时务均利百官器用程度庶品使皆应其礼复其常也月令孟冬命工师效功陈祭器案程度无或诈伪淫巧以荡上心必功致为上】律吕不易无奸物也【律吕不变易其常各顺其时则神无奸行物无害生】细钧有钟无镈昭其大也【细细声谓角征羽也钧调也钟大钟镈小钟也昭明也有钟无镈为两细不相和故以钟为节节明其大者以大平细】大钧有镈无钟【大谓宫商也举宫商而但有镈无钟为两大不相和故去钟而用镈以小平大】甚大无镈鸣其细也【甚大谓同尚大声也则又去镈独鸣其细细谓丝竹革木】大昭小鸣龢之道也【大声昭小声鸣和平之道】龢平则久【久可久乐也】久固则纯【固安也可久则安安则纯也孔子曰从之纯如也】纯明则终【终成也书曰箫韶九成】终复则乐【终复终则复奏故乐】所以成政也【言政象乐也】故先王贵之【贵其和平可以移风易俗】王曰七律者何【周有七音王问七音之律意谓七律为音器用黄钟为宫大蔟为商姑洗为角林钟为征南吕为羽应钟为变宫防賔为变征】对曰昔武王代殷嵗在鹑火【嵗嵗星也鹑火次名周分野也从栁九度至张十七度为鹑火谓武王始师东行时殷之十一月二十八日戊子于夏为十月是时嵗星在张十三度张鹑火也】月在天驷【天驷房星也谓戊子日月宿房五度】日在析木之津【津天汉也析木次名从尾十度至斗十一度为析木其间为汉津谓戊子日日宿箕七度】辰在斗柄【辰日月之防斗柄斗前也谓戊子后三日得周正月辛夘朔于殷为十二月夏为十一月是日月合辰斗前一度】星在天鼋【星辰星也天鼋次名一曰枵从须女八度至危十五度为天鼋谓周正月辛夘朔二日壬辰辰星始见三日癸巳武王发行二十八日戊午渡孟津距戊子三十一日二十九日己未晦冬至辰星在须女伏天鼋之首】星与日辰之位皆在北维【星辰星辰星在须女日在析木之津辰在斗柄故皆在北维北维北方水位也】颛顼之所建也帝喾受之【建立也颛顼帝喾所代也帝喾周之先祖后稷所出也礼祭法曰周人禘喾而郊稷颛顼水徳之王立于北方帝喾木徳故受之于水今周亦木徳当受殷之水犹帝喾之受颛顼也】我姬氏出自天鼋【姬氏周姓天鼋即枵齐之分野也周之皇妣王季之母大姜者逢伯陵之后齐女也故言出于天鼋传曰有逢伯陵因之蒲姑氏因之而后太公因之又曰有星出于须女姜氏任氏实守其地】及析木者有建星及牵牛焉【从斗一度至十一度分属析木日辰所在也建星在牵牛间谓从辰星所在须女天鼋之首至析木之分歴建星及牵牛皆水宿言得水也】则我皇妣大姜之侄伯陵之后逢公之所冯神也【皇君也生曰母死曰妣大姜大王之妃王季之母姜女也女子谓昆弟之子男女皆曰侄伯陵大姜之祖有逢伯陵也逢公伯陵之后大姜之侄殷之诸侯封于齐地齐地属天鼋故祀天鼋死而配食为其神主故云冯冯依也言天鼋乃皇妣家之所冯依非但合于水木相承而已又我实出于水家周道起于大王故本于大姜】嵗之所在则我有周之分野也【嵗星在鹑火鹑火周之分野嵗星所在利以伐人】月之所在辰马农祥也【辰马谓房心星也心星所在大辰之次为天驷驷马也故曰辰马言月在房合于农祥也祥犹象也房星晨正而农事起故谓之农祥】我太祖后稷之所经纬也【稷播百谷故农祥后稷之所经纬也晋语曰辰以成善后稷是相】王欲合是五位三所而用之【王武王也五位嵗月日星辰也三所逢公所冯神周分野所在后稷所经纬也】自鹑及驷七列也【鹑鹑火之分张十三度驷天驷房五度嵗月之所在从张至房七列合七宿谓张翼轸角亢氐房之位】南北之揆七同也【七同合七律也揆度也嵗在鹑火午辰星在天鼋子鹑火周分野天鼋及辰水星周所出自午至子其度七同也】凡神人以数合之以声昭之【凡凡合神人之乐也以数合之谓取其七也以声昭之用律调音也】数合声龢然后可同也【同谓神人相应】故以七同其数而以律龢其声于是乎有七律【七同其数谓七列七同七律也律和其声律有隂阳正变之声】王以二月癸亥夜陈未毕而雨【二月周二月四日癸亥至牧野之日夜陈师陈师未毕而雨雨天地神人叶同之应也】以夷则之上宫毕之【夷平也则法也夷则所以平民无贰也上宫以夷则为宫声夷则上宫也故以毕陈周礼大师执同律以聴军声而诏吉凶一曰阳气在上故曰上宫】当辰辰在戊上故长夷则之上宫名之曰羽【长谓先用之也辰时也辰日月之会斗柄也当初陈之时周二月昏斗建丑而斗柄在戌上下临其时名其乐为羽羽翼其众也】所以藩屏民则也【屏蔽也羽之义取能藩蔽民使中法则也】王以黄钟之下宫布戎于牧之野【布戎陈兵也谓夜陈之晨旦甲子昧爽左杖黄钺右秉白旄时也黄钟所以宣养气徳使皆自勉尚桓桓也黄钟在下故曰下宫】故谓之厉所以厉六师也【名此乐为厉者所以厉六军之众也】以大蔟之下宫布令于商昭显文徳厎纣之多辠【商纣都也文文王也厎致也既杀纣入商之都号施令以昭明文王之徳致纣之多辠大蔟所以赞阳出滞盖谓释箕子之囚散鹿台之财巨桥之粟也大蔟在下故曰下宫】故谓之宣所以宣三王之徳也【三王大王王季文王也】反及嬴内以无射之上宫布宪施舍于百姓【嬴内地名宪法也施施惠舍舍辠也无射所以宣布哲人之令徳示民轨仪无射在上故曰上宫】故谓之嬴乱所以优柔容民也【乱治也柔安也】
　　景王既杀下门子【下门子周大夫王子猛之傅也景王无适子既立子猛又欲立王子朝故先杀子猛傅下门子也】宾孟适郊见雄鸡自防其尾【宾孟周大夫子朝之傅賔起也】问之侍者曰惮其牺也【侍者孟之从臣也惮惧也纯美为牺祭祀所用言鸡自防其尾者惧为宗庙所用也】遽归告王【遽犹疾也賔孟有宠于王欲立王子朝王将许之故先杀下门子賔孟知意故感牺之美念及子朝疾归语王劝立之】曰吾见雄鸡自防其尾而人曰惮其牺也吾以为信畜矣【信诚也鸡景为宗庙之用故自防其尾此诚六畜之情不与人同】人牺实难已牺何害【人牺谓鸡也为人作牺实难言将见杀也已谓子朝已自为牺当何害乎人君冕服有似于牺故以喻焉】抑其恶为人用也乎则可也【言鸡恶为人所用故自防其尾可也自可尔也】人异于是【异于鸡也人之美则宜君人事宗庙也】牺者实用人也【用人犹治也人自作牺则能治人】王弗应【弗应者晓其意畏大臣也】田于巩【巩北山今河南巩县也】使公卿皆从将杀单子未克而崩【单子单穆公也克能也王欲废子猛更立子朝恐其不从故欲杀之遇心疾而崩故未能也在鲁昭二十二年】
　　敬王十年刘文公与苌欲城成周为之告晋【敬王景王之子悼王之弟敬王丐也十年鲁昭三十二年刘文公王卿士刘挚之子文公卷也苌周大夫苌叔也欲城成周者欲城成周之城也成周在水东王城在水西初王子朝作乱于鲁昭二十三年夏王子朝入于王城敬王如刘秋敬王居于翟泉翟泉成周之城周墓所在也鲁昭二十六年四月敬王师败出居于十月晋人救之王入于成周子朝奔楚子朝既奔其余党儋扁之徒多在王城敬王畏之于是晋征诸侯戍周月役烦劳故苌欲城成周使富新石张为主如晋谓城成周也】魏献子为政【献子晋正卿魏绛之子舒也】説苌而与之【説好苌从其求也】将合诸侯【合诸侯以城周】卫彪傒适周闻之【彪傒卫大夫也】见单穆公曰苌刘其不没乎【没终也】周诗有之曰天之所支不可坏也【周诗饫时所歌支拄也】其所坏亦不可支也昔武王克殷而作此诗也以为饫歌名之曰支以遗后之人使永监焉【监观也】夫礼之立成者为饫【立成立行礼不坐也】昭明大节而已少典与焉【节体也典章也与也言饫礼所以教民敬戒昭明大体而已故其诗乐少章典威仪少比也】是以为之日惕其欲教民戒也【惕惧也是以日自恐惧欲民知戒慎也】然则夫支之所道者必尽知天地之为也【知天地之为谓所支壊也】不然不足以遗后之人今苌刘欲支天之所壊不亦难乎自幽王而天夺之明使迷乱弃徳而即慆淫【即就也慆慢也】以亡其百姓其壊之也久矣而又将补之殆不可矣【殆近也】水火之所犯【犯害也】犹不可救而况天乎谚曰从善如登从恶如崩【如登喻难如崩喻易】昔孔甲乱夏四世而殒【孔甲禹后十四世也乱夏乱禹之法四世孔甲至桀四世而亡】王勤商十有四世而兴【王契也殷祖契由鸟而生汤亦水徳故云王勤者勤身修徳以兴其国也自契至汤十四世而有天下言其难也】帝甲乱之七世而殒【帝甲汤后二十五世也乱汤之法至纣七世而亡】后稷勤周十有五世而兴【自后稷至文王十五世也】幽王乱之十有四世【自幽王至今敬王十四世也】守府之谓多胡可兴也【胡何也夏殷之乱或四世或七世而亡今周十有四世而无徳以救之虽未亡得守府藏天禄已多矣又何可兴也】夫周髙山广川大薮也故能生之良材【言周之道徳礼法所以长育贤材犹天之有山川大薮良材之所生也】而幽王荡以为魁陵粪土沟渎其有悛乎【荡壊也小阜曰魁悛止也言幽王败乱周之法度犹壊毁髙山以为魁陵粪土残絶川薮以为沟渎无有悛止之时】单子曰其咎孰多【谓苌刘也】曰苌叔必速及夫将以道补者也【苌叔苌字也速及速及于咎也以道补者欲以天道补人事】夫天道导可而省否【导达也省去也】苌叔反是以诳刘子【诳惑也】必有三殃违天一也【支所壊】反道二也【以天道补人事】诳人三也【惑刘子也】周若无咎苌叔必为戮虽晋魏子【魏献子也】亦将及焉【咎及之也】若得天福其当身乎【当其身祸尚防后有继故为天福也】若刘氏则必子孙实有祸【殃及子孙】夫子而弃常法以从其私欲【弃常法不修周法也从私欲欲城成周也】用巧变以崇天灾【巧变者见周灭于西都平王东迁以获久长故今欲复迁也崇犹益也】勤百姓以为己名其殃大矣【勤劳也名功也】是嵗也魏献子合诸侯之大夫于翟泉【是嵗敬王十一年鲁定之元年】遂田于大陆焚而死【田以火田也大陆晋薮】及范中行之难苌与之晋人以为讨二十八年杀苌【范中行晋大夫范吉射中行寅也作难叛其君初刘氏范氏世为婚姻苌事刘文公故周人与范氏敬王二十八年鲁哀三年晋人以让周周为之杀苌】及定王刘氏亡【刘氏文公之子孙也定亦当为贞】






　　国语卷三
  </div>
  <div class="pagination">
   <span class="current-page">
    1
   </span>
   <a href="国语_page2.html">
    2
   </a>
   <a href="国语_page3.html">
    3
   </a>
   <a href="国语_page4.html">
    4
   </a>
   <a href="国语_page5.html">
    5
   </a>
   <a href="国语_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
