<!DOCTYPE html>
<html>
<head>
    <meta charset="UTF-8">
    <title>爝火录 - 第 83 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 83 页/共 128 页</h1>
    <div class="content">
　　金华被屠，江山知县方召集父老告之曰：『兵且至，我义不当去。然不可以我一人故，至合城被殃；若辈可迎附』！遂封其印，冠带北向拜，赴井死。士民为收葬，立祠祀之。

　　召，宣城人，贡生；授兵部司务，署江山县事。葬城南景星山。

　　大清兵追鲁王，海中忽有龙升天，风雨骤发；大清兵溺死无算，王因得免。

　　浦江诸生张君正夜入明伦堂，自缢死。

　　沙定洲遣其党王翔、李日芳等攻大理，陷之；陈祯督众巷战，手馘数贼而死（祯，世为大理卫指挥，未嗣职）。

　　太和县丞王士杰死之。太和，为大理附郭。士杰佐上官毕力捍御；城陷，士杰死于城上。

　　大理府教授段见锦、司狱魏从治、经历杨明盛及子一甲俱死之。故永昌府同知萧时显既解任，以道阻寓居大理；亦自经死。

　　举人高拱干投池水死。杨士俊同母、妻及妹自焚死。诸生尹梦旗、梦符、冯大成倡义助守，骂贼死。杨宪偕妻、女、子、妇、侄女、孙女、弟妇一门自焚死。杨愻既死复苏，妻竟死。

　　大清兵逼衢州，张继荣迎战，败殁（继荣，字君实，鹏翼之弟；官右军都督府右都督，挂振威将军印）。

　　衢州告急，唐王命杨文骢、刘孔昭共援之（时文骢、孔昭驻处州）。  
　 
卷十六

　　江阴云墟散人李本天根氏辑

　　丙戌（一六四六）秋七月乙巳朔

　　唐王世子琳源生。群臣表贺，有「日月为明，止戈为武」之语；王大称赏。大赦覃恩，手诏进郑芝龙泉国公、郑鸿逵漳国公，郑氏厮养俱得三代诰；撰敕及织轴者，日不暇给。寻改芝龙平国公、鸿逵定国公。

　　「所知录」云：元子生而唇缺。

　　御史钱邦芑疏云：『元子诞生之辰，正浙东新破之日。同盟且应见恤，剥肤益复可忧。臣以为举朝是同仇共愤之秋，非覃恩受赏之时也；其覃恩不宜太优、爵赏不宜太滥。若铁券金章徒以锡从龙之旧，则将来恢复疆土，何以酬汗马之劳？非所以重名器、劝有功也』！不报。

　　释田辟于狱。辟崎岖楚、粤间，卒抗节死。

　　礼部缴进贵州试录二十册。

　　唐王授梁朝锺兵科给事中（朝锺，字未央，号车匿；番禺人。崇祯壬午举人，癸未一榜）。

　　是时大清兵所过野无青草，诸内院及从政官无从得食。阮大铖所至，必罗列肥鲜，邀诸公大畅其口腹；争讶曰：『此从何处得来』？则应之曰：『小小运筹耳；我之用兵不可测度，盖不啻此矣』！其中有黑内院者，满人；喜文墨。大铖教以声偶；令作诗，才得押韵协律，即拊掌击节赞赏其佳。黑大悦，情好日笃。诸公固闻其有「春灯谜」、「燕子笺」诸剧，问能自度曲否？即起执板，顿足而唱，以侑诸公酒。诸公北人，不省吴音。乃改唱戈阳腔，始点头称善；皆叹曰：『阮公真才子也』！每夜，坐诸公帐内剧谈；听者倦而寐有鼾声，乃出。遍历诸帐，皆如是。诘朝天未明，又已坐入帐中，聒而与之语，或诵其枕上诗。诸公劳顿之余，不堪其扰；皆劝曰：『公精神异人，盍少睡休息之』！大铖曰：『我生平不知倦，六十年如一日也』。及诸公起，鼎烹悉陈，复人人皆餍饫；盖预饬庖人已夜备矣。

　　大清兵破衢州，鲁王镇将张鹏翼死之；唐王巡按王景亮、推官邓岩忠皆自缢，知府伍经正赴井死。

　　绍兴兵败，诸军相继溃散；鹏翼拒守甚坚。标下副将秦应科等为内应，城破；鹏翼与弟鹏飞俱被执，大骂至断舌，声犹不绝，同时脔死（鹏飞，字耀宇，武举人；历官前锋左都督府右都督）。

　　乐安王、楚王、晋平王皆被杀。

　　光禄寺席自修被刺死（自修，字二如，江宁人；万历壬子举人。官衢州府检校，升任未去）。

　　鲁王至舟山，使熊汝霖见黄斌卿，谕以驻跸意；斌卿拒不纳。王自往城下，斌卿望见麾盖，即发炮石、火器；王惊退，浮海走南澳。

　　毛有伦奉鲁王元妃张氏并世子至舟山。

　　郑芝龙回安海，帝将出赣；而郝永忠迎驾之兵方至韶州，大清兵已陷衢州。

　　大清兵破台州，鲁王督饷御史沈履祥避山中；被获，死之。

　　台州冯苏为乱兵所杀，视同时被杀有未绝头者，魂凭之苏；因名苏，字更生，别字再来。后于丁酉、戊戌联捷，官永昌司理，陷于吴逆；得脱，历官刑部侍郎。

　　唐王召鲁王兵部侍郎钱肃乐。

　　礼部议：会试定于十月，移文各省、各府。

　　擢杨畏知为右佥都御史，巡抚湖南；以巡抚胡兆文为总督。王闻畏知力抗贼，故有是命。

　　张献忠闻大清兵入蜀，大惧；弃成都，走顺庆。

　　二十五日（己巳）

　　唐王御门，诏谕群臣焚其迎降书二百余封。

　　时群臣朝罢将退，帝命内臣捧出匣，覆以黄帕，置御前；谕群臣曰：『朕本无利天下心，为勋辅诸臣拥戴在位。朕布袍、蔬食，晓夜焦劳，有何人君之乐！祗是上为祖宗、下为百姓，汲汲皇皇，惟恐负诸臣拥戴之初心。今观诸臣大非初意；昨关上主事搜得闽中出关迎降书二百余封，今具在此。朕不欲知其姓名，命锦衣卫官检明封数，捧至午门前对众焚之。班内诸臣宜亦有之，朕俱不问；有之者，当从此改心易虑。其本无者，益宜矢志竭力，毋贰初心也』！帝长身丰颐，无须；着黄布袍。声如洪锺，辞气慷慨：举朝感动。

　　择日出赣州。

　　福京太仆寺卿甘惟爃上疏乞休；帝谕之曰：『同一去国，太平无事，人竞进而已；乞休，则为恬退。国运多艰，人致身而已；思去，则为规避：此义人臣所素知者。降惟爃一级，以警偷惰』。

　　升梁朝锺国子监察酒；固辞，复授司业。

　　八月甲戌朔

　　唐王将幸赣州，特诏宣郑芝龙商留守事宜；芝龙不至。先是，王因首辅何吾驺言，决意幸汀入粤。而芝龙力请旋跸福京，且云『倾家相助可四百万，固守关门，敌难飞渡』！王不听。芝龙归，又令继母赴行在，力言于中宫；又不听。至是，大清兵已辐凑关外，而王尚驻延平。

　　鲁王宁国公王之仁载其妻、妾并两子妇、幼女、诸孙尽沉于蛟门，捧取敕印北面再拜，投之水；峨冠登岸，百姓骇愕聚观。之仁从容入见内院洪承畴曰：『之仁系前明大帅，不置身波涛，愿来投见，死于明处』！承畴接以优礼，命薙发；不从。

　　吴易乡人周瑞复聚众长白荡，迎易入其营。

　　十一日（甲申）

　　大清兵攻仙霞关，阮大铖从；僵赴石上死。

　　贝勒驻衢州，有旧抚田兵及方兵、郑兵号三家兵，或离、或合，留驻废营；逶迤南行，所至劫掠，或挟妇女坐山头，呼卢浮白，漫衍岭界者。五四日后，关门无一守兵，亦无一敌兵，寂然如平时。又数日，清兵数十骑按辔过岭，不费一矢。然清兵过关，或由建、或由汀、或由福宁，俱走山谷间道，出其不意；不必尽走仙霞岭也。

　　阮大铖随诸内院驻衢，面忽肿；诸内院语耿献忠曰：『阮公面肿，恐有病，不胜鞍马之劳；可蹔驻衢，俟我辈入闽取建宁后相迓耳』。献忠以语大铖；大铖惊曰：『我何病！我年虽六十，能骑生马、挽强弓，铁铮铮汉子也。我仇人多，此必有东林、复社诸奸徒潜在此间；我愿诸公勿听』！已又曰：『福建巡抚已在我掌握中；诸公为此言，得无有异意耶』？献忠复诸内院；诸内院曰：『此老亦太多心！我知甚东林、复社与渠有仇；既如此，即同进关可也』。于是偕之行。抵关下，骑皆按辔，缓行上岭。大铖独下马，徒步而前；左牵马，右指骑曰：『何狞也！我精力百倍于后生』。盖示壮以信其无病也。言讫，鼓勇先登。诸内院至仙霞最高处曰五通岭，见大铖踞坐石上。呼之骑，不应；以鞭掣其辫，亦不动；视之，已死矣。急命置轝，火焚其尸。家僮固请留尸归葬，诸内院畀以二十金，下岭求棺；行数十里外无居人，三日后得一扉，募土人移之下，则悉以溃烂虫出矣。

　　十五日（戊子）

　　赣围急，雩都孙仲奎率乡勇输粮入城，复率乡兵援之。

　　唐王命建四忠祠，祀江西死难曾亨应、黄端伯、萧汉、李大觉，以曾筠、徐蜚英配享。时有王锡者，亦同死难；并敕礼部予谥以表之。
</div>
    <div class="pagination">
<a href="爝火录_page82.html">上一页</a><span>...</span><a href="爝火录_page78.html">78</a><a href="爝火录_page79.html">79</a><a href="爝火录_page80.html">80</a><a href="爝火录_page81.html">81</a><a href="爝火录_page82.html">82</a><span class="current-page">83</span><a href="爝火录_page84.html">84</a><a href="爝火录_page85.html">85</a><a href="爝火录_page86.html">86</a><a href="爝火录_page87.html">87</a><a href="爝火录_page88.html">88</a><span>...</span><a href="爝火录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
