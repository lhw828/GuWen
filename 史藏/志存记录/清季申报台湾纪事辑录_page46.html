<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 46 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 46 页/共 118 页</h1>
    <div class="content">　　「字林报」云：中国总理衙门之大臣与哦钦使于华历九月二十二日签名立约，其约内条规尚未得见；所有补费银四十万两，当由天津、福州两海关拨给。其余，报中所述与本馆所登者俱髣佛云。 

　　谕旨（九月十七日京报） 

　　兵部带领引见，奉旨：『……奏补福建台湾协右营水师都司郭发祥，……着照例准其补授。钦此』。 

　　十月初三日（公历十一月十一日——即礼拜三） 

　　私揆和后情形 

　　京都既调和台湾兵事，深幸辑弭干戈，可为庆幸！惟其各情之内尚有一端足为记注者，则美国人李珍大尚在随同东使，恐有阴谋；而东使之滥想奢望，将仍有大出诸理之外者。盖观于李珍大在京内时，各西使未见有上前劝和者；及哦公先命李珍大出京，而英公使威公遂肯上前作解纷之语，东使亦即肯灭其愿望降心相从，而卒为理所折服也。吾故揆李珍大之于此役也，其意中筹划，始终皆属多事者轻举妄动。职此之由，或恐未餍其心，将至另行挑拨。左氏云：『非我族类，其心必异』；盖此人非我华人所心属之辈也。 

　　十月初四日（公历十一月十二日——即礼拜四） 

　　与友人论台湾善后事宜 

　　台湾之局现已议定，日本指日退兵回国；但未知我国何如办理善后诸事？今蒙垂询，用敢摭拾管见，谨陈左右，以备采择焉。 

　　至圣有言：『性相近也，习相远也』；又曰：『惟上智与下愚不移』。生番僻处深山，未蒙王化。其生性，□已悍野；其所习见、习闻者，无非杀戮残忍之事。故至视杀人如薙草芥、食人如食禽兽；并闻其不须火化，皆可生啮。即「王制」所谓「有不火食者」，生番近之。然三代以上，所谓「有不火食者」，今则大半已为中国之人；即未归中国者，其俗亦改。生番虽生长僻壤，未必皆「下愚不移」之人；况附近熟番诸社之生番，均有「用夏变夷」之意。第窵远各社，尚未尽变；盖其习俗使然。若不乘此机会收入版图，将来倘再有杀食他国难民之事，现已有轸恤琉球被难家属赏银十万两之例，他国被难家属援例请恤赏银，中国其照给乎，其更改乎？若使照给，生番固难免不再杀人之事，中国何以堪此屡给恤赏？若欲更改，则他国必谓中国已有成例，何以又不照给；恐致又开兵端！故愚之管见谓：不若即乘此势，将生番各社之地分建州县、设立学校，薄其赋役、厚其风俗，选廉明之司牧、择善教之司训，使知通经饬纪之学、渐仁摩义之行，吾知生番之性虽愚，其习自变；断未有负固不服、顽梗不化，而不知感恩戴德、革面洗心者！ 

　　夫熟番，亦番也；不过久蒙教泽，故能变为驯良。生番不知礼教，故未化其犷野；若能施以善政、善教，必得其财、并得其心，岂有熟番可化而生番断不可化之理乎！方今调集台、澎之兵，不下万人；日本返兵之后，即可办理此事。倘仍不遵德化，便可示以兵威，必令尽归版图而后已。况闻生番于日本剿惩之后，深知感激中国；感心既生，使之归化较易。若能尽为良民，俾台湾一岛不至仍有中外之殊，番地各社不至仍有熟、生之别；虽耗费数十万金，得亦尚可偿失矣。且台湾一区，岁能三熟；生番之地，亦想皆同。若能辟山野原隰之地尽为稻田，岂非高腴沃壤乎！再，各社山中，闻诸矿亦属不少；纵无金、银之产，定有煤、铁之生。若能开挖，亦有大利；生番不知「风水」之说，必无有从中阻挠者。并闻其地人迹罕到之区尚有多处，其中材木，亦必大有可观者；采伐以为栋梁、舟楫之用，较购买于外洋自必价廉工省：此李珍大之所以垂涎、日本人之所以生心也。此地既归版图，较之新疆沙漠之地，易于驾驭；且又非不毛之地，亦无无穷之费，岂非善美之举乎？但生番初归王化，全赖贤司训之妥为教养；俾使移风易俗，不至狼子野心之仍然如故也：是岂徒生番之幸乎！未识吾子以为然否？亦未识当道以为然否？ 

　　虽然，耳闻者不如目见；余足迹未履台湾，未知生番之实在情形。其所陈列，恐贻道听涂说之讥，而致隔靴搔痒之诮；不以为迂腐之臆说，即以为老生之常谈也。但既承下问，故作此迩言以答，望吾子其谅之！ 

　　东使赴台 

　　东使大久保利通——即@@古坡带同福州厦门领事福岛九成，于昨（初三）日乘坐本国轮船赴台湾料理撤兵事宜；于午刻由领事公馆起程，在杨树浦下船，奉道宪沈观察派委唐荫亭大令（紫封）伴送至台；并有会审委员陈司马偕同东洋驻沪之品川领事等相送登舟，极尽宾主之谊：具见中、东两国官宪各释猜嫌而崇和睦矣。船则于六点钟启轮云。 

　　十月初五日（公历十一月十三日——即礼拜五） 

　　英提督言旋 

　　前数日以来，英水师提督沙得瓦在上海暂寓于宝顺洋行。兹拟于今日乘兵船「莫得」赴停泊吴淞之铁甲船「铁公」也。俟下次公司船至沪，则「铁公」将扬帆以往香港，不久而回国矣。本馆前自西人处相闻沈观察虽与英官商议欲买此「铁公」船，而提督顾未曾首肯。盖一则英国家船只非敝旧者，未曾有发卖之举；一则以中、东两国之事前次尚战、和未定，若于此处卖船与中国，于日本未免有违和谊耳。 

　　十月初六日（公历十一月十四日——即礼拜六） 

　　抚恤东人银已给 

　　中国家所议给东洋抚恤银十万两，昨悉哦钦使到沪时，曾带有驻京之英总税务司赫君信一函面交与苏松太道沈观察照纳。其函中大意，盖谓此款抚恤银十万两，希即由上海之海关税饷内拨付云云。是以初三日，即由丽如银行向官银号如数兑收去矣。大都哦钦使尚欲赴台办理撤兵事宜，急切未能回国；故特转托丽如银行先为汇去耳。第前据各西报俱称：此抚恤银已由京师当时面交，其余之四十万两俟撤兵后再行照付。兹顾由上海官银号拨提，岂东使在京时尚未领到欤！ 

　　十月初八日（公历十一月十六日——即礼拜一） 

　　福建消息 

　　福建西字日报陈曰：因台湾之事，福建厘金皆已开办增收，商贾被困已极矣。又论之曰：各处厘捐，早已极重；今又增之，则商贾势必裹足，市廛势必减色。核其所实收之数，恐将至反为减少矣。该报又论及中华军事，谓曰：中军之不及者，在乎管带各员是也。大凡提、镇大员之掌握兵权者，每在功成名就之后，辄借口于雅歌投壶、轻裘缓带以为名将风流；则行伍中锋锐之气，安望其激奋乎！又云：于前月二十四日阅满、蒙古驻防旗下诸兵士，新报讥其用弓箭之旧法谓曰：观其驰骋之猛勇、举动之灵捷，弯弓发箭，景象如画；实令人心竦神惊，毛竖骨战。盖比之戏园内武剧，则毫无相让云。现在官宪有延请英国水师员名「对□」者指教水师事宜，将冀犀军咸成劲旅云。又相传督、抚宪已经向福建西国银行借就银二百万圆，以备军实。 

　　十月初九日（公历十一月十七日——即礼拜二） 

　　中东条约略述 

　　中、东议和一事，其在京师所立之条约，外间俱未见及；故本馆未经叙入前报。昨风传得此约内共有三款：一、生番所居之地实系中国管辖，一切当由中国作主。一、日人现涉番地，亦为代惩生番起见，并非无故兴戎。一、中国现给日人银五十万两，其十万为抚恤琉球被害人之家属；其余四十万两，因日人在台已搭构营房、开辟道路，故聊以补偿其费云云。顾此皆传述之辞，不过大意耳；其详细，容俟续录。 

　　东洋电音 

　　传得昨日日本所来之电报谓：东朝既闻大局和定，甚为□庆。既以哦古坡之办事为能，又深感英钦差威公从中调停以克成厥美事云。观此信息，则一如本馆所常述者也。盖日人心内，原未尝欲与我国交兵，已良有惩乎其先谋之左者；故其所求者，惟欲存全其国体而已矣。至其广行准备军务诸事者，盖恐或终不能得存国体，欲为之退步耳。意谓与其取辱于天下，则宁决一战为设难中朝之上计也。观其实心奋备之行，以知非我国稍予之退路，则战祸必终出矣。而我国能从权以稍存其体面，俾免两国之大祸；故虽或有非之者，而吾则未之然也。又据「字林西报」陈曰：日人撤兵之期，业已在即；大约于英十二月二十日——即华十一月十二日而可一概退去焉。 

　　译「字林西报」论中东和议事 

　　「字林西报」论中、东和议之举谓：日本于此役，可谓不损国体而兼可为荣也。盖得银虽些须，而其得意之事则有二也：一则中国认明日本之兴师，本于理不相悖逆也；一则琉球难民被戮，而中国终已抚恤其事也。而日人所最为欣喜者，则在于第一端而已。至于中国，于此役祗可谓以微项幸免战祸，并可以后显明台湾全岛为己属地两事而已矣。又论曰：中国于此事，其费项不啻数百万金矣。然能实建功效、不负帑项之消耗者，亦甚为浅鲜矣。既竭其力、尽其心，始得调拨未练不精之兵数千往台而已。若所办买之军械，类皆属不济于事者；大约百分之内，不过有一分已归入于军用也。所尤奇者，闻中人之买兵器，有买数枚者、有买百枚者；其内实似乎非尽以资国家之用，殆似有欲乘国家之外难而心怀别图，故如此以办者。不然，则又似乎有「买少而后望支多」之弊窦也。总之，观于此役，则可见中国虚内饰外之近状焉；并可以知中国振兴之机，非将国政一新，则终未见其大有成矣。以今日比之从前十余年间，则仕途诸弊尤倍甚于彼。时中国既遍设厘卡，则民生受困殆极，而贪官污吏之数又增倍于其间；则富强之道果安在乎！中国诚必有自大、自强之一日，然非以现在之治法而可成富强之政也云云。 

　　「字林」之执论，大略如是。本馆以直言为苦药，姑译述之。其内虽有可纳者，其余似亦有执言之左袒者也。「字林」意谓日人所以称荣者，在于我国认明其初兴师往台与理相合之言也。不知我国本有自准日人自行惩办之语，而我国于相问之间，未尝以动兵而非之；乃既见其调用多兵、盘踞不去，情节可疑，乃先行诘问其实图，闻其仅欲惩责，则并不加非言。至于后来见其有实欲据土之谋，乃先示以须退兵焉。今认其初兴兵之非无因而仍使其撤师，而非其欲据土之举，是仍与先意相符也。日人于此一端，犹何有所谓「大荣」者乎！至于该报所陈中国弛于认真防备，本馆殆恐此言尚非无因；已早觉之，是以有愿和、不愿战之虑也。 

　　十月初十日（公历十一月十八日——即礼拜三） 

　　译「孖刺报」语 

　　香港「孖刺报」曰：近接电音，知中、东为台湾一事，业已讲和；足见中国家智识过人，非同浅见。揆以前后各情节，则现所补给费银五十万两亦不为多也。 

　　十月十二日（公历十一月二十日——即礼拜五） 

　　译长崎西报 

　　长崎西报于得中、东议和之后，论曰：看两国历数月之久、调各处之兵，大备战事，志在交绥；乃后来卒至于议和，实出意料之外，殊足令人诧异者。又曰：传闻中国偿银五十万两。此言想必有误，恐当是五百万。若仅以五十万为赔偿兵费之数，岂非笑柄云云。庸讵知中朝之所以给银者，别自有说；而顾为此揣测耶！ 

　　「伊敦」轮船售去 

　　招商局「伊敦」轮船近由鸡笼来埠，相传已卖与中国家，作为传递文报之水师船云。其所卖价值，尚未闻悉。查此船似稍迟钝，兼之费煤；得能售去，可为该局庆矣。然此船虽不宜于载货，而以代置邮之用，则便利迅捷；亦未必非一好船也。 

　　十月十三日（公历十一月二十一日——即礼拜六） 

　　中东条款 

　　为会议条款，互立办法文据事。 

　　照得各国人民有应保护不致受害之处，应由各国自行设法保全。如在何国有事，应由何国自行查办。兹以台湾生番曾将日本国属民等妄为加害，日本国本意为该番是问，遂遣兵往彼，向该生番等诘责。今与中国议明退兵并善后办法，开列三条于后： 

　　一、日本国此次所办原为保民义举起见，中国不指以为不是。 

　　二、前次所有遇害难民之家，中国定给抚恤银两；日本所有在该处修道、建房等件，中国愿留自用，先行议定筹补银两：另有议办之据。 

　　三、所有此事两国一切往来公文，彼此撤回注销，永为罢论。至于该处生番，中国自宜设法妥为约束，以期永保航客不能再受凶害。 

　　中东会议 

　　为会议凭单事。 

　　台番一事，现在业经英国威大臣同两国议明，并本日互立办法文据。日本国从前被害难民之家，中国先准给抚恤银十万两；又，日本退兵，在台地所有修道、建房等件，中国愿留自用，准给费银四十万两。亦经议定，准于日本国明治七年十二月二十日，日本国全行退兵，不得愆期；中国同治十三年十一月十二日，中国全数付给，不得愆期。日本国兵未经全数退尽之时，中国银两亦不全数付给。立此为据，彼此各执一纸存照。 

　　右中、东和约条款及会议凭单两件，本馆已得底稿，因即为刊印，以供众览。 

</div>
    <div class="pagination">
<a href="清季申报台湾纪事辑录_page45.html">上一页</a><span>...</span><a href="清季申报台湾纪事辑录_page41.html">41</a><a href="清季申报台湾纪事辑录_page42.html">42</a><a href="清季申报台湾纪事辑录_page43.html">43</a><a href="清季申报台湾纪事辑录_page44.html">44</a><a href="清季申报台湾纪事辑录_page45.html">45</a><span class="current-page">46</span><a href="清季申报台湾纪事辑录_page47.html">47</a><a href="清季申报台湾纪事辑录_page48.html">48</a><a href="清季申报台湾纪事辑录_page49.html">49</a><a href="清季申报台湾纪事辑录_page50.html">50</a><a href="清季申报台湾纪事辑录_page51.html">51</a><span>...</span><a href="清季申报台湾纪事辑录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
