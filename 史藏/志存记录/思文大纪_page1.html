<!DOCTYPE html>
<html>
<head>
    <meta charset="UTF-8">
    <title>思文大纪 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>思文大纪 - 第 1 页/共 18 页</h1>
    <div class="content">思文大纪

卷一
卷二
卷三
卷四
卷五
卷六
卷七
卷八 

卷一

　　弘光元年六月，靖〔虏〕伯郑鸿逵、礼部尚书黄道周等，拟奉唐藩监国于闽省。十七日至衢州，六师聚会，王乃秉钺徇师而誓曰：『嗟尔有众，咸听予言：昔有胡元，腥秽宇宙，汨尔黎民，以为被发左衽；黎民哀痛，无有甘食。天乃命我太祖高皇帝驱而出之，还于朔漠；天下欣戴，如出昏窖而睹日月。于今二百七十八年，帝十七叶，未有失德。而寇贼乘衅，覆我二京；将复汨我黎民，以为被发左衽。幽明人鬼，咸用痛心。予自早岁惩毖是患，不惮危苦，以撄兹咎；而天未厌乱，不达鄙怀。今两京递覆，蠢尔又至；临安监国不竞，士民瞻乌。予念崇祯在御十有七年，励精图治，惟是举错拂于民心，赏不当功、罚不当罪，惩劝无章，以至今日。今诸夫子、君子闵念黎元，欲为立主，不以予不肖，俾统六师，监此函夏。亦惟是赏罚劝惩，实用有章，功不可以幸取、罪不可以幸卸；衮钺之用，兆始于今。尔夫子、君子各率多士，广乃德心，其尚桓桓，如熊如罴，恭行天讨，以光复帝室，驱逐清兵，以缵我太祖之业。其有摧坚陷阵，拘执丑众，献力自著者，皆不惜茅土，弈世带砺，盟之河山。其有私作寇攘，逾垣墙，诱臣妾，逸马牛风，俱有常刑。其夫子、君子或不念上帝及我太祖，虞贰尔心，私即惂淫，自营威福，暗干名器者，天地鬼神亦共殛之。自今以始，同力一心，以匡帝室。勖哉多士，咸听予言』！

　　又百官恭请监国，谕曰：「孤闻汉家再坠，大统犹系人心；唐室三丧，长安不改旧物。岂独其风俗醇固，不忘累世之泽哉？亦其忠义感愤，豪杰相激劝，使之然也。孤少遭多难，勉事诗书；长痛妖氛，遂亲戎旅。亦以我太祖驱除胡元，功在百世，方十七叶而虏姫骜然，睥睨神器；为子孙者诚不忍守文自命，坐视其陵迟。二十年以来，贼寇洊惊，孤未尝兼味而食、重席而处。比方二载，两京继陷，天下藩服委身奔窜。孤中夜卧起，涕泗纵横。诚得少康一旅之师、周平晋郑之助，躬率天下，以受彤弓，岂忧板荡哉？今幸南安、靖〔虏〕两大将军志切匡复，共赋舞衣，一二文臣，以舂陵、琅琊之义，过相推戴，登坛读誓，感动路人。呜呼！昔光武、玄德皆起于布衣，所遭绝续，与大敌为仇，而能正名举义，躬承大统。况今神器乍倾，天命未改，孤以藩服感愤间关，逢诸豪杰，应即投袂，知明明赫赫之际，神人叶谟，上天所眷顾，我太祖佑其子孙，犹未有艾也。书曰：「与治同道者罔不兴」。传曰：「得道者多助」。自今孤总六师，一切民间利病，许贤达条陈；孤将悉与维新，总其道揆，副海内喁喁之意焉』。

　　二十日，唐藩过仙霞岭，祭告渔粱镇神。其文曰：『维我太祖高皇帝实起南服，廓清宇内。尔山川灵爽，亦率厥职，无有沴厉，以迄于今。迩以贼寇陆梁，覆我二京，中原腥秽，未能自沷。太祖震怒在天，将率海道百神，以开云雷之屯，实诱予心，逾兹岭峤。嗟乎！以尔神灵雄伟聪睿甲于天下，生为俊杰，子雨友风、伯虎仲熊，以驱逐胡马，靖彼犬羊，犹掇之也。予昭大义，监国于斯；将藉神灵，以匡天下。敢用玄牡，昭告所在山川，亦念曾孙间关号召，不遑启处。惟上帝眷顾及我皇祖，是庇是辅，是报是享。勿以一隅自狃，而贰尔心。有道曾孙某某谨告』。

　　二十三日，唐藩至浦城县。祖制：亲藩不得擅自起兵。唐藩以父为叔鸩，袭封后，即举兵报仇勤王；启行，以寇梗还国。崇祯九年，奉迁降之命，以越关擅毙送高墙。甲申三月十九日，北京闯贼之变，烈庙身殉。五月十五日，福藩即位金陵，诏改来年为弘光元年；随允广昌伯刘良佐奏，赦原爵唐王奉降庶人（御讳聿键）于凤阳高墙。十二月，赐复亲王冠带，送东粤闲住。贫无路费，自凤阳至南都，迁延时日，又回镇江，由丹阳至苏州。风闻清兵陷南京，天子蒙尘，乃避难至湖州，又至嘉兴。大总兵陈洪范、陈梧、汪硕德、吏部尚书徐石麒、淮抚钱继登、太监高起潜等面请唐藩监国，坚辞谦让。乃睿撰揭帖，倡奉潞藩。又得慈禧太后之命，潞藩随于六月初八日监国于杭州。初十日，唐藩至杭请朝，具本劝进，面陈方略，不允。靖〔虏〕伯郑鸿逵面请回闽取兵，亦不允。是晚，清牌至杭州，潞王从阉弁之议，甘心降清。唐藩闻而愤泣不胜。适遇靖〔虏〕伯会同礼部尚书黄道周等奏启恳请监国。十五日，清骑至杭，浙东人心震动，唐藩不得已，始勉从之。六月二十三日进关，抵浦城县。

　　按黄道周第一疏有云：『天造不宁，道先立主；昌期协应，臣亦择君。两载而陷二京，河山雪涕；敷天而污左衽，人鬼恫心。非有不世出之英，莫胜大有为之任。恭遇唐王殿下，伟略着于维城，玄风闻于主鬯。太祖廓清六合，有天下者还属太祖之孙；汉家再造神州，起南阳者即复汉家之业。昔当寇迫都城，殿下已请师投袂；况今祸连江左，苍生又仰屋瞻乌？荏苒则人化沙虫，栖迟则家成荆棘。琅琊先讨石勒，后渡五马之江；宛叶初会平林，遂发昆阳之绩。以今揆古，易世同符。语德则德于琅琊，语亲则亲于宛叶。所谓合晋元、光武以成殿下之身，藉猛士、谋臣以缵高皇之绪者也。矧殿下社稷为心，祖宗是念。高皇之子二十人，惟王逾于重耳；唐室之君十七叶，立国何必沙陀？伏乞俯循众望，监统六师；使黎庶有归，皇图克巩」云云。六月十一日疏上，答云：「览启悲恸，义不忍闻。孤藩开自高庙，十代世笃忠贞；孤罹家庭偶异，曾叨先帝殊恩。因奋血性，期图报不负君亲；敦请勤王，讨父仇为法受过。上年弘光皇上悯鉴，复赐王冠。孤受二帝深恩，誓竭迎銮雪耻；但愧微渺，徒耿赤诚。春秋之义意：天子蒙尘，诸侯释位；孤惟遵此成规，贤序实无一称。监国之请，面谕周详，感诸先生忠爱孤身，断不敢当。共体守节真怀，不必再有陈请』。

　　第二疏云：『日月重光，四海切黄衣之望；乾坤再辟，万方仰白水之祥。五百年必有王兴，适逢今日；十八传宜归哲后，当属仁贤。宗社凭依，臣民引领。恭维殿下钦明天纵，玄德日升。险阻备尝，晋公子之播迁，良有以也；闾阎亲历，史皇孙之艰难，岂徒然哉？兹者金瓯震缺，翠辇蒙尘；南辕之返无期，左衽之氛正炽。国不可一日无主，主不可一日非人。惟德惟贤，乃肩乃荷。克承臣仕，亲在君王。拒群工之敦请，令谕虽极冲虚；救万姓之倒悬，监国终难他奉。伏乞仰思祖宗垂创之统、下念苍黔推戴之诚，早膺负扆之朝，以肃王纲之度；使吏士有所维属，人心不至涣离。张我六师，扫清彝寇；躬行九伐，克复神京。天下幸甚！臣民幸甚』！六月十二日疏上，答云：『皇上多日出狩，臣庶迫切无君，封疆日促、狂彝日逼，监国摄政，固不可迟。但孤静淡自天，口虚非当；前谕甚明，岂饰观听？昨感所启，业已具揭，但奉潞藩监国矣。彼则以贤以序，真其人也。孤愿与诸先生共行推戴，以折彝谋，他启断不敢再闻』。

　　第三疏云：『国步多艰，王室已深于板荡；天心厌乱，人情咸属于仁贤。兵燹之毒方殷，共球之思愈迫。恭维唐王殿下，聪明亶作，慈孝夙成。枕戈以请勤王，久树桓文之业；沥血而谢君父，独通姚妫之权。恭俭温文，廓尔宽仁之度；圣神文武，翕然海宇之归。近闻清逼武林，人无固志；贼臣有屈膝之议，举国同蒙面之羞。思高皇创业之艰，退一尺则失一尺；为中兴恢复之计，早一时即易一时。幸切宗社之图，勿固士大夫之节。神器不可以久旷，令旨不可以时稽。亟总瑶枢，以临魁柄。将义师有主，昆阳成长者之功；丑虏望风，灵武睹圣人之烈』云云。六月十五日疏上，时潞藩已具降书矣。令旨答云：『览启，诸先生懃懃恳恳，谓皇銮既时不易返、潞藩复惧清改图，以孤勤皇雪父，大义久昭；况分国本于高皇，视孝陵情尤关切。监国必难他诿，三请辞意益殷；令孤进退均难，孤将何以处此？且今人心口彝，内外沸鼎，交请敢再坚违？孤罪滋重，万不得已，将所上监国之宝，权置行舟，即谕地方官速遣专官谨守。然于出令用人，在途犹难草草；俟至闽省，面与藩镇文武诸贤共行遵守』云云。

　　二十四日，令旨：『谕浦城县：将孤发下旌直银五两，赐钦命禁旅勇卫水师总兵陈有功』。复谕之曰：『孤览尔启，为之慨愤。自允监国之后，若一日孝陵未见，一日西北赤子未援，一统旧疆未复，即是孤负祖负民，如剑在心、如汤沃背，断不与寇盗并立于天壤。该将启内劝孤节俭爱民，足征忠谠。孤鉴千古：凡真忠臣，必明指君之过举，改正君身，天下自定。凡不言孤过者，即伪忠也。孤纔至闽，见此启本，即是中兴名疏。着发此启于靖〔虏〕伯大张榜示，见孤汲汲求贤、愿拜昌言至意』。

　　浦城县知县郑为虹进大明会典一部、县志一部；典史陈国元进方孝孺文集一部。

　　二十五日，令浦城县命工刻石置公署门外，上书『敬奉监国令谕：本县印佐迎送上司，止于郭外。敢有再行违谕迎送者，察出一体从重治罪；法在必行，决不轻贷』！盖从典史陈国元之请也。从谏如流之意，于此可见矣。

　　书坊送纲鉴一部、续稗海一部、浙江通志一部，给价银四两三钱还之。

　　二十六日，朝见人民于建安，监国令谕曰：『昔我太祖高皇帝扫荡胡氛，统一区宇；成祖文皇帝燕都定鼎，威震华彝。仁涵义育，累洽重熙。何期数当阳九，天降鞠凶！昔年蓟北，独深蒙难之悲；此日金陵，复有北辕之恨。孤惭凉德，雪耻未遑、念切同仇，请缨有志。今尔臣民连笺劝进，至再至三，谓「清迫杭城，人无固志；贼臣有屈膝之议，举国同蒙面之羞」。孤览斯言，抚膺陨涕；痛统绪之几坠，怅天下之无君。不获已俯顺舆情，允从监国。谨于弘光元年六月二十八日朝见臣民于建安，收拾余烬，恢复南都；张皇六师，迎还玉辂：萃皇灵于涣散之后，出百姓于汤火之余』云云。

　　令谕靖〔虏〕伯郑鸿逵出榜安民于八郡一州，曰：『寡人布素一年，毫无烦扰；除下程小饭该县官备办外，一切支应并一切毡彩无益等事，俱各免行。当百姓剥骨见骸之时，寡人誓约己以安天下；违旨者，治以不忠扰□之罪。随侍官校不过十人，务要公买、公卖，敢擅取民间根薪、粒米，实时察启请究，定然捆打八十，割耳游示，决不轻饶。寡人上下费用，件件自备。生平直性实心，字字真诚。尔官一体遵依，毋负寡人拳拳至意』！

　　太子太保礼部尚书翰林院学士黄道周进誓师文、监国谕、祭告文、登极诏共四通，并缴赐劳银三两。手诏答云：『所进撰文，俱能写孤意中事，且典核有体，孤心嘉悦，留至日备用。孤今昼夜焦劳，新创诸事，万盼先生速至，便议戡定战守并监国礼仪，不可刻缓。至在途之费，上下所共需也；同艰分济，人主之本心，典非溢格，不准再辞。着即祗受，称孤恤轸至意』。

　　令谕靖〔虏〕伯郑鸿逵给守关兵饷二月。谕文曰：『昨据先生启请关防与中标黄将官领兵二千名，令把守仙霞岭等关；业即俞允，兼令发犒矣。孤发旨后，思念兵将跋涉之苦，孤因亲睹；今使兵将把关，必要先足其月饷，然后可责其成功。兹谕先生：各兵将一概应支粮饷，除前欠粮未支并先生赔捐己资代给者，并通算为欠数。俟孤到省，陆续照补外，今将现今把关将兵二千名，即将浦城县现存正项银两，每先给与现今六月一月，并再预支闰六月一月，示孤轸念兵将真诚至意。其额兵二千，传谕该将一不许兵冒领、二不许纵兵淫酗赌博等弊，抖擞精神、一意防守外，仰先生即将标下大小将领年貌、籍贯、履历，速造简明文册一本，并历来各将照级支饷数目、各兵行坐每名支饷数目，并今自某月欠起，自今弘光元年正月起至六月止各饷支过几月？通共领银数若干？现欠几月？每月欠银若干？通共支饷若干？先生赔给若干？曾那应补公家别项若干？某饷断宜急补、某宜稍缓补给，俱一一速造简明文册一本，共册二本，一、二日内即造进来。其发过犒银并支过该县两月饷银，散完之后，再行造册。一面具启、一面移部，以凭开销。孤以困顿之余，宫生内长，从不谙习军旅并军国大事，惟先生极力辅孤不逮，以全奉孤南来忠精大节之意』云。

　　福宁州小民罢市激变。时闻闽广军门刘若金欲驻札福宁以抽洋税，通州士民铺户粘贴不容进城，恐生骚扰。

　　二十九日，钦命镇守福建总兵官南安伯郑芝龙进冰纱十疋、漳纱五疋、葛布五疋、永春布五疋、软纱五疋；启曰：『芝龙盥手跪诵唐王殿下赐谕，如丝如纶，感高厚之恩。惟是天步艰难，并望荡平之日，幸殿下神圣，尤为中兴之主。芝龙前得胞弟鸿逵手信，慎重之过，恐武备未周，致有窥伺，故意从迂远之行。兹奉令旨谕示，芝龙即会抚按司道及缙绅孝廉贡监生员，无不欢欣鼓舞，共庆升平。人心如此，天意可知。祸乱之作，皇天之所以开圣人也，其在斯乎！然众议亦云，只先监国而后登极，此与芝龙之愚见暗合矣。又据差官邹泰传谕，欲居贡院。察贡院系山腋，稍雨即有水，当以布政司为行殿。若布政司一时未便搬移，芝龙总兵衙门亦可驻跸；即与抚按各官议妥，不敢有烦睿虑。其谕旨赐芝龙胞弟芝豹者，因芝龙在省督船、彼在安平练兵，相去六日路程，方差人赍去，未及取启回报，统惟慈宥。芝龙一味拙直，心口如一；苟有率误，更望天涵到底，方信芝龙之无他肠也』云云。手诏答云：『自古英雄相遇，凡功业之巨细，正在相信之浅深。启内一切慎举动，择行在，识虑周详，任事坚决，孤更感激。另启所进衣着二十疋，孤即受用，以昭与卿一体之忠爱云尔』。

　　南安伯郑芝龙上笺劝驾监国，恢复中兴。上答云：『汉唐中兴，各有成资。今仅一隅，势非昔比。况孤庸质，恐羞祖烈。惟是先生兄敬弟忠，勋猷咸着。前靖〔虏〕伯奉孤南来，实惟先生是□是倚。自孤勉允监国之后，专望先生兄弟尽忠，在朝则孤之心腹也、在边则孤之左右臂膊也。前托总督守巡之任，孤倡血诚扫彝，再复两京，孤占先生等才，不愧太祖臣子。至于诸将，则均有安危之寄。一统告庙，功成封侯；孤必不负』。

　　又谕南安伯郑芝龙云：『把守关隘一切急务，先生业预料理有绪，孤不胜喜慰。措饷之难，其来已久。孤今惟实至俭至劳，布素外朝，以先天下。余俟监国之后，与先生等面议而行。至委先生兄弟守巡总督重任，出孤独断倚任之专，先生不可辞此官，即孤不可辞监国，万勿再辞。今孤傍徨无倚，切嘱至谕，曲体孤心。孤业于闽省监国，闰六月初一日已过建宁。一切监国事宜，俱要备于择吉之前。实期明祀再续，臣民复睹汉官。一统所基，关系甚重。勉之！慎之』！

　　闰六月初二日，福建布、按、都三司、左布政司周汝玑、参议傅云龙、张文辉、副使佥事柴世珽、陆怀玉、李长倩、罗万爵、张夬、刘柱国、张晋征、王芋、都司陈绩、郭轲、杨升诚具笺迎贺，有云：『分珪锡宠，宗支首重于维城；嘉纽储祥，嗣服莫先于监国。殷忧启圣，式聆基命之歌；多难兴邦，载辑景山之颂。谊既班于臣子，念敢厚于君亲。凡底云天，共增庆慰。恭维殿下忠怀帝室，孝笃天经。国号从唐，治化顺尧天之则；藩封移秀，派演流滑水之芳。锡玉辂以□荣，执桐圭而作宝；岂谓遭家不造，俾国多艰！念主上之播迁，敷天疾首；痛臣民之流散，率土寒心。苟非白马之盟，孰系紫宸之重？爰揆神异，允叶祯符。是用师锡佥同，天人交与。金枝千叶，独惟一本之向阳；玉水万流，共仰朝宗之入海。闽封虽褊，负水凭山；闽众虽孱，本忠依孝。一成一旅，少康王自有仍；三让三推，孝文来于代邸。情克励于胆尝薪卧，势务充于泉达火然。保四海而非难，王天下其再见。汝玑等涕泪余生，遭逢盛举；悲已深于集蓼，喜忽动于开熙。朝上国之麟图，翳仅有光赤社；歌高皇之龙种，行将继美朱陵。伏愿持危以虑，雪耻无忘；世德作求，永怀安辑。一新君臣上下之往辙，尝思光武中兴；亟向东西南北之人心，必奏昆阳大捷。想片时胡运，不过腐鼠孤雏；计一统皇舆，伫庆游麟巢凤』云云。答云：『孤允藩院公启，定于本月初七日驾临布政司监国矣。切望文武协恭，各捐□□，共图恢复，仰慰高庙。彝典酬功，孤必不靳』。

　　初三日，御舟次水口驿。驿乃古田县地，为入省之咽喉。先是，驿递具有坐驾大船，祗候延建水次。上却不用，惟乘民间所用之船仅载数人者，宫眷咸随在焉；不张彩幔，不设鼓吹。岸旁观者，皆举手加额，以为圣德之俭素如此，则一意休养，吾民其有瘳乎！

　　太子太师南安伯郑芝龙迎上于舟次，赐接见。传谕各官，俱候登驿朝参。

　　上登驿，召见在任、在籍臣二十人，赐坐、赐茶。时驾临该驿，各官恭迎道左。至驿阶下，行四拜礼。唐藩谦抑，赐答两拜。传谕各官暂退，仍御标二十员名进。在东者：南安伯臣郑芝龙、靖〔虏〕伯臣郑鸿逵、巡抚都察院佥都御史臣张肯堂、闽广督抚臣刘若金、巡按监察御史臣吴春枝、屯盐道臣罗万爵、福兵备道臣张夬、分巡道臣王芋、都司佥书臣陈缵、臣王承恩；在西者：户部侍郎臣何楷、大理寺卿臣郑瑄、通政司左通政臣马思理、光禄寺少卿臣林铭鼎、尚宝司少卿臣郑昆贞、四川按察司按察使臣曹学佺、科臣陈燕翼、臣张利民、道臣郭贞一、黄锡衮。时郑瑄、马思理、曹学佺俱在籍，穿吉服；何楷等俱自南京来，穿素服待罪。皇上宽仁，怜其不得已之故，有旨勿问，且欲亟用之云。

　　面谕：『省城行在，闻择在布政司；但一时官吏搬移并修理未能猝办，暂于总兵府驻跸。各宜仍旧，勿得营造，致滋劳费』。随谕跟役捧出御用剩银一百五十两（系淮扬巡抚呈送），除在途犒赏买办外，即充修葺丹垩之施，勿取诸民间可也。

　　时有议派修理王宫大县银四百两、小县银三百两者。曹学佺对南安伯郑芝龙言：「仁声仁闻，王政之先；岂有睿驾未临，而先派多金修理？是播侈风于下里也。不肖有司，藉此而括库藏、科百姓，增美之谓何？而彰其过乎」？芝龙以为然，给示禁止之。

　　首以何楷为户部尚书。同日奉令谕：『守关进取，决不可无兵；有兵，决不可无饷。饷出之民，有民而后有饷；安民以裕饷，必须户部尚书得人。兹众卿在廷，即佥择其可者』。于是咸举臣楷。楷力辞曰：『臣尚负罪，俟明法诛戮，奚敢肩此重任』？叩头恳避贤者』。皇上以举出诸公，俯答其拜，而坚欲用之。又曰：『吏部、都察院堂上官、吏科都给事中、河南道等官俱属要紧，可即推之』。上谕吏部曰：『天步方艰，饷为兵命。户部重任，得人甚难。兹特面允在籍文武，公举户部左侍郎楷，廉而能计，巨以识微。孤于崇祯乙亥亲阅邸报，亦服其侃侃掖垣。危难仗义之人，必于直言敢谏中求之，古人成说，孤奉为范。摄署既不可责成，今又时刻难待，不可拘定。俟于监国之后，何楷升户部尚书，即日到任理事，不可刻缓。慎勿再辞，致耽急务。该部即会同何尚书确议择推，先设福建清史司郎中一员，以便呈堂行事；余俟再议。并该部即推摄文选司郎中一员。此吏、户两司印，速铸。户部堂上官印，尤为紧要』。

　　命巡抚都御史张肯堂速铸大小衙门印文，俱以「行在」二字置上。

　　以浦城训导王兆熊为翰林院待诏，专理睿览书籍事务。兆熊字念葛，福宁州人，岁贡，任浦城训导。圣驾入关，即为扈从，后出使温、台。上称其『真忠如金石，真清如冰玉』云。

　　是晚，上命于水口驿下关泰山庙议推各要紧衙门职员，亦有未及闻而不与者。次早，至芋原驿始定，具疏以闻。

　　初四日午时，御舟次洪塘，登岸，择吉入城。监国乃暂憩民家，庭无铺设，市不易肆，人皆以为天子来、更静于县官云。

　　戌时，奉令旨云：『孤今监国闽省，遵照祖制，举用阁部等官，虚心听纳，惟慎惟公。除不忠先帝皇上、负国害民者概不敢用外，藩院诸衙门既会议确当，即允所启，分别摄事还职。何楷先资升授，另有旨了。计开：内阁（旧）何吾驺、蒋德璟、黄景昉；（新）黄道周、朱继祚、丁魁楚。户部尚书何楷，掌礼部右侍郎刘若金，兵部右侍郎张肯堂、李永茂，协理戎政右侍郎陈洪谧、卢若腾，刑部左侍郎郑瑄、曾樱，工部右侍郎周汝玑，都察院左副都御史掌院事张肯堂、徐世荫，太常寺少卿掌河南道御史吴春枝，浙江道御史黄锡衮，云南道御史郭贞一，通政司通政使马思理、陆怀玉，吏科都给事中陈燕翼，兵科右给事中张利民，太常寺少卿曹学佺，光禄寺卿林铭鼎，钦天监博士谢坚、黄汉白、吴太音，鸿胪寺序班杨廷瑞』。

　　初五日，敕司礼监传谕：天气炎暑，公件紧极，各启朝者不忍违其葵诚，但必概从简便，大小乡绅并在任文武俱作一起，先见；举贡生员百姓作一起，后见。俱止行一拜三叩头礼，续到者免朝。

　　福州府知府熊经奉启，恭请冕旒衮龙各式。谕司礼监察发龙袍衮服尺寸，速造；冕冠着照依「会典」。

　　令谕司礼监：『帝王御用，袍膳为先，内监乏员，辅官必备。随驾承奉官邓全着升尚衣监右少监，管理冠袍带履等事；奉御罗奇着升尚膳监右少监，管理上用生熟膳羞等事务，兼理行宫杂事，并承旨传外衙门知道』。

　　令谕司礼监：『今定行宫门外承旨传事官四员：张凤鸣、张玄度，该监再将随行忠实可用之官再定二员。并接本官四员，尽与闲散官衔。吏部议启，即日受事，勿误』。

　　太常寺少卿臣曹学佺朝见，进启一通。上目之曰：『此海内宿儒也！孤在唐国，闻名久矣。兹幸在此得见，以慰数十年景慕之意』。因赐坐、赐茶。

　　按学佺启内三款：一为福建解京钱粮，俱宜属兵饷项下，祈勿他用，恐防不继；一为礼成之后，即宜遣靖〔虏〕伯郑鸿逵抵关，相度防守进取事宜以闻；一禁戢逃兵沿途抢掠害民，似宜急谕逃将，令其识认部下之兵，收拾入伍，示以赦辜复用之意，暂纾民患。三者皆实着可行，故特隆眷顾云。

　　上传礼部：初七日入城，监国。先祭告天地、太庙、唐国宗庙，俱用太牢，陈设簠簋笾豆如礼。仍拟恭代祭文三篇，摄礼部臣刘若金照会太常寺少卿署寺事臣曹学佺撰述。陈设俱遵旨行。

　　初六日，令谕布政司速造诸神牌位，设立太庙。令谕曰：『自古忠臣孝子未备居室，宗庙为先。今孤仰瞻孝陵，不胜愤痛。既议监国于兹，必先祭祖，方敢摄政。速于该省择一公所，扁曰「行在太庙」，以备届时行礼』。

　　谨按周易云：『享于帝立庙，萃涣之义也』。此举关系不小。

　　初七日，驾入城，暂以南安伯府（即旧督府）为行宫，百官庆贺如礼。百姓焚香恭迎，欢声载道。

　　特授贡生薛瑞泰司经局正字职衔。瑞泰字幼安，侯官人，熟于掌故，大中丞鸣宇公仲子也。知上稽古右文，以家藏御览、玉海、太平广记、资治通鉴各书（计五百本有奇）疏献之，敕授此官。旋以年老不愿仕进辞，温旨答之云：『瑞泰以乔木世臣之家，敦礼义廉耻之节，在闽巍然如鲁殿灵光。所进书籍，雅体孤心。如此京职，原敦□劝，不准辞。仍候登极后，即行召对，全孤爱重老成之意』。后特简颁诏书。于福宁州回，值兵饷不足，又捐助五百金，复进翰林院五经博士，亦异数也。

　　睿制缙绅、戎攻、儒林三便览序。戎政文曰：『孤惟人君能以至公待天下，方可责人臣以无私；苞苴不入司马门，天子始得真将之用。真将得，六军之命安矣。盖文武，一刚柔也；刚柔，一动静也。譬之身，文筋而武骨也、文背而武胸也。分则体用，合则一身。文蔑武、武蔑文，亦必不能独立矣。孤故曰：文蔑武，为自蔑。盖国家之治，必文武和于上，始民兵和于下。不然，立败之道也。文之蔑武，而弊曰贿、曰凌。贿曰贤才也、凌曰节制也，皆大误也，皆太祖所必诛也。抑文之节武，宜也，非过也。然必节以廉、制以礼。廉服其猛心，礼驭其悍气也，自寻常之将言耳。若夫唐之郭、李，宋之岳、韩，我明之徐、常，今奉孤之两郑，皆大将也。将大不待节制，相大不妨专擅。不妨不待，皆能自师其心，此天地间之闲气，必有为而生也。余则必待节制而为用，令其心服，节制斯在；不然，激而决裂之，祖宗宗社危矣。目今札弁满天下，上失主权、下戕民生，奸臣之肉，其足食乎！孤真伪严而真是求；真大将，孤不难亲拜而授钺者。立见孝陵，复东南泽国，为半功；再复西北一统，报我烈庙深塡，为全功。半则以徐魏国报之，全则以郭汾阳酬之。王公豫待立功之全半，诏列甚明；惟我天下英雄，速图自奋。戎政刻布，文武吉甫，即副孤之切望，成孤中兴之烈也』。缙绅文曰：『孤惟帝王之御世也，必本祖法而出治。治不独出于帝王，必与文武之贤者共之。始于得贤将相，终于得贤百职。四海兆民，方有攸赖。民安，则华强彝服矣。然历稽世道之污隆，机握于帝王之宇量。宇量必包乎天下，始可以总统乎千官。千官当而民治，民大治而帝王安矣。帝王量狭，一统必割据；帝王量大，割据必一统。孤故曰：量，神物也，狭大之间，安危决矣，可不慎哉？量既容，始能用。彼声色货利，固帝王奔走天下之大用，而不可自溺所谓容也、量也。汉不能容，王终于霸；宋不能容，强终于弱。然必识在容中，如日月之行乎天上。不容则无天，日月何出乎？孤故曰：帝王量大，则识必高；识高，必用舍公明。又何有乎东林门户、魏党马党之纷纷哉？呜呼！三党成，遍安矣；四党成，一隅矣！自今孝陵夷践，孤心泪血千石。监国闽省，创设百司，约率众而本已，官不备以惟人。焦劳昕夜，惟贤是求。卧薪而望孝陵，尝胆以图一统。真量真识，四方共鉴。盖洪武廿四年分封唐国，祖训命名，诗曰：「嘉历协铭图」，往时未详，于今有悟。我天我祖，既预兆之，敢不孜孜敬天法祖，与我文武誓复旧疆，仰答我上帝之庥命乎？缙绅刻布，一哉王心；万国臣民，愿来协助。彝典酬功，信如皎日。语意神涵，天下亮之』。

　　命参将金锜赍捧监国赦款诏书，宣谕金、衢。
</div>
    <div class="pagination">
<span class="current-page">1</span><a href="思文大纪_page2.html">2</a><a href="思文大纪_page3.html">3</a><a href="思文大纪_page4.html">4</a><a href="思文大纪_page5.html">5</a><a href="思文大纪_page6.html">6</a><span>...</span><a href="思文大纪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
