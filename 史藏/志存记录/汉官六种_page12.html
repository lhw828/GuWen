<!DOCTYPE html>
<html>
<head>
    <meta charset="UTF-8">
    <title>汉官六种 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉官六种 - 第 12 页/共 21 页</h1>
    <div class="content">东西曹掾比四百石，余掾比三百石。贼曹，主盗贼之事。后汉书铫期传注
决曹，主罪法事。〔二七〕后汉书王霸传注
宫骑（二十二）〔三十〕人。〔二八〕续汉志补注
王莽时，议以汉无司徒官，故定三公之号曰大司马、大司徒、大司空。世祖即位，因而不改。续汉志补注
汉仪曰：〔二九〕「司徒府与苍龙阙对，厌于尊者，不敢号府」。应劭曰：「此不然。丞相旧位在长安时，有四出门，〔三０〕随时听事。明帝东京本欲依之，迫于太尉、司空，但为东西门耳。每国有大议，天子车驾亲幸其殿。」通典职官　案：「应劭曰」以下，是汉官仪之文。
相国、丞相，皆六国时官。通典职官
丞相有疾，御史大夫三日一问起居，百官亦如之。案：艺文类聚引作「百僚亦然」。朝廷遣中使太医高手，膳羞络绎。及瘳视事，尚书令若光禄大夫，赐以养牛、上尊酒。艺文类聚职官部、太平御览职官部
丞相见免，乘騩马自府归。说文系传十九
武帝置丞相司直。元寿二年改丞相为大司徒，司直仍旧。今省。后汉书光武纪注
司徒府掾属三十一人，秩千石。令史及御属三十六人。后汉书光武纪注、梁冀传注
绥和元年，罢御史大夫官，法周制，初置司空。议者又以县道官狱司空，故覆加「大」，为大司空，亦所以别大小之文。续汉志补注
御史大夫、尚书令、司隶校尉，皆专席，号三独坐。后汉书王常传注
大司空朱博奏：「高皇帝置御史大夫，位次丞相。」北堂书钞设官部
。?，因秦水行。今汉家火行，宜绛?司空骑吏以下皁太平御览服章部
三公听采长吏臧否，人所疾苦，还条奏之，是为举谣言也。顷者举谣言，〔掾〕属令史都会殿上，〔三一〕主者大言州郡行状云何，善者同声称之，不善者默尔衔枚。后汉书蔡邕传注、范滂传注
今司徒太尉下书州郡，〔三二〕文皆称公。盖仓颉作书，自环者谓之私，〔三三〕背私者谓之公。案：通典职官引下有「韩子曰『背私曰公』」七字。春秋「九命作宰」。天子御坐即起，其兴案：「其兴」当作「在舆」，见通典。为下。凡拜，天子临轩，六百石以上悉会，直事卿赞，〔三四〕御史授，案：当脱「印绶」二字，见通典。公三让，然后乃受之。汉礼仪曰：「天子称尊号曰皇帝，言曰制，补制言曰诏，称民有言有辞曰陛下。」今皆施行。诗云：「肃肃王命，仲山甫将之；邦国若不，仲山甫明之。」诏令之义。三公三人以承君，盖由鼎有足。故易曰「鼎象」也。北堂书钞设官部　案：通典职官引作「鼎足三者，三光也」。
群臣上书，公、卿、校尉、诸将不言姓。凡制书皆（称）玺封，〔三五〕尚书令重封。惟赦赎令司徒印，露布州郡也。后汉书鲍昱传注
世祖诏：案：北堂书钞引作「中兴甲寅诏书」。「方今选举，贤佞朱紫错用。丞相故事，四科取士。一曰德行高妙，志节清白；二曰学通行修，经中博士；〔三六〕三曰明达法令，足以决疑，能案章覆问，文中御史；〔三七〕四曰刚毅多略，遭事不惑，明足以决，才任三辅令。〔三八〕皆有孝悌廉公之行。〔三九〕自今以后，审四科辟召，及刺史、二千石察茂才尤异孝廉之吏，务尽实核，选择英俊、贤行、廉洁、平端于县邑，务授试以职。有非其人，临计过署，不便习官事，书疏不端正，不如诏书，有司奏罪名，并正举者。」又旧河堤谒者，世祖改以三府掾属为谒者领之，迁超御史中丞、刺史，或为小郡。监察黎阳谒者，世祖以幽并州兵骑定天下，〔四０〕案：后汉书窦宪传注引作「光武中兴」，又「定」上有「克」字。故于黎阳立营，以谒者监之，兵骑千人，复除甚重。谒者任轻，多放情态，顺帝改用公解府掾有清名威重者，迁超牧守焉。续汉志补注、北堂书钞设官部　案：后汉书和帝纪注、太平御览治道部引作「建初八年十二月己未诏书」，文略同，唯无「河堤谒者」以下一段。
三公府有长史一人。后汉书梁冀传注
将军，周官也。赵王以李牧为将军破秦，〔四一〕始受大名。王翦、灌婴并为之。北堂书钞设官部
将军，周官也。汉兴，置大将军，位丞相上。北堂书钞设官部
和帝以窦宪为大将军，乃冠三公。太平御览职官部
梁冀为大将军，以三世姻媾援立之功，公卿希旨，上比周、霍，举高第茂才官属，皆倍余府。太平御览职官部
鼓吹二十人，非常员。舍人十人。续汉志补注、通典职官
鼓吹为国盘娱，御每爪牙。〔四二〕北堂书钞仪饰部
汉兴，置骠骑将军，位次丞相。是以汉百官志云骠骑将军秩与大将军同。〔四三〕北堂书钞设官部、太平御览职官部
章帝以元舅马防为车骑将军，服银印青绶，位在卿上，绝席。续汉志补注、北堂书钞设官部、太平御览职官部
和帝以窦宪为车骑将军，赐金印紫绶，位次司空。续汉志补注、北堂书钞设官部
武帝西征西夷，有前后左右将军，为国爪牙，所以提示威灵，折冲万里。北堂书钞设官部
度辽将军，孝武皇帝初用范明友。明帝十八年，案：当云「八年以中郎将吴常」，见明帝纪注。〔四四〕行度辽将军事。安帝元初元年，置真。银印青绶，秩二千石。长史、司马六百石。续汉志补注
度辽将军屯五原曼柏县。后汉书安帝纪注
将军掾属二十九人，中大夫无员，令史四十一人。后汉书东平宪王传注
太常，古官也。书曰：「伯夷，『典朕三礼』。帝曰：『咨伯，汝作秩宗』。」百官公卿表云：「太常，古官。」云伯夷也。北堂书钞设官部
太常，古官也。书曰「伯夷」。欲令国家盛大，社稷常存，故称太常。以列侯为之，重宗庙也。后汉书光武纪注、北堂书钞设官部
北海周泽为太常，斋有疾，〔四五〕其妻怜其年老被病，〔四六〕窥内问之。泽大怒，以为干斋，掾吏叩头争之，不听，遂收送诏狱，〔
四七〕并自劾谢。论者非其激发不实。〔四八〕谚曰：「居世不谐，为太常妻。一岁三百六十日，三百五十九日斋，一日不斋醉如泥。〔
四九〕既作事，复低迷。」初学记职官部、艺文类聚职官部、太平御览职官部
卿，彰也，明也。言当背邪向正，彰有道德。北堂书钞设官部
太史令属太常，案：张衡传注引有此二字。秩六百石。掌天时星历，凡岁奏新年历；凡国祭祀丧娶之事，奏良日；国有瑞应灾异，（掌）记之。〔五０〕后汉书张衡传注、太平御览职官部　案：太平御览引作「应劭曰」。
太史令，秩六百石。望郎三十人，掌故三十人。昔在颛顼，南正重司天，火正黎司地。唐虞之际，分命羲和历象日月星辰，敬授民时。至于夏后、殷、周，世序其官，皆精研术数，穷神知化。当春秋时，鲁有梓慎，晋有卜偃，宋有子韦，郑有裨灶，观乎天文，以察时变，其言屡中，有备无害。汉兴，甘石、唐都、司马父子，抑亦次焉。末涂偷进，苟忝兹阶，既闇候望，竞饬邪伪，以凶为吉，莫之惩纠。太平御览职官部　案：引「应劭曰」。
张温字伯慎，穰人也，封玄乡侯。〔五一〕太史奏言有大臣诛死，董卓取温笞杀于市而厌之。〔五二〕后汉书窦武传注
博士，秦官也。博者，通博古今；士者，辨于然否。〔五三〕案：艺文类聚、太平御览引有「博者」以下十二字。孝武建元五年，案：朱浮传注引作「武帝」，无年号。初置五经博士，秩六百石。案：太平御览引有此四字。后增至十四人。太常差次有聪明威重者一人为祭酒，〔五四〕总领纲纪。其举状曰：「生事爱敬，丧殁如礼。通易、尚书、孝经、论语，兼综载籍，穷微阐奥。隐居乐道，不求闻达。身无金痍痼疾，世六属不与妖恶交通、〔五五〕王侯赏赐。行应四科，经任博士。」下言某官某甲保举。后汉书朱浮传注、艺文类聚职官部、太平御览职官部
光武中兴，恢宏稽古，易有施、孟、梁邱贺、京房，书有欧阳和伯、夏侯胜、建，诗有申公、辕固、韩婴，春秋有严彭祖、颜安乐，礼有戴德、戴胜。凡十四博士。太常差选有聪明威重一人为祭酒，总领纲纪也。〔五六〕后汉书徐防传注
汉置博士祭酒一人，秩六百石。唐六典二十一
文帝博士七十余人，为待诏博士。朝服玄端，〔五七〕章甫冠。唐六典二十一
博士入平尚书，出部刺史、诸侯相，次转谏大夫。北堂书钞设官部
博士限年五十以上。后汉书杨仁传注
秘书监一人，秩六百石。〔五八〕后汉书桓帝纪注、唐六典十
大予乐令一人，秩六百石。后汉书明帝纪注
置陵园令、食监各一人，秩皆百石。后汉书皇后纪注
宪陵园丞秩三百石，阳陵令秩六百石。〔五九〕后汉书段颎传注
丞皆选孝廉郎年少薄伐者，迁补府长史、都官令、候、司马。续汉志补注
光，明也。禄，爵也。勋，功也。言光（六）〔禄〕典郎、谒、诸虎贲、羽林，〔六０〕举不安得，〔六一〕赏不失劳，故曰光禄勋。太平御览职官部
光禄勋有南北庐主事、三署主事。案：后汉书张霸传注：光禄勋主事，见汉官仪。〔六二〕于诸郎之中，察茂才高第者为之，秩四百石。次补尚书郎，出宰百里。唐六典一〔六三〕
光禄有主簿。唐六典十五
光禄举敦厚、质朴、逊让、节俭，此为四行。〔六四〕后汉书吴佑传注、范滂传注
五官中郎将，秦官也。秩比二千石，三署郎属焉。太平御览职官部
五官、左、右中郎将，秦官也。秩比二千石。凡郎官皆主更直，执戟宿卫。北堂书钞设官部
郎中令，属官有五官中郎将，左、右中郎将，曰三署。署中各有中郎、议郎、侍郎、郎中，皆无员。（外）多至千人，〔六五〕主执戟卫宫陛，及诸虎贲、羽林郎皆属焉。谓之郎中令者，言领诸郎而为之长。初学记职官部　案：续汉志无郎中令。〔六六〕
三署谓五官署也，左、右署。〔六七〕各置中郎将以司之。郡国举孝廉以补三署郎，年五十以上属五官，其次分在左、右署，凡有中郎、议郎、侍郎、郎中四等，无员。后汉书和帝纪注
建武二十四年，〔六八〕遣中郎将段郴迎单于于五原塞。北堂书钞设官部
虎贲中郎将，古官也。书称「武王伐纣，戎车三百两，虎贲八百人，〔六九〕擒纣于牧之野」。言其猛怒如虎之奔赴也。孝武建元三年，初置期门。案：顺帝纪注引有「孝武」以下十字。北堂书钞引作「孝武皇帝初置期门」。平帝元始元年，更名虎贲郎。案：白帖七十五引「更名虎贲中郎将」。〔七０〕古有勇者孟贲，改奔为贲。中郎将冠两鹖尾。案：太平御览服章部引「冠」下有「插」字。〔七一〕鹖，鸷鸟中之果劲者也，每所攫撮，应瓜摧碎，斗不死不止。案：北堂书钞引有「斗」下五字。鹖尾，上党所贡也。后汉书顺帝纪注、北堂书钞设官部、初学记服食部、〔七二〕太平御览职官部、服章部
，〔七三〕余郎亦然。?虎贲中郎将衣纱縠禅衣、虎文锦汉书江充传注、北堂书钞衣冠部两引、初学记宝器部、太平御览服章部两引、布帛部
虎贲千五百人，戴鹖尾，属虎贲中郎将。后汉书光武纪注
武帝太初元年，初置建章营骑，后更名羽林。以天有羽林之星，故取名焉。又取从军死事之子孙养羽林官，教以五兵，号曰羽林孤儿。光武中兴，以征伐之士劳苦者为之，故曰羽林士。后汉书顺帝纪注
羽林者，言其为国羽翼，如林盛也。皆冠鹖冠。一名为严郎，言其御侮严厉。其后简取五营高才，别为左、右监。〔七四〕羽林父死子继，与虎贲同。广韵九麌注、〔七五〕太平御览职官部
羽林郎出补三百石丞、尉自占。丞、尉小县（丞、尉）三百石，〔七六〕其次四百石，比秩为真，皆所以优之。后汉书和帝纪注
羽林左、右监，属光禄。后汉书来历传注
羽林左监主羽林八百人，右监主九百人。后汉书安帝纪注
羽林左骑，秩六百石，领羽林，属光禄勋。后汉书曹褒传注
光禄大夫，秩比二千石，不言属光禄勋。案：艺文类聚引有此六字。
光禄勋门外特施行马，以旌别之。艺文类聚职官部、白帖七十五
成帝时，王延世以校尉领河堤。语曰：案：「语」当作「诏」。「东郡决河，流漂二州，校尉延世堤防立塞。改为河平元年。惟延世长于计策，功费约省。以延世为光禄大夫，秩二千石。」北堂书钞政术部
天子二十七大夫，职在言议，毗亮九卿，无员，多至数十人。北堂书钞设官部
登高能作赋，可以为大夫。感物造端，才知深美，可与国事，故举为列大夫。古者诸侯、卿大夫交接邻国，以微言相感，当揖让之时，必称时案：「时」当作「诗」。〔七七〕以喻其志，别贤不肖，而观盛衰焉。北堂书钞设官部
议郎、郎中，秦官也。议郎秩比六百石，特征贤良方正敦朴有道。第公府掾，试博士者，拜郎中。北堂书钞设官部
议郎十二人，秩比六百石，不属署，不直事。侍御史迁补博士、诸侯王郎中令。北堂书钞设官部
谒者仆射，秦官也。仆，主也。古者重武事，每官必有主射以督课之。〔七八〕后汉书光武纪注、北堂书钞设官部
孝明皇帝丁酉诏书曰：「谒者，尧之尊官，所以试舜于四门。」北堂书钞设官部
明帝诏书：「昔燕太子使荆轲劫始皇，变起两楹之闲。其后谒者之引客，持匕首剑刺腋。高祖偃武行文，故易之以版。」北堂书钞设官部
谒者皆着缃帻大冠、〔七九〕白绢单衣。北堂书钞衣冠部、太平御览服章部〔八０〕
谒者三十人，秩四百石，掌报章奏事及丧吊祭享。北堂书钞设官部
谒者三十五人，以郎中秩满岁称给事，未满岁称灌谒者。后汉书雷义传注
旧河堤谒者居之。水经注济水
公车司马令，〔八一〕周官也。秩六百石，冠一梁，掌殿司马门，夜徼宫中，天下上事及阙下，案：和帝纪注引作「诸上书诣阙下者，皆集奏之」。凡所征召，皆总领之。李合以公车司马入为侍中。汉书百官公卿表注、后汉书光武纪注、和帝纪注、三辅黄图二、北堂书钞设官部、太平御览职官部
北宫卫士令一人，秩六百石。后汉书谯玄传注
凡居宫中，皆施籍于掖门，案姓名当入者，本官为封棨传，审印信，然后受之。后汉书窦武传注
崇贤门内德阳殿。后汉书顺帝纪注
未央大厩、〔八二〕长乐、承华等厩令，案：文选东京赋注引「汉有承华厩」。皆秩六百石。后汉书和帝纪注、三辅黄图六
牧师诸苑三十六所，分置西北边，〔八三〕分养马三十万头。汉书百官公卿表注、后汉书和帝纪注
廷尉责案上御史台。通典职官
光武时有以疑狱见廷尉曹史张禹，所问辄对，处当详理。于是册免廷尉，以禹代之，虽越次而授，亦足以厉其臣节也。通典职官、太平御览职官部
秦置典客，掌诸侯及归义蛮夷。汉因之。景帝更名大行令，武帝改曰大鸿胪。初学记职官部〔八四〕
鸿胪，景帝置。北堂书钞设官部
皇帝延诸侯王，宾王诸侯，皆属大鸿胪。故其薨，奏其迹，赐与谥及哀策诔文。通典职官
昔唐、虞宾于四门，此则礼宾之制。〔与〕鸿胪之任亦同。〔八五〕初学记职官部
宗正卿，秩中二千石。后汉书安帝纪注
长公主傅一人，私府长一人，食官一人，永巷长一人，家令一人，秩皆六百石，各有员吏。而乡公主傅一人，秩六百石；仆一人，六百石；家丞一人，〔八六〕三百石。后汉书皇后纪注
长公主官属，傅一人，员吏五人，驺仆射五人，私府〔长〕、食官〔
长〕、永巷（长）令、〔八七〕家令各一人。后汉书邓晨传注
</div>
    <div class="pagination">
<a href="汉官六种_page11.html">上一页</a><span>...</span><a href="汉官六种_page7.html">7</a><a href="汉官六种_page8.html">8</a><a href="汉官六种_page9.html">9</a><a href="汉官六种_page10.html">10</a><a href="汉官六种_page11.html">11</a><span class="current-page">12</span><a href="汉官六种_page13.html">13</a><a href="汉官六种_page14.html">14</a><a href="汉官六种_page15.html">15</a><a href="汉官六种_page16.html">16</a><a href="汉官六种_page17.html">17</a><span>...</span><a href="汉官六种_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
