<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 91 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 91 页/共 98 页</h1>
    <div class="content">　　吴虔裕性简率，发言多轻肆。金吾上将军王彦超告老休致，虔裕语人曰：“我纵僵仆殿阶下，断不学王彦超七十便致仕。”人传为笑。悦生随钞 

　　元祐名卿朱绂，君子人也。绍圣初，不幸坐党锢。崇宁间，亦有朱绂，平江人。初登第，欲希晋用，上疏自陈：“不幸与奸人同姓名，恐天下后世以为疑，遂改名谔。”蔡京果大喜，不次擢用。挥麈闲谈 

　　建中靖国初，有前与绍圣共政者，欲反其类，首建议尽召元祐诸流人还朝，以为身谋。未几，元祐诸人并集，不肯为之用，则复逐之。而更召所反者，既至亦恶其翻覆，排之尤力，其人卒不安其位而去。张芝叟时以元祐人先罢居长安。壁间有扇架题诗曰：“扇解招风，本为热时用；秋来挂壁，却被风吹动。”时余季父偶至长安见芝叟，道其事，指壁间诗为笑。避暑录话 按所指之人似是张商英 

　　李邺使虏归，谓“虏如虎，使马如龙，上山如猿，入水如獭。其势如泰山，中国如累卵。”时号“六如给事”。宣和遗事 

　　京兆醴泉主簿蔡绳，得饥疾，每饥，立须啖物；稍迟则顿仆闷绝。怀间常置饼饵，虽对贵官，遇饥亦须啖龁。绳有美行，博学有文，为时闻人，终以此不幸，无人识其疾。梦溪笔谈 墨客挥犀同 

　　进士李居仁与郑辉为友。居仁须尽白，辉少年轻侮之，乃呼为李公，居仁于是尽摘其须。辉一日见居仁，阳惊曰：“数日不见，风彩顿异何也？”居仁整容喜曰：“何如？”辉曰：“昔日皤然一公，今日公然一婆矣。”墨客挥犀 

　　邓知刚任待制，守军器监。形貌魁伟，每以横金炫众，未尝衣衫。京师谚曰：“不著凉衫，好个金棱快活三。”盖一时以肥人为快活三也。可书 

　　庆历间，卫士有变，震惊宫掖，寻捕杀之。时台官宋禧上言：“蜀有罗江狗，赤而尾小，其儆如神。愿养此狗于掖庭，以警仓猝。”时谓之“宋罗江”。又有御史席平，因鞫狱上殿，仁宗问其事，平曰：“己从车边斤矣。”时谓“斤车御史”。治平间，英宗再起吕溱知杭州。张纪弹之曰：“昔知杭州，宴游废政。朝朝只在湖上，家家尽发淫风。”尤为人所笑。东轩笔录 

　　冲晦处士李退夫，作事矫怪。携一子游京师，居北郊别墅，带经灌园。一日老圃请撒园荽，俗传撒此物，须主人口诵秽语，播之则茂。退夫固矜纯节，执菜子于手，撒之，但低声密诵曰“夫妇之道，人伦之始”云云。不绝于口。夫何客至，不能讫事，戒其子使毕之。其子尤矫于父，执余子咒之曰：“大人已曾上闻。”皇祐中馆阁以为雅戏，凡曰“澹话清谈”，则曰：“宜撒园荽一巡。”湘山野录 

　　乾道间，林谦之为司业，与正字彭仲举游天竺，小饮论诗，谈到少陵妙处，仲举微醉，忽大呼曰：“杜少陵可杀！”有俗子在邻壁闻之，遍告人曰：“有一怪事，林司业与彭正字，在天竺谋杀人。”或问其所谋杀者为谁，曰：“杜少陵也，不知是何处人。”闻者绝倒。鹤林玉露 

　　岭南监司，有但中庸者。一日有朝士同观邸报，见岭南郡守，以不法被劾，朝旨令但中庸根勘。有一人辄叹曰：“此郡守必是权贵所主。”问：“何以知之？”曰：“若是孤寒，必须痛治。此乃令但中庸根勘，即是有力可知。”同坐者无不掩口。其人悻然作色曰：“崛直宜为诸公所笑！”竟不悟而去。老学庵笔记 

　　钟弱翁所至，好贬驳榜额字画，必除去之，出新意，自立名为重书之。然书实不工，人皆苦之。尝过庐陵一山寺，有高阁壮丽，弱翁与僚属部曲拥立，望其榜曰“定惠之阁”，旁题姓名漫灭，弱翁放意称谬。使僧梯取之，拂拭就视，乃鲁国颜真卿书。弱翁顾谓客曰：“似此字画，何不刻石？”即令刻石。传者以为笑。钟传字弱翁，章惇党也。墨客挥犀 

　　袁应中，博学有时名。以貌寝，诸公莫敢荐。绍圣间蔡元度引之，乃得对。袁鸢肩上短下陋，以广颡尖额，面多黑子，望之如洒墨。声嗄而吴音。哲宗一见，连称太陋。袁错愕，不得陈述而退。缙绅目为“奉敕陋”。朝士王迥，美姿容有才思。少年不持重，为狎邪辈播入乐府。今所歌“奇俊王家郎”，乃迥也。元丰间，蔡持正荐可任监司。神宗忽云：“此乃奇俊王家郎乎？”持正叩头谢。萍洲可谈 

　　绍兴乙卯夏大旱，车驾在临安，诏禁屠宰。谏议大夫赵霈上言：“自来断屠，止禁猪羊而不及鹅鸭，请并禁止。”舍人胡寅曰：“一疏无二百字，而用鹅鸭字以十数。闻虏有龙虎大王，脱或入寇，宜以鹅鸭谏议拒之。”闲燕常谈 

　　张鼎为太常博士，用鸡肋为鸡肘，时称“鸡肘博士”。张氏可书 

　　靖康间，有解习者，为郎于朝，未尝与人接谈。虏骑南寇，择西北守帅，时相以其谨厚不泄，谓沉鸷有谋，遂除知河中府。习别时相云：“某实以讷于言，故寻常不敢妄措辞于朝列。今一旦委付如此，习之一死不足惜，窃恐朝廷以此择人，庙谟误矣。”解竟没于难。世人饶舌掇祸者多矣，而习乃以箝口丧躯，昔所未闻也。挥麈后录 

　　世谓浙人孱懦，钱俶时有宰相姓沈者，倚为谋臣，号“沈念二相公”。方朝廷加兵江湖，俶大恐，集群臣问计。沈相出班奏事，皆倾耳以为必有奇谋，乃云：“臣是第一个不敢去底。”朝廷渡江时，人呼诸将，皆以第行加于官称，刘三、张七、韩五、王三十，皆神武五军大将。王三十者名＜王燮＞，人以太尉呼之，所至辄负败。时谓“沈念二相公”，二百年后始得“王三十太尉”为对。鸡肋编按刘为光世，神武五大将为刘、韩、张、杨及王＜王燮＞也。 

　　傅崧卿子骏，以都司奉使二浙回行在，时王唐翁、张全真为参政。子骏既至，诸公问以部使者郡太守治状。子骏曰：“浙东提点刑狱王翿殊不职。”次欲启知明州张汝舟，始悟适犯唐翁讳矣，王名绹思所以避之。卒然曰：“明州张守尤无状！”顷刻间，二执政姓名并犯之。张名守。挥麈后录 

　　建炎苗、刘之变，内侍遇害至多。有秦同老者，自扬州被命至荆楚，前一日还行在，尚未得对，亦死焉。又有萧中道者，日侍左右，忽得罪黜为外郡监，当前一日出城，遂免。老学庵笔记 

　　程子山，绍兴初为史官，以狂躁得罪归蜀。迁靖州，表谢曰：“为其自作弗靖，故使谪居是邦。”人以为善自状也。寓简 

　　绍兴间，张扶少持除祭酒。时祭酒虚位久，前驺接呼赴监供职。学前居民惊惧曰：“官来捕私酒。”清波杂志 

　　赵良嗣与王瓌使女真，随军攻辽上京。城破，有诗曰：“建国旧碑胡月暗，兴王故地野风号。回头笑问王公子，骑马随军上五銮。”上京，耶律氏之咸镐，良嗣仕其国，贵为九卿。一旦决去，视家国颠覆，殊无禾黍之悲，反吟咏志喜，其人可知。桯史 

　　荆湖转运判韩之纯，轻薄不顾士行，平日以“浪子”自名，嬉游娼家，刺淫戏于身肤，酒酣则以示人。又有赃败官王训，居鄂州草市卖私酒，妻女婢妾结识总漕，两司属官群饮于训家，污秽无所不至。两司公事，训独占断，人呼王训家为淫窟，又呼“关节塌坊”。之纯亦往来训家。三朝北盟会编 

　　余嵘为舍人，素不习此。有表侄应子和镛文得典诰体，时为安吉宰，安吉去行都三日可达，余草制皆取之安吉。省吏促请，余之左右必晓之曰：“安吉之人未回。”陈正甫贵谊直玉堂，凡常行词，皆属潘子高拟稿，陈索潘文，晷刻不差，且遣皂衣立门以俟。潘性至密，唯予知之。陈每馈潘酒，富甚，尝与予共酌。四朝闻见录 

　　绍兴间，张叔夜之子常先为江西常平使者，有小官上启，其自序处曰：“叔夜粗疏，次山漫浪。”常先大怒曰：“我爷何尝粗疏？”诚斋诗话 

　　李知几名石，乾道间守眉州。姓石者改为右，教官命题“予击石拊石，百兽率舞”，知几曰：“君欲棰石使畜辈笑耶！”吹剑录 

　　崔福，故群盗也。从陈子华捕贼有功，积官刺史，后从陈留南昌。一日倅与郡僚宴滕王阁，崔怒其不见招，适至府治前，民有立牌诉冤者，崔携其人直至饮所，责以郡官不理民事，嗾诸卒尽碎饮具，官吏皆奔逸窜去，莫敢挼其锋。齐东野语 

　　海寇郑广，陆梁莆福间，官军莫能制，自号“滚海蛟”。有诏勿捕，命以官隶帅阃。广旦望趋府，群寮无与立谈者，广郁郁弗言，一日群僚或及诗句，广曰：“郑广粗人，有拙诗白之诸官可乎？”众属耳，乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　徐霖，三衢人，为南省第一。首伏阙诋史嵩之，于是虚名顿增。其居衢也，于所居画诸葛武侯像，终日与之对坐。诸阉畏其吻，竞致金帛，皆受之。回字云：“承惠兼金束帛，具见尊贤崇道之意。”凡士子之来受教者，皆拜庭下，霖危坐受之，不发一语，瞑目坐移时，豁然而起。有黠者俟其瞑目，亦效之；俟其跃然而起，亦起从之。霖曰：“汝已得道矣。”随行一童，厅吏或以果饵与之，霖适见，并厅吏解天府，谓某吏坏其太极。都城无不传以为笑。尝目赵汝腾为大宗师，己为小宗师，递相汲引。察官萧泰来数其十二狂，于是声名扫地矣。癸辛杂识 

　　王叔知吴门日，名其酒曰“彻底清”。锡宴日，伶人持一樽夸于众曰：“此酒名彻底清。”既而开樽，则浊醪也。傍诮之云：“汝既为彻底清，何以如此？”答云：“本是彻底清，被钱打得浑了。”齐东野语 

　　宝庆丙戌，袁樵尹京，于西湖三贤堂卖酒。有人题壁曰：“和靖东坡白乐天，三人秋菊荐寒泉。而今满面生尘土，却与袁樵课酒钱。”柳亭诗话 

　　方岩王侍郎，江西破贼归，小舟迫窄，自叹曰：“今为摺叠侍郎矣。”宋诗纪事 

　　庆元、嘉定以来，乃有诗人为谒客者，干求一二要人之书，谓之阔匾，副以诗篇，动获千万缗。如壶山宋谦父一谒贾似道，获楮币二十万，以造华居。钱唐湖山，此曹十百为群。阮梅峰秀实、林可山洪、孙花翁季蕃、高菊磵九万，往往雌黄士大夫，口吻可畏。瀛奎律髓 

　　淳熙十五年，监察御史陈贾，论道学欺世盗名，乞加摈斥。时太学生为之语曰：“周公大圣犹遭谤，伊洛名贤亦被讥。堪笑古今两陈贾，如何专把圣贤非。”道命录 

　　胡卫、卢祖举在翰苑，草明堂赦文云：“江淮尽扫于胡尘。”太学诸生嘲之曰：“胡尘已被江淮扫，却道江淮尽扫于。传语胡卢两学士，不如依样画葫芦。”鹤林玉露 

　　元丰间，夏戎之母梁，引兵猝至保安军，人心危惧。有娼姥李者，得梁阴事甚详，乃掀衣登陴，抗声骂之，尽发其私。虏人皆掩耳，并力射之不能中，李氏言愈丑，虏人度李终不可得，遂引去。梦溪笔谈 

　　契丹既有幽、冀及雁门以北，亦开选举以收士人。幽州刘氏昆弟六人，其名曰一□此字不明、二玄、三嘏、四端、五常、六符，皆在被遇。三嘏四端，后尚伪主。庆历年，三嘏携嬖妾偕一子投广信军，情词悲切。自言伪主凶狠，皆有所私，久已离异，今秋虏主逼令再合。伪主凶狠，必杀其妾与子，故归。朝廷颇询其国内机事，朝廷以三嘏虏壻，位显，恐纳之生衅，乃遣还。三嘏至幽州，其妻乃杀其妾与子，械三嘏送虏主帐前。以其兄弟方委任，遂贷其死，使人监锢之。儒林公议 

　　冀州城南张耳墓，在送客亭边。戎使林迓者，彼之翰林学士。指以问知州王仲平，仲平告之，固不知张耳何代人也。大使耶律防谢曰：“契丹家翰林学士，名目而已。”邻几杂志 

　　建炎航海之役，张俊既战而弃鄞。兀术入之，即日集贾舟，募濒海之渔者为乡道，遂将犯跸，而风涛稽天，盘薄不得进。兀术怒，躬命巨艘张颿径前。风益猛，桅舞舷侧，窘惧欲却，而未脱诸口也。遥望大洋中隐隐一山，顾问海师此何所，对曰：“阳山。”兀术慨然叹曰：“昔唐斥境极于阴山，吾得至此，足矣。”遂下令反棹。其日御舟将如馆头，亦遏于风，不尔几殆。盖天褫其魄，而开中兴云。龙舒在淮最殷富，金自乱华，浙江无所不至，独不入其境。说者谓其语忌，盖舒之比音输也。桯史 

　　金熙宗亶皇统十年，夏，龙见御寨宫中，雷雨大至，破柱而去。亶大惧。左右以为当肆赦以禳之，遂召当制学士张均视草。其中有“顾兹寡昧”，及“眇予小子”之言，译者不晓其义，乃曰：“汉儿强知识，托文字以书我主上耳。”亶惊问故，译释其义曰：“寡者孤独无亲，昧者不晓人事。眇为瞎子，小子为小孩儿。”亶大怒，亟召均至，持其说未及对，以手剑□(未□攵)□刀□其口，棘而醢之，竟不知译之为愚为奸也。桯史 

　　章庄简楶五亩园，其后章子咏华藏娇其中，长曰碧桃，工诗词，著微波集。次曰红豆、擅丝竹。兀术陷城时，碧桃随章子殉难。红豆被辱不能起，火化于楼台一炬中。有婢春雪，检章子、碧桃之首，归葬西崦山。烬余录 





●宋人轶事汇编卷二十 

　　故事事无主名，不能以人系者，辑为故事、杂事两门，统朝野记之。常然者入故事，偶然者入杂事。 

　　国家故事，天子诞节，宰臣率文武百僚，班紫宸殿下，拜舞称庆。宰相独登殿，捧觞上天子万寿。礼毕，赐百官茶汤，罢。于是天子还内，则宰臣夫人亦率执政夫人班福宁殿下，拜而称贺。宰臣夫人独登殿，捧觞上天子万寿，仍以红罗销金须帕系天子臂，退复再拜，遂燕坐于殿廊之上。此儒臣之至荣。铁围山丛谈 

　　常朝之日，侍从官先次入起居毕，即左右分行侍立于丹墀下，谓之蛾眉班。儒林公议 

　　中书门下班分东西向，谓之蛾眉班。南游记旧 

　　迩英、延义皆祖宗所建。讲官赐坐赐茶汤，无外廷跪拜之礼。迩英阁前槐后竹，双槐极高而柯叶拂地，状如龙蛇，或谓之凤尾槐。曾子开诗云：“凤尾扶疏槐影寒，龙吟萧瑟竹声乾。汉皇恭默尊儒学，不似公孙见不冠。”苏子由诗云：“铜瓶洒遍不胜寒，雨点匀圆冻未乾。回首曈昽朝日上，槐阴对舞覆衣冠。”皆谓此也。墨庄漫录 

　　文德殿，百官常朝之所也。宰相奏事毕，乃来押班，常至日旰。守堂吏卒好以厚朴汤饮朝士，朝士久无差遣者，厌苦常朝，戏为诗曰：“立残阶下梧桐影，吃尽街头厚朴汤。”亦朝中之实事也。温公诗话 

</div>
    <div class="pagination">
<a href="宋人轶事汇编_page90.html">上一页</a><span>...</span><a href="宋人轶事汇编_page86.html">86</a><a href="宋人轶事汇编_page87.html">87</a><a href="宋人轶事汇编_page88.html">88</a><a href="宋人轶事汇编_page89.html">89</a><a href="宋人轶事汇编_page90.html">90</a><span class="current-page">91</span><a href="宋人轶事汇编_page92.html">92</a><a href="宋人轶事汇编_page93.html">93</a><a href="宋人轶事汇编_page94.html">94</a><a href="宋人轶事汇编_page95.html">95</a><a href="宋人轶事汇编_page96.html">96</a><span>...</span><a href="宋人轶事汇编_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
