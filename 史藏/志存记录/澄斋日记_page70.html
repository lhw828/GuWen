<!DOCTYPE html>
<html>
<head>
    <meta charset="UTF-8">
    <title>澄斋日记 - 第 70 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>澄斋日记 - 第 70 页/共 95 页</h1>
    <div class="content">十四日晴。沈玉卿（夔）自南来，汉卿之弟也。谈南事颇可笑。朗轩来夜话，连五夜矣。
忆亡友吴子蔚太守 
吾性毗平和，君情独激楚。针砭俱不嫌，弦韦互相补。促促一徂谢，悠悠十寒暑。
知交遍京洛，畴更喻甘苦。曩联南北邻，踏碎门前土。横肱共几读，击掌掷书舞。雪花扑窗灯，风声乱更鼓。争执或讙哗，颈赤目为努（〔眉〕皆当时实事也）。此味耐今思，此景恍昔睹。潢池纷盗兵，王室危一缕。痛泪话新亭，九京起随武。
十五日晴。镜湘来谈。接澜翁信，知署通永道篆，随手邮复贺之。傍晚，便衣祝献廷亲家生日。与润田饭于大观楼，觐枫作主人。朗轩夜来，更深始去，贻我新会橙十枚，价银元一圆，甘美异常，大润燥吻。余买各种糖款之，不啻小儿之乐。夜月又华，天清气朗，无异中秋，与朗、锡徘徊中庭甚久。
十六日晴。晨醒，宝惠来，言命三侄婿突于丑刻病殁。不胜惊诧，急命仆妇往视，知系发疹，为自己开方服药所误，病仅二日耳。年二十五岁，八旬祖母在堂，夙所钟爱，衰病之躯，何以堪之。有子二人，尚有遗腹。饭后偕锡兄坐人力车往唁献廷亲家（命三忠厚而质鲁，尝从余学医，授以《医学心悟》一部，粗能成诵，遽出行道，余极力阻之，不料其自毙也）。归路至东邻阿处诊小孩疾。郑、张二师明日解馆旋里，余叩首申谢并订明年之局，傍晚约至聚魁坊饯行，锡兄、朗弟、量婿作陪。散后，朗偕来寓，晋甫亦来，剧谈而去。闽人周慕西来谒。曾留学英国四年，德国七年，专精哲学。闻宝惠言，共和逊位条件十三项，已行下各部院，已由内阁电达孙文，俟得回音，即宣布矣。悲愤冤痛，几无生气。
十七日晴。授经来久谈，以新刻《梅村诗文集》见赠（后附诗话、年谱）。授经得钞本于梅村后人，以八百金付剞劂氏。较靳吴各本多出一百馀篇首，真吴集最完善之本也。
三兄亦来。戌刻至东城黄兽医胡同赴周慕西之约。宾主对谈，述泰西男女风俗甚详。慕西考中德国哲学博士，中后并刻所著文说，如吾国科举之刻朱卷相类。接大兄沪上书，并刘医脉案、药方相质证。又接宝骏常州信。
挽聂命三相攸以从女续螟蛉，读诗三复斯言，保身庶几南氏玉；平日视吾书若饥渴，为尔重弹此调，伤心欲碎伯牙琴。
十八日阴，大风。午刻立春，以春卷荐先人。世虽乱，礼不可废也。季超丈来午饭。
酉刻至全聚德，赴兰圃之约。又在大德通略坐，还医学堂欠款百金（已还二百金，下欠二百五十金）。三十岁以前，极能看书，而无力购置。四十岁以后，琳琅满架，反无暇研求。
自九月廿一日火焚吾书数十部，所喜精镌精校及余所夙嗜之本，皆庋置别室，未遭此劫。
经斯惩创，幡然动守约之思。即如《黄氏日钞》，乃吾三十岁前所欲读不得者，去年买得明刻仿宋本，颇喜之；然列诸架上，迄未翻阅也。世局大变，自分永作江湖逸民，不复与闻政事，唯取益身心、娱性情之书，送此未死之岁月，正是细读《日钞》之时矣。拟每曰读二三卷，以收桑榆之益。
十九日晴。午初犹酣卧，为陈哲甫来唤醒，略谈而去。未刻至利仁义塾，率生徒廿七人，在至圣先师前行三跪九叩礼放学，生徒又向余拜谢。在恒裕久坐，偕润田赴福兴居晚饭。寄常州吕五舅书。
东坡先生生日，年例悬画像于三松精舍，陈书帖花果，招同人醵饮为乐，今也何时，而联高会！改辍斯举，乃作长歌纪之先生生景祐，正当全盛时。其殁在靖国，政衰时已危。犹幸未遘靖康乱，免向王城 
歌黍离。人生遭逢有定分，堕地便已殊欢悲。（〔眉〕开口从生日起，即紧切时事，着想迥绝恒蹊。）长安腊雪梅花暖，年年蕉觞奠琳馆。菜几图书发古香，衡门冠带抒诚款。吁嗟乎乾坤厄运穷于子，黄天忽生苍天死。孤嫠弃纬恤宗周，我辈何心述诗史。（〔眉〕接笔雄奇跌宕。黄天事用来精确。）先生况抱忠义心，英灵万古长鉴临。下视风尘同一哭，香花虽洁神非歆。於嗟乎，峨嵋山边有乡树，晚年却向常州住。我不能笠屐归耕阳羡田，又不愿芒鞋重踏皇城路。垂老光阴春梦婆，寥空一鹤飞何处。因公生日发深悲，朔风萧萧愁日暮。（时事为古今未有之局，诗即为古今祝东坡生日未有之诗。独辟町畦，尽扫门面语，却又细针密缕，丝丝入扣。）
二十一日晴。澜翁赴任过京师，作竟日畅谈。朗轩、晋甫均至。闺人自制肴，晚饮，夜深始散。澜翁述初七日午前，三日并出，白虹竟天，环日而贯之。未刻日已偏向西方，其上忽现五彩气一条。又上有月牙式，与日相背，亦五彩灿然。不知是何祥也。
二十二日晴。澜翁已起身。忽接承庆侄快信云：督辕牌示，署通永道恽某不谙军政，无庸前往，改委李某署理（李为驻通姜军营务处）。宦场变幻愈出愈奇。急发快信寄通。三点钟赴隐公之约，座唯宋芸子前辈、龙子恕同年，杯酒谈心，颇得友朋之乐。戌刻至六国饭店，与交通社德友七人共饭，详议社事。七人皆能作华语，精究华人性情风尚，兼考政治。青岛地方官缺出，则于社员中简任。其立社宗旨在是。外国因地择材，其不苟也又如是。接业舅信，知大兄在沪卧病颇剧。
二十三日晴。饭后携《梅村年谱》，坐厅事梅花丛中读之。香满襟袖，心境怡然。谱载唐孙华咏明南都诗，极言弘光之为伪托，故不敢见童妃。又言王之明实为真太子，与余从前持论适符。亚蘧来访，余致大兄欲赘姻南方之议，亚蘧允之。客去，至聂处复诊其二令嫒病（命三殁后，其长男黑儿病传染，为市医古姓误诊，一日夜而殇。其父子皆死于石膏。古医则坚持所见，不为变。从前翊虞侄父子均为苏济帆大剂石膏所杀，同一痛心）。余用药一遵春间在常所得《痧症治要》之法，以解结活血为主（香附、陈皮、红花、茜草之类），而忌苦寒，遂收回生之效。惜不使古医知之，即使知之，恐彼亦怙过不肯服善也。连日看《黄氏日抄•孝经》、《论语》两卷。东发说《论语》，谓圣人言语简易，而义理涵蓄无穷。不善学者求之过高，从而增衍新说，又或浩浩长篇，多自为之辞，于经反失之远。
故其诠解唯就本文寻绎，不于句中添出字眼，不于句外插入意见，最为得之。即如侍坐言志，喟然与点一章，宋明儒者务求深远，玄之又玄，播弄话头，几成魔障，余极不喜。今读先生所说，平实简易，如拨云雾而见青天。昨为隐公述之，隐公欣契至再。上灯送灶。
二十四日晴。接澜翁通州信。傍晚至通记取度岁资。朗轩、楚南踵至，晚饭后归。
儿辈问作骈文作诗之法，为详细指点。噫！此道将绝响矣。词章之学，断非枵腹所能效颦，必须熟读前后《汉书》、南北八代史、《文选》，以充根柢而储材料，乃能脱离伧俗，斐然成章。
二十五日晴。未刻至华德交通社访柯理尔。又访民政赵大臣探问镇靖闾阎消息，知懿旨已宣布辞位。呜呼！国竟亡矣。三万六千场之欢娱，极于亲贵；二百七十年之宗社，渺若云烟。天耶人耶，真堪痛哭。闻智庵言：皇太后今日召见阁臣及国务大臣，谕云：子三年中深居宫中，不预外事，一般亲贵，无一事不卖，无一缺不卖，卖来卖去，以致卖却祖宗江山。言至此，失声大哭。少停又言，亲贵至今日，不出一谋，事后却说现成话，甚至纷纷躲避。只知性命财产，置我寡妇孤儿于不顾。即朝臣亦纷纷告退。卿等独在此勉力支持，予甚愧对卿等。又云，予当率皇帝退居颐和园，让出宫殿。诸臣咸奏云：条件中虽有此说，然大内有太庙、社稷坛，内殿又有祖宗圣像，断非民国所敢居住。且大总统只有办事公所，并不能深居宫殿。又况皇太后为天下生灵让退，民国必十二分优礼，万无他意，请皇太后放心。遂奉懿旨而出。毓鼎闻之，不禁垂泪。自武昌乱起，至今不过一百二十日。 
八月十九以前，犹是太平一统江山也。自来亡国，无如是之速者。其实乱亡之祸，早伏于十年之前。光绪庚子以后，孝钦显皇后未免倦勤，又鉴于义和团之乱，肇白宫廷，于是遇事一意脱卸，唯求及身幸免，不复作永远苞桑之计。迨景皇升遐，利于拥立幼冲，不致翻戊、庚两案，以神器之重，授之暗懦孱王。父监子国，而君为虚位。名之不正，莫过于斯。
醇王承述父志，排斥汉人（重满轻汉，始于高宗，老醇王猜忌汉人尤甚）。劻耄而贪，泽愚而愎，洵、涛童骏喜事，伦、朗庸鄙无能，载搏乳臭小儿，不足齿数。广张羽翼，遍列要津，借中央集权之名，为网利营私之计，纪纲昏浊，贿赂公行。有识痛心，咸知大祸之在眉睫矣。譬人恣情纵欲，元气久离，偶触外邪，立蹶不救。昌黎所谓“其绝必有处”，即无革命军，亦必有绝之者矣。呜呼！二百馀年培之而不足，三年馀覆之而有馀。所可痛者，幼主无辜，遭此屯蹇耳。深宵书此，悲愤交并。嗣此不复论朝局矣。湖滨旧史识。
二十六日阴。晨起祀神谢宅，犹是先朝冠服也。王酌升太守以所藏字画向顺直学堂押借二百金。酌升维持堂局，力筹巨款，有功于堂，余与连雨亭商，允所求。特至恒裕取款面致，立券而归。隐公来畅谈。夜，微雨。看《日抄•论语》、《孟子》。
二十七日阴。亢燥已久，天地之气不能遽合，故雪意犹馀，然氤氲之气已渐凝矣。
即此足悟阴阳消长之征。午饭后静坐梅间，领略香味。看小儿女放风筝，采涧夫人闻声至前庭，吾持竿，夫人握线，儿童拍掌，而沙鹰飘摇于天半矣。陆季良、钱晋甫来夜谈。季良说南军情形，可发一笑。晋甫善述故事，有条有理，有声有色，听之忘倦。乱世残年，尽消岑寂。客去仍看《日抄•毛诗》二卷。忆戊申十二月，皇上即位，升太和殿受贺，大声痛哭，不肯升座，频言我不愿居此，我欲回家。监国强抑之，竟未安坐。毓鼎时侍班于御座前，见上号哭过甚，恐损圣体，急谋于御前大臣肃亲王，传谕殿前，草草成礼。拜跪未毕，侍阉即负之而去，且云：“完了，回去罢。”毓鼎即觉其不详。今日果应“完了”、“回家”之语。
二十八日晨醒，闻扫雪声，起视积约四五分，天已放晴。为晋甫写联一付，特署宣统年号。季良复来谈。以马车押银三百两，傍晚至恒裕一行。夜风如吼，独坐话兰簃看书，如在深山中。又看《日抄•尚书》一卷。先生说太康失国在河北，其弟仲康即位于河南。
子相嗣立，为羿所迫，迁都帝邱，旋为羿灭。相后生少康于有仍，卒借遗臣之力以复国（此非原文，余约略记之）。三千年前情势瞭如。
二十九日晴，大风。一日料理账目，年年老套也。凡极便之事，便是极累之事，欠账其一也。季良来，午饭。傍晚，倦卧无聊，乃访朗轩叔侄剧谈。归寓，晋甫在此。
三十日晴。作霖、千里、干卿、卿和均来谈。次媳生产艰难，延妇婴医院美国女医来收生，用机器将孩取出，男也。时为壬子正月初一日子时，取名清宝。夜迎祖先神影。子刻接灶。
十二月二十五日作日短风严急景催，天门望断五云来。鹃啼化血魂难返，蜡泪成堆骨尽灰。先庙未闻乱北地，故人空欲哭西台。早知汉祚终难复，丞相当年枉费才。
辛亥除夕守岁堂堂岁月随朝政，落落衣冠与我亲（此时虽未改服色，然朝官已以清朝衣冠为耻，余父子则仍旧服也）。先祖宁知王氏腊，晓钟弥恋汉宫春。偏闻梓舍传生子（次儿夜半得男，乃壬子岁正月初一日子初一刻），忍见蓂阶废建寅（民军改用阳历，今日乃二月十七日也）。诘旦慈宁门外路，疏槐短柏总伤神（皇太后率皇上仍御殿受贺）。 
澄斋日记
壬子正月初一日晴。焚香谢天。东北向我宣统皇上行三跪九叩礼（宝惠亦随行礼）。
在至圣先师前率儿辈行三跪九叩礼。在祖先前行礼。饭后至三兄处及五叔岳母处。三兄旋来此，在内室作竹戏，夜分始散。余则静坐簃中，看《通鉴•后汉纪》一卷，梨洲文十数篇。
初二日（二月十九号）（〔眉〕夹注新历，为对于外人酬应计也。）晴。承庆侄自津来拜年。锡兄、珩弟、刘孟禄、曹占一、黄禹巽均来。傍晚赴梅叟约，内庖甚精。
致萧隐公简改岁之后，别是一番世界。弟唯枯坐书斋，与古人晤对，不复问门外事矣。兄欲观《黄氏日抄》，因弟正读首函未毕，是以迟迟。兹特送上一函。东发先生为宋遗臣，终死国难，志节皎然。其说经宗旨，但就原文寻绎，其义自见。凡后儒节外生枝，以衍新意，衬贴字句以就己意者，皆所不取，最为平实简易。唯说《春秋》所书年月，皆指为夏正，愚意不能无疑。夫子论为邦，志在行夏之时，与殷辂、韶舞同为想望之辞，而平日则俱从周制。岂有秉笔修史，而改本朝正朔之理？况二月无冰，十月雨雪，固合乎时令之正，夫子乃特书之以纪异，自是周正无疑。兄阅此数卷后，望赐教为幸。
壬子正月初二日湖隐手启。
初三日（二十号）饭后至锡三、润田、朗轩处拜年。皆通谱兄弟也。晚，落神影。
雨水节。
初四日（二十一号）晴。隐公、朗轩来作半日谈。接五妹信。汉献帝建安二十四年，魏王操薨，子丕嗣王位，次年改元延康。八月，魏受汉禅，改元黄初。夫业将取而代之矣，忽又改元，其意何居？盖建安年号，士民沿用已久，骤予革除，未免动人视听，故仍借汉帝手中，将建安二字取销。然后从延康渡入黄初，则以渐而移，人自不觉矣。奸人用意之巧，千载下犹可推测而得之。曹操初得政，下令用清议不容之士。后人咸詈其败坏风俗，此未喻孟德用心也。东汉尚名节，自好之士，多不肯仕于乱朝，不得不舍品取才，供我驱使，而不为我梗。此乃一时权宜之计，迨大势已定，必更崇节奖忠，以固根本矣。即陈轸所谓“在人欲其报我，在我欲其骂人”之说也。（〔眉〕此二条余颇以为独得之见。）
（〔眉〕清高宗编《贰臣传》，亦是此意。在开国之初，唯恐人之不贰于我，迨天下大定，则又恐人之贰于人矣。男惠附注。）
初五日（二十二号）晴。晨起祀神。饭后便衣至工艺局祝黄慎丈生日，顺游厂甸而归。目疾不敢观书，枯坐簃中，收视返听，静摄此心。晋甫来谈。接吕五舅信，又史文甫上海信。
初六日（二十三号）晴。饭后无聊，至通记一行，适朗轩在坐，高仲瑊前辈又自宣化来，相与剧谈，夜饭后始归。刘表为荆州牧，移州治襄阳。后入魏为荆州刺史治所。蜀、吴所争之荆州，皆在南郡，为今荆州府治。吴大帝迁都武昌，为今武昌县（县有吴宫故址）。今之武昌府江夏县，吴为夏口。
初七日（二十四号）至十一日。因目红，不敢作字，未记。 
十二日（二十九号）阴。午饭后偕锡兄访任觐枫，同至大舞台观剧，夜，饭于大观楼。九点钟，取道宣武门归。京师前三门，旧例正阳上灯时下键，十一点钟即开，以便入朝官员。若出城人车，则须待天明。崇文、宣武两门，则上灯下键，天明始启。庚子后，外国使馆及各洋行夜间屡呼正阳门，门官不敢违。而正阳、崇文之间，外人又自辟一门，闭中门无益，遂奏明彻夜开放出入。崇、宣犹如故也。最为无理，岂盗贼必由于二门乎？寓东西城者有事于城外，入夜必迂绕中门，咸称不便。至是月初六日乃并启焉。正阳门独有四门，其在南一门，唯祀南郊时，跸辇所经，偶一开，馀日则永闭。至是亦并启之。甫抵家，即闻东城枪声震地，遥望火光烛天，有第三镇兵变之事。第三镇者，为项城旧兵，向驻东三省。客腊将宣布朝廷逊位诏书，恐禁卫军作梗，特调此军入城以制之。素骄横不戢，尝殴伤日本兵。项城欲借以威众，大局虽定犹不迁。在前敌时，特加月饷一两，以其驻京裁之，军心固已愤怒思乱。适南京专使唐绍怡，蔡元培等来京，一般浮动喜事之徒，思有以媚之，勒令商户遍悬五色旗，创提灯会，大书“革命党之功”五字，招集群不逞，携剪刀迫人截辫，如饮狂药。是日，群诣帅府园，劝诸军剪发，不从，则丑语以辱骂之，遂哗变。镇兵之在齐化门外者，闻枪声，以炮攻门而入，内外相合，先拔五色旗，攻石大人胡同袁府，为卫队机关枪所拒，不得入，复赴法政学堂杀专使，均匿暗陬，搜之不获，掠其衣物而出。赴东安门，禁卫军伏桥上拒之，又不得入。遂肆焚掠，北至北新桥，南至使馆界，东抵城墙，西抵皇城，其中灯市口、丁字街，皆罹其祸。到处纵火，逢门劫掠。
项城闻变，匿窟室中，不敢发一令，听其饱载，排队鸣枪，出正阳门，掠西河沿、大栅栏、打磨厂、前门大街一带。至东车站，登火车，威逼司机人放汽开车，从容遁去。时天已大明，火犹不息。土匪掠其馀，莫敢枝梧。繁华锦绣场，一夜间变为焦土。
十三日（三月初一日）阴，天气愁惨，日色无光。项城下命令安抚乱军，使休息。
责成毅军（姜桂题所统）守西南城。军士扬言，第三镇兵均发财以去，吾辈独在此苦守，岂非痴人！外间又谣传总统放抢三天，西城商民即知大祸在眉睫矣。甫上灯，即闻枪声自南而北，火光时时出现。余知毅军亦肆掠矣，犹冀姜桂题出而靖乱。乃彻夜纵劫，并无一人弹压，巡警和之，地痞附之。黎明竟至南闹市口，距吾家数十步。余本和衣而寝，全家妇孺皆起，聚于一室，坐待到门。俄顷天明，居然幸免。是役也，北自新街口，南至宣武门，皆被其害，而南较轻于北。东西各街巷，则有至有不至，有掠有不掠。掠足后，或归营，或出外城。土匪拾其馀，有不存一草一木者。事后始知，乱兵已至西铁匠胡同（在吾巷后），将取道而南，经吾家趋闹市口，有警士语之曰，西南已抵城墙，皆畸零小户矣。兵乃折回。其从石驸马大街趋闹市口者，约七八十人。其时月色昏暗，遥瞩七爷府大墙，误以为城墙。途人复阻之曰，向西虽有三家，皆穷官，无足取。兵遂放排枪而去。此中有天幸，有人和，危险极矣。
十四日（初二日）阴。外间复扬言，今日轮抢南城。或言今夜掠各住户。商民皇皇惴惴，几不聊生。诅咒唾骂项城者，昌言不讳。东西邻来责言，谓民国已无自治之能力，将以兵力实行干涉，画界防守，如庚子故事。项城惭且愤，力以能保卫自任。乃发命令军法从事。责成民政部、步军统领、游击队加意防范。英、俄、德、法、美五国，合兵游街，以耀军威而镇人心。警厅传令下午六钟后，即断行人，行者以枪击之。通夜寂无一声，居然安靖。余解衣酣寝达旦。营务处满街杀人。凡抢一瓶一几者皆戮之，悬首稿街。警厅亦请大令长刀杀乱人，乱人稍惧。使十三日即严刑威众，何至有西城之乱。亡羊补牢，不太晚乎？大乱示子侄平时不留馀，用时无寸尺。种树好追凉，贮泉终解渴。感应只一机，如铁赴磁石。 
君子慎造因，乖和唯所择。但逞一朝快，遑知前路窄。翳桑一饭仁，竟解滔天厄。汝曹知此意，天和葆肝膈。春气生之萌，秋叶死之积。
十五日晴。（初三日）上元旧节。采涧夫人生日。晨起衣冠祭神。午刻合家祝寿。润泽、干卿、卿和、量能兄弟均来。饭后，三兄亦枉祝。余出城访隐公论学，干戈之气化为经籍之光，良友正未易得也。上灯祀先，市肆不通贸易，不能备物，聊展诚敬而已。接大兄上海电，问两宅安否，即电复均安。夜月皎然，人声俱寂。
十六日晴。（初四日）南园、晋甫、珩甫均来谈，人心稍定。余仍手一编自遣。接萧小虞亲家存问信，随手作答。十四日乱兵自京溃至天津，勾结本地乱兵土匪大掠河南北。
近数年，天津繁华过于上海，今乃付之一炬。北方元气，十年不能复矣。保定亦被抢，不论贫富，均存四壁而已。豢兵之害如是！五代骄兵之祸，将见于共和世界矣。
十七日晴。（初五日）午饭后至恒裕一行。
十八日晴。（初六日）惊蛰节。接常州电问安否，即电复平安。玉山侄自津来省视，其意可感。澜翁已全眷南旋，不向张镇芳手下讨生活矣。张为运使时，津人衔之次骨，乃令其坐镇北门。十四之乱，镇芳闻警先遁，其视陈贵阳之老成镇定，不啻霄壤。
十九日晴。（初七日）终日坐簃中，随意看书消遣。饭后步访东邻春茂之。接武昌管信。
二十日晴。（初八日）范俊臣、廖子方均宋省视（俊自山东来）。饭后偕锡兄访南园。
以日晷测日影，随节气为转移，向来不爽累黍，自初三日交雨水节后，置之日中，乃无影。
退至立春节，则一线显然。岂司天误排节气乎？抑太阳行度忽迟乎？前日既交惊蛰，置针于雨水，其影顿现，而惊蛰仍无影。余不通算术，当向畴人质之。（〔眉〕交春分节后更测之，针影并不差，然则非偶然也。初五日。）
二十一日晴。（初九日）郑先生自京南礼贤镇来。午初率两儿在先师位前行礼开学。
世界虽乱，书不可不读，道理不可不明。饭后出城至利仁义塾，为幼童三十人开学。大乱以来，学堂开学此为第一处矣。顺省三兄，交到大兄上海信，并由汇丰汇洋六百元（内有六房三百元）。五色旗又招飐于街衢，因项城明日受任也。然焚掠之馀，索然无生气矣。夫内外总厅欲媚其主，但于各厅区悬旗足矣。各店肆伤夷未复，创痛方深，怨咨之不暇，庆贺云乎哉！夜略设数肴请先生（鱼翅、活鱼、江瑶柱）。
二十二日（初十日）晴。朗轩、晋甫来，谈论方豪，忽闻城外有兵队相哄拔帜易帜事，皆惊而去。甚矣，忧患之伤人也。买宝应《朱止泉先生文集》，价洋二元。余于庚辰年在武昌，得先生所编《朱子分类文选》，笃好而熟读之，阅前序，知先生有《朱子圣学考略》，积十馀年心力而成。沉思研虑，深窥朱学要妙密切，渴思一见。阅十年，始得旧抄本于厂肆，价银五两，喜极加餐。治之三反，始于朱学粗得要领。今又得是集，庶几左右逢源矣。乃知天下事物，好之深，求之专，其乐有如是者。灯下读行状一篇，能阐明先生学悟精神紧要处。接大兄上海信，随手邮复。今日三点钟，总统受任时，突有大黄旋风自东北来，卷地而起。夜，风尤狂，合家破胆之馀，惴惴不敢安寝。杜诗云：“至今犹破胆，应有未招魂。”真道出遭乱人情味也。
二十三日（十一日）阴，大风惨栗，天顿寒。突闻城外有乱事，探之皆造言以惑众也。《大（小）雅》以讹言繁兴为大乱之象，向来颇疑为何至于此。今年历其境，始知不诬。茂之、茀田、润泽来谈。夜坐籍中，看《通鉴•光武纪》一卷，《朱止泉文》三篇。接次伯常州信。
答隐公二首 
世外桃源何处寻，入山只恐未山深。小窗梅影三更月，便是萧寥太古心。
闻君读《易》可忘饥，人世谁知有是非。悟彻此心无住着，水流云起总天机。
二十四日（十二日）晴。午刻偕锡兄、宝惠至大观楼西餐，觐枫作东。自十二日至今，坊馆不开，颇有食淡之苦，得此稍饱馋吻。甚矣，淡泊之不易久处也。学道近三十年，尚徇口腹之欲如此！归寓看医书一卷。接禹九上海信，问安否，随手作复，附呈上八叔信。
二十五日（十三日）晴。仍有风。饭后答访汪聘臣。又至恒裕兑现钱。灯下看《容斋续笔》一卷。偶看新小说《块肉馀生述》，中有数语云：“今日所宜为之事，勿贻留至于明日。缓忽者光阴之蝥贼也，当力擒之勿释。”又有云：“凡人每年进款至二十镑者，或糜费至十九镑十九先零六辨士。此即为世上福人，以所馀者尚六辨士也。若费至二十镑以外，则即为穷困之人。”皆名言也，后数语尤有至理，吾辈治生所宜服膺。余亦尝谓以岁入十万与岁入一万者较，厚薄固悬殊矣，然因入款多而或存息，或牟利，筹画忧虑，反为身心之累。入一万者，不敢过侈，量所入而节省用之，有时亦能有馀，而享受同适，身心泰然。
此在乱世为尤甚。凡人衣食足用，便是富翁，而子弟不至淫侈，盗贼不甚觊觎，其所得反过于富翁者。
二十六日（十四日）晴。干卿来谈。饭后晋甫及三兄皆来，薄暮始去。复上次远伯书。看《容斋续笔》。接朱少山济南信。余作东坡生日七言长古，梅叟首和之，高云麓、陈雪樵皆寄示和作，七古次元韵，仍能感慨淋漓，殊不易得。
二十七日（十五日）晴。饭后隐公、新吾均来谈。接笏斋信，又济南张亲家信，均随手邮复。子夜复起大风。
二十八日（十六日）阴，大风。一冬无雪，终日干风，枯燥极矣。余因半月来更衣不畅，用燕医生补丸攻之，今晨虽得畅解，而隐隐腹痛者竟日，神气亦觉不扬。盖攻伐猛药，虽快一时，而元气暗损矣。闻广东乱兵亦肆焚掠，火三日不灭，繁盛之区，顿成瓦砾。
民国无政府之害如此！去年革党起事，唯恐军队之不多，凶匪逃兵，俱收尺籍，综计各省不下百万。共和后，法当散遣，则相率出于劫掠一途。良民何辜，遭兹荼毒。接翁景之甥信，随即邮复。董筼峰、赵绍朴来谈。
第三镇兵大掠京师长安两日火熊熊，十室菁华九室空。可惜朔方好身手，不教报国建奇功。
二十九日（十七日）晴。未刻至顺直保卫总局（即农务总会地）总长冯男爵议事。
今日阅《民视报》，详载叛兵南下大掠深冀间，余携示男爵，亟筹保卫之策。归路见单牌楼横两尸马路旁，乃昨日所斩劫掠之匪徒也。灯下看《容斋续笔》一卷，《通鉴》王莽、淮阳王纪两卷。接史文甫、郭寄坪信，均随手邮复。又寄五弟妇信。
三十日（十八日）晴。六点钟起，至冯男爵处，与刘仲鲁、史康侯会齐，七点半钟，四人由冯处后门步行至前街二十四间房东三省文报处，谒新署直督张金坡，面商四事：一请为顺直保卫队筹的饷（兼议收津浦铁路货捐）；一请领旧式枪械，由保卫总局担保，发给州县民团；一妥筹散遣淮军之策；一饬运司催盐斤加价银两。金帅均力任其事。余又恳金帅挽留笏斋，为吾直保障。去年九月，吴禄贞叛兵逼保定，赖笏斋广设方略，获保安全。
此次乱兵大掠省城三日，藩司凌福彭匿迹天津，署臬司曹锐在衙坐视，不发一令、出一谋，俟乱兵饱飏，乃出而谈善后。大吏非人，一方涂炭。使笏斋坐镇，必有以救之也。唯笏是否肯就民国官职，则未可决耳。详谈一小时而出。金帅亦即乘火车赴津，佘等复回冯处进早点纵谈。十点钟归，假寐一小时。王晋老来谈，深心远识，朋辈罕有其匹。大乱将作， 
吾辈唯有沉机观变，以待事会之来。闲中工夫，练心、练气、练识，其最要也。灯下看《续笔》一卷。
致笏斋书昨与张金帅论津保焚掠之惨，痛恨大吏非人。因详叙去秋保阳扞御之功，盛推公才为天下两司第一，坚嘱金帅挽留，为一方保障。弟非敢以民国官职浼公也，正以天下方多事，吾党之有才识气魄者，早握事权，庶几异日得所藉手耳。公当默喻此意也。
一般无识之流，狂呼躁动，若大功已告厥成，而不知中国之祸，已悬眉睫。弟沉机观变，练心、练气、练识，以待事会之来。若得一障可乘，亦将搴裳以赴之。知我罪我，所不计也。舍公，莫发微言。
二月初一日（十九日）晴。五孙弥月，午刻祭告先人。吉甫来贺。饭后访吴子清谈。
子清于去秋简甘凉道，九月中道出蒲州，为乱兵所掠，仅以身免，沿途贷借而归，文凭虽未失，然官已去矣。看《通鉴•汉光武纪》一卷，《续笔》一卷。接昌黎王锡侯信。近日苦倦特甚，种种不适，年已五十，衰象见矣，曷胜太息！
初二日（二十日）狂风怒吼，黄霾蔽天，彻日夜不稍止，心烦，耳目俱昏，大非好气象也。友人为余言，正月廿二日，项城受任，午前有黑气两条，交亘半空，一小时始淡。
午后行礼时，黄旋风自东北来，乾坤昏暗，自此日后，无日不阴，五日不风，至今日几不成清宁世界矣。一日闷坐簃中，看《通鉴•光武纪》、《续笔》各半卷。梨洲先生编辑《宋元学案》，具有学史性质，与《明儒学案》义例不同，谢山所补尤该洽。黄东发先生《日抄》中，有《阙里世系考》一卷，大有宗教思想。
初三日（二十一日）晴。春分节。午刻偕锡兄率宝惠饭于大观楼。刘壬三来商学堂事。近今世运所趋，生人思想为之一变。从前学界各书，如汉宋之争，朱、陆、王之辨，儒释之分，以及陈陈相因之经解史论，靡靡无实之词赋文章，无当事功之考据，骈枝歧出之著述，皆将渐就淘汰。以数计之，当可减去十之五六。余尝患书籍过多，耗人精神，费人日力，而人辑一编（此类明朝人最多），家刻一集（滥觞于宋后，本朝为尤甚），灾梨祸枣，汗牛充栋，更为耗蠧之尤。倘能举以上所列而空之，唯存道德上、政治上之学说，纪载哲学家、实业家之所体验、发明，庶几执要钩元，人得读书之益，而世界收为学之用乎？（唐以前读书者多能致用，实因书少之故。）
初四日（二十二日）晴。王锡侯自奉天来，述东省事势极详，总兵张作霖由胡匪归诚，极有血性，不忘本朝，可敬可敬。饭后出城访梅叟，偕至广和居小酌，费洋一元。又访荫北深谈。看《续笔》一卷。《宋元学案》选录晦庵文语只两卷，大有道理。朱子生平于哲学极有工夫（哲学乃近来繙译东西洋名词，古人只以穷理二字概之），《语类》中与门弟子研究甚细，自来讲朱学者多略去，不录一字，唯取性理门面语论之。梨洲先生独见及此（朱子于植物、动物等学均着意）。从前讲朱学者，俱是就自家门路拣择，如阳明重本体，而晚年定论纯录本体语。安溪重工夫，而《朱子全书》纯录工夫语（名为全书，而不全实甚）。以及夏峰、当湖诸家莫不皆然。此只是各人自私之朱学，非真朱子也。果欲研精朱学，必须将文集语类数百卷，注释编辑十馀种，一一细读深思，方能见朱子真本领真面目。
初五日（二十三日）晴。饭后静坐簃中，读《通鉴•光武纪》毕。十馀年不能若是静专矣。珩甫来谈。灯下看《续笔》一卷。朱子门人问学者讲明义理之外，亦须理会时政。
朱子云，事变无穷，难以逆料，随机应变，不可预定。余从前亦谓政事如财兵选举诸制度，皆须平时逐一研究，方足应用。后来始知其不然。盖诸事俱有一个原则，其中利弊因革， 
亦各有其所以然。读史志及通典通考时，只要眼光识得要紧处，洞达治体，灼见本原，应用时自然措施得当。至于名物度数，届时逐处讨论不迟（即如盐务一项，各省制法不同，名称不同，因而办法亦不同，断不能预先一一识记）。学者如作为专门之业，精力工夫并归一处，又当别论。然亦须洞达治体，灼见本原，方为有用之学。否则刻舟求剑，仍无益也。
初六日赴农工商共进会。
初七日（二十五日）晴。大女生日，请余往吃面。
初八日（二十六日）晴。未刻至顺直学堂，赴顺直公益会，余被举为协赞员。本欲举余充副会长（冯南爵充会长），以迟到，不合互选之法，遂改举刘仲鲁、史康侯。散会后，就近访润田，留便饭。七点钟趁正阳门归。张筱云先生来自玉田，午刻率汀、振、闰、贵、樱谒圣开学。入吾门者闻南书房一片诵读声，犹是旧家气象，无不称为盛事。
初九日（二十七日）晴。午刻在便宜坊请郑、张两先生，梅叟、公度、锡三、润泽、干卿作陪。归寓，晋甫来谈。连日目疾不甚平复，不敢观书，唯枯坐默思《孟子》。吾于《孟子》，不主注疏，亦不主章句，唯本吾之心光、眼光，冥契圣贤微言大义，时时有独得处，始知象山六经注我，我注六经，自是超凡入圣语。终当著成一书（拟名曰《孟子通义》），以学说维持世界。
初十日（二十八日）晴。白桃、红桃俱放，春来第一花也。天寒甚，不减冬令。未刻赴顺直保卫局。归路访李润生，议借城根北洋小学堂为公益会事务所，不成。梅叟来访。
十一日（二十九日）晴。午刻饭于大观楼，觐枫作东。坐至申刻，又至斌升楼赴梅叟约，张振卿年丈明日旋济南，以饯别也。七十老臣，国亡被劫掠，尽罄其家（十二日夜事），仓皇去国，濒行一揖，余甚凄然。隐公来书，谩骂孟子。此隐公之隘而偏也，吾始终不敢附和。答书谓各尊所闻，各行所知，期无愧于圣贤。不欲更生辨难，致蹈口舌多而躬行少之弊。吾二人论学，不谈孟子，未为不可也。
评论朱子与刘子澄书一段：温公论东汉名节处，但知党锢诸贤趋死不避，为光武明章之烈，而不知建安以后，中州士大夫只知有曹氏，不知有汉室，却是党锢杀戮之祸有以致之也。盖刚大直方之气，折于凶虐之馀，而渐图所以全身就事之计，故不觉其沦胥而至此耳。
</div>
    <div class="pagination">
<a href="澄斋日记_page69.html">上一页</a><span>...</span><a href="澄斋日记_page65.html">65</a><a href="澄斋日记_page66.html">66</a><a href="澄斋日记_page67.html">67</a><a href="澄斋日记_page68.html">68</a><a href="澄斋日记_page69.html">69</a><span class="current-page">70</span><a href="澄斋日记_page71.html">71</a><a href="澄斋日记_page72.html">72</a><a href="澄斋日记_page73.html">73</a><a href="澄斋日记_page74.html">74</a><a href="澄斋日记_page75.html">75</a><span>...</span><a href="澄斋日记_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
