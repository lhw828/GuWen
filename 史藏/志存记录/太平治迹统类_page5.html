<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 5 页/共 11 页
  </h1>
  <div class="content">
   庆厯三年春夷简数求罢陜西运使孙沔上书言畧云自夷简当国黜忠言废直道荐不若己者为自固之计王随陈尧叟以忿争罢欲使陛下知辅相之位非己不可冀思已而复用也又云若荐贤才令公议虽失之于始而得之于终犹可寛天下万世之责茍遂容身不救前过以谄佞为君子以庸懦为长者使之在廊庙布台阁上惑圣明下害生灵为社稷计则必危为子孙计亦未可保终吉是张禹不独生于汉李林甫复见于今也在陛下察之而已书闻帝不之罪议者喜蹇切夷简谓人曰元规药石之言恨闻此迟十年耳人亦服其量也三月上擢韩琦范仲淹等一时贤臣布在朝廷天下大悦士大夫相庆国子监直讲石介作庆厯圣德诗以美之其诗曰
　　于维庆厯三年三月皇帝龙兴徐出闱闼晨坐太极画开阊阖躬览英才手鉏奸孽大声沨沨震揺六合如干之动如雷之发昆虫蹢躅怪妖藏灭同明道初天地嘉吉切闻皇帝蹙然言曰予祖予父付予大业予恐失坠实赖辅弼汝得殊象重慎微宻君相予乆予加乃绩君乃相予笙镛斯叶昌朝儒者学问该洽与予论政傅以经术汝贰二相庻绩咸秩惟汝仲淹汝诚予察太后垂帘汤沸火热汝时小臣危言嶻嶪为汝司谏正予门闑为予京兆予言乃悦贼叛予夏汝徃边遏六月酷日大冬积雪汝寒汝暑同予士卒予闻辛酸汝不告之予晩得弼予心慰悦弼每见予无有私谒以道辅予弼言深切予不尧舜弼自笞挞谏官一年奏疏满箧侍从周歳忠力勤竭契丹忘义梼杌饕餮敢侮大国其词慢悖弼将予命不畏不怯幸复旧好民得食褐沙碛万里死生一节视弼之勇霜剥风裂观弼之心炼金锻鐡宠名大官实以酬渴弼辞莫受其志莫夺惟仲淹弼一夔一契天实赉予予其敢忽并来相予民无瘥札曰衍汝来予之黄发事予二纪毛秃齿豁心如一兮率履不越遂长枢府兵政无蹶予早识琦琦有奇相其器魁櫑岂视扂楔其人谨朴不施剞劂可属大事敦厚如勃琦汝副衍知人予哲惟修惟省立朝■〈车献〉■〈车献〉言论■〈口累〉呵忠诚特达禄微身贱其志不怯常诋大臣亟遭贬出万里归来刚气不折屡进直言以补予阙素相之后含忠履洁昔为御史几扣予榻至今谏疏在予箱箧襄虽小官名闻予彻亦常献言箴予之失刚守惟圣尚修俦匹并为谏官正色在列予过汝言汝无箝舌皇帝明圣忠邪辨别举擢贤良扫除妖孽众贤之进如茅斯拔大奸之去如距斯脱上倚辅弼司予调爕下赖谏争维予纪法左右正人无有邪孽予望太平日不逾浃皇帝在位二十二年神武不杀其黙如地进退不测其动如天赏罚在手不失其权恭已南面遏奸进贤知贤勿易非明勿得去邪惟艰惟断乃克明则不惑聪则不灭既明且哲惟正惟直无作侧僻皇帝汝殛皇帝一举羣臣摄焉诸侯畏焉四夷服焉臣愿皇帝寿享万年
　　九月欧阳修言吕夷简罪恶满盈事已彰着然而不敢言者盖专主夺权胁制中外人皆畏之不敢发谪又上言吕夷简用仆人袁宗等二人为奉职身为大臣坏乱朝典又上言夷简近于御药院暗入文字李淑除翰林院学士欧阳修在延和殿西论淑奸邪请罢之又上言淑朋附夷简在三尸五鬼之数若用之则小人转得为计冨范论异同【见君臣论治门】四年四月上谓辅臣自昔小人多为朋党亦有君子之党乎范仲淹言邪正之党唯圣心所察茍用而为善于国家何害也欧阳修作朋党论【见谋国逺畧门】韩范论契丹入冦异同【见经制契丹门】夏六月先是石介奏记于富弼责以行伊周之事夏竦怨介斥已乃使女奴习介书改伊周作伊霍字又撰废立诏上虽闻之不信而仲淹弼始惧不自安于朝二人皆请出按西北边仲淹陜西宣抚富弼河北宣抚冬甲子殿直刘巽校理蘓舜钦并除勒停王洙落侍讲知濠州校理刁约通判海州殿丞江休复监税蔡州王益柔监税复州周延隽降为秘书丞校理章岷通判监州起居吕溱知楚州殿坐周延让宿州税敏监徐绶等并出先是杜衍范仲淹冨弼等同执政引用一时闻人欲更张庻事中丞王拱辰等不便其所为舜钦仲淹循前例用鬻故纸公钱召妓女闲多会宾客拱辰廉得之讽其属鱼周询刘元瑜劾奏因欲摇动衍事下开封府治其事于是舜钦及巽俱坐自盗洙与妓杂坐而休复约延隽延让又服惨未除益柔并以谤讪周孔坐之同时斥逐多知名士世以为过薄拱辰方自喜曰吾一举网尽矣狱事起枢宻副韩琦言于上曰昨闻宦者操文符捕馆职甚急众听纷骇舜钦一醉饱之过止可付有司治之何至陛下圣德素仁独自为是何也上悔见于色自仲淹出谗者益深拱辰既劾奏宋祁张方平又助之为言益柔作傲歌罪当诛欲因一益柔以累仲淹也章得象无所可否乃召贾昌朝王拱辰等共议其事韩琦独言益柔少年语狂何足深治天下大事固不少近臣同国休戚置此不言而攻一王益柔此其意有所在不特为傲歌可见也上悟稍寛之时两府合班奏事琦必尽言事虽属中书琦亦对上陈其实同列尤不悦上独识之曰韩琦性直己巳诏曰朕闻至治之世元凯共朝不为朋党君明臣哲垂荣亡极何其德之盛也朕宵旰励志庶几治古而承平之后浇竞相蒙人务交游家为激讦更相附丽以沽声誉至阴招贿赂佯托荐贤又按察将命者习为苛刻构织罪端奏鞫纵横以重多辟至于属文之人类无体要诋斥前圣妄肆异言以讪上为能以行怪为美自今委中书门下御史台采察以闻

　　唐介论张尧佐

　　康定元年冬十月癸未朔以御史河南郡君朱氏清河郡君张氏并为才人张氏河南人父尧封天圣□□容南郡依大姓曹氏以女妻之后以进士第补石门军事推官未行卒京师从兄张尧佐将赴官于蜀而曹氏请以诸孤从行尧佐以道逺弗许曹益困尧封母钱氏女也张氏时八岁与姊三人由钱氏入宫浸长得幸于上性聦敏使巧挟智数能探测人主意先后将迎上以其良家子待遇异诸嫔使累封清河郡君于是与朱氏并为才人朱氏开封府人也
　　庆厯四年三月己巳判登闻鼓院尧佐提点开封府诸县镇公事谏官余靖言外议皆云尧佐识见浅近依托后宫嫔嫱之势已得内降指挥改赐章服又从内批与宫府差遣大臣依违不能坚执遂与府界提点伏惟陛下近岁以来絶斜封之官无私谒之宠以至公之心行至美之事安得外议如此臣深为陛下惜之又言尧佐修媛之世父进用不宜太遽顷者郭后之祸起于杨尚不可不鉴上曰朕岂以女谒进人盖因臣僚论荐后用之尔如物议不允更当授一郡耳尧佐竟不出明年閠月除通判庆厯六年九月御史知杂梅挚言权陜西转运使张尧佐非才由宫掖以进恐上累于圣德也七年七月壬午除户部副使张尧佐为天章待制河东都转运使皇佑元年九月乙未权三司使端明殿学士给事中张尧佐为礼部侍郎三司使御史陈旭言尧佐以后宫世父之亲不冝使制国用不听二年夏丙子谏官包拯陈旭吴奎等言三司使张尧佐任用以来百怪渐露上违天意万口交讥下违人情陛下何庇一尧佐违天咈人而稔歳危□者乎包拯又言尧佐乆居是职失天下之望误天下之事臣为陛下痛惜之八月己未御史知杂何郯知汉州将行上疏言张尧佐充三司使已踰年若大享讫事众谓陛下必以酬劳为名进用尧佐在两府果如众议则命下之日必以死争陛下罢尧佐则伤恩黜言者则累德莫若富贵尧佐而如李用和处之正得宜也先是屯田员外郎彭思永入为侍御史极言内降之弊及祀明堂日有传百官皆迁官时尧佐以宫掖骤进王守忠以出入禁闼被宠参政阙员尧佐朝暮侍命王守忠亦求为节度使思永独奏入上震怒吴舍郭劝言思永纳忠不宜深罪上悟不复语寻罢侍御史为司封员外知宣州尧佐守忠之议遂格闰十一月己未尧佐为宣徽南院淮康节度使景灵宫使庚申又加尧佐同郡牧制置使癸亥知谏院包拯言陛下即位仅三十年未有失道败德之事乃五六年超擢尧佐羣臣加切议于下黙而迹其过不在陛下在女谒近习及执政大臣也初执政希上旨一日除尧佐四使又以王举正重厚寡言同日授御史中丞朝议意举正儒懦迤逦退避动经旬浃则尧佐之命必遂行甲子举正告谢上殿力言擢用尧佐不当疏入不报戊辰退朝举正留班廷争复率殿中侍御史张择行唐介包拯吴奎陈旭于上前极言且于殿庑切责宰相上闻之遣中使谕旨百官乃退己巳诏近台官累乞罢张尧佐三司使及言亲连宫掖不可用为执政之臣若优与官爵其体差使遂除宣徽使廉已指挥自今妃之家毋得除两府职任今台谏官盖有言责其言虽过惟陛下矜察然宠尧佐太厚恐非所以全之是日尧佐亦奏辞宣徽景灵使乃诏学士院贴麻处分而成例卒不行
　　皇佑三年八月辛夘淮康节度使同郡牧使张尧佐为宣徽南院使判河阳御史中丞王举正言尧佐自罢宣徽半年端坐京师今复受之益増鄙诮此乃执事之臣不能执奏制命既行有损圣德若陛下不纳臣尽忠爱君之请必行尧佐滥赏窃位之典即乞黜臣以戒不识忌讳之臣不报知谏院吴奎陈旭包拯相继言之庚子诏自今张尧佐别有改迁检会此札子进呈执奏仍诏除宣徽使自今不得过二员十月丁丑殿中侍御史里行唐介责授春州别驾初尧佐除四使介与包拯力争又请王举正留百官班卒夺尧佐景灵宫宣徽二使顷之复除宣徽使判河阳或云补外不足争介以为宣徽次二府不计内外独争之上谕介除拟初出中书介言当责执政请全台上殿不许自请贬亦不许于是劾宰相文彦博专权任私挟邪为党知益州日作间金竒锦因中人入献宫掖缘此擢为执政恩州平贼幸会明镐成功遂叨宰相昨除尧佐累论奏面奉徳音谓是中书进拟以此知非陛下本意盖彦博谋奸迎合显用尧佐阴结贵妃外陷陛下有私于后宫之名内实为自谋之计乞斥罢彦博以富弼代之臣与富弼亦昧平生不敢私也上怒甚却其奏不视且言将加贬窜介徐读毕曰臣忠义愤激虽鼎镬不避敢辞贬窜上于坐急召二府示以奏曰介言他事乃可至谓彦博因贵妃得执政此何言也界面质彦博曰彦博宜自省即有之不可隐于上前彦博拜谢不已枢宻副使梁适叱介下殿介辞益坚立殿上不去上令送御史台劾介既下殿彦博再拜言台官言事职也愿不加罪不许乃诏当制舍人即殿卢草制而责介春州别驾时上怒不可测羣臣莫敢谏左正言蔡襄乃进言介诚狂直容受直言帝王盛德也必望矜贷之翌日中丞王举正上疏言责介太重上亦中悔恐内外惊疑乃勑朝堂告谕百官改介英州别驾复取其奏以入遣中使护送介至英州且戒必全之无令道死而介之直声自是闻于天下介江陵人也知制诰胡宿言唐介坐言事得罪不可着为后法殿中侍御史梁旧亦言陛下爱介故遣中使护送之即不幸介以疾死天下后世能无以杀疑乎上曰诚不思此急追还中使亦言礼部尚书平章文彦博罪罢为礼部尚书观文殿知许州或言张尧封文彦博父客也彦博知益州贵妃有力焉因讽彦博织灯笼锦以进贵妃服之上惊问曰从何得此妃正色曰文彦博所织彦博与妾父有旧不然妾焉使之特以进于上耶上悦自是属意彦博及为参政明镐讨王则未克上甚忧之语妃曰大臣无一人为国了事日日上殿何益于国妃宻令人语于彦博翌日彦博入奏乞身徃破贼上大喜彦博坐恩州十数日贼果平即军中拜相议者谓彦博因明镐以成功其得相由妃力也介既用是深诋彦博虽坐贬彦博亦出事之有无卒莫辨之或云灯笼锦乃彦博夫人遗妃而彦博初不知介章乃梅尧臣书窜之过矣四年春正月徙英州别驾唐介为全州团练副使监郴州酒税三月郴州监税唐介为秘书丞六月壬辰秘书丞唐介为主客司员外郎通判潭州五年丁未通判潭州唐介为殿中侍御史知复州戊午新知复州主客员外郎殿中侍御史里行唐介为殿中侍御史充言事御史遣内侍赍告勅赐之介贬斥之二歳复召谏者谓太子优容言事之臣自古未有也冬十月丁巳殿中侍御史唐介为工部员外郎直集贤院介始入见无一言及迁谪上曰闻卿迁谪以来未尝有私书至京师可谓不易所守矣介顿首谢后数日论得失因言于上曰臣继今言不行必或固争之或更坐黜是臣重累陛下愿解官职许之至和中二年六月戊申文彦博为吏部尚书平章事【冨弼同相】
　　嘉佑元年八月癸丑江东转运使工部员外郎直集贤院唐介为户部员外郎时殿中侍御史吴中复乞召介还朝宰臣文彦博因言介顷为御史言事多中臣病其间虽有风闻之误然当时责之太深请如中复所奏召用之故有是命五年秋七月户部员外郎天章阁待制知谏院唐介知洪州从介请也勑过门下知封驳事何郯封还之言介为谏官有补朝廷不当外出召介复知谏院如故

　　太平治迹统类卷十  

收藏 分享 评分  
 回复 引用 订阅 TOP 
 
  

wave99 发短消息 
加为好友 
wave99 当前离线 

UID1 帖子42 精华0 积分62 威望0  金钱40  贡献0  阅读权限200 在线时间43 小时 注册时间2009-5-12 最后登录2010-8-20  管理员


 2#  发表于 2009-9-24 18:06 | 只看该作者    踩窝窝   送礼物   问候Ta 　　●钦定四库全书

　　太平治迹统类卷十一

　　（宋）彭百川 撰

　　嘉佑建储之议

　　皇佑三年十一月乙亥朔戊寅保庆皇后崩始上起居饮食后必与之俱所以拥卫扶持恩意勤备性慈仁谦冲寡过帝尝召其妷永莭永德见禁中欲受诸司副使后辞曰小儿岂胜太恩傥小官可也乃并命为左右侍禁又歳奉缗钱二万助汤沐后复辞曰此皆出民力愿留以赡军上不从上未有嗣后从容劝上选宗子飬宫中由是英宗自宫邸未龆龄为后所飬四年六月甲子皇太子宗实特迁右内率府率宗实允让第十三子也生四岁飬于宫中至和元年十二月上春秋髙未有继嗣皇佑末太常博士张述上书曰臣闻漆室之女有忧国之心倚楹而叹臣位于朝二十五年矣而区区之虑不敢早为陛下建长世之策是漆室之女不若也臣实耻之夫生民之命系于宗庙社稷之重而以继嗣为之本匹夫匹妇有百金之产犹能定谋托后事出于素况于有天下者哉建隆干徳之臣子孰不愿太祖皇帝享年亿万者端拱天禧之臣子其心莫不若此而天地有运行日月有盈昃阴阳之数有闰有章气至而回物极而变理之必然者也艺祖以神噐付太宗太宗以传真宗真宗以传陛下承三圣之业传之于十万年斯为孝矣而春秋四十四宗庙社稷之计未有托焉此臣所以夙夜彷徨而忧也陛下知此矣而以嫌疑不决非孝也群臣知此矣而以讳避不言非忠也陛下享天下之贵而不自怠有天下之富而不自侈过成康文景逺矣谓宜黙祈天地岳渎分宠六宫用均爱施或未之获则遴择宗亲才而贤者异其礼秩试以职务俾内外知圣心有所属则天下大幸是岁复上疏曰臣闻明两作离大人以继明照四方时京师自五月大雨冒城郭壊庐舍诸路亦奏水旱诏群臣言阙失知谏院范镇言天变之发本于储贰之位虚乞以臣前一章降付执政大臣速为裁定以塞天变文彦博富弼等共议建储未尝与两府议也枢宻使王德用闻之合掌加额曰置此一尊菩萨何地或以告翰林欧阳修修曰老衙官何所知修又言水灾至变五行传言简社庙则水为灾陛下严奉礼可谓至矣惟未立储贰易曰王噐莫若长子殆此之警戒乎水者阴也天之谴告必不虚发惟陛下深思而早决庶几可以消弭灾患转为福应也疏凡再上皆留中不出知制诰吴奎言王者以社稷为本宗庙为重社稷未有奉宗庙未有主陛下在位三十五年而嗣续未立今之灾沴乃天地祖宗开发圣意不然何以陛下无大过朝廷无甚失輙降如此之灾异乎殿中侍御史李景初亦言此阴盛阳微之戒也盖以皇子未立致有此大忧惟陛下早为之计八月司马光上疏言当今之务大而急者在于根本未建癸丑范镇又言陛下即位三十五年以纳諌为德以畏天为心至于小小议论未尝不虚懐开纳今乃宗庙社稷之计又拒諌而不用违天而不戒乎臣职当言不敢爱死黙以负陛下陛下乞以臣前所上章与大臣速定大议甲寅镇复遗执政书言镇前后六奏宗庙社稷大计而两次至中书歴月踰旬寂然不见有所施为伏愿诸公携镇之书言于上前速定大计如其不然即赐镇之死放镇归田皆诸公之赐也乙邜镇又言臣前六奏宗庙大计奉圣旨送中书陛下不以臣章留中而令送中书是欲使中书大臣奉行也臣两至中书而中书逓相设词离为日君象也二明相继故能乆照东升西没一昼一夜数之常也陛下御天下将三纪是日之正中也而未闻以继照为虑臣诚疑之夫嗣不早定则是一旦之忧而贻万世之患歴观前世事出仓猝则或宫闱出令或宦官主谋或奸臣首议贪孩孺以乆其政兾闇昧以窃其权安危之机发于顷刻而朝议恬不为计岂不危哉述前后七疏最后语尤激切文多故不具载上终不以为罪述小溪人也审刑院吴及上疏推言阉寺以及继嗣云胎卯而伤鳯凰不至宦官多而继嗣未育书奏帝异其言
　　嘉佑元年春上御大庆殿受朝暴感风眩冠冕欹侧促行礼而罢己未上疾作文彦博与两府召入内副都知史志聪邓保吉等问上至禁中起居状志聪等以禁中事严宻不敢泄彦博怒叱之曰主上暴得疾系宗社安危范惟房軰出入禁闼乃竟不令宰相知天子起居欲为何耶自今疾势増损必一一见白仍命引至中书取军令状志聪等素谨愿皆聴命及夕皇城诸门白当下锁志聪曰汝白宰相我不任受其军令由是禁中事宰相无不知其详左千牛卫大将军幼飬于宫中上及皇后鞠视如已子既出还第问劳赏赐不絶宗室莫与为比上始得疾不能视朝中外忧恐文彦博富弼刘沆劝早立嗣上可之参政王尧臣之弟纯臣数与尧臣言宗实之贤时为王府官尧臣以告彦博等彦愽等亦知宗实上意所属乃定议乞立宗实为嗣既具藁未及进上疾瘳其事中辍是日知諌院范镇上疏曰陛下置諌官者为宗庙社稷计也今陛下不以臣愚任之諌官臣敢不以社稷计事陛下乎又云真宗取宗室子飬之宫中此天下之大虑也太祖皇帝舍其子而立太宗皇帝天下之大公也宗庙社稷之至计也疏奏文彦博使提点开封公事蔡挺问镇何所言鎭以对明日挺谓鎭曰言如是何不与执政谋镇曰自分必死乃敢言若谋之执政或以为不可岂得中辍也六月御史赵抃上疏曰伏覩陛下圣体偶一违豫中外人心莫不动揺赖宗庙社稷之降灵天地神明之垂佑四海蒙福宸躬浸康然犹上有谪见之文迨无虚月下有妖言之俗至于再三天其或者以陛下皇嗣未立人心未有所系垂厥祥异欲陛下深思远虑亟有所为而然也愿陛下思所以荅谪见妖言之警戒思所以固三圣百载之基业思所以安中外臣庶之忧惑思所以破奸雄阴贼之窥觎断宸衷发诚意择用宗室贤善子弟或教育宫闱或封建任使左右以良士辅导以正人盘石维宗根本深固有是二者惟陛下示天下以至公而择焉庚午殿中丞集贤校理通判并州司马光上疏畧云礼太宗无子则同室为之后为之后者为之子也故为人之后者事其所后皆如父所以尊尊而亲亲也伏惟祖宗受天明命功德在人夲支百世子孙千亿而陛下未有皇嗣人心忧危伏望深念祖宗艰难之业断自圣志昭然勿疑遴选宗室之中聪明刚正孝友仁慈者使摄居储贰之地以俟皇嗣之生退居藩服傥未欲然且使之辅政或典宿卫使尹京邑亦足以镇安天下之心时上在位乆国嗣未立及不豫天下寒心而莫敢言惟諌官范鎭首发其议光闻而继之又贻镇书言此大事不言则已言一出岂可复反顾愿公死争之于是镇言之益力□□□是陛下欲为宗庙大计而大臣不欲也丁巳又上疏庚申以知諌院范镇为户部员外郎兼御史知杂事镇辞不受曰陛下以臣言为非即当加臣以万死之罪以臣言为是岂可不先宗庙社稷计而遽为臣转官迁职也范镇又以慧星谪见上言星既灭又上言辞言责九月司马光又上疏言自古諌诤无官自公卿大夫至于庶人百工商旅蒙瞍刍荛无有不得言者所以逹下情而察国政也若置官而守之非其官者不得言则下情壅而不通如是则国家虽有廹切之忧行道之人皆知之而在上者不得闻也此其为害岂不深乎卿以水灾常下明诏延访中外而勤求得失臣安敢舍此大节隠而不言时范镇亦累辞所除官且乞因恭谢大礼次定大议丙午镇又遗执政书云诸公视今日之事与前日为孰难必曰今日难于前日安知他日不难于今日难而不可为则他日不为易也此所以谓难易有机不可忽也先是执政谕镇以上不豫诸大臣亦尝建此策今间言已入为甚难故镇言及之十一月范镇入对言臣前后上章凡十九次切虑留中大臣不得尽见今録进呈乞付中书枢宻大臣同共参议有异议者乞令与臣廷辨谓臣不然即祈明加臣罪臣之至情尽在于此镇待罪几百日须为白至泣以请上亦泣曰朕知卿言是也当俟二三年镇由是卒辞言职朝廷不能夺也二年八月翰林学士欧阳修以兖国公主出降因言臣愚以为宜因此时出自圣意于宗室之中选材贤可喜者録以为皇子其出入左右问安视膳亦足以慰恱圣情三年春太常博士吴及除丧擢校理乙巳改右正言諌院供职上疏言陛下以海宇之广宗庙之重而根本未立四方无所系心上下之忧无大于此宜发自圣断擢宗室以备储副又言内侍飬子之禁■〈施，弓代方〉天理絶人欲阴累圣嗣愿诏大臣明示开寳之训勅内侍三十无飬父者听飬一子上顺天意上嘉纳之三月乙邜范镇知制诰镇自罢言职每因事未尝不以储嗣为言及知制诰上谢又面论之曰陛下许臣复三年矣愿早定大计六月庚戌权知开封包拯权御史中丞言东宫虚位日乆天下以为忧太子者天下根本也根本不立祸孰大焉帝曰卿欲谁立拯曰臣非才备位乞预建太子者为宗庙万世计陛下问臣欲谁立是疑臣也臣年七十且无子非邀后福者惟陛下裁察帝喜曰徐当议之十二月韩宗彦以上春秋髙未有继嗣上书请修胎飬令四年夏诏有司取柴氏谱系于诸房中取最长一人令岁时亲奉周祀以著作郎何鬲以皇嗣未立上疏请访周唐苖裔备二王后也六年知制诰宋祁卒祁弟兄皆以儒学显而祁尤能为文章善议论清约荘重不逮其兄论者以祁不至公辅以此祁自为遗奏曰陛下享国四十年东宫虚位天下人心岌嶪为社稷计莫若择宗室贤才进爵亲王为匕鬯之主若六宫有就馆之庆圣嗣蕃衍则宗子降封郡王以避正嫡此定人心防祸患之大计也谥景文六月甲戌张述奏疏言择太祖太宗贤子孙立皇嗣系天下之望闰八月丁未司马光奏臣昔通判并州曽三上章乞陛下早定继嗣以遏乱原是时臣踈逺在外犹不敢隠忠爱死特陈社稷计况今日侍陛下左右官以諌诤为名窃惟国家至大至急之务莫大于此若舍而不言専以冗细之一事烦凂圣聪是臣懐奸以事陛下罪不容于葅醢伏望陛下取臣所上三章少加省察或有可取断自圣意早赐施行如此则天地神祇宗庙社稷羣臣百姓并受其福惟在陛下一言而已光既奏复面请之上时简黙不言虽执政奏事首肯而已闻光言沉思良乆曰得非欲选宗室为继嗣者乎此忠臣之言但人不敢及尔光曰臣言此自谓必死不意陛下开纳上曰此何害古今皆有因令光以所言付中书光曰不可愿陛下自以意喻宰相是日光诣中书白事韩琦问光今日何言光黙计大事不可不使宰相知思所以广上意者即曰所言宗庙社稷之计也琦喻意不复言九月司马光复奏继嗣事天下安危之本愿陛下果断而速行之初韩琦既喻光意后十日有诏令与御史里行陈洙同详定行户利害洙与光屏人语曰日者大享明堂韩公摄太尉洙为监察公从容谓洙曰闻君与君实善近建言立嗣事恨不以所言付中书欲发此议无自发之行户利害非所以烦公也欲洙见公逹此意于是光复具奏且面言臣向者进说陛下忻然无难谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓卒之际援立所厚善者唐自文宗以后立嗣皆出左右之意至有称定策国老门生天子者此祸岂可胜言哉上大感悟曰送中书光至中书谓琦曰诸公不及今语异日夜半禁中出寸纸以某人为嗣则天下莫敢违琦等皆唯唯曰敢不尽力洙寻具奏乞择宗室之贤立以为后既发奏状谓家人曰我今日入一文字言社稷大计若得罪大者死小者贬窜汝軰当备之下奏状者未反洙得疾暴卒时知江州吕诲亦上言伏望陛下念根本之重宗庙之计思宗祖肇宋之艰难鉴成帝衍汉之基祚杜奸臣附会之源絶后世窥觎之渐早为定断慰安人心冬十月壬辰起复前左卫大将军岳州团练使宗实知宗正寺初司马光既以所上章送中书内复出知江州吕诲章宰相韩琦等与同列奏事读光诲二章未及有所启上遽曰朕有此意多时但未得其人因左右顾曰宗室中谁可者琦曰此事非臣下所言当出自圣择上曰宫中尝飬子二人小者甚纯不慧大者可也琦请其名上曰名某者今三十许岁矣议定将退琦复奏曰此事至大臣等未敢施行陛下今日更思之来日取旨明日奏事又启之上曰决无疑也琦曰事有渐容臣等商量所除官时犹居父丧乃议起复泰州防御使知宗正寺上喜曰如此甚好琦曰此事若行不可中止陛下断以不疑乞从内批上曰此岂可使妇人知之只中书行可也遂降诏至和末上得疾文彦博等劝上早立嗣上许之会疾愈寝其疏既而言者相继上未许如是五六年言者亦稍怠琦请建学内中欲以此感悟上意乘间言立嗣上曰后宫一二将就馆卿且待之后皆生皇女一日琦取汉书孔光传以进曰成帝即位二十五年无嗣立弟之子定陶王为太子成帝中材之主犹能之以陛下之圣何难哉太祖为天下长虑福流至今况宗子入继则陛下真有子矣盛徳大庆传流万古孰有逾陛下者愿以太祖之心为心则无不可者于是因光等言卒回上意初然犹故辞也癸巳诸王宫侍讲王猎为宗正等伴读猎为宫僚凡十三年有辅导功故擢用之吴奎荐可任经筵文学之选韩琦言其不通私谒是为有守十一月知宗正寺宗实上表请终丧帝问韩琦琦曰陛下既知其贤而选之今不敢遽当者盖气识宏大兹所以为贤也愿固起之上四表乃从其请嘉佑七年春宗实乞还知宗正寺告勅不许秋七月又辞不许是月王陶上疏言又请对言宫嫔宦官有以上惑圣聪使宗实退避不敢前上问陶欲别与一名目如何陶曰此止是一差遣名目乞与执政大臣议之上曰当与别一名目于是韩琦等始有立为皇子之议丙午宗实又辞许之初宗实辞宗正寺告勅上谓韩琦曰彼既如此盍姑已乎琦曰此事安可中辍愿陛下赐以手札使知出自圣意必不敢辞比遣使称疾不一琦与欧阳修私议曰宗正之命既出外人皆知必为皇子不若遂正其名修曰知宗正寺告勅付合门得以不受今立为皇子止用诏书事足以定遂入对乞听宗实辞上曰勿便为他名便立为皇子琦曰请枢宻院及张升至帝面谕之升曰陛下不疑否帝曰朕欲民心先有所系属但姓赵者斯可矣升即再拜称贺琦等乞帝书手札至中书丁丑琦语翰林王珪令草诏珪疑焉戊寅请对言此大事也后不可悔外议皆云执政大臣强陛下为此若不出自陛下则祸乱之萌未可知上指心曰此出自朕懐非由大臣之言也不如此众心不安卿何疑焉乃再拜殿上曰陛下能独断宗庙社稷此天下之福退而草诏以进己邜诏人道亲亲王者之所先务也盖二帝之隆治由兹出朕甚慕之在卫大将军岳州团练使宗实皇兄濮安懿王之子犹朕之子也少鞠于宫中而聪知仁贤见于夙成日者选于宗子近籍命以治宗正之事使者数至其第乃崇执谦退乆不受命朕甚慕焉朕蒙先帝遗德奉承圣业罔敢失坠夫立爱之道自亲者始固可以厚天下之风而上以慰宗庙也其以为皇子癸未赐皇子名曙上既下
　　己邜诏书皇子犹坚卧称疾不入司马光王陶等言凡人争丝毫之利至相争夺今皇子辞不赀之富已三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而行使者受命不受词皇子不当辞逊使者不当徒返凡诏皇子内外皆具责降且以臣子大义责皇子宜必入上与辅臣谋之韩琦曰今既为陛下子何所问哉愿令族属敦劝彼内臣必不敢违辛丑皇子以肩舆赴曰恐遂失君父之命尔皇子初譲宗正与记室孟阳谋之所上表皆孟阳之文也每一表饷十金孟阳辞皇子曰此不足为谢俟得请于朝方当厚赏尔凡十八表孟阳获千余缗及立为皇子犹固称疾孟阳入见于卧内曰主上察知太尉之贤参以天人之助乃发德音太尉独称疾坚卧其义安在皇子曰非敢徼福以避祸也孟阳曰太尉事两宫以父母中外所闻主上为万世计而立为子矣今固辞不拜假如得请而归藩遂得宴安无患乎皇子抚榻而起曰吾意亦及此遂与宗谔等同入内良贱不满三十口行李萧然无异寒士有书数厨而已中外闻知相贺九月己巳以皇子为齐州防御使封巨鹿郡公
　　八年二月上不豫三月乙丑上暴崩于崇福殿夏四月壬辰朔辅臣入至寝殿后定议召皇子入告以上晏驾使嗣立皇子惊曰某不敢为因走辅臣共执之召学士王珪草遗制至日昃百官皆集犹吉服但服金带及鱼自垂拱殿门外哭而入班寕福殿前哭上韩琦宣遗制英宗即皇帝位嘉佑八年夏四月壬申英宗即皇帝位辅臣奏事必面详问本末然后裁决莫不当理中外翕然皆称明主是日晚忽得疾语言失序己邜大敛仁宗崩八日上疾增剧大呼狂走不能成礼韩琦亟投杖卷帘抱持上呼内人属令加意拥护上自不豫以来丧皆礼官执事羣臣奏慰则垂帘不坐乙未大祥上始亲行礼又卷帘坐受慰人心稍安戊戌司马光上疏畧曰今者圣体痊平初临大政四海之人拭目而视倾耳而听举措云为不可不审易曰君子以作事谋始召诰曰王乃初复呜呼若生子罔不在厥初生自贻哲命夫为政之要在于用人赏善罚恶而已三者之得则逺近翕然向风从化可以不劳而成无为而治三者之失则流闻四方莫不觧体纪纲不立万事堕頺治乱之源安危之机尽在于是愿陛下安之重之精心审虑如射之有的必万全取中而后发可也陛下思念先朝欲报之德奉事皇太后孝谨抚诸公子慈爱此诚仁孝之至过人逺甚臣愿陛下虽天性得之复加圣心夙夜匪懈谨终如始以结亿兆之心刑四方之化则福祚流于子孙令闻垂于无穷矣六月癸酉上复以疾不出是时惟两府得以入对戊寅侍御史吕诲上疏曰陛下践阼于今累月哀慕日深摧毁过礼圣躬违豫乆而未平万几滞留皆期英断法宫严閟不覩清光臣子之心若为启处传闻大医所上阳剂觧用服饵臣居外罔知其然陛下必以方术无状当更选上医精加调护若谓勿药有喜计日可待则臣恐节宣失宜五行二气浸滛汨戾邪得干正非所以保圣躬为宗社计也且居丧之礼致于灭性圣经深戒士人承家犹曰不可况万乘之重耶髙宗居亮阴中谓傅说曰启乃心沃朕心若药弗瞑眩厥疾弗瘳平居尚及于此陛下实撄灾疹其可不念臣敢析明断莭损哀泣申勅二府责成大医讲求药饵无俾玩疾切湏瞑眩期于必瘳使天下倾耸知礼乐刑政行于朝夕皇太后惟疾之忧欢然慰怿岂不休哉帝自感疾即厌服饵韩琦常亲执药杯以进帝不尽饮而却之药污琦衣太后亟出服赐琦琦不敢当太后曰相公殊不易癸巳司马光上太后及帝疏畧曰皇帝非皇太后无以君天下皇太后非皇帝无以安天下两宫相恃犹头目之与心腹也皇帝圣体平寕之时奉事皇太后承顺颜色宜无不如礼若药石未効定省温清有不能周备者亦皇太后所宜容也孔子曰孝哉闵子骞人不间于其父母昆弟之言盖言诚信纯至表里着明而他人不能间也孟子曰父子责善贼恩之大者盖言骨肉至亲止当以恩礼相厚不当较锱铢之是非臣愚伏望皇帝思孔子之言皇太后无忘孟子之戒万一奸人欲有闗说渉于离间者当立行诛戮以明示天下使咸知谗妄之徒不能欺惑圣明也帝初以忧疑成疾举措或改常度其遇宦官尤少恩左右多不悦者乃共为谗间两宫成隙太后对辅臣常及之韩琦因出危言感动太后曰臣等只在外见得官家内中保护全在太后若官家失照管太后亦未得安穏太后惊曰相公是何言自家更切用心琦曰太后照管则众人自然照管矣同列为缩颈流汗或谓琦曰不太过不琦曰不如此不得间有传帝在禁中过失事众颇感之琦曰岂有殿上不曽错了一语而入宫门即得许多错琦固不信也传者亦稍息秋八月壬子帝御紫宸殿帝自六月癸酉不御殿至是始见十一月司马光奏疏皇太后畧云方今仁宗新弃四海皇帝乆疾未平天下之势危于累卵惟恃两宫和睦以自安如天覆而地载岂可效常人之家争语言细故有丝毫之隙以为宗庙社稷之忧哉又奏疏諌帝曰臣曽两上疏以陛下受仁宗之天下欲报之德当奉事皇太后孝谨抚诸公主慈爱勿使奸邪之人有所离间致两宫有隙以上贻宗庙之忧下为羣生之祸叩心沥胆极其恳恻未审臣言已逹圣听或万几之繁未尝奏御也此乃安危之本成败之端不可不察又云周书曰小民怨汝詈汝则皇自敬德古人有言御寒莫若里裘止谤莫若自修陛下疾疹未平固无如之何若既愈之后臣愚伏望陛下亲御皇太后阁克已以自责谢前失温恭朝夕侍飬左右先意承志动无违擅使大孝之羙絶粹光显过于初登大位之时如此则上下感悦宗社永安今日道路妄传何能为损也古之至孝虽有不慈之母犹能使之感悟驩悦回心易虑况皇太后圣善之德着闻四方自陛下有疾以来日夜泣涕祷于神祗忧劳困瘁以兾陛下之安寕如耕者之望収渉者之求济陛下岂不思有以慰安之也吕诲上皇太后书劝太后调治圣躬以弭间言并以书劝帝尽孝道亲药物开陈切至多人所难言又乞早建东宫为庙社长乆之计方帝疾甚时云为多乖错徃徃触忤太后太后不能堪左右谗间者或阴有废立之意昭陵既复土韩琦归自陵上太后遣中使持一封文书付琦启之则帝所冩歌词并宫中过失事琦即对使者焚毁令复奏曰太后每说官家心神未安则语言举动不中节何足怪也及进对帘前太后呜咽流涕具言之且曰老身殆无所容须相公作主琦曰此病故尔病已必不然子病母可不容之乎太后不怿欧阳修继言曰太后事仁宗数十年仁圣之德着于天下昔温成之宠以妬忌而浸成骄恣太后处之裕如无所不容今母子之间而反不能容耶太后曰得诸君知此善矣修曰此事何独臣等知之中外莫不知也太后意稍和修又言曰仁宗在位岁乆德泽在人人所信服故一日晏驾天下禀承遗命奉戴嗣君无一人敢异同者今太后深居房闼臣等五六措大尔举动若非仁宗遗意天下谁肯听从太后黙然他日琦等见帝帝曰太后待我无礼对曰自古圣帝明王不为少矣然独称舜为大孝岂其余不孝也父母慈爱而子孝此常事不道惟父母不慈爱而子不失孝乃可称尔政恐陛下事太后未至父母岂有不慈爱者帝大悟自是亦不复言先是十月辅臣请如干兴故事召侍臣讲读寻有诏直湏来春司马光以为学者帝王首务不宜以因寒暑废上纳其言十二月己巳始御迩英召侍讲侍读讲论语史记吕公着讲学而时习之曰说命云人求多闻时惟建事学于古训乃有获然则人君之学当观自古圣贤之君如舜禹汤之所用心以求治天下国家之要道非若博士诸生治章句觧诂训而已又讲有朋自远方来不亦乐乎公着曰自天子至于庶人皆頼朋友讲习然士之学者以得朋为难故有朋自远方来则以为乐至于王人之学则力可以治当世之贤者使之日燕见讲劝左右又以左右之贤为未足于是访之岩穴求诸滞淹则懐道抱徳之老皆不远千里而至此天子之友自远方来也其乐亦大矣又讲人不知而不愠不亦君子乎公着言在下而不见知于上者多矣然在上者亦有未见知于下也故古之人君令有未孚人心有未服则反身修德而不以愠怒加之如舜之诞敷文德文王之皇自敬德也刘敞读史记至尧授舜以天下因陈说曰舜至侧微也尧越四岳禅之以位天地享之百姓戴之非有他道惟其孝友之德光于上下何谓孝友善父母为孝善兄弟为友词气明畅上竦体改容知其以讽諌也左右属听者皆动色即日传其语于外既退王珪谓敞曰公直言至此乎太后闻之亦大喜治平元年三月司马光言臣闻君子受人一饭之恩犹不忍负之况皇太后有莫大之德三陛下岂斯须忘之先帝立陛下为嗣皇太后有居中之助一也及先帝晏驾之夜太后决定大策迎立圣明二也陛下践阼数日而得疾不省人事中外众心惶惑失措皇太后为陛下摄理万几镇安中外以俟痊复三也有此一徳陛下子子孙孙报之不尽况兼三徳而有之陛下所以奉飬之礼若有丝毫不备四海之人其谓陛下为何如天地鬼神其谓陛下为何如此不可以不留圣心也今陛下已能奉飬如礼臣复区区进言诚愿陛下戒之谨之始终无倦外尽其恭内尽其爱使孝徳日新令闻四逹以恊天下之望保万世之禄而己若万一有小人以细末之事离间陛下子母不复顾国家倾覆之忧祗自营一身之利者愿陛下付之有司明正其罪使天下晓然皆知陛下圣明仁孝不负大恩而谗佞不能间也光又言袓宗之时闲居无事甞召侍进臣与之从容讲论万事至于文武朝士使臣选人凡得进见徃徃召之使前亲加访问委曲详悉无所不至所以然者一则欲使下情上通无壅蔽二则欲知其人能否才噐所任是以黜陟取舍皆得其宜太平之业由此而致恭惟陛下潜徳藩邸踰三十五年一旦龙飞庵有四海虽圣贤英睿得于天纵然与当世士大夫未甞相接民间情伪未其尽知臣谓宜诏侍从近臣日轮一员直资善堂夜则宿于崇文以备非时宣召若有事故请假则以次官互换直宿其余羣臣进见及奏事者亦望圣慈稍觧严重细加访问以广聪明禆益大政他日光进又言陛下事皇太后当一如事濮王而有所加光寻以言不用求外补帝令宰臣宣谕曰卿所言事畧皆施行且供諌职未湏求出光复奏陛下虽事皇太后加于徃日犹未及事濮王之时承颜顺色曲尽敬心虽省覧庶政犹未甞访问羣臣讲治乱之切务也陛下若以二者为止当如此则两宫之意无由和合万几之务何由治辨祸乱之原尚在则太平之期尚远臣虽日侍丹扆有何所益陛下若奉飬之礼日増月益访求治道勤劳不倦使慈母欢忻于上百姓安乐于下则臣虽在远亦犹在陛下之侧也吕诲又再言先帝拔陛下于公侯之中以贤且长付托之意正谓今日也当陛下违豫之时非皇太后内辅则政无所倚大臣建策于国忠也然而陛下临朝御前殿百官朝罢两府大臣方至内东门是纲领权柄皆在于手陛下自未专决何所恃也臣伏愿宸衷感悟无以此为念惟内勤率孝飬率宫中尽礼则妇姑尽情相接母子之爱益亲躬修政务操守威福日与近臣讲求治道事无过举体斯为顺自然皇太后慰安恩意无间燕适深宫优游清净含饴弄孙不复闗政岂非皇太后之心耶诲遂言于皇太后曰恭以殿下保佑圣子积三十年辅翼又踰期岁寰宇帖泰庙社安固慈恩至矣圣功大矣然而成乃全徳是惟艰哉保敬克终亦惟艰哉以万几浩繁殿下焦心劳思曽未少休非所以燕贻福寿之本也况皇帝躬亲治事勤励如此在于圣虑应已慰安臣以谓东殿帘帷冝五七日一御咨询大臣无俾旷事庶少均逸暇于翊政之道亦无所损当在沉机奋于独断豫宣教命诞告朝廷外形谦譲之宜中遂优游之乐上顺天道下厌羣情享是全羙岂不休哉夏四月权御史中丞王畴欲车驾行幸以安人心丁丑上疏于是諌官及执政相继亦请上曰当与太后议之韩琦白太后太后曰疾新愈恐未出琦曰上意亦自谓可出矣诏有司择日以闻癸未放宫女三百五十五人司马光有言欲遂物情重人世省浮费远嫌疑也光又言请约古礼定立后宫人数制度选择良家子入宫甲申御延英阁上自即位感疾至是犹未全安多不喜进药公着讲论语子之所慎齐战疾因言有天下者天地宗庙社稷之主其于齐戒祭祀必致诚尽恭不可不谨古之人君一怒则伏尸流血故于兴师动众不可不谨至于人之疾病常在起居饮食之间众人所谨况于人君任大守重固当节嗜欲声色近医药为宗社自爱不可不谨上纳其言为之俛首动容复因辅臣奏事语及公着欧阳修曰公着为人恬静有文上曰比于经筵讲觧甚善司马光请车驾早出为民祈雨以副中外之望甲午祈雨于相国寺醴泉观帝乆不豫至是士庶驩呼相庆戊申皇太后出手书付中书还政是日遂不复处分军国事先是上疾稍愈自去年秋即间日御前后殿视朝聴政两府每退朝入内东宫小殿覆奏太后如初太后再出还政手书大臣以白上輙留之不出上既康复无他太后复降诏书还政韩琦亦欲罢东殿垂帘甞一日取十余事并以禀上上裁决如流悉皆允当琦退与同列相贺因谓曽公亮等曰昭陵复土琦即合求退顾上体未平迁延至今上聴断不倦如此诚天下之大庆琦于帘前先白太后请一乡郡须公等赞成之公亮等皆曰朝廷安可无公公勿庸请也于是诣东殿复奏上所裁决十余事太后每事称善同列既退琦独留遂白太后如向与公亮等言太后曰相公安可求退老身合居深宫却每日在此甚非得已且容老身先退琦即称前代如马邓之贤不免贪恋权势今太后便能复辟诚马邓所不及因再拜称贺且言台諌亦有章疏乞太后还政未审决取何日撤帘太后遽起琦即励声命仪銮司撤帘帘既落犹在御屏后微见太后衣也
　　吕诲上言恭闻皇太后罢同聴政谦尊之徳辉光益着在于圣世诚为庆事臣切以陛下方隆孝治义切安亲尊奉之宜当全恭顺昔先帝拔陛下于公族三十年中孰不知皇太后经营保佑之助口宣遗制力扶天下不幸五日之外陛下违豫大臣叶谋乃建是策比翊辅踰年政令平允于陛下之恩为至矣于庙社之计为深矣今遽宣诰命罔知其由在皇太后则为得之在陛下宜何如哉伏望宸衷特降诏旨曲形逊譲至于再三感动羣情庻几中礼追思先帝之顾托不失圣母之欢心克全孝恭斯为尽善中外明知无俾窃议盛德于始终之际也诲寻又言帝尧受命不以位为乐而以天下为忧及其成功率由仁孝尔先帝在位四十余年天下晏然非有他术仁孝而已矣一旦举万乘之业属于陛下继承安得不以仁孝为先且皇太后事先帝日乆稔详治道方罢共政虽陛下至明凡百官白事示不敢自专之意则上慰慈颜所得大矣元元知陛下奉亲尽礼孰不翕然从化帝尧之道无难致也庚戍御史中丞王畴上疏言太后于陛下有保飬扶持之力古之贤后不能加也愿诏大臣讲求所以尊崇之礼是　诏中书枢宻院参议尊崇皇太后仪范以闻知諌院司马光言治身莫先于孝治国莫先于公仁宗皇帝以四海之大授之陛下恩德之大天地不足以为比今登遐之后骨肉至亲独有皇太后与公主数人陛下所当竭力尽心供承抚飬以副仁宗皇帝之意又云大学曰古之欲明明德于天下者必先正其心有所忿懥则不得其正有所好乐则不得其正陛下奋发宫邸入纂皇极爰自潜跃至于天飞旧恩宿怨岂能尽无然今日即政之初皆不可稍置于圣虑以害至正人君之要道在进贤退不肖赏善罚恶而已爵禄天下之爵禄非以厚人君之所喜也刑罚者天下之刑罚非以快人君之所怒也是故爵人于朝与士共之刑人于市与众弃之明不敢以己私葢天下之公议也令四海之贤杂沓并进愿陛下少留聪明其间茍有才德髙茂合于人望者进之虽夙昔怨雠勿弃也有噐识庸下无补于时者退之虽亲昵姻娅勿取也有励行立功为世所推者赏之虽意之所憎勿废也有懐奸犯禁为众所嫉者罚之虽意之所爱勿赦也如此则野无遗贤社稷永安矣司马光又上疏于皇太后曰臣切以治国家之道贵贱虽殊人情一也甞观天下士民之家其长幼羣居长者或恩意不备衣食不豊幼者或容貌不恭言语不逊若幼者孝恭而不怨长者慈惠而不责上下雍睦家道以兴若幼者以为怨长者以为责上下乖离家道以衰其始相失也甚小而终为祸也甚大又加以谗言间之于是乎有父子相疑兄弟相嫉乱虐并兴无所不至者矣凡闺门之内子妇有孝恭之心至者则驩然以慈爱之心接之若其过当则当以忠孝之心教之教之备矣而犹不聴虽责之可也罪之可也及其既改则又当以欢心接之不可以一忤颜色而终身恶之遂不觧谢故骨肉之间有威怒而无憎疾有诘责而无猜忌此自古圣人所以御其亲之道也臣切惟皇帝皇后于殿下兼内外之亲幼蒙保育今日为万民父母享天下之富贵孰云非殿下之力臣谓殿下固宜抚存爱念情同所生周旋保护以终大德不可偶以纎介之失遂蓄长乆之怒弃生成之厚恩取踈远之深怨愚智所同知也皇帝去歳得疾之时容貌言辞诚或可疑得罪于殿下者臣固已甞言于殿下云不可责有疾之人无疾之礼也且醉而有过醒犹可赦况有疾之人不自省知本非其意之所欲为岂可追数以为罪咎耶皇后自童孺朝暮游戏于殿下之懐分甘哺果拊循煦妪有恩无威今既正位中宫得复奉膳羞盥帨以事殿下其意恃昔日之爱不自踈外犹以童孺之心望于殿下故或有所求须不时满意则愠怼怨望不能尽如家人妇姑之礼殿下虽怒之责之固其宜也谁曰不可但事过之后殿下若遂弃之不复収恤憎嫉如仇雠则臣以为过矣臣在阙门之外无由知禁廷之事窃闻道路之言未详虚实皆言近日皇帝与皇后奉事殿下恭勤之礼甚加于徃时而殿下遇之太严接之太简或时进见殿下虽赐之坐如待疎客言语相接不过数句须臾之间已复遣去如此则母子之恩何时得逹妇姑之礼如何得施所以使之疑惑恐惧不敢自亲者盖以此也臣切惟殿下母仪天下踰三十年柔明之誉洽于中外皇帝龙潜藩邸进德修业仁孝之事光于远迩先帝以至公大义选贤继嗣海内之人皆谓继綂之日慈孝之风必自家刑国诚不意闾巷之民忽有异论推其本原葢由皇帝遇疾之际宫省之内必有谗佞之人造餙言语互相间构一则欲诈效小忠以结殿下之知侥求利禄二则自知过失素多畏嗣君之严有所不容三则欲窃弄权柄恶君长聪明使已不得自恣是以日夜窥觇拾掇丝毫之失无不纳于殿下之耳殿下虽至聪哲不能无疑虽至仁慈不能无怒皇帝以刚健之性屈于众口无以自伸能不愤悒遂使两宫之间介然相失乆而不觧流闻于外朝野之士有敢窃议其是非者深可惜也今天诱其衷殿下浚发慈旨卓然远覧举天下之政归之皇帝此乃宗庙之灵生民之福然臣窃料谗邪之人心如沸汤愈不自安力谋离间彼皆自营一身之私非为国家与殿下之计也臣望殿下深察其情勿复聴纳斥远其人勿置左右召谕皇帝以向来纷纷皆此属所为自今以后母子之间当坦然无疑皇帝必涕泣拜伏感激推谢然后两宫之欢一皆如旧皇帝进见之际殿下宜赐以温颜留之从容来徃无时勿加限絶或置酒笑语与之欣欣相待如一家人之礼则殿下坐享孝飬何乐如之心平气和眉寿无疆国家乂安内外无患名誉光羙垂于无穷与其信任谗邪猜防百端终日戚戚忧愤生疾国家不寕祸乱横生讥谤之言流于后世二者得失相去逺矣且殿下既能以祖宗之业付皇帝又以大政授之独于恩礼之际终不能豁然回心息怒其故何哉方今宫闱之中殿下骨肉至亲止皇帝皇后长公主及皇子公主数人而已其余皆行路之人于殿下何有若亲者尚不能结以恩信猜而远之则踈者独肯受殿下顾遇尽其死力始终无二乎夫贵莫贵于为天子之母富莫富于受四海之飬今殿下有此富贵而不能自乐亲其所可踈踈其所可亲使受恩之子妇彷徨而不自安踧踖而不敢进虽内懐反哺之心而无施臣窃为殿下惜之臣不避死亡以进忠直庶几殿下母子和悦国家安寕是臣所以为报效也辛未富弼辞所迁官畧云陛下録臣先帝时微劳曷若报皇太后今日之大恩皇太后垂帘日甞谓臣与胡宿吴奎曰无夫孤孀妇人无所告诉臣等共闻此语实为伤心必料中书亦闻其说又向窃闻先帝诸公主陛下易其所居以安已女如此者尤甚动心亦未甞闻陛下畧皆思念恭惟先帝临御天下四十二年仁恩德泽入人骨髓以至徧及虫鱼草木臣事先帝亦三十余年自布衣擢至首相恩徳可谓大今日不忍见其孀后幼女失所如此臣反坐享陛下迁宠还得安乎仁宗与皇太后于陛下有天地之恩而尚未闻所以为报臣于陛下不过有先时议论丝发之劳何赏之可加陛下忘天地之大恩録丝粟之小劳可谓顚倒不思之甚也天下事所急而宜先者惟是仁宗一后五女所谓孤遗而百官万方力不能急其休戚只系于陛下一人之手切在陛下照恤之恩思怜之则天道助人情归子子孙孙享福无穷也奏入不报弼又奏曰愿陛下奉仁宗祀祭尽恭谨之道事皇太后颜色极诚实之礼若勤勤不已则孝德自然彰闻于外京师翕然歌咏传逹天下遂成风教陛下可不劳而治至时推恩教倍今日臣自不辞让君臣之际两得其宜岂不羙哉岂不盛哉奏至六七上乃优诏荅焉圣诏云恭惟仁宗皇帝欲报之德昊天罔极皇太后子育朕躬方以天下之飬承颜于朝夕矧曰孝之至乎又曰今既朂朕以事亲之道而拒君命不受岂其言之戾耶弼又两奏卒不聴弼乃受之八月丙子司马光奏乞延访羣臣八月丙辰宣政使入内都知安静军留后任守忠安置蕲州初上为皇子命守忠宣召守忠避不肯行及上即位不豫遂交闘两宫及擅取奉宸库金珠数万两献皇后受赏赐司马光吕诲交章劾之光数其十罪乞斩之市都帝纳其言翌日遂黜守忠焉九月初有诏开迩英阁重阳当罢侍讲吕公着司马光言先帝时无事常开讲筵近因圣体不安遂于盛暑盛寒之月权罢数月今陛下始初清明且亲近儒雅讲求治道愿不息顷刻之间日御讲筵从之
　　治平二年八月以灾异诏中外臣僚并许上直言时政得失学士草诏曰执政大臣其愓思天变帝书其后曰滛雨为灾戒朕不德更曰执政大臣朕之股肱其恊德交修以辅不逮司马光上疏畧云窃惟皇太后仁明之德爰自先朝保育圣躬在于襁褓陛下入承大统不可谓全非太后之力当陛下得病之初外间传言皇太后于梓宫之前为陛下叩头祈请额为之伤如此岂可谓无慈爱之心于陛下哉不幸谗贼之人交相离间遂使两宫之情介然有隙就使皇太后有不慈于陛下陛下为人之子安可校量曲直遂生忿恨而于爱恭之心有所不备乎传曰忘大德灭小怨先帝擢陛下于众人之中自防御使升为天子唯以一后数公主属于陛下梓宫在殡已失太后之欢心长公主数人皆屏居闲宫臣请以小喻之匹夫为此犹贬于乡里况以天子之尊为四海所瞻仰哉臣愿陛下上稽天意下顺人心奉事皇太后愈加孝谨务得欢心诸长公主时加存贶无令失所总揽大柄勿以假人选用英俊修名责实赏功罚罪舍小取大刬塞弊幸一新大政延纳谠言虚心从善皆行之以至诚夫至诚可动金石况人乎陛下果能尽诚于此则至德日新令名四逹人心悦天道和百榖蕃嘉瑞至蛮夷率服福流子孙矣吕诲言蔽遏有德厥灾水葢有德之人壅遏而不用也陛下当翼翼修思追捄其失庶几消复之理吕大防言雨水为患此阴胜阳之沴也陈八事曰主恩不立臣权太盛邪议干正私恩害公西北连谋盗贼恣行羣情失职刑罚失平知制诰郑獬时知荆南上疏曰陛下发诏书求忠言羣臣章疏宜选官署属令专掌之如其宏谋伟论可施于当世者则召见与共议如此则下诏有实言陛下得言有实用史册书之以为某年大水诏书求直言用某人言行某事以黜夫前世之为空言者则无令陛下诏书藏于有司为数幅空纸而已十月司马光言臣以驽朽得侍劝讲窃见陛下天性好学孜孜不倦然于经席之中未甞发言有所询问臣愚意陛下欲护羣臣之短恐于应对之际仓卒失据不能开陈稠人之中受其愧耻此诚圣心仁恕之极羣臣捐躯无以报塞然臣闻易曰君子学以聚之问以辨之论语曰疑思问中庸曰有弗问问之弗得弗措也有弗辨辨之弗明弗措也以此言之学非问辨无由发明今陛下黙而识之不加询访虽为臣等踈浅之幸窃恐无以宣畅经旨禆助圣性伏望自今讲筵或有臣等讲觧未尽之处乞赐诘问或虑一时记忆不能备者许令退归讨寻次日别具剳子敷奏庶几可以辅稽古之志成日新之益

　　治平西夏扰邉

　　治平元年夏庚午赐谅祚诏戒以自今宜精择使臣母俾生事先是夏国贺登极进奏人吴宗等至顺天门欲佩鱼及以仪物自从引伴髙宜禁之不可留止廐置一夕絶供馈宗出不逊语宜折之如故事良乆乃聴入及赐食殿门愬于押判张觐诏令还付延州与宜辨宜者延州所遣也程戡受诏通判诘之宗曰引伴谓当用一百万兵遂入贺兰穴此何等语也通判曰闻使人目国主为少主故引伴有此对是失在使人不在引伴宗沮服遂不复辨司马光吕诲乞加宜罪不报是秋夏国主谅祚数出兵冦秦鳯泾原抄熟户扰邉寨弓箭手杀掠人畜以万计诏遣文思副使王无忌赍诏诘问司马光言去岁先帝遐逝谅祚使来致祭延州差指使髙宜押伴入京宜言语轻肆傲其使者侮其国主使者临辞自诉于朝臣当时与吕诲上言乞加宜罪朝廷忽畧不以为意使其怨怼归国外人皆以为耻今歳以来谅祚招亡命点集兵马窥伺邉境攻围堡寨驱胁熟户八千余族杀掠弓箭手数千人悖逆如此而朝廷更使臣赍诏抚谕彼顺从则抚之傲狠则畏之若使臣至彼谅祚稽首伏罪禁止侵掠犹或可赦若复拒违王命辞理骄慢侵掠不己未知朝廷将何以待之伤威损重孰甚于此方今公私困竭士卒骄惰将帅乏人西夏犯邉事之可忧孰大于此而朝廷上下晏然若无事其故何哉岂朝廷自有其备而踈外之臣不得预知乎臣窃惑之所谓备者非但添屯兵马积贮粮草而已也在于选将帅修军政二者皆阙何谓有备臣不胜愤懑伏望陛下博延羣臣访以备邉之策择其善者而力行之十一月己亥命屯田郎中徐亿职方员外郎李师钖屯田员外郎钱公纪刺陜西义勇初宰相韩琦奏三代汉唐以来皆藉民为兵故数虽多而赡飬至溥所以雄制万宇威服四夷又非近世所蓄冗兵可及也唐置府兵最为近古天寳已后废不能复因循至于五代广募长征之兵故困天下而不能给今之义勇河北几五万余河东几八万勇悍纯实生于天性而有物力资产父母妻子之所系若稍加简练亦唐之府兵也陜西当西事之初亦甞三丁选一丁为弓手其役刺为捷正军及夏国纳欵朝廷所■〈扌东〉今所存无几河北河东陜西三路当西邉控御之地事当一体今若于陜西诸州亦点义勇止刺手背则又知不复刺面可无骇惊或令永兴河中鳯翔三府先刺观聴既安然后及诸郡一时不无小扰而终成长利诏从之枢副胡宿请且刺沿邉州军上曰不若即行之韩琦意亦欲如此乃命亿等徃除商虢二州余悉籍为义勇凡主户三丁选一丁六选二九选三年二十至五十材勇者充止刺手背以五百人为指挥使并副二人正都头三人十将虞侯承局押官各五人歳以十月畨上阅教一月而罢又诏泰州成纪等六县有买保毅田承名额者每三丁刺一六丁刺二九丁刺三悉为义勇人赐钱二千总得十五万六千八百七十三人其后复诏秦陇仪渭泾原邠寕环庆鄜延十三州义勇遇召集防日给米二升月给酱菜钱三百知諌院司马光奏凡五乞罢刺陜西义勇云于民有世世之害于国无分毫之利终弗听又六奏及申中书自劾求去亦终弗许甞至中书与韩琦辨琦谓光曰兵贵先声后实今谅祚方桀傲使闻陜西骤益二十万兵岂不震惧光曰兵之用先声为无其实也独可用之于一日之间尔少缓则敌知其情不可复用矣今吾益兵二十万然实不可用过十日西人知其详寕复惧乎琦不能荅复曰君但见庆厯间陜西乡兵初刺手背后皆刺面充正军忧令复然尔今已降勅榜与民约永不充军戍邉矣光曰虽光亦未免疑也琦曰吾在此君无忧此语之不信光曰光终不敢奉信非独不敢但恐相公不能自信尔怒曰君何相轻甚也光曰相公长在此可也万一均逸偃藩他人在此因相公见成之兵遣使运粮戍邉反掌间尔琦黙然竟不为止其后十年义勇运粮戍邉以为常
　　十二月内侍王昭明为环庆路钤辖兼管鄜延蕃部公事李若愚为泾原钤辖兼权管句当秦鳯蕃部公事令预为经画后数日又以左藏副使梁寔领秦鳯内殿承制韩则顺领鄜延而令昭明等专令本路前世以宦人预邉事将帅不得尽其用及有是命人不以为便也諌官吕诲言中官监军之害乞罢四人御史傅谋俞赵瞻皆有论列瞻又因入对力请追还昭明等否则愿显逐讫不从知延州程戡言蕃部所以亡去苦邉吏苛暴为西人诱畧耳今昭明等徒能呼召首领慰恤以言犒赐以酒食茶帛终未足以结其心也而甚动邉聴宜改用昭明等为路分钤辖都监各部一将军马兼沿邉巡检使勿复专蕃部事亦不从二年春诏夏主谅祚自泾原秦鳯路熟户及弓箭手地分不可更行侵扰始朝廷遣王元忌赍诏责谅祚谅祚迁延弗受诏而因其贺使附表自言起兵之由归罪我邉吏辞多非实复以诏戒谕终弗听癸酉参政欧阳修言谅祚猖獗备御之计全不择人宜用旧守环庆孙沔以备一方之寄诏以沔为资政殿大学士知河中府修甞奏西邉事宜云兵分备寡兵家之大害也害常在我以逸待劳兵家之大利也利甞在彼是以徃来贼常得志今能反其事移我之害于敌夺敌之利在我则我当先为出攻之计使彼疲于守御则我亦得志此臣所谓方今可用之谋也愿陛下遣一重臣出而廵抚遍见诸将与熟图之以定大计凡山川道里蕃汉歩骑出入所宜可先知者悉图上方畧其余不可先言付之将帅使其见形应变因敌制胜至于谅祚之所为宜少含容既以骄其心亦以缓其事以待吾之为备而且严戒五路训兵选将利噐用蓄资粮常具行军之计待其反书朝奏则王师暮出以骇其心而夺其噐使其枝梧不暇则胜势在我也徃年议者亦欲招缉横山蕃部谋取山界之地然臣谓必欲招之亦须先藉胜捷之势使其知中国之强则方肯来附也由是言之亦出攻为利矣司马光言羣臣既不能为陛下忠谋陛下又不能自以为忧则谁当忧之臣恐邉臣之请兵无穷则朝廷之募兵无已仓库之束帛有限百姓之膏血有涯不知国家长此沉疴何时当瘳乎愿陛下罢招禁军选将帅训练旧有之兵以备御四夷不患不足五月权知开封冯京为陜西安抚使代陈旭也先是韩琦言庆厯中臣甞与仲淹同上御戎四策未及施用而元昊请和今谅祚狂童非元昊之比敢尔轻动势将渝盟愿以臣当时所上四策令二府共议择可行者付邉帅及命京使陜西琦又言何亮刘平各言西事亮谓灵武不可弃弃则西人必吞诸戎为后大患当时不能用今悉验焉刘平所陈四策稍异然大抵以得西人山界土地部族为甚利愿并二人奏付京使与四路使臣参议之然京所议方畧卒无闻也六月己酉司马光言臣闻明王谋事于始而虑患于微是以用力不劳収功甚大切见国家所以御外夷之道似未尽其宜当安静附顺之时则好与之计校末节争竞细故及其桀傲横暴之后则又从而姑息不能诛讨是使外夷益有轻中国之心皆怨于柔服而乐为背叛近者西人之祸生于髙宜北方之隙起于赵滋而朝廷至今尚未省悟犹以二人所为为是而以循理守分者为非是以邉鄙武臣皆鋭意生事或以开展荒弃之地十数里为功劳或以杀掠老弱之民三五人为勇敢朝廷輙称其才能骤加擢用既而敌心忿恨遂来报复屠剪熟户钞刼邉民所丧失者动以千计而朝廷但知惊骇増兵聚粮其致冦之人既不追究而守邉之人亦无谴责如此而望四夷宾服疆埸无虞是犹添薪扇火而求汤之不沸也臣愚切惟真宗皇帝与契丹约为兄弟仁宗皇帝赦赵元昊背叛之罪册为国主歳捐百万之财分遗二敌岂乐此而为之哉诚以屈己之媿小爱民之仁大故也今陛下嗣已成之业守既安之基而执事之臣数以争桑之小忿不思灌瓜之大计使邉鄙之患纷纷不息臣窃惟陛下惜之近者闻契丹之民有于界河捕鱼及于白沟之南剪伐栁栽者此乃邉鄙小事何足介意而朝廷以前知雄州李中佑不能禁御为不材别选州将以代之臣恐新将之至必以中佑为戒而以赵滋为法妄杀敌民则战斗之端徃来无穷矣况今民力凋弊仓库虚竭将帅乏人士卒不练夏国既有愤怨屡来侵冦祸胎已成若又加以契丹失欢臣恐国力未易支也伏望陛下严戒北邉鄙将吏若契丹不循常例小小相侵如鱼船桞栽之类止可以文牒整会道理晓谕使其官司自行禁约不可以矢刄相加若再三晓谕不聴则闻于朝廷虽专遣使臣至其庭与之辨论曲直亦无伤也若又不聴则莫若博求贤才増修政事待公私富足士马精强然后奉辞以讨之可驱穷庐于漠北复汉唐之土宇与其争渔桞之胜负不亦远哉十二月甲辰夏国主谅祚使人来贺正旦丁未使人来贺寿圣节司马光言谅祚之所以依旧遣使称臣奉贡者一则利于每歳所赐金帛二十余万二则利于入京贩易三则欲朝廷不为之备三年九月夏国主谅祚举兵冦大顺城又冦柔远寨烧屈乞等三村栅叚木岭初环庆经畧安抚使蔡挺斥堠明知谅祚入冦即遣诸将分屯要害以大顺城坚虽被攻不可破不益兵柔远城恶命都副总管张玉将重兵守之勅近邉熟户入保青野戒诸寨无得逆战谅祚将歩骑数万攻围大顺三日蕃官赵明与官兵合撃之谅祚裹银甲毡帽以督战挺先选强弩分列于濠外注矢下射重甲洞贯谅祚中流矢遁去徙冦柔远张玉募胆勇三千人夜出扰贼营贼遂惊溃上遣中使赐挺手诏慰劳谅祚退屯金汤声言益发歩骑且出慢辞须已得歳赐复攻围大顺城鄜延经畧安抚陆诜言朝廷积习如此故虏敢狂悖不稍加诘责则国威不立即止其歳赐银帛牒宥州问故上喜曰固知此人可倚也诏诜得宥州报具闻而谅祚果大沮盘旋寨下取粮四反卒不敢入冦又顾岁俭贪得赐物乃报言邉吏擅兴兵行且诛之初夏人冦大顺上问两府策将安出宰相韩琦请留歳赐遣使赍诏责问枢宻使文彦博等曰如此则邉衅大矣至引寳元康定丧师以动上意琦曰兵家须料彼此今日御戎之备大过昔时且谅祚狂童岂可比元昊也诘之必报上竟从韩琦议遣何次公徃使朝退二府以所论不同各私相语彦博谓其党曰渠自言料敌且观渠所料逾月次公还以谅祚表上时上卧疾辅臣因入问起居毕琦叩御榻曰谅祚服罪否上力疾顾谓琦曰一如所料谅祚所上表虽言受赐景朝敢渝先哲然尚多辞归罪于邉吏乃复赐诏诘之令专遣使别贡誓表直言今后严戒邉吏及酋长各守封疆不得点集兵马輙相侵犯其鄜延环庆泾原秦鳯等路一带乆系汉界熟户并顺汉西蕃不得更行刼掠及逼胁归投所有汉界不逞叛亡之人亦不得更有招纳苟渝此盟是为絶好余则遵依先降警诏朝廷恩礼自当一切如旧四年闰三月甲申夏主谅祚遣使来献方物谢罪请戒饬酋长封疆如去冬所赐诏旨复以诏荅之曰茍封奏如彼忠信勿渝则恩礼所加歳时如旧仍赐银及绢各五百疋两

　　议濮安懿王同异

　　治平元年夏戊申皇太后出手书付中书还政是日遂不复处分军国大事【详见辅导门】癸亥宰相韩琦言濮安懿王德盛位降所宜尊礼陛下受命先朝躬承圣统顾以大义后其私亲钦之重之事不轻发臣等忝备宰弼实闻国论谓当考古约礼因宜称情使有以隆恩而广爱庶几上有以彰孝治下以厚民俗臣伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行诏湏大祥后议二年夏四月戊戌诏议崇奉濮王典礼以闻宰臣韩琦等以元年奏进呈也六月初议崇奉濮安懿王典礼翰林学士王珪等相顾不敢先天章阁待制司马光独奋茟立仪议成珪即勅吏以光手稿为案其议曰臣等谨按仪礼丧服为人后者传曰何以三年也受重者必尊服服之为所后者之祖父母妻妻之父母昆弟弟之子若子子者皆如亲子也又为人后者为其父母传曰何以期也不二斩也特重于大宗者降其小宗也又为人后者为其昆弟传曰何以大功也为人后者辟其昆弟也以此观之为人后者为之子不敢复顾私亲圣人制礼尊无二上若恭爱之心分施于彼则不专一于此故也是以秦汉以来帝王有自旁支入继大统或推尊父母以为帝后皆见非当时取讥后世臣等不敢引以为圣朝法前代之入继者多宫车晏驾之后援立之策或出母后或出近臣非如仁宗皇帝年龄未衰深惟宗庙之重祇承天地之意于宗室众多之中简抜圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之德也臣等愚浅不逹古今切谓今日所以崇奉濮安懿王典礼宜凖先朝封赠期尊亲属故事髙官大国极其尊荣襄国太夫人仙游县君亦改封大国太夫人考之古今实为宜称议上中书奏王珪等议未见详定濮王当称何亲名与不名珪等议濮王于仁宗为兄于皇帝宜称皇伯而不名如楚王泾王故事议者或欲称皇伯考天章待制吕公着曰真宗以太祖为皇伯考非可加于濮王也是月己酉中书又奏按仪礼为人后者为其父母服及按令文典五服年月勅并云为人后者为其所后父斩衰三年为人后者为其父母齐衰期即出继之子于所继所生父母皆称父母又汉宣帝光武皆称其父为皇考今王珪等议称皇伯于典礼未见明据请下尚书省集议从之执政意朝廷必有迎合者而台諌皆是王珪议论汹汹未及上太后闻之辛亥内出手书切责韩琦等以不当议称皇考而琦等奏太后以珪等议称皇伯为无稽且欲缓其事须太后意觧
　　甲寅降诏曰如闻集议议论不一宜权罢议当令有司博求典故务合礼经以闻范镇时判太常即率礼官上言汉宣帝于昭帝为孙光武于平帝为祖则其父容可称皇考然议者犹或非之谓其以小宗而合大宗之统也今陛下既考仁宗又考濮王则其失又非汉宣光武比也凡称帝称皇若皇考立寝庙论昭穆皆非是因具列仪礼及汉儒论议魏明帝诏为五篇奏之执政得奏怒遂责镇曰诏书云当令检详奈何遽列上耶镇曰有司得诏书不敢稽留即以闻乃其职也奈何更以为罪耶于是台官自中丞贾黯以下各有奏乞早从王珪等议侍御史知杂事吕诲言朝廷既知议论不一当辨正是非三合众意明所适从岂可事有未定遽罢集议付有司诏命反复非所以示至公于天下也臣輙询愚见敢以闻上臣谨按仪礼为人后者为其父母服盖为大宗斩还为小宗周不二斩明于彼而判于此矣又按令文典五服年月敕出继之子于所生皆称父母者所以别其本生于后也在属籍当行除附斯令之意可明也如汉宣光武皆称父为皇考者二帝上承本宗皆非旁继子今事体畧不相类王珪等议濮安懿王于仁宗皇帝其属为兄于皇帝合称皇伯而不名于礼得矣及引元佐元俨称皇兄叔之类皆本朝典礼安得谓之无据臣切原勅意直欲加濮安懿王为皇考与仁庙同称如是则尊有二上昭有二斩礼律之大皆相戻矣臣恭以陛下龙跃藩邸入继大统南面尊临皆先帝之德也甫终禫尚未遑诣谒遽有斯议搢绅之士皆末为然陛下躬勤孝飬上奉慈闱承颜犹惧其不足矧复顾私恩别亲踈而忘大义哉就如有司循情酌礼以安懿为考仙游为妣示于中外得为安乎一切惟兹事非出清衷必佞臣建白苟悦圣情二三辅臣不能为陛下开陈正论又将启其间隙违背礼义惑乱人情忽先帝之眷倚陷陛下于非正得为忠乎臣伏望陛下开广圣虑动遵孝治不作无益以害至公既罢三省集议当别降诏旨以王珪等议为定以前后所献不一论尽降出外辨正是非明其有罪寘之于法可以涣释羣疑杜絶邪论不然何以明陛下之无私判中外之深惑传之永乆所损不细又言皆天下英睿学通古今经义粲然不应有惑礼所谓大宗者収合于宗族也陛下继大宗而有天下义之重恩不得掩岂可复顾于小宗哉人臣非不欲陛下尊显所生褒崇封爵极其羙称惟不过于典礼矧至孝之道不能循于己私于亲惟其诚而已矣在宸衷岂不是思第为邪佞进说惑乱人情陛下何惜一幅之诏推示信诚以皇伯之称为定追正封爵以称典礼则中外之心涣然释疑不如是则纷纷议论有损圣明不独贻讥于万世将恐取轻于四夷又言陛下践阼以来克勤政理继述所存孝诚已至惟濮安懿王一事不合典礼未副人情良为陛下惜之然事由中书起议两禁及礼官集议台諌官章疏俱未蒙施行虽有权罢指挥终未了絶议论纷纷中外愈惑宰相前请如是必难为复有开陈人言不已诚有累于圣躬觧天下之疑者莫若发睿断特以手诏自中而下追封濮安懿王大国与夫大礼典称是仍于郊祀前了毕慰厌人心于体为顺奏皆留中不行司马光又言圣人举事与众同欲故能下恊人心上顺天意洪范曰三人占从二人言盖国有大疑则决之于众自上世而然矣伏见向者诏羣臣议濮安懿王合行典礼翰林学士王珪等二十余人皆以为宜凖先朝封赠期亲尊属故事凡两次会议无一人异辞所以言者葢欲奉濮王以礼辅陛下以义也而政府之意独欲尊濮王为皇考巧饰词说误惑圣德不顾先王之大典蔑弃天下之公议使宗室踈属皆已受奉赠而崇奉濮王之礼未能有加二议是非臣更请为陛下别白言之政府言仪礼令文五服年月敕皆云为人后者为其父母即出继之子于所生皆称父母臣按礼法必湏指事立文使人晓觧令欲言为人后者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣按宣帝承昭帝之后以孙继祖故尊其父为皇考而不敢尊其祖为皇考以其昭穆同故也光武起布衣诛王莾亲冒矢石以得天下名为中兴其实创业虽自立七庙犹非大过况但称皇考其谦损甚矣今陛下亲为仁宗之子传曰国无二君家无二尊若复尊濮王为皇考则置仁宗于何地乎政府前以二帝不加尊号于其父祖引以为法则可矣若谓皇考之名亦可施于今日则事恐不侔设使仁宗尚御天下濮王亦万福当是之时命陛下为皇子则必不谓濮王为父而为伯若先帝在则称伯没则称父臣计陛下必不为此行也以此言之濮皇当称皇伯又何疑矣今举朝之臣自非挟奸佞之心欲附会政府误惑陛下者皆知濮王称皇考为不可则众志所欲亦可知矣陛下何不试察羣臣之情羣臣非不知濮王于陛下为天性至亲若希旨迎合不顾礼义过有尊崇岂不于身有利而无患乎所以区区执此义者但不欲陛下失四海之心受万世之讥耳以此观之羣臣之忠佞邪正甚易见矣愿陛下上稽古典下顺众志以礼崇奉濮安懿王如珪等所议亦和天人之一事也二年十二月郊祀既毕侍御史知杂事吕诲复申前议乞早正安濮王崇奉之礼寻进延和殿开陈恳切上谕诲曰羣臣虑本宫兄弟众多将过有封爵故为此言诲即辨其不然退又言臣切思仁宗于堂兄弟軰尚隆封爵况陛下濮宫之亲其谁敢间近日中宫与皇太后受策内外安庆必若恩及天伦乃为盛羙虽甚愚者不应献此言者乞宣示姓名与众共罚不宜寛容以启谗慝诲前后既七奏不从因乞免台职补外又四奏亦不从遂劾韩琦曰切以求治之本必广于聪明驭臣之威当严乎法制聪明不广则下情无以上通法制不严则大臣得以专政如干之德以刚而健坤之体以柔为顺反是则君臣之义失强弱之势分履霜之疑良有其渐自古强臣滋盛直以辨之不早故也臣不敢博引强臣之事輙以汉唐二臣之迹而明之如霍光于孝宣李德裕于武宗朝皆得谓之有功也然而专有柄权盗用威福终以威震人主而不能保身庇族书云臣有作福作威害于而家凶于而国二人者是也且刑赏人主之操柄可一日倒持而授之于人乎今琦自恃勲劳日益专恣广布朋党堕紊法度朝廷进一官皆曰琦之亲旧黜一官皆曰琦之怨敌人言若是未必皆然盖持守不公气势浸盛众所指目不能逃也以至小人乘时迎望风旨趋走门下唯恐其后只知琦之恩雠而不知陛下之威福也如嘉佑中议立皇嗣虽先时臣僚上章恳请者众然亦先帝与皇太后属意日乆保育宫中事已素定至是琦赞成之不为无功也暨践阼数月琦请下有司议濮王典礼比再下两制用汉宣光二帝故事欲称皇考切原诏旨本非陛下之意琦导谀之过也永昭陵上土尚未干遗音犹在乃心已革谓天可欺致两宫之嫌猜鼓天下之怨怒谤归于上人所不忍言者辨论半年不决琦犹遂非不为改正得谓之忠乎计当时赞成之意本徼福于今日明矣陛下视政之初当引勲旧佐佑明圣赞襄宻勿琦殊无进贤之意惟求附己之人陈旭在先朝始以奸进终以此退黜力排众议复登大用如旭之軰不可胜数皆授羙官布要路相与表里以成朋党报国之心孰知其所存也方天下多事之际台諌章疏朝奏夕罢壅塞言路意在专政蒙蔽宸聪下情不得而上通皇明何由而远烛使忠臣抱吞声之恨圣君有拒諌之名中外不平独清衷未悟耳况陛下即位以来进秩疏封赏功报德不为不至而琦略无谦损益肆刚愎半歳之内两次求罢无疾坚辞卧要宠命犹自谓孤忠之可立岂知直道之难行果知人臣进退之分天道盈虚之理不应形斯言于章奏也借如干兴中丁谓曹利用辅幼君母后曾无今日陛下报琦之厚犹以横恣不公相继败逐臣观琦之才之功未如霍光李德裕丁谓曹利用其骄君之色过之当琦引退之时莫不愿陛下遂其所请収还相印不意恩礼益加强之以事仰惟圣眷俯念前功爱有所忘乆而不厌其如公议何臣所虑者朝廷居安之乆是陛下大有为之时不宜持循当务更化琦之才用恐未足以究天下之安危方今士论沸腾人心愤欝得不揽威福之在手戒履霜之积征罢琦柄任黜居外藩非止为国之福亦以保府族于始终也唯祈圣虑断之勿疑以臣言是望赐必行以臣言为非敢逃常宪区区之恳罄于是矣三年春正月吕诲前后十一奏乞依王珪等议定濮王追崇典礼不报乞免台职又不报是月即与侍御史范纯仁御史里行吕大防合奏曰豺狼当道撃逐宜先奸邪在朝弹劾敢后伏见参政欧阳修首开议妄别经据以枉道说人主以近利负先帝欲加濮王以不正之号陷陛下于过举之讥朝命骇闻天下失望政典之所不赦人臣之所共弃哀帝威之失既难施于圣朝念臣下之奸固难逃于公论当屡更议以安众意又极言韩琦公亮赵槩等茍且依违未甞辨正乞下修于理及正琦等之罪以谢中外戊辰又奏云今不正濮王之礼则无以慰众心不罪首恶之人则无以清朝政癸酉又奏乞将前后章疏付外施行庶分邪正以服天下诲等论列不已中书亦以剳子自辨于上曰伏见朝廷议濮王典礼两制礼官请称皇伯中书之议以为事依至大理宜审重必合典故方可施行皇伯之称考于经史皆无所据方欲下三省百官博访羣议以求其当陛下屈意手诏中罢众议纷然至今不止臣以为众论虽多其说不过三其一宜称皇伯是无稽之臆说二曰简宗庙致水灾是厚诬天人之言也三曰不当用汉宣哀为法以干乱统纪者是不原本末之论也臣请为陛下条列而辨之三事不备録愿陛下沛然下明诏播告中外以皇伯无稽决不可称而今所欲定者正名号耳至于立庙京师干乱统纪之事皆非朝廷本议庶几疑可释若此而犹必称皇伯则虽孔孟复生不能为之辨矣上意不能不向中书然未即下诏也执政乃相与宻议欲令皇太后下手书尊濮安懿王为皇夫人为后皇帝称亲又令上下诏谦让不受尊号但称亲即园立庙以示非上意且以为异日推崇之渐丙子中书奏事垂拱殿韩琦以祠祭致斋上特遣中使赍实封文书至中书执政相视而笑诲等闻之即奏臣等近日三次弹劾欧阳修首启邪议及韩琦曽公亮赵槩等依违附会未蒙付外施行因缴纳御史诰勅居家待罪乞早赐黜责上以御实封诰勅遣内侍陈守清趣诲等令赴台供职诲等以所言不用虽受告勅犹居家待罪丁丑中书奏事上又遣中使召韩同议即勅称准皇太后手书吾闻羣臣议请皇帝封濮王至今未见施行吾再阅前史乃知自有故事濮安懿王令皇帝称亲谯国襄国仙游并称后又降勅称上手诏朕面奉皇太后慈旨已降手书如前先是学士司马光上言臣闻政府之谋欲托以皇太后手书及不称考而称亲虽复巧饰百端要之负先帝之恩亏陛下之义违圣人之礼失四海之心政府之臣秖能自欺安能欺皇天上帝与天下之人乎及是诏下判大常寺吕公着上言称亲之说乞寝罢不报诏百官议追崇典礼诸王府侍讲孙固曰礼可变天性不可变王宜称亲议未集有诏罢议戊寅吕诲等又奏若不归罪首议之人天下疑惑莫之能觧御史范纯仁又奏乞追寝前议韩琦见纯仁奏谓同列曰琦与希文恩如兄弟视纯仁如子侄乃忍如此相攻乎是日合门两以诏谕诲等赴台供职诲等又奏今濮王典礼虽去殊号而首启邪议之臣未蒙显责中外犹以为惑己邜又奏今日事体与汉宣不同其园庙指挥特行追罢庚辰又奏臣等乞以臣此章下百官共议欧阳修首恶韩琦令髙居简等眩惑母后之罪不然天下之疑不能释君父之义无以明辛巳又奏上令中书降札子趣使赴台供职而诲等缴还札子并前后所奏九状申中书坚辞台职是日讳避濮安懿王名下一字置濮王园令一人以大使臣为之募兵二百人以奉园为额命王世寜张征等度濮王园广上皆从中书所请也吕公着言谨按礼文七庙之讳虽不及王天下乞降诏旨濮王名下一字唯上书奏事并聴回改余公私文字不复讳避庶与祖宗七庙名讳小有差别在于天下臣子亦安敢犯者不从壬午诏罢尚书省筑议濮安懿王典礼中书进至吕诲等所申奏次问执政当如何韩琦等曰臣等忠邪陛下所知欧阳修曰御史以为理莫并立若以臣等为有罪即当留御史若以臣等为无罪则取圣旨上犹豫乆之乃令出御史既而曰不宜责之太重也诲罢侍御史知杂事以工部员外郎知蕲州纯仁以侍御史通判安州大防落监察御史里行以太常博士知休寕县故事知杂御史觧官皆有诏词时知制诰韩维当直又兼领通进银台司门下封驳事执政恐维缴词头不肯草诏及封驳勅命遂径以勅送吕诲等家仍以累不遵禀圣旨赴台供职为诲等罪维言罢黜御史事闗政体而不使有司预闻纪纲之失无甚于此宜追还诲等勅命由银台司使臣得申议论以正官法司马光言乞留吕诲范纯仁监察御史吕大防及吕公着亦言愿陛下以天地之量包荒含垢特追诲等勅命令归供职则天下幸甚三月辛酉传尧俞赵鼎赵瞻使契丹回以甞与吕诲等言濮王事诲罢而不敢就职尧俞乃知和州鼎通判汾州司马光奏臣与尧俞等七人同为諌官共论典礼今尧俞等六人尽已补外独臣一人尚留阙下天下之人皆谓臣始则倡率众人共为正论终则顾惜禄位茍免刑章臣虽至愚粗识名莭受此指目何以为人伏望依臣前奏早赐降黜凡四奏卒不从御史彭思永上疏请正典礼召还言事官因自求罢不许辛未手诏曰朕近奉皇太后慈旨濮王令朕称亲仍有追崇之命朕推汉史宣帝本生父称曰亲又谥曰悼裁置奉邑皆应经义既有典故遂遵慈训而不敢当追崇之典朕又以上承仁考庙社之重义不得兼奉私亲故但即园立庙俾王子孙世袭濮王自主祭祀逺嫌有别葢欲为万世计岂皆权宜之举哉而台官吕诲等始者专执合称皇伯追封大国之议朕以本生之亲改称皇伯歴考前世并无典据追封大国则又礼无加爵之道向日罢议之后而诲等职奏不已忿其未行乃引汉室哀恭皇定陶之号立庙京师干乱正纪之事皆朝廷未常议及者歴加诬诋自比师丹意欲摇动人情眩惑众聴以至封还诏勅擅不赴台明缴留中之奏于中书録传训上之文于都下暨手诏之出诲等以称亲立庙皆为不当朕覧诲等前疏亦云生育之恩礼宜追厚矣祥禫既毕然后讲求典礼褒崇本亲今乃反以亲为非前后之言自相扺捂尧俞等不顾义理更相唱和既挠权而示众复归过以取名朕姑务含容屈于明宪止命各以本官补外尚虑缙绅之间士民之众不详本末但惑传闻欲释羣疑理当申谕宜令中书门下俾御史台出榜朝堂遍牒告示庶知朕意夏四月丙戌礼院言濮王建庙当行祭告其祝文令教授为之初命翰林冯京京言未有体式乞下礼院议礼院议称皇帝某谨遣官恭告于亲濮王既而以前诏俾王子孙奉祠事乃更定此议帝常以称亲之议质于天章阁待制兼侍讲王猎以为不可帝曰王相待素厚亦当尔耶对曰臣被王厚恩故不敢以非礼名号加于王所以为报也

　　太平治迹统类卷十一

　　●钦定四库全书

　　太平治迹统类卷十二

　　（宋）彭百川 撰

　　神宗圣政

　　治平四年夏四月殿中丞唐淑问为监察御史里行上谕曰朕以家世用卿卿当谨家法人臣病外交阴附卿当自结主知比言者尚抉剔细故以为能浊乱人聪明无益也论事必务大体乃为称职淑问介子也先是诏同签书枢宻院事陜西四路沿边宣抚使郭逵赴阙御史中丞王陶谏官邵亢等皆言逵出于微贱不可筦枢要上以手批谕陶等曰先朝用逵虽士论纷纭然在位只逾数月今遽罢之是先帝有任人之失也朕于逵固非亲旧当为人子必不可彰父之过宁负暗于知人之责其初陶等屡言韩琦自嘉佑末连执国柄君弱臣强乞行罢退是日陶遂极口诋琦意谓必能遂去既而上不许陶始失望己酉诏内外官所上封事委翰林学士承旨张方平学士司马光详定利害以闻先是御史台以状申中书中书不报中丞王陶因以状白宰相云天子新即位大臣不当隳废朝仪又不报陶遂劾奏韩琦及曽公亮不臣至引霍光梁冀専恣等事为喻斥韩琦骄主之色过于霍光且言欲保全琦族故劾奏之其畧曰琦等久居重任新辅嗣君忽千官瞻视之庭蔑如房闼难再拜表仪之礼重若丘山沮格台文傲忽风宪宜加明宪用肃具僚上命翰林学士司马光为御史中丞与王陶两易其职丁夘光入对上谕曰已除卿中丞光曰言职人所惮臣不敢辞但王陶言宰相不押班竟不赴而陶遽罢言职不押班细故也陶言之过然爱礼存羊固不可废自顷宰相权重今陶复以言宰相罢则中丞不可复为臣请俟宰相押班然后受诏上许之时光中丞诏已进入而陶学士之命中书独持之不下戊辰叅知政事吴奎赵槩面对坚请绌陶于外上不许请宻授枢宻直学士领羣牧使许之既而上直批付中书以陶为翰林学士时宰相未入奎即具奏曰陶天资险薄惟势利是持巧诈飜覆情态万状索其素藴真市井小人之不若也陛下念其东宫之旧首加任使擢为中丞陶乃挟持旧恩専为险恶轻肆狷薄纎罗交捽摧辱大臣排抑端良至如韩琦曽公亮不押班事葢已久歴来相承浸成废礼非是弛于二臣陶以台制弹劾举动便可何至引背负芒刺自为跋扈肆意深诋以此见陶处心积虑在于排陷大臣窃弄国权者也己巳奎称疾乞罢政事陶劾奎附宰相欺天子六罪侍御史吴绅奏御史中丞因言事求罢居家待罪朝廷降旨不允乞留陶依旧供职并上疏劾奎有无君之心数其五罪上由是遂知奎意司马光入奏上亦以奎疏示光光请止还陶旧职上许之即又欲与陶侍读学士光退翌日复奏上不怿光中丞诏时在阁门上复收入后三日乃付中书先是上封陶疏以示琦琦奏曰臣非跋扈者陛下遣一小黄门至则可缚臣以去矣上为之动问知制诰知谏院滕甫甫曰宰相不押班诚有罪若以为跋扈则为欺天陷人矣王陶为人隽利眉目疎秀美书翰性忭急色厉而内荏初事韩琦甚谨故琦深器之骤加擢用阴知上不悦执政之専既为中丞谋易置大臣虚次相以自拟初建东宫英宗命以蔡杭为詹事琦固荐陶文彦博私谓琦盍止用杭琦遂并用二人及琦为陶所攻彦博谓琦曰颇记为詹事时否琦大愧曰见事之晚真宜受挞癸酉司马光始受御史中丞诰奏疏曰臣蒙陛下援于众臣之中委以风宪天下细故之事皆未足为陛下言之敢先以人君修心治国之要为言诚太平之原本也臣闻修心之要有三一曰仁二曰明三曰武治国之要有三一曰官人二曰信赏三曰必罚昔仁宗时臣初为谏官上殿首曽敷奏此语先皇帝时臣曾奏歴年图又以此语载之后序今幸遇陛下臣复以此语为先者臣诚以平生力学所得至精至要尽在于是愿陛下勿以为迂阔试加省察　五月乙酉新河北体量安抚使陈荐言皇佑初河北荐饥朝廷辍汴纲米七十余万石漕黄河以济一方之民欲乞依例辍米三十万石转漕至澶卫州通利军北京赈济从之戊子龙图阁直学士韩维知颍州初王陶罢御史中丞为翰林学士维言宰相跋扈法所当治也御史中丞言是则宰相安得无罪若其非中丞安得止罢台职而已今为翰林学士是迁也陛下既不能辨明大臣使负恶名有不自安之意又使言者旡名罢去疑惑逺方愿廷对羣臣使是非两判及吴奎御批罢参知政事迁一官知青州维以为奎素有学问敦笃持重可任以事擢参大政众谓得人今纔数月止因论事之际少失宛顺便加斥逐进退大臣不当如此与王陶罢中丞而加翰林学士何以异陶既出维亦表求外补上从之未行改汝州司马光言韩维沈靖方雅亦陛下畴昔宫僚之中最有美誉今者无故称病求出外人皆不知其故伏望圣慈更赐详度或且留之左右使拾遗补阙诚有所禆益丙申诏诸路监司河北河东陕西安抚转运使提点刑狱体量管内三班使臣至殿侍散直就粮将校有胆勇谋畧或武艺精絶谙练边事可随才任使者以名闻诏许举中行员外郎为侍御史里行从司马光之言也甲辰屯田员外郎张唐英为殿中侍御史里行唐英双流人从翰林王珪范镇之荐也英宗初立唐英上谨始书言为人后者为之子恐他日有引定陶故事眩惑圣徳者愿杜其渐既而台谏官相次斥逐珪镇谓唐英有先见之明故荐之王陶赴谏州上表谢到任数千言皆诋毁执政执政怒将请其罪司马光言今若以表诋毁大臣重加降责兴衰之机于此乎在是宜察也陶遂得免召公着恐上复召之奏疏云臣恐奸邪小人因奏对之际希合上意蔽陶之罪谓其忠直望陛下割一人之私恩采天下公议登用中立之士杜絶阿党之原毋为偏见私说所惑则天下幸甚己未遣官于四门赈济司马光言如此处置有损无益莫若择监司使察灾伤州县守宰不胜任者易之监察御史里行唐淑问亦以为言乃诏四门给米六月止又令约束州县倍加存恤右司谏刘庠言近手诏减天下贡献出宫女数百人省后苑作工匠应乗章服凡所更改乞付史馆不从龙图阁直学士户部郎中赵抃知谏院兼提举万寿观既见上谓曰卿匹马入川以一鹤一琴自随为政简易如是耶人言甞独处室中有一龟效其服气故也前此自蜀逺者多歴省府官大臣以为言上曰用抃为谏官赖其言耳倘欲大用何必两府乎抃献疏言任道徳委辅弼别邪正去侈心信号令平赏罚谨机宻备不虞勿数赦容诤谏十事又言吕诲傅尧俞范纯仁吕大防赵鼎马黙皆骨鲠敢言久谴不复无以慰缙绅之望复论五费谓宫掖宗庙宫监丘垄土木之费多见纳用赐知潭州司少卿王罕奬谕勅书仍赐绢三百疋以监司言考课二年入优等故也己巳京师地震上谓辅臣曰是震何祥也吴奎曰但为小人党盛耳上不怿是月判河阳富乃上疏曰陛下自始临御好博采兼聴务广聪明此古圣王之所尚而君道之至美也四方鼓舞歌颂以谓臣下情伪时政得失必不能逃圣鍳而太平可立致也然其间君子常寡小人常众人君采聴之际故得人常少不得人常多得人少故好事常不足不得人多故恶事常有余臣以谓帝王都无职事惟别君子小人乃帝王之职事然千官百职岂尽烦帝王辨之乎但用求任天下之事所谓大臣者不越十数人不使一小人参用于其间则千官百职委诸大臣参而选之因而下及州县之吏莫不得人矣顾虽欲乱不可得也九月己丑韩琦数因入对恳求罢相上察琦不可复留赐手札曰朕以大臣进退国家所重矧卿勲力光于三朝朕之眷怀未有涯也令许卿暂临藩服朕将虚上宰之位以待卿还琦亟奏宰辅之任朝有定制老臣无状不当虚位待之愿亟进良弼以光新政辛丑琦守司徒兼侍中判相州吕公弼为枢宻使张方平为参知政事方平在翰林上所草诏上手札褒之曰卿文章典雅焕然有三代之意而又善以多为少意愽词寡虽书之训诰无以加也赵抃为右谏议参知政事抃甞宻奏臣僚有被谤于外始疑而中释者有诡说于前初惑而卒明者愿陛下察其言观其行敢有挟情论奏怀奸罔上屏之逺方手诏曰卿政事之余能时以经义启沃茍非博达治理诚莭内固何以臻此指意沉逺罔究所谓药非瞑眩厥疾不瘳宜不惮烦悉陈覼缕抃复具奏上嘉纳之司马光召对言张方平奸邪上作色曰朝廷每有除拜众言辄纷纭非朝廷好事光曰此乃朝廷好事也知人帝尧难之况陛下初即位万一用一奸邪若台谏循黙不言陛下从何知之此乃非好事也上曰吴奎附宰相否光曰不知也上曰奎有罪否光曰吴奎言王陶过实安得无罪但士论与奎而不与陶上曰结宰相与结人主孰贤光曰结宰相为奸邪然希意迎合观人主趋向而顺之者亦奸邪也上曰两府孰可留孰可用光曰此乃陛下威权所当采择小臣岂敢与闻然居易以俟命者君子也由径求进者小人也陛下用人当用君子不当用小人也癸夘权御史中丞司马光为翰林学士兼侍读学士滕甫为右谏议大夫权御史中丞司马光论张方平命司马光进读通鉴并见圣学门司马光又奏臣愚暗不达圣旨又恐累公着上言公着方正朕使之掌银台固虑诏令有失欲其封驳耳奈何奏之公着亦具奏臣近为降司马光等诰勅以为不便遂具封驳窃知己直降付阁门朝廷既以臣言不当当显行绌责其所降勅告亦湏经由本司盖臣虽有罪而此职终不废若因臣一言不当遂令今后封驳之司不能举正职事则是祖宗法度由臣而坏上手批公着奏可以两日求对当谕朕意以释卿憾他日登对上独留公着谓曰朕以司马光道徳学问欲在帝左右非以其言事也又尝谓公着曰光方直如迂阔何公着曰孔子上圣子路犹谓之迂孟轲大贤时君亦谓之迂况光岂免此名大抵虑事深逺则近于迂矣愿陛下更察之中书宻院议边事多不合赵明与西人战中书赏功而宻院降约束郭逵修堡栅宻院方诘之而中书已下褒诏甫言战守大事安危所寄今中书欲战宻院欲守何以令天下愿勅大臣凡战守大事湏是除帅议同而后下上深然其言冬十一月丁丑上谓文彦博等曰诸路帅臣转运使职任至重一道惨舒繋焉所宜审择其人久于其任汉宣循名责实须用此道彦博等曰为治之要无以易此上曰卿等欲成此事非难要在勿事空言而已丙戌诏自今二府举官宜各言其人才业所长堪任何事以副朕为官择人之意奏上令中书取旨量才试任曾公亮文彦博赵槩亦依此举官丁亥诏曰考课之法所以练羣臣而核名实也今诸路监司典羣守之政既以科别其条具为令矣至于县令之职与民尤近而未甞立法恐非所以爱养元元之道宜令天下州军各上所辖县令治状优劣科条约令考课院详定以闻乙未诏曰方今中外羣才辐凑并进不为不多尚虑藏器抱道之士沉于下僚郁而未伸宜令内外官各举所知上人见任两府三人或耻于自媒久淹下位或偶因微累遂及同行者咸以名闻上曰朕观三代以至于唐未有百年之间无患难者国家承祖宗之业升平如此朕嗣守大器日夜恐惧以思为治之道无如择人
　　熙宁元年春正月甲戌朔日有食之诏改元丙申龙图阁直学士给事中权三司使唐介参知政事庚午上谓文彦博曰天下弊事至多不可不革彦博曰譬如琴瑟不调必改而更张之韩绛曰为政立事当有大小先后之序三月乙未诏河北转运司预计置拯济饥民夏四月壬寅富弼入见且免拜坐语从容上曰冀闻以治道弼以上鋭于有为对曰人君好恶不可令人窥测则奸人得以附会其意陛下当如天之鍳人随其善恶若自取然后以诛赏从之则功罪得其实矣上称善又问北边事条目甚悉弼曰陛下临御以来当先布徳泽且二十年未可言用兵亦不宜重赏边功恐致生事干戈一起所系祸福不细愿陛下勿先留意于此上黙然良久又问所先弼曰阜安宇内为先上善之癸亥孙觉为右正言赴谏院供职上与觉言欲革积弊觉对弊不可革革而当其悔乃亡他日上语左右曰孙觉颇知理觉髙邮人也秋七月壬戌诏以十一月十八日有事于南郊己邜羣臣上尊号司马光言非先王令典诏赐光曰朕方以地震滛雨日虞倾祸被此洪名有惭和恵诚如卿言终不许八月壬寅京师地又震太子中允直集贤院同知谏院孙觉通判越州觉既降官累章求出不许觉以为去岁有罚金御史今兹有贬秩谏官御史怀奸挟邪或论事越职或喑嘿不胜任皆朝廷所宜放黜然未有罚金贬秩犹居位者也邵亢亦累章求出不许觉遂移牒阁门御史台及所领诸局云论邵亢滕甫奸邪方侍罪更不入朝及厘务阁门以闻上批出曰觉牒与所言事不同宜与外任差遣便邵亢复入视事如故京师地又震乙巳诏鄜延路转运使计籴米三年军储外寨湏及一年以上具数以闻辛亥迩英进讲上因论治道言州县长吏多不得人政府不能精择司马光曰人不易知天下三百余州责其精择诚难但能择诸路监司使择所部知州知州择所部知县得人多矣今之监司古方伯州牧之任系一路休戚当审择贤才上又问谏官欲得人谁可者对曰臣仓猝不得记容臣退而宻奏寻具奏曰凡择言事官当以三事为先一不爱富贵次则重惜名器次则晓知治体具此三者诚亦难才臣愚何足以识别贤能窃谓已试之人差为可信伏见铁盐副使吕诲累居言职不畏强御再经谪降执节不回侍御史吕景外貌和厚内守坚正见得知耻临义不疑于臣所知中此两人似堪其选丙午上问富民之术司马光言凡富民之本在得人县令最为亲民欲知县令能否莫若转运使陛下但能择转运使转运使按知州知州按县令何忧民不富也乙夘诏出奉宸库珠二千三百四十万付河北四路榷场鬻之别封桩以备买马十一月甲午司马光入辞因请河阳晋绛上曰汲黯在朝淮南寝谋卿未可出也先是屯田郎中陈习坐因转对指人过恶以逞私怨责监新孙镇酒税知谏院吴充对上问贬习事充言陛下既降诏书令百官转对其畧本斥有位之阿私紏在庭之过失张寿荣禋霍交等即是有位而习次当转对是应诏指陈非越职言事以此罪之恐示天下以诏书不信御史孙昌龄龙图直学士韩绛与翰林学士王安石亦皆以为言安石所言尤切曰人主之聴天下不可偏偏则有弊偏于恶言人罪则其弊至于奸不上闻真宗但恶人潜行交欢阴有中伤故诏言事者不得留中此是大失也然其后之弊乃至大臣奸邪佞巧而真宗终不得闻上乃批陈习今已经思可特召还与依旧差遣安石札子乃朝廷所共见竟敢斥真宗终不得闻大臣之奸邪佞巧其言岂尤切哉即此已见安石谓祖宗不足法之兆端矣十二月乙丑以琦判大名府先是上遣内侍刘有方赍手诏赐琦曰地震河朔涉秋冬未止朕甚惕然常虚上宰之位竚卿之还大名为天下喉襟欲除卿茍勉而祇命则朝廷岂有北顾之忧哉琦奏曰君之使臣当即降命而先驰使指委曲为谕此乃陛下仁恤老臣过示优礼然承此大异之后正在朝廷加意凡有措置须假应副于是复降手诏聴便宜从事茍朝廷有可应副朕当力为主张二年春正月知同州赵尚寛知唐州髙赋知齐州王广渊奏置义仓事上批近诏齐唐等郡讲求修复社仓且图经久之法知陈留县苏消亦言臣所领邑最为近畿以为天下郡县倡率劝谕百姓置义仓以备水旱条上措置事户第一等出粟二石第二等一石第三等五斗第四等二斗五升第五等一斗麦如之村有社有仓仓置守者耆为输纳县为籍记岁丰则量其数以出停藏久则为借贷之法使新陈相登多寡不一则又为通融之法使之相辅上曰陈留辅邑耳目不逺可且聴其施行徐访利害消又言义仓事并论臣僚所言未便者十二可行者五诏除一事每值荒饥借贷与被灾户种粮未便除放仍责以二三年限还纳可中书更详度外余并依所奏施行又诏曾公亮曰近王广渊于齐州创置义仓已劝率十余万石若渐可就令广渊罢去当得人继守其事可特诏广渊举知州一人二月司马光登对乞一州上不许曰君子小人皆知卿方正吕公着使契丹亦问公着有司马光者其人甚方今为何官名为敌国所知奈何出外光曰此虚名未足信也固求外补不许光初罢御史中丞契丹问公着以光何不为中丞公着归告上故上乃知三月壬辰分遣辅臣祷雨于郊庙社稷上忧旱甚言当避正殿又恐妨同天节宴未便富弼曰此但系陛下至诚亦不须避殿上曰避殿止亦是文饰弼曰阴阳不和皆臣等燮理无状所致然臣等微眇不足以动天陛下以至诚应天则天必应也上又问措置宗室事弼曰此事出于陛下外人谋之则为疎间亲公亮曰此亦当自外裁定弼曰为之当以渐恐致纷纭安石曰此事但欲于恩义间无伤使彼可安而已上又问裁定亲疎之宜亮以为当从上身为亲疎上曰当以祖宗为限断安石曰以陛下身即是以祖宗为限断也四月同天节罢上寿是日雨富弼言陛下避殿减膳彻乐此三大事诚合典礼诞日特罢称觞最为深切所以遽动天地当日得雨幽灵大効如在目前伏愿陛下无以今日雨泽为喜当以长年灾变为惧盖修徳致雨其应如此万一于徳有损其灾应岂有缓耶上亲书答曰义忠言亲理正文直茍非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也癸丑先是同知谏院范纯仁言今两府之下则有侍从官实九卿之职也是宜朝夕论思同国休戚今则只将主判司存便使为己之职事宠亚四辅报周庶僚愿降诏督责朝廷阙失并须论列其所上章疏付政府铨定量行赏罚上与执政议之王安石亦以为当然丙辰诏曰今在此位者视朕过失与朝廷政事之阙黙而不言乃或私议窃叹若以其责不在己宜令侍从官自今视朕过失与朝廷政事之阙无有巨细各具章极言无隠噫言善而不用朕有厥咎遗之而勿言尔为不恭将用此考察在位所以事君之实而明黜陟之典王安石之词也五月丙子吕诲言罢十阁之制七月癸未上谓执政曰天下久安庶事废弛况灾变不细正当孜孜营致几微之际所宜圗虑若事急难则无及也唐明皇处安之时治兵甚严骊山讲武极有法也文彦博曰明皇晚年失策分兵二统遂至生变韩绛曰以明皇英睿求治若非末年荒惑忽于政事岂至此耶上曰人君岂可怠于政理朕非乐于劳苦益思少时精神可惜欲乗时有为以安生灵至于兵乃是圣人之大权所以安天下也但不轻用非独杀人心所不忍诚恐天道不佑己丑上尝以西夏累世桀傲背恵冦边朝廷每遇罢兵处置无法以致侮慢乃诏文彦博等各言边防久逺备至之策乃降手诏付陜西河东帅臣条上便宜至是来合羣策凡十六门奉旨裁处又增十事仍令择使持所著事宜与逐路帅臣再议论审核可否拟定取旨上御资政殿召彦博等赐茶毕上曰便坐欲从容论事也上因语及选任知州未得善否曰朕每思祖宗百战得天下今以一州生灵付一庸人尝痛心疾首卿等为何如则可彦博奏以责在监司宜得至公之人委任按察公弼曰朝廷当择诸路长官十八路监司无不济矣韩琦等上表进新修英宗实录三十卷目三卷八月丙午司马光上疏曰陛下已出视朝继以经筵将及日中乃还禁中入宫之后切闻亦不自安河阅天下奏事羣臣章疏迨至昏夜又御灯火研味经史博览羣书虽中宗髙宗之不敢荒宁文王之日昃不食臣以为不能及也然孜孜求治于今三年而功业未著者殆未得其体要故也冬十月丙申门下侍郎平章事富弼罢为武宁军节度使判亳州弼前后五章乞还政柄又数面恳上深惜其去以弼欲以西京养疾乃命判河南既入谢又辞河南乞亳州许之令学士院贴麻改正于是诏下六日矣弼初入相即除司空兼侍中弼固辞得免及罢不复加异恩葢上意不乐其去故也弼将去复言于上曰比见亲旧乃知人情大不安进用多小人诸处地动灾变宜稍安静上既许富弼辞位问弼曰卿即去谁当代卿者弼荐文彦博上黙然良久曰王安石何如弼黙然上曰人材岂不自知朕自度不能逺畧不过能保祖宗旧业而已安石曰陛下不宜过自推托以陛下圣质如此何所不可企及是日上问节财如何王安石对以减兵最亟上曰比庆厯数已甚减矣惟别有措乃可耳安石曰精训练募兵而鼓舞三路百姓习兵可省己亥翰林学士司马光对延和殿上问近相陈升之外议云何光对曰今已降麻诞告中外臣虽言何益上曰试言之光曰闽人狡险楚人轻易今二相皆闽人二参政皆楚人必将援引乡党之士充塞朝廷天下风俗何以得更淳厚上曰升之有才智晓民政边事他人莫及光曰升之才智诚如圣旨但恐不能临大节而不可夺尔昔汉髙祖论相以为王陵少戅陈平可以辅之平智有余然难独任真宗用丁谓王钦若亦以马知节参之凡才智之人必得忠直之人从旁置之此明主用人之法也光曰冨弼老成有人望其去可惜上曰朕之所以留之至矣彼坚欲去光曰彼所以欲去者盖以所言不用与同列不合也上曰王安石何如光曰人言安石奸邪则毁太过但不晓事又执抝耳上曰韩琦敢当事贤于冨弼但未强耳光曰琦实有忠于国家之心但好遂非此其所短也上因歴问羣臣至于吕恵卿光曰惠卿险巧非佳士使王安石负谤于中外者皆惠卿所为也近日不次进用但不合众心上曰恵卿应对明敏亦似羙才光曰江充李训若无才何以动人主因论台諌天子耳目当自择其人上曰諌官难得卿更为择其人光退而举学士陈荐史馆苏轼集贤校理赵彦若职方员外郎王元规甲辰内批宋守约可本官签书枢密院事时守约以威武军留后为步军都指挥使王安石见之谓曽公亮曰此岂可奉诏公亮黙然又顾陈升之曰此于理何如物议果允否升之曰亦恐不允安石曰亦须为上论此后两日遂罢守约签书之命守约管军凡十余年専以严明所居肃然无人声蝉上庭木亦击去之人或讥其过监察御史里行张戬程颢言每有本职公事欲上殿敷奏必先堠朝旨既许上殿伺堠班次动经旬日倘遇朝政或阙及外事有闗系于几速不容后时者耳目之司虽不应急陈闻不可得也伏覩天禧诏书或诏令不允官曽涉私掯置失冝刑赏渝制诛求无节寃滥未伸并委谏官奏论宪臣弹举是盖台谏之职言责既均则进见之期理无殊别何独宪臣隔絶殊异欲乞朝廷使依谏官例牒阁门即许登对诏三院御史及里行有公事并许直申阁上殿御史中丞吕公着言昨令两制议择牧守台省官及取士养人之法其余所以为治之具盖欲一一修具此皆国家之先务而不可一日缓也当时人立异论皆以为不可变易而特以因循为便陛下圣资超迈洞然逺照以浮议为非意者必将有为也而自尔以来所施行者惟财用一二事而已如向之所议可以出治道化风俗者乆未闻择其可者而行之惟陛下推笃好力行之意奉之以终使三王之治遂复见于今日司马光读通鉴至萧曹事【见圣学门】十一月庚午迩英讲毕上留司马光问以变更宗室法光对曰此诚当变更但冝以渐不可异耳甲戍诏中书枢密院言今所降裁减宗族新制内合具条件者令所司议定闻奏于是乃依中书所奏诏曰自我祖宗惇叙邦族大则疏封于爵土次则通籍于闺台并留京师参奉朝请然而世绪寖逺皇枝益繁属有亲疎则恩有隆杀才有贤否则禄有重轻今而一贯于周行是亦受分于流品虽敦睦之道诚广而徳施之义未周故廷臣数言宰司继请谓冝定限以等彛朕惟亲戚之间经史有训汉唐之世典故具存或以九族办尊卑或以九宗纪逺迩或听推恩而分子弟或许自试而効才能或宗子之贤得从科举或诸王之女自主婚姻尽前日之所行顾当今之未备况我朝制作动法先王岂宗室等差乃无定着因俾羣公之合议将为一代之通规载览奏封具陈条目以谓宗祖昭穆是冝世世之封王公子孙抑有亲疎之杀若乃服属之既竭暨于才艺之并优在随器以甄杨使当官而勉懋至于任子之令通婚之仪凡百有司之常一用外官之法佥言既乆朕意何疑告于将来用颁明命冝依中书所奏施行吕夷简在仁宗时改宗室补还独官骤増廪给其后废大而不可止至韩琦为相尝议更之而不果及上即位遂欲改法于是王安石为上具道措置之方上曰善闰十一月壬寅张载为崇文院校书先是吕公着荐载召对问以治道载曰为政不以三代为法者终茍道也上谓载才胜邢恕王安石亦以为然遂命之十二月中旨下开封府减价买浙灯四千余枝权推官苏轼言陛下游心经术动法尧舜穷天下之嗜欲不足以易其乐尽天下之玩好不足以觧其忧而岂以灯为悦哉此不过奉三宫之权耳且卖灯皆细民安可贱酬其直愿亟罢之将来放灯与凡游观之类务从俭约顷者裁减皇族恩例此实陛下至明至断深计逺虑割爱为民然其间不能无少望于陛下惟当稍自刻损以身先之上纳其言因奏书献三言曰愿陛下结人心厚风俗存纲纪书凡七十余言轼素不为安石所喜使权开封府推官欲以多事困之轼决断精敏声闻益逺论事益不休三年五月同修起居注陈襄兼直舍人院兼天章阁侍讲先是上患无知制诰执政以祖宗故事有直舍人院欲令襄为之王安石曰如此除人则不可轻与人资序而官易得人故襄有是命襄辞直院及侍讲手诏谕襄曰近除卿知制诰以言事未遂恳不受命且求外补朕素慕卿经术行已深惜逺去特还旧职庶几左右经术渐摩道义以释所愿闻襄终辞许之先是丙戌赦书令诸路搜访士有行义者以名闻癸丑前陜县令范育为崇文院校书育祥子尝得召对进复田役书上以转对章疏三十付育看详育条奏称旨故也八月上批近令司农寺専主天下常平广恵仓农田水利差役事看详编修中书条例所言看许合归有司二十二事先是上怪中书事多稽滞王安石言臣屡奏中书事多宜裁省归有司欲谕修条例官先具合减省多名件逐旋进呈上许之九月泾原路安抚司言本路熟户蕃部阙食乞降度僧牒百上批赐五百道付陜西宣抚司易见钱籴榖赈接之四年春正月诏鬻天下广恵仓田为三路及京东青苗本钱诏从之即以广恵常平寺仓所贮粟麦给之戊申诏宣徽南院使郭逵归院供职馆阁校勘顾临为太子中允荆湖南路转运判官提举常平等事临谈兵尝召对问以兵学临曰兵以仁义为本仁者爱人义者循理动静之机安危所系也因条上十事及使湖南议论与执政违戾因乞觧官侍养诏归馆阁供职踰年乃起二月编修条例所言舍人院除官皆有定格除官之人无日不有而外制臣僚皆兼领他事乞自今内外凡除授责降并撰定检用从之三月上召二府对资政殿出陜西运司奏庆州军乱示之上深以用兵为忧文彦博曰朝廷施为务合人心以静重为先陛下即位以来厉精求治而人情未安盖更张之过也祖宗以来法制未必皆不可行但有废坠不举之处耳庚寅诏诸路置学宫州给田十顷为学粮乙未上论庆厯中财用困乏而事不振王安石曰财用足然后可以用兵然财用特用兵一事方今之事且搜举人才理财用务富安百姓则四夷不足论上论财用屈竭以为皆縁置官多王安石曰以臣所见似不由官多上曰置禁军五十余万皆以当直迎送官人占使吕公弼言先朝待制止破两人剰员安石曰当患待制非其人有不能胜陛下任使壊朝廷事不患制当直人多夏四月诏罢陜西见行交子法五月乙丑司农寺言河北提点刑狱王广亷请广恵仓钱斛并入常平从之秋九月癸夘中书言天下选人俸既薄而又多寡不一恐不足以劝廉吏三司勘会开画当増俸以闻从之先是选人廪给不足至请钱七千麦两石而巳贫不足自养则徃徃陷于苟贱不亷之地上闻之故更此法其后三班使臣卒不及増癸夘侍御史知杂事邓绾上言欲乞赐锡庆院以为太学仍修五城庙古学诏将作监丞宋靖国权发遣户部判官吕嘉问相度以闻十一月壬午朔诏应朝廷擢用才能赏功罚罪事可惩劝者中书枢密院冬専令检正检详官一员月以事状进奏院编下诸路甲申诏蠲天下见欠贷粮共计米一百六十六万八千五百石有竒钱十一万七千四百缗有竒上以诸路民欠贷粮积日已乆岁催索无巳时故尽蠲之百姓闻诏莫不称庆己酉司农寺言诸路卖户絶田产钱乞从本司移助常平籴本从之五年三月上谓王安石曰楚建中言昨陜西用兵凡费钱七百余万有是否安石曰臣亦疑之然建中稽考沈起簿书数果如是钱银紬绢共千二百万贯疋一路半年有竒所费已如是之多何由供忆因为上言西事稍弭边计正当措置天下困弊唯兵为患若措置得宜即中国可以富强余皆不足议也己亥诏勲臣后虽有致仕官依无人食禄推恩先是明堂赦文曽任两府及节度使之家凡有一徳而后嗣无人食禄者其子孙量才録用既而有司以致仕为食禄故有是诏五月癸未诏凡中书审官东西三班院吏部流内铨南曹开封府吏掾其受财者以赃法论六月丙寅诏西作坊铸京师诸门铜符契三十四上以京城门禁不严素无符契命枢密院约旧史更造铜契中刻鱼形以门名识之分左右给纳以戒不虞而启闭之法密于旧矣乙亥枢密院言仁宗时尝建武学既而中辍庆厯三年五月丁亥置武学八月戊午罢之乞复之诏于武成王庙置武学选文武官知兵者为教授闰七月丙辰知颍州翰林学士吕公着判太常寺先是侍御史刘孝孙劾公着在颍州多饮宴子弟以公库器皿于豪民家质钱由是部吏无所畏惮诏转运副使陈知检按覆皆不实上谓王安石曰致知公着必无是事今果然安石曰公着实病郡或不治置与依新法置通判公着安肯聴安石曰公着但寛弛而非强愎也上不欲令公着治郡安石曰令入京主判闲局亦无害改以太常寺处之御史张商英言判刑部王庭筠立法应蝗蝻为害须捕尽乃得奏今大名府祈保郭莫州顺安保定军所奏凡四十九状而三十九状除捕未尽进奏院以应法不敢通奏且蝗蝻几遍河朔而邸吏拘文封进奏牍姑俟其扑除尽浄方许闻则陛下欲上答天戒而下恤民隠亦晚矣惟陛下裁省御批令进奏院遍指挥诸路后应有灾伤并仰所在实时闻奏以称朝廷寅畏天威遇灾恐惧之意乙丑遣起居舍人枢宻都承旨曾孝寛赵子几往河东路察访义勇利害及体量官吏措置常平寺不如法八月赐太学生叶适进士及第为试校书郎衢州推官郓州学教授适处州人管勾国子监张墟言适累试优等也是月诏司农以方田均税条约并式颁之天下九月辛丑同知諌院张墟言朝廷自推行新法以来迨今数岁州县之吏多不能悉公惟藉监司督责近者监司所至方稍知利害又已移领他路乞自今诸路监司并令久任显有劳効就加爵秩上因曰今官吏数易何以成治汉宣帝责任有劳者增秩赐金正得其要诸任监司但委任责成如其不才即与废退则自当奋厉十二月诏差官检视陜西武备从知华州吕大防请也大防因山崩陈私忧者三过计者一以为三路京东人情剽悍最宜先虑沿边则有城池兵械可恃之具而内郡武备素堕将帅多未选拣乞精拣三路京东守臣庻使奸猾将乱之人无所窥伺万一有虞则吾亦有以待之诏诸路学官并委中书选京朝官选人或举充又诏诸路择举人最多州军依五路法各置教授一贠委国子监询考通经史及新及第出身进士可为诸路学官即其所著词艺以闻乙亥诏诸路察访官河东两浙路许奏举选人充京官职官县令十二人余路十人升陟不限贠数戊申诏创水硙碾碓有妨灌溉民田者以违制论不以去官赦原减官司容纵亦如之六年六月中书以劝课农桑之法奏御上曰农桑衣食之本宜以劝民然民不敢自力者为州县约此以为赀升其户等耳目有条约可申明之己亥置军器监总内外军器之政其所统摄并依将作仍以吕恵卿曽孝寛为判监军器旧领于三司胄案至是始按唐令置监而始废胄案焉先是上语辅臣河北兵械皆不可用王安石曰兵械非可一朝一夕且须预具上乃议置监设官提举翌日遂有是命八月己亥枢宻使王充言朝廷广开言路微至于庻人皂隶茍有可言皆得上闻此至公之议也而比日士大夫辄以书唘或家信投有位其间排诋营劾増饰事情嫌爱在心言无忌惮虽朝廷必加审核至蒙原察则被诬之人亦已困辱含沙射人来缊还妇懐阴害以中良善托公议以售私恩此风浸成实玷圣政乞有司申严法禁庻惩薄俗诏中书枢宻院自今并遵守条制九月戊申淮南东路转运司言今扬州民逐熟于泗州见须振救及两浙提点刑狱司言润州旱甚乞发仓廪或量给僧度牒及紫衣师号敕募人入粟以备赈济诏各拨常平司粮三万石募饥民兴修农田水利丙辰引进使眉州防御使李端悫言朔望御文徳殿祁寒盛暑数烦清跸紫宸之朝岁中罕御欲乞朔日御文徳望日御紫宸所贵正衙内殿之朝仪并举从之十一月冬至奉安中太一神像诏天下系囚死罪以下并释之应诸路灾伤民户本名税物失计致违省限不该减放者监司体量减放先是上以久旱欲因冬至发徳音顺承太一之贶手诏令辅臣相度王安石等请如诏旨拟合施行事目进呈上于禁中増入减放一节盖其察政事恤民如此乙丑上怪陜西兵少财用不足又以为转运使非其人曰使此辈理财举事未得安石曰恐未可归咎监司葢既用兵即所费必如此至于些小失计亦或有之未必便能致财用阙乏也七年二月上因择帅之难叹曰薄言采芑于彼新田宣王能新养育人末遂可征伐玁狁而蛮荆来威今朝廷可谓所用非所养所养非所用卿等宜为朕养育人才以当缓急之用上又叹要一奉使如富弼之辨者亦不可得安石曰恐不至如此乃陛下察人才未尽七年三月癸亥上批闻都下米价踊贵可令司农寺发寄仓常平米不计元籴价比在市见价之直量减钱出粜斗钱百五十已诏司农寺以常平三十二万斛三司米百九十万斛其价直斗百钱至人减十钱益置官场出粜民甚便之乙丑诏曰朕涉道日浅晻于致治事失厥中上干阴阳之和乃冬迄今旱暵为虐间诏有司损常膳避正殿冀以塞责消变歴月滋久未蒙体应中夜以兴震悸靡宁意者朕之听纳不得于理欤狱讼非其情欤赋敛失其节欤忠谋谠言郁于上闻而阿谀壅蔽以成其私者众欤何嘉气之久不効也应中外文武臣僚并许实封言朝政阙失翰林学士承旨韩维之词也先是维对延和殿上曰久不雨朕夙夜焦劳奈何维曰陛下忧闵旱灾损膳避殿此乃举行故事恐不足以应天变愿陛下痛自责已下诏广求直言以开壅塞上感悟即命维草诏诏出人悦四月己巳上以久旱忧见容色每辅臣进见未尝不嗟叹恳恻欲尽罢保甲方田等事王安石曰水旱为灾尧汤所不免陛下即位以来累年丰稔今旱暵虽逺但当益修人事以应天灾不足贻圣虑耳壬申上批应灾伤路分方田保甲除已编排方量及造五等薄处可速指挥并权罢是日雨上论及免役利害且曰今日之法但当使万姓出钱轻如徃日便是良法至如减定公使钱人尤以为言者此实除去衙前陪费深弊冯京曰朝廷立法本意出于爱民然措置间或有未善陛下但当广开言路凡天下之议便者行之有不便者不吝改作则天下受赐矣五月戊戍朔天章阁待制李师中言臣闻应天以实者见于行亊动民以行者不以空言天生愚臣盖为圣世伏望陛下诏方正有道之士召诣公交车对策如司马光苏辙辈复置左右以辅圣徳有臣如此陛下其舍诸吕恵卿因捕其语遂贬和州安置诏熈河岁计用钱令凤秦路转运司熈河路经畧司用具无事时一年收支数申中书自开建熈河岁费四百万缗癸丑学士承旨韩维知河阳自以言不用数求去会兄绛入相又援故事乞补外遂出绛入相维实草其制时人荣之六月癸酉河东都转运张景宪为右諌议大夫再任先是诸路官吏行新法或违失监司多所奏劾人情■〈忄禺〉恐景宪不劾一人议者欲分河东为两路事下景宪言河东地肥硗相杂州县贫富亦异正宜有无相通以备边买其议遂罢两浙路提刑卢乗为太常博士升一任兼提举监事岁课増羡也是时盖已徙江南东路矣上谓辅臣曰知州转运使令久任吕恵卿曰众议皆以举县令为急不知列官分职何处不择人上曰刺史县令治民为最近故以择人为急县令中能有功绩者朝廷擢用三两人以砺庻官不亦善乎秋七月戊戍诏以十一月有事于南郊戊申赐僧度牒二千五百试监主簿斋郎州助教勅告补■〈片忿〉五十振贷泾源环庆路汉蕃饥民及为永兴路常平籴本八月庚午诏监司每半年一具有无措置改正事及保举发所属官申中书考察如有可以施行即下所司令遍闗所属从河北转运判官吕温卿请也丙戌命知制诰沈括为河北西路察访使代章惇也先是遣内侍籍民车以备边人未喻朝廷之意上下骚动又市易为患西蜀井盐不可禁欲尽实私井而运解以足之举朝臣子讫无定论括时修起居注因与上言车战私井利害明日二事俱寝执政喜谓括曰公有何术立谈而罢此二事上其多太平车之说括曰圣王可以理夺不可以言争若车可用互市可禁括不敢以非为非也九月是时诸路灾旱有司未能赈济壬子上谕辅臣曰天下常平仓若以一半散钱取息一半减价籴便二者如权衡之相依不可轻重如此民必受赐今有司务行新法惟欲散钱至于常平旧规无人督责者大凢前世法度有可行者宜谨守之壬戌诏河北被伤州军罢籴仍令转运司具见管及所赐钱粮有无阙少以闻辛巳诏河南发运使岁买西浙紬绢自今于所产处置场收买或预给钱毋得抑民先是既诏民输免其行钱而知开封府孙永它日因对复论非民所愿于是言者论其不便义在沮令而御史张琥又言之河阳端明殿学士韩维先与永同议皆不当十一月庚子永罢府事维落职己未冬至合祭天地于南郊以太祖配赦天下十二月上封事者言河北西路灾伤乞逐州委官祷名山大川灵祠河北西路县州自今祷祠祭祀并仪以省钱买礼科八年正月丁酉彗出东方己亥宰臣王安石率在位之臣直言遂诏中外各言朝政得失中丞邓绾又言三司使章惇与吕恵卿叶济为奸庚子惇罢知湖州于是知制诰沈括权三司使壬寅大赦天下彗灭初吕恵卿既为手实法司农寺下之诸路不时施行者以违制论知宻州苏轼谓援举常平官曰违制之坐若自朝廷谁敢不从今出于司农是干造律使者上曰姑徐之是时县或灾伤则留以俟丰岁于是荆湖察访蒲宗孟言民自拱手实无所扰也何待于农穰哉愿诏有司不以丰凶弛张其法辛丑诏从之二月己丑看详编修中书条例李承之等上礼房条例十三卷并目録十九册诏行之夏四月上与安石论理财安石曰但审计无为小人所挠令才士肻为陛下尽力则极有可理之道曽孝寛语以为两共事不如専任一人先是上批闻河北河东上等户至今流移不絶或縁与下户同保请常平钱榖保内人近因乏食多已逃外惧将来独于户下催理故一例迁避宜令所在体量以闻七年十一月丁酉也是日王安石以诸路体量奏状以闻称或为分房减口岂得谓之逃移不知当时谁为陛下言此上曰忘记是谁安石曰彼既言之必有事实即是州县监司合根究蔽欺若无事实即如此诬罔之人存之何利陛下欲明目逹聪聪则容长此辈适足自蔽耳闰四月上论宣王时无不自尽以奉其上吕恵卿曰宣王时如此而已未及文武也安石曰宣王盛时乃能如此及其衰也则我友敬矣谗言其兴善人君子乃念乱不暇岂复有自尽以事其上之人上曰宣王犹能奏凯旋于郊牧亦岂易及安石曰宣王用吉甫征伐无张仲在内吉甫无以成其功韩琦奏倚阁预买紬绢县买借贷斛斗王安石谓韩绛曰此不可行绛曰民细不得须着寛恤及进呈安石曰近岁方镇监司唯以媚民为事上曰韩琦用心可知天时荐饥乃其所愿也前问以北事乃云须尽改前所为契丹自然无事安石曰琦再经大变于朝廷可谓有功陛下以礼遇之可也若与之计国事此所谓启宠纳侮五月丙寅命近臣祷雨天地宗庙社稷己丑诏永兴军等路转运判官叶康直徃鄜延环庆路赈济饥民冬十月壬辰宣徽北院使中太一宫使张方平为宣徽使判应天府方平在朝虽不任职然多所建明乃对请便郡上曰卿在朝岂有所交恶者欤何欲去之速也方平曰臣平生未尝与人交恶但欲归老耳上知不可留乃有是命谓方平曰朕初欲卿与韩绛同事而卿论政不同又欲除卿枢宻使而卿论兵复异受先帝末命卒无以副朕意乎因泫然泣下中书请出钱二百万缗散在江淮等七路遇榖贱籴充计外遇价贵亦许量减价粜从之许借留内藏库上供钱物及发运司蕃息钱搃二百缗分三年拨还十一月癸未右諌议大夫集贤学士宋敏求为龙圗阁直学士右司郎中知制诰陈襄为枢宻直学士先是知制诰邓润甫言近者羣臣専尚告讦此非国家之美宜登用敦厚之人以变风俗上嘉纳之居数日敏求及襄有是命自熈宁三年始制天下吏禄而行重法以絶请托之弊其年京师诸司支吏禄钱凡三千八百三十四贯有竒及括为三司使当熈宁八年其年支吏禄凡三十万一千五百三十三贯有竒京师旧有吏禄者及天下吏禄皆不预此数云九年三月庚申上论人财以臣下登对多窥测人主意为迎合之说其不中理者朕因加诘难欲使知上意所向往然亦虑縁此有不敢言事者辅臣对曰唐太宗之威严魏征之切直终优容之其后不悦征者盖不当以諌草示人也上曰魏征以諌草示人非扬主之恶特好名耳六月壬子富弼言天子无职事唯于大臣邪正而进退之此其职也切乞重之又重也此札子只恐陛下畧知外事一二而已乞右降出庻免后悔也八月宣徽南院使判应天府张方平言司农寺近降勅制应祠庙并依坊场河渡募人承买收取净利实损大体乞朝廷不卖阏伯微子廵逺三庙以称国家严恭典礼追尚前烈之意上批司农寺鬻天下祠庙辱国黩神此为甚者可速令更不施行其司农寺官吏令开封府劾之冬十月上批体问得前日小雨于农夫亦小有济宜择日赛谢戊子上批翰林学士权御史中丞邓绾操心颇僻赋性奸回论士荐人不循分守可落御史中丞以兵部郎中知虢州十一月御史彭汝砺言臣观朝廷近岁用言之道同之则众举之以为竒才为知治体而果用之异之则众愚之以为同俗为不知变而果废之而是非在己不在同异使同之而有所附焉则虽同乃所以为欺也异之而有所取焉则虽异乃所以为忠也夫上之所好恶民表也上惟同之为好则民亦以同为贵惟异之为恶则人亦以异为贱十年二月侍郎御史周尹言昨弹李稷任法不公及不塟父事乞早降手诏李稷改军器监丞御史彭汝砺言切闻河东京北盗贼不禁至白昼杀人于市攻城畧邑廵检县尉职在追胥指踪有待臣观汉京兆多盗起王尊于久废渤海惊扰任龚遂于垂老乞选通明智畧之士更领州事稍寛诸科率欠负以安下户甲辰诏己差徐禧具可以寛恤振补事以闻后禧上赈恤事一曰蠲赋税减役钱二曰除欠负养孤遗三曰罢抑变禁科置事四曰放銿夫生役人五曰省地理省科拨并从之五月庚申诏以欧阳修五代史藏秘阁癸亥知越州资政殿大学士赵抃知越州时两浙旱蝗米价踊贵饿死者什五六诸州皆榜衢路立告赏禁増米价抃独衢路令有米者任増价粜之于是诸州米商辐辏诣越米价更贱民无饿死者是岁卢秉奏计上问曰昨闻滁和民食蝗以济有之乎秉对有之民饥甚死者相枕藉上泫然曰独抃为朕言与卿合前此发运司入奏多献羡余以希恩秉独以钱七十万缗偿三司旧负因言发运司但督六路财赋以时上之本无羡余以进者率正数也乞遂禁絶上嘉纳之秋七月辛亥诏以十一月有事于南郊辛未太常丞集贤校理知湖州鞠真卿为太常博士直秘阁以宣徽北院使王拱辰邓润甫言真卿自改官至登朝三十年未常陈请磨勘故也丙子诏太常礼院续修礼阁新仪八月戊戍诏监御史里行黄廉为京东路体量宣抚廉既受命举条百余事郡守县令能救灾养民者劳来劝诱使即其郡发仓廪府库以赈不给水占民居未能复业着择其髙地聚居之皆使有屋避水回逺未能归者遣使移给之皆使有粟所灌郡县蠲赋弃债流民所弃男女于道者收养之年壮而饥者募役之初水占州县三十四壊民田三十万顷壊庐舍三十八万家卒事所活饥民二十五万三千户壮者就功而食又二万七千人得七十三万二千工给常年牛备权钱八万六千三百缗归而论荐一夫后多朝廷所収用云甲辰诏内外待制以上及台諌官发运转运使提点刑狱转运判官各举文臣才行堪升擢官一贠令中书审察随才试用毋得举馆职及两府已之亲从监察御史黄廉奏请也初廉既奏请上用其言故有是诏应诏者百余人廉又言势孤地寒迹逺下僚者既得以名闻于上愿诏中书审察其能而用之则急下明诏使不虚行于天下冬十月乙未知河阳吕公着提举中太一宫公着至京师对延和殿劳问至上曰不见卿七八年殊觉卿老也公着面对曰臣伏读近诏举才行堪升擢官然数年以来天下之士陛下素知其能尝试以事而终就闲散者尚多未必尽出于迂阔缪戾而难用也自熈宁初论新法不附执政者皆谴逐不复收用故公着见上首言之十二月丁丑朔壬午诏自明年正月朔旦改元为元丰元年正月戊午判太常寺陈襄集贤校理经履李清臣王存详定郊庙奉祀礼文壬申光禄卿知潞州史照再任照考课为河东第一故也闰正月戊子权监察御史里行彭汝砺为江南路转运判官辞日复上疏论时事且言不患无将顺之臣患无谏诤之臣不患无敢为之臣患无敢言之臣上察其忠慰谕久之六月癸夘朔日有食之秋七月庚子初澶渊决水复塞吕公着奏疏其畧曰近日数起诏狱建僧烦众有司极于鍜炼羣下无不震恐比至临决多从末减昔于公不过一狱吏耳犹以阴徳有报充大子孙今万乗之尊六合之广布徳施恵固宜受福无疆施于万世吕公着入对上迎谓曰览卿所奏深得近臣尽规之义时狱犴浸繁而上继嗣未广公着词顺而意切故上纳焉公着因面奏宜増馆阁之选又论宜寛县令之制八月丁夘知宻院冯京疾甚上中夕诏左右适梦京造朝甚慰乃赐诏曰渴想形仪不忘梦寝及疾愈造朝上首以所梦语之九月乙酉吕公着薛向并同知枢宻院事公着既就职与同列奏事毕独留谢固言臣老于闲外蒙陛下収之桑榆唯知拳拳纳忠以报恩遇自熈宁以来因朝廷议论不同端人良士例为小人排格指为沮壊法度之人不可复用此非国家之利也愿陛下加省察上曰然当以次収用之冬十月己未权发遣州罗观乞颁义仓法于川陜西路从之诏端明殿直学士兼翰林侍读学士提举崇福宫司马光子康充编修资治通鉴聴检文字从之十二月崔台符为大理卿作大理寺凡十有七日而成二年五月羣臣奏事垂拱殿御衣有虫善入人耳上亟曰此飞虫也三年二月辛丑命辅臣祈雨三月乙酉宰相平章事吴充罢为吏部尚书观文殿大学士西太一宫使充为相务安静不妄役使不恃己长所言于上人无知者己丑上以慈圣光宪故大推恩于曹氏凡被赏者百余人上又曰褒宠外戚诚非国家美事顾以慈圣光宪有功于宗社宜优恤其家耳公着因言自古亡国乱家不过亲任小人宦官通女谒宠外戚等数事而已上深以为然时王中正宋用臣等任事故公着假此以讽上既退薛向叹曰公乃敢言如此事何向汗流浃背夏四月乙夘御史中丞季定言奉行朝廷法令以致之民者诸路监司耳而钩考之法令御史台分察官司违慢若推此法以察诸路监司宜无不可者茍如此则朝廷法令不至隳废从之丙戌诏羣臣求直言时占者讲京城有兵变诏修京城储军器严保甲养保马知制诰王安礼上疏曰和气致祥乖气致沴意者羣臣是非好恶有不遵诸道乗权射利者不察主上恵养元元之意用力殚于沟瘠取利究于园夫殆有以召星变臣愿陛下省不急之改作纾弗胜之工力至于祈禳小数贬损旧章恐非应天以实者上览奏嘉叹他日进对上曰王珪欲使卿条具所以朕常谓左右大臣宜遵下情以逹于上不应沮格人言以壅塞人主今以一指蔽目虽泰华在前不之见也近习之蔽君何以异此朕今信卿卿苐言之闰九月壬子诏于都城门外赐文彦博钱送御筵令中书枢宻院臣僚同赴上自为诗赐之诏命参知政事章惇为之序诏彦博曰卿在仁宗朝蚤冠三事懐忠奋策迄有成勲来观外廷相成宗礼崇进公品徃莅洛师锡宴赐诗昭示殊礼仍勅近辅序而识之庶传无穷着见贤业其承朕志悉体睿思今赐卿诗序至可领也乙夘潞国公文彦博为河东永兴节度使韩国公富弼为守司徒刘沆追谥文安王尧臣改赐谥文忠尧臣子水部贠外郎同老为秘阁校理冬十月辛酉详定官制所检讨文字光禄寺丞李徳刍表上元丰郡县志凡三十卷十二月乙未朔诏各路监司具到部下知州通判治状最优有未经朝廷任使者令中书籍其姓名
　　元丰四年三月甲辰翰林学士承议郎张璪为大中大夫参政事先是王珪尝三荐璪不用珪曰璪果贤陛下未尝用以为不贤谗也臣恐士弗得进矣臣为宰相三荐贤三不用臣失职请罢上喜曰宰相当如是姑试卿卿徳不回朕复何虑知制诰王安礼为翰林学士安礼于训词初不经意而典赡丰润上数称之御史丰稷言安礼性行滛僻师言鄙之擢在词禁地亲职重将何以训多士仪四方御史朱服又言学士职不専以翰墨为事今安礼行义如此而朝廷擢之不已岂是陛下昭示好恶使人知所修行者臣等伏望追寝安礼新命不听戊申诏河东河北路转运司寻访程婴公孙杵臼坟墓所在以承议郎吴处厚言二人保全赵孤乞加封爵故也诏封婴成信侯杵臼封忠智侯立庙载在祀典六月甲子有上书乞审择守令者上谓辅臣曰天下守令之众至千余人其才性难以徧知惟立法于此使象之于彼从之则为是背之则为非以此进退方有凖的所谓朝廷有政也夫家自为政人自为俗先王所以必诛朝廷惟一好恶定国是守令虽众行之数年自当得人也
　　元丰五年二月上曰刺史县令治民为最近汉刺史有入为三公者盖重其任耳今藩郡不过数十徃徃多不得人则县令可知也自今更宜谨择辛亥分命辅臣祈雨四月壬子知开封府王安礼言三院狱空安礼事至辄断庭无留讼久系待辨者一切论决于是以狱空谒诸府门辽使过见叹息称以为异事上曰昔由余聘秦观政内史廖辈从容俎豆以夺其谋者秦有人也安礼留意吏事能骇动外夷于古无媿矣壬戌崇文院校书杨完编类元丰以来详定郊庙奉祀礼文成三十卷以进蔡确既为右仆射且兼中书侍郎欲以自大乃议尚书省闗移中书当加上字以重之王安礼问上曰陛下用确为相岂以材术卓异抑亦迁徙适在此位耶上曰然安礼顾曰陛下谓适在此位何得自大上每燕见大臣多及前代兴亡事上临御久羣臣俯伏聴命无能有所论说时因奏事有被诘责者安礼进说曰陛下固圣矣而左右辅弼宜择自好之士有廉隅者居之则朝廷尊上善其言七月乙未上谓辅臣曰唐明皇晩年逸豫以致祸乱如本朝无前世离宫别馆游豫奢侈之事非特不为亦无余力可为也盖北有强敌西有黠羌朝廷汲汲支梧不暇然二敌之势所以难制者有城国有行国自古荒服能行而已今兼中国之所有比之汉唐尤强盛也六年八月诏尚书左丞蒲宗孟守本官知汝州宗孟坐违法缮治西府先是宰执同对上有无人才之叹宗孟对曰人才半为司马光邪说所壊上不语正视宗孟久之宗孟惧甚无以为容上复曰蒲宗孟乃不取司马光邪未论别事只辞枢宻副使一节朕自即位以来唯见此一人他人则虽迫之使去亦不肻矣冬十月诏封孟轲为邹国公以吏部尚书曽孝寛言孟轲有庙在邹属兖州未加爵命故特封七年五月范纯仁权知河中府官制初行上欲召纯仁弟纯粹由陜西转运副使入对上问纯仁无恙纯粹对以实故上悟寻有是命纯仁至河中时督教保甲甚严非老幼不许在家农事皆废纯仁上疏曰欲乞权任教阅不报六月礼部言欧阳修等编太常因革礼始自建隆迄于嘉佑惟百官嘉佑之后缺而不録熈宁以来礼文制作以垂法万世乞下太常委博士接续编募以备讨阅从之十二月端明殿学士司马光为资政殿学士降诏奬谕赐银绢衣带马奉议郎范祖禹为秘书省正字并以修资治通鉴书成也上感疾始有建储意又谓辅臣曰来春建储其以司马光及吕公着为师保蔡确知光必复用欲自托于光乃谓职方员外郎邢恕曰上以君实为资政殿学士异礼也君实好辞官确晩进为和叔门下士宜以书言不可辞之故恕但与光之子康书致确语康以白光光笑而不荅亦再辞而后受八年二月癸巳上疾甚迁御福宁殿东阁之西间三省枢宻院入问圣体见于上榻前三月戊戌上崩于福宁殿宰臣王珪读遗制哲宗皇帝即位史臣曰上聪明英睿天性孝友事西宫竭诚尽力天下称孝慈圣光宪太后之丧哀毁过甚既除丧思慕不已岁时献酌每至继仁殿必恸哭踰时礼遇皇后宫庭肃正亲爱二弟无纤芥之间终上世乃居外第圣学髙逺言必据经深造道徳之藴而精通象数每论经史多出人意表间一日御迩英讲读虽风雨不易禁中观书或至夜分在东宫素闻王安石有众名熈宁初擢辅政虚已以聴之安石更法令中外争言不便上亦疑之安石不自得求引退八年不复召然恩顾不衰司马光吕公着虽议论终不合而极口称其贤励精求治如恐不及摠揽万几小大必亲遇休假独御便殿决事或日昃不暇食至两宫遣人趣之侍臣有以为言者上曰朕享天下之奉乃喜劳恶逸诚欲以此勤报之也将定官制犹处阁中考求沿革一年乃成人皆不知虽治尚严整智勇果断而造次必仁恕羣臣进见顾问或不能对上恐其失次辄顾而言他有忤意者虽甚不乐终保全之每当用兵或终夜不寐边奏络绎以礼处画号令诸将必丁宁详宻授以成筭虽千里之外上自节制机神鉴察无所逋情恩威相济人不敢不尽力如李宪张诚一辈虽甚亲用然未尝弛其御策无不畏上之威明而莫之敢肆欲先取灵夏灭西羌乃圗北伐积粟塞上数千万石多储兵器以待及永乐陷没知用兵之难于是亦息意西伐共在位十有九载规模宏逺取法三代由汉以下陋而不取而谦冲退托去华务实终身不受尊号此诚帝王之盛徳也

　　太平治迹统类卷十二

　　●钦定四库全书

　　太平治迹统类卷十三

　　（宋）彭百川 撰

　　神宗任用安石

　　嘉佑六年六月成寅度支判官刑部员外郎直集贤院同修起居注王安石辞修起居注既得请又申命之安石复辞至七八乃受于是径迁知制诰安石自此不复辞官矣尝有诏今后过舎人院不得申请除改文字安石遂上疏争舎人院职分其言颇侵执政安石于是与执政忤
　　治平二年冬十月复以安石为工部郎中知制诰母丧除故也安石既除丧诏安石赴阙安石屡引疾乞分司上语辅臣曰安石歴先帝朝累召不起或为不恭今召又不起果病耶曾公亮对曰安石文字器业时之全徳宜膺大用累召不起必以疾病不敢欺罔吴奎曰安石向任纠察刑狱争刑名不当有旨释罪不肯入谢毎以为韩琦沮抑已故不肯入朝公亮曰安石真辅相之才奎所言荧惑圣听奎曰臣尝与安石同领羣牧备见其临事迂阔且护前非万一用之必紊乱纲纪公亮荧惑圣听非臣荧惑圣听也上未审奎重言之上纳奎言于是安石不再召癸卯安石知江宁府众谓安石必辞及诏到即诣府视事或曰公亮力荐安石盖欲以倾韩琦也四年春神宗即位八月戊戌知制诰知江宁府王安石为翰林学士召用上谓吴奎曰安石真翰林学也奎曰安石文行实髙出于人上曰当事如何奎曰恐迂阔上弗信于是即召用之制曰王安石学为世师行为人表廉于自进优处于东籓兹有佥言宜还中禁俾夫左右先后以道义辅予岂特専文墨视草而已哉可特授翰林学士
　　熙宁元年四月壬寅诏新除翰林学士王安石越次入对上谓安石曰朕久闻卿道徳仁义有忠言嘉谋当不惜告朕方今治当何先对曰以择术为始上问唐太宗何如主对曰陛下毎事以尧舜为法唐太宗所知不逺所为不尽合法度但乗隋极乱之后子孙又皆昏恶所以独见称于后世道有升降处今之世每事须以尧舜为法至简而不烦至要而不迂至易而不难但末世学士大夫不能通知圣人之道故常以尧舜为难法而岂知圣人经世立法常以中人为制也上曰卿可谓责难于君然朕自视眇然恐无以副卿此意卿可悉意辅朕庶几同济此道又尝问安石祖宗守天下能百年无大变粗致太平以何道也安石退而奏曰本朝乗累世因循末俗之弊而无亲友羣臣之议人君朝夕与处不过宦官女子出而视事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不加名实之间有所不察君子非不见任然小人亦得厕其间正论非不见容然邪说亦有时而用以诗赋记诵求天下之士而无学校养成之法以科名资叙立朝廷之位而无官司课试之方监司无检察之人守将非选择之吏转徙之亟既难于考绩而游谈之众因得以乱真交私养望者多显官独立营职者或见排阻故上下偷惰取容而已虽有能者在职亦无异于庸人农民壊于徭役而尝特见救恤又不为之设官以修其水土之利兵士杂于疲老而未尝申饬训练又不为之择将而久其疆埸之权宿卫则聚伍卒无赖之人而未有以变五代姑息之俗宗室则无教训选举之实而未有以合先王隆杀之宜其于理财大抵无法故虽俭约而民不富虽忧勤而国不强頼非冦盗昌炽之时又无尧汤水旱之变故天下无事过于百年虽曰人事亦天助也盖累圣相继仰畏天俯畏人寛仁恭俭忠恕诚悫此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不敢辄废将明之义而茍逃讳忌之诛伏惟陛下幸赦而留神则天下之福也明日上谓安石曰昨阅卿所奏书至数遍言本朝事可谓精尽讨论治道无以出此上曰卿今所言多朕恐有遗忘试録今日所对以进安石唯而退讫不复録丁丑赐布衣王安国进士及第注初等职官安国安石弟也于书无所不读数举进士试礼部辄不中又举茂材异等有司考其策第一召试密阁母丧罢上即位翰林承旨王珪首荐之枢密副使韩绛邵亢又同以安国所著序言十卷进上于是出手诏称美令召试舎人院七月诏司马光王安石同定登州谋杀刑光与安石异议安石不晓法好议法论者不以为是时知谏院吴申上疏论事辅臣以申疏进呈祖宗成宪不违朝廷众论上笑曰众论何可不违刑名末事尚不违况逺大者乎学士王安石曰先王但稽于众非一一从也又曰且如谨奉成宪不知申意欲何如谨奉若事事因循弊法不敢一有所改谓之谨奉成宪恐非是上由是不听申言罢申谏职八月宰臣曾公亮等言伏见故事南郊礼毕陪祀官并蒙赐赉实非臣等所安欲望特从诚请大礼毕两府臣僚罢赐银绢诏送学士院取旨司马光奏曰臣知此物未能富国家因此渐思减其余浮费自今日为始耳安石曰国用未足犹未得善理财之人故也光曰天地所生货财百物止有此数不在民间则在公家桑弘羊能致国用之饶不取于民将焉用之安石曰太祖时赵普为相赏赉或以万数今郊赉岂独为多光曰普等运筹帷幄平定诸国赏以万数不亦宜乎今两府助祭不过奉申严外辨沃盥奏帨巾何功勤而得比普等乎争论久之王珪曰司马光言省费自贵近始光言是也王安石言所费不多恐伤国体安石言亦是也惟陛下裁上曰朕亦与司马光同今且以不允答之可也是日适会安石当制遂以上所言意草批札所乞宜不允公亮等于是不敢复辞上欲用王安石参知政事以问辅臣曾公亮因荐之唐介曰恐难大任上曰卿谓文学不可任也介曰泥古而议论迂阔后使为政恐多所变更必扰天下介退至中书谓公亮等曰异日安石果用天下必困扰诸公自知之时执政进除目上久之不决既数日乃曰朕问安石以为然可即施行介曰陛下如此使大臣何以自安且陛下以安石为可大用宜即用之岂可使中书政事决可否于翰林学士必以臣为不才当先罢免此语传之天下恐非示信之体也介虽言然上意益向安石矣曰唐太宗必得魏郑公刘备必得诸葛亮然后可以有为对曰魏郑公诸葛亮皆有道者所羞何足道哉以天下百年承平学者之多然常患无人可以助治者以陛下择术未精虽有皋夔稷契傅说之贤亦必为小人所蔽因卷怀而去尔二年二月王安石为大夫参知政事先是安石见上论天下事上曰此非卿不能为朕推行料卿学问如此亦欲施设安石对曰臣未事陛下固愿助陛下有为天下风俗法度一切颓坏在廷少善人君子则安常习故而无所知奸人则恶直丑正而有所忌有忌者倡之于前无知者和之于后虽然昭然独见恐未及效功而为异论所胜陛下诚欲用臣宜先讲学使于臣所学本末不疑庶几能粗有成上曰朕知卿久非适今日也上曰朕仰慕卿道徳不知卿所施以何为先安石曰变风俗立法度最方今所急也上以为然自此安石取祖宗法度变更之天下骚然矣诏立制置司条例司甲子命知枢密院事陈升之及王安石领其事安石曰今财用分于开阖敛散不能相通故多费失天下之财使利出于一孔自秦汉以来学者不能推明先王法意更以为人主不当与民争利今欲理财则当修泉府之法以收利权然此法既修必大违流俗而异论者众在陛下先有以断之然后可为此须藉人才上曰诚如此今但知有此理者已少况欲推行安石曰人才难得亦难知今使能者理财则十人之中有一二人败事况所择而使者非一人岂能无此失上曰自来一人败事则遂废所圗此所以事少成故置司以讲求理财之术安石因请以吕恵卿为制置司检详文字从之冬十月甲午朔著作佐郎编校集贤书籍吕恵卿太子中允崇正殿说书后九月又加集贤校理初欲置恵卿经筵曾公亮以为京官无例须换朝冠公亮又曰经筵官不可复兼修条例王安石以谓无害乃已十一月乙丑命枢密副使韩绛同制置三司条例初陈升之既拜相遂言条例司难以签书欲令孙觉吕恵卿领局而升之与王安石提举安石曰臣熟推此事但可如故者升之曰臣待罪宰相无所不统所领职事岂可称司安石曰今天下财用困急尤当先理财特置一司于时事以为并之无伤安石曰今分为一司则事易商议若归中书则待四人无议然后草具文字恐成须遍歴四人看详然后出于白事之人亦须待四人皆许则事积而难集陛下既使升之与臣执政必不疑升之与臣専事而为奸况制置司所奏请皆关中书审覆然后施行自不须并入争于上前日髙不决乃皆退他日又对升之固以为不可置司上欲使安石独领安石以为非便曰陛下非置此司令中书密院各差一人今若韩绛用事甚便上曰善故有是命升之深狡多欲善传会以取富贵为小官时与安石相遇淮南安石深器之安石时为扬州签判有送升之序及安石用事务变更旧制患同执政者间不从设制置条例司引升之共事凡所欲为自条例直奏行之无复龃龉升之心知其不可而竭力赞助或时为小异阳若不与安石皆同者安石不觉诈深徳之故安石推升之曰兹事盍归之三司何必揽取为己任也安石大恐二人于是乎始判己已司封员外郎直史馆蔡延庆右正言集贤院孙觉并同修起居注上初欲用苏轼及觉王安石曰轼岂是可奬之人上曰轼有文学朕见似为人平静司马光韩维王存俱称之安石曰险邪之人臣非茍言之皆有事状作贾谊论优游浸渍深交绛灌以取天下之权附丽欧阳修因作正统论章望之非之乃作论排章望之其论都无理非但如此遭父丧韩琦等送金帛不受却贩数船苏木入川此人所共知司马光言吕惠卿受钱反言苏轼平静斯为厚诬陛下欲变风俗息邪说骤用此人则事何由知陛下所好在此人非无才智以人望诚不可废若省府推判官有阙亦宜用但方是通判资序岂可便令修注上乃罢轼不用闰十一月条例司奏差官提举诸路常平广恵仓兼管勾农田水利差役事上问王安石以真宗时边事安石曰臣按实録当时君臣议论未尝说到底上下相与皆灭裂而已则何以安边境癸未上谓王安石韩维曰吕公着言条例司近转疎脱所举官皆是奴事吕恵卿得之并非韩绛王安石曰自外举者诚或非臣等所识然取于众议若谓奴事吕恵卿则恵卿在条例司已来几日在外人如何奴事得三年春正月条例司言提举常平广恵仓者本职外毋得侵预外事以扰民右正言李常言臣近闻京东转运使王广渊以陈汝义所进羡余钱五十万贯随和买绢钱俵散今却毎贯纳见钱一贯五百于常税折科和买之外又取二十五贯又诏诸路常平广恵仓给散青苗钱本为恵恤贫乏并取民情愿今虑官吏不体此意追呼均配翻成骚扰其令诸路提点刑狱官体量觉察违者禁止立以名闻敢阻遏愿请者罚余见青苗门王安石既称疾家居翰林学士司马光再为批答曰朕以才髙古人名重当世召自岩穴推心委诚言听计行人莫能间众所共知今士夫沸腾黎民搔动乃欲委还事任退取便安卿之私谋固无憾朕之所望将以诿谁安石得之怒即抗章自辩上封还其章手批谕安石曰诏中二语乃为文督迫之过而朕失于详阅今覧之甚愧又明日安石乃入见固请罢先是文彦博屡乞罢枢密使上谕以须朞年听去韩绛与安石协力排彦博每议事绛多面沮之彦博内不平遂引朞年之诏坚求补外上面谕复视事安石之在告也上谕执政罢青苗法曽公亮陈升之欲即奉诏赵抃独俟安石出令自罢之连日不决安石入对上劳问曰青苗法一无所害极不过失陷少钱物安石既视事持之益坚人言不能入矣安石之求分司也御史王子韶程颢谏官李常皆称有急奏乞登殿言不当听安石去位意甚惧及安石复视事子韶等乃私相贺安石复视事志气愈悍而责公亮等曰为宰相当有执守何得妄降札子今体毕抑配青苗又辍删去当日诏语公亮等不敢抗安石既得毎赞上以独断上専信任之轼发策云晋武平吴以独断而克苻坚伐晋以独断而亡齐桓等任管仲而覇燕哙等任子之而灭事同功异何也安石见之不悦上数欲用轼安石必阻毁之轼又上疏曰陛下自岁以来所行新政皆不与治世同道又作拟进士对御试策上即以轼所对策示安石安石曰轼才亦髙但所学不正今又以不得逞之故其言遂跌荡至此请黜之曽公亮曰轼但异论耳无可罪者他日安石又白上曰陛下何以不黜轼岂为其材可惜乎譬如调恶马须减刍秣加棰朴斯乃可用如轼者不困之使自悔而绌其不逞之心安肯为陛下用且如轼辈其才为用甚少为患甚大陛下不可不察也上谕安石闻有三不足之说否安石不闻上曰陈荐言外人云今朝廷以为天变不足惧人言不足惜祖宗之法不足守昨学士院进试馆职策其问意専指此三事是何理朝廷亦何尝有此已别昨问矣吏部侍郎枢密副使韩绛参知政事绛间与王安石同奏条例司事尝赞上曰臣见王安石所陈非一皆至当之言可用陛下宜深省察故安石尤徳之李定为御史淮南转运使屯田郎中谢景温为工部郎中兼侍御史知杂事景温雅善安石吕公着之为中丞也人谓景温先必降御史及公着罢乃有此除四月上谓司马光曰王安石不好好官职及自奉养可谓贤者光曰安石诚贤但性不晓事而愎此其短也又不当信任吕恵卿奸邪而为安石谋主安石为之力行故天下并指安石为奸邪也上曰今天下汹汹孙叔敖所谓国之有是众之所恶也光曰然陛下当察其是非然后守之今条例司所为独安石韩绛吕恵卿以为是天下皆以为非也陛下岂能独与此三人共为天下也遂退五月甲辰诏近设制置三司条例司本以均通天下财利今大端已举惟在悉力应接以趣成效其罢归中书先是文彦博等皆请罢制置条例司上谓彦博曰俟羣言稍息当罢之不欲急罢恐伤王安石故也三年六月降屯田员外郎知山阴县陈舜俞监南康军盐酒税坐违诏旨不散常平钱自劾也其后乃上书称青苗法实便初自迷不知尔时参知政事冯京欲縁此复用之宰相王安石曰为人反复如此何可用也方是时畿内初置保甲且观其端而知宿州元积中遂乞布之四方故京师咸云数百年误用刑名今乃得止安石喜其附已故有此授丙戍贬秘书丞集贤校理知谏院胡宗愈通判真州仍落馆职宗愈为谏官遇事必言然不肯出姓名辞多微婉故御批有潜伏中伤等语或曰御批乃吕恵卿笔也初欲与知县曽公亮不可始除通判七月枢密使吕公弼罢知太原弼将去位上议所以代之曾公亮韩绛极称司马光上迟疑未决始欲用蔡挺既而欲并用京及光安石曰司马光固佳今风俗未定异论尚纷纷用光即异论有宗主今但欲兴农事而诸路官司观望莫肯向前若更使异论有宗主即事无可为者上遂不用光公亮曰真宗用冦准人或问真宗曰且要异论相搅即治道何由成若终令君子与小人相搅则君子但有卷懐而已上以为然癸巳赐大理寺丞王钦臣进士及第秘书省正字唐垧出身初垧为北京监当官上书言青苗不行宜斩大臣异议者一二人王安石荐垧宜在馆阁故得召对垧有才辩韩琦甚爱之既去乃闻其言七月龙圗阁学士大夫祖无择授忠正军节度副使嘉佑中无择与王安石同知制诰时词臣许授润笔物安石因辞一人之馈不获意不受以其物置舎人院梁上安石以母忧去无择取为本院公用安石闻而恶之以为不廉安石既当国无择遂得罪秋八月乙丑司马光对垂拱殿乞知许州或西京留司御史台上曰卿何得出外朕欲申卿前命卿且受之光曰臣旧职且不能供况当进用上曰何故光曰臣不敢留上沈吟久之曰安石素与卿善何自疑曰凡素与安石善如苏轼辈皆毁其素履中以危法臣虽不敢避削黜但恐彼一人之身或前是而后非上曰安石与公着如胶漆及其有罪不隠乃安石之忠也又曰青苗已显效光曰天下知其非独安石党以为是癸巳上曰苏轼非佳士光曰岂不佳于李定不孝安石喜之用为台官安石常欲置其党一二人于经筵以防察奏对者吕恵卿以遭父丧安石未知腹心所托而曽布巧黠善迎合安石悦之故以布代恵卿入侍经筵布资序甚浅人尤不服而布固辞卒罢之庚子门下侍郎平章事曽公亮兼三城节度向安石阴助之安石以其助已深徳之故推尊公亮而沮抑韩琦御史至中书争论青苗事公亮俯首不答安石厉声与之往返由是言者亦以安石为専而公亮不预也苏轼尝责公亮公亮曰上与安石如一人此乃天也安石犹以公亮不尽同已数加毁訾公亮虽屡乞致仕上辄留之于是乃听公亮罢相司马光登对乞许州及留台上曰必得许州乎光曰臣安敢必但稍便乡里即臣之幸也司马光知永兴光辞上谓光曰今委卿长安邉鄙动静及本落民间利病当以闻光曰谨奉诏光言青苗助役为陜西之患上曰助役惟行京东两浙耳冬十月职方员外郎邓绾为集方校理校正中书孔目房公事绾故名维清双流人举进士髙第累迁宁州通判上书言陛下得伊吕之佐作青苗免税钱法等百姓无不歌圣泽臣以所见宁州而知一路观之将见天下皆然此诚不世之良法愿陛下坚守行之勿移于浮议也又与王安石书及颂安石大喜白于上使乗驿诣阙时庆州方有夏冦绾进呈邉事上问识王安石否曰不识上曰今之古人也又问识吕恵卿否曰不识上曰今之贤人也绾见安石欣然如旧交绾自至京师乡人皆笑骂绾曰笑骂从汝笑骂好官我须为之寻之命绾兼编修中书戸房条例十二月辛酉右谏议大夫知邓州吕诲提举嵩山崇福宫先是九月上欲移诲知河南命未下而寝诲虽在外遇朝廷有大得失犹言之不置于是以疾求贤故有是命会诏两制举谏官众俱以为当今宜为谏官者无若苏轼于是镇以轼应诏御史知杂事谢景温安石弟安国姻家也景温意轼为谏官以攻安石短遂以谤语力排之范镇举轼为谏官轼前丁母忧多占人船私贩苏木安石下淮南江南东西京湖北夔州成都六路体量其状事不实士论薄之镇又举台州司户参军孔文仲贤良对策极陈新法之害初宋敏求第为异等上覆考王珪书以第四等详定韩维从初考安石见而大恶之密启于上以御批黜文仲令再进呈乃下诏罢归故官孙固屡封还制书不许镇于是曰吾前举苏轼为谏官后举孔文仲贤良方正可谓无负朝廷矣即日上章乞致仕冯京解之曰参政何必尔遂落镇翰林学士以本官户部侍郎致仕命舎人蔡延庆为告词有诋欺要君之语安石犹不为快自加改定极其丑诋明日延庆贺镇且以制词出于安石为解镇诵之笑曰才无任职之能镇披襟当之内有怀利之实则夫子自道也即上表称谢云望陛下集羣议为耳目以除壅蔽之奸任老成为腹心以养和平之福天下闻而壮之初至和中赵抃为侍郎御史与镇争劾宰臣陈执中家决婢子事与镇有隙至是安石恨镇数讦之于上且曰陛下问赵抃即知其为人他日上以问抃抃对曰忠臣上曰卿何以即知其忠对曰嘉佑初仁宗违豫镇首请立皇嗣以安社稷岂非忠乎既退安石怅然谓抃曰公不与景仁有隙乎抃曰不敢以私害公也丁卯石谏议大夫参知政事王安石为礼部侍郎平章事王珪守本官参知政事丁酉曽布知制诰上初欲用张琥为之王安石使琥为文坚辞不为布自请为之琥由是忤安石意琥不得知制诰冬十二月章惇经制边事官吏多为所狎侮独商英与抗论不少屈惇竒之乃荐商英于王安石于是召对擢用五年正月辛丑司天监灵台郎亢瑛言天久阴星失度宜罢免王安石遂谒告冯京等进呈送英州编管上批令刺配英州牢城安石翌日乃出安石曰臣窃观陛下所以未能调一天下兼制敌国正为不明于帝王大略非谓如此小事不察也陛下修身齐家虽尧舜文武亦无以过至于精簿书刀笔之事羣臣虽或未能承望清光然帝王大畧似不必讨论今在位之人有事韩琦富弼如仆妾者然陛下不能使之革而况敌国乎二月上又言三司判官当督察安石曰且刑名法制非治之本当更论讲帝王之道术而已若不务此而但欲多立法制以驭羣臣恐不济事是日王安石留身乞东南一郡上甚怪安石如此曰卿所以为朕用者非为爵禄但以懐道术可泽民不当自埋没使人不被其泽而已朕顽鄙初未有知自卿在翰林始得闻道徳之说心稍开悟卿朕师臣也断不许卿出外夏六月丁卯王安石恶李评必欲去之既办上寿新仪词诞慢若推鞫即明见欺罔之状令送宣徽院取勘已而上批令评更不管勾合门事已王安石谒告上令冯宗道抚问安石因附表札请解机务上怪安石求去安石曰疲疾不任劳剧兼任事久积中外怨恶多又人情容有壅塞上曰卿无乃谓朕有疑心自制诰知卿属以天下事如吕诲比卿少正卯卢祀朕固知卿不为吕诲所惑吕公着与卿交游至相善然韩琦必以兵讨君侧恶人朕亦不为公着所惑朕与卿相知近世以来所未得安有不为朕少屈安石曰大臣久擅事未有无衅者及其有衅然后求去则害陛下知人之明又伤臣私义上固留之比三四上上又固留约令入中书安石复具奏而阁门等处皆有旨不许收接安石文字甲戍王安石见上曰陛下不许臣去臣不敢固违圣旨然实病若更黾勉半年不可强即须再烦圣听秋七月前处州缙云尉条例删定官郭逢源上疏曰臣窃观自周文武以还盛徳有为之主固无如陛下而懐道之士由孔孟而后如王安石者未之有也又上疏曰废去枢府并归中书除补武臣悉出宰相军旅之事各责其帅合文武于一道归将相于一职复兵农于一致此尧舜之举也疏奏上甚不悦他日谓安石曰逢源必轻俊安石曰陛下何以知之上曰见所上书欲并枢密院废募兵安石曰人才难得如逢源亦宜晓事可试用也贬太子中允同知谏院权同判吏部流内铨唐垧为潮州别驾初以王安石荐得召见骤用为谏官数论不得遂因百官起居越班扣陛请对上谕止之垧坚请上殿读疏论王安石用人变法非是上怒其诡激故贬垧疏留中其畧云安石用曽布为腹心张琥李定为爪牙刘孝孙张商英为鹰犬元绛陈绎为厮役逆意久不召还附同者虽不肖为贤又作奸令章惇变李定狱事又擅议宗庙事有轻神之心保甲以农为兵凶年必致怨叛免役损下补上人人怨咨而令坚司压塞州县事不上闻又保甲事曽布蔽塞人情欺诬人主以为情愿又置布易司都人有致饿死者以安石比李林甫卢杞翌日执政进呈安石垧素狂不足责乃改授大理评事监广州军资库六年二月先是王安石以病谒告弥旬乃求解机务且入对上面还其章安石固求罢上不许上曰卿如此必是以朕终不能有成功久留无补所以决去安石曰陛下圣徳日跻非臣所能仰望后来贤俊自有足用者臣久妨贤路又病所以求罢非有他上曰朕置卿为相事事頼卿以济后来可使者何人孰可以为相者卿所见也安石曰岂可谓无其人但陛下未试用耳上再三晓谕安石乃告乞将理既而上又召安石子雱再三问劳又令冯京王珪谕旨于是安石复入视事夏四月上令沈起密经制交趾事诸公皆不与闻凡奏请皆听报九月赐屯田员外郎侯叔献大常丞杨汲府界游田各十顷叔献等引河水淤田决清水于畿县澶州间坏民田庐塜墓岁被其患他州县游田类如此而朝廷不知也龙圗学士孙固知成都府先是上以固东宫旧僚尝问固安石可相否固曰安石文行甚髙侍从献纳其选也宰相自有度而安石少从容凡四问事以此对及安石当国数议事不安故也丙戍王安石罢为吏部尚书观文殿学士韩绛依前官平章事监修国史遣勾当御药院刘有方赍诏韩绛赴阙翰林学士右正言兼侍讲吕恵卿为右谏议大夫参知政事安石为执政凡六年会久旱百姓流离上忧见颜色毎辅臣进对嗟叹恳恻益疑新法不便欲罢之安石不悦屡求上不许而吕恵卿又使其党日诣匦函假名役书乞留王安石坚守新法上乃遣恵卿以手诏谕安石欲处之以师傅之官留京师而安石坚求去又赐手诏曰继得卿奏以义所难处欲得便郡休息意更不欲再三邀卿之留已降制命除卿知江宁庶安心休息以安所欲朕体卿之诚至矣卿宜有以报之手札具存无或食言从此浩然长往也又赐手诏曰韩绛欲得一见卿意者有所咨议卿可为朕详奏以方今人情政事之所宜急者安石荐绛代已仍以恵卿佐之于安石所为遵守不变也时号绛为传法沙门恵卿为护法善神已五诏先是恵卿虑中外因王安石罢相言新法不便以书徧遗诸路监司郡守使陈利害至是又曰上降此诏申明之王雱为右正言天章阁侍讲以疾不能朝又诏给俸免朝谢许从王安石之江宁仍修撰评议又诏王安石依旧提举详定国子监修撰经议参知政事吕恵卿同提举乙亥诏监安上门光州司法参军郑侠编管汀州始侠监门为大旱上书言事并畵百姓蓝缕之状为圗以献书奏上叹息终夕不寝遂下诏求直言有旨放侠擅发马递罪会安石请罢相上不许侠言安石所致罢安石天必雨安石既罢果雨侠自以所言中未几又上疏五千余言既言时政得失且言安石作新法为民害恵卿党奸邪拥蔽聪明独冯京立异敢与安石校请黜恵卿用京为相恵卿大怒遂白上夺侠官汀州编管八年春正月甲午朔不视事谏议大夫冯京守本官知亳州侠既窜汀州人多怜之或资其行吕恵卿憾侠不置且恶冯京异议欲藉侠以排去京并及王安国乗间白上曰侠书言青苗免役流民等事此众所共知也若言禁中有人被甲登殿诟骂此禁中事侠安从知此盖侠前后所言皆言王安国导之上亦疑然他日问京曰卿识郑侠乎对曰臣素不识侠侍御知杂事张琥即劾奏京大臣与侠交通有迹乞追侠付狱窘治诏送御史台京侠素重王雱而议论常与王安国同非新法安国亲厚之侠诣登闻鼓院上书丁讽判检院延与啜茶其所言称奬之讽又尝见京语及侠京称侠之辞甚佳小臣不易敢尔狱既具遂罢京政事侠逺徙讽等皆得罪恵卿事安石如父子安国负气恶其憸巧数面折之恵卿切齿及安石罢相引恵卿辅政恵卿遂欲代安石恐其复来乃因侠狱陷安国亦以沮安石也辛丑察访荆湖常平等事蒲宗孟言近制民以手实上其家之物产而官为注籍以正百年无用不明之版而均齐其力役此天下之良法也然州县灾伤五分以上则不与焉且留以俟丰岁以臣观之使民自供手实无所扰也何待于丰穰哉愿诏有司不以丰凶弛其法从之吕恵卿为手实法奉使者至析秋毫天下病之而宗孟乃有此奏张方平言中户以下鲜有盖藏田蚕所收岁有厚薄户有耗登何常之有不惟扇惑人情更有纷乱新法今兹一事专用挠人徒骚拏于天下实无济于国家是岁十月卒罢手实法甲寅诏罢诸将参谋初置三十将许武举学生充参谋谏官范百禄言邉事未有机警何用布衣参谋徒长奔竞耳罢之丁卯前曲阳县尉吕和卿为奉礼郎知军器监丞先是吕恵卿令和卿建议行手实法至是判军监章惇情以为丞仍特改官癸酉知江宁府王安石依前官知平章事始安石荐韩绛及恵卿代己恵卿既得势恐安石复入遂欲逆闭其途凡可以害安石者无所不用其智又数与绛忤绛乗间白上请复相安石上从之恵卿闻命愕然翌日上遣勾当御药院有方诏往江宁召安石安石不辞遂倍道赴阙三月戊午上谓王安石曰小人渐定卿且可以有为又曰自卿去后小人极纷纭独頼恵卿主张而已因称吕恵卿不可得安石曰诸兄弟皆不可得和卿者臣初不知其人昨送臣到陈留道中与语极晓事安石曰臣父子蒙陛下知遇诚欲助成陛下盛徳大业而已小人纷纷不敢安职今陛下复诏用臣诚欲粗有所効以报陛下察臣用心上曰固所望于卿君臣之间初勿形迹形迹最害事闰四月上欲用宣徽使张方平为枢密使既批出王安石将行文书吕恵卿留之曰当晚集更议之因私于王安石曰安道若入必为吾属不利翌日再进呈其事遂寝乃诏司农司条例司具应言废罢耆户长壮丁利害编写成册纳禁中御史临川蔡承禧言崇政殿说书吕升卿招权慢上并及参知政事吕恵卿且言恵卿辟刘谷为经义所检讨与官俸令教小儿丁亥宰臣王安石与恵卿同对上独顾安石屡称其无私殆以晓恵卿也于是恵卿求去不许秋七月崇政殿说书同管勾国子监从其请而有是命蔡承禧劾升卿既自辨析且乞札付承禧王安石白上恐不宜如此若承禧纷纷则烦陛下处置上乃已初宰执同进呈承禧劾升卿事恵卿乃谒告上表求补外者三上曰卿为参政责不在卿卿何必尔恵卿曰顷安石之去一时乏人所以受命不辞安石复来理当决去上曰卿以承禧故耶承禧言卿弟无与于卿恵卿曰纵使承禧言臣臣为参知政事茍自度无过岂至为之求去况臣弟分析事又如此乎上曰岂以安石议用人不合耶安石必忘卿恵卿曰安石于臣何忌惮陛下初用安石以其势孤助之毎事易今日陛下以谓安石之助多节之故每事难就则臣之在朝廷所补者少而所害者多不若遂臣之去陛下一听安石天下之治可成也上曰终不令卿去恵卿曰陛下数宣谕臣以参贰安石不识何也参知政事莫参知陛下政事否上曰安石政事即朕之政事也恵卿因言承禧所以言臣弟者意乃在臣上曰已晓无过虑恵卿不得已乃复就职九月吕恵卿缘升卿事乞罢政既复就职与安石益不协于是留身白上曰臣意安石在江宁时心有所疑故速来如此既至必是陛下圣谕及尝借臣奏对日録观之后颇开解忽两日前余中叶唐懿来为臣言安石怒臣改其诗义上曰安石无他意冬十月己丑上既决意罢恵卿政事故先出升卿先是御史蔡承禧奏臣累言参知政事吕恵卿奸邪干威福赏刑天下共愤是日手诏给事中参知政事吕恵卿朕不次拔擢俾预政而乃不能以公灭私为国司直阿蔽所与屈挠典刑羣言交攻深骇朕听可守本官知陈州庚子石正言知制诰直学士院权三司使章惇知湖州先是御史中丞邓绾言臣伏见近日陛下断然罢黜吕恵卿令按治其罪恵卿执政逾年所立朋党不一然与恵卿相济无如章惇虽已黜逐而尚留惇在朝廷亦犹疗病四体而止治其一邉粪除一堂而尚存秽之半也于是罢惇三司使以本官守十一月丙戌先是王安石以疾居家上遣中使劳问又命辅臣即其家议事时有不附新法者安石欲深罪之上不可安石争之日不然法不行上曰闻民间亦颇苦新法安石曰祁寒暑雨民犹怨咨此岂足恤也上曰岂若并祁寒暑雨之怨亦无耶安石不悦十二月己丑王安礼知润州先是吕恵卿言安礼任馆职狎游无度于是安礼乞出即从之安石犹以恵卿昔居忧在润州欲使安礼求其过失故也九年六月乙酉朔给事中知陈州吕恵卿奏往者邓绾言臣丁忧日托张若济贷部内钱闻推究首尾七月乃毕今朝廷复差寋周辅乃绾乡人尝为御首推直官不惟有嫌于法亦碍乞别选官置院诏屯田郎新权发遣秦凤路提点刑狱李竦与寋周辅日推鞫安石既与恵卿交恶令徐禧王右等按华亭狱不得恵卿罪更使周辅按之安石子雱犹恐不得切责练亨甫吕嘉问共议取邓绾等所条恵卿事杂他书下制狱安石初不知也恵卿所结堂吏遇告自诉且讼绾及安石前后凡数十纸其畧曰安石尽弃素学而隆尚纵横之末数以为竒术以至赞愬胁持蔽贤党奸移怒行狠方命矫令罔上要君凡此数恶力于卒岁之间莫不偹具虽世之失志倒行而逆施者迨不如此平日闻望一旦扫地不知安石何苦而为此也谋身如此以之谋国必无逺圗而陛下既以不可少而安之臣固未易言也又曰陛下平日以何如人遇安石安石平日以何等人自任不意窘急乃至于此又曰臣之所论皆中于肺腑之隠上既以恵卿所诉事示安石安石谢无有归而问雱雱乃言其情安石始咎雱雱先病疽而嘉问等相继得罪安石由是媿且数求去上待安石自是意亦稍衰矣雱性刻深喜杀常称商君为豪杰之士毎劝安石诛不用命大臣而安石不从也安石辅政时罢逐中外老成人几尽多用门下儇慧少年诸生一切以王氏继为师讲官策试诸生论及时政皆骂逐及恵卿交恶佞人告发吕氏奸私事皆自雱发之七月壬戍诏宰臣王安石及王雱终七供职九月是秋宣徽南院使判应天府张方平上表乞致仕诏答不允方平因奏疏论率钱募役之害其畧云盖愚而不可欺弱而不可胜者民也是以圣人甚畏之甚重之欲保国家必先得民是谓藏身之固置器于安之道也十月丙午王安石罢为镇南军节度同平章事判江宁府安石之再入也多称病求去及子雱死犹悲伤不堪力请解机务上亦滋厌安石之所为故有是命枢密使工部侍郎吴充为同平章事充性谨密在两府数乗间言安石政事不便上以其中立无私故相之知成都府冯京知枢密院事先是吕恵卿悉出安石前后私书手笔奏之其一云勿令齐年者谓京也与安石同时在中书多异议故云又其一云勿令上知由是上以安石为欺故复用京十二月判江宁府王安石奏乞施田与蒋山太平兴国等充常住为其父母及子雱营办功徳从之司马光与书吴充云今若法弊而不易民疲而不恤万一鼠窃益多蜂虿有毒则恐庙堂之位亦未易安居虽复委逺机柄均逸外藩固非息肩之处乃至投簪解绂啸傲东山亦非髙枕之地然则相公今日救天下之急保国家之安更无所与让矣茍不罢青苗免役保甲市易之法息征伐之谋而欲求其成效是犹恶汤沸而益薪适鄢郢而北辕也充代王安石为相知天下不便新法欲有所变更尝乞召还光及吕公着韩维苏颂及荐孙觉李常程颢等十数人皆王安石所斥逐者故光遗以此书而充不能用光亦卒不起十年五月诏中书舎人下给假一月令往江宁府省视王安石疾病六月集禧观使王安石请所居江宁府上元县园屋为僧寺乞赐名额从之以报宁禅院为额或云安石爱其子雱雱性险恶安石在政府凡所为不近人情者雱实使之既死安石哀悼久而不忘尝恍惚见雱荷铁枷如重囚状遂请以园屋为僧寺盖为雱求救于佛也元丰元年夏四月守司空集禧观使荆国公王安石卒司马光手书与吕公着曰介甫文章节义过人处甚多但性不晓事而喜遂非致忠直疎逺谗佞辐凑败坏法度以至今日方矫正其失革其弊不幸介甫谢世反复之徒必诋毁百端光意以为朝廷宜优加厚礼以振起浮薄之风茍有所得辄以上闻不识晦叔以为何如更不烦答以笔扎扆前力主张则仗晦叔也诏再辍视朝赠大柱遗表恩七人命所在应制塟事

　　太平治迹统类卷十三

　　●钦定四库全书

　　太平治迹统类卷十四

　　（宋）彭百川 撰

　　神宗朝臣议论新法

　　神宗即位励精求治以王安石学行负时望召为翰林未几引叅大政一日紫宸早朝二府奏事颇久日刻既晏例隔登对于崇政殿上更衣复坐以次赞引中丞吕诲待对于崇政殿侍读迩英亦将趋资善堂以俟宣召相遇于朝路先宻谓诲曰今日请对何言诲与袖中弹文乃新叅也光愕然曰以介甫之文学行义命下之日众皆喜于得人奈何论之诲正色曰君实亦为此言耶安石虽有时名上意所向好执偏见不通物情轻信奸回喜人佞已听其言则美施于用则疎若在侍从则可或容置于宰辅天下必受其弊光又谕之曰与公为心交茍有所懐不敢不尽今日之论未见有不善之迹似伤怱遽或别有章疏愿先进呈姑留是事更加筹虑诲曰上新即位富于春秋所与朝夕谋议二三执政茍非其人将败国事此乃心腹之疾治之惟恐不及顾可缓耶语未竟各趋以出诲疏奏曰臣窃见大奸似忠大诈似信虽有用舎系时之休戚也至如少正卯言伪而辨行僻而坚顺非而泽强记而博非宣父圣眀孰能去之卢■〈木巳〉奸邪徳宗不知终成大患所以言知人之难尧舜病诸陛下即位之初起王安石为学士缙绅皆谓陛下之明擢有文之人得以适其用也乃进二台席佥论未允衡石之下果不能欺其轻重也谨按安石外示朴野中藏巧诈骄蹇慢上阴贼害物众所共知今略疏十事皆目覩之迹一言近诬万死无避慢上无礼好否欲进见利忘义要君取名用情罔公以私报怨怙势招权专政害国商榷财利以动揺天下臣究安石之迹固无远略惟务立异于人徒文言而饰非将罔上而欺下臣窃忧之误天下苍生者必斯人矣陛下图治之宜当稽于众方天灾屡见人情未知惟在澄清不宜挠浊如安石久居庙堂必无安静之理臣所以沥恳而言不虞横祸期感动于聪明庻判别于真伪然诋奸大臣之罪不敢茍逭孤危若寄职分非安当复露章请避怨适取进止是日司马光退归玉堂以诲遽论安石者终日思之不得其说既而缙绅间复有传诲疏者往往亦偶语切疑其太过熙宁二年二月前大名府推官苏辙为制置三司条例检详文字先是辙上书言事即日召对延和殿疏奏上批付中书曰详观疏意如辙潜心当今之务颇得其要郁于下僚不得伸诚亦可惜因有是命时安石新得幸急于财利置条例检详文字官命吕惠卿苏辙同为之安石多于惠卿谋辙议事多牾一日介甫出一卷书曰此青苗法也诸君熟议之不便以告辙曰以钱货民使出二分息本以救民之困非为利也然出纳之际吏缘为奸钱入民手虽良民不免妄用及其纳钱虽富民不免违限如此则鞭捶必用州县不胜烦矣介甫曰君言有理徐议行之时上既用富弼为相犹以足疾在告上遣勾当院御药院刘有方谕旨令先赴中书供职弼固辞曰岂有召自外郡未见天子而遽坐庙堂预闻天下之政乎是日弼始入见上谕弼曰君臣须是上下相尽忠尽节不得有隠弼拜于御座之前曰臣之拜不独贺陛下尧舜之明亦为宗庙社稷天下生灵为贺似此宣谕不为当今之论亦可为万世子孙之法尽忠无隠只臣一员亦无益于事须是在庭臣僚天下官守人人尽忠方能成天下之务上曰卿论至详甚善弼又曰臣自沿路到京闻士大夫说大抵守道者心多不安希进者往往得志愿陛下精别流品无使忠邪混淆小人渐进兹系治乱之大者陛下若不以臣说为妄略加听纳则异日必有所补弼又曰臣闻中外之事渐有更张此必有小人献说于陛下也大抵小人惟喜动作其间有所希冀缘朝政守静事有常法小人无可望也愿陛下深赐审察无致后悔弼又曰臣闻天下财用不充执事必须多为经画其有当数日乃祭祀百官六军西北赐与人往来等费是也其所不知者内中取索及两宅请俸以致土木兴作等费不一并宜置局会计渐节不给之用则百姓无暴敛之苦国用无不足之虑上改容听纳曰今日得卿至论乃沃朕心可谓金石之言朕不忘也富弼言大臣须和以济务上即问安石所置条例如何安石曰已检详文字略见伦绪亦有待人而后可举者然今欲理财则须使能天下但见朝廷以使能为先而不以任贤为急但见朝廷以理财为务而于礼乐教化之际有所未急但见朝廷深念国体有先后缓急上颔之置条例司二年夏四月滕甫知郓州性疎达在上前论事如家人父子言无文饰洞见肝膈上待甫甚厚时遣小黄门持短封御札问事甫往往夸示于人因见御札有用字悞者因谗甫以为扬上之短上由是疎焉安石恶甫故极力排去之甫入辞言于上曰臣知事陛下而已不能事党人为无益矣上为改容知制诰钱公辅罢知谏院时上委任政府责以太平一日执政召台谏官至都堂谕之上求治如饥渇正赖同心以济所愿公辅对曰所为是耶天下谁敢不同非耶公辅虽同之不得已公辅素与王安石之入翰林为学士也首荐公辅忠信笃实富于文学□之禁林必有补助而安石盛主薛向欲进用而公辅方请黜向安石素恶甫将废逐而公辅反营解之安石以是怨公辅言于上曰臣昨以公辅在先朝言事似非希世顾望者故举以自代诚不意今挟邪乃尔至是上闻安石有公辅挟邪之语乃问安石以前册事罢之何如安石曰比日安日亦宜罢葢其理合罢则非以一事罢之人自以为宜陛下以进退羣臣当如天道生杀自然可也乃罢公辅谏院丁未给事中叅知政事唐介卒介数与安石论登州谋首事于上前介曰新法天下皆以为不可安石曰以为不可者皆朋党尔安石强辨上主其语介不胜愤闷居顷之疽发背而卒五月郑獬知杭州王拱辰判应天府钱公辅知江宁府獬与滕甫相善王安石素恶之目为滕屠郑沽尝言于上曰獬极险不宜使之在内故事而制差除必宰相当笔时富弼在告曾出使西京王安石遽自当笔议者皆疑安石行其私意御史中丞吕诲即奏曰臣所惜者不惜四人去之所惜者朝廷之体无俾权臣盗弄其柄上出诲奏于执政安石曰此三人者出臣但媿不能尽理论情暴其罪状使小人知有所惮不意言者更乃如此是日王安石以吕诲劾章乞辞位上即封还其奏令视事如故苏轼议科举事六月御史中丞吕诲出知邓州诲初论安石上使谕解诲诲执愈坚又奏曰臣受国恩家有忠范惟知死节以图报效窃以我国朝开基一百余年四方无事前古未闻然太平之久事固有系于圣虑者以是思之尤当谨于措置谋谟在得人安危在委任图任旧徳推广恩信以至万务讲求利病在乎沈机黙运不露形迹因事制宜去弊补废上应天灾务以安静乃今日之事也王安石者本以文章进用竟遽为辅弼逢迎陛下之意张皇一时之事祖宗法度首议变更天下利源皆欲揺动斥逐近侍盗弄权柄倾危老成欲速相位人情甚郁公议不容独陛下未悟倚任安石与之讲求治道之要进退天下之事臣恐无益于盛时徒有累于知人于是安石求去上还其奏安石乃具谢起安事安石既视事益自信日以经纶天下为已任尽变祖宗法专务聚敛造出条目颁于四方州县吏奉行微忤其意则责追之所用俱憸薄少年天下骚然于是昔之疑诲为太过者愧仰叹伏以诲为不及而诲亦由此力求补外遂得罪八月侍御史刘琦监处州税监察御史钱顗监衢州税初御史刘述及琦等奏劾王安石专肆胸臆轻改法度疏奏即卧家待罪述坐缴敇札被劾未复故二人充贬顗将出台坐骂孙昌龄曰平日未尝知君止以王安石居忧金陵君为幕官媚事安石故安石荐君于彭思永得与为御史今日亦当少念报国奈何专附安石求美官顗今得罪分当逺窜君为美官自谓得策我视君犬彘之不若也遂拂衣上马至是诏琦言多失实事辄近名抯去官曹规喧朝听可落御史充监当于是翰林司马光奏琦等不当贬不报八月诏同修起居注范纯仁罢同知谏院初纯仁以言薛向不可为发运使或致民心别生事变上曰今令发运使兼制置六路财赋务在均适有无何由乃致百姓人情怨骇纯仁曰人主不当言利但当务农桑节用而已纯仁露奏显讼顗琦指切安石又中书曰今日忽闻诏命以台官刘琦等事近多名落御史充监当者闻命之际中外震惊葢人臣以率职为忠人君以纳谏为美是以仁宗开言路优容谏臣执政不敢任情小人不敢害政以致太平日久亿兆归心先帝容纳直言未尝变色是时吕诲与纯仁并为御史亦尝擅纳告身皆蒙慰主上思绍光烈而因二三执政不能以道致君教化或失其后先刑赏或乖于轻重书藏其本末但致外议喧腾凡居言责之臣无不实时论奏既许风闻言事即是过失得知而柄臣遂摭拾其罪主上将何所赖且叅政以文学自负议论得君专任已能不晓时事而又性类率易轻信奸回举意发言自谓中理欲求近功忘其旧学舍尧舜知人安民之道讲五伯富国强兵之术尚法令则称商鞅言财利则背孟轲鄙老成为因循之人弃公论为流俗之语异已者指为不肖合意者即为能贤主上无从谏之美时政有揠苗之忧曽相公平髙不退廉节已亏且欲见容惟务雷同茍相旧好拘文守法令则一切规随赵叅政心知其非而辞辨不及凡事不能力救徒闻退有后言此皆朝廷大臣所为安得政令无失公亮等以纯仁状进又落起居舎人同修起居注条例可检详文字苏辙言每于本司商量公事动皆不合臣已有伏申本司具述所议不同事乞除一合入差遣诏依所乞为河南府推官辙初为检详文字朝廷数召刘彝等八人遣之四方辙因求见宰相陈升之问君来见何也对曰有疑欲问尔近日诏八使欲遣往诸路不审公知利害所在而使案实之耶未知而谩遣出外罗诸事也升之曰君意谓何辙对曰昔嘉佑遣使寛恤既还奏例多难行不免为天下笑今何以异升之曰吾惜奉诏看详寛恤事如范尧夫所言多中理辙曰今所遣如尧夫有几升之曰所遣贤将不肯行辙曰公知不便而特遣使者之不行若之何卒遣之他日又言均输青苖非良法以状诋升之安石怒甚欲加之罪升之止之上阅辙状问辙与轼如何观其学问颇相让王安石曰臣已尝论奏轼兄弟大抵以飞箝押阖为事上曰如此宜合时事以为异论安石曰大抵小人押阖非必尽如人主意然后为利九月上谓陈升之王安石曰今赋非不多只是用度无节如何节用升之安石皆言兵及宗室之费置交子务
　　先是御史张戬言吕惠卿奸邪不可在左右后数日安石又独对力陈惠卿所以被譛者之情并诸奸利事上然之三年正月知河南府张方平提举集禧观先是方平被诏举堪任谏官者二员即以李大临苏轼应诏方平既入见上欲除方平宣徽使留京师王安石曰此大除拜四方观望方平奸邪人孰不知恐如此除拜无补圣政也而安石又言陛下留方平甚不便方平为御史中丞附贾昌朝之徒误仁宗赏罚甚众今留在内于陛下何所补但令羣邪更有宗主尔方平亦坚乞南京留召遂命知陈州方平言民戎事国之大本愿陛下广聪明于聴览之外采公论于得失之前深察军民之情厚为社稷之虑朝廷尊而国体平顺气应而嘉禾生遂退就诛殛亦所甘心上谓方平曰能复少留乎方平曰退即行矣二月韩琦论青苗事二月傅尧俞直昭文馆同判流内铨尧俞始除丧至京师王安石素善尧俞未即见也安石数召之既见语及新治安石谓尧俞曰方今纷纷迟君来久矣将以宝文阁待制同知谏院处君尧俞谢曰新法世以为不便诚然当力论之平生未尝欺敢以实告安石不悦遂有此命辛巳司马光言臣蒙圣恩除枢密副使所以屡违诏命不敢祇受者臣先曾上疏言不当设制置三司条例司又尝因经筵侍坐言散青苗钱不便自后朝廷更遣使者四十余人专使之散青苗钱又疑因臣之言激怒建画之臣使行之更力由是闭口不敢复言今行之纔数日中外鼎沸彼言青苗不便者止论今日之害耳臣所忧者乃十年之后非今日也臣闻先帝尝出内藏库一百万缗助天下常平仓钱谷共及一千余万贯石今无故尽散之他日思常平之法复欲收聚向时钱米得及此数乎臣以谓散青苗钱之害犹小而壊常平法之害犹大也陛下诚能昭然觉悟听纳臣言罢制置三司及追还使者臣虽尽纳官爵但得为天下之民以终余年其幸多矣茍不足采陛下虽引而置诸二府徒使天下指臣为贪荣冒宠之人未审陛下将何所用之
　　赵抃悔不罢青苗法先是上欲置光西府王安石曰光虽好为异论然其才岂能害政但则是为异论之人立赤帜也光朝夕所与切磋琢磨者乃刘攽刘恕苏辙之徒而已方光之力辞也韩琦在魏急走书文彦博请勉之云主上倚重厚之庻几行道道不行然后去之可也彦博以琦书示光光正色曰古今为此名利所诱亏丧名节者不少矣于是彦博复琦书曰君实作事今人所不可及直当求之古人中也乙未条例司奏尊疏驳韩琦所言皆王安石自为之既而琦又言蒙制置司以臣所言皆为不当臣详观疏驳事件多删去臣元奏切直之语曲为沮难欲望亲览后付中书密院看详及送御史台集百官议如臣言不当甘从窜殛若制置司处置乖方天下必受其弊即乞依臣奏施行上阅琦奏请周礼丧记无过三月等语安石驳此乃赊贷官物非称贷也范镇言自古以来未有天子开货场者王安石曰镇所言陛下若非略见周礼有此则岂得不为愧耻丙申右正言孙觉言切见制置三司条例司画一文字颁行天下晓谕官吏凡有七至于论敛散出入之弊将来陷失人所能知者皆置不论于援引经义以附会先王之法与防微杜渐将以召怨贾祸者臣得极陈之其条有三右正言李常言王安石以文学名世行义得君乃不本仁以出号令考义以理财赋而乃佐陛下为此病民敛怨之术陈升之曽公亮赵抃皆位冠百僚身专大政鼠首厥议曽无执守臣于安石虽有旧故之义茍懐私而不言谁复为朝廷言者中丞吕公着今检会臣累奏早赐施行张戬言天下之论难掩在公在于圣明动必循理无适无莫义之与比昔建议谓使而试行之今已知有害而反罢之是顺天下之心成天下之务也昔非今是何惮改为监察御史里行程颢言明者见于未形智者防于未乱况今日事理显白易知若不因几亟决持之愈坚必贻后悔悔而后改为害己多近日条例司疏驳大臣之奏举劾不奉行之官益沮公议先失众心议其重轻未见其可于是进呈孙觉疏王安石谓觉所言无理读不及终而止上曰人言何至如此安石曰自大臣至台諌皆有异则人言纷纷如此何足怪上曰均输事何以无人言安石曰岂少常平事大臣固不悦但陛下初即位以为善政不敢异论陈升之曰岂可使上下访问羣臣此皆提举官所在张大妄作故致人言耳上又语及程颢疏安石曰颢至中书臣之略谕以方镇沮毁朝廷法令朝廷申明使知法意不得谓之疏驳大臣章奏颢乃言大臣论列事当包含此为害理若不申明法意更不明于天下如此则异议何由恬息上因论及台谏官言不可失人心安石曰所谓得人心者以有义理义理者乃人心之所悦上又论安石令稍修改常平法以合众心安石曰陛下方以道胜流俗与权无异今稍自却即坐为流俗所胜矣三月上遣刘有方谕旨依旧供职是日光又对于崇政殿因再拜谢上曰卿何为抗命不受光曰臣自知无力于朝廷故不敢受抗命之罪犹小尸禄之罪尤大故也上曰今士大夫汹汹皆是为此言卿为侍从闻之不亭不言于朕耳上曰卿见元勑否光曰不见上曰元勑不令抑勒光曰勑虽不令抑勒而所遣使者皆风令抑勒如开封府界十七县惟陈留姜潜张勅榜县门及四门听民自来请则给之率无一人来请以此观之十六县恐皆不免于抑勒也国子监直讲王汝翼辞条例司检详文字范镇罢知通进银台司初镇言韩琦奏中书自当施行不须下条例司及不当令李常分析封还诏书圣旨谕镇行下数四犹不肯会司马光辞枢密副使上许之镇又封还诏书□下令再送镇行下镇又封还曰陛下自除光为枢密副使士大夫交口相贺称为得人今一旦追还诰勑非惟诏命反复实恐沮光谠论忠计上不许以诏书直付光不复由银台司行下镇言由臣不才一二小臣实与大计用贱凌贵以邪妨正者乎兴利之风日进尚徳之风濅衰尤非朝廷之福臣奉职不肖论议无补望允前奏早赐降责故罢右正言秘阁校理李常落职为大常博士通判滑州常言散常平钱流毒四海州县有钱未偿而徒使民入息者上令具州县官吏姓名至五六终不肯具而求罢职故绌上批监察御史里行张戬侵侮柄臣诬罔事实王子韶外要守正之名内懐朋奸之实所入章奏与面奏事前后反复不一并落职知县戬屡言青苗不便最后上疏曰近乞罢制置司及诸路使者并言散青苗取利为害及王安石处事乘谬专为聚敛好胜遂非很愎日甚吕惠卿险薄奸凶尚留君侧而曽公亮陈升之赵抃等心知其非优柔不断观望有避颠危莫扶戬既上疏又诣中书力争词气甚厉公亮俛首不答安石以扇掩面而笑戬怒曰叅政笑戬戬笑叅政之所为岂但戬笑天下谁不笑者陈升之解曰察院不须如此戬顾曰只相公得为无过耶退即家居待罪故遂与子韶同绌侍御史知杂事陈襄同修起居注罢知杂事襄累奏乞罢青苗法既而有旨召襄试制诰于中书襄以言辞不就试乞补外王安石请用为集贤殿修撰陜西转运使命下上批别进呈而改是命
　　程颢佥书镇宁军节度判官颢既罢御史恳辞京西故也颢与王安石厚善条例司奏遣入使颢在遣中一日与王安石语安石之子雩言曰枭韩琦富弼之头于市则新法行矣颢正色曰方与叅政论国事子弟何与颢自此与安石不合及诏举中丞吕公着以颢应诏安石尚喜颢助已而天下益苦新法乞罢青苗钱去提举官安石大失望颢亦以言不听请罢上曰人言何以纷纷如此安石曰此辈小人若附吕公着行其志则天下之利皆归之故纷纷不止也五月新除宣徽使判大名府欧阳修复观文学士知蔡州先是修自歴官至两府凡有建明词旨坚确故安石言其可任大事及安石辅政多所更张同列无合者修时判青州安石日上进之使判太原意在引之执政以同新天下之法修固辞方上章论青苗非是济阙直放债取利中书言修擅上散诏特不问罪修即表谢语益侵安石言有曰特多喜于新竒则独思守拙众方兴于功利则茍欲循常至于军旅之间机宜之务则又非所学素不经心葢以病悴之衰躯持昏耄乖违之见任素非所学之事一有败阙虽戮臣身不足塞责又言所宜必辞者三所难安者一安石见之不悦奏从其请遂有是命司马光言修表中戒小人之遂非效君子之改过二语手书知之其意有在矣范镇乞致仕胡宗愈通判真州二月知永兴军司马光知许州光在永兴宣抚司请增修城壁虽内郡不被边亦増修如边郡光奏罢之又请添军马于长安河中汾州光言岁凶民艰食惧无以供亿乞罢添屯不许光之言不用遂乞判西京留守司御史台不报又上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇伏望陛下圣恩裁处其罪若臣罪与范镇同即乞依范镇例致仕若罪重于镇或窜或诛所不敢逃诏光移知许州令过阙上殿或曰陛下不能用光言必不来上曰未论用其言与否如光者常在左右人主自可无过矣光乞辞许固请留台久之乃从其请光自是遂絶口不复论新法
　　先是富弼判亳州方行青苗息钱法弼以为此法行则财聚于上民散于下且富民不愿请者俱贫民后不复得故持之不行而提举常平仓赵济劾弼以大臣格新法法术当自贵近始若置不问无以令天下章下本州岛诏狱邓绾又劾之连逮甚众未决会除刘挚监察御史里行挚语家人曰趣装无为安居计即上疏论亳州狱起不正疏奏上欣然开纳至是狱具通判唐諲签判萧傅及徐公衮石夷庚永成等七县令佐合十六人各冲替而弼亦责四年五月提举崇福宫吕诲致仕诲言臣本无宿疾偶值医者用术乖方殊不知脉候有虚实阴阳有逆顺讼察有标本治疗有先后妄投汤剂率情任意差之指下祸延四支濅成风痹遂艰行步非祇惮■〈炙〉盭之苦又将虞心腹之变势已及此为之奈何虽然一身之危固未足恤其如九族之托良以为忧是思逃禄以偷生不俟引年而还政葢以身疾谕朝廷也诲病亟手书属司马光为墓铭光往省之则目且瞑光呼曰更有以见属乎诲张目强视曰天下事尚可为君实勉之遂卒六月刘挚言臣切以为今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意葢皆有所是亦皆有所非乐无事者以为守祖宗成法独可以因其所据旧而补其偏以至于治此其所得也至昧则茍简怠惰便思胶习而不知变通之权此其所失也喜有为者以为法之道窘不大变化则不足以通物而成务此其所以是也至凿者则作为聪明弃理任智轻肆独用强民以从事此其所非也二势如此事无归趋臣谓此风不可浸长东汉党锢有唐朋党之事葢始于此后挚尝面对上问识王安石耶安石称卿器识挚曰臣东北人少孤力学不识安石
　　甲戌富弼判汝州弼先许给假就西京养疾于是弼辞汝州乞依先奏上不许弼自赴汝州仍以老病昏塞凡新法文字乞免签书止令通判以下施行夏四月端明殿学士兼翰林侍读学士判西京留守司御史台司马光疏曰臣伏读诏书喜极以泣昔成汤六事自责今陛下以四事求谏圣人所为异世同符皆诏书所言即日之深患陛下既已知之羣臣夫复何云方今朝廷阙政其大者有六而已一曰广散青苗钱使民负债日重而县官无所得二曰免上户之役敛下户之钱以养浮浪之人三曰置市易司与细民争利而实耗散官物四曰中国未知而侵扰边隅得少失多五曰团结保甲教习凶器以疲困农民六曰信狂狡之人妄兴功利劳民费财若其它琐琐米盐之事皆不足以为陛下道也舍其大而言其细舍其急而言其缓外有献替之迹内懐附会之心是奸邪之尤者臣不敢为也知青州滕甫上疏言新法害民者陛下既已知之矣但一下手诏应熙宁二年以来新法有不便者悉罢则民气和而天意解矣上尝与二王击球戏赌玊带頵曰若臣胜不用玊带只乞罢青苗市易上不悦八年十月富弼言臣近日忽闻时宣大赦出于非常又闻别降手诏许中外臣僚直言朝廷之阙失满城氓庻欢呼鼓舞喧于道路声彻幽逺推是而往则天下之人无不慰悦矣臣再详手诏乃陛下亲笔非学士所作至累年灾异如山摧地震旱荒之类前后包括一一归咎于己词旨哀痛深切明白忠义之士读之莫不感泣故星变不旋踵而灭去臣愿陛下尽取臣奏不遗孤贱万几之暇一一亲阅择其众说所合者断在不惑立赐施行践虚心以改之词应天文尤大之变使泽及普率急若置邮则人心悦服天道助顺天人相应立致太平岂复有灾眚出见而上骇圣虑哉张方平新法行已六年事之利害非一二可数为天地心天地之变人心实为之故和气不应灾异荐作故其事必有未叶于民者矣法既未叶事虽必改若又惮改人将不堪此臣所以为陛下痛心疾首一夕而九兴也况今习俗奔竞偷敝成风交党相倾利害相轧攻讦起于庙堂辨讼兴于台阁非所以昭圣化也毁誉私于好恶赏罚偏于爱憎非所以正王度也士大夫习尚如此有为国家伏节死义临艰虞而不易其操者欤人各有心激之则发吉人之辞寡君子讷于言外若不足其中诚也利口捷给外若有余其中伪也惟贤鉴精察之故能广视听于扶同之外究得失于几微之先揽其权纲执其柄罇夫事有失于前者不可不悔患有在于后者不可不惧如救焚溺势不可缓缓则无及于救矣上皆优容之吕公着言陛下自即位以来早朝晏罢励精庻务其规模葢宏远矣然临朝愿治为日已久在廷之士益乖剌而不和中立敢言者罹谗而放逐阿谀附势者引类而升进郡县烦扰民不安生上下相蒙左右前后莫敢正言夫事之邪正贤不肖葢素定也今则不然前日举之以为天下之至贤后日逐之以为天下之极恶前后纷纷玩黩圣徳者葢不一矣其于人才既反复而不常则于政事亦乖戾而不审断可知也陛下独不察乎况于一二人者方其未进用之前天下固已知其奸邪小人也但取其一时附会故极力推进此所以累陛下则哲之明也臣今所言亦非谓今日法令皆不可行也陛下诚能开广聪明延纳正直公听并观尽天下之议事之善者固当存其未善者则镌损之茍为非便不为已行而惮改言有可取不以异议而见废如此则不劳陛下神明不惊众人耳目而庻政自理百姓安然后可以足兵食御外侮矣

　　太平治迹统类卷十四

　　●钦定四库全书
  </div>
  <div class="pagination">
   <a href="太平治迹统类_page4.html">
    上一页
   </a>
   <a href="太平治迹统类.html">
    1
   </a>
   <a href="太平治迹统类_page2.html">
    2
   </a>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <span class="current-page">
    5
   </span>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <a href="太平治迹统类_page8.html">
    8
   </a>
   <a href="太平治迹统类_page9.html">
    9
   </a>
   <a href="太平治迹统类_page10.html">
    10
   </a>
   <span>
    ...
   </span>
   <a href="太平治迹统类_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
