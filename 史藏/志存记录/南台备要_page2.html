<!DOCTYPE html>
<html>
 <head>
  <meta charset="utf-8"/>
  <title>
   南台备要 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南台备要 - 第 2 页/共 2 页
  </h1>
  <div class="content">
   至正十二年七月初十日。准御史台咨。承奉中书省札付。至正十二年三月二十四日。笃怜帖木儿怯薛第三日。兴圣殿东鹿顶里有时分。速古儿赤朵儿只云都赤朵儿只。给事中忻都等有来。脱脱荅刺罕太傅。右丞相。特奉圣旨。世祖皇帝时分。不分诸色人等。有才学的选择着勾当里委付有来。近间将南人省院台里。不曾委付上头。偏付的一般。有天下四海之内。都是咱每百姓。有如今依着世祖皇帝时分用人例。南人内有才学的好人有呵。省院台里交用者么道圣旨了也。钦此。除钦遵外。都省合下仰照验就行。钦依施行。承此。咨请钦依施行。　译史人等。　至正十二年七月初十日。准御史台咨。承奉中书省札付。至正十二年闰三月十六日。咬咬怯薛第三日。明仁殿里有时分。速古儿赤不荅失里。云都赤。朵儿只等有来。脱脱荅剌罕太傅。右丞相定住。平章月鲁不花。平章普化。平章帖理帖穆尔。参政偰哲笃。参议脱火赤。参议汝中栢。郎中伯颜帖木儿。员外郎完者帖木儿。都事等奏。各衙门译史怯里马赤。知印宣使奏差职官相参用者么道。奏着为例行了来。各衙门职官阙里用了白身人。有要罪过呵。经革了。有即目行事之际。各处差使用人有。如今至正十二年正月二十一日已前职官阙里参了的。译史怯里马赤宣使奏差勾当。差使去办事的不为例。自公参月日为始。与他每准设。今后职官阙内再参补不应人呵。依例要罪过呵。怎生奏呵。奉圣旨那般者。钦此。除外都省合下仰照验就行。钦依施行。承此。咨请钦依施行。　开读。　上天眷命。皇帝圣旨。惟天惟祖宗。混一函夏。全付眇躬。朕承丕基。兢兢图治。罔敢暇逸。不谓近者河南反贼。乘此承平之久。诬惑愚民。弄兵构难。剽掠城邑。荼毒黎元。是用将司捕擒获渠魁。戮以狥众。余党狂猘。尚逋严诛。亦尝肆宥。开以自新。怙终不悛。致烦师旅太傅右丞相脱脱。勋旧忠贞。朕所眷倚。爰自贼发。迄今屡请董师致讨。重以心膂之亲。固难其请。而期于自效。诚恳益坚。朕惟事体之大。付托实难。匪资匡济之材。孰胜戡定之任。乃命依前以荅刺罕太傅中书右丞相。慎简官属。分省于外。督制诸处军民。爵赏有功。诛杀有罪。修举庶政。辑安斯民。绥顺讨逆。悉听便宜从事。枢密院御史台各分官属。从行禀受节制。毋或有违。务使将帅一心。士卒用命。廓清妖沴。永底隆平。于戏太傅实左右朕躬。其行在安靖天下。故分总揆之重。属以讨贼之劳。尚克钦承。懋建丕绩。咨尔多方。体予至意。故兹诏示。想宜知悉。　剿捕反贼。

　　至正十二年五月二十二日。准御史台咨。承奉中书省札付。至正十三年闰三月二十五日。也可怯薛第三日。嘉禧殿里有时分。速古儿赤不答失里。云都赤。阿八赤。殿中燕赤不花。给事中忻都等有来。脱脱荅刺罕太傅。右丞相伯撒里。知院定住。平章众家奴。知院搠思监。天夫月鲁不花。平章普化。平章贾鲁。左丞朵儿只。中丞福寿。同知哈麻。同知帖理帖穆尔。参政乌古孙良祯。参政不颜帖木儿。副枢悟良哈台。副枢札撒兀孙。侍御阿蓝答儿。佥院偰哲笃。参议脱火赤。参议王敬方。参议李稷参议伯帖木儿。郎中周璇。郎中完不花。员外郎刘绘。员外郎安明德。都事直省舍人安童。蒙古必阇赤忙哥帖木儿等奏。如今江浙省地面谋反贼徒。烧毁城池。杀掳人民。调兵剿捕之际。行省官。凡有轻重事务。若是一一咨禀。诚恐缓不及事。俺省台院众人商量来。若不交他每从便行事呵。躭悞了勾当有。如今江浙省里一应合行的事。交本省官好生用心行。凡有调遣军情重事。及创动官钱不须咨禀。就与纳麟大夫处商量了。交他每从便区处。其供给军储召募把截。一应军需等事。所司若有怠慢呵。四品以上取招。咨禀五品以下。就便究治呵。怎生奏呵。奉圣旨那般者。钦此。除已差直省舍人。浑秃帖木儿。赍文前去江南诸道行御史台江浙省。及照会枢密院就行。钦依施行外。都省合下仰照验就行。钦依施行。承此。本台合行移咨请照验钦依施行。　完者帖木儿。　至正十二年三月十九日。准御史台咨。承奉中书省札付。至正十二年三月二十二日。咬咬怯薛第三日。嘉禧殿里有时分。速古儿赤不荅失里。云都赤。迭里必失。殿中阿不花。给事中塔海帖木儿等有来。脱脱荅刺罕太傅。右丞相伯撒里。知院定住。平章搠思监。大夫普化。平章贾鲁。左丞朵儿只。中丞帖理帖穆尔。参政乌古孙良祯参政札撒兀孙。侍御童子。治书偰哲笃。参政脱火赤。参议王敬方。参议李稷。参议伯帖木儿。郎中周璇。郎中孛罗帖木儿。参议马马硕理。经历刘绘。员外郎咬住。都事安明德。都事直省舍人安童。蒙古必阇赤忙哥帖木儿等奏。山南廉访司官。将分司副使完者帖木儿取回总司。委领千户壹员。将壹阡名军人壮丁前去。与反贼迎敌呵。副使完者帖木儿于正月二十六日。迎见反贼。不行迎敌。当日避走骑坐铺马。经由四川陜西省来。到这里有行事之际。似这般怠慢了避走的。若不整治呵。怎惩戒多人。俺省院台官众人商量来。如今完者帖木儿根底。取了招伏。将他杖断壹百柒下。追夺所受宣勅不叙。发去海南常川安置呵。怎生奏呵。奉圣旨那般者。钦此。除外都省合下仰照验钦依施行。承此。除外本台合行移咨请照验钦依施行。　剿捕反贼。

　　至正十二年三月十八日。准御史台咨。承奉中书省札付。至正十二年二月初九日。脱脱怯薛第三日。嘉禧殿里有时分。速古儿赤朵烈。帖木儿。云都赤。朵儿只。殿中燕赤不花。给事中塔海帖木儿等有来。省院台众人商量了。普化平章朵儿只。中丞哈麻。同知蛮子。参议燕帖木儿。员外郎直省舍人完者帖木儿。蒙古必阇赤释家奴等奏。俺根底孛罗不花。镇南王与将文书来。为反贼过江徃湖广省所辖地面里。刼掳人民有么道说将来。有俺省台院众人商量来。江南三省是紧要地面。有紧关隘口。若不把截呵怎中。如今交江浙省平章伯颜帖木儿。江西省平章星吉。南台中丞蛮子海牙等。疾早起程镇守江州。于两省所管军马内。交他每从便斟酌。调遣及召募壮丁民义等。于沿江两岸紧要关津渡口。好生用心把截。整点军马完备。前去湖广并力剿除反贼呵。怎生奏呵。奉圣旨那般者。钦此。除已移咨江西省平章星吉。江浙省平章伯颜帖木儿。钦依召募民义壮丁人等。于长江两岸上下水洼冲要紧关去处。牢加把截。整点军马完备。前去湖广须要日近并力剿除。及咨湖广江西江浙行省。照会枢密院。钦依施行。外。都省合下仰照验就行。依上施行。承此。本台合行移咨请照验就行。依上施行。　剿捕海贼。　至正十二年六月初二日。准御史台咨。承奉中书省札付。准中书省咨。至正十二年四月三十日。也可怯薛第一日。皂角纳钵马上来时分。速古儿赤哈麻。云都赤。朵儿只。殿中阿不花。给事中朵儿只等有来。脱脱荅刺罕太傅。右丞相定住。平章普化。平章悟良哈歹。参政脱火赤。参议伯帖木儿。郎中咬住。都事等奏。昨前南台侍御。左荅纳失里。做江浙省左丞总兵。剿捕海贼者么道有圣旨来。俺根底南台大夫纳麟说将来。左荅纳失里在芜湖太平等处。好生谨慎把截关津隘口。与贼相敌。即目交江浙省参政保哥等。剿捕海贼去了有。交左荅纳失里。依前把截芜湖太平等处。关津隘口的说将来有。俺众人商量。如今交左荅纳失里休去。依前各分把截芜湖太平等处关津隘口。交恩宁普浙东去呵。怎生奏呵。奉圣旨那般者。钦此。除已移咨江浙行省照会枢密院。札付御史台。及南台侍御左荅纳失里恩宁普就行。钦依施行外。咨请钦依施行。准此。除已移咨江浙行省。照会枢密院就行。钦依施行外。都省合下仰照验就行。钦依施行。承此。本台合行移咨请照验钦依施行。准此。　剿捕反贼。

　　至正十二年正月十七日。准御史台咨。承奉中书省札付。兵房付南台中丞蛮子海牙呈。钦奉圣旨。剿捕反贼。钦此照得近奉中书省札付。摘委江西平章星吉。南台中丞蛮子海牙。率领官兵民义。直抵小孤山等处。就管在彼元军荅刺罕民义人等。日夜严加把截。克复江州。救援江西。仍差人前去催督各处官军。作急前进。依上施行。奉此。依上与江西平章星吉。宽彻不花太子。并官军沿江两岸。剿捕红巾反贼。于小孤山江岸住札。仍督责各处官军人等。日夜严加把截。及沿江廵哨。至正十二年九月二十日巳时。据廵哨头目赵国用报说。哨见三江口有红巾反贼。乘胜大小船只万余。顺流前来。并江两岸步行贼徒。不计其数。水陆相接。卑职听知。同江西平章星吉。宽彻不花太子。统领怯薛丹官军丁壮人等。驾船迎敌。不期前贼。火船冲突入阵。卑贼等与贼奋敌。贼势退散。至次日天明。据江西平章元领怯薛丹。锁南藏卜不花帖木儿等告称。至正十二年九月二十日辰时。有贼人数万余众。分住三队下流。放烧火船火筏。不计其数。差江州路同知也孙帖木儿。龙兴路同知赛都鲁丁。怯薛丹不花帖木儿等。同南台中丞宽彻不花太子。并镇抚按摊不花。都事木八剌沙。掾史宗椿。并怯薛丹不花等。各枝儿丁壮人等。与贼对敌。贼势浩大。官军失利下流。混战相及一更。其时月黑。彼我不认。至二十一日早。见怯薛丹朵儿只。说称我根随大人平章。夜来杀过小孤山。大人被贼弩射壹箭正中左膊。又杀至小孤山下。被贼人围遶各船着火。平章及怯薛丹锁南朵儿等壹拾名。镇抚按■〈土难〉不花。都事木八剌沙。俱各对阵不存。掾史宗椿等。不知下落。各官元起马。圣旨并勅牒。俱于船内。危急不能救取。我浮水出来了。得此。照得元委理问完者帖木儿所申。总兵官江西平章星吉。与贼对阵不存。本省元领军马正在径进之际。一时不可缺官统领。即与宽彻不花太子商议。就令委理问完者帖木儿。龙兴路同知赛都鲁丁。权行统摄军兵。　详上项事理。系关军机重事。宜从选委重官前来总制。今差怯薛丹哈马赍呈前去。乞赐早为遴选大将前来总制。并力剿捕施行。具呈照详得此。一呈至正十二年十月初二日。调遣怯薛丹荅刺罕僧伽等。哨见红巾贼人。乘坐船大小三千余号。在于吉阳洑下。安庆地面稍泊。当时即同宽彻不花太子调兵。至初三日与贼对敌。贼势猖獗。官军数少。致使官军突■〈舟宗〉。若不差人作急飞报。早差总兵官将引快便船只。及借拨钱粮前来救援。并力剿捕。事在危急。今差宣使苫思丁赍呈告禀。具呈荅刺罕太傅丞相。早赐作急救援施行准此一呈据所委江西理问完者帖木儿等呈。权行统摄见在官军人等。于安庆路山口镇住札。若便前进。切缘官军义兵人等。日支粮米。并无颗粒。亦无分文钞锭。若不作急差委重臣总兵。及添拨钱粮军器。免致失所。有悞军机。今差临安路治中孛兰奚。赍呈前去。具呈太傅荅刺罕右丞相照验。具呈照详得此。至正十二年十一月初五日。也可怯薛第二日。兴圣殿东鹿顶里有时分。速古儿亦朵列。帖木儿云都赤阿八赤。殿中燕赤不花。给事中秃鲁帖木儿等有来。脱脱荅刺罕太师。右丞相定住。平章搠思监。平章忽都海牙。平章哈麻。右丞悟良哈台。参政乌古孙良祯。参政杜秉彝。参政朵来。参议汝中栢。参议王敬方。参议锁住。郎中咬住。员外郎刘绘。员外郎荅儿瓦荅思。都事哈刺罕。都事訾复理。直省舍人阿速台等奏。教江浙省平章教化。将元领军马剿捕饶信等处谋反贼徒去来。他近到江浙省反贼经申昱岭关到江浙近了也么道。南台大夫纳麟等。前后累次差人催督去呵。教他迁延七日不行前进。却回去到嘉兴的上头。以致贼人突入江浙了么道。俺差人前去体覆呵。他不与贼人相敌。回到嘉兴是实有。如今将教化委付做江西省平章。这里差人前去取了他怠慢招伏。星吉替头里交做总兵官。与南台中丞蛮子海牙。一同剿捕小孤山等处反贼。若他向前剿捕反贼有功呵。上位识也者。又与教化一同径进去的。董搏霄等官处取将招伏来呵。怎生奏呵。奉圣旨那般者。钦此。除外所据钱粮。付请依例应付施行。准此。施行间。又准兵房付。准江浙省平章卜颜帖木儿荣禄咨。至正十二年十月初四日。据益都奕万户李荅里麻失里申。十月初三日。卑职廵哨至乌沙夹。见江内有大小船不计其数。从上下流前来。差千户八思不花等。哨问得数内一人称系老老廵检。说称这船。俱系安庆路南门外河下驻札。民船并杨柴洲和尚平章水寨船只。被上江红巾反贼。水陆前来。攻打安庆城池。为是贼人浩大。俱各奔走下流避难。得此。除已严加把截。昼夜用心廵绰。遇贼并力剿捕外。得此。又据湖广省所委八番顺元等处。宣慰司副使脱列秃鲁迷失呈。至正十二年八月二十四日。承奉本省札付。差委前去安庆路与淮西元帅也里坚住。一同剿捕反贼。遵依九月十四日到于安庆。有也里坚住先行病故。卑职督并军民官兵人等。日夜牢固把截。八月二十七日。有反贼五六万众到来安庆城。与贼对敌。至十月初三日未时。贼众增多。不能抵敌。被贼突入西门。放火烧毁残破。本路官军民义溃散。初四日到于池口稍泊。得此。参详池州路。与安庆唇齿之地。相离五六十里。蕞尔孤城。数百军壮。拒捍无边之贼。诚恐朝不保夕之状也。宜从太慰御史大夫。俯念危急。矜悯生灵。早赐促起元帅帖木迭儿。所领民义壹阡叁伯名。及多拨达达军马。摘附近军壮。星夜前来救援剿捕。以解黎民倒悬之急。伏请早赐添拨军马。更乞催督摘拨军兵民义。星夜前来救援剿捕施行。准此。又一咨准南台中丞蛮子海牙咨。该剿捕反贼。至正十二年十月初三日。贼人乘坐大小船约叁阡余只。在于安庆地面。江岸稍泊。进兵与贼迎敌。被贼火船火筏。冲入行伍。官船失■〈舟宗〉。至夜到长枫沙夹地面驻札。咨请于所统军马内。多差官军船只。及借拨钱粮发来救援。一同并力剿捕施行。准此。已经差拨广德奕千户伯颜不花。将引百户二员。军人肆拾壹名。民义贰伯伍拾玖名。斗子边江船贰拾柒只。并在上梢水人等。前去听从中丞调用。及支拨官粮叁阡石。于军需钱内借拨中统钞壹阡锭。并军器等物。若发中丞收管支用。除已移咨太慰大夫。早赐将元帅帖古迭儿荅罕不花。所领元募民义壹阡叁伯名。及摘拨达达军马。多拨附近军壮发来救援。及咨南台催促起遣外。咨请照验。乞赐添拨军马前来救援施行。准此。又据江浙省参政呵儿浑沙二呈。俱为此事。除已移咨本省平章卜颜帖木儿。多设方畧。于紧关水陆隘口。严加把截堤备。遇贼并力剿捕。勿致失机悞事。外所据多拨钱粮接济一节。付请依例应付施行。准此。　建言驼赃头疋。

　　至正十三年八月十一日。准御史台咨。承奉中书省札付。刑部呈。河东盐运司申。准分司牒。本司判官歪哥奉议牒呈。尝谓除奸止恶。赖法令之得宜。劝善化民。在行为之多效。伏念卑职。叨居佐贰。职专廵警。累有浅见。未敢缄默。会验至正条格内一欵。节该天历二年九月。刑部议得捉获私盐。其载盐船只。知情受顾者没官。不知情者给主。都省准拟。钦此。照得本司行盐地面。兴元凤翔庆环宁源泾邠及温吉辽沁州府。所辖县分。败获盐徒。每岁不下千百余起。赃盐数万余斤。源源不绝。较数若等。原其所犯私盐。未曾货卖者。例同买食科断。盛于赃盐布袋鞍屉等物作价没官。另项已解省部。外据驼赃驴马给付盐徒。切详无赖之徒。本以贪图厚利。恃赖有司。科断中间。因循又以驼赃头疋。不在没官之数。全无忌惮。亦不悛改。构集人众。执把器杖。再行赶喝驴马。动者不下百十头疋。畧买到私盐。却来本境。公然贩卖食用。每岁督令奏差把截盘捉逃避者。不胜其数。食用何可计言。及沁州武乡县捉获魏那孩等四名。违犯私盐五百余斤。拒捕致伤弓手。即目盐袋涩滞。又不能出场。况兼载渡私盐船只。尚且没官。般驼私盐头疋。却行给付赃主。观其所以。实为不伦。若不惩约。俾令盐徒狥意违犯。徃徃侵衬亏兑大课。今后但有捉获私盐。将元驼赃盐头疋。与盛赃物件。比依前例一体没官。回易作偿。年终另项通行起解。如此不惟禁诫愚民。不至轻犯宪章。具于转运之方。似为少助。缘事干为例。牒呈转达施行。准此。牒请照详。准此。看详诸凡私盐。驼赃头疋。如准判官歪哥奉议所言。与般载私盐船只一体没官。似为少除奸弊。盐法。易为办辑。卑司除外。申乞明降遵依施行。得此。本部与户部。一同议得河东盐运司判官歪哥言。本司行盐地面。兴元凤翔等州府。并所辖县分。捉获盐徒。每岁不下千百余起。赃盐数百余斤。赶喝驴马。公然贩卖。盛放赃盐布袋鞍屉等物。作价没官。已解省部。其私盐贼徒。载盐船只。尚且没官般驼头疋。却行给付赃主。实为不伦。以此参详上项事理。系干大课。合准所言。今后捉获私盐贼徒。但犯驼载私盐头疋等物。拟合比依载盐般只例没官。回易作价。另项起解相应。如蒙准呈。宜从都省移咨各省。札付各部为例遵守相应。具呈照详得此。都省议得上项事理。除顾觅他人头疋般载。中间果不知情。依例给主。余准部拟除外。合下仰照验依上施行。承此除外。本台咨请照验施行。依上施行。

　　△乌台笔补

　　至元改元之五年秋七月。宪台肇建。于以配肃天德。用诏太微执法之象。诏前平章政事塔察公为御史大夫。曰中丞。曰殿中侍御史。以帖赤木八刺拨灰贰焉。曰侍御史。曰治书。曰监察御史。纯用汉人。一切事宜。率循旧典。其里行十有二人。令各各举所知以充员数。侍御史太原高公。乃以相人梁贞。前翰林修撰左司都司恽。俾膺遴选。方朝廷向治。思有以重之。其监察到台。特诏庭见。以肃其气。优禄稍以励其严。朱衣象板。虽以七品就列秩望。清峻天下事。无非所当言者。其出使四方。佩金符。分属掾。驰驿传中外。具瞻凛然。耸绣衣直指之望。至有恨其崇资。不得与之同事者。内则号下台。通论驳设。六察画坊厢纵游。詧小大事。月限以数。于是腾章抗状。纷番迭作。霜逐简花。风声动台阁矣。仆偎厕里行。颇收薄用。比受更凡三十有二月。尸素既久。具藳纷然。并以外台纲书记事状时务等篇。总一百五十余章。厘为五卷。题之曰乌台笔补。客有览而诮予者曰。昔人谏草。徃徃削而去之。子今是举。不几于自用昭晰以章时事之非乎。予曰。客何以见之晚也。里行言责也。人与言虽卑而微。其见于此者。皆本台巳行底至而不遗者也。故书之策。正欲表夫朝廷。宽忌讳。重台谏。顾惟荛言。曾不少弃。见乎微。其至可知已。可知已。至于政责有恒。辞尚体要。予虽不敏。中或有一得焉。是又不可因已陈而废之也。客唯而退。于是乎书以为序。

　　古今名号更易。　御史大夫。 【秦】 　大司空。 【汉】 　太司宪。 【唐】 　御史府。 【汉】 　宪台。 【后汉】 　兰台。 【魏晋宋齐】 　左右肃政台。 【唐】 左右御史台。 【唐】 　员数品从。　唐制。　大夫正三品。 【百官志一员。六典二员】 　中丞二员。 【百官志正四品。六典正五】 　侍御史。 【百官志六员从六。六典四员正六】 　殿中侍御史。 【从七。百官志九员。六典六员】 　主簿一员。 【从七】 　监察御史正六。 【百官志十五员。六典十员】 　录事二员。 【从九】 　金制。　大夫一员从二。　中丞一员从三。　侍御史二员从五。　治书侍御史。二员从六。　殿中侍御史二员。正七。　监察御史十二员。正七。　典事二员从七。　检法四员从八。　三院人数。　唐制。　台院。　令史七十八人。　书令史二十五人。　亭长六人。　掌固十二人。　殿院。　令史八人。书令史十八人。　察院。　计史三十四人。　令史十人。　掌固十二人。　金制。　狱丞一员。　架阁库管勾一员。　令史一十人。分掌名头。上台机密房掌察到应干公事。　下台机密房掌同上台。谓监察紏到公事申台。　吏户礼兵刑工房斟酌繁简。 【分掌刷案】 三院例。　一曰台院。其僚曰侍御史。呼端公知杂事。谓之杂端。非知杂者号散端。　二曰殿院。其僚曰殿中侍御史。呼侍御。新入者知右廵。以次左廵。号两廵使。　三曰察院。其僚曰监察御史。亦呼侍御。每公堂会食。杂端在南榻。主簿在北榻。皆绝笑言。　台门例。　旧日御史台。在宫阙西南。其门北开。取阴杀之义。　置狱例。　旧台中无狱。有须留问寄禁大理。若寻常之狱。推讫断于大理。唐李干佑为大夫。请于台置。狱虽按问为便。而增鞠狱之弊。至开元间。御史大夫崔隐甫奏罢之。须留问者。寄禁大理。　班簿例。

　　治平元年闰五月。诏御史台合门。十日一具细书班簿以进。自今天书为册。月上之。　两台发使例。　旧例两台岁发使八人。春曰风俗。秋曰廉察。以四十八条察州县。　受事例。　旧例只日台院受事。双日殿院受事。　职官始置。　御史大夫秦官位。上卿银印青绶掌副贰丞相。其监察御史掌监郡。　弹奏进止例。　旧例弹奏皇帝视事。□御史奏之。景龙后皆先进状。听进止。许则奏之。不许则止。　同诘寃狱例。　凡为三司。同诘三司为御史大夫。中书门下省。大事奏裁。小事专达。　衣冠例。　秦御史冠柱后惠文。葢用铁为柱。取其审固不挠。唐大夫中丞。遇大事。押奏冠法冠。 【谓豸冠也】 衣朱衣纁裳白纱中单以弹之。小事常服而已。　大礼例。　国有大礼。则乘辂车为之前导。　审覆例。　若有制使覆案囚徒。则刑部参择之。　三司理事例。　则与给事中。中书舍人。更直于朝堂受表。　中丞与皇太子。三公相遇例。　元魏朝故事中丞出。与皇太子分路三公。皆遥驻车。去□轭于地。以待其过。其或迟违。则前驱以赤捧捧之。　六职例。　一曰奏弹。　二曰三司。　三曰西推。　四曰东推。 【东西朝堂】 　五曰赃赎。　六曰理匦。　侍御史五曹例。　汉皆用公府掾属高第者为之。　一曰。令曹掌律令。　二曰。印曹掌刻印。　三曰。供曹掌斋祠之事。　四曰。慰曹掌廐马之事。　五曰。乘曹掌护驾之事。新除有罚例。　旧例新除者。未晓制度有罚。至罚有逾万钱者。若议罚则询于杂端。　侍御等里行例。

　　唐龙朔元年。置侍御里行。殿中里行。监察里行。武后文明。后颛以里行名官。长安二年。复置内供奉官。　供奉例。　旧例掌殿庭供奉之仪式。每朝与侍御史随仗入位在中丞下。给事中。中书舍人后。　持书故事。　持书侍御史者。本汉宣帝元凤中。因路温舒上书。宜尚缓刑。帝深采览之。季秋清谳时。帝幸宣室斋居而决事。令侍御史二人持书。故曰持书侍御史。　四推莅太仓。左藏出纳例。　旧例以殿中侍御史第一人。同知东推莅。太仓出纳第二人。同知西推莅。左藏出纳号四推御史。　大朝会例。　凡冬至元正大朝会。则具服升殿。若皇帝郊祀郊廵省。则服从旌门徃来检察。视其文物之有亏阙。则紏之。　衔署例。　凡弹劾之事。御史言于大夫。若遇大事则方幅奏弹。小事则署名而已。　监察不得供奉例。　旧例监察正门。无籍非因奏事。不得入至殿庭。开元间。勅并令随仗而入。不得供奉。　监察例　九冬至祀圆丘。夏至祀方丘。孟春祈谷。季夏祀明堂。季冬祀神州。五郊迎气。及享太庙。则二人共监之。朝日夕月。及祭社稷。孔宣父。齐太公蜡百神。则一人率其官属。阅其牲牢。省其器服。辩其轻重。有不修不敬。则劾之。　会议例。　尚书省监司。七品巳上官会议。先牒报台。亦一人徃监。若据状有违。及不委议意而署名者紏弹。凡有勅令一御史徃监。即监察受命而行。亦监其过谬。　监斋例。　凡京都忌斋日。则与殿中侍御史分察寺观。七品巳上清官。皆顾行香。不到。则牒送法司。　监决囚徒例。　凡决囚徒。则与中书舍人。金吾将监之。　在京监察例。　分知左右廵。各察其所廵之内。有不法之事。谓左降流移。停匿不去。及妖讹宿霄。蒲慱盗切。狱讼寃滥。诸州纲典。贸易隐盗。赋敛不如法式。诸此之类蔽匿者。则量其轻重。而坐所由御史。　监察御史杂例。　分察百僚。廵按郡县。紏视刑狱。肃政朝仪。朝廷有不肃钦者。御史则紏而劾之。每二人五日分知东西朝堂。　边功例。　凡将帅战伐。大克杀获。数其俘馘。审其功赏。辩其真伪。　门直例。　凡自监察御史巳上。每日一人于本司当门直。以检察台中出入。及令史领词讼过大夫之事。若缘词讼事。须推勘者。大夫便委门直御史以推之。　风闻例。　旧日御史台。不受诉讼。有通词状者。即于台门候御史。御史径徃门外收采。知可弹者。畧其姓名。皆云风闻访知。　相遇例。　凡御史已下。遇长官于路去戴下马。长官敛辔止之。　监围例。　旧例搜狩。则监围察断绝失禽者。　监选例。　旧例吏部将除定员数。及拟到州县付之监察。于吏部别置监察一幕。御史阅数。临视而已。若中间或有资历先后。品从高下。及不应等事。许授除官陈告御史即推究根因与之改正。　进帖例。　监察旧例所进帖子。止是今呈子样。但内为腰封。其囊上用黄纸作帖。黄上书奏帖二字。下书臣某谨封。　照刷例。　旧例照刷所司。先具事目到台。其文卷后粘连刷尾。具公事本末。赴台照刷。监察御史于正位坐。阅朱销簿。台令史一人在傍亦坐。执掌具到事目。其当该人员。引卷通读。若系筭数文卷。更设帐科司吏一名。与台令史一同刷磨。其中但有违错稽迟。监察将文卷收讫申台。量情治罪。余无违错者。即令大程官于刷尾。骑缝近下先用刷讫铜墨印。然后葢以监察御史朱印。及于朱销簿上结尾后。亦用刷讫铜墨印。　督军御史。　晋书职官志。光武建武初。征伐四方。始权置督军御史事竟罢。东晋孝武太元六年复置。隋炀帝时监军御史。符节御史。　西汉书百官表。其治书符玺者。印绶比二百石以上皆铜印黄绶。汉官仪尚玺四人。掾史赵尧为符玺。御史尚玺者也。晋书职官志。符节御史。秦符玺令之职也。汉因之位次。御史中丞掌绶节铜虎符。竹使符。及泰始中。武帝省并兰台置符节御史。掌其事焉。　防禁御史。　按魏晋官品令。又有防禁御史等七品。兰台之职也。　汉六条。　汉官仪部刺史周行郡国省察治状。黜陟能否。断如治寃狱。以六条问事。非条所问即不省。　其一条曰。强宗豪右。田宅踰制。以强凌弱。以众暴寡。　其二条曰。二千石不奉诏书。遵承典制。背公向私。旁诏守利。侵渔百姓。聚敛为奸。　其三条曰。二千石。不恤疑狱。风厉杀人。怒则任刑。喜则淫赏。烦摇刻暴。剌截黎元。　为百姓所病。山崩石裂訞。讹言。　其四条曰。二千石选署不平。苟阿所爱。蔽贤宠顽。　其五条曰。二千石子弟恃怙荣势。请托所监。　其六条曰。二千石违公下比阿附豪强。通行货赂。割损政令。　廵案官选判官支使例。　旧例十道廵案。则选判官二人为之佐。如本道务繁。得量差官人历清干者。号为支使。　廵案出入例。　汉监者每三岁一更。常十一月奏事。三月还监焉。唐廵案使。率三月已后出都。十一月终入奏事。宰相李峤请率州置御史一人。以周年为限。　廵案州县例。　诸监司每岁分上下半年。廵案州县。具平反寃讼案访利害。及荐举循吏案劾奸赃以闻。案察所部有犯。　诸案察官知所部官有犯。若事理重者。躬亲廉察。 【部民诉讼县令同】 余事听先委不干碍清强官。体究有无实迹。结罪保明申所委官司于案。章内明坐所差官体究到事因。并不得出榜召人首告即犯赃私罪。虽已离任被告论。或因事彰露者。听案治。　具发摘过赃吏例。　诸案察官每岁终。具发摘过赃吏姓名。置籍申尚书省。　廵案许见宾客例。　诸监司廵案。许接见宾客。惟不亲谒。　直指使。　汉直指使。持斧衣绣衣。 【直指者。为指事而行无阿私也。衣以绣衣。尊宠之也。出讨奸猾治大狱】 　知班受百官及命妇入宫帖子例。　旧例百官入朝。知班一人于宫门受百官。及命妇入宫帖子。其止书某官某职某爵。上用职印。令执事人受知班。葢使知其百官。是日有疾病有故者。其所告状为之曹状。　知班紏弹例。　殿中侍御史下。设知班十人。如百官朝会。知班四人于四方临视。如有失仪堕简者。知班向其人前。问何姓氏。然后具状紏弹。　主簿例。　隋大业三年始置。隋二员。唐省一员。掌印绶事。发辰勾检稽失。及管辖台中臣集承诏。再拜稽首而言曰。我皇元之始受天命也。建旗龙漠。威令赫然。小大君长。无有远迩。师征所加。或克或附。于是因俗以施政。任地以率赋。出其豪杰而用之。禁罔疏阔。包荒怀柔。故能以成其大。制作之事。葢有待也。世祖皇帝圣繇天纵。神武不杀。智诎羣策。取善无方。定天下而一之。乃考帝王之道。酌古今之宜。建国纪元而着令典焉。立官府。置郡县。各有其职。而上下相承。内外相维。联属贯通。以通功成务。丞相中书以统之。上承天子出政令于天下。较若画一。莫敢踰焉。其或任焉而非人。令焉而非法。近焉而弗察。远焉而弗达。交修其非。以辅其所不逮。则责诸风宪。它官虽贵且重不得预。况乎朝廷百执事郡县小大之吏。作奸犯科为不善者乎。是故使其君子。安焉以尽心。使其小人。惧焉而迁善。而天下之治成矣。此其官所以不可一日阙欤。今上皇帝以武皇之亲子。久劳于外。入正统绪。罪人斯得。功成不居。克让大位。故其观乎事变之极。而知患得患失者。必至于无所不至。察乎民庶之隐微。知其蠹弊深刻。而无所告愬。故慨然当宁兴叹。而属意于斯者。岂偶然哉。谨按御史台。至元五年置秩从二品。二十一年升正二品。大德十一年升从一品。台有大夫一人。后增一人。中丞二人。后又增二人。随复故侍御史二人。治书侍御史二人。殿中侍御史二人。治朝着之事。典事二人。掌莫府文书之事。后改为都事三人。后又以都事之长。蒙古若色目一人为经历。检法二人。后废管勾三人。其一人兼照磨。监察御史十二人。后增至十六人。皆汉人。又增蒙古色目人。如汉人之数。今三十二人。

　　至元十四年。既取宋置南行台。二十七年专莅江南之地。号江南诸道。行御史台官秩如内台。而监察御史。今二十四人。西行台初由云南廉访司升行台。大德元年移治陜西。号陜西诸道。行御史台。莅陜西甘肃四川云南之地。延佑间暂废。随复其官秩如南台。而监察御史今二十人。至元六年初置各道提刑按察司正三品。有使副使。佥事。察判。经历。知事。二十八年改肃政廉访司使。副使。佥事。各二人。大司农奏罢各道劝农司。以农事归宪司。增佥事二人。经历知事照磨各一人。今天下凡二十二道。始建台时大夫则塔察儿也。今六十年。继居其官者。名氏拜罢岁月。则有掌故在。谨记。　察院题名记。　审官之法既坏。仕者杂出。而天下始不治矣。或因缘时贵以取进。或多赀以交结。变易诡诈。佞媚侧辟。一朝居位临民。民乌得偿其积贪乎。世祖皇帝至元五年。立御史台。设监察御史。振肃庶民。紏劾贪邪。以绳吏积。以除民瘼。当是时。宋尚未纳王。馈饟供。给羽书四驰。中原数十百州。日以飞挽为事。自汉唐之主观之。当以军府为急矣。而我世祖皇帝。忧民方深。不俾瘝官。毒我黎庶。则虽尧舜之明四目。达四聪者。岂是过哉。列圣相承。成法具在。天历皇帝登极。顾御史大夫帖木儿不花。若曰内外非台察。则官以墨败者无由而知。贪何以惧。奸何以发乎。汝可以台院。殿院。察院。刻石以题名焉。呜呼。天历皇帝。丕承世祖之谟烈。诏台臣三院题名者。臣马祖常。才虽谫薄。不识帝王之度。要非夸以乐人。必劝之以善。而惩之以不善也。名既刻题名记。后天历初。有制命御史台。具石题名。圣言浑灏。有训有戒。天聪民达。照物知情。而文字简易。盖尧舜都俞之音也。夫天地之大。日月之明。何德以象之。臣赵世延既承诏为文。至顺三年九月日。台臣等谨敷宣德意。列载如上。维时长贰曹属之次。仍列于下。后之来者。尚微于始而继之也。且人之善恶咸在。是亦惩劝之义而不可废也。呜呼慎哉。　殿中司题名记。　国朝官制御史台。立殿中侍御史。虽王府大臣奏事。殿中先相关白大朝会。则知百官序班于庭。在台则百官有故。三日各令曹属报状云。官独简贵。平居无文书。出则秉宪节为使一道。故职是者。必国人世臣之冑。必由监察御史以次进。他人不与也。天历皇帝在位顾台臣。若曰殿中侍御史题名。无刻不宜尔。可令自今已上。制官之始咸刻之。于其署殿中侍御史唆南孛罗。诏侍御史马祖常言记。治书侍御史二人。殿中侍御史二人。治朝着之事。典事二人。掌幕府文书之事。后改为都事三人。后以都事之长。蒙古色目一人为经历。检校二人。后废管勾三人。其一人兼架阁照磨。监察御史十二人。后增至十六人。皆汉人。又增蒙古色目人。如汉人之数。今三十人。

　　至元十四年。既取宋置南行台。二十七年专莅江南之地。号江南诸道。行御史台官秩如内台。而监察御史今二十四人。西行台初由云南廉访司升行台。大德元年。移治陜西。号陜西诸道行御史台。莅陜西甘肃四川云南之地。延佑间暂废。复其官秩如南台。而监察御史今二十人。至元六年。初置各道提刑按察司正三品。有使副使。佥事。察判。经历。知事。二十八年改肃政廉访司使。副使佥事各二人。大司农奏罢各道劝农司。以农事归宪司。增佥事二人。经历知事照磨各一人。今天下凡二十二道。始建台时大夫则塔察儿也。今六十年。继居其官者。名氏拜罢岁月。则有掌故者在。后来者有目为材御史者。有否者则为御史者。可不慎哉。臣祖常相曰。尔为御史时。且以尔尝学古文。是记尔宜为之是。为是而知天历皇帝。帝王之度也。守院御史脱脱王德欣请曰。石既具矣。请以尔言为察院题名记。起自至元五年。至至顺三年。监察御史姓氏咸列于左云。元许有壬至正集上都分台题名记。　官署题名。旧制也。司马公记谏院。其较著者焉。世祖建御史台。劾省院。百司非违。谏议言詧实总之。省若院鼎足立台。政则省院无与。其雄峻古所不及。大驾岁幸上京。则分台从大夫二。必大贵近。不去左右中丞下分员行。夏莅秋还。机务常沓至外是未遑也。分台旧无题名。至顺癸酉始榜堂颜。元统甲戌大夫银青公。既入视事。谓木不能。年且积久。徧厅壁不称具瞻。而上京难石。请于上得陛材砻而画之。为十八年地并其阴为三十六年。徃者兹无从征。且不胜书。断自癸酉托始。今天子即位年书之继者貤勤其下。若稽建台昉至元戊辰。责大寄重。有识共知六十七年。章程具悉。无庸赘。及惟先哲言官事如家。若近寔远。今夫齐民构屋作器。必欲终其身。及其子孙而勿坏。政治之瘝。有官之治。其事不能如齐民之治其家也。事去乎。则已为岁月计者。且不多得。况有为世计者乎。公之心可谓周已推此心也。一事不如法。一人不得平。其肯因循而不恤乎。继者又能推公之心。由三十六年。至于百千年。感激率兴。有功风纪。其可量耶。而某正某邪。观者得以指议知所择从。则又司马公之意也。斯石也。其亦有补于风纪者乎。　勅赐重修陜西诸道行御史台碑。　至正丁亥十一月庚戌日。南至皇帝燕延春阁。御史大夫臣纳麟等奏。陜西行御史台。岁久屋弊。既撤而新。拟御史中丞臣有壬文其故于石。制可。臣有壬承诏。谨按其状。而笔其槩曰。台治位。今奉元城之艮隅。且五十年。罅不即填。桡不即易。驯玩将不可支。岁辛巳都事樊执敬言。行台据雄镇。具瞻重威。废乃若此。今不亟修。后费滋甚。乃移文中台。再阅岁始报可。于是市材。秦陇得木。山积瓦甓。百需靡不具集。而寻引斧斤。稽而不用。乙酉冬十月中丞韩嘉讷。莅止按视。储木暴露。不衰朽已过半。慨然率作。俄复召入。累迁为御史中丞。奉元无良梓人圬者。以告中台。中丞为请诸尚方。择精其艺者。乘传而徃。侍御史沙班。李好文。都事朱守谅辈。得以僝其功焉。丙戌五月庇工。六月中丞笃思弥。实治书侍御史老老。至九月正堂暨幕署告成。且辍且作。中丞赵德寿。侍御史庆善。继之。明年四月。韩嘉讷复来。为御史大夫。八月侍御史沙剌班至。后先协恭。迤逦就绪。入冬而落焉堂扁至公仍其故也。袤深五寻有二尺。广九寻。挟以翼舍。丽以雨厦。贯以修廊。属以圆堂。东西曹局。各二十六间过厅前峙照磨所附。其西位置秩秩察院。若掌故帑藏。不易旧贯。佗悉一新。庖传概枥。各底坚好。堂北伐土泉涌。因浚为池。益以龙首渠水。构亭其上。池阴东西。各为亭基城。东北作屋以备登览。前三其门。引映峻邃。先是出入委巷。狭隘迂折。民居直其冲者。愿输为道。倍直酬之。辟为通衢。如砥如矢。是役台官总于上。僚属奉于下。举尽恪恭。毫厘之费。皆出台储。以故工不知劳。民不知扰。考室度功。名虽曰修。而实则剏矣。我世祖皇帝。至元戊辰。建御史台。以清风俗。以正百司。而政之布报。地之逖迩。有不齐焉。丙子平宋。明年立南行台总十道。以按三省。云南则提刑按察司治之。寻升行台。以按边徼。边徼既宁。相地之宜。以大德丁酉四月。移治京兆。是为陜西诸道行御史台。按陜西。甘肃。四川。云南四省。总陜西。河西。西蜀。云南。四道廉访司而节制于中台焉。关中东控中夏。西南北极边陲。树之行台。俯制部属。崇严之势立。则敬畏之心生。敬畏之心生。兹用不犯矣。此其小者尔。若夫消奸邪于未萌。轧豪猾不敢喘气。使山川失险。里巷不惊。台与地亦重矣哉。臣有壬考其岁月。因有以观政焉。廨弊已久。始有修葺之议。又七年始有成其不至倾圯几希。今也坚足以待岁月。密足以庇风雨。崇足以詟部属。为政之道。岂外是哉。建台杂务。公廨厨库。检督令史奴婢。配勋散官职事。每食则执黄卷。书其谴罚。　五使例。谓廊下使。入阁监食使。监香使。掌国忌行香二使。临时充。乃谓之五使。　三京留司御史台。　元和十三年后。但以侍御史殿中。侍御史。监察御史。共主留务。三院御史。亦不常备焉。　宋朝西京于分司官内。差一员权阙。即差官权掌南京。止令留守通判权掌。后北京置台专差官。

　　天禧四年以翰林学士承旨。兵部侍郎知制诰。晁逈为工部尚书。集贤院学士。判西京留司御史台。他官止云权。而逈云判者。以三品故也。中书堂事纪旧日监察所行。　差监察例。本台且以三人为率。本台备具本官脚色。作奏日进呈。御笔点差。假如首先一人。是台家注意者。御笔或点却次者第三者。　无故入御史台杖六十。挝皷者先杖八十。　台谏检院皷院。台既六。余皆合行。皷院在掖门东。检院在掖门之西。　旧来监察照刷。止是彻卷看读。但有稽迟。即有杖罪。如违错等事。更不消说。监系取招讫。送法断定。然后决罚。据勾当限次。如疮未愈。勾当疮已愈不出。又是罪及照阅朱销簿。　金国省院台为三省。　旧有六台六院。　上下台大夫。中丞为上台。侍御史以下为下台。　治书侍御史。乃是台奏事官为制。一台事也。　报午时省即起。然后台起。六部视台起。然后部起。　按察兼运使。其意已为按察中间。一切欺隐不公事。则不敢犯。早辰先与书史判按察司事。次乃与同知副使判运司事。　旧日监察如某吏行止不修。及赃滥者。监察于本人门。或帖子。或粉壁书云。某人行止如此。身事便索废却。台有三台。上台。下台。外台。　旧日监察出使。带牌起驿马。　监察有急事至撒。合门纳帖子。无问早晚。自宫中传入。奉御传于门娘。转于承御。承御闻奏。上如熟寝。承御直夜者。不敢声言。击所悬之玉。为之袭声。既寤。进读某人奏到帖子如此等事。若上即裁决。令承御批送省部台上。用小方玉印印之。所司得旨。登时勾当明日朝奏对。　旧日监察外路。有体究公事。差部官一员。并部令史。事得其实官。　台吏人杖一百已下皆决之。若有大叚公事。台司覆察得实。关所该部。分差部官。与监察一同致勘。如所察不实。监察所得罪。止是罚俸赎铜。　旧日三品已上官有罪。监察体究得。申台呈省闻奏。若宣勘本官。不问虚实。即便承伏。如中间实有寃枉。令家属告登闻。检院不理。然后檛皷以闻。

　　永乐大典卷之二千六百十一
  </div>
  <div class="pagination">
   <a href="南台备要.html">
    上一页
   </a>
   <a href="南台备要.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
