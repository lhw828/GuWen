<!DOCTYPE html>
<html>
<head>
    <meta charset="UTF-8">
    <title>野史无文 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>野史无文 - 第 7 页/共 12 页</h1>
    <div class="content">
　　陈邦彦传

　　李元胤传

　　王应熊传

　　王祥传

　　杨展传

　　杨畏知传

　　李干德传

　　沐天波传

　　郑文雄传

　　李定国传

　　陈邦彦传

　　陈邦彦号岩野，广东顺德县人也。弘光立，以诸生谒南京，上中兴政要书三十二策，权奸阻不能用。其自南京还也，以弘光登极诏举恩贡。

　　隆武帝入闽，读其策而伟之。及即位，有旨召见未赴，即家授监纪推官。拜官数日而榜发，邦彦已登是科贤书。以苏观生荐，改兵部职方主事。从观生至广西，征土司狼兵（狼兵在广西东关、南丹、那地三州之境，能以少数众十出而九胜。何也？盖三州之土官，大略如秦法，以首虏为上功，军令森严，其赏亦重，而兵多不惜死）。

　　丙戌，郑芝龙降于清，邦彦方至岭，闻变，劝观生东保惠潮，以御清之略地者。不从，以狼兵走韶州。会丁魁楚等已立永明王于肇庆。观生前与魁楚不睦，至是，使邦彦赴肇庆称贺，且觇动静也。魁楚闻观生兵回，恐见逼，乃挟王西走梧州。邦彦至，见桂太妃，垂帘向南坐，永明王向西坐，魁楚侍，劳苦邦彦，即授兵科给事中，令回慰观生，召之入辅。迨邦彦东归，而观生已立隆武弟聿■〈金粤〉于广州。邦彦舟泊南江不敢入，乃致书观生报命曰：『外有强敌，一国之内而立两君，必内相攻；攻则清人乘隙以来，将焉致力！永明亲为神宗之孙，吕、丁诸公奉之，非为越序。公宜并力合一，以卫社稷而启中兴。不然，国中自斗，以贻渔人利也』。观生不能从，竟构兵三水。初战，广兵败。王化澄再战大同峤，广兵以舟来诈降，肇兵败。邦彦遂去，隐高明山中。未几，李成栋陷广州，聿■〈金粤〉及观生皆死。

　　先是赣州总制万元吉使族人万年募兵于粤，得余龙等千余人，未行而赣州破。余龙等无所归，遂聚甘竹滩为盗，残兵依附者三万余人。肇庆总督朱治■〈忄间〉使监军郑研聪招之。既至，与总督标兵不和，哗而归；研聪与年俱死于乱。成栋既定广州，丁亥春进攻肇、梧，俱克之，走治■〈忄间〉，杀魁楚，前驱至平乐。邦彦闻之，以扁舟入甘竹滩，说余龙乘虚攻广州；龙许之。邦彦起兵于高明，与龙由海道入珠江。会城空虚，巡抚佟养甲蜚骑走桂林，召成栋回，佯言便道径取甘竹，龙等家属所在，遂退回。于是陈子壮起兵九江村，张家玉起东莞，霍师连等起花山，皆团聚壮士，与邦彦相应。邦彦致书于家玉，其略曰：『强弱之不敌者，非尽势也；事之获济者，天也。今桂林危如累卵，师徒望风先溃，正清人逞志之秋。明公首此义举，令彼后有劲敌，而有还顾之忧，不能展意而西，浔、梧、平乐应可安辑。是我效力于此，而收功于彼也』。家玉然之。邦彦竭力连结诸倡义者以图广州，而桂林围解。

　　邦彦复遣其门人马应芳与余龙攻顺德，复之。成栋至顺德，余龙战败。应芳被执，不屈赴水死。应芳乃前鹤庆太守义祥子也。四月，余龙再战于黄连江，亦败死。邦彦乃弃高明，收余众数千人，别徇江门下之。

　　前者收广州，佟养甲得降人，知其谋出于邦彦，访求其家所在，急捕之，获其妾何氏并其子和尹、虞尹于肇庆，厚待之，为书以招邦彦。邦彦不复书，但判其楮尾云：『妾辱之，子杀之，为臣死义，不私妻子也』。养甲壮其为人，仍善养其妾与二子。后郡绅李星一、举人杜璜以兵攻肇庆，始杀之。璜等战败亦死。

　　七月邦彦在江门，陈子壮密约围广州。子壮先至谋泄，内应者遇害。子壮欲引去，适邦彦兵至，因谓子壮曰：『成栋方攻张侍郎于新安，闻省警必乘舟急还。邦彦伏禺珠洲侧，伺其至，火舟从芦苇中冲之。公以大舰遮其西，使彼不得薄城下，克城在此举矣。望青旗而朱斿者吾兵也』。计定，成栋果以战船数百过禺珠洲，势颇盛。邦彦火船少，冲之，焚其数舟。成栋引而西。邦彦觇之，会暮夜，不能辨旗色。子壮疑皆敌舟也，阵动，成栋顺风追之，遂大败。邦彦欲回攻城，城中已设备，遂引兵攻下三水，据胥江，与师连会。

　　当是时，前湖南道黄公辅、御史连城璧亦攻下新会新宁。八月，清远指挥白尝灿、太学生朱学熙杀清知县何甲以迎邦彦。邦彦发胥江，遣人约师连与俱，横江树栅，绝清人岭东饟道。成栋还兵击清远，遇师连以兵来。成栋溯流而上，师连以舟师遏之。成栋纵火楚师连舟，风作火猛兵乱，破棚而入，师连战死。邦彦、尝灿、学熙入清远，婴城固守。时民兵之起者数十营，惟邦彦一军最强，尝分出以救民兵之败者。至是精锐尽丧，外无援兵。成栋攻之数日，城陷，尝灿死。邦彦犹率壮士数十人，操短兵巷战，肩中三刀不死。左右弃戈走，邦彦亦走学熙家，学熙已自缢堂中。邦彦哭拜之，为诗题于壁：『无权无勇，何饟何兵，联络山海，喋血会城。天命不佑，祸乱是撄，千秋而下，鉴此孤贞』。遂被执。总督佟养甲使医人来视创，并馈食，邦彦却之。在狱五日，惟慷慨赋咏。或投以纸笔，辄随笔而满。所传有「天造兮多艰，时哉不我与；我后兮何之，我躬兮良苦』之句。九月二十八日，以磔死。监视旗弁剖出脏腑，其肝在地上跳跃不止。弁往俛视之，肝忽跃起击旗弁面，遂惊悸而死。

　　邦彦为人，强毅多谋略，敢于有为。尚义之士从而起者众。邦彦、师连以孤军临大敌，外无救援，因及于难。子壮、家玉亦随歾。粤东义旅，鲜有存者。踰年，恤赠兵部侍郎。其子恭尹逃匿山谷得免。善诗，能文章，以嗣其家声。隐居不仕，以寿终。

　　李元胤传

　　李元胤榆林人，本姓贾，为李成栋养子，因冒其姓。成栋少时从高杰为流贼，以勇决闻。及杰降，封兴平伯。弘光初，以成栋为总兵官，挂印镇守徐州。杰为许定国谋害，清兵至利国驿，成栋即降之，从渡江。会故赵王由棪与黄蜚起兵于震泽，成栋擒蜚，走赵王，授松江总兵。清人渡浙江入闽，成栋从之，由漳州与巡抚佟养甲攻潮州，下广州，入惠州。时苏观生方拥唐王聿■〈金粤〉于广州，与肇庆兵战于三水，不复东顾。成栋兵薄会城，城中人犹以为海上招来群盗，遥呼之。成栋兵免冑，示以辫发。及大惊谋守堞，成栋兵夺门而入，执聿■〈金粤〉与周、益、辽诸王，俱杀之。观生自缢。时丙戌十二月望日也。

　　丁亥正月，成栋分兵取南韶，亲攻肇庆，克之。遣裨将杨大福、张月取高、雷、廉三府，阎可义渡海取琼州。自率兵向广西。晦日，下梧州。二月，遣杜永和袭丁魁楚于岑溪，执而杀之，尽掳其赀以还。进攻平乐，先驱及桂林，总兵郑文雄血战却之，稍退。会粤东乱起，省城被围，养甲告急，成栋遂东回，往返击攻，自春徂秋始获定，而西粤、平梧及海北高、雷、廉等城复失，屡被责问。

　　明年戊子春，江西金声桓、王得仁举义，以密书约成栋。时佟养甲已授两广总督，成栋为提督，例当受节制，自恃高功，耻为之下。得仁围赣州急，养甲趋成栋赴援。署布政使袁彭年觇成栋与养甲隙，乘间密议于三层楼。既定，语养甲曰：『今出城数十步皆贼，安能远行？计惟急改年号，以安人心尔』。养甲愕然，莫可谁何。成栋反正，遣使赴南宁；一时喜出望外，封成栋为惠国公，养甲尚书襄平伯。养甲惧祸及，尽以所部兵授成栋。养甲虽降，阴蓄异志，间使约乌金王，谋内应。成栋获其使，密以告元胤。元胤伪招之赴梧州谒桂恭王皇陵。舟泊杨柳沙，称诏收斩之。六月，成栋使其将罗成耀贡黄金一万、白银十万两及彩纻舟楫，迎永历皇帝于南宁。至肇庆，拜成栋翊明大将军，以其子元胤为锦衣都指挥使，掌丝纶房事。擢袁彭年为在都御史。

　　先是广东都使马吉翔为锦衣，从永历入武冈，因内阁缺员，得与票拟，图富贵者争趋之。其在南宁，陈邦傅驻浔江，上下倚以为重，因以其子陈曾禹为锦衣，比吉翔；而邦傅亦以复钦、廉，加封思恩侯矣。至是成栋封公，邦傅意不满，乃亦晋邦傅庆国公，并封其中军胡执恭为武康伯。成栋闻之，亦为其下杜永和、阎可义、郝尚久、罗成耀、黄应杰、杨大福、张道瀛等七人请封，皆得封伯爵，而元胤亦锦衣侍卫，比陈曾禹焉。

　　元胤修整大雅，喜与士大夫交游。彭年又素负时望，掌台纲事。于是刘湘客、丁时魁、金堡、蒙正发等皆与之善，持论侃侃，专以尊主权、别品流、抑幸授为事，远近望而畏之，因有五虎之目。五虎者，袁虎头、刘虎皮、丁虎爪、金虎牙、蒙虎矢也。

　　冬十月，成栋攻赣州不克。时清人已至南昌，金声桓召王得仁还救。赣州守御已固，成栋至，总兵高进库击败之，退避康县。己丑正月，南昌破，声桓、得仁俱死之。二月，成栋救南昌，踰岭至信丰，值清兵与战，败绩，成栋自断后，披甲渡赣水，马蹶，沉水死（或曰：未死，踰去）。永历帝闻之，赠宁夏王，谥武烈。五月，以杜永和为总督，守广州，阎可义守南韶，未几死，以罗成耀代之。加元胤车骑将军，封南阳侯，领兵宿卫，益竭尽心力为朝廷用。忠贞营入粤，元胤请以杨大福移戍封川以备之。其夏，大福走怀集、四会，焚民居，掠财货，不与者多杀伤。大福益骄纵，帝患之，谋于元胤。乃使人诏之，元胤邀之饮，醉，缢杀之，而乱始定。庚寅正月朔日，平南王尚可喜、靖南王耿继茂至南雄府，罗成耀溃归。郑文雄迎战，清兵缓进。十四日，破韶州。永历西走梧州，留元胤、马吉翔守肇庆。罗成耀败归，自韶州走高州，纵兵郭内杀人。元胤佯与之盟，即坐上取之，斩首送行在，人情恃以少安。

　　初，成栋父子方宠，陈邦傅居西，而屡为金堡等所排，积怨刺骨。会其下徐彪兵亦叛之。忠贞营李赤心等又自湖南溃入粤，散处宾、横之间，邦傅不能制，威望日损。东事急，召之赴援，非其意也。顾欲藉以泄前忿。将至梧，群情汹汹。适西抚缺，众议推刘湘客。兵部侍郎程源论其比党堡等，四人皆杖戍，惟袁彭年先以忧去，得免焉。邦傅兵抵三水，竟观望不敢进。清兵薄会城，杜永和等与元胤弟李建捷力战守御。永和等晋为侯，建捷封安肃伯。广州城三面临水，成栋在时，复令筑两翼，傅于江外为炮台，水遶之，地险守固，攻围十阅月不能克。裨将范承恩谋内应，决炮台之水，清兵藉薪竟渡，遂得炮台，返以内攻。十二月二日城陷，屠之，承恩降，永和等由海道奔琼州，元胤弟建捷突围至肇庆，与元胤合。陈邦傅等兵俱溃于三水。随闻桂林亦破，梧州君臣夜走。邦傅遣兵邀劫各官于藤江。

　　明年春，元胤在肇庆，其下亦多谋而为叛者，不得已西走。元胤之出也，惟建捷、李朝用两人从。元胤乘马，以一妾随。中途乱兵蜂起，度不能达，乃杀妾。驿道不可出，出间道，道狭，丛篁崎岖不容马，又杀马。至南宁，谒帝，伏地恸哭，哀动左右，泪下沾襟。于是从帝次南宁者，严起恒、元胤，旦暮居帝侧。辛卯，贺九义来，杀严起恒等，元胤忿甚，密与帝期，请出灵山，收高雷之兵，迎帝入海。至钦州之防城，为降贼王胜堂所执，送靖南王。三人皆不屈。左右梃下，元胤笑曰：『鼎镬不惧，何畏于梃』！尚可喜曰：『且莫打。若能作书招杜永和来降，即贷尔』。元胤笑曰：『杜将军缮兵琼海，以图恢复，差有丈夫气。岂似尔屈膝犬羊？吾肯招之耶』！王义之，使其友人往说之曰：『将军等未受清恩耶』？元胤大恸曰：『某等不过帅府一亲人尔。今元胤昆弟，爵列通侯，内司禁旅，不幸狼狈，被奸人所获，计惟一死以报国家。豫让不言之在前乎！且吾父效忠殒身，俟我于九泉久矣』。友人曰：『李将军真将军父耶』？元胤曰：『岐阳、黔宁俱以养子有奋，何有于我。子毋多言，我誓一死』！遂与胞弟建捷及前锋营李朝用同遇害。元胤死时，巾帻犹在首。可喜投三人尸于海。

　　明年，清兵攻琼州，杜永和等俱降于清。

　　王应熊传

　　王应熊字飞熊，四川重庆府巴县人，万历时进士，选庶吉士，屡官至崇祯中，以礼部尚书晋东阁大学士，半年放还。十六年春二月，复诏入阁，次涿州，阁臣有忌其复相者，遣人谓曰：『上望公切，公盍辞焉而复入，则更重矣』。应熊上书辞。上曰：『王应熊已至国门，而辞何也』？阁臣曰：『彼亦见时事难为矣』。上默然。应熊入朝。故事：起旧相，不舍馆，入朝房，即宣进阁。三日无命。于是科道交章劾应熊。辞还，许之，即日载道。时陕西已陷，从江南还蜀。

　　十七年三月，北都陷。是年五月，德昌王由崧即位于南京，改元弘光。八月，以王应熊为督师，少傅兼太子太傅、兵部尚书、武英殿大学士，佩经略川、湖、云、贵督师抚臣银印，赐上方剑，督诸将专办蜀寇。是时全蜀被流贼张献忠陷歾，应熊尽散家赀，募得勇健数千人，制甲冑鞍马弓矢戈矛，开府永宁。未几移綦江，再移泸州。

　　丙戌年，福建唐王聿键称帝，改元隆武。遣使赍敕印，封应熊为长寿伯，使督蜀师御寇。昔应熊为诸生时，常梦官于长寿，至时符所梦。招降姚黄十三家贼人袁韬、武大定等，授副将，使守顺庆等处，累与贼战，蜀南赖之，全活者甚众。贼大遯。王师入四川讨贼，应熊知势不能支，退毕节卫，屯土城拒守，忧愤成疾而卒。吕澈云，有谥，而考之无闻焉。有「涵园集」二十卷、「云程纪」一十五卷行于世。遵义不为贼害，百姓至今饶裕者，乃王应熊之力也。川南百姓建祠以祀，至今思之而不忘。

　　王祥传

　　王祥，綦江人。崇祯末，为九围子隘官，素号勇悍，永宁、赤水百姓素怀之。

　　流贼张献忠陷四川，惟遵义一府未破。大学士王应熊回自京师，遂起义旅，缟素誓师，即遵义置幕府，以马干行巡抚事。干字洛水，滇之昆明人，崇祯癸酉举于乡。八贼围夔州，干以知府守城，历三旬，八贼不能下。经略杨嗣昌援之，围解。以材能擢川东参政，积官至四川巡抚。时与监司刘鳞长、王芝瑞等传檄讨贼。邑绅刁化神以鬼道募兵甚伙，应熊使涪将曾英取之。英，闽人，与部下李占春（泾阳人）、余大海（项城人）等俱以武材称，遂收复重庆，屡破流贼。王祥亦出师綦江，与相犄角。祥或望不及英，而幕府委任过之。

　　丙戌十一月望日，清师肃王至成都，诛张献忠，而贼党孙可望南窜，过重庆，击曾英杀之。是月，抵綦江。丁亥正月，由遵义入黔，祥等走永宁山中。而清兵下蜀，巡抚马干先于内江被难，鳞长、芝瑞皆从间道归。王应熊卒于永宁之毕节卫。祥于永宁、赤水间召集溃兵与贼之散亡者，聚至数万人，进攻遵义，复之。曾英既歾，李占春、余大海收残卒屯涪。降贼袁韬为清兵击败之，由顺庆南下。占春等避之，东走夔州，将赴荆降清。时帝遣宗室朱容藩来安辑巴蜀，自施州卫渡江，途遇占春、大海，说之曰：『荆州方乱不可往，曷若乘清之饥疲北走，以袭其后，应得奇功』。两人听之，复回。时清兵陆行，新镇卢光祖以舟师泊湖滩，所得皆曾英旧兵，不意占春等猝至，战不利。清兵北还顺庆。占春乘胜至涪州，结营平西坝，三面阻水，号万姓营。大海屯忠州之花凌河。总督李干德以督饟来蜀，在袁韬、武大定营。闻清兵退，说两人北出攻佛图关，克之，收重庆。而祥据有遵义各州邑并重庆之綦江、南川。遵义故播州地，土地沃饶，而山深阻，蜀之绅士避乱者多归之，户口充实，祥以是独雄于诸镇中。以御史钱邦芑言，封祥为平寇伯，曾英封号也，而祥复得之，一时以为荣，李、余等不服也。适袁韬与占春争长相攻，祥恶占春之强，思与韬合。一日与春计事，伏兵执之，占春杀守者逃归。于是诸镇不和，日寻干戈，公斗怯而私斗勇，不足与有为也。

　　武冈之变，相传永历帝已被执，朱容藩在夔州，自称楚世子监国招讨副元帅。诸将皆贺，李干德恶之。未几，故相吕大器自黔抵遵义，王祥具櫜鞬郊迎，事之甚谨。朱容藩闻大器至，亦使人以千金来迎。大器北行，先过占春营，具言永历帝无恙，容藩乘机僭窃，当得罪，不宜辄受其爵号。占春以为然，遂不复事容藩。李干德亦传檄声容藩罪。容藩亦窘，乃北依三谭。三谭者，谭弘兄弟三人也。以兵攻石砫司，占春救之。容藩兵败走忠州，为追兵所杀。干德与袁、武等俱西赴犍为，与杨展合。吕大器遍历诸营，太息谓干德曰：『杨展志大而疏，袁、武二将性忍而好杀，王祥庸懦不足仗，蜀事其尚可为乎』？遂回黔，至独山州，疽发于背而卒。而祥又与黔镇皮熊构隙。皮熊者（黔阳县人），初名罗联芳，守黔，巡抚范矿荐授总兵。孙可望由遵义趋黔，破熊于乌江，熊走平溪。可望入黔，熊自平越收兵复黔，破土贼蓝二等，以功封定番伯。遵义饥，祥赴黔告籴。熊以为诇己虚实也，阻之，部下因而截夺其赀。祥怒，举兵围黔省三日，兵败而还。熊因陈详越境相侵之罪，请约诸镇会讨。诸镇久垂涎遵义，各率兵攻祥。大小十余战，不能克而去。惟黔兵连胜深入，相持月余。黔兵乏食。熊子文英为兵主，不能抚循其下，气益衰，战败，文英引兵去。详悉锐乘之，黔兵大溃，争渡乌江，死者尸如聚凫。祥亦上疏自理，帝复遣使解和之，会盟于乌江，罢兵修好。于是思南、铜仁、湄潭各郡邑皆归于祥。蜀荐绅程源、梁应奇、辜延泰等先后赴肇庆，皆言祥雄武可大用，乃封祥忠国公。熊亦封匡国公，盖并籍为西藩，障滇寇也。

　　己丑冬，孙可望由滇赴黔，皮熊不能御，走清浪卫。可望使白文选追执之，释而不杀。复遣使与祥约盟。或曰：『可望以好来会，当许之』。不听。可望怒，使白文选将二千人入永宁。守将侯天锡迎文选，诈以危言报祥曰：『滇兵二十万已渡乌江，期会师夹攻矣』！祥惧，召诸将谋之。将军李定者，最骁勇，众服之。定曰：『二、三年来，日操戈同室，虽捷亦耻。今发兵拒可望，胜则保西南；不幸而败，不失为忠义之鬼。他何所云』。王祥犹豫不决。私计自真安州入武隆、彭水之间，据险守隘，引李、余为唇齿。乃裹其文绣珠玉金宝之类，作竹夹三千，皆使牙将负之先行。众心尽解，多送款可望。可望疾发兵掩击之。祥仓猝夜走，牙将已先劫其赀去。比晓，失妻子，从者仅百余骑。追兵至，马蹶不能行。祥率死士数十人，短刀突战，杀百十余人，创重，自刎死。

　　明年，可望将卢名臣下涪州。李占春战败于野猪寺口，与余大海俱顺流下楚降。占春死。皮熊居贵州，其婿张默为水西土司安坤之师，坤尊礼之。康熙壬寅年，有常金印者，乃开平王后，至水西，与坤谋举义兵，吴三桂讨平之，并执皮熊翁婿，熊年已八十六矣。抗节大骂三桂，遂绝饮食而死，一时哀之。水西安氏，目汉世袭至今，几二千年，为三桂灭之。洞中金银不可胜纪。以其地置黔西、大定、威宁、平远四郡，隶黔省，而安氏之裔微矣。

　　杨展传

　　杨展字玉良，四川嘉定州人。年少白晢文雅，善击刺骑射，川之屠沽无赖、盗盐乐讼之徒多附焉。已而改行，折节读书，中崇祯辛未科武进士，除四川总镇旗鼓守备。姚黄贼围仪陇县（隶顺庆府）金城砦，总兵刘镇藩遣副将王朝阳往救。时官兵久阙饟，朝阳至通江，兵噪散去，掠至保宁。会大学士王应熊奉诏入都，遣人谕之，乱兵走苍溪，至广元县。镇藩往州东阅隘未还，展与坐营游击曹勋守广元。叛兵言乞抚，而掳民间如故，后引去。展曰：『叛兵放肆久，不大创之，不肯服』。选守兵五百骑，夜出西门，假汉中总兵赵光远名追之。叛兵走广元百丈关，将与贼合。镇藩归，欲抚之。曹勋曰：『非展不可』。展至苍溪，见王应熊，言抚众状，以数骑往谕，众受抚，还广元，遂以展为参将。

　　十七年，流贼张献忠入蜀，巡抚范文光调镇藩援省，展、勋皆从至成都，守南门。八月城陷，镇藩兵三千人攻出南门大桥，走新津。镇藩率残卒，沿城走青羊官遇仙桥。贼守严，于是镇藩与范文光战败，俱赴水死，而展与勋被执。贼驱军民至城外，将尽杀之，皆反接面缚，然军与民分为二。先是汉中赵光远署四川大镇，其去也，有卒四人病，属勋，勋视之善，卒感其恩。至是为贼伍，监押展、勋，缚皆不紧，而展、勋皆近民。勋脱缚，又为展宽缚，膝行近民。俄而龙挂云中，贼以为己瑞，释民不杀。众俱走，展、勋亦走。勋还雅州，展归嘉定。献忠据蜀，升嘉定为府。既而曾英等起兵，展亦乘间入犍为县，杀伪令以起事，州人多从之。率众至叙州府，扎南岸。贼至，展将兵趋永宁司。明年，复叙州。贼渠孙可望来，复战。展败，退永宁，驻兑溪。督师阁部王应熊命出永宁。永宁已被侯天锡、皮熊所占遂出鱼浮关，大败贼将梁一训等于纳溪县，乃沿江而上嘉定驻师。丙戌，贼烧成都，遁川北，展引兵至成都。十一月，赵荣贵入成都，展还嘉定。

　　丁亥春，清兵攻嘉定。时展病，众请移其妻子家人于峨媚山中。展曰：『吾与此城共存亡』！兵围五日，粮尽而去。展遣子璟新率兵追战于井研，而璟新败，参将杨望、杨雄皆战死。清兵退保保宁府。张献忠既诛，余贼散走。时蜀地残破已甚，岁复大饥。清兵北还。诸旧将稍稍收复保就，遣人以捷书报肇庆，遥受爵号。嘉定近省而险，展善于抚众，遗民及贼之溃散者相率来归，众至数万人。昔献贼之去成都，以舟载金银，至青神县江口不能下，遂尽沉于水中，有知其处者。展使壮士乘巨筏探取之。数月，获黄白镪以巨万计。民间饥馑，厉疫相仍，斗米值三十金，饿莩载道，或父子相烹食。乃遣使百人，赴黔、楚告籴，前后入米数十万石。自乡先生以下及弟子员，具瞻资与朝夕居处，农民给牛种口粮使择田而耕，壮而愿戎事者补伍使操兵战，百工杂流各以其艺就食，孤贪无告者廪之；于是巴蜀孑遗赖以全活者甚众。又放兵屯种嘉定所属六县田。是年秋大获。展遂雄视全川矣。蜀人走四方者，述展慈爱，莫不流涕。戊子岁，封华阳侯，得锡予，视他镇有加，旌之也。

　　展既地广兵众，然性矜尚文墨，不务攻战，取舍任性，至引贼自助，卒为袁韬、武大定所害。袁韬乃献贼之别部，有罪当斩，率所部数百人逃。后聚众愈多，号姚黄十三家贼，所遇焚杀亦惨。督师王应熊招降之，请授副将，使守顺庆。大定为贼渠小红狼之别部，以材勇见称，降于总督孙传庭。孙败死，大定聚众南山中。清兵至，战败，走兴安，踰广元，与袁韬合，众数万人，谋突秦而西。官兵击之，大败，丧失妇女辎重几尽，乃收余众万余人，弃顺庆而东，过涪入山，由武隆、彭水以趋黔之婺川。既而李占春等复涪州。韬等返战，至佛图关，与李占春会于重庆府，争长不和。巡抚李干德奉命督粮于蜀，在袁、武军中。李素善占验，夜观星象，与韬言当有急兵。是夜，占春果袭之，有备不能克，掳干德家口而去。次日夜还之。韬等既与占春构隙，且重庆兵多食少，干德乃遣人说展，与合兵。展大喜，与袁、武约为兄弟。己丑，袁韬驻犍为，武大定驻眉州（大定乃贺人龙，从贼降于闯者也），皆依展供亿，赀装日相望于道。久之，展复与占春通问。袁、武请乞不己，展难悉应，遂有隙。干德屡讽展经营川北，展不能听。干德度展终不能与有为，而谓袁、武辈骁勇足资也。袁、武辈亦曲意事干德。干德遂与谋杀展而并其众。会袁韬生辰，于七月，展具舟，亲赍牛酒致祝，并犒其师。袁、武置酒高会。展以甲士五百人，长刀自卫。入夜，犒从者酒，五百人皆醉。遂于座上擒展，囚之别室，寻杀之。发兵围嘉定。诸将奉展子璟新誓死以守。久之，城中乏食，人渐异志。王祥、曹勋、李占春等发兵救嘉定者皆败去。于是内应者以城降。夫人自缢。璟新北走。而展之士马财赋尽归袁、武矣。众论俱不直李干德。宜宾人樊一蘅贻书诮让之。事闻，切责干德，问展死状。他镇上书请会师致讨，会粤东、湖南丧师，事良已。

　　庚寅，孙可望据黔，将图蜀，乃为展讼冤，声干德及袁、武等罪恶。遣其将王自奇等将兵三万，由川南道；别遣刘文秀精甲万人，由滇渡金沙江，踰大小象岭，过大渡河，取曹勋以袭其后。而袁、武不知也。方悉力拒王自奇于川南。月余，文秀由黎雅趋嘉定，袁、武撤师还救。王自奇袭击之，袁、武之兵大败，俱就擒，而李干德自沉于水死。永历至滇时，史科都给事中齐环奏展与范文光忠节，而展屯田救蜀功尤大，遣官谕祭，谥则未闻焉。康熙庚申十九年冬，奈村农夫随湖广提督徐治都（字平宇）奉命援剿，入四川，询之乡人，皆云杨大将军有谥，谥曰忠惠。

　　奈村农夫曰：蜀难以残溃之余，阻山负险，犹用武之国也，而杨展、王祥因之，收疲敝之夫，择其利便，屯聚而守，傥能合从为一，斯或有济焉。内相构怨，连兵萧墙，敌人养士聚粮，盛气而覆之，不待血刃，而度万山，李定之言，予三复之而长太息也。安坤之难，皮熊既老，耻食周粟，其与古之义烈忠贞等矣，而如乌江之战者何耶？

　　杨畏知传

　　杨畏知字介甫，宝鸡县人，举陕西乡试第一。崇祯庚辰，诏天下保举材能特用，畏知德举。起家为县令，历官云南副使，分巡金沧道。
</div>
    <div class="pagination">
<a href="野史无文_page6.html">上一页</a><span>...</span><a href="野史无文_page2.html">2</a><a href="野史无文_page3.html">3</a><a href="野史无文_page4.html">4</a><a href="野史无文_page5.html">5</a><a href="野史无文_page6.html">6</a><span class="current-page">7</span><a href="野史无文_page8.html">8</a><a href="野史无文_page9.html">9</a><a href="野史无文_page10.html">10</a><a href="野史无文_page11.html">11</a><a href="野史无文_page12.html">12</a><a href="野史无文_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
