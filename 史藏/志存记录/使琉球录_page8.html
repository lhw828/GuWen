<!DOCTYPE html>
<html>
<head>
    <meta charset="UTF-8">
    <title>使琉球录 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>使琉球录 - 第 8 页/共 18 页</h1>
    <div class="content">
　　或因是以鬼神事质于余；余曰：『是说也，荐绅先生难之矣』！考孔子曰：「敬而远」。夫谓之敬，必有以也；谓之远，特不专是以徼媚云耳。故其「祭神如神在」，「乡人傩，朝服立阼阶」，孔子岂无见耶！而初学小生稍谈鬼神，则冒然称茫昧，避谄渎讥；及遇毫发事，辄俛首叩祷不暇：果能知事人、事鬼者乎？今夫航海之行，尊皇命也。一舟而五百余人在焉，彼溟洋浩荡中，无神司之，人力曷能张主！学者知是说，则知余非惑、樊非徇；而是庙之祀，可以勒诸将来。

　　樊名献科，字文叔；浙缙云人。其巡闽也，酌时机、务省约；而事之关体要者，独无所惜云。

　　重修广石庙碑记

　　萧崇业

　　万历戊寅春，余以使事，客闽近二载。已日，将有祀于广石天妃之神。里中长老走省会，具言庙当治状，以『庙故天使过临一修；兹去郭、李时十八年所矣，垣序剥落，恐不雅观。公倘有意于维新乎，野人窃愿有请也』！于是余与谢君慨焉为念，乃遂檄长乐孙县尹捐少赀助之；大略垩故涂陈、易蠹立圮而已，无更改作也。己卯夏四月，县尹使使告成请记，顾余又办严未暇也；顷竣事还，可不谓神贶哉，义不敢以不文辞！

　　记曰：天妃盖海神之最灵异者，世传生自五代，姓林氏；岂亦有足征者相参验乎！曩余考揽故记，见多援轶事璅闻，以神明其说。骇光傀者，则曰形如烛笼；讶肖似者，则曰现体于物。或号召道流，拔敛升坛禹步，作隐语不可了；或令巫师、舞婆袒降箕，书篆模影牵情：卒又阔诞无所信。职由一时昏剧仓皇，不知求神于此心之虚灵，而猥侜张于幻妄之迹；亦其平日所为弗类，反之媿涩惭沮，终不能质之而无疑。是故宁为人非而深怖鬼责，重罹冥祸而轻犯王章；此其势有固然，亡足论者。夫神而以天妃名，盖其聪明正直克配两间，犹曰俔天之妹焉耳。使颂天者徒以其一草一木、一生一成为足以赞天之功，而天遂执之以为德将巍巍者，得无邈乎其小耶！今世之崇奉天妃者，穹宫邃宇，华于闾俗；金身碧骨，俨于海滨而闽最着：则其神殆无感而无乎不感、无应而无乎不应也。所为拯溺济危、阴相默佑之功，诚有与天合德，民无能名者矣；而区区轶事璅闻如红光现体云云者，恶足以睹神之大哉！虽然，庸人之性，不激之未形则弗兴，不惧之已往则弗劝。兹者，国家弛通番之禁，凡浙、闽、广粤驾楼舻横金洋外者，所在而是；其于惊涛怒浪覆却万方，陈乎前不一。入其舍，顾独畏天妃而神又灵，为能消敛其枭悍虣睢之心，使之仆仆然蛾伏罗拜于下。居常操筹钩万货毳数而尘较之，斯即半赀修供弗为吝；而贪鄙爱利之欲稍不至溃决而不可收拾，未必非红光现体之异有以先入之也。譬之一草一木、一生一成，天虽不以为功，而电灼霆击，间亦振襮其不测之威焉；要皆助宣夫造化之所不及耳。由斯以谈，则天妃之所以自赫其灵异者，其功岂不尤为闳钜哉！余航海时，与谢君过广石行谕祭礼，于是里中长老复稽首来谢；余乃谂于众曰：『天妃之神，载在祀典，其已久矣；然庙貌往往视使臣以为兴坏。我明天子万年无疆，则中山之请命益万年无替；广石之庙，虽谓与国咸休可也。今第堇堇补葺耳，其何能加一力耶』！于是里老唯而退。

　　县尹名濂，南海人；政识先务，此特其微者。故程期功费，皆得略之。记成还闽之冬十一月。

　　萧崇业曰：余读「鲁论」至「子不语怪力乱神」，未尝不掩卷三叹也。嗟乎！圣人之用意，何其微乎！夫怪不经而乱、力非道，以此不形于言，良是也。然神杂见于诗书坟记者不鲜，乃亦讳焉；何以故？盖神理正直，惧人以邪佞谄渎，反失其指；要在以吾心之诚凝吾心之神，而后能与之为徒，合其吉凶而不悖。故圣人或称「体物」，或言「敬远」；即答问所及，亦止开末而抑其端、曲辞以阐其略。所云「未能事人，焉能事鬼」，大抵明二者同条而共贯，有不必求鬼于人之外耳；其奥义，端未易窥也。至若钜海灏溔冥赜与人区迥异，夫岂无神！曩余计偕过蜀江，毋论瞿唐、滟滪——即中流无恙之所，一遇风至，榜人辄檥舟鹄立，莫敢下上；矧汪汪万顷，瀵势张天！当是时，维无所于引、■〈舟定〉无所于缒也，讵安得不求援于造化耶！故谓海之神尤显赫较章，信非虚耳。余自开洋以来，往往遇波涛警涌而复恬、舟航震荡而复定，空旷……（下缺）。  


　　●使疏球录卷下

　　户科左给事中临安萧崇业编

　　行人司行人长乐谢杰同编

　　群书质异

　　题奏

　　艺文

　　夷语（附）

　　夷字（附）

　　皇华唱和诗

　　群书质异

　　「大明一统志」

　　琉球国，在福建泉州之东海岛中。其朝贡，由福建以达于京师。

　　国之沿革未详，汉、魏以来不通中华。隋大业中，令羽骑尉朱宽访求异俗，始至其国；语言不通，掠一人以返。后遣武贲郎将陈棱率兵至其国，虏男女五百人还。唐、宋时，未尝朝贡。元遣使招谕之，不从。本朝洪武中，其国分为三：曰中山王、山南王、山北王；皆遣使朝贡。嗣是惟中山王来朝，其二山盖为所并矣。

　　风俗：男子去髭须，妇人以墨黥手为龙虎文；皆纻绳缠发，从顶后盘至额。男以鸟羽为冠，装以珠玉、赤毛；妇以罗纹白布为帽。织斗镂皮并杂毛为衣，以螺为饰；而下垂小贝，其声如佩。无君臣上下之节、拜伏之礼，父子同床而寝。妇人产乳，必食子衣。食用手，无匙箸；得异物，先进尊者。死者浴其尸，以布帛缠之，裹以苇草，上不起坟。无他奇货，尤好摽掠，故商贾不通。不驾舟楫，惟缚竹为筏；急则群舁之，泅水而逃。俗事山海之神，祭以淆酒；战斗杀人，即以所杀人祭其神。王所居，壁下多聚髑髅以为佳。所居曰波罗檀洞，堑栅三重，环以流水，树棘为藩；殿宇多刻禽兽。无赋敛，有事则均税。无文字，不知节朔；视月盈亏以知时，视草荣枯以计岁。

　　山川：鼋鼊屿，在国西，水行一日；高华屿，在国西，水行三日；彭湖岛，在国西，水行五日。落漈，水至彭湖渐低，近琉球，谓之落漈——漈者，水趋下不回也。凡两岸渔舟至彭湖，遇飓风作，漂流落漈，回者百无一、二。

　　土产：斗镂树、硫黄、胡椒、熊、罴、豺、狼。

　　按琉球，在泉州东；自福州视之，少在东北。观去必孟夏以西南风、来必季秋以东北风，不可知乎？

　　国无典藉，年千世百，其详靡得而征已。然隋兵曾劫之，不服；元使亦招之，不从。我皇祖统驭区宇，无动众、遣使之劳，首效归顺；故特赐闽人三十六姓，令与俱焉。其意远矣，岂将所谓「用夏变夷」者耶！国昔三分，今中山并而为一。

　　其人深目多须；曩接耆老、陪臣，皆眉宇皓然，可爱而礼也。「去髭羽冠」之说，近妄。但有职事者，以金银簪为差等；而厮贱辄不敢具，祇空发束之耳。土人结髻于右，汉裔结髻于中；俱用色布缠首，紫、黄为贵，红、绿次之，以青为下。衣则宽博广袖，制如道士服。腰束大带，亦以色布；稍贵者缠文锦，价可三、五金。凡屋，地多铺板、簟，洁不容尘。故无贵贱，皆着草履；入室，则脱。古人有履满户者，殆此也。唯谒见使臣，始具冠履；往往若束缚之，甚苦。然顷年读书号秀才者，亦带中国方素巾，足不草履而以鞋；整整乎入华风矣。妇人真以墨黥手外，指为花草、鸟兽形。髻肖童子总角，首不饰簪珥；颜任质，无粉黛。足弛矫揉，大与男子同；故不知足而为屦，皆可用也。第富室以苏席藉屦底，略加皮缘。上衣之外，更用幅如帷，周蒙背上；见人，以手升之为便面。下裳褶细而制长，乃欲覆足，不令显耳。名族大姓之妻，出入戴箬笠，坐马上，女仆三、四从之；无罗纹布帽、织斗镂皮毛衣、螺贝之饰。访其俗，产乳未尝食子衣也。然彼亦人母耳，岂谓不慈至是乎！君臣上下之分，各有节级。王亲虽尊，不预政理。武职则设法司官、察度官以司刑名，遏闼官、哪霸港官以司钱榖，耳目官以司访问；文职则设大夫、长史、都通事等官，以专司朝贡之事。王则并日视朝，自朝至日中、昃，凡三次；群臣以搓手膜拜为敬，尊者、亲者则延之殿内赐酒馔，卑疏则移时跪阶下不辄起。遇圣节、长至、元旦日，王统众官肃冠服，嵩呼祝寿；盖文教之四讫也，岂不盛哉！父子幼虽同寝，长必异处。食用匙箸，削素木为之；得异味，先进尊者。子居亲丧，数月不肉食；彼华人而厌粱豢者，可愧矣！化者，中元前后日以溪水浴其尸，去腐收骨、缠布裹草，衬土而殡，上不起坟；此其习稍不美云。若王及陪臣之家，则以骸匣藏山穴中，裁木板为牖户；岁时祭扫，启钥视之，或虑木朽而暴露也。地无货殖，商贾鲜通，反时时资润于邻之富者。迩来哪霸、首里二处俱设马市，贩鬻率女侩，男子不得争。寻常尤重犯法，有盗窃者辄加开腹、劓剕之刑；夷人即蠢悍无知，敢不惧而好摽掠耶！盐舶、鱼艇制与中国小异；而陪臣岁入贡者，莫不航巨舰横海而来。谓「缚竹为筏，不驾舟楫」，意者草昧之初乎！俗敬神，神以妇人不二夫者为尸，降则数着灵异，能使愚民竦然畏惮之；虽王及世子、陪臣，无不顿首拜。故国有不良，神辄告王，指其人擒之。闻昔倭寇谋犯王，离困者殆矣；神辄易而水为盐、化而米为沙，寻即瓦解去。其有功力于国，类如此。尸妇名女君，首从动至三、二百人，各顶草圈、携树枝入王宫中唱游；闽人为王倩作宴者亲目睹之。藉第令杀人以祭神，难以在上矣；君子是以信其必无也。王宫建于山巅，国门榜曰「欢会」、府门榜曰「漏刻」、殿门榜曰「奉神」，并不名其居曰「波罗檀洞」，而围堞亦弗聚髅；俨然石壁矗矗，略仿京城外墙园之制，第缝无灰圬耳。门前百武许，砌石梯数重。左下甃小池，水自石龙口喷出，上榜曰「瑞泉」；王府汲之，以供饮食。路虽高卑傍岩榖，然芟夷可容轨；而「设堑树棘」，在穷乡陋巷容或有之。殿宇虽广阔侈于民屋，然制尚浑素，不雕禽刻兽以为奇；要亦习于用拙，故之以也。

　　山则南有太平，出禾、纻，男女颇耕织。西有古米，出土丝；又有马齿，地薮旷，饶樵牧。东北有硫磺、叶璧、灰堆、由奴野剌、普吉佳、七岛，杂出紫菜、鱼、螯、海贝之物；盖不止鼋鼊等屿、彭湖等岛而已。落漈，不知所在；岂别岛耶！

　　土产，无斗镂树。有凤尾蕉，以叶翛然似凤欲飞，故名之；四时不凋：此诸夏所无者。野鲜熊、罴、豺、虎、狼、豹猛兽，而独出鹿；且富马、牛、羊、豕、鸡，形多瘦削，其价极廉。家不畜犬，爱养异色猫。有奇蛇，可备药。鸟常往来者，乌鸦、麻雀、鸥、鹭；而鹅、鸭、莺、燕、鹤、鹊之族，生育不甚蕃。谷则稻、秫、黍、稷、麦、菽，蔬则瓜、茄、姜、蒜、葱、韭、菔、芋，果则芭蕉、甘蔗、杨梅、石榴、葡萄、橘、柿、柚、桃、枣；而圆眼、荔枝，近所移也。木有松、柏、棕、樟、竹箭列植岩圃萧寺中，葱篟蒻蔼，颇有一丘一壑之意；花则杂色不可种名，惟茉莉、木樨、王蒸最盛。乃顾不宜于茶，即艺之亦弗萌云。虫有壁间蝎虎，声大嗓如禽雀；闻之令人恐。而海错龙虾、蟳、螺，则味加闽、越矣。

　　至于赋敛，稍寓古人井田之遗法。上下各食其土，绝无暴横之虞；即祭封所用布帛、粟米、力役之征，则第一时暂取诸民而非常也。

　　于戏！琉球自奉正朔以来，其渐濡风轨，历年滋多。如云「视月盈亏以知时、视草荣枯以计岁」，则陋亦甚矣；大抵「水经」、「舆谱」得之流闻为多，故其所载■〈遄，王代而〉■〈遄，王代而〉非翔实也。史称「放哉」，谓此耳。

　　萧崇业曰：余睹曩说，盛称琉俗尚鬼；封王日，有女君夜降于庭中，庖丁及闽译语人俱闻其声呜呜焉。余每经怪此事。迨入其境访之，人人无两词云。夫幻迹诡诞，则理绝人区；感验着章，则事出天外：岂其疏逖之地，性道罕闻；觋妖鬼祟之惑拘牵日久，而弗神明之弗已耶！不然，何诬异之甚也！吁哉！

　　「蠃虫录」

　　琉球，当建安之东，水行五百里。土多山峒，峒有小王，各为部队而不相救援。国朝进贡不时，王子及陪臣之子皆入太学读书，礼待甚厚。

　　按福州往琉球，须自梅花所开洋，风顺可七昼夜至；不则，淹淹旬日外，未必也。以水程计之，大抵斯齐国将万里矣；外惟福宁、温、台颇近，然非正途。况建安，则建宁属邑也，又在福州西北，原与海不相通；而云「水行五百里」，何乃谬易如是！王子弟虽分出各山，迨有事如祭、封之日，则各率所部戎服列伍以防卫，未尝不相救援也。为此说者，岂异时曾有负固山峒者耶？国初，朝贡无定期；今二年一举，寻以为常。若夫令子侄入太学，仅创见于洪武二十二年。嗣后惟遣陪臣之子进监授业大司成，处以观光之馆，教以诵诗、学礼；裘葛、廪饔，加儒生一等：其礼待不亦厚乎！迩如大夫、长史、都通事等官皆出闽人梁、蔡、林、郑诸裔，无不貌言雍饬，傍绳櫽无敢踰；可谓翩翩之秀当于华士求之耳，异域难得比也。嗟乎！教化之所及，诚盛矣哉、诚盛矣哉！

　　萧崇业曰：余过琉球闾里中部，夷子弟聚观如堵；然质赋好丑相半，不尽类宵貌蕞陋之夷。问其人，告曰：『祖以上，闽产也。洪武初，稍迁于此；乃其后绵绵蕃衍矣。今所为「习书诵南学冑监，有秩于国」者，无非三十六姓云』。人传琉球俗好华自矜，言不虚矣。

　　「星槎胜览」

　　琉球国，山形抱合而生；一曰翠丽、一曰大崎、一曰斧头，一曰重曼，高耸丛林。田沃榖盛，气候常热。酋长遵理，不科民下。酿甘蔗为酒，煮海为盐。能习读中国书，好古画、铜器；作诗，效唐体。地产沙金、黄蜡。

　　按琉球国诸山，虽南北迤逦相望，而形势不甚抱合；翠丽等四山之名，殊无纪载可考。询之国人，不识也。丛林峻谷，间亦有之。厥田沙砾瘠薄，民业树艺复卤莽不精，顾能约于口体。衣止土素纻布，无绮华；而食日不过饭一、二碗，取充饥耳。大抵其俗俭僿，而少勤也。海地卑湿溽蒸，故气候常热，然抵暮辄凉；而隆冬冱寒，亦时时雪焉。又云「酋长遵理，不科民下」；稍为笃论。以国中令甲本简，而操枋者复不责小文耳。百姓造酒，则以水渍米，越宿，令妇人口嚼、手搓以取汁，名曰「米奇」；非甘蔗所酿也。日来会宾燕享，往往亦设中国金酒矣。陪臣子弟与凡民之俊秀，则请致仕大夫教之；俾诵读孔氏书，以储他日长史、通事之用。遇十六、七岁该贡之年，仍过闽河口地方，从师习齐人语。余颛蒙不慧者，第宗倭僧学书番字而已。至于作诗，譬落落辰星，仅知弄文墨、晓声律尔矣；而许以「效唐体」，吾诚不知其可也。古画、铜器，贵家大族近颇相尚；然所同好者，惟铁器、绵布焉。盖地不产铁，炊爨多用螺壳；土不植绵，织纴唯事麻缕。如欲以釜甑爨、以铁耕者，必易自王府而后敢；匪是则罪以犯禁，弗贷也。其国未谂产金与否，往见王府亦有金酒瓶、台盏之类，即匙箸亦然；骎骎乎路■〈兆上鼓下〉出于土鼓，华滋甚矣。海贝，大率产于此，顾又不用；乃独用日本所铸铜钱，轻小如宋季鹅眼、綖环，千不盈掬。每十折一、每贯折百，与其无当于用也，孰若海贝之尤便且易哉！

　　萧崇业曰：余闻之长史郑迥云：『国有僧容安者，素谙文义，且能诗；曾与日本人弹射不相下，辄欣然。索所为作，读三、四过，语虽不甚精工，然意固飘飘物外；其于健羡，冷如也。所谓「泉石膏盲、烟霞锢疾」者，非乎？而此辈是已。

　　「集事渊海」

　　琉球，与泉州之岛曰彭湖者，烟火相望。其人骁健，以刀、槊、矢、剑、鼓为兵器。旁有毗舍那国，语言不通；袒裸盱睢，殆非人类。

　　按琉球去彭湖不下数千里，海蜃作雾，光景且晦冥矣。此云「烟火相望」，将无以神视乎！又尝记忆闽中士夫常言「霁日登鼓山，可望琉球」。然余自梅花所开洋行二昼夜，谓可望小琉球矣；然竟不见。又行十余日而后，见叶璧山；自叶璧山又三日而后，至琉球。计鼓山望此，其与去彭湖又不下数万里矣。明谢离朱，亦安能独见于轧泃无涯之外乎！国人产于万水一山之中，得气必劲，称以「骁健」，诚然哉。且性耐饥渴、任劳苦，观挽舟之时，终日夜忘蓐食而用力益勤勤焉，不称倦也。匪直贱者，上之大夫、酋长可谓皤然一翁——春秋高矣，犹然同庸众矫矍立舟中，往来巡督无懈惰状。而访之土民，亦鲜夭阏疲残之患。是岂禀赋独与人尽殊哉！盖由平日厌薄色味，故腥脓美丽举不足以伐性而戕生，亦徒有以焉耳。第人尚忿争，有不平，好以目皮相恐。大怒恚，辄持刃剚人腹中；度不免，亦引反自毙。否则，即下于理，决抵偿而无系狱。虽法司及黄手巾等，此中号贵倨矣；倘有犯，辄斩首，止令坐地而不绑缚。轻则流徙太平山，锢之终身。其必罚而不滞，盖如此。民间所用刀剑、弓矢之类，往往严利削直；射则树于地而两手弯之，矢可至二百步许。盔甲用皮革周裹，进退以金鼓为节：是故邻国目为劲敌焉。其国西南则暹罗，东北则日本。闻东隅有人鸟语鬼形，不相往来；岂即所谓「毗舍那国」耶！

　　萧崇业曰：澎湖烟火相望，譬昔人千载旦暮之说也；曷足异乎！何者？天下之事得其神，即六合犹一家也；泥其迹，即肝胆犹楚、越也。澎湖虽远，均之，盈盈一水中耳；初非有昆仑、恒、岱为之阂绝也。千载且旦暮之，而矧数百里不可望哉！余前所云以「神视」者，盖有为乎其言之也。是故君子必识大观之义，而后智度宏；智度宏，而后四海之广，不出吾目睫间矣。然则谓鼓山可望琉球也，亦宜。

　　杜氏「通典」

　　琉球国王，姓欢斯氏，名渴剌兜，土人呼之为「可老羊」；妻曰「多拔荼」。居舍大，十有六间。王乘木兽，令左右舆之。凡宴会，执酒者必得呼名而后饮；上王酒者亦呼王名，然后衔杯共酌。歌呼蹋蹄，音颇哀怨；扶女子上膊，摇手而舞。又曰民间门户，必安兽头。

　　按琉球国王姓尚氏，历世以汉字命名；祖有尚忠、尚德、尚真，皆取义之佳者。不知何时曾姓欢斯氏不耶！妃选自民间，土人称王曰「敖那」，称妃曰「札喇」；乃云「可老羊」、「多拔荼」，岂方言或与世更异也。至于陪臣如王亲、法司等官，但以先世及己所辖之地为姓名；若大夫、长史、都通事，则出自三十六姓之后矣。王之居舍，入门向北者七间；以堪舆家不利，乃稍折而东，深数十丈许。又向西者七间，以此为正。殿阁二层，上为寝室，中为朝堂；臣下传侍，立檐柱前。凡阁门，以五色烧土珠为帘栊；桌围如之。中三间，略加金碧承尘，下覆以釆缯。地铺重席，厚寸余；行之，绵软无履声。傍有侧楼，有平屋。有北宫，向南，亦七间，延宾于此；其广阔弘爽，可拟寺观之制，而比侯伯宅较高大云。然梁木质理浑坚，光细如腻；又足称海外殊材矣。王出入，乘肩舆，非木兽；扛具十六人。伞色用五，亦有青碧土珠伞。从者数百，鼓吹前导，戈矛后拥；左右列武士，面蒙鬼貌，酷似中国门神之象，颇虓异可骇。仍以土珠小团扇并大鸟羽扇各四柄、贴金葫芦一对为仪卫；义何所取耶？宴会不时，礼最简朴。陪臣遇吉，每称觞以寿王；王亦与之坐而共饮。夷俗呕喣不峻绝则有之，岂敢遽至于呼名哉！乐用弦歌，酒间度新声，哀怨凄切；尝令夷大夫译其曲，有「海不扬波、舟航利涉」之句，若为余二人而颂者。余虽侏禽无可与辩，然叹老嗟贫、悲睽欢聚之意，大约人情不甚相远如此。更以童子四人，手击柝而足婆娑以舞焉；所谓「蹋蹄歌呼，扶女子上膊」为戏，则目所未摄也。大抵琉俗朴茂，其民不谭智于尺寸之间；故俭多贫而性乃好洁，慎于治室，曩时富家、贵族始得创瓦屋。迩来营窟渐易，栋宇斯兴，周遭叠石为墙以卫；不然，望之宛一睥睨堡也。但其居不联比，往往星散于岩谷中，迹若寥落而生聚实繁；剪茅列筚者，祇什之五、六矣。人复稍习于陶，如瓴甓、钩头、滴水、筒版瓦之类，大与中土无异；而圬者且亦精细不疏卤，惟无兽头耳。虽王宫梵宇，其屋脊角不过累瓦封灰，或绳之以板而止。然今日之鸟迹，固他日之篆籀所由生也；又安知非其渐云。兹传民间门户皆安兽头，此殆以耳视者乎，误矣！

　　萧崇业曰：余闻之「传」曰：「章甫不可以适越」；盖言断发文身无所用之，故适者必见困耳。乃自句践以后，策臣、霸主接踵而兴；非惟章甫不之越，且声名彬彬为方内雄矣。夫越之地，与古等耳；何质文悬绝如此耶？盖其所以渐而靡之者，要非一齐、一傅与一昕夕之骤也，较然矣。琉球颛颛独居一海之中，去华人言服，乖阂远甚。其呼名媟主、歌舞蹋蹄陋故之以，又安知不如杜氏所云。顾今称臣入贡、回面请吏，其已久矣。中间文约之所沾渍，境俗顿更；风教之所周流，情形默夺：习与化移，容或异焉。追感桑沧之论，意者不诬乎！于戏！皇仁施及之远，几将日所出入处也；异时华人必资章甫而适中山矣，猗与休哉！

　　「使职要务」

</div>
    <div class="pagination">
<a href="使琉球录_page7.html">上一页</a><span>...</span><a href="使琉球录_page3.html">3</a><a href="使琉球录_page4.html">4</a><a href="使琉球录_page5.html">5</a><a href="使琉球录_page6.html">6</a><a href="使琉球录_page7.html">7</a><span class="current-page">8</span><a href="使琉球录_page9.html">9</a><a href="使琉球录_page10.html">10</a><a href="使琉球录_page11.html">11</a><a href="使琉球录_page12.html">12</a><a href="使琉球录_page13.html">13</a><span>...</span><a href="使琉球录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
