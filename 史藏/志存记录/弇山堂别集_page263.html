<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 263 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 263 页/共 267 页</h1>
    <div class="content">　　
　　论捕妖贼功加太监张鋭禄米一百二十石都督朱宁于折俸米内改支本色一百二十石仍各荫升其子侄一人三级东厂锦衣卫毎捕获妖言辄蒙重赏至有预设逻卒于乡村诱引愚民为非寻以妖言发之文致以法法司心知其寃不敢与辨至是厂卫旗校言贼人刘学孟等为妖言聚众数百人于河南地方将为乱寻捕获之遂以为谋逆命三法司官会鞫拟凌迟处死仍诏有司督捕未获者于是兵部言鋭宁提督有功宜加奨赉故有是命
　　
　　上发京师传旨命平戎伯朱彬提督叅赞机宻重务仍军门提督官校办事左都督朱周协赞行事又传旨命锦衣卫掌卫事都督朱宁量带官校随驾南征不妨原任西官厅提督操练兼管西路闗口都督佥事朱琮同太监刘祥佛保统捕盗兵官军五百人管押船只防运神器官军赏赐银布如例给之宁因乞以官校钱杰等五十六人营兵二百五十人琮乞以官舍王某等四十人西官厅兵一百六十人及左都督朱周乞以官舎许芳等三十八人西官厅兵二百人各自随俱许之
　　
　　南京给事中王纪等御史杨必进等言宸濠计不足以谋身兵不足以制胜实恃太监毕真以为应援真在江西未踰年而遽有浙江之调正为今日计耳如先任御史范辂尝劾宸濠乐官真则挤辂以快其心浙之巡捕者尝获宸濠谍者真释之以隠其迹举孝行以释主疑赏军士以行私恵又于七月十五夜令都司发官军具器械期三更入候三司官期四更入揖且欲收各城之钥遂至城中军民惊惧奔走哭声动地三司拥兵自卫若非巡按御史张缙破其奸其夜不知何为也又闻真遣人赍金帛至宁府贺寿驱弓匠十二人畀之今随从亲信者又皆江西之盗其初至浙出军器堆积如山又有周管家者凌辱有司毒害人民勒取财物已踰十万残虐罪恶不可纪极况真逆瑾余党积习已成乞械诣京师明正宪典诏真已有旨取回候至日再议以闻
　　
　　杖教坊司乐官臧贤施钺司鉴于午门贤八十钺七十鉴六十仍发戍广西驯象卫籍没其家初贤以伶人得幸于上宸濠遣使厚遗之使行贿于太监萧敬尚书陆完都督朱宁结为内援禁中动静莫不宻报于濠故反谋益固至是事觉词连宁及发遣行至张家湾宁乃使盗往杀之以灭口云
　　
　　辛夘太监陈文传旨谕司礼监即今朝廷南征凡百文书司务俱依勅内行事各奏报事情可行可奏俱以成规宗庙礼仪遵依旧典各衙门执事出纳行事必须谨慎时常点阅闗防当与掌事太监谷大用及缉事衙门会行者务在恊和同事慎毋怠误如违律所不原
　　
　　上至临清山东诸镇巡官皆从时太监黎鉴家人有以科敛得罪者鉴惧悉所有以献复取偿于有司王珝不可鉴以头触之遂相斗争鉴泣愬于上上曰此必汝有求不遂耳巡抚何敢辄辱汝也鉴语塞而退
　　
　　十二月辛酉朔上至扬州府先是太监吴经至扬选民居壮丽者改为提督府将驻跸焉经矫上意刷处女寡妇民间汹汹有女者一夕皆适人乗夜争门逃匿不可禁知府蒋瑶诣经恳免经大怒曰汝小官敢尔汝头顾欲斫耶瑶不为动徐曰小官茍逆上意自分必死但百姓者朝廷之百姓倘激生他变恐将来责有所归经犹未解挥使去经宻觇知寡妇及娼户家夜半忽遣骑卒数人开城门传呼驾至令通衢燃炬光如白日经遍入其家捽诸妇以出有匿者破垣毁屋必得乃已无一脱者哭声震逺近寻以诸妇分送苑寺寄住有二人愤恚不食死瑶为具棺殓之自是诸妇家皆以金赎乃得归贫者悉收总督府云
　　
　　十五年初南京守备太监刘琅纳宸濠重赂谋为内应及闻变太监廖鸾之侄指挥铠持兵率家丁分布城中琅复托为察奸执无罪者戮之城中人人皆忧危南京御史杨必进等以闻有旨罢琅令南京闲住铠还原卫带俸至是南京兵部尚书乔宇及内外守备复言去恶不尽恐贻患未已请明正琅铠之罪乃命执琅铠付锦衣卫禁锢俟宸濠至日鞫问銮亦责令陈状
　　
　　传旨执太监毕真刘琅刘璟都指挥廖鹏齐佐王凖都督同知王瓛等送锦衣狱真初附刘瑾镇守山东侵牟巨万后镇江西与宸濠亲厚濠所忌者辄共倾之濠又为出资夤缘改浙江真至即厚赏诸卫官军费数万亦濠资之也及濠反宻遣人驰报真真即倡言濠世子来取浙矣浙中大震会进圣节表三司及府卫众官当集于镇守署真先夕收城门钥令官军夜半皆甲以入将为乱众官惧不赴且严为备真不得发琅守备南京虐焰张甚欲自托于濠阴遣弟璋事之濠以为南京有琅浙江有真下之如反掌耳琅闻濠举逆集家丁百余以棺贮火药军器出城欲为濠应事泄乃已璟初镇浙江贪利亡厌赂钱宁改两广总镇及还又赂宁得再镇河南过江西时受濠馈遂与通鹏福建人投附太监廖堂冒姓称为弟与其子铠鋭钺皆冒功得官锦衣堂镇河南时鹏随往百计脧削公私一空及廖銮镇陕西复令铠随朘削亦如之河陕之人怨之入骨鹏奸琐诡猾貌寝如鬼谄事宁无所不至后掌南镇抚事奢僣无度公卿士夫多与还往及宴会其家靡然不以为非瓛亦累冒功起白身至都督依凭权幸出入公卿家有所求请无不立应有拂其意者则用计倾之遂得祸不安其位与之厚者为达于宁而至台辅者有矣尝为宁通贿窃以自入者亦数万计与鹏皆与濠通佐准皆宁壻骤贵濠既败分遣官校收捕真等并籍其家琅先已被逮寻与准俱死今上即位法司以狱上真坐谋反凌迟鹏瓛佐铠以交朋党紊乱朝政论斩妻子没为奴璟璋革职既而鹏等屡奏辩延久未决鹏铠死狱中
　　
　　庚申上至寳应复渔于范光湖镇守太监丘得索进贡物不得以铁索系知府蒋瑶窘辱备至数日乃得释
　　
　　丙寅上至清江浦复幸太监张阳第踰三日上自泛小舟渔于积水池舟覆溺焉左右大恐争入掖之而出自是遂不豫
　　
　　执太监商忠杜裕少监卢明秦用赵秀锦衣卫都指挥薛玺指挥使陈喜监察御史张鳌山河南右布政使林正茂等俱下锦衣卫狱先是司礼监太监张雄东厂太监张鋭嬖幸用事宸濠欲结纳焉赂伶官臧贤以通鋭忠明以通雄馈各万计由是问遗相属凡所奏求二人必助成之明与用秀俱办事文书房濠毎厚赂以探中朝消息眀又假报讣至江西重有所获濠尝嗾太监黎安与淮王奏讦杖杀其长史庄典玺往按之曲为隠讳濠馈银千两以谢喜家贩鬻币货濠使至京馈贿不足则出以贷之裕守宣武门为濠使出入所经亦受其赂而馆之鳌山为诸生应举时濠召见悦之自后每有馈问不能却正茂为按察使时与镇守太监许满皆与濠厚受其礼物至是为张永所发诏逮捕忠等付狱并收其家属裕寻死狱中今上即位后法司以狱上忠明用秀玺喜皆论斩满鳌山正茂革职初官兵克复南昌得濠簿籍所记平日馈送主名徧于中外多者累数万少亦不下千李士实尝疑其太费濠笑曰此为我寄之库耳王守仁以簿籍连及者众令焚之永所发者仅百之一二云
　　
　　辛酉传旨令司礼监太监萧敬李英闲住亦以尝与宸濠通也
　　
　　太监于经者得幸豹房诱上以财利创开各处皇店榷敛商货后复随驾巡幸不离左右上感疾以来饮食多不当意经狎宠应对时有触犯上怒曰此竖愚戅至是其寘内书馆令翰林官约束之毎日自辰至夕必常在馆俟其知悔出言能慎乃以闻时经已年老且不识字至则俛首与诸内竖肩自是踈斥不复得见上矣
　　
　　十六年丙寅上崩于豹房先一夕上大渐惟太监陈敬苏进二人在左右乃谓之曰朕疾殆不可为矣尔等与张鋭可召司礼监官来以朕意达皇太后天下事重其与内阁辅臣议处之前此事皆由朕而误非汝众人所能与也俄而上崩敬进奔告慈寿皇太后乃移殡于大内是日传遗旨谕内外文武羣臣曰朕疾弥留储嗣未建朕皇考亲弟兴献王长子年已长成贤明仁孝伦序当立已遵奉祖训兄终弟及之文告于宗庙请于慈寿皇太后即日遣官迎取来京嗣皇帝位奉祀宗庙君临天下又传慈寿皇太后懿旨谕羣臣曰皇帝寝疾弥留已迎取兴献王长子来京嗣皇帝位一应事务俱待嗣君至日处分于是司礼等监太监谷大用韦霦张锦内阁大学士梁储定国公徐光祚驸马都尉崔元礼部尚书毛澄奉金符以行初司礼监官以太后命至内阁与大学士杨廷和等议所当立者既定入白太后取旨廷和等候于左顺门顷之吏部尚书王琼排掖门入厉声曰此岂小事而我九卿顾不预闻耶众不答琼意乃沮是日又传遗旨令太监张永武定侯郭勋安邉伯朱泰尚书王宪选各营马步官军防守皇城四门京城九门及草桥芦沟桥等处东厂锦衣卫缉事衙门及五城巡视御史各督所属巡逻毋得怠玩又传遗旨豹房随侍官军劳苦可悯令永勋泰宪提督统领加意抚恤罢威武团练营官军还营各邉及保定官还镇革各处皇店管店官校并军门办事官旗校尉等各还卫其各邉镇守太监留京者亦遣之哈宻及土鲁畨佛郎机等处进贡夷人俱给赏令还国豹房畨僧及少林寺和尚各处随带匠役水手及教坊司人南京马快船非常例者俱放遣以上数事虽奉上遗旨实内阁辅臣请于太后而行者皆中外素称不便故厘革最先云时内臣得幸豹房者张鋭张雄为首鋭居东厂雄入司礼监皆弄权纳赂势行中外宸濠前后馈送各万计鋭假缉事侵挠诸司事稍不顺者即中以祸人尤畏之次则张忠性凶暴屡以提督军务伪功受赏时谈武艺诱上巡游其家霸州保匿羣盗张茂等分入所掠而刘宠刘宸卒为大患实忠纵之于经首开皇店于九门闗外张家湾宣大等处税商榷利怨声载路毎岁额进八万外皆为已有创寺置庄动数十万暴殄奢侈乃前此所未有者孙和谋管团营挟势取赂刘养専领内官监营造侵欺料直掊敛役钱公私蠧耗几竭苏进佛保赵林马英刘拳周昻皆旦夕不离左右而进尤亲昵刘祥丘得吴经颜大经许全马锡张信始贿鋭雄及钱宁出为镇守复贿江彬扈驾巡游与淮等张皇声势所至捜求女妇科索民财甚于狼虎上为此軰蛊惑而莫之悟天下莫不恨之
　　
　　四月福建道监察御史王钧劾奏司礼监太监魏彬与逆恶江彬结为婚姻内外盘据御马监太监张忠于经蘓缙或争功启衅排陷忠良或首开皇店结怨黎庶或导引巡幸流毒四方他如宣府镇守太监刘祥总兵都督朱振巡抚都御史寗杲夤缘内批侵盗邉饷甘肃镇守太监王欣总兵都督栁涌巡抚都御史文贵假贡献而重困邉方引外夷以窥伺中国此数臣皆彬之党今彬既捕治此軰亦宜亟赐并处以明法纪以清奸党得旨魏彬已有处分张忠排陥忠良于经首开皇店苏缙导引巡游本当重治姑从寛各发孝陵卫充军刘祥罪恶深重着巡按御史提解法司会问王欣已去任寗杲文贵冠带闲住朱振栁涌兵部查议以闻上谕阁臣曰朕入继大统虽未敢顾私恩然母妃逺在藩府朕心实切恋慕可即写敇遣官奉迎并宫眷内外员役咸取来京兵工二部仍各差郎中一员沿途供具于是遣司礼监太监秦文内官监太监邵恩等捧笺诣安陆奉迎圣母
　　
　　先是宸濠叛都御史王守仁倡义讨之濠既就擒而安边伯朱泰左都督朱晖太监张忠张永等乃复冒功升赏于是纪功官给事祝续等言泰等兵至江西时去宸濠就擒之日已将两月其所捕治止是助逆郡王将军及从逆文武职官军民人等俱事定归府或逃匿民间束手待罪非既解复聚临阵克获之功及平虏伯朱彬随驾驻札南京未尝亲到江西所报功次俱系扬州府等处系解人犯事属攘冒其先曽给赏官军银牌并宜追夺疏入下其事于兵部
　　
　　吏科给事中阎闳言臣伏闻陛下赐扈驾太监谷大用等人银千两币二十疋随行人员银百两少者亦不下数十两臣窃以为过矣臣观歴代以来藩王入继大统者序援立之功则主威亵私扈从之人则侍卫骄弛戚幸之禁则请托行此治乱安危之几辨之不可不早也愿陛下裁择上嘉纳之
　　
　　初司礼监太监魏彬为其弟英辞免伯爵得旨伯爵准辞仍令为都督同知子弟世袭锦衣卫指挥使于是给事中杨秉义言魏彬著名八党流毒四方结姻江彬固宠怙势罪不容诛乃掩其滔天之恶全其弟世袭之官非所以示天下也乞收回成命亟治彬罪削英之职革其世袭以昭至公会给事中徐景嵩亦言魏彬及御马监太监谷大用先附逆瑾继党江彬潜相引援窃弄威福并宜寘之典刑以谢天下给事中吴岩亦言魏彬不宜仍令供职其弟英不宜止削伯爵及言安边伯许泰依附江彬同恶相济昨至江西阴嗾太监张忠棰辱守臣已复深夜勒兵云备仓卒思以动先帝之疑畏而掩都御史王守仁之功至其擅权纳贿残暴险谲之恶擢髪不能尽数宜断自宸衷亟赐处治实社稷苍生之福于是上命锦衣卫执泰送都察院鞫治以闻而魏彬等仍置不问及云南道监察御史萧淮等奏太监谷大用丘聚张永等蛊惑先帝党恶为奸放逐大臣陷害忠谠变乱成法盗窃名器并宜诛戮以谢天下得旨谷大用丘聚降奉御孝陵司香张鋭张雄张忠于经刘祥孙和刘养佛保赵林马英苏缙刘拳周昻吴经丘徳颜大经许全马锡张信钱安张洪马昻周恵畴王果皮徳朱福臧贤刘实执送都察院鞫治魏彬张永闲住其弟侄义子人等官爵冒滥者并依诏书查革
　　
　　赐司礼监太监王岳范亨赠官仍各荫弟侄一人为锦衣卫百戸世袭正徳初年内侍刘瑾等八党乱政岳亨与大学士刘健等谋诛之语泄瑾矫命杖岳亨于内门遣发南京寻令人追杀之至是彬聚大用永败上念岳亨以忠死故有是命
　　
　　罢后军都督府右都督张举举太监张忠弟也
　　
　　罢镇守湖广太监李镇回京以廵按直隶监察御史孙元劾镇扈驾襄阳棰辱知府吴华也
　　
　　初逆濠府内典寳等官阎顺刘良陈宣窥知濠谋为不轨赴京奏闻濠知之宻贿朱宁臧贤欲得顺等而甘心焉会有旨阎顺刘良陈宣发充孝陵神宫监净军乃得不死至是上疏自白其寃刑部议覆上以阎顺等忠义可嘉诏司礼监查奏起用
　　
　　后军都督府带俸平凉伯马山辞伯爵左军都督府右都督马钊辞职任俱准免山钊出太监马永成厮养累以冒功传升本非所据也
　　
　　锦衣卫都指挥郭鳌指挥王钦殷堂周瓉姚瓉千户王锦王铨周保蓝华章琏有罪下狱鳌等皆以党附钱宁江彬擅作威福给事中汪玄锡等御史李镇等交章劾之故有是命
　　
　　旧制守备内臣在凤阳者止令奉侍皇陵兼管皇城安挿庶人司门禁鎻钥在宻云者亦止以分守名仍聴蓟州镇巡官节制正徳以来中贵恣横夤缘内批奏讨符验旗牌兼辖地方奏改镇守或充副总兵越分行事民甚苦之至是兵部遵奉诏旨请一切复旧制改给敕谕夺其符验旗牌制曰可
　　
　　正徳丁丑大同应州役止生擒敌一斩首十有五而将士夤縁滥邀升荫至是兵部奉诏议裁除许泰已夺伯爵江彬江勲神周张洪俱已系治独李秉等八人有斩获功丁见等三十三人曹恵等三人皆死于阵宜升级如故郑山等十六人在阵被伤宜改升署级其谷铠王勋冯政等九百三十四人及中官张永魏彬张忠等九人荫授弟侄等锦衣卫官悉宜裁革上从之
　　
　　令分守四川建昌上都司地方太监赵钦不得兼领川南道从兵部议复旧制也
　　
　　云南道监察御史萧淮劾奏太监张永前在江西擅权纳贿故纵逆党辄以私忿械系无辜即今刑官虽多所辨释而瘐死含寃者尚不可数计宜寘之法典以谢天下因言谷大用魏彬八党之首恶武忠孝庙之罪人并宜逮治得旨谷大用等已处分永降为奉御往南京孝陵司香
　　
　　钱寜伏诛宁家世不知所出幼时其父鬻为太监钱能养子冒姓钱正徳初逆瑾用事能结纳之宁因得见毅皇帝宁性獧狡柔佞善伺察迎合大被宠幸赐姓冒功升锦衣卫正千户正徳五年瑾谋逆事露宁以计免寻升左都督掌锦衣卫事典诏狱权日益重恣肆无忌引乐工臧贤回回人于永及畨僧等相比昵为奸请于禁内建豹房新寺日侍毅皇帝畋游为娱乐蒙蔽聪明招权纳贿伪旨传升各邉将官及镇守内臣所得金银珠玉以数百万计时宸濠久蓄异志宁得濠重贿因与图复护卫屯田且令濠数进金玉玩好毎进必贿宁以达宁又伺朝廷动静泄之于濠正徳十四年五月濠逆谋益着言者益力毅皇帝遣太监赖义驸马都尉崔元都御史颜頥寿往按其事宻令侦卒林华兼程以报濠即举兵不逾月就擒而宁之奸逆始露乃捕宁及其族属皆下狱会太监张永亦发其奸事下法司锦衣卫杂治毅皇帝崩上即位磔于市仍揭宁罪状并绘处决图榜示天下宁以厮养小人依凭城社遂至黩货无厌党逆成奸几危社稷便嬖憸邪之能乱政如此
　　
　　福建道监察御史卢琼请罢各处镇守内臣疏入报闻嘉靖元年正月南京锦衣江淮等卫原设水军马快战船永乐间迁都北京遂専以运送郊庙献新及上供品物军需器仗其后管运内臣假托虚増肆为奸利上登极诏革其弊进解船只如旧例毎起不过三只南京兵部尚书乔宇因奏裁船数视弘治间减十之四正徳间减十之七上皆从之至是诸监局内臣竞请乞如正徳中例守备太监戴义以闻兵部执奏诏书既出不宜纷更得旨如弘治年例以后不许再议増减
　　
　　浙江巡按御史何钺奏先任浙江镇守太监刘璟王堂浦智织造太监晁进皆黩货害民虽遭罢革未泄众愤都察院复议请逮问追赃智贪纵尤甚宜寘重典得旨四人业已处分免逮问所坐赃物如议追没
　　
　　原任四川巡抚胡世宁奏分守建昌太监赵钦贪暴不法恶党依慿煽虐请逮治之兵部尚书彭泽覆如世宁奏因请罢镇守诸内臣得旨钦降奉御安置南京新房其党雷瓉等俱下狱分守官仍令司礼监推补
　　
　　守备紫荆闗太监耿忠奏新城等仓放支畧尽军无见粮乞行所在征纳本色或召商籴买以济缓急户部议言往者夏秋税法不画一承解包纳之徒得以候时贵贱自择本折去取肆渔猎其中顷年奏行折收召买之例榖贱召买榖贵折银而官价不亏榖贵放本色榖贱放折色而军士沾恵计无便于此者但本折二色未定闗支月分委官乐折支之便召买坐废而军饷恒苦不给今请自元年正月为始本折间月闗支其折色毎石如例给银四钱五分其本色聴委官召买支用或价直太髙召买不及毎石加银二钱给之候米麦价平及期贸易本色务足半年之用上是之
　　
　　户部奏上林苑监嘉蔬等署添设内官虐使菜户奸利不法请复旧制以文职提调便上切责佥书监工等官数其蠧政害民罪状姑令改图再犯不宥且命有缺勿补
　　
　　分守凉州太监刘徳弟志倚宠横肆为言官所劾徳坐革还志抵罪
　　
　　论宣府失事之罪叅将江桓守备太监叶森而下罚治有差
　　
　　户部言祖宗朝设尚书侍郎总领天下财赋督察委之台官放收属之郎署当时不闻内官与事法至善也宣徳间京通二仓暂设总督监督二员其后复増至二三十员创设中瑞馆处之冗滥积弊实为国家大蠧今诏书裁革二仓内使至二十七员矣乞遂罢中瑞馆尽取其余人代还内府供役及临清徐淮监督之使宜一切罢勿遣疏入得旨前已厘革自今苐勿更加
　　
　　诏减岁供内府盐课之数初弘治时内府供用库岁派青白盐十七万五千斤正徳以来太监吴海杨先等再请加课逓増至三十五万一千八百四十四斤淮海之间嚣然烦费至是御史郑光琬言陛下登极首诏选汰内府各监局员缺悉依祖宗故事今冗滥既清供用无増课额宜悉罢减如弘治年制以苏民困户部复议从之
　　
　　二月巡按陕西御史许翔凤劾奏镇守甘肃太监王欣赵林陶俊申永孔学苛克官军月粮草束与甘州左卫千户孙智等违法事得旨林充军俊学俱降长随永革任回京欣令刑部追赃银五千两智等提问南京针线厂右监丞张堂惧罪自缢死
　　
　　宣大两镇连岁凶荒军粮久缺米价腾贵宣府镇守太监于教场操练一军鼓噪求粮几至为变巡抚都御史李铎上其状大同巡抚杨志学亦言本镇军民缺食公私匮竭强悍聚为盗贼肆行刼掠北敌近边住牧警报日闻乞亟为议处下户部议于二镇量増月粮折色毎石一两按月支给候麦熟停止又请如前议动支没官银二十万作速运赴该镇趁时籴买米豆与折银相兼放支仍发太仓银六万两分委司官于该镇召商籴买巡抚等官设法穵运以备主客兵马支用其镇守总兵占种地土尽行退出编入屯田召种办纳子粒通行陕西辽东各边一体遵行从之
　　
　　差内官监少监汪俊往真定印烙木植巡按直隶御史朱越言前者镇臣侵越抽分贻患地方已奉旨革回今侯俊虽以岁例印烙恐蹈前弊有累新政工部复议请罢勿遣上曰印烙木植与抽分无与令事毕即回不许生事扰民
　　
　　三月礼部尚书毛澄等言内府各监局供事官不系朝叅者牙牌已奉旨裁革今御药房太监孙端不遵前旨复为袁鉴等朦胧陈乞宜治罪得旨查见在供事官职名以闻
　　
　　南京印绶监初奉诏革去匠役一百二名至是监丞宗玺托以装表符轴乞留之户部言玺违诏宜重惩得旨匠役遵诏裁革玺贷勿问
　　
　　初正徳间惜薪司所收木柴毎于正数外暗加耗柴数倍工部侍郎杨廷仪以其太重请明加一倍而暗加者犹不尽去至有三年起运不给一年上纳者易州判官赵孔清等奏诉下户部议请以收过明暗加数俱准作拖欠正数今后称收止照弘治间例行已得俞旨而太监赵亨奏称旧规难免乃逮孔清等都给事中余瓉疏辩再下户部执议如初于是诏从部议孔清等发山厂聴审
　　
　　吏科给事中刘济查盘甘肃钱粮言山丹迤东仓场空虚粮饷全乏永昌新添游兵三千徒为耗费甘凉已有叅议总兵其分守太监徒为虚设俱宜裁革兵部复议游兵已裁一千发回原卫其二千仍令周尚文管领巡逻凉州在天顺间民犹繁庶故添设分守今民力不堪革之诚便乞将太监取回从之
　　
　　刑科给事中刘世扬言近接出都察院原送司礼监提取内官吴善良揭帖面加浮帖书写圣旨吴善良等照前旨免提问司礼监奏请发落臣等窃惟祖宗之制凡旨意批于题奏本或登闻鼓状发六科抄行凡重大事理传奉旨意各衙门必补具奏本于早朝面进此外未有朱写旨意出承天门外者所以重敕旨防诈伪也今累批浮帖径从中出六科不得抄行诸司无从补本轻亵纶音更张旧制此失政之最大也伏望鍳成宪重命令今后旨意俱遵祖宗旧制疏下所司知之
　　
　　初诏书禁额外贡献凤阳守备太监张阳复进贡新茶给事中张翀言宁夏所贡红花及镇守总兵官到任贡马谢恩皆非令甲宜罢礼部复议宜遵诏一切禁止如翀言上是之
　　
　　弇山堂别集卷九十七
　　
　　●钦定四库全书
</div>
    <div class="pagination">
<a href="弇山堂别集_page262.html">上一页</a><span>...</span><a href="弇山堂别集_page258.html">258</a><a href="弇山堂别集_page259.html">259</a><a href="弇山堂别集_page260.html">260</a><a href="弇山堂别集_page261.html">261</a><a href="弇山堂别集_page262.html">262</a><span class="current-page">263</span><a href="弇山堂别集_page264.html">264</a><a href="弇山堂别集_page265.html">265</a><a href="弇山堂别集_page266.html">266</a><a href="弇山堂别集_page267.html">267</a><a href="弇山堂别集_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
