<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 42 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 42 页/共 267 页</h1>
    <div class="content">　　
　　弇山堂别集卷二十六
　　

　　●钦定四库全书
　　
　　弇山堂别集卷二十七
　　
　　（明）王世贞 撰
　　
　　○史乗考误八
　　
　　客坐新闻言姚江王伯安守仁成化辛丑状元大宗伯华之主器也弘治己未会试第二人廷试名在二甲第六初授刑部主事后改兵部博学有文好竒古慕神仙正德丁卯大珰刘瑾操弄国柄放弃大臣锄灭言路百僚掩口听命而已伯安上疏言之谪贬贵州驿丞未行寓杭州胜果寺一夕夣使者持书二缄付伯安启之一书沧浪之水清兮可以濯我缨伍员名一画水上覆一舟后题屈平止二字既觉越三日昼见二军校至有旨赐汝溺不可缓窘迫之伯安恳告校曰少间须叟留诗于世以俟命絶乃以纸展几上题一律云学道无成岁月虚天乎至此复何如身曽许国生无补死不忘亲痛有余自信孤忠悬日月岂知余骨塟江鱼百年臣子悲何极日夜潮声泣子胥更有告终词一篇不及録书罢为二校面缚挟至江边投之伯安初入水即得物负之不能沈漂荡凢七昼夜所见如画中伯安惊慌莫知所之舟偶及岸见一老人率四卒来云汝何致此狼狈吾当为汝解缚登岸伯安拜谢因问老人曰此当何处老人曰福建界也伯安告曰愿公护某至彼老人曰此去福建尚逺不能猝达当送君徃广信乃命四卒共徃舁之去如飞不半日已抵广信矣老人复在彼率诣僧寺僧闻其名延款甚恭伯安问僧曰老人在何处请来同坐又谓僧曰我馁甚乞饭少许且嘱先饭四卒僧觅之皆不见询僧自岸至此为程几何僧曰千里曰自辰及午迅速若是信为神佑也食罢僧达郡邑皆馆榖之即移文浙省差人迎候恍惚若夣寐中人谓伯安志慕神仙故堕此福地也伯安今转迁为大鸿胪云考之王公年谱则云先生至钱塘瑾遣人随侦先生度不免乃托言投江以脱之因附商船逰丹山偶遇■〈风贝〉风大作一日夜至闽界比登岸奔山径数十里夜扣一寺求宿僧故不纳趋野庙倚香案卧盖虎穴也夜半虎遶廊大吼不敢入黎明僧意必毙于虎将收其囊见先生方熟睡呼始醒惊曰公非常人也不然得无恙乎邀至寺寺有异人尝识于铁柱宫约二十年相见海上至是出诗有二十年前曽见君今来消息我先闻之句与论出处且将逺遁其人曰汝有亲在万一瑾怒逮尔父诬以北走胡南走粤何以应之因为蓍得明夷遂决策返先生题诗壁间曰险夷原不滞胸中何异浮云过太空夜静海涛三万里月明飞锡下天风因取间道由武夷而归时龙山公官南京吏部尚书从鄱阳徃省十二月返钱塘赴龙场驿据年谱乃门人钱德洪着德洪纯实人也不误而客坐新闻所纪正德洪所谓托言投江之说也当时王公止是救给事中戴铣等初与瑾无深仇何必作此狡狯毋乃权谲纵横之余习乎异人所赠诗后六句予能记之云君将性命轻毫发谁把纲常重昆仑寰海已知夸令德皇天终不丧斯文武夷山下经行处好把椒浆荐夕曛疑亦王公所托言也客坐新闻为沈周作周以正德己巳寿终而王公至正德甲戌始拜南鸿胪卿今云云恐后有好事者増益之亦非沈笔也
　　
　　双溪杂记言王伯安奏刘瑾被挞几死谪龙场驿丞以此名闻天下杨文襄公作王海日公华墓志铭其说亦同而加详考之国史与王文成公年谱行状文集止是救南京给事中戴铣等忤刘瑾下狱杖谪本无所谓劾瑾也夫以杨文襄之在吏部用文成为属王恭襄之在兵部与文成若一人而卤莽乃尔安在其为野史家乗耶
　　
　　余冬序録言正德庚辰有方士者挟巫史之术遨逰江湖人扣以未然事辄召古名仙运乩赋诗以答随所限韵敏若夙构是年秋至呉呉中诸生梁廷用往问答曰吾回道人也君乞白岩诗吾当邀李谪仙同赋用十六韵梁盖留都大司马乔公白岩门下士也其用十六韵诗曰六丁持斧施神工凿开西南万仭之崆峒芙蓉一朶挿天表势压天下羣山雄氷壶倒月色澄彻瑶台倚斗光玲珑百丈虹霓望吞吐八荒风雨瞻空蒙虚室不受一尘染灵光直与银河通乳泉挂（阙）晴雪玊梅悬谷摇春风上有神仙玉虚子凌风出没游太空登虬伐蛟下入海底水晶窟朝真谒帝独歩天上璚瑶宫头角嵯峨自卓立胸襟磥砢谁磨礲忆昔江楼吹铁笛明月一醉三人同迩来一别世间甲子不知数但见几度玉洞桃花红金龟老黄鹤翁各分一席贻此公天然意趣自相合芳称长在尘寰中好将大手整顿乾坤了归来一笑拂云看剑重会沧溟东嘉靖壬午春以吏侍赴召时公位冢宰矣暇日出此卷示春春为之跋曰东坡记在黄时神降汪若谷家自称天人姓李名全为其篆字并询坐中张炳曽识刘苞事以李全之为鬼为仙不可知若疑其所托则汉之和君尤陋世人所见常少所不见常多世外事固非区区耳目能量也坡他日为韩文公碑有幽则为鬼神明则复为人语盖无怪于此理矣吕洞宾之为仙从唐迨宋事迹甚伙尝谒滕宗谅于岳阳称回道人高策为之传近世好事者又梓其诗若干为纯阳子集春未暇考大抵其事迹有宋或亲接其变幻之形南渡暨胜国来或挟术求之辄慿物以应此卷梁生得之邂逅而献于乔公白岩者也诗跌宕不凡字妙有飞动势嘻亦异矣汪家神不闻能诗篆字众莫识东坡且寳爱而生所献乃如此世果有仙能久而不忘者在视听之外耶吾于此乎验矣其赋白岩篇末云云使东坡而闻之其弗信矣乎张炳刘苞事不足言矣秦楚材之积金峰蘓养直之罗浮山所遇所谈皆三生两尘渉恍惚事以春所闻诸记载家如此类未易枚举学士大夫率置疑信间弗论今日自公观之是诗尚可疑坡称范文正公欧阳公皆曰公天人也吾于此质诸鬼神又知世有谪仙存焉何疑回道人赋诗后二年七月二十又七日识按此方士者王姓无锡人余犹及见之一秃瘦老翁也吟百韵可顷刻而就盖借仙鬼售其术耳梁廷用后名宏字裕夫亦余中表戚也二人实相与谬为之以欺白岩公家伯父谈其事极详
　　
　　宪章録列致仕兵部尚书刘大夏卒于正德六年按大夏以五年自甘肃赦还十二年始卒耳
　　
　　宪章録于十四年七月内谓逮吏书陆完太监萧敬及秦用卢明钱宁臧贤俱下狱籍其家以交通宸濠也唯萧敬罚银二万两仍掌司礼监而下始云王守仁起义兵讨宸濠云云八月上亲征按十四年七月十二日濠反书闻诏令总督军务威武大将军总兵官后军都督府太师镇国公朱寿亲统各镇边兵征剿安边伯朱泰挂威武副将军印领兵为前哨趋南京左都督朱晖挂平贼将军印太监张忠监督军务趋江西以太监张永平虏伯朱彬提督赞画机务彬仍督军门官校办事而留东厂太监张鋭锦衣卫掌卫左都督朱宁于京师宁宠已衰惧通濠事泄固求从行八月癸未上发京师传旨令宁量带官校从行不妨原任十月辛未至临清留宁董皇店役十一月丁巳朱彬发宁逆谋命羁管于临清密遣人系其家属十五年正月戊午太监毕眞刘琅刘璟都指挥廖鹏齐佐王凖都督同知王瓛等下锦衣狱真琅璟以通濠鹏瓛宁党也佐凖宁壻也十五年十一月至通州庚申始执陆完赴行在复执太监商忠杜裕少监卢明秦用赵秀等下锦衣狱辛酉命司礼监太监萧敬李英闲住俱以交通逆濠为太监张永所发也宁等事发后先一岁有半而今并于十四年七月又萧敬原无下狱其罚银二万两在世宗初而复用掌印亦其时也
　　
　　史于王文成洪都之功所以剪抑之者不遗余力谓文成勘事福建以宸濠生日将届趋道南昌贺之至丰城遇知县顾汝以变告守仁大骇弃官舟取小艇遁还赣文定以卒三百迓于峡江至吉安留讨贼守仁初不许既而深然其言乃下令各郡邑谕以大义（阙）其宸濠既出南昌守仁乃与文定等顺流而下文定为前锋趋广润门夜已三鼓炮击守门者骇散遂入城城中民闻守仁将至皆喜共登髙望之而守仁等不知以为守备坚固方惧弗克兵既环城閴无人声相顾莫敢先登无何闻城中介马呼噪声知文定已入乃竞梯絙而上诸兵皆乌合素无纪律而大帽华林诸寨降贼号新民者亦在行贪功纵杀居民徃往死于床箦有阖门无噍类者天晓诸门洞开守仁始按辔整队而入死者已数万人数日间积尸横路鸡犬不鸣拱樤等千余人已就缚守仁复捜捕逆党日僇数百人军士因纵掠郡王将军仪宾邸第以及富室无不被害濠府中蓄积甚富亦多已失宫人闻兵入惶惧纵火自焚或相率盛服而缢一室中有至数人者臭达于外所存惟羸病数十人而已始南昌苦于宸濠之暴至是复遭荼毒皆归怨于守仁之不能禁戢云及叙樵舍之功第言郑献脱归告文定言状文定径前薄其营不利还至黄家渡新民刘文礼殪其骁将乗胜迫之遂捷次日文定以火攻复大破之而一字不及文成至其传刘养正则云少有词藻诡谈性理以要名誉士夫多为所欺王守仁尤重之曰此吾道学友也正德十年养正赴濠聘一见许以可为汤武又语及陈桥之变意甚相得然后自掩饰有庠生康昭者语中其机养正密致书于濠左右计杀之守仁在南赣尤为濠所慕馈遗相属于道尝贻书陆完谓可任江西巡抚者惟守仁与梁宸耳守仁又尝遣其门生湖广举人季元亨者游说濠时人莫知其故是岁濠生日守仁假公便先期约养正徃贺会于吉安舟次剧谈至夜半养正先去遂从逆濠自出南浦驿迎入府拜为军师日夕望守仁至遣人于生米观候之而守仁至丰城闻变即返濠实不虞守仁之见图也养正既擒后犹兾守仁活之守仁畏其口逼令引决传首至京妻子没为奴比守仁自南昌还其母丧暴露使人塟之且祭以文曰君臣之义不得私于其身朋友之情尚可申于其母有儒生上书辩论君臣朋友本无二理守仁为之媿屈元亨寻为太监张永捕获械至京亦死狱中据史所记言之则王文成不惟不当封而且有大罪三所谓不当封者其战功皆出伍文定所谓三大罪者预通逆濠一也纵杀平人二也事后犹庇逆党刘养正三也然逆濠与养正居平以文成在上流拥精兵建大勲有才术以甘言结纳或有之而文成亦据抚臣徃还之常礼为报耳使预其谋何以径归吉安伍公虽进言起义兵杀身灭族之事亦须文成有以自决前后进兵区画调度顷刻百发岂披坚执鋭者比而一字不及文成岂理也夫进兵攻南昌不能无少杀掠而军令下则已定矣其后如徐少师郑端简薛应旗诸公皆履其地得其详故始为之暴白而未有摘抉一时握管之心事者盖实録之始为总裁者杨文忠继之者费文宪而以副总裁专任者董文简也杨公与王恭襄郄甚着不解恭襄虽阴谲然能识文成而独任之以故于前后平贼及擒濠之疏皆归德于兵部以为发纵指示之力而一字不及内阁其为杨公辈切齿非旦夕矣江彬许泰张忠軰既耻大功为文成所先必肆加罗织之语而忌功之辈从而附和之文宪在文成抚绥之地与逆濠忤被祸中外之臣皆屡荐而起之而文成亦未有一疏相及费当亦不释然也董公最名忮毒于乡里如王鉴之辈巧诋不遗余力既又内忌文成之功而外欲以媚杨费作此诬史将谁欺乎后文成之天定复爵赠谥而董受不根之谤至彻圣聪未必非鬼责也若养正之母瘗之可耳祭而重以文不可也兾元亨非季元亨其人长者嘉靖初从昭雪
　　
　　四年江西按察使陆完升右佥都御史巡抚宣府踰二月始至京吏部奏其迟慢乃令试佥都御史待有绩効以闻又进士阎钦石柱刘洙潘埙赖鳯与行人推官俱选给事中吏科都给事中李宪言其太骤请与试职从之史既具其事而言瑾之变乱成法然不知其为成法也洪武中有署及试尚书侍郎都御史宣德中尚行之如魏源以按察副使试刑左侍复出为山西布政是也仁宗监国选给事中其自监生者四人皆试职后人不识典故止知有试御史耳第试职皆原品颇卑不食新俸以别而陆自按察使迁品故髙俸将何从耶
　　
　　野史谓呉公廷举乞休疏引张忠定咏语独恨太平无一事江南闲杀老尚书语上以其怨望斥之归忠定在当时已有纳忠者改恨为幸矣惜乎呉公不之知也考之呉公再疏实谓幸得太平无一事江南闲杀老尚书乃知野史之误又引白居易诗月俸百千官二品朝廷顾我作闲人及用呜呼字上以廷举怨望侮慢无人臣礼勒令致仕此岂告君之体乎致仕亦幸矣
　　
　　西樵野记言吾郡中蒋阁老冕歴仕三朝而始告归田里朝廷慕其贤使使三聘之不至睿制诗一阕颂云闻说江南一老牛征书聘下已三秋主人有甚相亏汝几度加鞭不转头冕稽首俯伏以对诗云老牛用力已多年领破皮穿只爱眠犂耙已休春雨足主人何用苦加鞭终不就若此忠义具见之矣按蒋阁老冕全州人嘉靖三年以议礼不合而乞致仕岂有三聘之说且此二诗三家村社人所不语而笔之于书抑何俚鄙无识也
　　
　　近峰闻畧言正德间都御史彭公泽尝与言官论朱宁忿曰吾恨不手刄此奴有白于大司马王公琼者王以语宁且曰为君致彼君私察之于是匿宁屏后致彭过王激怒之彭复大骂宁乃衔之即传旨罢彭官而意未已也使卫校至其家察得其教兵官调用边军事令言官劾之坐彭擅调军官公卿廷议籍其家众皆秉笔署名惟礼书毛公澄为之称寃时陆太宰完称病不出明日出亦从王议毛复大呼于朝幸得免时科道有敢言者即传旨谪任未几宁败王与陆皆以宸濠党编籍嘉靖初诏起彭公兵部尚书云按是时朱宁声势与人主并岂有屏人而匿兵部尚书密室理彭公固莽亦岂有全然不觉理闻之前辈盖宁使所亲信至琼所而彭公偶至因留之饮挑之使骂也彭公后自西勘哈密事还引疾乞致仕其后王以哈密处置失宜叅置彭重罪毛公实尝解之然宁实未尝令卫校至其家察得教兵官调用边军事令言官劾之也
　　
　　史言命锦衣卫正千戸孙堪许玚俱填注见任管事例荫叙军职不得管事上念其先臣孙燧许逵临难死忠大节表着故特从兵部之请所谓荫叙者谓初任也王忠肃翱之子锦衣副千戸竚余肃敏子俊之子锦衣百戸寘何尝不升指挥理卫事耶
　　
　　余尝于巵言记高苏门叔嗣与陈友谅同支干其为湖广按察使又与友谅彭湖之岁同欝欝不乐而卒盖故人王允宁呉峻伯云得之前軰的然者及后考之信史殊不然友谅以癸卯死于彭湖年四十四当是元延佑庚申生而叔嗣则以弘治辛酉生以嘉靖己亥卒年三十九盖无一同者因更定之且志一时之误
　　
　　交事纪闻纪世宗御制送毛伯温南征诗大将南征胆气豪腰悬秋水雁翎刀风吹金鼓山河动电闪旌旗日月高天上麒麟原有种穴中蝼蚁莫能逃太平颁诏回辕日亲与将军脱战袍损斋备忘録则太祖送总兵杨文征蛮诗也雁翎刀曰吕虔刀末云大标铜柱归来日庭院春深庆百劳备忘録作于弘治中交事纪闻之附会不言可知然太祖制集无之又见宋时一小说云是哲宗送大将征夷则其来乆矣然哲宗事亦不足信盖野人之谈三变矣
　　
　　有刻名臣言行録者于南京兵部尚书原杰下误书襄敏公三字而杨豫孙所编谥纂亦因之余至郧阳访公遗绩且考国史及内阁赐谥底本公与右都御史顾公佐尚无谥因为题请一时喧传谓原公已有谥而余为复奏山西二大老亦谓见其祠额已有之矣余闻颇不平而众口一辞无如之何后礼部为查原籍果未请谥特复题会有一二抵牾报寝然后余之奏始不为无稽而言行録及谥纂之误方订
　　
　　余尝有疏以卫所千百戸等官有声迹及武举次补者不为指挥等官而竟擢守备把总兵部惜之徃往不肯径推其推者不免躐等而不推者至于终身淹滞但以指挥同知佥事系功升官欲比照都指挥体綂行事例遇考选军政掌印屯操俟其更有成绩方推守备等官兵部甚然其说而以无例难之覆疏许候有荐者径升指挥佥事而言官劾余不谙事体此可笑也都指挥之体綂行事即指挥体统行事例也弘治六年广西副总兵都指挥同知郭鋐奏职当钤辖三司而官止都指挥则皆颉颃未便欲稍进一秩以便行事有旨郭鋐既为副总兵直令以都督体统行事候有功另议夫都督可以体统行事而指挥独不可乎
　　
　　史于嘉靖六年正月内记上阅宋儒着南剑州尤溪县学明堂记有述一篇云今世降理微人欲炽盛无怪彼之附和但可惜者师生兄弟朋友或一气而分或交以为友亦有不同焉少师杨一清为乔宇之师宇受学于一清有年矣一旦被势利所逼则师之言不从矣桂华为少保桂蕚之兄则弟不亲矣湛若水为尚书方献夫之友则友而疎矣吁信势利夺人之速可垂世戒辅臣杨一清因言宇不听臣言若水背献夫论诚然若桂华能持正论且闻蕚之学多自其兄发之未必尽非也上报曰朕阅大典有得而述因叹兄弟邪正异途桂华桂蕚之如此方鹏方鳯之如彼吁嗟之余扬抑不平近日多事未暇检读依卿言朕将原稿更之按方鹏在南吏部时尝一言许张璁议礼而鳯则同台疏劾璁蕚等故云尔然六年正月内桂蕚尚为詹事不当称少保方献夫尚为少詹事不当称尚书又其时大典尚未完当是七年终八年初蕚献夫加官后御札不应置于此月也七年史言上降手勅礼部尚书兼文渊阁大学士张璁吏部尚书兼翰林院学士桂蕚俱太子太保璁蕚疏上皆优诏答之而更加璁少保兼太子太保误也初上以岁暮祫祭见璁蕚班在新除太子太保团营尚书李承勋下故特加宫保而璁以前星未耀不敢虚居是官请俟异日上故特加少保无兼官见行状志铭及进明伦大典表俱可证
　　
　　致仕少保左都御史陈金卒赐祭葬如例史言其有干局扬歴中外四十余年及卒家无余赀士论高之按陈公平江西冦不饬士卒为土人害正史野史读之蒿目陈公楚之应城人也恐其时不能不少曲南史之笔耳又赠太保谥（阙）而今亦遗之
　　
　　致仕少傅大学士谢迁卒史称其学术纯正有大臣风节而谓正德初年权奸擅政迁以顾命大臣不能艰贞济难捐躯殉国按谢公虽受顾命其时第三相也力岂能独掊八虎之首而击之且正以与刘文靖同心持议乞身之后削官籍赐祸几不测而责其不能济难捐躯何也唯八十再相属时移事改不克有所建白而归畧为蛇足耳而史却讳之何以予夺之舛若此
　　
　　徐左使学谟撰楚通志王廷陈传谓廷陈为翰林院庻吉士以好讥评人长短出为吏科给事中会毅皇帝南狩业以言激修撰舒芬庶吉士汪应轸上书阻谏大学士石珤止之曰脱祸不测莫汝庇也廷陈乃旦赋乌母謡大署玉堂之壁语侵政府由是风吏部又出为裕州守此处殊误盖当正德十四年散馆前而廷陈与同馆汪应轸曹嘉江晖马汝骥上疏剀切留中至是晖汝骥留而廷陈应轸嘉出授官迨吏部拟晖汝骥编修廷陈吏科应轸礼科俱给事中嘉御史有旨各依甲次补外至嘉靖初各复官而廷陈坐法革为民后以言事例凖致仕今谓廷陈已授给事中而激修撰舒芬等云云又出为裕州守且其时石公以礼侍学士掌院司教育非大学士也又谓肃皇帝登极访罗遗佚巡抚都御史顾璘以廷陈名荐不果用亦误嘉靖十八年璘聘廷陈修承天志而荐之为科中所驳故仅赐银币耳肃皇登极之际廷陈方坐事顾公尚为台州守
　　
　　杨康惠公志学名臣也叙其事甚略至谓入为戸部侍郎迁尚书扈从圣驾大狩兴都督饷免租民蒙其泽盖公以嘉靖十七年起废为刑部左侍郎进尚书十八年以刑部尚书从驾耳是时戸部尚书为李廷相亦从驾而治饷者袁侍郎宗儒与公殊不相渉
　　
　　八年大学士杨一清当撰五年丙戌进士题名记谓此记虽礼部题请命翰林院撰文然未尝奉旨专命何年而各年碑石并书臣某奉勅撰其文又未尝经御览揆之事体似有未安臣今谨上文稿伏乞少运睿思改发礼部仍行翰林院拟定制勅房官一员书写刻石上允之遂着为例据此则前是焦芳之撰戊辰记阿附权奸改更制度既非奉钦依者徐文华之疏请更撰又何难也
　　
　　史于叙王恭襄公琼由副都御史升戸部侍郎而不言其转吏部右侍郎及改南京则失之略谓加太子少保秩满加太子太保寻加少傅太子太傅一品秩满加少师太子太师则大误自太子少保加少保兼太子太保则以山西边功也加少傅则以两广功也加少师则以应州功也原无先加太子太保及以满考推恩且称许亦过情
　　
　　十六年荫顺天府丞周玺子襄为国子生玺故以都给事中论劾逆瑾及党恶锦衣卫指挥杨玊遂为诬害杖死上登极已赐祭旌其忠至是其子陈乞恩荫故有是命考之武録则玺以府丞时文移与勘事锦衣指挥佥事杨玊抗为所叅劾瑾怒而杖之致死也当时复据其子疏而予之荫史复据部覆而书之可谓幸矣
　　
　　三十一年给事中袁洪愈劾翰林院检讨梁绍儒吏部文选司郎中白璧调绍儒外任下璧于镇抚司拷问有迹乃罢为民按璧止是降边方杂职寻迁布政司叅议以三十四年山西地震压死今云为民误也
　　
　　史于仇鸾败事曲得其情而亦使之心伏所载大学士徐某密疏鸾通虏误国状上览之大惊考之徐公奏云鸾疾非旦夕可愈防秋方急皇上早赐断处庶免误事又云祖宗时京边之兵未有统于一将者且战守异术人鲜全方若分其事权择长而使则目前既足有济日后亦可无虞盖其时鸾疾虽甚势尚薫灼上意尚未可测寻徐公此疏可谓婉而当矣而通虏误国之状实未遽详指也余曾见徐公言上报札吾非不知鸾但欲甚其所为耳至夕而将印收矣又分宜闻有徐公疏恨不先之绕床走十余匝不能寝
　　
　　史于四十年二月壬午云改少保太子太保工部尚书欧阳必进为都察院左都御史不言其辞与不允也按欧阳与首辅严为密戚既以督工累加至少保志已满而畏工部艰而繁欲避之时吏部呉亦严密戚也合而推欧阳上知其意弗悦也例当有辞疏疏既上而吏部别有会推官疏先已具欧阳名上于辞疏忽批云欧阳必进已之任了如何又辞欧阳局蹐甚而谋之严教以之任不复谢上亦无如之何矣仅一月而吏部呉勒致仕礼部尚书亦缺俱当推补而左侍郎袁公为上眷倚甚旦夕且得礼部而以署部事例先会官推呉缺而后可及礼部袁公与右侍郎冯公率郎中以下入直所叩之严严翘须曰年资官位孰有先欧阳必进者其与吏部表里孰有如都察院者又何问为时中外皆知欧阳为上所厌恶推之则必取忤而又不敢违乃相率诣次相徐公所谋之亦不能决已而严子世蕃亦至直再使人趣袁公以下徃会议方窘甚忽中使传旨云袁炜升礼部尚书加太子少保兼官若故袁公喜而揖冯公曰别公去具辞草耳公善为谋于是冯公泪承睫而言袁公上所眷即忤旨必无他其罪我去我若孤鶵腐鼠耳郎以下皆失色及见严果不敢抗次早会推以欧阳名居首上大怒掷之地严乃上密启谓欧阳必进果臣儿女亲而为人长者其资簿宦秩俱在六卿前臣老矣恃此人得政而快上不获已取疏以朱笔点用欧阳字笔重而朱湿觉透无存者盖不乆而竟逐之严却不能救也此时新蔡张助甫为文选员外郎身履其事与余细述之吐舌曰严乃与人主争强王介甫不足道也史于此等事殊简略
　　
　　史言三月己亥令吏部尚书呉鹏致仕礼部尚书呉山冠带闲住吏部左侍郎袁炜为礼部尚书加太子少保兼官如故戊寅改少保太子太保都察院左都御史欧阳必进为吏部尚书亦不具辞与否与所以至十月戊寅故南京兵部尚书湛若水卒其家为请赠部覆许之上曰若水伪学乱正此奏浮词夸誉责对状夺欧阳少保太子太保止为尚书十一月庚子南京吏部尚书缺会推太子少保掌詹事府郭朴上以文选诸臣不宜擅推责诸臣且谓欧阳性固勤慎自连转以后百凡专肆大失大臣体姑着致仕而用郭公代之
　　
　　史于陆武惠炳传称己亥上南幸承天至卫辉行宫夜火侍卫仓卒无在者独炳身负上出于火上识其姓名即拜都指挥使累升至今职及考华亭公所撰墓志于炳事甚详却一字不之及岂公于其时有所讳耶纵讳之何不略言从南狩时効勤劳与迁转乃至并扈从俱畧之也志称炳以戊戌管卫事冬转实授指挥使加俸及服色一级甲辰冬署卫印获子杀母者升都指挥同知则己亥之扈从与归而拜都指挥使皆误也史言炳任豪恶吏为爪牙多任耳目铢两之奸悉知之富民有过者即搒掠文致成狱没其赀产所夷灭不可胜道累赀至巨万豪侈自奉营别宅十余所皆崇丽分署姬妾纨绮宝玩所在充牣供张不移而具时游处其间东西惟意又置良田宅于四方若扬州嘉兴南昌承天等处皆有庄店声势震天下可谓实録独其阴操吏兵二部权毎文武大选岳牧进退时时与之而给事御史翰林吏部多有出其门下者始与严氏石交晚而移向间隙已成彼此各俟间而发此皆未之及也
　　
　　穆庙録载三年十二月庚申起少傅兼太子太傅吏部尚书武英殿大学士髙拱以原官不妨阁务兼掌吏部事余是时亲覩邸报髙拱以原官掌管吏部事并无所谓不妨阁务兼掌字西以故不遣行人不赍勅而吏部仅以咨移兵部遣一指挥徃髙拱颇不乐至次年二月到任朦胧与阁务而与掌都察院大学士赵贞吉俱免奏事承旨始眞为阁臣矣録殊不实盖王元驭所撰尝与余争以为实兼不自知其误也
　　
　　穆庙録于万镗赠太子太保下云镗以论赵文华进百花仙酒忤旨为民误也镗以合前官任及道里月日考九年满为文华所讦未尝论百花仙酒也又谓陶仲文请急归里朱隆禧邀至家饮厚赂之而以方药上闻亦误也陶由河南取道至麻城去昆山千余里而逺朱虽因之进香布实无縁邀至家
　　
　　徐宗伯氷厅札记载王金事谓赵文华视师归上爱幸之既倾李太宰旦夕希入阁分宜父子即昵文华然以非故事意颇难之乃自以王金所酿仙酒进曰饮之可长年臣师嵩所经验也上以问分宜诧曰文华安得轻躁如此倘上服之不效谁坐欺罔乃宛转复奏曰臣平生不近药饵而有狗马之年诚不知其所以然也上喜其酒于宫中数饮之竟不责问文华而王金自此数以姓名通于上前亦时时密进丹方文华恃宠骄肆益甚上遣内使至文华宅有所赍赉文华适被酒对内使不能拜起还奏之上怒其不敬寻有旨勒归而王金入为御医矣此事虽仿佛而先后不甚合余于壬子年在燕中知进仙酒事百花仙酒者酿蜜为之味纯甘而薄以蜜采百花故托曰百花仙酒时文华尚为通政使得之乡人亦非王金也而辄进之上曰臣师嵩服之而寿上以问分宜分宜怒其不先白已也以恶言诋之而次日召文华至直所责而詈焉其声达于外华亭余姚二相乃过分宜所见文华方跪泣而分宜詈不已二相为之宛转以解后分宜罢直九卿进谒独令从吏扶文华而出之文华迫乃重赂分宜夫人使置耳室俟分宜入内小饮令文华出拜谢乃解最后文华以大司空南征归得幸加少保分宜因荐其文学当入直上弗应也而文华益骄待中贵人不以礼尝有所进方士药且尽而上索之急惧答曰此皆受之文华臣但修合耳上使小珰从文华所索之文华不应珰曰公不忧上怒耶文华傲然曰上怒宁杀我珰还以其语告上俯首曰真谓我不能杀汝而西苑方造新阁促工文华复应之缓上一日登髙望西长安街有高甍问曰谁氏第也一珰曰赵尚书新宅也一珰曰工部木半作文华宅渠亦何暇为上新阁上益恨之自是逐文华矣前事余所亲见后事乃徐少师言之甚详
　　
　　又言谈相者中书官也带衔工部侍郎赐飞鱼服色以母丧请假归竟不葬母乃日挟妓女衣飞鱼服放浪西湖上又恃宠凌蔑有司为御史所奏上怒逮至京师斩之按相之初归赐驰驿给半歳假相归骄侈宴佚挟持郡邑然颇漏分宜父子纳贿事分宜闻而怒之假将满比上至呉门而传有倭警徘徊一月余始发其官舟尾为舟人所供一小神像时呼谈侍郎与语相怪之抵淮饮于漕宪归入舟而跌伤左臂乃具实上闻请移假上怒切责俟至京听该科叅究相驰之京自意当降秩供事而已叅疏上逮付刑部无以罪也使郎探之分宜子答曰上怒甚必拟死而后惬乃坐以比附弃毁制书律斩报可明年冬遂同张司马等弃市
　　
　　偶有致徐文贞公传者似非其家所请中间虽见叙赞而中多风刺且踈脱盭妄之语徃往有之乃嘐然自谓惇史毋乃非当且乖忠厚之道乎哉聊为析之一谓公雅意在本朝介相国夏言客引入内会皇太子出阁选官属改洗马云云所云客者必御医顾定芳也顾为陆文裕公表弟而相国其门生以是称相知然公之缔姻实在洗马后及世庙南幸立皇太子备宫僚非出阁也内阁前后荐辟多私人为给事御史所纠劾上特委吏部推举时许文简公讃虚心博访所举霍韬吕柟邹守益薛蕙任瀚黄佐及公等皆天下知名士上斥蕙不用余俱召入夏公大不怿而无如之何今谓公为相国所用何大谬也又谓公欲以阴计挠嵩权其宠固无间也会上所居西苑永寿宫灾徙居玉熈殿隘甚嵩持众议请上还大内上念大内诸帝所升遐地而方兾至殊庭欲高世比德于九皇则永寿宅新庶几可以通天候神非徒恃九阍为重威也甚不怿嵩请公揣知微旨则请任永寿工上大悦遂移嵩宠与公矣公请以子璠阅视仅百日而工就上徙居焉更名曰万寿进公少师而璠亦超拜太常少卿此语似是而实不然盖永寿既灾公卿大臣皆欲上还大内而不敢嵩故测上之不欲归大内也因请幸南内上不怿谓南内故英宗皇帝居之是且欲幽我以属公公度不可已始请以三殿大工之余木而趣治之以百日为期且请身与工部臣雷礼计之百日而工果就上以是益重公其命尚寳丞璠兼工部主事与工程亦上意也非公请也今曰公欲以阴计挠嵩权云云毋乃过于刻薄乎即公有之王沂公之逐丁谓用权以济正亦无不可者而何烦其指抉也
　　
　　文贞公当柄政之始榜于坐曰以威福还主上以政务还诸司以用舍刑赏还公论其言甚美而山斋语録乃条讥之以为世庙之英明威福岂下移者分宜特借威福以行其私耳今曰以威福还主上则皆据之于臣而今还之于君也是于己为美称而于君顾掩其明圣嗟乎此语何其险而巧中也彼不覩分宜父子窃威福之久天下知其子而不知有父知其父而不知有君非一日矣文贞之语诚欲释君之疑而开众之惑也政务还诸司使诸司得举其职耳以用舍赏罚还公论欲使公论得伸耳岂谓漫然模棱一无所可否耶今谓其欲取人心而昧大体不知其何说也噫使此语在分宜时分宜必不至败使此语在江陵时江陵必不至覆大抵后进刻薄中伤前軰知有快其口而不知有天理人心类如此
　　
　　弇山堂别集卷二十七
　　
　　●钦定四库全书
　　
　　弇山堂别集卷二十八
　　
　　（明）王世贞 撰
　　
　　○史乗考误九
　　
　　三年北征以徐魏公为正虏大将军常鄂公为左副将军鄂公卒李曹公代之冯宋公为右副将军邓卫公为左副副将军汤信公为右副副将军见实録甚明而邓汤二公神道碑俱称副将军盖不解副副将军为何语也冯公时尚名宗异
　　
　　杨文贞撰朱东平墓志征安南命王总兵佩征夷大将军印印文实征夷将军也实録制勅俱可查
　　
　　史官叙传固以简严为体然至杨文定之作文贞神道碑此甚不可晓如公翊辅谟猷见于三朝圣谕録其可载者甚多而救止袭赵一事功德甚伟今仅含糊二语而于他事一无所及乃至一主考乡试两主会试及宣皇续赐铭记俱遗之文贞于杨文敏居恒不甚合而碑自此以下三卷皆考家乗误事详悉无遗乃知二公之用意厚薄不伦如此公以礼部左侍郎兼华盖殿大学士加少保无兼官踰月而进兼兵部尚书今曰升少保兵部尚书亦非实録大抵文定自诧简严没人善如此数不可枚纪
　　
　　解学士年谱所载应制诸诗皆鄙俚之甚其为中书科庶吉士虽时时在左右然当时宫阃之禁甚严岂有宫人侍侧命赋诗理且所谓贵妃逝翰林儒臣徃举哀上以一白纸付公命读祭文众俯伏皆惊公遂对纸口读曰巫山一片云庾岭一团雪洛阳一枝花瑶台一轮月岂期云散雪消花残月缺宋小说载杨文公亿事盖吊辽中宫而忘撰文临岐口占以授之耳有宋板书可据吾尚谓其滑稽非立言体以为不实今以归学士甚无谓也于太宗朝又有西域贡商羊独脚鸟以问公公对曰臣能识之乃语来使曰此鸟名商羊左肋下有肉鼓右肋下有肉钟发鼓则舞撞钟则鸣上试之果然问出何书曰幼看藏经故识此鸟按商羊乃夫子对齐事藏经则无之且永乐中外域进贡一物史皆备书之岂有进异鸟而独遗者如此语大似徽州人作戏剧传竒话又谓公下锦衣狱十三年正月十三日大雪早朝上顾诸大臣言曰此尚觉寒边塞外岂无失所者乎诸大臣乘间奏曰岂唯边塞虽陛下几席之近或有之上问为谁曰犯人解缙上闻恻然太息曰这厮还在狱未释乎遂罢朝诸大臣退即赴狱中以上悔意告公出上所面命楷书观音金刚经传观而别翌日早朝钦天监奏昨夜文星坠上愕然疑骇乆之既而命中使召公于狱一时在狱亲属皆悞危之托病剧对中使遽以闻上叹曰解缙惜福薄矣俄而锦衣卫官奏公病卒上对羣臣悼惜嗟叹不已当时管膳者多贻怒而肆诛焉按此恐非实録太宗威严叵测诸大臣岂敢遽以公奏而上意惜之诸大臣且以其说闻公矣次日之召胡为而遽以疾对且致死也锦衣奏病卒后上既悼惜嗟叹不已胡为而子祯亮侄祯期与公之妻妾谪辽东三万鐡岭卫房族解乌仔十八房亦皆逺戍耶考之野史乃锦衣帅纪纲上囚籍上见公姓名而怒曰缙犹不死耶纲退而与缙对泣沃以烧酒埋雪中立死此语近是
　　
　　程学士敏政作其故宗人长史道传谓髙皇帝上宾从辽王渡海南还辛巳进左长史明年从之国荆州公悉心辅导王敬礼之府中有卫士纪纲者用诇事得幸公毎召而笞责之会文皇帝举兵靖难遣人至荆州公草封事上之凢数千言文皇帝既正大统纪纲者亦以入贺留侍歴官锦衣卫指挥使被顾问因乗间及封事遂有诏械公诣京师杀之簿録其家按辽王渡海至京推戴后以壬午九月奏谓辽地荒逺请徙国荆州诏从之是时文皇即大位久矣乃谓文皇帝举兵靖难遣人至荆州公草封事上之不亦误乎又纪纲者山东临邑书生也谓为辽府护卫公毎召而笞责之不又误乎然则道之有忤于燕或佐辽时有之而不于荆州也
　　
</div>
    <div class="pagination">
<a href="弇山堂别集_page41.html">上一页</a><span>...</span><a href="弇山堂别集_page37.html">37</a><a href="弇山堂别集_page38.html">38</a><a href="弇山堂别集_page39.html">39</a><a href="弇山堂别集_page40.html">40</a><a href="弇山堂别集_page41.html">41</a><span class="current-page">42</span><a href="弇山堂别集_page43.html">43</a><a href="弇山堂别集_page44.html">44</a><a href="弇山堂别集_page45.html">45</a><a href="弇山堂别集_page46.html">46</a><a href="弇山堂别集_page47.html">47</a><span>...</span><a href="弇山堂别集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
