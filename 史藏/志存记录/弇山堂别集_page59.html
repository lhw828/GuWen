<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 59 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 59 页/共 267 页</h1>
    <div class="content">　　
　　徳庆侯廖永忠直隶巢县人楚国公永安弟巢湖归附洪武三年以中书省平章政事兼同知詹事院事平楚浙闽广功多封阶勲号袭如延安职如故禄千五百石四年以征西左副将军平蜀功多七年増禄千石八年坐奢僭僇死秘之子权嗣十七年薨党事发国除
　　
　　南安侯俞通源直隶巢县人赠虢国公通海弟巢湖归附洪武三年以江淮行中书省平章政事从平闽楚等功多封阶勲号袭同延安职如故禄千五百石七年加千石二十二年薨党事发子祖从诛不得嗣
　　
　　广徳侯华髙直隶和州人巢湖归附洪武三年以湖广行中书省平章政事从平江淮功封阶勲号袭同延安职如故禄六百石四年薨无子国除
　　
　　营阳侯杨璟直隶合肥人巢湖归附洪武三年以湖广等处行中书省平章政事从平中原功多封阶勲号袭同延安职如故禄千五百石七年増千石十五年薨子通嗣二十年坐法失侯为普定卫指挥使
　　
　　蕲春侯康铎湖广蕲州人故大都督府同知兼太子左率府使赠推忠翊运宣力懐逺功臣光禄大夫柱国蕲国公茂才之子以父战功封阶勲号袭如延安禄千五百石七年増千石十五年南征薨于军子渊嗣坐法失侯
　　
　　永嘉侯朱亮祖直隶六安人为元将被获赦不诛洪武三年以浙江行省参知政事累战功封阶勲号袭如延安禄千五百石七年増千石十三年自广东召还杖死子暹以府军卫指挥使坐法同杖死国除
　　
　　颍川侯傅友徳见国公表
　　
　　临川侯胡美湖广汉沔人初名廷瑞以避髙帝字改伪汉陈友谅丞相举南昌降附洪武三年以中书平章政事兼同知詹事院亊累平南功封豫章侯阶勲号袭如延安职如故禄千五百石七年加千石十三年复以犯帝字讳改封二十六年坐蓝党论死国除
　　
　　东平侯韩政河南睢州人吴元年降附洪武三年以山东行中书省平章政事累战功封阶勲号袭如延安职如故禄千五百石七年加千石二十六年坐蓝党论死国除
　　
　　宜春侯黄彬不详其里辛丑降附洪武三年以江西行中书省参知政事累战功封阶勲号袭如延安禄九百石七年加千六百石十七年薨追论奸党国除
　　
　　宣宁侯曹良臣直隶安丰人壬寅率众降附洪武三年以山西行中书省平章政事累战功封阶勲号袭如延安职如故禄九百石五年北征战殁子泰嗣薨无子国除
　　
　　汝南侯梅思祖河南归徳人洪武三年以浙江行中书省右丞累战功封阶勲号袭如延安禄九百石七年加一千六百石十五年薨子义不得嗣以指挥累迁辽东都指挥使
　　
　　河南侯陆聚不知何许人仕元为同知枢密院事举徐邳二州降附洪武三年以山东行省参政累战功封阶勲号袭如延安禄九百石七年加一千六百石十三年薨无子国除
　　
　　永城侯薛显直隶沛县人自盱眙归附洪武三年为江淮行省右丞累北征功封阶勲号袭如延安禄千五百石以拉杀人谪海南削禄三分之一四年召还七年加千石二十年薨二十六年追论蓝党除
　　
　　东胜侯汪兴祖直隶巢县人初为张徳胜义子冒其姓后复洪武三年以大都督府同知从平中原功封禄千五百石有过不给劵六年征蜀战殁还其封无子国除西平侯沐英直隶定逺人初以义子赐姓名朱文英后复洪武十年以大都督府同知讨西畨功封禄二千五百石是时除特进荣禄阶勲柱国号袭同洪武三年功臣例镇守云南二十五年薨子春嗣三十一年薨弟晟嗣见国公表
　　
　　安庆侯仇成直隶含山人洪武十二年以大都督府佥事从破西畨积旧功封勲号同西平禄二千石流爵子孙为指挥使十七年从平云南加禄五百石世袭二十三年薨子泰嗣后絶
　　
　　永昌侯蓝玉见国公表
　　
　　永平侯谢成直隶濠州人洪武十二年以大都督府佥事从平西畨功封勲号同安庆侯禄二千石二十七年坐法下狱死
　　
　　鳯翔侯张龙直隶濠州人洪武十二年以大都督府佥事从平西畨功封勲号同安庆侯禄二千石十七年从平云南加禄五百石世袭三十年薨
　　
　　安陆侯吴复直隶合肥人洪武十二年以大都督府佥事从平西番封勲号同安庆侯禄二千石流爵十六年从平云南加禄五百石世袭薨子杰嗣三十一年坐法失侯为南宁卫指挥
　　
　　景川侯曹震不知何许人洪武十二年以大都督府佥事从平西畨功封勲号同安庆侯禄二千石二十六年坐蓝党论死国除
　　
　　宣徳侯金朝兴直隶巢县人洪武十二年以大都督府佥事从平西畨功封勲号同十五年从平云南加禄五百石予世袭薨子镇不得侯为平埧卫指挥
　　
　　懐逺侯曹兴不知何许人洪武十二年以大都督府佥事从平西畨功封勲号同二十六年坐蓝党论死国除
　　
　　靖宁侯叶升直隶合肥人洪武十二年以大都督府佥事从平西畨功封勲号同禄二千石流爵后以数平峒冦受上赏二十四年追论胡党论死除
　　
　　会宁侯张温不知何许人初以指挥守兰州有声洪武十二年以大都督府佥事从平西畨功封勲号同禄二千石流爵二十六年坐蓝党论死国除
　　
　　雄武侯周武不知何许人洪武十二年以大都督府佥事从平西畨功封勲号同禄二千石流爵二十三年薨子兴袭龙江右卫指挥同知
　　
　　定逺侯王弼直隶定逺人洪武十二年以大都督佥事从平西畨功封勲号同禄二千石流爵十七年从平云南加禄五百石予世袭二十一年破北虏功多受上赏二十七年坐蓝党不食死国除
　　
　　崇山侯李新直隶濠州人从起义洪武九年为大都督府佥事以营孝陵功封勲号如定逺禄一千五百石流爵
　　
　　武定侯郭英直隶濠州人巩昌侯子兴弟洪武十七年以前军大都督府佥事从平云南功封武定侯勲阶级世袭如洪武三年例禄二千五百石从破塞北功多受上赏永乐元年薨子镇尚公主薨停袭子珎次子铭铭子玹以女弟为皇贵妃得复爵正统十二年薨天顺三年珎之嫡孙昌得嗣爵五年薨子良复以玹子争弘治十七年始得嗣正徳二年良薨子勋嗣歴掌营府位师傅进公爵下狱死子大诚嗣
　　
　　普定侯陈桓直隶濠州人洪武十七年以后军都督府佥事从平云南功封勋号袭如武定禄二千五百石后平峒冦受上赏二十六年坐蓝党论死国除
　　
　　东川侯胡海初名海洋直隶定逺人洪武十七年以右军都督府佥事从平云南功封勲号袭如武定禄二千五百石二十三年薨子斌先以战功至都督同知位海上从征云南战殁赠左都督无子国除
　　
　　鹤庆侯张翼直隶临淮人洪武十七年以前军都督府佥事从平云南功封勲号袭如武定禄二千五百石二十六年坐蓝党论死国除
　　
　　航海侯张赫直隶濠州人洪武二十年以右军都督府佥事岁督海运功封勋号袭如武定禄二千石二十三年薨二十六年追论蓝党国除
　　
　　舳舻侯朱寿不知何许人洪武二十年以后军都督府佥事岁督海运功勲号袭如武定禄二千石二十六年坐蓝党论死国除
　　
　　海西侯纳克楚故元丞相据金山洪武二十年以其众四万余降附封授推诚辅运钦承効力武臣柱国子孙世袭禄二千石二十三年从征峒蛮卒于武昌舟中子察罕改封沈阳侯禄如故二十六年坐蓝党论死国除
　　
　　全宁侯孙恪直隶鳯阳人以父大都督府副使赠燕山侯死北敌之战予武徳卫指挥使累官后军都督佥事二十一年为右叅将破敌封勲号如武定禄二千石世袭后不知所终
　　
　　永宁侯张铨洪武二十三年以右军都督府佥事追论云南功封勲号如武定禄二千石世袭（系定逺人）
　　
　　西凉侯濮玙直隶庐州人以父左军都督府佥事追封金山侯再封乐浪公英陷北境不屈死二十一年封钦承父业推诚宣力武臣柱国西凉侯禄二千五百石世袭二十六年坐蓝党论死减戍国除
　　
　　越隽侯俞渊南安侯通源之弟初名通渊洪武二十五年以右军都督府佥事录旧功封钦承父业推诚宣力武臣柱国禄二千石世袭二十七年夺爵
　　
　　歴城侯盛庸不知何许人建文中以都督同知充平燕将军拒破靖难师于济南封世袭勲号禄米无考永乐元年以旧将嫌下狱死国除（建文封附）
　　
　　弇山堂别集卷三十七
　　
　　●钦定四库全书
　　
　　弇山堂别集卷三十八
　　
　　（眀）王世贞 撰
　　
　　○永乐以后功臣公侯伯年表
　　
　　文皇帝以建文之四年七月下京师即大位因其年为洪武之三十五年又二月制诏吏兵部差次从靖难功臣遂封淇公等二公城阳等十三侯兴安等十一伯已又录降附功増曹公岁禄封永春一侯忠诚等三伯眀年封驸马都尉袁容等二侯遂追旧功封丰城一侯宁阳等五伯三年复追旧功进封新城一侯至是靖难封始究六年论平安南功进封新城西平二侯皆为公増丰城侯云阳伯禄各五百石巳进封清逺一侯安逺建平二伯终文皇帝之世凡再大封至睿皇帝之元年论夺门迎驾功进封武清侯为忠国公封太平一侯兴济文安等四伯已又封武功一伯自是终诸帝世仅一大封而其它破军杀将戡乱僝工之特封者不与焉呜呼靖难诸将臣从藩邸起以一旅之师弹丸之地出万死者三载而遂定宗社于泰山之固此其绩诚巨然英主实在军攻坚履危断自神授又大战不过十余所定军府不过三四而已毋论中山开平其视曹卫宋颍而下抑何径庭也定兴之扫安南固自伟亦何能超颍川之下滇蜀且久复失之今髙帝之盟白马指黄河而誓其功臣鲜有存者易世而后所当仅如线之虏与萑苻之盗卤级数十以至百积封自伯而至侯遂有公者今胡以貂绵蝉联也以此况彼诚不可同年而语自孝宗而后执政者始知爱守名爵不轻畀而不能无畏于首尾未暇一一厘正之然至新建之取叛王不烦天子玺书不费太仓水衡金钱缚之于股掌宁逺之摧土蛮积级至万余其所遘敌固皆瑕然其绩岂与它彻侯等而搢绅大夫犹龂龂有后言者何也少所见多所恠恒也又陋而不习掌故余故表之以告夫司勲者
　　
　　淇国公丘福直隶鳯阳人从靖难师为中军都督佥事洪武三十五年论功封奉天靖难推诚宣力武臣特进荣禄大夫右柱国世爵岁禄二千五百石仍进本府左都督永乐二年加太子太师五年加禄一千石八年以征北大将军帅师北征败殁妻子谪徙广东国除
　　
　　成国公朱能直隶懐逺人嗣父职千户从靖难师为左军都督佥事洪武三十五年论功封仍进本府左都督勲阶号同淇公岁禄二千五百石世爵永乐元年加太子太傅四年以征夷将军讨安南加禄一千石薨于师子勇嗣定禄三千石累加太保揔京营兵正统十四年扈驾北征遇额森败殁子仪嗣止食禄一千石后加一千石累加太子太傅守备南京弘治九年薨子辅嗣累加职任如父嘉靖三年薨子麟嗣八年薨无子弟鳯嗣十八年薨子希忠嗣累任京营大帅入直禁庭代郊祀者几四十年加太师万厯元年薨子时泰嗣三年薨子（阙）嗣自杀子鼎臣嗣
　　
　　英国公张辅河南祥符人父玉故元枢密院知院归附后为燕山护卫指挥佥事从靖难师迁都指挥同知阵亡赠荣国公辅积功至都指挥同知洪武三十五年封信安伯为奉天靖难推诚宣力武臣特进荣禄大夫柱国岁禄一千石三年以父子功多进封新城侯増禄五百石六年以征夷将军平安南进封勋右柱国岁禄三千石世爵后加太师解营府务叅预军国大政知经筵监修实录号加辅运佐理阶为光禄大夫勲为左柱国正统十四年从驾北征阵亡幼子懋嗣累掌营府知经筵加太师监修实录正徳十年薨孙仑嗣嘉靖十九年薨子溶嗣知经筵监修实录加至少傅万厯十年薨子元功嗣
　　
　　黔国公沐晟直隶定逺人父西平侯英兄春俱见侯表洪武三十一年嗣侯以征南将军镇守云南永乐五年兼征夷左副将军讨安南功封阶勲如英公赐号奉天翊运推诚宣力武臣禄三千石世袭加太傅正统五年薨子斌嗣景泰元年薨子琮嗣弘治九年薨从孙昆系晟弟定边伯昻后入嗣正徳十四年薨子绍勋嗣嘉靖十五年薨子朝辅嗣二十六年薨自斌至朝辅俱以征南将军镇云南生加宫傅殁赠太师太傅朝辅二子融巩嗣封相继夭弟朝弼以镇守都督同知嗣隆庆五年坐法逮繋削爵禁锢子昌祚嗣
</div>
    <div class="pagination">
<a href="弇山堂别集_page58.html">上一页</a><span>...</span><a href="弇山堂别集_page54.html">54</a><a href="弇山堂别集_page55.html">55</a><a href="弇山堂别集_page56.html">56</a><a href="弇山堂别集_page57.html">57</a><a href="弇山堂别集_page58.html">58</a><span class="current-page">59</span><a href="弇山堂别集_page60.html">60</a><a href="弇山堂别集_page61.html">61</a><a href="弇山堂别集_page62.html">62</a><a href="弇山堂别集_page63.html">63</a><a href="弇山堂别集_page64.html">64</a><span>...</span><a href="弇山堂别集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
