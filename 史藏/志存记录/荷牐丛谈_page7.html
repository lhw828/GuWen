<!DOCTYPE html>
<html>
<head>
    <meta charset="UTF-8">
    <title>荷牐丛谈 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>荷牐丛谈 - 第 7 页/共 9 页</h1>
    <div class="content">　　国家兵制，有五军营。五军营变而为三大营，三大营变而为团营，团营又弊，而戎政府之名始立矣。

　　五军营者，高皇帝所定也。籍留守等四十八卫之众而训练之。有中军，有左哨，有右哨，有右掖，而总之曰五军。无事则环卫都城，有事则简师命将，分锐而出，制至善也。文皇帝仍五府之旧，增七十二卫。又以龙旗、宝纛等物下三千胡骑，立三千营。后往交址，得神枪火箭之法，立神机营。是为三大营，益详备矣。

　　洪、宣之世，海宇升平，兵革不试，将偷士窳，至于正统，嬉恬弥甚。此己巳之变所由兴也。于忠肃柄兵政，选三营精锐，分为十营，营各万人。其统之之法，则队长统五十人，队官统百人，把总统千人，都指挥统五千人，名为团营。训练之方，则有八阵，八阵分而为六十四阵，纤悉委曲，咸有条理。时郑给谏林有教练阵团，其法最详悉，想辅忠肃之不逮。虽未能尽如祖宗之旧，要以救弊举废，转弱为强，遇四方有警，则拨一营、二营，更帅而出，以杨洪、石亨、柳溥等为大帅，而进止机宜，一由谦，相顾俯首而已。

　　天顺务反景泰之所为，八年而复。

　　成化又增为十二营，曰：奋武、耀武、练武、显武。曰：敢勇、果勇、效勇、鼓勇。曰：立威、伸威、扬威、振威。每营万人，京兵六万，益以外兵六万，分两班隶之，期年一报代。初十二营之选也，精者曰选锋，不任者归本营，号曰老家。老家固已孱弱，而所谓选锋者，岁久而供役于私门，掊克于主帅，上下相蒙，愈益脃懦，与老家无异。

　　嘉靖庚戌，俺答吉囊叩关，无能以一矢加遗。都门尽闭，烽火烛天。世庙震怒，责令廷臣博谋强兵之策，乃请复三大营，改三千为神枢。大指如洪、永时，而规制为备。盖文皇帝建三大营时，挽强超石之士，不下三千余万。一损而为十万，再损而几于无兵。嘉靖虽复祖制，而兵籍存者，不能如团营之数。又缺额挂名，买闲替役，蠹弊多端，则当时已无兵矣。

　　万历承平，垂五十载，丰亨豫大，人不知兵，京营益成故事，率皆勋戚中贵家丁，窜籍其中。兵不识将，将不知兵，虽有提督勋臣，戎政侍郎，阅视科道，亦无有核隐占而清虚冒者。

　　驯至启、祯之季，权归奄竖，一切操练巡阅，尽在掌握，莫敢谁何。余在长安，班役多窜籍三大营，冒名支粮，每月支三、四石，遇操期则值人画卯耳，谁为综核清汰之者？南阳不可问，盖积蠹使然，匪伊朝夕矣。以故甲申寇至，倩街巷穷人守城，人给黄钱三十文。所放铳炮，不置铅弹，惟空响。文臣守门，皆不与知，而大珰典兵者，尽开门延贼矣。从来禁兵之弛，未有若是之甚者。使大司马有于忠肃、项襄毅、刘忠宣、马端肃其人为之整理，何至惰窳若此。即如世庙时，尚有唐公龙、翁公万达。穆庙时，尚有王公崇古。神庙时，尚有谭公纶、杨公博、梁公应龙。何代无人，本兵缺员，由择之不精、储之不蚤耳。始则说谎欺君之杨嗣昌，为之养痈。继则狡黠■〈琉，代王〉谋之陈新甲，任其支饰。终则钻营骗钱之张缙彦，巧于弥缝，侦探不真，束手无策。而三百年宗社，一朝涂地，可胜诛哉！虽兵乃专门之学，未可尝试。然余考崇祯末年，在廷亦尽有敏练知兵者，如大学士范文贞公、总宪李忠文公、留枢道邻史公、侍御世培祁公、职方吉人万公，皆师贞丈人，庶几御侮干城之选。而冯司马元颷奉旨举代，乃舍诸公不荐，而误引一筹莫展之张缙彦，以败坏国家。虽意实无他，只是目中无珠，仓皇冒滥，司马惭恨而死，想亦悔铸错矣。

　　剿寇事权不一

　　督师奉尚方剑，遥制半六合，诸大将无不得统视。蠢兹小丑，发兵击之，坑竖子耳！乃无一得当，寇日以猖，何也？亦曰：驭太远，鞭长不及；将日骄，尾大不掉故也。既分督主战，抚主守，如有机可乘，而切近之抚反坐视而莫肯先动。且镇不受制于抚，借口而俟其令，何所不误。何如省督，而责之抚。并省镇，而用副将。抚臣得而呼吸臂指之，以修封疆，各固其围，寇无所答矣。此年来办寇第一失着也。既设抚，又设督，又有督师，十羊而九牧，胜不居功，败不任罪，互相推诿，何所不误。庙谟舛错如是，直以封疆为戏耳，安得不养成燎原之势哉？夫督抚镇将，逗遛畏怯，由中枢驾驭失宜。有忠肃管柄，则杨洪、石亨敢不用命。有江陵当轴，则李寅城、戚南塘乐为之用。威庙只用杨嗣昌、陈新甲，皆委琐不知兵。宜左良玉、贺人龙等恣睢跋扈也。问谁秉国钧，而纷拿若是。温州薛三辅自难逭咎。虽然，吾尤恨兴化，彼曾身列行间，目击此弊，何不面陈，令事权归一耶！

　　深文峻法宪典火烈

　　威庙初登大宝，西曹无事，狱有丰草。己巳以后，始专任刑名，以搏击为威。法网严密，或从锦衣，或从东厂，或从登闻鼓，更有从诸常侍之秘访者已。赭在半道，而牿■〈艹大手，上中下〉盈犴矣。部曹不暇给，亦将自安之，道在人之死乎。贳城内三、四千人，元旦同祀狱神，祝文列名，公卿以下，诸曹无不备，大率兵农工虞之司耳。玉堂清署，无有也。未几，蒲坂杨太史世芳，以典武试黜不文，忤中贵人下狱矣。又未几，宫詹黄石斋先生，因论杨嗣昌夺情，谓其结党欺君，拟辟长系矣。四方之以弹章，以缉访，或飞檄，或缇骑系逮，入者背相望、踵相接也。时流氛豕突，邢襄之西山，渐逼黎阳。天雄兵备九台卢公，捕贼甚力，每告家人趣治行，吾将就逮，闻者寒心。

　　丁丑、戊寅以后，圜狴内人愈众，亦无所容足矣。押赴西市者，自春徂夏，日日不辍。余每过西牌楼，回马却步，戚然欲泣。大司寇郑公玄岳，冒天子党恶之怒，清出末减，削籍去。继此为季公晓湘、徐公虞永及少司寇惠公元孺，皆以问拟，从轻罢职。惟甄淑性刻深，代刘之凤为司寇。每语司官云：『但将应拟杖者拟徒；拟徒者拟戍；拟戍者拟辟。则上自不驳』。后被参下狱。狱中群欲殴之，提牢者拥护乃免。为法自敝如此。宪典火烈，人皆重足。虽尝命大珰曹化淳、首揆周延儒两次清理。然开释者多，留滞者犹不少。十七年中，赐阁臣韩城、宜兴死肆，中枢王洽、陈新甲于市。而一时封疆督抚大吏，如杨镐、王化贞、袁崇焕、颜继祖、刘策、耿如杞、杨一鹏、熊文灿、郑崇俭、邵捷春、陈祖苞、赵光忭、范志完、马成名、潘永图等，咸缚赴市曹，横尸于道。岂无诖误膺重典者，天道神明，人不可独杀。祖宗尊贤礼士之意，荡然无余，安得不酿成滔天之祸哉？然后知犬马草芥之说，垂戒远矣。

　　陈启新传

　　陈启新者，淮阳市儿。落魄无聊，为漕司佣书。潜迹燕京，冒称三科武举。因内珰以探消息，而知上之厌科甲也，疑台省也，始缩颈吐舌曰：『吾事济矣』。乃衣蒲席之衣，办不情之泪，泣涕交横，戴尺一，长跪于大明门外者三日夜。大珰曹化淳见之，捧尺一以入，其说毁儒术、倾文吏，以违众疾俗为名。上惊曰：『何处得来』？纳诸袖，把玩不释。急商位置之地，不以为宰相，则以为谏官，于是俨然领袖六垣矣。上意其察深渊之鱼；而新实井底之蛙。铨叙之用舍，流品之清浊事，则茫然也。惟以禁乘舆，监下马之细事，喋喋于上前。久之，上亦厌而镌其级。

　　时枢辅杨嗣昌，方以谈兵见宠，成侍御勇，郭侍御景昌纠之；皆落职拟罪。新恃宠而敢妒宠，稍稍摘其瑕。上称之曰：『能』。复其级，愈益发舒。时行取诸吏考选，窥上意而严吹索。与贪宰田惟嘉相比，倡为未考先汰之说，逐去数人。扬翔梧掖间，公卿以下，咸侧目，曰：『吾属不去，命且悬于此人』。而无聊不逞之徒，多相效。有以仓官上书，比例乞改河南道者，一时尽笑。新乃住朝房，俭日用，珥不毛之貂以为寒约已而奉公者。未几，而淮阳王太守昌时发其奸矣。又未几，而姜给谏采令仪真，而悉其状，连章击之。不孝之行，与索贿之迹，不可胜道。上乃赫然下之狱，使理正之。新至淮，潜逃。人传史公道邻实纵之去。于是上始有悔心，知从前为所卖也。或谓较之总兵申甫，一则僧也而将，一则武也而文。骗官营进，若出一辙。然甫以髡徒请缨，立取虎符。当夜多纳姬妾，再日暴骸芦沟。为时无几，所坏不过数妇人耳。若新以衣冠之肖，竟成魔天之舞乎。自新以骂世得官，吾辈思速化者，传新衣钵，上亦终俯听弗绝，冀遇其真，新诚幻如鬼，而豪于戏矣。嗟乎！此乃洹水苏臬佥所纂也。黎丘昼见，吐赤雾而阵青云，有玷兴政。余稍为删润而传之。

　　窃慨国家以科目取士，三百年来，未尝乏扶危定倾者，何至思陵之季，人尽营私，遂启积轻士大夫之念。于是，思保举，思换援，又思用世勋，即屠沽厮隶，无不网罗兼收。然后赝鼎竟售，平台召对，立谈取官，上之侧席抚髀良亟矣，而卒不收一手一足之烈。君诚孤立，臣尽比周。彼肉食鄙夫无论矣，东林固称才薮，持清议镇雅俗者，虽不乏人。求如于廷益、王伯安，何不数数见耶？果运丁阳九，天不生才乎？抑当宁文法深，诛夷亟，而人不敢以身试请也。三九大老，自鼎湖攀髯外，凡腼颜偷生，潜躯幸免者，清夜扪心，亦当愧死。

　　袁崇焕、方一藻、杨嗣昌、陈新甲、谢升等议款不终

　　袁崇焕，字自如，广东东莞人。少好谈兵，见人辄结为同盟，肝胆颇热。为邵武令，入计，匹马走山海关，周视形势，七日夜而返，人推其有雄略。天启间，为宁前道，遂擢辽抚，宁远一捷，自矜敌已破胆，必当献地求和。因遣喇嘛僧往吊，即议款，会去任而罢。威庙初立，廷臣交章荐为经略，赐尚方剑，隆重事权，召对面陈五年灭敌。上大悦，退语阁臣钱公机山。钱尤其失言，谓上英察，将循期责效。遂以措饷、用人等事再请，为推卸地。时毛帅文龙镇皮岛，名为牵制，糜饷多。钱问袁方略，谓当从东江做起。又云：『文龙可用则用之，不可用则杀之，胸中业有成算』。或云：『机山从田间大拜，陈山人继儒以文龙骄蹇，密劝机山令除之』。机山因授意崇焕。盖崇焕阳主战，而阴实主款。故至东江，即杀文龙，示信以就款局。瞰上弗之许，遂嗾敌阑入胁款，仍戎以无得过蓟州一步。庚午冬，东兵至，崇焕牛酒相慰劳。夜半，倏渝盟，拔骑突薄都门。崇焕入援，陛见，请统兵入城休息；上弗允。又请以三千人入城，上曰：『三十人亦不可』，所以疑之者至矣。而崇焕不悟，人言籍籍。咸谓其召敌胁款，遂以杀文龙为崇焕罪，下诏狱，罹极典，妻子流三千里，并戍机山，而款议不成者一。

　　嗣后又有瞽人周元忠者，狡而有口辩，以善卜为名，自诡曾为王化贞用间，说东西二部来归，欲挟款以饵我，时新安方一藻为辽抚，信之。密疏以闻，武陵在中枢，闻之喜，蜡书抵关门，日夕议款。又为大言罔上，引舜、禹、文王乐天保天下之说，请勉从款议。嗟乎！以一瞽人为司命，假东市以缓西待，冀数年不来，我得专力办贼，亦非失策。然摄空搏影，茫不得肯綮，嫚书流闻，武陵恐激上怒，嘱关门改窜其词以就款，及出督师，陈新甲任中枢，主其议益坚。然犹欲隐其名，会黄学士道周疏驳，中寝。戊寅冬，东兵从墙子岭入，天掠畿南。宣督卢公象升，统兵入援，战死贾庄。遂破济南，屠德藩，驱辎重而北，分监内臣孙茂霖、邓希韶得重贿，纵之出口，皆诛死。上抚膺叹曰：『大事几成，而为白面书生所误至此』。黄公于是婴严谴，而叹议不成者二。

　　时上念寇祸方殷，姑以金币缓东兵，可专意剿贼，密与辅臣谢升及新甲议。辛巳春，新甲令监军石凤台与之通，而患洪承畴挠其议。因锦州被围急，遣职方郎中张若麒往催战，欲乘间杀承畴以胁款，即向者袁崇焕杀毛文龙故智也。承畴先觉，入松杏城死守。若麒计不成，航海宵遁，丧我六师。谢升见边事大坏，又奏言，东边若肯款，款亦可恃。壬午，正月初八日，复与上定议，于是又遣瞽人元忠，同举人朱济之，京棍马绍愉、周惟墉、鲁宗孔等五人往义州议款，至五月间方归。东人不具表谢，而复得嫚语。上恨为所绐，大恚。初，与新甲密议款数十纸，戒弗泄。一日，诏至，新甲置案头，其仆不知，授塘报官抄传，为方给谏士亮所劾。又升常语台省，谓款事上曾于奉先殿祈签，圣意已定，诸君弗复争，众遂以漏泄禁中语具奏，上大怒，于是削升职编氓，而新甲亦以此服法，款议自是不终矣。

　　威庙听信内侍为失策

　　姜燕及相公曰：威庙十七年间，善政最多，而以听信内侍为失策。用阁臣，内侍矣；用部臣勋臣，内侍矣；用大将、用言官，亦内侍矣。论其大者，所得阁臣，则贪淫巧猾之周延儒、逢君朘民奸险刻毒之温体仁、杨嗣昌也。所得部臣，则阴邪贪狡之王永光、田惟嘉、陈新甲、谢升也。所得勋臣，则嫉善如雠听人播弄之刘孔昭、力阻南迁尽撤守御之李国桢也。所得大将，则纨裤支离之王朴、倪笼也。所得言官，则贪横无赖之史■〈范上土下〉、陈启新也。凡此皆力排群议，简自中旨者也。然其后效，亦可睹矣。且内侍所以得用者，总缘鄙夫热中仕路，一见摈于公论，遂乞哀于内庭。线索关通，中自有窍，门户搉折，从为之词。而外廷口持清议者，亦有黩货败伦之事，授之口实。遂以为攻之者，皆如是也。间以其事密闻于上，而上之意旨又变而授之，于是刱一秘方，但求面对平台，数语立谈，取官同登场之戏剧。下殿得意，类嬴贩之鄙夫。最可恨者，阴夺会推之柄，阳避中旨之名。明知利口覆邦，卒以持之有故，使人人隐忍不敢言，而天下事从此大坏矣。

　　万茹荼奏疏

　　万中丞元吉，于弘光时上言曰：『烈皇帝天姿英武，锐意明作，乃世不加治，乱日以滋者，则宽严之用乖，而任议之途舛也』。先帝初年，惩逆珰用事，委任臣工，力行宽大矣。诸臣狃之，惟争意见玄黄。强敌入犯，束手无策。先帝震怒，一时宵壬，遂乘间抵隙，中以用严之说。凡告密、加派、抽练，种种苛法，备悉举行。使在朝者，救过不暇；在野者，无复聊生。号称明作，乃十余年间，边尘不息，寇祸弥张，用严不效，先帝悔之。于是更崇宽大，悉反前规，以为太平可致。诸臣复思婪贿赂、恣欺蒙，每趋愈下，再婴圣怒，诛杀方兴，宗社继覆。盖诸臣之孽，每乘于先帝之宽；而先帝之严，亦每激于诸臣之玩。所谓宽严之用乖者，此也。国步艰难，势有极重，不可拘以理。事有默救，不可喻以言。乃议者求胜于理，即不审势之轻重。好伸其言，即不顾事之损益。殿上之彼已日争，国外之机宜遥制。如督师孙传庭，屯兵关中。有识者俱以为不宜轻出，出则粮绝兵败。关一不守，形势遂失。然已有逗挠议之者矣。贼既渡河，曾与今阁臣史可法、姜曰广言，急撤关宁吴三桂，俾随路迎击，可以一胜。胜则都城始固，继而闻平台召对，亦曾及此。然已有蹙地议之者矣。及贼势滔天，廷臣劝亲征、劝出储君抚军江南，语不择音，亦权宜应尔。然已有邪妄议之者矣。由事后而观，咸追恨沮者之误国。设事幸不败，必共服议者之守经。天下无事全利，亦无全害。当事者逞意见笔锋，必欲强人就我。于御寇实着，茫乎不讲，安得不成决裂之祸哉！所谓任议之途舛者，此也。大抵事须审时度势，当关中既陷，旋破三边，直渡河入晋，已成破竹之易。燕京孤立无援，虽诏勤王，远水不救，惟有急檄关宁劲兵，犹可背城一战。至于亲征避敌，抚军江南，分藩闽、浙，此皆万全之策。谁秉钧轴，谁筦中枢，陈演、张缙彦，欲逭罪得乎？然独怪留心国计，如范文贞、倪文正、李忠文，亦不闻牢执前议，痛哭排阍，何也？徒酒长沙之涕，孰挽鲁阳之戈，虽尽瘁攀髯，只完得身事，于君国何赖焉？余所以嚼齿痛恨光贼之阻挠，而于诸公不能不追咎失算云。

　　李忠文公斋沐具疏

　　甲申三月，贼破三关，直逼畿甸，国势危急。李忠文公邦华为总宪，熏浴具疏，请下明诏，令臣民死守。循太宗朝仁宗皇帝监国故事，急遣皇太子监国南京。越数日又请命定、永二王，分封江浙。其疏略云：臣去年入都，即请敕畿辅郡县，预备城守。秦督宜扼关固围，弗轻掷浪战。宜遣重臣督师防河，诸臣泄泄不省。以致百二山河，河决鱼烂。都城堵墙，一无可恃。恃京营，则刓敝垂尽。臣向年句稽清核，去任以来，尽付流水矣。恃援兵，则江浙骚动，荆襄糜烂，鞭长不及马复矣。恃积贮，则天子持钵，健儿脱巾，京师无两月粮矣。为今之计，皇上惟有坚持效死弗去之义，为中国主，则当守中国；为兆民主，则当守兆民；为陵庙主，则当守陵庙。周平、宋高之覆辙，非所宜闻。东南旷远，贼锋滋蔓齐、鲁，南北声息中断。神京孤注，变起不测。窃见东宫皇太子，天资英武，豫教端凝。正宜历试艰难，躬亲戎器。请亟仿仁庙故事，抚军陪京。即日临遣，钦简亲臣、大臣忠诚勇智者，专敕辅导，便宜行事。刻期趱水陆飞挽，集方州义师以巩燕云，遏寇冲。此宗社安危所系，不可顷刻缓者。贼兵骄师者，急檄关宁吴三桂，提师迎击，可以必胜。敕襄城伯李国桢，悉简京营精锐，出为犄角。守城之事，臣等力任之。皇上下诏罪已，悉发内帑蓄积，以饷战士，弗扃鐍为盗守。逆贼之首，未必不可藁街也。疏入，上袖之，遶殿巡行，且读且叹。疏稿■〈衔，口代彳〉袖，纸牍浥烂，犹不去手。密谕阁臣陈演，宪臣言是。演颇泄其语。既而群臣争疏南迁，群小争言抵谰。上恚且恨，并公二疏不行。噫！公之意以为主上决计固守，六军万骑，俨若盘石。贼虽狂狡，不敢越京城而南。皇太子可以按辔徐行，无道路之警。缓则收拾东南全局，以强干枝。急则号召燕、齐援师，以捍头目。此所谓经权战守万全之策也。公于此筹之已熟矣。请死守所以力杜播迁之谋，请监国所以全守固之局。昔有唐开元，房管画诏而开潘。有宋靖康，李纲抗议于决战。公忠谟伟略，不下二公，救亡图存，绰有成算。先帝识路自迷，操刀不断。却国医而待尽，仰毒药以趋亡。遂使次律拱手，伯纪结舌。庙社沦胥，主臣同尽。纳肝无救于卫灭，藏血何补于周危。宁不恫乎！有余悲哉！

　　南安子对症药说

　　王沂公笔录载：王继忠，真宗时典禁兵；戍守真定，为契丹所获，授以官职，大被亲任。因从容进说曰：『窃观契丹与南朝为雠，每岁赋车籍马，国内骚然，未见其利，孰若驰一介，寻旧盟，休兵息民乎』？契丹主纳之，于是成南北之好，封河间王。从此生辰、正旦，信使往来，皆赐继忠手诏，器玩服带甚厚，仍通其家信，岁以为常。彼土人称之曰：『古人尽忠，止能忠于一主。今后间王南北欢好若此，可谓尽忠两国矣』。然则继忠虽身陷异域，不能即死，与夫无益而苟活者有异也。余读之潸然出涕，曰：远托异国，昔人所悲。彼管敢、卫律无论己。李陵麤有国士风，而老母被戳、妻子鲸鲵；陵既辜恩，汉亦爽德。犹屏息駾喙，未敢显与宗邦为难也。五代韩延徽陷契丹，遗书晋王曰：『非不恋英主，非不思故乡；所以归而复逃者，正畏王缄之谗尔』！然延徽在，必不使契丹有南牧之忧，终同光世不复为寇。嗟乎！若延徽者，犹有人心哉。王继忠何如人，目不识诗书，口不诵周、孔，武夫败将，犹拳拳父母之国，解甲休兵也。得当报汉，李陵所疚心者，继忠忧为之。徇国全躯，耦俱无猜，乃有出身巍科，洊登华要，膺眷注之隆、受安危之寄，而败降屈膝，甘事仇雠。且席其吞噬之威，长驱荐食，颠覆宗枋而不恤也。职彼丑凶，振古无辈，而尚谓我报韩，我复楚，栩栩然以申胥、子房自解、闻继忠之风，当亦腼颜发赤矣。  
卷之四

　　明州野史拾遗氏蠒翁纂

　　马阮合交之由

　　阁部史公以四藩防江

　　马士英不知左帅避闯南奔撤江防兵以阻遏

　　南都三疑案

　　蠡城监国

　　王之仁攘夺义饷以致江干溃散

　　阮大铖代草假方国安、王之仁具疏请除东林余孽

　　思文即位于闽

　　端溪滇桂十六载纪元延统

　　郑芝龙父子祖孙三世据海岛

　　登州三叛

　　三王无贵相

　　马阮合交之由

　　安庆桐城，为文献之邦；自鲁岳方先生，绍明理学，沧屿左公，从而羽翼之，俗綦美矣！有阮大铖者，薄有才艺，荡轶名教，为乡评不齿。夤缘掖垣，遂同徐大化、杨维垣、倪文焕、傅櫆等深相结，专意与东林为难；凡逮死六君子、七君子，皆与其谋。合算七年一疏，排击善类，不遗余力；人以巨魁目之，然实非崔、魏党也。第籍奥援，以报复东林耳！珰败，蒲州相国定逆案，将大铖、维垣、櫆，并赵兴邦、亓诗教等，列名城旦，永为禁锢。大铖恨甚，每思乘间以图翻案。因奉旨举边才，耸田惟喜荐霍惟华，张捷荐吕纯如，冀死灰复燃。赖烈皇帝坚持不允，遂绝意仕进，流寓金陵，口□伎妾，教以歌舞，雅善填词，有春灯谜、燕子笺诸剧。马士英亦黔南世家，为宣府巡抚，以罪遣，同寓金陵。与阮大铖相得甚驩，间以女伎遗之，士英益喜，酒甘耳热，抵掌谈天下事，了如指掌，心服之，成莫逆交，以为江左夷君复见也。阳羡相再召，大铖迓之，干请甚挚。周言逆案难翻，问废籍中谁为若知交可用者，以士英将。时士英犹编戍籍，忽起凤督，茫然；既知大铖荐，甚感。甲申五月，援立圣安，晋揆席，遂破格荐大铖，举朝大骇。高硁斋、姜燕及两相国，以去就争之。司马吕东川器、佥宪郭六修维经、太常詹月如兆恒、给谏罗讱庵万爵等连章论劾。马怙权争胜，密请陛见，遂召大铖，奏对称旨，超擢江防。兵部左侍郎高相国面奏云：『起用大臣，须下廷臣公议会推，乃与祖制相合』。士英奏云：『高某未曾荐一人，今臣纔荐大铖，又云是逆党。国家多事，莫说逆党，即盗贼亦要用他』。大铖亦奏云：『若必待廷臣公议佥同，臣宁退守躬耕，决不入东林之党』。政府殿上相争，遂成水火。于是大学士高、姜两公、冢宰藐姑张公、虞求徐公、司寇石帆解公、总宪念台刘公、佥宪六修郭公、中丞世培祁公、大理格庵章公、太常月如詹公，一时众正皆去国，群小连类以进。蔡奕琛以少宰入内阁，张捷为吏部尚书、陈盟为礼部尚书，杨维垣为副都御史，张孙振为河南掌道，而袁弘勋、徐复阳、陈以瑞等，皆相继弹冠，一意掀翻世界，重理三案，至欲斵扬、左之棺，复兴同文之狱。而北骑渡淮，左兵南下，黄澍露檄声罪，假清君侧以掩避贼之迹。马、阮惧甚，撤防江兵以御之，而宗社倾覆矣。愚哉！马士英也，本非逆党，而误交匪类，甘居下流，千百世而下，至与秦桧、贾似道，同声唾骂。而稔恶贯盈，身膏斧锧，死为逆鬼、生号权奸，良足嗤矣。

　　阁部史公以四藩防江

　　长江之险，天所以限南北也；而长、淮之险，又天所以蔽长江。立国于南，则守江以为门户、守淮以为藩篱，是故轻重之权，不在江而在淮。宋范宗尹、胡舜举议裂河南、江北数州之地，分为四镇，择人为帅，使各以其地产之赋，养兵自卫，以屏翰王室，此奠安江左不易之策也。留都定鼎，督辅史公，仿此议立四藩，画地而封，以靖南侯黄得功、兴平伯高杰、东平伯刘泽清、广昌伯刘良佐四人充之。首尾相制，拱卫金陵，岂非良画？惜四人非刘、韩、张、岳，史公用非其人耳。贵池刘城言于公曰：『四人皆盗贼之余，非有恩义联结，知慕节概、树功名，垂声称于后世也。主弱必叛，敌强则降，主敌俱弱，则专制自为，而互相兼并。今内无老臣宿将，足以弹压；在廷推公防守，虽名督师，实出公于外。根本单薄，而欲使此四人者防江，是犹使狼守门，虎来未必能拒，而主人先不得动手摇足矣，公必悔之』。公得书果悔，而事已无及。于是，以滁州、和州等十三州县隶靖南，以江都、泰州等十五州县隶兴平，以山阳、清河等十四州县隶东平，以五河、灵壁等十七州县隶广昌，而四藩各不遵约束，并争扬州。扬本高杰分地，惧其淫掠，闭城不纳，于是杰统兵攻围，史公亲往安戢，马兵道鸣騄固守，百姓拚死力战。郑进士元勋持论稍通融，撄众怒被殛，而杰驻扎瓜步，日肆凭凌，置讨贼复雠于不问。竟符城所料。人心愁怨，四藩中惟得功稍忠顺，即刘良佐亦攻临淮为其分地，而百姓不之从也。嗣是以后，督辅日往来调剂，无暇安心料理防淮、防江；而权奸怙党，枭弁鸱张，日磨牙砺齿以吮江南半壁之膏血，一时内爨外难并作，而国事难措手矣。当时笑宋人无识，送得其君入杭、入粤，而今并宋人不逮焉。尚谓国有人乎？谁生厉阶，迄今为梗。春秋责备贤者，恐督辅史公，亦难辞其咎矣！

　　马士英不知左帅避闯南奔撤江防兵以阻遏

　　甲申季夏，闯贼被吴蓟国一败保定、再败定州、三败真定，遂自井陉西行；至平阳分贼屯山西诸隘，又分守黄河以阻其入，自往西安。而东人于十月发兵，一往山西、一往徐州、一往河南。乙酉，巡按中州御史陈潜夫，报称东兵将从孟县过河，步卒尚在，覃怀欲往潼关，皆叛将李际遇接引而来。督师史公疏请令高杰提兵抵开、洛，据虎牢，刘良佐防邳、宿，以备不虞；皆从之。先时，杰未降时，曾劫许定国一村，全家遇害，惟定国得脱，杰未之知也。至是奉旨防河，请联络总镇许定国同发。定国正在睢州，反下书愿以睢州让杰屯兵。杰中计，于正月初十日抵睢，设席接风，夜伏兵四起，将杰杀死；定国赴北投降，遂为向导，引兵而南。时闯贼闻东兵渡河，即日尽率其贼众由宛至襄，念中州诸郡不能复固，而楚自承、德、荆三郡外，已无余地。于是留妇女辎重于襄，自统各贼将从承天南下。闻左师在武昌，有舟师驻汉口，遂改路由荆州渡大江，取道石首，过洞庭至岳州，绕出武昌之南。盖武昌防贼止在西北，不料其绕而南也。左帅大惊，即登舟东下，挟楚抚何腾蛟同行。何以计脱，独身至长沙，而左帅遂至九江，御史黄澍令其掩避贼之迹，假清君侧以讨马、阮为名，传檄远近，声其罪状。马、阮大惧，调黄得功、刘良佐离汛防遏芜湖，又遣刘孔昭、方国安、朱大典同御之。刘泽清亦托名勤王，大掠南行，杨、泗、徐、邳，势同鼎沸。四月初八日，督师史公，三报紧急。奉旨：『上游急则赴上游、北兵惊急则御北兵』。可法叹云：『上游不过清君侧之奸，原不敢与朝廷为难，若北兵至，则宗社可虞，不知辅臣何以朦胧至此』？乃移书士英，请选将添兵；不听。十九日，召对大理卿姚思孝、尚宝卿李之椿、御史乔可聘、成友谦合词请备淮扬，给事中吴希哲，亦请先防淮扬，次及庐、凤。有旨谕士英，宜控御江北，不可撤江防兵。士英厉声云：『宁可君臣死敌，不可受左良玉杀害』。瞋目大呼，有异议者斩！帝愤愤回宫。希哲叹曰：『贾似道弃淮扬矣，吾辈死无葬身之地』！四月二十五日，扬城陷，阁部史公，同监军春坊中允卫胤文、庶吉士英尔埙、中书舍人何刚及扬州兵备道马鸣騄，在籍户部侍郎张伯鲸，俱死之。五月，东兵渡江。十二日，帝出奔，驻太平府城外。十三日，至芜湖，总兵黄斌卿遁，登中军翁之琪舟，将往浙，不果；豫王入金陵，礼部尚书钱谦益、忻城公赵之龙迎降，刘良佐叛，追帝于芜湖。十五日，及之，且召黄得功，得功不从；良佐伏弩射中得功喉，创甚，拔刀自刎。良佐挟帝去，之琪投水死。闯贼南奔辰州，将合张献忠；献忠入蜀，遂留屯郧阳。川湖总督何腾蛟进攻之，自成营于罗公山，食尽弥戚，自将十余骑走村落中剽掠，村民以锄击之皆死，不知为自成也。截其首献腾蛟，验左颅伤镞，始知是自成云。盖左帅畏自成之甚，不知自成之败而南也。南都闻左帅至九江，又不知其为避自成也。而举朝疑惧，总被黄澍一檄所误耳。高中丞斗枢在郧阳，所闻见最确者，亲以语余，实实如此。南都倾覆罪在黄澍，无所逃矣。

　　南都三疑案

　　洛阳既陷，福王常洵被闯贼所醢，宫眷逃窜，世子由崧得一护卫军牵率过河，寓太康伯张皇亲第，人无识者。甲申四月，巡按中州御史陈潜夫送至凤督马士英处，遂同四镇拥立为弘光帝。登极后，太后亦自河北至，帝不出迎，群臣奉凤舆至内殿下舆，帝掖后至殿隅，密语移时，群臣拱立以俟，秘弗闻；半晌始下拜恸哭，人皆疑揣。乔大理圣任先生在班行目击者，曾面语余：『或云帝实非真世子，福藩有一审理貌类，因冒认；语时戒弗泄，同享富贵』。又云：『入宫后，与帝同卧起』。事真伪不可知：第来时既不迎，逾顷始拜哭，而出奔又不同行，自往芜湖就靖国。太后偕马士英至浙，则事属可骇，一疑案也。
</div>
    <div class="pagination">
<a href="荷牐丛谈_page6.html">上一页</a><a href="荷牐丛谈.html">1</a><a href="荷牐丛谈_page2.html">2</a><a href="荷牐丛谈_page3.html">3</a><a href="荷牐丛谈_page4.html">4</a><a href="荷牐丛谈_page5.html">5</a><a href="荷牐丛谈_page6.html">6</a><span class="current-page">7</span><a href="荷牐丛谈_page8.html">8</a><a href="荷牐丛谈_page9.html">9</a><a href="荷牐丛谈_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
