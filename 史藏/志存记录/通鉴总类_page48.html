<!DOCTYPE html>
<html>
<head>
    <meta charset="UTF-8">
    <title>通鉴总类 - 第 48 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 48 页/共 74 页</h1>
    <div class="content">　　张果固请归恒山制以为银青光禄大夫号通先生厚赐而遣之后卒好异者奏以为尸解明皇由是颇信神仙
　　李藩劝宪宗絶方士之説
　　元和五年宪宗与宰相语及神仙问果有之乎李藩对曰秦始皇汉武帝学仙之效具载前史太宗服天竺僧长年药致疾此古今之明戒也陛下春秋鼎盛方励志太平宜拒絶方士之説茍道盛徳充人安国理何忧无尧舜之夀乎
　　宪宗慕长生使方士临民
　　十三年宪宗晚节好神仙诏天下求方士宗正卿李道古先为鄂岳观察使以贪暴闻恐终获罪思所以自媚于上乃因皇甫镈荐山人栁泌云能合长生药诏泌居兴唐观炼药泌言于宪宗曰天台山神仙所集多灵草臣虽知之力不能致诚得为彼长吏庶防可及宪宗信之以泌权知台州刺史谏官争论奏以为人主喜方士未有使之临民赋政者宪宗曰烦一州之力而能为人主致长生臣子亦何爱焉由是羣臣莫敢言
　　裴潾谏饵方士药坐贬
　　十四年栁泌至台州驱吏民采药嵗余无所得而惧举家逃入山中浙东观察使捕送京师皇甫镈李道古保护之宪宗复使待诏翰林服其药日加躁渇起居舎人裴潾上言以为除天下之害者受天下之利同天下之乐者飨天下之福自黄帝至于文武享国夀者皆用此道也自去嵗以来所在多荐方士转相汲引其数浸繁借令天下真有神仙彼必深潜岩壑惟畏人知凡候俟权贵之门以大言自竒伎惊众者皆不轨徇利之人岂可信其説而饵其药邪夫药以愈疾非朝夕长饵之物况金石酷烈有毒又兼以火气殆非人五藏所能胜也古者君饮药臣先尝之乞令献药者先自饵一年则真伪自可辨矣宪宗怒贬潾江陵令
　　宪宗服金丹多躁怒
　　十五年宪宗服金丹多躁怒左右宦官往往获罪有死者人人自危暴崩于中和殿时人皆言内常侍陈志弑逆其党讳之不敢讨贼但云药发外人莫能明也穆宗即位杖杀栁泌及僧大通自余方士皆流岭表
　　张谏穆宗饵方士金石之药
　　长庆四年初栁泌等既诛方士稍复因左右以进穆宗饵其金石之药有处士张者上疏以为神虑澹则血气和嗜欲胜则疾疹作药以攻疾无疾不可饵也昔孙思邈有言药势有所偏助令人藏气不平借使有疾用药犹须重慎庶人尚尔况于天子先帝信方士妄言饵药致疾此陛下所详知也岂得复循其覆辙乎今朝野之人纷纭窃议但畏忤防莫敢进言臣生长蓬艾麋鹿与游无所邀求但粗知忠义欲禆万一耳穆宗甚善其言使求之不获
　　赵归真以神仙之术説敬宗
　　寳厯二年道士赵归真説敬宗以神仙僧惟贞齐贤正简説敬宗以祷祠求福皆出入宫禁敬宗信用其言山人杜景先请徧歴江岭求访异人有润州人周息元自言夀数百嵗敬宗遣中使迎之息元至京师馆之禁中山亭
　　李徳谏武宗亲近道士
　　会昌四年武宗好神仙道士赵归真得幸谏官屡以为言李徳裕亦谏曰归真敬宗朝罪人不宜亲近武宗曰朕宫中无事时与之谈道涤烦耳至于政事朕必问卿等与次对官虽百归真不能惑也徳裕曰小人见势利所在则奔趣之如夜蛾之投烛间旬日以来归真之门车马辐辏愿陛下深戒之
　　武宗饵金丹性加躁急
　　五年武宗饵方士金丹性加躁急喜怒不常武宗问李徳裕以外事对曰陛下威防不测外人颇惊惧向者寇逆暴横固宜以威制之今天下既平愿陛下以寛理之但使得罪者无怨为善者不惊则为寛矣
　　宣宗杖杀赵归真
　　六年杖杀道士赵归真等数人流罗浮山人轩辕集于岭南
　　柴岳明言隂阳书不言帝王家
　　大中二年宣宗欲作五王院于大明宫以处皇子之幼者召术士柴岳明使相其地岳明对曰臣庶之家迁徙不常故有自阳宅入隂宅隂宅入阳宅刑克祸福师有其説今陛下深拱法宫万神拥卫隂阳书本不言帝王家宣宗善其言赐束帛遣之
　　韦厪信术士设醮以求官
　　大中十年司农卿韦厪欲求夏州节度使有术士知之诣厪门曰吾善醮星辰求官无不如意厪信之夜设醮具于庭术士曰请公自书官阶一通既得之仰天大呼曰韦厪有异志令我祭天厪举家拜泣曰愿山人赐百口之命家之货财珍玩尽与之逻者怪术士服鲜衣执以为盗术士急乃曰韦厪令我祭天我欲告之彼以家财求我耳事上闻宣宗召厪面诘之具知其寃谓宰相曰韦厪城南甲族为奸人所诬勿使狱吏辱之立以术士付京兆杖死贬厪永州司马
　　宣宗晚节好神仙
　　十一年宣宗晚节颇好神仙遣中使迎道士轩辕集于罗浮山
　　轩辕集劝宣宗不必求长生
　　十二年轩辕集至长安宣宗召入禁中问曰长生可学乎对曰王者屏欲而崇徳则自然受天遐福何处更求长生留数月坚求还山乃遣之
　　宣宗疑忌方深
　　崔慎由为东川节度使宣宗欲御楼肆赦令狐绹曰御楼所费甚广事须有名且赦不可数宣宗不悦曰遣朕于何得名慎由曰陛下未建储宫四海属望若举此礼虽郊祀亦可况于御楼时宣宗饵方士药已觉躁渇而外人未知疑忌方深闻之俛首不复言旬日慎由罢相
　　髙骈为吕用之所惑
　　中和二年初髙骈好神仙有方士吕用之坐妖党亡命归骈骈厚待之补以军职又引其党张守一诸葛殷共蛊惑骈骈与郑畋有隙用之谓骈曰宰相有遣劒客来刺公者今夕至矣骈大惧问计安出用之曰张先生尝学斯术可以御之骈请于守一守一许诺乃使骈衣妇人之服潜于他室而守一代居骈寝榻中夜掷铜器于阶令铿然有声又宻以囊盛彘血洒于庭宇如格鬭之状及旦笑谓骈曰防落奴手骈谢泣曰先生于骈乃更生之惠也厚酬以金寳有萧胜者赂用之求盐城监骈有难色用之曰近得上仙书云有寳剑在盐城井中须一灵官取之以胜上仙左右之人欲使取剑耳骈乃许之胜至盐数月函一铜匕首以献用之见稽首曰此北帝所佩得之则百里之内五兵不能犯骈乃饰以珠玊常置坐隅用之又刻青石为竒字云玉皇授白云先生髙骈宻令左右置道院香案骈得之惊喜用之曰玊皇以公焚修功着将补真官计鸾鹤不日当降此际用之等谪限亦满必得陪幢节同归上清耳是后骈于道院庭中刻木鹤时着羽服跨之日夕斋醮链金烧丹费以巨万计用之又言神仙好楼居説骈作迎仙楼费十五万缗又作延和阁髙八丈用之每对骈呵叱风雨仰揖空际云有神仙过云表骈辄随而拜之骈倚用之如左右手公私大小之事皆决于用之退贤进不肖淫刑滥赏骈之政事于是大坏矣用之知上下怨愤恐有窃发请置巡察使骈即以用之领之募险狯者百余人纵横闾巷间谓之察子民间呵妻詈子靡不知之用之欲夺人赀财掠人妇女辄诬以叛逆榜掠取服杀其人而取之所破灭者数百家道路以目将吏士民虽家居皆重足屏气用之又欲以兵威胁制诸将请选募诸军骁勇之士二万人号左右莫邪军骈即以张守一及用之为左右莫邪军使每出入导从近千人用之侍妾百余人自奉奢靡用度不足辄留三司纲输其家用之犹虑人泄其姧谋乃言于骈曰神仙不难致但恨学道者不能絶俗累故不肯降临耳骈乃悉去姬妾谢絶人事宾客将吏皆不得见有不得已见之者皆先令沐浴斋袚然后见拜起才毕已复引出由是用之得専行威福无所忌惮境内不复知有骈矣
　　刘巨容以烧药为金灭族
　　龙纪元年刘巨容之在襄阳也有申屠生教之烧药为黄金田令孜之弟过襄阳巨容出金示之及寓居成都令孜求其方不与恨之是嵗令孜杀巨容灭其族
　　后唐僧诚惠以妖妄惑人
　　同光三年初五台僧诚惠以妖妄惑人自言能降伏天龙命风召雨荘宗尊信之亲帅后妃及皇弟皇子拜之诚惠安坐不起羣臣莫敢不拜独郭崇韬不拜时大旱荘宗自邺都迎诚惠至洛阳使祈雨士民朝夕瞻仰数旬不雨或谓诚惠官以师祈雨无验将焚之诚惠逃去慙惧而卒
　　赵鳯谏明宗召周豹
　　天成二年初晋阳相者周豹尝言明宗贵不可言及即位欲召诣阙赵鳯曰豹言陛下当为天子今已验矣无所复询若置之京师则轻躁狂险之人必辐凑其门争问吉凶自古术士妄言致人族灭者多矣非所以靖国家也明宗乃就除光禄卿致仕厚赐金帛而已
　　闽王信陈守元避位受箓
　　长兴二年闽陈守元等称寳皇之命谓闽王延钧曰茍能避位受道当为天子六十年延钧信之命其子继鹏权军府事延钧避位受箓道名锡
　　闽王自负得寳皇防谋称帝
　　三年闽王延钧谓陈守元曰为我问寳皇既为六十年天子后当何如明日守元入白昨夕奏章得寳皇防当为大罗仙主徐彦等亦曰北庙崇顺王尝见寳皇其言与守元同延钧益自负始谋称帝表朝廷云钱镠卒请以臣为吴越王马殷卒请以臣为尚书令朝廷不报自是职贡遂絶
　　陈守元号天师受赂
　　清泰二年闽主赐洞真先生陈守元号天师信重之乃至更易将相刑罚选举皆与之议守元受赂请托言无不从其门如市
　　后晋范延光信术士有非望之志
　　天福二年初天雄节度使范延光微时有术士张生语之云必为将相延光既贵信重之延光尝梦蛇自脐入腹以问张生张生曰蛇者龙也帝王之兆延光由是有非望之志
　　闽主铸寳皇大帝于禁中
　　四年闽主忌其叔父延武延望才名巫者林兴与延武有怨托神语云延武延望将为变闽主不复诘使兴帅壮士就第杀之并其五子闽主用陈守元言作三清殿于禁中以黄金数千斤铸寳皇大帝天尊老君像昼夜作乐焚香祷祀求神丹政无大小皆林兴寳皇命决之
　　南唐道士王栖霞以治身心讥唐主
　　八年唐主尝梦吞灵丹旦而方士史守冲献丹方以为神而饵之浸成躁急左右谏不听尝以药赐李建勲曰臣饵之数日已觉躁热况多饵乎唐主曰朕服之久矣羣臣奏事往往暴怒唐主问道士王栖霞何道可致太平对曰王者治心治身乃治家国今陛下尚未能去饥嗔饱喜何论太平宋后自帘中称叹以为至言凡唐主所赐予栖霞皆不受栖霞常为人奏章唐主欲为之筑坛辞曰国用方乏何暇及此俟焚章不化乃当奏请耳
　　孙方简以妖术聚众为盗
　　开运三年定州西北二百里有狼山土人筑堡于山上以避胡寇堡中有佛舎尼孙深意居之以妖术惑众言事颇验逺近信奉之中山人孙方简及弟行友自言深意之侄不饮酒食肉事深意甚谨深意卒方简嗣行其术称深意坐化严饰事之如生其徒日滋会晋与契丹絶好北边赋役繁重寇盗充斥民不安其业方简行友因帅乡里豪健者据寺为寨以自保契丹入寇方简帅众邀击颇获其甲兵牛马军资人挈家往依之者益众久之至千余家遂为羣盗惧为吏所讨乃归款朝廷朝廷亦资其御寇署东北招收指挥使方简时入契丹境钞掠多所杀获既而邀求不已朝廷小不副其意则举寨降于契丹请为乡道以入寇
　　后汉李守贞信术士自称秦王
　　干祐元年李守贞闻杜重威死而惧隂有异志自以晋世尝为上将有战功汉室新造天子年少初立执政皆后进有轻朝廷之志乃招纳亡命养死士治城堑缮甲兵昼夜不息赵修已素善术数为守贞言时命不可勿妄动前后切谏非一守贞不听僧揔伦以术媚守贞言其必为天子守贞信之又尝会将佐置酒引弓指防掌虎图曰吾有非常之福当中其舌一发中之左右皆贺守贞益自负会赵思绾据长安奉表献御衣于守贞守贞自谓天人协契乃自称秦王
　　僧揔伦以分野有灾诬守贞
　　李守贞屡出兵欲突长围皆败而返遣人赍蜡丸求救于唐蜀契丹皆为逻者所获城中食且尽殍死者日众守贞忧形于色召揔伦诘之揔伦曰大王当为天子人不能夺但此分野有灾待磨灭将尽只余一人一骑乃大王鹊起之时也守贞犹以为然
　　后周术者以镇星绐慕容彦超
　　广顺二年太祖发大梁至兖州使人招谕慕容彦超城上人语不逊乃命诸军进攻先是术者绐彦超云镇星行至角亢角亢兖州之分其下有福彦超乃立祠而祷之令民家皆立黄幡彦超性贪吝官军攻城急犹瘗藏珍寳由是人无鬭志将卒相继有出降者官军克城彦超方祷镇星祠帅众力战不胜乃焚镇星祠与妻赴井死子继勲出走追获杀之官军大掠城中死者近万人
　　符彦卿女当为天下母
　　显徳元年初符彦卿有女适李守贞之子崇训相者言其贵当为天下母守贞喜曰吾妇犹母天下况我乎反意遂决及败崇训先自刃其弟妹次及符氏符氏匿帏下崇训仓猝求之不获遂自刭乱兵既入符氏安坐堂上叱乱兵曰吾父与郭公为昆弟汝曹勿无礼太祖遣使归之于彦卿及世宗镇澶州太祖为世宗娶之立为皇后后性和惠而明决世宗甚重之
　　世宗问陈抟以飞升黄白之术
　　三年世宗召华山隐士陈抟问以飞升黄白之术对曰陛下为天子当以治天下为务安用此为遂遣还山诏州县长吏常存问之
　　术数门
　　淮南徐温绐张颢用左牙兵
　　后梁开平二年初淮南左牙指挥使张颢与右牙指挥使徐温谋弑威王温曰参用左右牙兵心必不一不若独用吾兵颢不可温曰然则独用公兵颢从之至是穷治逆党皆左牙兵也由是人以温为实不知谋也隆演以温为左右牙都指挥使军府事咸取决焉













　　通鉴总卷十四上
<史部,史钞类,通鉴总类>
　　钦定四库全书
　　通鉴总卷十四下　　　　宋　沈枢　撰佛法门
　　汉楚王英最先好佛
　　永平八年楚王英奉黄缣白纨诣国相曰托在蕃辅过恶累积欢喜大恩奉送缣帛以赎愆罪国相以闻诏报曰楚王诵黄老之微言尚浮屠之仁祠洁齐三月与神为誓何嫌何疑当有悔吝其还赎以助伊蒲塞桑门之盛馔初明帝闻西域有神其名曰佛因遣使之天竺求其道得其书及沙门以来其书大抵以虚无为宗贵慈悲不杀以为人死精神不灭随复受形生时所行善恶皆有报应故所贵修练精神以至为佛善为宏阔胜大之言以劝诱愚俗精于其道者号曰沙门于是中国始其术图其形像而王公贵人独楚王英最先好之
　　后赵敬事佛图澄
　　东晋咸康元年初赵主勒以天竺僧佛图澄豫言成败数有验敬事之及虎即位奉之尤谨衣以绫锦乘以雕辇朝会之日太子诸公扶翼上殿主者唱大和尚众坐皆起使司空李农旦夕问起居太子诸公五日一朝国人化之率多事佛澄之所在无敢向其方面涕唾者争造寺庙削发出家虎以其真伪杂糅或避赋役为奸宄乃下诏问中书曰佛国家所奉闾里小人无爵秩者应事佛否著作郎王度等议曰王者祭祀典礼具存佛外国之神非天子诸华所应祠奉汉氏初其道唯听西域人立寺都邑以奉之汉人皆不得出家魏世亦然今宜禁公卿以下毋得诣寺烧香礼拜其赵人为沙门者皆返初服虎诏曰朕生自边鄙忝君诸夏主于飨祀应从本俗其夷赵百姓乐事佛者特听之
　　姚秦以鸠摩罗什为国师
　　义熈元年秦王兴以鸠摩罗什为国师奉之如神亲帅羣臣及沙门听罗什讲佛经又命罗什翻译西域经论三百余卷大营塔寺沙门坐禅者常以千数公卿以下皆奉佛由是州郡化之事佛者十室而九
　　北魏世祖用崔浩言诛沙门毁经像
　　宋元嘉二十三年魏世祖与崔浩皆信重寇谦之奉其道浩素不喜佛法每言于世祖以为佛法虚诞为世费害宜悉除之及世祖讨盖吴至长安入佛寺沙门饮从官酒从官入其室见大有兵器出以白世祖世祖怒曰此非沙门所用必与盖吴通谋欲为乱耳命有司案诛阖寺沙门阅其财产大得酿具及州郡牧守富人所寄藏物以万计又为窟室以匿妇女浩因説世祖悉诛天下沙门毁诸经像世祖从之寇谦之与浩固争浩不从先尽诛长安沙门焚毁经像并敕留台下四方令一用长安法诏曰昔后汉荒君信惑邪伪以乱天常自古九州之中未常有此夸诞大言不本人情叔季之世莫不焉由是政教不行礼义大坏九服之内鞠为丘墟朕承天绪欲除伪定真复羲农之治其一切荡除灭其踪迹自今已后敢有事胡神及造形像泥人铜人者门诛有非常之人然后能行非常之事非朕孰能去此歴代之伪物有司宣告征镇诸军刺史诸有浮图形像及胡经皆撃破焚烧沙门无少长悉阬之太子晃素好佛法屡谏不听乃缓宣诏书使逺近豫闻之得各为计沙门多亡匿获免或收藏经像唯塔庙在魏境者无复孑遗
　　北魏髙宗听民为沙门出家
　　二十九年魏世祖晚年佛禁稍弛民间往往有私习者及髙宗即位羣臣多请复之乙夘诏州郡县众居之所各听建佛图一区民欲为沙门者听出家大州五十人小州四十人于是向所毁佛图率皆修复魏主亲为沙门师贤等五人下发以师贤为道人统
　　齐范缜盛称无佛
　　永明二年竟陵王子良笃好释氏招致名僧讲论佛法道俗之盛江左未有或亲为众僧赋食行水世颇以为失宰相体范缜盛称无佛子良曰君不信因果何得有富贵贫贱缜曰人生如树花同发随风而散或拂帘幌坠茵席之上或关篱墙落粪溷之中坠茵席者殿下是也落粪溷者下官是也贵贱虽复殊涂因果竟在何处子良无以难
　　东魏禁民立寺
　　梁大同四年魏自正光以后四方多事民避赋役多为僧尼至二百万人寺有三万余区至是东魏始诏牧守令长擅立寺者计其功庸以枉法论
　　武帝穷土木以増广浮图
　　中大同元年武帝幸同泰寺遂停寺省讲三慧经解讲大赦改元是夜同泰寺浮图灾武帝曰此魔也宜广为法事羣臣皆称善乃下诏曰道髙魔盛行善鄣生当穷兹土木倍増往日遂起十二层浮图将成值侯景乱而止
　　唐太宗责萧瑀复悔出家
　　贞观二十年太宗尝谓张亮曰卿既事佛何不出家瑀因自请出家太宗曰亦知公雅好桑门今不违公意瑀须防复进曰臣适思之不能出家太宗以瑀对羣臣发言反覆尤不能平手诏数其罪曰朕于佛教非意所遵求其道者未验福于将来修其教者翻受辜于既往至若梁武穷心于释氏简文鋭意于法门倾帑藏以给僧祗殚人力以供塔庙及乎三淮沸浪五岭腾烟假余息于熊蹯引残魂于雀子孙覆亡而不暇社稷俄顷而为墟报施之徴何其谬也瑀践覆车之余轨袭亡国之遗风弃公就私未明隐显之际身俗口道莫辨邪正之心修累叶之殃源祈一躬之福本上以违忤君主下则扇习浮华自请出家寻复违异一回一惑在于瞬息之间自可自否变于帷扆之所乖栋梁之体岂具瞻之量乎朕隐忍至今瑀全无悛改可商州刺史仍除其封
　　僧法明撰大云经
</div>
    <div class="pagination">
<a href="通鉴总类_page47.html">上一页</a><span>...</span><a href="通鉴总类_page43.html">43</a><a href="通鉴总类_page44.html">44</a><a href="通鉴总类_page45.html">45</a><a href="通鉴总类_page46.html">46</a><a href="通鉴总类_page47.html">47</a><span class="current-page">48</span><a href="通鉴总类_page49.html">49</a><a href="通鉴总类_page50.html">50</a><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><span>...</span><a href="通鉴总类_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
