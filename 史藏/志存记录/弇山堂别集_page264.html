<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 264 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 264 页/共 267 页</h1>
    <div class="content">　　
　　弇山堂别集卷九十八
　　
　　（明）王世贞 撰
　　
　　○中官考九
　　
　　嘉靖元年四月提督太岳太和山太监赵营奏请符验兵部言营违例奏扰得旨报罢
　　
　　户部上言广东看守珠池内臣前已奉诏旨不许干预廉琼髙雷地方今太监安川又复夤缘传奉兼管地方事属欺罔乞申前令管市舶珠池者各専职任俱不许干预地方事务上是之
　　
　　监察御史李镇言定策之赏内阁文臣俱已辞免此外或以迎立或以藩亲或司礼赞襄潜邸供事皆得滥膺髙爵世袭锦衣臣以为公侯等爵非元勲不得滥封指挥等官非军功不可轻与乞重惜名器收回成命给事中史道亦疏言内臣等禄荫宜聴辞免俱下所司知之内官监奏内教场房屋及南城西海子殿宇亭轩损壊乞加修理部议以财匮民穷宜暂停止上曰然各处地方艰难军民困苦财力匮乏不急工程一切停止无得生事害人
　　
　　五月停止浙江织造生绫八百余疋初内监以缺乏绫纸札等用奏下诸处买造已相继输纳惟浙江未完至是巡按浙江御史何钺以诏书蠲免奏请停进工部覆奏从之
　　
　　命上林苑监内臣照弘治间员额存留其占种地土草场悉令改正养牲种果蔬人户除供应正役外一切科扰通行查革从户部请也永乐初设上林苑监于京师取山西平阳泽潞之民充之使蕃育树蓺以供上用品物时止设文官职専进送于民无扰后増设内臣九员至弘治间渐増一十八员正徳间添设总督佥书监工等名至九十九员于是科扰百出擅将牲地草场征派子粒占用伴当御牢名目过索月钱节年通计诛求至银三十五万余两逼死人命数多上登极诏汰革之止存一十九员民始称便未几又传奉添设至六十二员弊复滋甚至是户部以旧额及节添员数并占种场地顷畆开奏请如旧额厘革上是之
　　
　　六月康陵神宫监太监刘杲奏讨天寿山空地并九龙池草园栽种果菜以备四时供献命户部给之
　　
　　内府供用库署库事太监梁政等言上登极诏有云除漕运粮斛四百万石照旧征运其余税粮等项不分存留起运俱免五分以苏民困但本库岁计钱粮并黄白蜡等用俱系各宫殿供用原有额例难以减少户部复议以诏旨既出不可复改乞照前定五分之数征纳仍勅梁政等遵奉勿于旬月之间辄沮挠成命有伤治体从之
　　
　　七月御史汪珊疏陈十渐其畧曰上初即位天下忻然庶几复见唐虞之治迩来渐不如初中二条曰初中官有罪一切惩以正法今一二犯法举朝论之卒贷死而罚金后将何惩此八渐也中官有过者初皆不得任用今镇守守备稍稍营换幸门复启此九渐也
　　
　　诏御用监岁征物料如弘治例先是工部议上弘治以前例坐浙江金箔二千贴河南水胶二千五百斤黒铅五百斤山东椵木五百丈檀木二十根山西大甘锅三千个广东白圆藤五百斤陕西明羊角二百斤羊毛五百斤苏州府白长节猫竹三百根大名府细铜丝三百斤矾红土五百斤河间府瀛沙三千斤土硝四百斤永平府滦州榜纸三千张炉甘石万斤顺天府青甘土五百斤水和炭三十万斤工部石灰五万斤易州山厂木柴炭各二十万斤视正徳十省八九已而该监奏派复有花梨木花秋木等物系奉依裁省之数部臣覆申前议厘革上从之
　　
　　诏陵户坟户全复其丁初太监杨閟等为各户奏请事下户部议谓坟户止复三千丁载在会典上全复则京民投免者多一切重徭遗累下户非便上以陵寝至重特与全复先是各内臣犯法屡诏免逮问惟下司礼监治于是刑部尚书林俊等言宫中府中宜为一体诸内臣所犯宜下法司明正其罪如罪之不当自宜奏请治之不宜废祖宗之法上报有旨
　　
　　十月巡抚大同右副都御史张文锦劾奏阳和天城分守太监李睿报纳官草累军采运侵占荘田役军耕种结逆党黄福添等为腹心宜正其罪别选老成安静者代之都察院复议得旨戒饬李睿安静行事其黄福添等缉捕治罪
　　
　　刑科左给事中张翀请罢镇守内臣疏下所司知之
　　
　　十一月兵科给事中陈时明以灾异请斥太监萧敬其畧言敬素与宸濠交通幸逃国典今又舞其才智荧惑圣明迩者大婚之议敬入刘政重贿欲引纳其女赖大臣毛澄等力争不果纳其奸邪无忌如此陛下纵释不诛不宜久留于宫掖请罢敬司礼出之外宅以泄臣民之愤消上天之变章下所司给事中及宦等查大同镇仓库草场因劾前镇守太监马锡苏缙今监鎗刘璟分守李睿请皆究问如律都察院覆奏上以马锡苏缙侵盗数少又先以发戍姑宥之
　　
　　初惜薪司言真定山西等处所输柴炭运官揽头积有逋负工部以为此因加耗过多所以征运不及请以明加及暗加之半并准正数其余核实追征惜薪司太监执以为暗加必不可免且指工部为故纵工部言侵费有征加收不扣非大公至正之法臣等以诏书从事非故纵也自今请如后府惜薪司事例召商完纳乃给价银惟上纳时该司不得过取加耗即公私俱便矣奏入上教所在严追未完者仍饬所司行追
　　
　　大理寺卿郑岳言内臣贾全等侵盗仓库宜伏正法而特蒙曲贷使左右效尤恣意侵盗设至败露又图幸免其害不可胜言且自皇上即位以来如陵户任文举千户鞠王英等辄以内臣奏请事从中决部臣执奏不聴其它下司礼监处分者甚多夫法者所与天下共者也事干近幸辄有轻重是法不信于天下矣古人有言法行自近始又曰宫中府中俱为一体故申屠嘉辱邓通而文帝不以为忤韩琦安置任守忠而英宗不以为专前史书之以为美事陛下宜逺鉴前代之规近守祖宗之法自今内官内使等有犯悉聴部院问拟发本寺审録则可以昭圣朝平明之治得报有旨
　　
　　十二月御马监太监阎洪等奏勇士四卫二营见存马止有一千八百九十三匹视官军额数不及十分之三四乞行太仆寺于顺天府各属州县寄养马内如数处补下兵部议选寄养马一千匹与之其领马官军仍依成化年间故事籍记姓名及闗领年月如有倒死二次者照例责令赔补从之
　　
　　山西道监察御史杨百之言革任锦衣卫千户张仪当宸濠逆谋时力劝太监张鋭却其馈遗私语御史萧淮发其罪恶今锐得免死淮得美迁而首功不録臣窃寃之乞量授一官薄云酬报疏入给事中安盘劾奏百之为仪游说阴与张鋭交闗为复起之地百之复诋盘先因请嘱不行挟私行谤事皆下所司看详吏部尚书乔宇等不直百之议加黜罚而刑部则谓安盘之劾交闗百之之劾私嘱情状未明宜通行法司逮问以昭曲直得旨杨百之安盘俱列言官自相讦讼本当逮治姑从寛夺百之俸三月盘一月时仪以附托张鋭结交江彬禠职不叙彬鋭皆逆濠内党鋭见濠事且败逺迹灭口士大夫方以漏网为恨百之乃称仪首倡大义谓鋭力折奸谋虽得薄谴公论鄙之
　　
　　提督宣大侍郎臧凤奏先任镇守太监今充军马锡巡抚都御史胡瓉见任总兵杭雄擅支官银数千馈送江彬又有分守太监李睿副总兵林寛都指挥等官田云或那借侵欺或支领克落罪各有归宜治如律上以锡瓉雄事已遇革诏勿问寛等下巡抚都御史鞫实拟罪以闻
　　
　　印绶监左少监谷岫正徳中差管杨村皇荘科扰生事侵占民田为有司所发下言官核实有验上命逮其家人谷经等鞫之候问明并奏地畆当入官者召民开种征银解部
　　
　　旧例厂卫赍驾帖提人必由刑科佥批锦衣卫千户白寿等赍驾帖提东厂访获犯人诣刑科给事中刘济谓当以原本送科方知其事乃敢批行寿等执不肯与语并列上上命会查成化弘治年间事例以闻既而该科覆奏不但二庙时为然自天顺以至正徳厂卫节奉明旨俱同原本送科以慿叅对寿等争之不已谓驾帖送科旧皆开写事畧会同署名实不系御批原本上竟从之因责济等纷更旧章令自以状对既而宥之
　　
　　二年正月户科给事中张汉卿等言日者皇上念畿辅荘田之害命给事中夏言御史樊继祖主事张希尹会勘安州鹰房草场涿州薫皮厂勅曰自正徳元年以后朦胧投献及额外侵占者尽给原主管庄人悉取回大哉王言民切仰戴及言等勘报户部覆请而两奉明旨曰仍旧曰留用该部执奏再三竟不之从是非所以全大信昭至公也先帝时羣奸擅政八党为首故薫皮厂起于马永成鹰房草场创于谷大用今马俊赵霦恃藩邸旧恩妄乞免查是复蹈永成大用故辙也渐不可长乞察诸臣查勘之明从部臣执奏之正尽革鹰房草场薫皮厂并罪俊霦以为欺妄之戒不允
　　
　　南京守备魏国公徐鹏举等奉旨会议应天府匠役人夫事条例以上一南京司礼监神帛堂匠役洪武时定额四百户后太监安宁奏増四十户俱免杂差奸民罔利夤缘窜籍其中至一千一百十四户顷奉明诏以正徳时投充者革去百八十九名而该监仍复护留请查旧例复四百四十户之数余尽革之一南京内府九库洪武时额编库夫五十七名宣徳成化间有修理之役暂借人夫百五十一名工竣仅以二十三名发回两县而占留百二十八名南京里外花园原额匠九十名而后复借占八十名南京内官监原额军民匠三千九百余名天顺间复借占百五十五名俱非制宜尽查革一各监局人匠有逃故者宜行原籍勾补户絶者宜除今使上元江宁两县赔偿不便一南京鲥鱼厂岁取里长二十名名索银二十两正徳时复倍取其数起运内臣索茶果银百二十两水夫银二百两及鲜船时发又取夫四千三百有奇民不堪命宜有以禁之兵部复议得旨俱遵旧例行
　　
　　二月先是都察院疏请差御史巡盐批答稍误以未下阁臣票拟也刑科右给事中黄臣谏曰我朝设立内阁处以文学之臣凡百章奏先行票拟今使内阁虚代言之职中贵肆専擅之奸闗系匪轻渐不可长容臣封还原本以重命令疏入即改批如制
　　
　　三月南京守备魏国公徐鹏举言南京内府查失铜符十三面叅内使纪通等并请如号造补疏下法司议所失铜符宜行补造以便宿卫请并治典司守卫各官罪上是其议命逮问纪通余年逺姑贳之
　　
　　司礼监右监丞王敏请以宛平县民地一顷三十四畆为顺义郡主坟园户部言非制不当与上从部议
　　
　　四月司礼监太监萧敬奏各监局军匠查革数多供应缺乏请以洪武等年旧例一千五百余名佥补兵科叅奏如是则钱粮何所支给诏书何以取信兵部亦言诏书所革乃正徳间新添非洪武以来旧额如复佥补则革者皆得冒入以致耗损京储与正徳中何异乞令以未革人数应役有逃亡者乃下清军御史勾补从之
　　
　　御马监太监阎洪奏请外豹房永安荘地户部言此地故皆永清右卫屯田洪熙间以半为仁寿宫荘其半以给太清观道士弘治中改给指挥赵良至先帝以豹房之故遗祸无穷幸奉明诏革除而洪等仍欲修复以开游猎之端非臣等所愿闻也臣请悉还原卫征屯子粒以助军饷庻可永除祸本诏以地十顷纳豹房余令道士及赵恺分佃如故
　　
　　给事中张嵩以天戒上言太监崔文等于钦安殿修设醮供请圣驾拜奏青词是以左道惑陛下请火其书斥其人惟日临讲亲近儒臣章下所司
　　
　　刑部尚书林俊言廖鹏齐佐王瓛廖铠皆先朝巨蠧罪恶贯盈国人皆曰可杀天变实其所召请亟诛四凶或先诛鹏铠以快人心回天意上命仍禁于狱
　　
　　廖铠死狱中刑部请剉尸于市传首陕西以泄众愤上曰照常塟埋闰四月先是内官监太监崔文督修九门城壕日役三万人经岁不竣工科给事中胡汭言此监工等官故延引岁月干没钱粮宜定限令月内竣工报可
　　
　　故钱宁党廖鹏齐佐王瓛上疏称寃刑部议称三人朋奸乱政罪不容诛而廖鹏父子流毒两省尤当首论不宜聴其诡词脱罪命禁如初
　　
　　先是上命御马监以牧马草场新旧图册给发科道官自行查勘太监阎洪等请更遣内臣赍册至勘所得从公对收上复许之于是给事中解一贯等言臣等奉诏查勘十已得六七今若添差内臣如益薪止沸举前功而尽弃之若必不得已宜别遣一二大臣令体统相当以便行事上特纳之命内官大臣俱不必遣仍行该监给与原勘官图册从公核实具奏
　　
　　大学士杨廷和等上疏曰人君一身天下根本欲令出入起居事事尽善惟在前后左右皆用正人臣等先尝具启请于昭圣慈寿皇太后务选老成谨厚内臣以侍陛下任使其曽经先朝随侍遗奸不得滥与又尝极言异端左道亟宜痛絶顷条奏进如修徳十二事其一谓斋醮祈祷日费不赀此皆先年乱政之徒芟锄未尽妄引畨汉僧道试尝上心夫斋醮之事乃异端诳惑虚诞诬妄圣王所必禁也昔梁武帝宋徽宗崇信遵奉无所不至一则饿死台城一则累系金国求福不得反以召祸又如近日刘瑾钱宁軰崇信佛道建造寺宇皆杀身亡家畧不蒙佑则其无益有损不待辨矣惟陛下留神采纳斥逺左右奸人及逺方僧道罢停斋醮清查一切冒滥恩赏实万世无疆之休
　　
　　诏蠲太岳太和山香钱一年备赈从湖广守臣请也太监潘真奏留不许
　　
　　浙江镇守太监刘璟坐违例任所置买田宅为有司所发上罪其叅佐谪戍边者二人而田宅与璟如故刑部主事郑宪执奏不允
　　
　　凤阳府例有岁供果品上初即位罢之守备太监张阳以旧规为请礼部复议明诏已革不宜复増上命如旧例行第严为禁约不许生事扰民
　　
　　内官监太监崔文家人李阳凤等抵工部匠头宋钰求贿不获因以他事嗾文杖钰几死事在法司问未结文为阳凤诉寃得旨改令镇抚司讯理尚书林俊等执奏以为祖宗朝以刑狱付之法司罪无大小皆聴平决自刘瑾钱宁用事専任镇抚司为之爪牙政出多门盗贼滋起此陛下所亲见更化善治正在今日不宜复以小事诎法伤平明之治上不纳明日又奏上怒其烦渎责令对状俊曰昔唐徳宗相裴延龄阳城欲取白麻壊之唐文宗诏赦左藏盗吏狄兼谟缴还词头自古忠臣爱君大抵如是夫太监崔文乃先朝之漏奸而左道之作俑也荡摇主心排轧言路其罪已不容诛兹复饰词巧辩胁夺见囚谓法司为无人谓祖宗成宪为不足守臣受国厚恩诚不忍见朝廷百五十年纪纲一旦遂为此軰纷乱人愚言突不敢爱死上颇优容之已而都御史金献民六科都给事中刘济等十三道御史王钧等工科给事中余瓉等五城巡视御史初杲等交章论谏章凢十有四署名者共八十人疏入皆付之所司
　　
　　八月时上命修干清宫北一府内官监太监陈林言见役军匠二千三百有奇乞月给米盐户部复议府第损壊不多増造穿堂仪门何至役人二千三百若谓事不容已亦须立限完报上命立限完报不许妄费财力
　　
　　户科给事中孟奇言太监李宣故逆瑾党也已奉诏革职近者谄赂皇亲结为姻好夤缘左右复有提督京仓之命自皇上中兴以来除旧布新而先朝奸党内臣弟侄家人犹潜居都城布列禁地鑚刺伺窥无所不至若其谋遂成则其祸匪细伏望将宣取回闲住凡一切奸党弟侄家人尽逐之使肘腋之下豁然清谧而勲戚之家敢有贪嗜权利与厮养下軰结为婚媾者即如法禁絶以警将来上曰李宣已有旨矣一切奸党所引宦竖人查发回南京监局着役弟侄軰无得入禁门勲戚仍与婚者必罪不贷九月旧例上林苑地聴牲户开垦为业惟育牲种蔬果以供上用不収子粒弘治间太监寗诚始亩科银三分嘉靖改元诏革去至是以监臣奏复命征收户部叅奏各署内官始则侵民田为牲地终则夺牲地为已业观其设心不尽逐四署之民而专聚一已之利不已也宜恪守前旨追寝近批以安人心不报
　　
　　工科给事中解一贯等奉勅查勘马房地土事竣奏将踏勘过牧放官场筑封堆永为遵守军民产业勲戚荘田给还承管及叅太监谷大用李玺树党蠧政夺产殃民宜明正典刑及接管太监杨金等经收太监杜堂等并巡青千户陈谨等通行逮治仍乞裁减御马监管场官聴监督马房主事征收子粒召买粮料支用尽革岁派送监草料以备各边紧急奏请户部如其言覆请得旨御马草场依新册仍旧本监管理岁收银两准作修理等项支用清出地土庄田依拟给主谷大用乱政害人本当问究但念迎请勤劳姑贯之仍降二级仍旧司香李玺并杨金杜堂等都免提陈谨等各罚俸二年
　　
　　十月临洮府知府郭九皋为滦州民赵纪诬以前任太平府事讦告东厂太监芮景贤奏闻命差官校逮问巡按陕西御史刘翀言东厂之设専主缉访在京奸伪无受理词状逺差官校拿人之例赵纪细民不诉抚按而越诉东厂实由书手陶淳通贿景贤所致也乞将赵纪陶淳九皋同解法司问理六科给事中刘济等言赵纪小人无忌惮实定国公徐光祚主之查得国初魏国公徐达修理山海闗钦赐彼处田土即于洪武末年具奏辞已经顺天抚按官孟春郭南奉旨查复给与军民屯种今光祚欲隠情奏讨故嗾赵纪揑奏土豪欺占以为之地耳法当并究而十三道御史彭占祺等亦合疏力言并下镇抚司知之巡视光禄寺科道官王瑄等劾奏东安门内使张迁田博孟贵及军役萧名胡柰等索要粮长解户财物数多乞行提究命逮萧名等下镇抚司如干碍张迁等据实奏闻
　　
　　兵科给事中陈时明等言逆党廖鹏受赂逆濠计复护卫李琮握兵禁内为彬心腹俱罪坐反逆不可末减始法官拟罪朋党乱政盖预为解脱之地乃得奉旨缓死物议沸腾乞将鹏琮押赴市曹明正其罪仍敕都察院追究纳贿舞文者寘之法下所司知之命贷重犯王钦王锦王铨死各发邉卫永逺充军仍免追赃时钦等饰词奏辩左右有为之营脱者刑科都给事中刘济等言王钦等已奉钦依处决忽降内批免赃减死以天下共诛之人为左右罔利之地废法乱纪莫此为甚已而刑部都察院各疏执奏俱报有旨
　　
　　十一月刘最既调广徳州判官去而东厂太监芮景贤复奏最在途仍用礼科旧衔乗坐船取夫役而长芦巡盐御史黄国用复遣纸牌送之并属违例上命逮最国用下诏狱镇抚司具狱上得旨最谪戍国用降逺方杂职刑部执奏最等情罪宜下法司拟评不报
　　
　　先是楚王荣■〈氵戒〉及湖广抚按官奏承奉副潘朝等挟势要求肆言谤毁指斥亲王面忤世子命遣官会鞫之至是都察院复议朝等十三人情罪比依谋叛宜寘重典其胁从者当谪戍如律而楚王以淳质受侮宜赐书慰谕得旨俱如所拟
　　
　　御马监以勇士营随驾官勇士马匹不足欲行太仆寺调取兵部言本监兊过马匹足备骑操似难再给但称省牲在迩请将顺天府所属寄养者挨次选五百匹暂给之并行领马官勇士不许任情选择其各营倒失者仍行提督营马少卿追给无姑息以致损耗从之
　　
　　始太监于经占夺人田园已论罪追赃入官而其弟于纶复夤缘奏乞得领价值刑部执奏谓律凢赃枉法者入官求索者给主此定法也纶以匹夫荧惑上聴始终乱法罪不可宥请治之得报有旨
　　
　　三年二月给事中邓继曽言祖宗以来凡有批荅必下内阁拟议而行顷者中旨事不考经文不会理或左右羣小窃权希宠以至于此陛下不与大臣共政而容若軰干政臣恐大器之不安也疏入上怒下继曽诏狱寻降金坛县县丞时给事中张达韩楷郑一鹏御史林有孚马明衡季本各论救皆不报
</div>
    <div class="pagination">
<a href="弇山堂别集_page263.html">上一页</a><span>...</span><a href="弇山堂别集_page259.html">259</a><a href="弇山堂别集_page260.html">260</a><a href="弇山堂别集_page261.html">261</a><a href="弇山堂别集_page262.html">262</a><a href="弇山堂别集_page263.html">263</a><span class="current-page">264</span><a href="弇山堂别集_page265.html">265</a><a href="弇山堂别集_page266.html">266</a><a href="弇山堂别集_page267.html">267</a><a href="弇山堂别集_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
