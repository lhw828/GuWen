<!DOCTYPE html>
<html>
<head>
    <meta charset="UTF-8">
    <title>弘光实录钞 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弘光实录钞 - 第 6 页/共 6 页</h1>
    <div class="content">　　总兵陈梧建义平湖，兵败走。
　　附录：陈铬妻戚氏赴水死，诸生林鸿妻沈氏投水发浮，北兵出之，大骂被杀。诸生孙锷妻俞氏投水死，诸生□铎妻为北兵所执，啮兵一指，被杀。
　　兵部侍郎沈犹龙、兵科给事中陈子龙、下江监军道荆本彻、中书舍人李待问、举人章简、徐孚远、总兵黄蜚、吴志葵，建义松江。
　　初四日，志葵以吴淞总兵官自海入江塞泖中，过淀湖，攻入苏州，而浏河参将鲁之璵字瑟若者，为其前锋，围北兵于白塔寺，塞门焚之，北兵突围死战，之璵以步抵骑，不敌而死。志葵复还泖，会本彻、蜚，从无锡进太湖，拥船千艘，亦至泖中。犹龙等召募义兵千人，各为战守之备。城守近百日。至八月，乡绅潜通于北，为其后自免之地。人心遂离，降将李成栋攻陷之。犹龙、待问、简吏部主事夏允彝、华享县教谕眭明永、举人吴纯如、傅凝之、诸生胡名荃、戴池泓、徐念祖、夏完淳皆死。而蜚、志葵见获。北相杀之。
　　犹龙，字云升，丙辰进士。
　　待问，字存我，癸未进士。城破，危坐室中，被害。
　　简，字次弓，不屈死。
　　允彝，字彝仲，丁丑进士，自沈而死。绝命词云：『少受父训，长荷国恩。尽心报国，矢死忠贞。南部继覆，犹望中兴。中兴望杳，何忍长存。卓哉吾友，虞求广成，勿斋、纯如，子才、蕴生。愿言从之，握手九京。人孰无死，不泯此心。修身俟死，敬励后人』。子完淳，字存古，亦死。
　　明永，字嵩年，丹阳人，不肯剃发。八月初三日。书绝命词于明伦堂曰：『明命其永，嵩祝何年。生忝祖父，死依圣贤』。遇害。
　　念祖，字无念，故相阶之后也，阖室自焚。
　　附录：陈君秀妻杨氏投河死。蒋敬妻颜氏触刃而死。云间二女，一未嫁，投阁赴水；一新嫁，北为兵所掠，骂不绝口而杀。
　　苏州少詹事徐汧、诸生顾所建，投水死。
　　汧字，九一。戊辰进士；所建，字东吴，题诗于壁，投泮水中。
　　金山卫参将侯承祖守城不下，陷城，死之。
　　承祖，字怀玉，与其子世禄城守。八月二十日，北兵破之。世禄身被四十矢，不屈死。承祖被执，降之不可。曰：『吾祖宗为官二百八十年，今日之死，分内事也』。
　　附录：张烈女同母嫂匿于生圹中，事觉，北兵号于外曰：『出则免，否则刃将入焉』。母嫂皆出，烈女受刃而死。
　　通政司左通政侯峒曾建义于嘉定。城破，与其子玄演、玄洁，其友癸未进士黄淳耀、举人张锡眉、龚用圆、诸生马元调、黄渊耀、夏云蛟、唐昌全等皆死之。
　　峒曾，字豫瞻；闰六月，北设官至嘉定；峒曾建义旗城守拒之。北兵来攻，亡失甚众。越三日，而城中人有为北应者。城陷，峒曾时时在城上，士卒皆曰：『吾曾受公厚恩，尚可卫公出走』。峒曾曰：『与城存亡，义也』。已而赴水。玄演字几道，玄洁字云居；从之。峒曾曰：『吾死义也，夫二子者何为？且有祖母在，不可』。对曰：『有玄■〈氵静〉以奉祖母矣，何忍吾父之独死也』。语未毕，有奴趋告曰：『贼至矣』！相挽而没。降将李成栋斩峒曾首，悬之，大掠去，使别将守嘉定。有金生者，夜窃峒曾之首，藏之箧中，峒曾之叔某自埜舆棺入收其尸，方敛，闻有哭声，自外入者，则金生负箧而至也。
　　淳耀，字蕴生，城破，避之西方庵，问其从者曰：『侯公何若』？曰：『死矣』！曰：『吾与侯公同事，义不独生』。乃书壁云：『读书寡益，学道无成。进不得宣力王朝，退不能洁身远行。耿耿不没，此心而已。大明遗臣黄淳耀自裁于城西僧舍』。其弟渊耀，字伟恭者，谓曰：『兄为王臣，宜死；然弟亦不愿为□□之民也』。淳耀缢于东，渊耀缢于西。
　　锡眉，字介祉，守南门，奸民导敌自北门入，峒曾与锡眉登陴而见之。锡眉曰：『事急矣，曷各自裁』！峒曾曰：『然。一辞家庙，行矣』。锡眉曰：『我无以返家为也。即别公此所』。解带缢于城楼。峒曾遥视，再拜而去。
　　用圆，字知渊，分守城门。城陷，赴水死，二子从之。
　　元调，字巽甫，娄坚之门人也。当建义时，元调年七十矣，以所善诸生唐昌字圣举、夏云蛟字启霖，助调兵食；城破，元调死之。相继者十四人。
　　兵科给中时敏奉义阳王建义于常熟，寻败。
　　附录：诸生项志宁不肯削发而死。
　　崑山建义，郧阳抚治都御史王永祚主之。
　　附录：陈氏，北兵掠之，乘间刺杀北兵，自刎。
　　江阴建义，阎典史主之。
　　阎，其不知何许人也，为江阴典史。北兵渡江，弃官而隐江阴之野。北官至，下教辫发胡服，江阴人不奉教，乃殴北官，杀之，共迎典史。典史曰：『今日之事，非有所强于诸人者，诸君其无以生死为计』。江阴人曰：『诺』。于是收城中粮物器食，均用之，杂乡聚，皆发伏以待。两月之间，北兵至者，馘于境上，豫王发其鱼皮万余人，使降将刘良佐将之，直薄城下。良佐招降，守陴者噪而诟之，典史乃户赋竹器，盛木绵浸水，夜半潜悬睥睨，北兵用西洋炮击城。铅弹累累入竹器，已而开门搏战，离乡聚伏皆应之，杀鱼皮无存者。豫王大怒，自将以围江阴。典史曰：『江阴，小邑也；北兵乃围我，我何以逞』？聚江阴人而哭。江阴人各率其妻子至督学署中，闭而焚之，火三日夜不息。北兵疑，不敢攻。是时，三面皆北兵，截大江，典史与其勇士暮津大江而去。北兵入城，空无人，惊叹者久之（或曰：典吏已死于乱兵）戚磐居城外为犄角，论功独多。城将破，磐曰：『吾之所以戮力者，为此城也。当死城中，以成吾志』。乃入城自缢。
　　夏维新，字灿焉，癸酉举人；王华，字人玉，诸生；城陷皆死。
　　冯厚敦，字培卿，金坛人也；为江阴儒学训导。城破，冠带坐明伦堂，抽匕首自刎。
　　徐趋，字佩玉；黄毓祺，字介子；聚兵竹塘，以应城中。城既破，北使故明淮安道刘景纬令之，趋被执，见之长揖。景纬曰：『汝诸生，不当跪父母官耶』？趋曰：『我方□汝，何为父母汝？汝为大明进士，位之监司，即郡守亦跪汝；今降而为令，且跪郡守？是为□亦不善为□矣，尚欲与诸生争体统乎』？景纬无以应，下狱杀之。毓祺亡命海陵，寓书其所善江一小者，用故时主上所给官印识之，而为毓一之客所得。江甚惧祸，遂告变，捕毓祺入狱。狱期将决，其友邓大临告之期，小祺命取袭衣自敛，趺坐而逝。
　　通城王建义于长兴。
　　王号清潮，洞庭山民梦洞庭树旗。上书「清潮」二字，已而王至，皆以王之祥也。故从者甚众。葛麟，字苍公，丹阳举人也。八月二十日，从王战北兵于湖中。持长矛刺五六十人于水，为北兵所目。曰：『长而肥者，麟也』聚箭射之，投水而死。
　　金有镒，长兴人，以总兵再破湖州，兵败死之。
　　进士吴易建义太湖。
　　易，字日生，聚壮士数千人，退居湖中。乘间出杀北兵，道路为梗。北兵大举入湖，易先令士卒之善舟者，杂农民散处湖畔。北兵掠民船千余，即湖畔捕人操之，义兵遂尽操北人之舟，鼓棹而出。至中流，尽弃棹而入水，凿沈其船，北兵歼焉。浙直震动。王上以兵部侍郎命之，封长兴伯。八月二十一日，北兵又大举破其营，而同事诸生沈自駉、自炳、吴福之，皆死之。举人孙兆奎，执至金陵；其明年，易潜至嘉善，有输情于北者，遂为所得。
　　自駉，字君牧；自炳，字君晦；吴江人。初，其兄自征任侠，知天下有变，造渔船千艘于湖，自征死而变作，自駉、自炳乃收其船以聚兵，故易得因之而起。
　　福之，字公佑，武进人，父钟峦。后死舟山之难。
　　兆奎，字君昌，吴江人，被执，见北相洪承畴而问曰：『先帝时有洪承畴者，死于节矣。今汝亦名洪承畴，一人耶？两人耶』？承畴曰：『汝莫问其为一人、两人，只做汝一人事，且斩之』！
　　文乘，字应符，故相震孟之子也。阴与易通，为人告变，题诗曰：『三百年前旧姓文，一心报国许谁闻。忠魂今夜归何处，明月滩头吊白云』。遂见害。右佥都御史金声建义于徽州。
　　声，字正希，崇祯元年，选入翰林为庶吉士。明年十月，北兵阑入大安口，薄都城，上忧甚，声以新被知遇，乃荐其所知僧申甫为将，即改声御史，监其军，仓卒无兵可用，申甫召募长安中人，得数千，将之，复古车攻之法，阵于卢沟桥。北兵乃绕出其后，御车者惶急，不得转，为北兵斩馘略尽。申甫死，而声黜归田里。马士英调黔兵至凤阳，枉道掠新安，声与其郡推官吴翔凤率乡勇歼之界上，士英与声相讦，天子直声，复翰林，未之官，而北都陷。弘光即位，起佥都御史，不就。至是起义，北兵攻之。五月不下，降将张天禄从间道袭破之，执声至南都。声门士江天一字文右者，追声及之途，声曰：『此何与汝事，而来何乎』？曰：『天一可同公建义，独不可同公死乎』？当是时，南都改服已久，声与其徒峨冠大带而入，道路聚观。北相降声，遣人私语。天一呼曰：『先生之千秋在此刻也』。声曰『诺』。牵至清水塘将斩之，声谓行刑者曰：『但绝我气，母断我头』！于是捻须仰面，饮刃而没。天一亦被杀。而声邑人王世德乃自刎，一时死声之傍者六七人，知姓名者二人而已。隆武皇帝赠声礼部尚书，天一兵部主事。指挥汪秋汉、余公赞守岭南，北兵至，自刎。
　　中军程士皮、诸生项千里、武举洪二魁，皆被获而杀；许伯，字伯辅，阵亡。
　　推官温璜，字宝忠，乌程人，自刎。
　　吴应箕，字次尾，贵池人，募一旅以应声，兵溃，逃婺源山中，名捕得之。将戮于市，应箕不可曰：『吾血不当落尘中』！已至松下，应箕曰：『此吾毕命之所』。有卒拟刃向之，叱曰：『吾头岂汝可断』！一裨将颇敬应箕，应箕拱手谓之曰：『以此劳公』。
　　附录：马嘉，字六礼，壬午举人；方国焕，字孔文；剃发命下，嘉为绝命词，国焕赋诗，皆缢死。
　　山东巡抚都御史邱祖德同钱孝廉举义于宁国。
　　祖德，字令修，成都人，起家宁国推官，及为巡抚，贼至而逃，至是建义，寻败被磔。
　　麻三衡，字孟璿，宣城诸生也，起兵东华阳山，以应祖德。被执至金陵，赋诗云：『吴越连沙漠，天人不可留。誓存千丈发，笑看百年头。若水心犹烈，平原事不酬。西风吹宛句，断送五湖秋』。杀于通济门外。隆武即位，赠国子监博士。
　　泾县建义，被屠。
　　赵初浣，字雪度，诸生。以建义被杀。
　　盐城诸生司石磐起义。
　　石磐同酆都司起义，兵败，执之淮官。北抚命之跪，不屈，仆之，酆都司欲脱石磐，曰：『此故诸生，吾劫之为书记耳』。石磐大呼曰：『公何言之谬也？吾实首事』。下狱六十余日，狂歌痛饮。临刑，大骂而死。
　　附录：六合诸生马纯仁朴公，年十八，不肯剃发。闰六月二十二日，函书付其妹曰：『吾三日不归，以此白之父母。袖大石投浮桥水中。发函，得铭曰：『朝华而冠，夕□而髡；与丧乃心，宁死乃身』。明棠处士朴公纯仁（？）、金坛木工汤士鳌，剃头将及，哭祭祖考，投水死。山东兵部主事王若之不剃头，被获强之剃，不可曰：『留此发以见先帝耳』。戮之。邳州大学生王台辅，大会亲友永诀，乘牛车出郭之相山坟所自缢。无锡副总兵何以培，六月十二日，以不受官见杀。
　　使臣兵部左侍郎懋第被杀。
　　懋第，号萝石，莱阳人也。使北，将馆之四夷馆，不可；曰：『此中国以之待夷狄者，而以之待中国乎』？乃改馆鸿胪寺。自沧州追还，北欲降之，使其弟懋泰来见。诃之而去。江南下，北谓之曰：『汝之所以不降者，江南在耳，今何归而不降乎』？懋第曰：『降则何待今日；吾之所以不死者，图反命耳。今国破，有死而已』。作沁园春一阕：『忠臣孝子，两全甚难，其实非难。从夷、齐死后，君臣义薄，纲常扫地，生也徒然。宋有文山，又有叠山，青史于今万古传。他两人、父兮与母兮，亦称大贤。嗟哉！人生易尽百年。姓与名，不予人轻贱！想多少蚩愚稽首、游魂首邱，胡服也掩黄泉。丹心炤简，千秋庙食，松柏耸天风不断，堪叹他时穷节，乃见流水高山』。杀之无血，唯白乳满地。
　　总督佥都御史袁继咸被执。
　　继咸，字临侯，江西人也。总督应安江楚。左梦庚既降，劫继咸以去，继咸求死不得。八月初四日，至北都，诸降将朝见，继咸冠服如故，曰：『某是累臣，不是降臣，无入朝礼』。北臣来见，刘学士曰：『弘光立得是否』？曰：『神宗诸子，光宗长，福王次之。毅宗无子，今上福王长子，伦序甚明』。刘曰：『崇祯未葬，弘光安得遽立』？曰：『清朝所论者，春秋之义；明臣急于定策者，社稷之谋』。刘又言弘光诸不道状。曰：『既已为君，即吾君也。君父之事，非臣子所当言』。刘语塞而去。已令剃头。继咸曰：『弃其生平，虽生何用』？杀之三忠祠前，明年六月二十六日也。
　　秋七月庚戌朔。江西巡抚旷昭迎降，万安知县梁于涘不下。
　　金声桓既降，即为北徇地，驻于九江。昭患之，然不知其为声桓，以为金之俊也。有胥吏郜国本者，以侵粮系狱，自言为之俊旧役，可以招之。昭具金帛，遣国本往，至则始知为声桓也。国本即以金帛迎降，声桓遣使同国本还，国本盛称金兵不可敌，昭大惧，款其来使，国本出而摇惑众心，定迎降之策。昭亡走吉安。而江省变，遂为声桓有矣。
　　于涘，号谷庵，江都人，癸未进士。郡邑皆下，于涘独婴城固守，援绝不支，被执，下南昌狱。五十三日，作绝命词曰：『但如生富贵，谁识死功名。到头成个是，方见古人情』。自缢而死。
　　东浙、闽中建建，虽俱在闰六月，而此不载者，以事属监国、隆武两「实录」也。此所载，亦有□□所命者；然皆遥命之，非刑赏所加也。
　　●福王登极实录
　　吴县文震亨撰
　　恭闻监国自福邸至淮也，南都文武大臣及科道诸臣方集议拥立之事。佥谓以亲、以贤、以序，即当推奉为臣民主。操臣诚意伯刘孔昭、督臣马士英，各传谕所部将士，以代来中兴之意。将士闻命感泣，亦愿奉为六军主，建义旗讨贼。诸臣恭谒陵庙，告非常大变，恸哭；乃告奉监国之议。议协，参赞机务兵部尚书史可法至浦口，具启迎驾于淮安；礼部司务官齎南都百官公启，迎驾于仪真。渡江，泊燕子矶，百官郊迎，命以王礼见。监国素袍角带，对百官恸哭；百官行礼，手掖之，寻赐茶。言及宗社震惊、大行异变，复哭失声。因流涕言『封疆大计，惟仗诸先生主持；至迎立，决不敢当。盖播迁以来，国母尚无消息，故不携宫眷一人，始意欲择浙东僻地暂居，以使迎奉。今值国难至此，迎立之事，何忍言』！睿音琅然，而睿容具日月表，百官瞻觐，感举额谓宗社之福。
　　次日，为五月朔戊子。从水西门启驾，由城外至孝陵，乘马导引官请从东门乡路入。监国逊避，从西门至飨殿，祭告礼毕，即向懿文大子陵园驻瞻良久。从朝阳门入，至东华门，步行过殿陛，行谒奉先殿礼，出西华门，暂以内守府为行宫，百官进见，行四拜礼，传令旨召诸臣入议事。
　　兵部尚书史可法、魏国公徐弘基、灵壁侯汤国祚各有奏；国祚以户部靳饷，奏对微激，署礼部兵部侍郎吕大器谓非对君体，止之。
　　京畿道御史祁彪佳，因奏纲纪法度，为国之本；吏科李沾合诸科道奏，以朝班宜肃。盖时旧京朝仪久废也。彪佳又奏早颁大号、敬天法、祖诸事。监国皆虚怀纳之。
　　朝毕，群臣退议登极、监国次第，咸谓『仰窥睿意，必欲发丧誓师，晓然示天下以讨贼大义，而后正位。宜先上监国玺绶，而后劝进』。乃即范金铸监国宝。以次日入朝，大臣仍面奏劝进，监国复辞。谕诸臣谓：『人生忠孝为本，今大雠未报，孤不能事君；先王殉节、国母播越，孤不能事亲：无遽登大宝之礼。且闻东宫与永、定二王尚在贼中，或可致之。又桂、惠、瑞三王皆叔父行，惟诸先生择贤迎立』。言讫泪俱。大臣及言官再奏，求允所请。监国逊谢如前。署礼部臣大器率百官跪奏劝进第一笺，传旨暂领监国，百官退；逾时，又进第二笺，命传进，手书批签，仍允监国，余所请不允。
　　又次日，传旨：『官止服青锦绣，朝拜仍行王礼，不必穿带朝服』。百官以典礼重大，具朝服入。监国亲行告天礼，陞座，百官四拜，魏国公弘基率百官跪进监国符宝。受讫，再行四拜礼，乃退。诸臣尚有言宜即登大位以镇人心者，御史彪佳谓『：令旨先受监国之请，其名极正，贤德益彰。既可以示谦让，海内闻之，皆知监国无因以得位之心。俟发丧，择吉登大宝，布告天下为当』。礼臣、魏国，皆然其议，议乃定。即用右都御史张慎言为吏部尚书，传旨合推阁员。疏上，先用兵部尚书可法进东阁大学士兼兵部尚书如故，户部尚书高弘图改礼部尚书、进东阁大学士；俱入阁办事。而召工部侍郎周堪赓为户部尚书，凤督士英进东阁大学士兼兵部尚书、都察院右都御史，总督凤阳等处如故。而以前会推疏词林仅推掌翰林院詹事府詹事姜曰广一人，传旨吏部：『予察祖制，阁员俱用词林；至先帝，间用别衙门官。今正推如何止列姜先生一人，似与祖制不符。着该部再行添推来看』。吏部会九卿再具疏，仍以曰广居首，而推礼部尚书王铎、礼部右侍郎陈子壮、詹事府少詹事黄道周、右春坊右庶子徐汧；令旨再点用首，次二员俱进东阁大学士兼礼部尚书入阁办事，诸臣以次待用。六卿九列既备官，复催补科道各员，皆一时人望。寻特遣彪佳颁赦谕江南云。
　　是举也，群臣当攀号愤变之后，天柱地维摧陷顷刻矣；值真主缵运，日月重光，实惟二祖列宗在天式凭以有此。海内闻当阳在即，用人行政，动协人情，未有朝端已见清宁而丑类不授首膏钺者。刻□□复神京，寸砾逆贼；虽在草莽，胥忍死拭目俟之。若诸臣思祖宗三百年德泽在人、大行十七载焦劳求治，洗涤肺肠，以事新主、扫除门户以修职业，何事不可办、何罪不可讨，亦何功名不可就哉！
　　闻法驾入都之日，都人聚观呼万岁；见两大星夹日而行，钟山紫气中五色云见。而先是龙江浮楩楠巨木千章，若为鼎新大内而出者；两都并建，聿还旧观。江北诸大师，皆上表劝进。所传辽东总兵吴三桂疾驰至山海结虏入关，大杀贼十数万，夺其辎重无算；边镇诸宿将，无不投袂奋剑，以报国仇者。中兴大业，岂灵武草次、靖康偏安之足比哉！


</div>
    <div class="pagination">
<a href="弘光实录钞_page5.html">上一页</a><a href="弘光实录钞.html">1</a><a href="弘光实录钞_page2.html">2</a><a href="弘光实录钞_page3.html">3</a><a href="弘光实录钞_page4.html">4</a><a href="弘光实录钞_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
