<!DOCTYPE html>
<html>
<head>
    <meta charset="UTF-8">
    <title>曲阜林庙展谒记 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲阜林庙展谒记 - 第 4 页/共 5 页</h1>
    <div class="content">　　林东北隅，为第五代宗子求字子家（白子）及汉泰山都尉宙第四十三代宗子仁玉字温如（孔庭中兴祖）诸冢墓在焉。北为虚墓，西北为历代宗子墓，东南为六代宗子箕字子京墓（求子），西南为唐谏议大夫戣等墓，各墓方向参差不成行列，碑碣有倾倒者，彷佛一丛葬处。愿孔庭子孙急事修理以肃观瞻。
　　外林墙周围约十五里，面积四十有二顷，林中树于民十九之役，北军凭林作战，有被砍伐，墙亦被轰毁数处，现虽修复，树亦生新枝，然劫痕犹在目也。
　　至圣陵昔时常生蓍草，既凋复青，茎有八棱、象八卦，叶五出、象五形，以一根五十茎者为贵，因采者多，殊不易得。林中复产芝，黄红紫不一，绚若文锦，盖林蕃古木，故蒸蕴而出。宋时王钦若曾采献，以为瑞，则贡谀矣。林有山药，坚细长嫩，形如地黄，以之入药，胜河南怀庆产。林多楷树，文理坚致，或削为杖，或制为棊枰，或刳其节为饮器，皆甚美观。其叶初生时，采制如焙茶法，清香可以烹沦。又有草曰文草，叶细而蔓生，冬夏不凋，深秋结实，具五味五色。有虫曰文虫，似蝉而小，二、三月即鸣树杪，若琴瑟笙簧之奏焉。
　　再至廊下少憩，临行出银币二枚赏招待之林警，告莲舫便道谒颜、周二庙。
　　（十二）
　　考至圣之没也，弟子葬于鲁城北一里许（指旧鲁城而言），背泗面洙，茔域不过百亩，封不过三版，历代嗣加封树，日就宏丽，封如马鬣。林中古树相传为诸弟子手植，或云异木，以百树，鲁人莫识其名。今树上无鸟巢，下不生荆棘及刺人草。
　　考圣林规模，其初仅广一顷，子孙皆附葬焉。虽鲁人世以岁时奉祀孔子冢，而规制守卫尚未具也。至东汉桓帝永寿三年，鲁相韩勒修孔子墓，墓前造神门一间，东南造齐厅三间，易旧祠坛以石复。民吴初辈若干户以给扫除，其制始渐备。
　　宋文帝元嘉十九年冬十二月丙申，诏曰：“尼父德表生民，功被百代，而坟茔荒芜，荆棘勿剪，可蠲墓侧数户以掌洒扫，种松柏六百株。”
　　元魏孝文帝太和十九年夏四月，帝幸鲁，亲祠孔子，诏兖州为孔子起园。栽柏，修坟，建碑，褒扬圣德。
　　唐玄宗开元十三年冬十一月，帝幸孔子宅，给复近墓五户长供扫除。
　　周太祖广顺二年夏六月，帝幸曲阜，拜孔子墓，勅禁樵采。
　　宋真宗景德四年，增给守冢二十户。
　　大中祥符元年，帝东封过曲阜，谒孔林，又给近便十户奉茔域。
　　徽宗宣和元年，命工造石仪。五年成，峙于墓所。
　　高宗建炎二年冬十月，金左副元帅粘没喝陷袭庆府，兵至阙里，军士有欲发孔子墓者，粘没喝问通事高庆裔，曰：“孔子何人？”曰：“古之大圣人。”粘没喝曰：“大圣人墓安可发得。”军士发泗水侯鲤及刑部侍郎宗翰墓者十二人悉斩之。
　　元文宗至顺二年，五十四代孙曲阜尹思凯始作周垣，建重门。
　　明太祖洪武十年，鲁民居文约等以地五十六亩增广林田。
　　成祖永乐二年，五十九代衍圣公彦缙患思堂基制狭小，乃加恢扩，又作墓门三间。
　　二十一年，林垣倾坏，五十五代孙曲阜知县克中复葺而拓之周十余里，更建铺舍以居巡卫。
　　英宗正统八年，彦缙又增树文宣王及泗水侯沂国公墓碑各一。
　　孝宗弘治七年，六十一代代袭衍圣公宏泰重修驻跸亭及享殿、林墙、门楼，建洙水左右二桥，植柏桧数百株。
　　世宗嘉靖二年，御史陈凤梧重修洙水桥，建石坊及庐墓堂。
　　神宗万历二十二年，巡按连标、巡抚郑汝璧葺享殿齐室，树石阙五楹，题曰：“万古长春”，立碑亭二座，栽神道栢数百株。
　　庄烈帝崇祯七年，兖东兵备佥事李一鳌；十六年，六十五代衍圣公衍植，先后复加修筑。
　　清圣祖康熙二十三年冬十一月，帝幸鲁酹酒圣林，特命扩地十一顷一十四亩九分，除其租赋，六十八代衍圣公传铎拓新垣周之。
　　世宗雍正八年，谕内阁曰：“皇五子致祭阙里文庙，典礼告成回京，奏称孔林享堂墙垣年久倾圮，允宜修葺。”命钦天监五官挈壶正李廷耀赴鲁相度。九年夏五月，仍着修理庙工之巡抚陈世倌等估计监修，世倌等会估奏上，并请享殿瓦色衣庙工寝殿之制，诏从之。十年九月工成，计用帑银二万五千三百三两有奇。
　　高宗乾隆间复一度修葺。
　　民国以来虽已颓堕，未见政府拨帑修治，仅华洋义赈会曾拨赈款修葺林墙、林门一次。
　　（十三）
　　又阙里文献考术曰：“《志》载：林内外古迹，尚有冢壁，白兔沟及丹书坊。” 
　　其说谓先圣墓北有虚墓五间，皆石为之。先圣没，戒弟子为虚墓。后果遭秦始皇发，掘得石壁，有文云：“后世一男子，自称秦始皇，上我堂，跃我床，饮我酒浆，颠倒我衣裳，至沙邱而亡时。”有白兔自墓中出，始皇逐之，至曲阜西十八里沟而没，鲁人因呼其沟曰“白兔沟”。
　　丹书坊者，汉鲁相钟离意出私钱付户曹孔，修夫子车身，入庙拭几席剑履，令男子张伯除堂下草，草中得玉璧七枚，伯怀其一，以六枚白意，意令主簿安置几前，其堂下床首有悬瓮，意召问，答曰：“夫子瓮也，背有丹书”，人莫敢发。意曰：“夫子所以遗瓮欲以垂后人”，因发之，得素书，文曰：“后世修吾书，董仲舒护吾车、拭吾履、发吾笥，会稽钟离意璧有七，张伯怀其一。”即召问伯，果服焉。后埋丹书为坊以识之，其址在城北门外。事皆妄诞不经，大都出纬书之传会耳。
　　出林门东南，望约二十里有丛林一丘，森蔚映日，问之莲舫，知为启圣林，即至圣父母合葬处，南封防山，北阻泗水，其东南数武，圣兄孟皮墓也。宋以前规制不可考。金章宗明昌五年，五十二代衍圣公元措（元措为金所立，即北宗。又有五十二代衍圣公万春，为宋理宗宝庆二年袭，即南宗也。）始立墓碣、石仪。神道。 
　　明成祖永乐间，五十六代孙曲阜知县希范重修并立圣兄墓碑。
　　清圣祖康熙十年，六十七代衍圣公毓圻建享殿及墓门墙垣。
　　高宗乾隆二十年，令七十一代衍圣公昭焕攺建享殿三楹，林门三间，华榱承檐，覆以碧瓦，一如崇圣祠之制焉。
　　再行至万古长春坊，坊西里许有土一堆，草树缭绕，相传为周公望父台（此周公指伯禽也）。
　　入延恩门，东转陋巷，下车谒颜庙。棂星门外为长台，基高约三尺，台前护以石阑干，台之中有井一口，覆以石圈，傍一古桧，偃蹇如龙，蟠绕井上，传为复圣手植；井则相传复圣居陋巷时所汲饮者。由守者开左侧门进殿，庭廊庑瓦断垣颓，满目荒凉，复惧危墙下压。正殿五楹，复圣塑像冕旒元服，须髯长拂，不似三十二岁人。
　　神匰上支以竹，再复以笪，障雨漏也，寝殿亦半倾，古柏摇风，且有斜倒于垣上。为民十九之役，庙当其冲，故被炮火轰击残毁殊甚。当共和盛世，以圣贤林庙作内战场，岂庸常者所能料及哉？向像前行礼后即退出，因风一起，欹梁残脊遥遥欲倾，不敢久于凭吊。 
　　出庙时守者鞠躬礼送，赏一银币，莲舫云：“太多，三数毫足矣。”余曰：“勿较也。”
　　出东城秉礼门，车马喧阗，贸易颇盛。度濠桥不半里，有人家数十，折北一石坊不甚高，坊北为辇路，广约丈，铺以砖，日久颇坍陷。
　　再北百步即周公庙，大门闶，上直牓朱地金书：“元圣庙”三大字，庙貌颓残，门下键。莲舫呼守者，一妪持钥自庙左矮屋出，启键后傍立，请余等进，余以一银币给之，称谢而退。大门外贴春祭习礼之世袭翰林院五经博士东野氏告示一道（东野，复姓，伯禽之季子，名鱼，食采于东野，因以为氏），中钤博士印，于颜庙亦见颜氏同样之布告。
　　查颜、曾、孟、闵、颛孙、东野诸圣贤裔之世袭五经博士，均系孔庭属官。今衍圣公爵发印夺，属官已无所傅丽。而五经博士之职印，依然如旧，未闻当事追缴。与前之取销清室位号，满蒙王公爵秩仍存，同一畸形状态也。
　　庙门三间，内为甬道，两傍碑碣如林，夹道古柏耸荫，殿庭东西为庑，空无一物。甬道直北为正殿五楹，规模卑陋，中匰奉元圣塑像，冕服秉圭，巨眼、庞眉、隆准、高颧，须发皤皤，气象俨雅。殿东一匰西向塑像亦冕服，伟貌修髯，余以为伯禽，莲舫云为鲁共王。殿西一少年塑像，眉目秀美，戴束发，紫金冠，玉带白龙袍，立于地上，莲舫告余：“此为金人。”（按：周公旦虽封于鲁，留辅成王，始终未就国。伯禽之国后，淮夷、徐戎并反，率师平之，定鲁，作《费誓》。在位四十六年，理应配享于庙，若汉鲁共王刘余救国之始，即大治宫室，更坏孔子故宅以益之，复未闻有惠泽被乎鲁民，援有功于民，则祀之例犹有未协，况非姬裔功烈，且不逮伯禽万万。当日主庙祀者何阙伯禽，而袝及于余耶，是诚不解，未知莲舫之言有误否？当详考之。）敬向元圣像前行三鞠躬礼。
　　礼毕，自左廊进寝殿，殿三楹，四壁残剥，顶亦欲倾，斋舍廊庑有倒平成瓦砾堆，周围丹垣多缺口，亦遭民十九之役，被炮弹所击毁，官不拨币缮治，子孙式微，亦无力修葺。莲舫谓余曰：“据故老传，周庙乃鲁太庙改建，以地度之，当不诬也。”至庙后高阜处纵目四顾，一天景物咸收眼底，附城地方，以周庙为最高。
　　西瞰曲城，烟户可数，北望圣林，如在足下，距东北七里为云阳山，有少昊陵，此外复有穷桑城、奄里、舞雩坛、斗鸡台诸古迹，以途稍远，未获一游为憾。 
　　东南冈阜起伏，杂以田庄，外有陂陀蜿蜒，巨阜相属，迤逦十余里，即古鲁城遗址。偏东青丘一点，传为季氏宅基，稍北一阜则为武子筑台地。华屋山丘，世家乔木，古今同慨。
　　（十四）
　　考曲阜为上古帝都。《尔雅大陆》曰：“阜”。《应劭》曰：“鲁城东有阜，委曲长七八里，故名曲阜，星野分，降娄之次在。”《禹贡》：“为徐州地。”
　　《左传》云：“鲁有大庭之库。”孔颖达曰：“大庭氏，古天子之国。鲁城内有大庭氏之墟，于其上作库。”又《史记》云：“神农氏都陈，迁于曲阜。”
　　又《帝王世纪》云：“少昊自穷桑登帝位，徙都曲阜，崩葬云阳山。在殷为奄，在周为鲁。战国时鲁为楚所灭，地遂入楚。秦并天下，置郡县，鲁属薛郡。刘、项共起诛秦，项羽自立为西楚霸王，王梁楚并有鲁地。汉王五年破羽垓下，略定楚地，鲁为楚坚守不下，汉王引诸侯兵北，示鲁父老项羽头，鲁乃降。”
　　按：《史记》：“汉王以鲁公礼葬羽于榖城。”在今东阿县，而曲阜城东北汉下村有古冢，俗呼霸王头，相传为葬羽首处。云汉初置鲁县属豫州部，吕后时封张偃为鲁元王，即以鲁县为国治，寻废。
　　景帝二年，又徙封子淮阳王余于此，是为鲁共王。共王好治宫室，作灵光殿。遭王莽之乱，国除而灵光殿岿然独存。光武初，改属任城郡。建武十九年，废太子疆为东海王，令因灵光之遗，仍都于鲁。
　　魏晋废国置鲁郡，即以鲁县为郡治。
　　刘宋徙鲁郡治邹县，以鲁县为属邑，改隶兖州部。
　　后魏仍以鲁县为鲁郡治。
　　北齐攺鲁郡为任城郡。
　　隋文帝开皇三年，废任城郡，县属兖州；四年，改县名“汶阳”，十六年又改名“曲阜”。  
　　炀帝大业二年，复鲁郡，改隶徐州部，而曲阜仍属鲁郡。
　　唐太宗贞观元年，县省八年复置，仍属兖州，鲁郡隶河南道。 
　　又考古鲁国城，相传其门有十二，正南曰“稷门”。《水经注》云：“沂水北对稷门，春秋僖公二十年，新作南门。”杜预注曰:“本名稷门，僖公更高大之,故名‘高门’，又曰‘皋门’。”《史记》“齐人以女乐遗鲁，陈之鲁城南皋门之外”是也。南左曰“章门”。南右曰“雩门”。《左传．庄公十年》公子偃请击宋师，自雩门窃出，蒙皋比而先犯之，大败宋师于乘丘，即此也。正北曰“圭门”。北左曰“齐门”。北右曰“龙门”。正东曰“建春门”。《国语》曰“海鸟曰爰，居止于鲁城东门之外三日”疑即此欤？东左曰“始明门”，又曰“上东门”。《左传 ．定公八年》“公敛处父帅成人自上东门入，与阳氏战于南门之内”是也。东右曰“鹿门”，《左传 ．襄公二十三年》“臧孙纥斩鹿门之关以出奔邾”即此也。正西曰“史门”；左曰“归德门”；西右曰：“麦门”。
　　至宋真宗大中祥符五年，因轩辕黄帝降于延恩殿，以帝生寿邱，即曲阜地，乃于曲阜作景灵宫以奉之，改县为仙源，徙治寿邱，城遂废。寿邱，在今城东八里，现所称旧县者是也。 
　　金太宗天会七年，复改仙源为曲阜，仍治寿邱。历金、元至明武宗正德七年，流寇刘七犯阙里。明年始改建今城以卫圣庙，县治复由寿邱迁阙里焉。
　　（十五）
　　亭午归寓，餐后休息，日晡神爽，往各书店寻购古籍不可得，仅获乾隆《金乡县志》一部，读之。金乡于古为甲父国，殷为缗国，周为茅国。旋属宋，为缗、防、梁丘三邑地。秦置缗、昌邑二县，属薛郡。汉为稿侯国，为山阳王侯国，为东缗、昌邑二县，属山阳郡。晋为高平国，治昌邑。刘宋省昌邑入金乡，置金乡郡。北魏郡废，以县属高平郡。隋属济北郡。唐属兖州。五代属济州。宋、金因之。元属济宁路。明属兖州府。清因之，嗣改属济宁直隶州。民国属济宁道。
　　汉彭越、张匡、丁恭、王畅、范式、张俭、仲长统、刘表；魏凉茂、王粲、满宠；晋向秀、王弼、虞溥、郗隆、王宏、郗鉴、郗超、郗愔；南北朝檀韶、檀袛、檀道济；唐郗纯；宋张肃；元马绍等皆金乡人，可称人文渊薮。
　　又见《职官表》载：“杨守道，海阳监生，嘉靖间任教谕，祀名宦。”以为山东之海阳。迨见《宦绩门》载：“杨守道，广东潮阳人。任教谕。温和谨饬，与士子处，由由然洽也。置学田三顷，卒于官，士民思之，祀名宦。”方知为吾郡先达，以表传不符，为海为潮，殊未敢断。
　　嗣查《潮阳志》，无其人。《海阳志》则仅于《仕宦门》载：“杨守道，翰林院五经博士。”不载官金乡教谕及监生出身。《金乡志》又失载五经博士，稽之《郡志》则载：“为嘉靖元年贡，金乡教谕。”其贡不详恩、拔、岁、副。迨阅《澄海志》载：“守道号敬斋，嘉靖间贡，下外都人。授海门训导，升金乡教谕。留心教化，士论称之。其在海门时，置学田三百五十亩，以赡学者，诸生感其义，请祀名宦。从祀乡贤。”墓在中外都华富西山。其监生及五经博士均略。查澄海置于明世宗嘉靖四十二年，守道之由贡、监而入仕，在嘉靖之初，时下外都尚属海阳，而《海阳志》于载五经博士外，余皆缺。《澄海志》载置学田、祀名宦系在海门而不及金乡事。又考《明史职官》，翰林院五经博士，秩正八品，教谕、训导未入流，嗣改在杂职上。守道卒于金乡，乃由博士而训谕或因事左迁欤？各志所载，参差详略，均因年湮道迥，修志时失于征访。
　　证以各志，守道固海阳人，嗣下外都割置澄海，遂为澄海人也。曾阅清穆宗同治《番禺志》载：“梁允瑜，官山东诗礼堂启事。”不知诗礼堂，乃附属于圣庙内，复不谙孔庭制度，仅有圣庙启事一员，秩正七品，允瑜当日盖为圣庙启事官。时《番禺志》总分篆者为史宫允穆堂、何赞善石卿、陆教授磬石、陈学录兰甫、金监丞芑堂、陈司马古樵，硕学通儒，犹未免疏略，况其它乎？甚矣！三长之难也！ 
　　（十六）
　　晚饭后，着馆役持刺分赴圣府及光翁处，告明早北上，恕不面辞。方与赵君闲话，袭公派莲舫代表来寓，请多留数天；光翁亦驱车至，请暂盘桓。余以登岱及赴燕访师友，对并期后会。光翁谓，如圣诞日驾能重来尤为忻幸。
　　廿二早七时兴，检点行装，支付馆资，并嘱馆役赁车。八时莲舫代表袭公来送行，余谢不敢当。九时离旅馆，馆主人及莲舫、赵君远送而别。
　　抵车站才十一时，上行车须日中方至，进候车室坐，先余至者十数人，俄见一病叟扶杖入室，向衣冠齐楚者跪，丐施济人给铜币一二枚不等，一着缎袍少年男子携小革囊，内贮铜币甚胀，叟至该少年前跪三次，磕数头，乞一枚，靳弗予，座中人咸露鄙夷色。坐余左一客就余低声云：“谁氏小伧？如是悭啬！”余微哂答曰：“杨氏子。”客聆余口音，知为远方客，复问：“彼伧系土著，先生何以知姓杨？”余曰：“设非子居民之裔，何以舍一文而利病叟？弗为也。”
　　逾十二时，车由兖州到，少停即开，余遂附车北行，凭窗望阙里，不尽留恋，至林树入渺茫，乃退就车房坐。未刻达大汶口，睹寒流东逝，斜阳西指，叹季氏之孔多怅，闵子之不作，我不俟复者，此身已在汶上矣。
　　过汶口再北行，知距泰安不远，车中客稀，于是高视阔步，躞蹀车厢中，舒展足力，预备继至圣登泰山之巅而小天下。
　　（十七）
　　附四氏学建置始末
　　古者国有学，术有序，党有庠，家有塾。今孔、颜、曾、孟四氏学官为置师，比于郡国，其实孔氏家塾也。孔子没，子孙即宅为庙，藏车服礼器，世以家学相承，自为师友，而鲁之诸生亦以时习礼其家。
　　魏文帝黄初二年，诏鲁郡修起孔子庙，复于庙外建屋宇以居学者，此孔氏家学所由仿也。西晋之乱，百度废弛，百余年中无复讲诵。
　　宋文帝元嘉十九年，诏下鲁郡，复学舍，召生徒而荐。经荒乱，旋复废坠。沿及隋唐，无可纪述者。 
　　宋真宗大中祥符三年，四十四代孙勖知县事，奏请于家学旧址重建讲堂，延师教授，得旨报可，而庙学之名始起。干兴元年，孙奭知兖州又加修葺。  
　　哲宗元佑元年十月，改建学于庙之东南隅，置教授一员，令教谕本家子弟，其乡邻愿入学者，听。寻添入颜、孟二氏子孙。又拨近尼山田二十顷充庙学生员供膳，赐《经》、《史》、《书》各一部。四年，添置学正、录各一员，教奉圣公胄子。
　　金章宗明昌元年，诏修庙学，勅孔氏子孙已习词赋经义，准备应试，人依兖州府养士例，每人月支官钱二贯、米三斗，小生减半支给，如兖州管下进士愿从学者听，曾得府荐者，试补终场，举人免试，入学仍限二十人为额。
　　元世祖中统三年，诏曰：“孔氏、颜、孟之家皆圣贤之后也，自兵乱以来往往失学，甘为庸鄙，朕甚悯焉。今以进士杨庸教授孔氏、颜、孟子弟，务严加训诲，精通经述，以继圣贤之业。”
　　至元三十一年，又拨曲阜地九大顷五十亩，沛县地五十大顷，作生徒学田。
　　文宗至顺闲，沛县学田为豪民所占，五十四代衍圣公理而复之，又垦辟。 
　　宋元佑时，所给尼山学田荒地一顷五十亩，岁入粟四十八石以赡师生，其后陆续开垦，至明时始复二十顷旧额。 
　　明太祖洪武元年，改庙学名“三氏子孙教授司”。七年，裁学正。十年，重修学宫。 
　　英宗正统九年，五十九代衍圣公奏言：“三氏子孙初止在学读书习礼，未定生员名额，今学徒日盛，有以京闱领荐者，有以府学领荐者，有以儒士领荐者，请照郡县学例，置立生员听提学官考选，应山东布政使司乡试。”诏从之。
　　宪宗成化元年，六十一代衍圣公奏准颁给三氏学印，又以子孙在学读书者不下二三百名，止由科目一途进取，不无淹滞，乞依各府儒学事例，设岁贡部，议令三岁贡一人，以曾经科举及考试，通习经书，素有行止者充选。
　　孝宗弘治十一年，兖州知府龚弘请于抚按，重修三氏学，视旧制有加。
　　武宗正德四年，生员颜重礼及本学教授先后具疏，并以贡举不均为言，礼部议令贡孔氏三名，之后其年同贡颜氏一名，孔氏又贡三名，之后其年同贡孟氏一名，着为例。
　　世宗嘉靖六年，山东巡抚刘节奏称：“三氏学生员岁贡向来惟以入学为序，并无考选例，是以学者无所劝惩，请定为考选之法。凡在学生员先立廪膳、增广、附学之名，廪增或照府学各四十名，或照州学各三十名，附学不限名数，俱令提学官考校，以上等者为廪膳，次等者为增广，余为附学。廪膳有缺增广收补，增广有缺附学收补，至于岁贡，不论入学浅深，惟照廪膳名第为定，不许搀越。”部议照州学为例，设廪、增各三十名，以廪膳名次起贡，每三年贡二人。
　　十九年，始给生员廪米。
　　二十年，山东巡抚李中奏准，于泗水县泾府故绝禄米，内岁给三百六十石为三氏学廪膳。
　　二十三年，又以泗水道远，支给不便，改将曲阜县应纳鲁府禄米三百七十三石支给。
　　神宗万历十年，六十一代孙世职知县宏复以学舍界于公府藩臬行署，湫隘抑塞，规制不备，乃迁于按察司之东。
　　十五年，从巡按御史毛在请添入曾氏，改名四氏学。
　　二十八年，巡盐御史吴达可于城北蔡庄置学田三顷有奇，又于泗水县城西临泗两庄置学田四顷五十四亩有奇，为科贡盘费。
　　三十七年，巡盐御史毕懋康于城西北春亭庄，置学田三顷二十六亩有奇。
</div>
    <div class="pagination">
<a href="曲阜林庙展谒记_page3.html">上一页</a><a href="曲阜林庙展谒记.html">1</a><a href="曲阜林庙展谒记_page2.html">2</a><a href="曲阜林庙展谒记_page3.html">3</a><span class="current-page">4</span><a href="曲阜林庙展谒记_page5.html">5</a><a href="曲阜林庙展谒记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
