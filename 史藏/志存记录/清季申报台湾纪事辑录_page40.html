<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 40 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 40 页/共 118 页</h1>
    <div class="content">　　八月二十日（公历九月三十日——即礼拜三） 

　　和音已至 

　　昨闻本处官宪新得京都来谕：中、东之事，经总理衙门与东使哦古坡筹商大局；其余较小各情，今犹和平逐渐互商。两国相战之祸，今已幸免矣。此言系本处官宪所相告者，言系属京都中、东商议之事情，想当可信矣。果能如此，则三、四月以来之挂虑，竟以雪消冰解，中国可望享升平之福；内地荡平、外邻敦睦，何乐如之！特所议何条？外臣、下民，均尚未得知悉。现中国各处谈论此事者，分有两意：一言不应与日本议和，惟有加兵以逐东兵出境一道而已；一言众虑交兵国内，既未能仿照西法以防备各海疆，故不如权且将就以稍让也。两面之言，皆是也；本馆亦不敢与参末议焉。盖操握政权者，均有卫社稷、护国家之责；故战、和两局，当惟由其酌情量事，以为裁成。其如何裁断，惟求能以利国而已。容得商议之详，再行呈览。兹之和音，大抵系由前晚自天津而抵沪所带之消息也。查「保定」火船自津门去来甚捷，西报尚未得有消息；此音或系华官转托以速传佳耗而安慰群情者，亦未可知也。 

　　八月二十一日（公历十月初一日——即礼拜四） 

　　中东近信 

　　「字林报」昨所登印天津友人于十四日来函曰：中、东之事，尚未得有确音。顾传曰：东使哦古坡照会总理衙门，其辞气颇谦逊；故论者曰：两国之势，或不及于战也。至本馆昨录和音一事，今闻有西人亦得北京来书，所说者大略相同。上海官宪得闻传曰：已由南京得信，且经委员告于西官也。即如奥国水师提督之大战船所以留泊上海者，盖前经本处官宪与商停沪，以防不测；今闻中、东大局经已和解，故该船已于昨日解维他往云。 

　　西报述东洋病兵 

　　昨香港西报称曰：有东洋兵船「加奈加大」者自琅■〈王乔〉来，云系采办用煤并带有病之兵七百名云。此事想必传者之言，未知其细底耳。抑或兵士无大恙，不过带令出海一程，以壮其身体、以舒其心气而已。前英人之伐亚非利加也，英人亦有水土不服之虑；遂于无事时，亦行此法。盖火船俟于彼仍无所加费，而兵士亦赖以游览，庶不积成时疾也。 

　　八月二十二日（公历十月初二日——即礼拜五） 

　　述哦古坡不见爵相之由 

　　前哦古坡之抵津也，经小住六日而竟未往谒李爵相，议者俱窃然疑之。以为爵相系通商大臣，凡各国使臣之入都者固靡不道殷勤、通款曲；而哦古坡一人独夜郎自大，毋乃有轻量我中国心乎！乃今而知实非傲也，是怯也。传闻前次柳原之赴京也，曾为爵相所面斥。盖以数年前柳原为东国随员时，每当晋见爵相，必求准其通商；以为中朝与日本苟不准立和约，则我国亦无颜自立矣。言至痛切处，几欲声随泪下，叩头如捣蒜。是故爵相哀其穷困而允为奏准，诚不啻卵而翼之也。不谓宿诺未寒，而前言顿食：鸱张狼顾，漫肆跳梁；背德弃恩，莫斯为最！及为爵相所斥詈，始自知理屈，惟连称「不敢」而已。爵相谕曰：『既知不敢，何不撤兵』！柳原曰：『是权实操自敝国，非予小臣所能闻命也』。爵相遂指其名柬而言曰：汝亦知此「全权大臣」四字之义乎？夫身既为全权大臣，而犹云「无权」，则辱国败名，非子其谁属』！由是，柳原语塞，遂战栗谢去。此事也，在哦古坡当早所闻悉；兹复衔命出使，大都慑以先声，故徊翔于津、沽间而作趑趄之状。外人不祭，遂疑为扶桑小国，亦敢箕踞而向汉也；不几转重视之乎？虽然，哦古坡亦未免虑之过甚也。我爵相休休有容，诚何尝拒人于千里之外；于柳原而独不稍恕者，盖亦由有自取之道也。哦古坡苟雅愿观光、酌商大局，则周旋于坛坫之上、雍容于樽俎之间，自当相与有成；岂可与柳原同日而语哉！而顾闻风而惧、怀刺不投，是亦徒为有识者所窃笑已！ 

　　华商采办各货 

　　「字林报」云：华商之寓于东洋者，闻已寄电音来沪，嘱办各货。揆此情景，或中、东议和之信已传至日本欤！ 

　　「忌连佳」船已出口 

　　本馆前报有华官奉闽督札谕，来沪向太古洋行雇「忌连佳」火船一艘，前赴瓜州装兵去闽。查该火船已于十九日从上海出口，一俟兵士装齐，当即扬帆直抵福州驻札。计该船于未开之前，曾在上海装载新铸之大炮十一尊，其十尊俱无螺纹，惟一尊则有螺纹者；炮身均极重大：即新近从东洋而购得者也。先是，各炮俱贮诸船中；然后拢近轮船，用绳索悬于桅颠，逐一拨运。岂知一绳陡然中断，船上诸人尽皆相顾失色；幸尚有一绳牵绊，不至坠下。否则，驳船必为所击沈矣。独是近日间华官既传有和音，则瓜州之兵何尚为之装载乎？其或奉闽督之命，委员不敢有违欤？抑船已雇定，未便中止欤？ 

　　台湾到兵 

　　香港西报述台湾三十日之信谓：各处调到之兵，约有三万。镇江载去之兵一到，即送与英教师操练，以资得力焉。又闻粤东亦有兵士三千人前往台湾；此一支兵，原为驻扎海滨防堵海疆之用，并闻系赴台地之东隅驻防者。倘若交兵，即当一同兠截助战云。 

　　西报又云：现中国之兵在台者十分自得，一无怯惧之心、一无战斗之苦；逍遥河上，可以借咏「郑风」矣。又新到有法国督理建造炮台人员，议在安平地方筑一炮台；计估工费银十万两云。 

　　商请英国水师官来华 

　　伦敦新报传曰：闻中朝向英国家商请著名之水师官来华，任以整顿水师、教练水战各事。查我朝水师大帅，前有施琅，后有李长庚、王得禄、邱良功诸人，固已考索海洋风汛，讲求火器利害，为前代所未有矣。今若再得西将来华相助为理，更见犀军生色矣。 

　　粤官与西人租火船 

　　传闻粤东官宪曾与西人立议，租定火船三艘，以半年为期；所以供载兵运饷之役也。兹闻和议已成，则此之租赁火船者何用！殆必在未得和信以前之所租耶？抑以电音中阻，粤中得信迟迟耶？ 

　　八月二十三日（公历十月初三日——即礼拜六） 

　　狂谈（岭南德庆庚子生来稿） 

　　庚子生与客纵饮，酒酣耳热，慷慨而言曰：『稽古用兵，激以忠义，指臂相联；故曰「师克在和」，又曰「少长有礼」，必上下维系以诚，而后可用命也。难者曰：兵，诡道也；岂宜忠厚出之！不知诡以应敌人、诚以待部卒。帅无四、五同心共命之将，不能成军；将无四、五同心共命之哨，不能成营：此理不待智者而知之。今以戎行为利薮，以权术相把持；贪诈风成，规模日下。其恃以鼓舞士气者，爵赏之虚名耳。迨大将军告身不值一醉，而驾驭之术亦穷。然犹幸劫过羊红、运兴鸭绿，谓可永庆升平也。乃方报河清，忽闻海啸；闽疆倭艘虎视鲸吞，大吏羽书亟兴筹备，固觉不暇给矣。以鄙见料之，天下大局有可虑者四；请试陈之。一、总统之无人也。兵以一而成，以二三而败。方今五口合筹，一旦有警，兵机之变幻百出，必得大经略一人居中调度，诸将之禀承有自，各口之策应乃灵。目下将帅如李、如左、如彭、如杨、如曾、如鲍、如蒋、如沈，类皆一时之选；然使之独将则有余，畀以经略则不足：非材力之不相及，意气之不协和也。当日比肩共事，资格、年位实有各不相下之势；设或强之，必难图功：此可虑者一也。一、现今水陆之均不足恃也。宿将立功以来，大都玉食锦衣，拥妻抱子；志惰气盈，筋疲骨软：驱之出战，如菌受斧。新招徕者，断非来自田间，半皆遣散之游勇。否则，拜会之匪徒；游手好闲，习气久深。即使教练，且难成军：此可虑者二也。一、内地匪徒之必将窃发也。今将驶防水陆尽调海防，尚虞兵力不厚；内地之空虚，不问可知。匪徒固不乏人，向特未敢蠢动耳；一旦狡焉思逞，小则贻商贾出入之忧，大则有肆劫戕官之患。不早弭之，必将滋蔓：此可虑者三也。一、中外交涉之难合机宜也。目下情形，懦者欲和、强者议战；不知必能战，而后可议和与守。否则，无一可者。譬人身焉，元气充盈，外邪不入。今合五口而筹之，天津为第一吃重，以其邻近帝都也。语云：「投鼠忌器」；万一边衅自我而开，必将贻百岁之忧，万全难策。追念老成，□谓曾文正□：此可虑者四也』。 

　　客曰：『是皆然矣；有此病、独无此药，亦何贵君之饶舌乎』！ 

　　曰：『欲诸帅之尽厥长，莫若以左、李诸公分置五口，而指示一秉于睿断；欲营伍之皆可用，莫若以严汰将领而杀一警百，即令挈家而守，致其死力；欲内地之皆安堵，莫若守、令得人，而责成其善行保甲；欲边务之合机宜，莫若严防海口，备可战之方、作欲战之势，而不轻言战，以驯致于可和；此大略也。若夫补救而润泽之、神明而扩充之，则在当轴者矣』。 

　　译横滨长崎各西报（二则） 

　　横滨于十三日来信云：视现在中、东局面，恐两国终难免于交战。盖东朝廷业已下令于二十五日齐集在职各官员，酌商一切；凡各官所属之地丁银须尽充国帑，以供战时之支给。该报又曰：东国各官请将台事详细确实示知，朝廷遂将钦使与中国总理衙门所议前后各情缮写一通给阅，并令不可携回抄录；各官将文牍阅毕后，似以中国相欺太甚，罔不愤怒。又东洋西报论及中、东交涉事，谓据柳原一人之见，中国既不准所请，惟有战之一道。经后来中国官请再缓数日，以便酌夺。是以柳原又静俟成命，随后中国家究不能允准；所以哦古坡抵京，致诸臣不肯带引入觐。察此情景，近日内哦古坡或可放棹东归矣。 

　　长崎来信云：东兵在台以水土不服，日有死亡。前礼拜有两火船——一名「马大士」、一名「特儿得」，俱带有病兵从台载回。现拟另简师徒，调取前时之兵以资攻守。其「马大士」、「特儿得」两船，即欲出海。又称：东国新有劲旅八万，业已齐集，当前赴中国云。 

　　八月二十五日（公历十月初五日——即礼拜一） 

　　书「申报」「述哦古坡不见爵相之由」后（千古伤心人稿） 

　　语曰：『山有猛兽，藿藜为之不采』。盖以喻国有贤臣，而强敌不敢生心也。夫敌人何以不敢生心？盖有二道焉：一则敬服之，一则忌惮之也。故随有季良，楚子不欲加兵；虞有宫子奇，晋侯不欲假道。是二人者，尚非其国之柱石，而敌国业已敬服忌惮至此；少有举动，必先筹及之而后敢行；又况乎其上焉者哉！汉、楚之相争也，陈平必先用间以去范增；是范增者，皆汉之君臣所忌惮者也。周、齐之相图也，韦孝宽必先播「明月百升一之谣，后贿祖、陆众人之党以去斛律光；是斛律光者，亦周之君臣所忌惮者也。吐蕃之欲图唐也，所忌惮者，李晟、浑瑊、马燧三人而已。故设计□马燧以请盟，复欲执浑瑊以卖燧；谓两人既去，而李晟亦孤立不足畏也。孰知天未厌唐，而李晟苦谏、浑瑊逃回，三人均已保全；吐蕃亦仍然无能为也。仆固怀恩之叛君也，诱回纥、吐蕃以为助，先诳二国谓「郭子仪已死」；迨二国一同入寇，而子仪单骑见，回纥不但不助怀恩以攻唐室，反助子仪以击吐蕃。是子仪者，非徒外国之人敬服之，即本国叛人亦忌惮之也。于以知国有贤臣，实大有益于国也。不幸而为范增、斛律光；然二人除，而楚、齐亦随之以俱亡。幸而为郭、李、浑、马；四人俱安然无恙，而唐室亦安然无恙矣。契丹之入寇石晋也，乘出帝之昏弱，轻中朝之无人，仅有一刘智远又复置之太原远地；故能遂契丹之欲，掳石晋之君臣以北归。然契丹之帝身亦为羓，而乘势以帝中国而有天下者，仍刘智远也。宋真宗时，辽帝又欲循其祖故事，兴倾国之师以入寇澶渊；当时劝帝亲身出御者，惟一寇准。他则请幸金陵者有人、请幸西川者有人；贤如王旦，虽不阻止，亦不赞行。其能与寇准同心者，惟一武臣高琼而已。幸而丁谓、王钦若等尚未进用也；不然，寇准、高琼二人岂能夺盈廷之众议哉！及帝至澶渊，辽人气沮，始请盟而退。彼时若无寇准、高琼，则南渡之举，岂能待至靖康时哉！富弼屡使北朝，守正不阿，遂结和好。故北使每至，必问两公之安与用否。至司马光为相，北朝戒其边吏曰：『中国相司马矣，勿轻生事也』！是贤人者，岂非敌人所敬服忌惮者哉？靖康之变，若能久用李纲专理朝政，无张邦昌、刘豫等参杂于其间，则宋事何至糜烂若此哉！乃李纲，金人所敬服忌惮者；而反罢之以谢金。若张邦昌、刘豫，又敬服忌惮金人者也，而反用之；宜乎金人废赵氏而命张邦昌帝楚、刘豫帝齐矣。赵鼎，文臣也；张浚，屡败之将也：而金人反重之。故邦昌及豫不久即废；而三公者，亦金使一至，必询其起居：亦可见金人之敬服忌惮三公也。若秦桧之杀岳飞以媚金人，更不知其是何居心也！嗟夫！世之滑没其其天良而沈溺于富贵者，何若是之多也；不求为敌国所敬服忌惮之人，而反甘心为敬服忌惮敌国之人！若邦昌与豫，尚不过欲富贵而未敢杀人。若秦桧者，竟居然杀人以求富贵；卒之富贵已极，一转瞬间亦与岳王同归于尽：乃一则留芳百世矣，一则贻臭万年矣。吾常过汤阴岳王祠殿，有一联云：『蓬头垢面跪阶前，想想当时宰相；端冕垂旒坐殿上，看看今日将军』！语虽鄙俚，其欲感世指迷之意深矣。今天下凡有王祠及墓之处，无不以铁铸桧夫妇像，跪于阶下；此钱塘女史所以有「白铁无辜铸佞臣」之叹也。而演剧者，至以兀术与王氏宣淫，反令秦桧顶烛跪于床前；若演岳王之事，无不忠孝节义，令人感激涕零！故虽五尺之童观之，亦无不辨王忠而桧奸也。夫桧以状元宰相，且封申王，其富贵亦可谓极矣；而岳王死虽赠王，生时则一武将耳。乃生前之位分如彼，死后之声名如此；桧则可谓枉读诗书，王真可谓善读「左传」矣。今之人，何以愿学邦昌、豫、桧之行为，欲求邦昌、豫、桧之富贵者多；欲学郭子仪诸公之为人者少也！其心盖曰「吾能媚敌，敌必怜吾也」。不知宇宙间之畏强凌弱者，人性皆同也。故郭子仪、寇准诸公皆不媚敌，敌皆敬服忌惮之；邦昌、豫、桧皆欲媚敌，敌皆反戏侮之也。所贵乎士者，因其能读书明理、博古通今也；奈之何，犹忠奸之不辨，惟富贵之是求哉！因读贵报所述哦古坡不见爵相之由，并传闻有力求爵相无薄待日本使臣，为爵相所鄙者；于以知爵相其殆欲学子仪诸公欤？抑必有畏日本如邦昌诸人者！ 

　　然以予观之，与其为邦昌诸人以媚敌人、以求富贵为敬服忌惮敌国之人而贻臭万年，曷若为子仪诸公不媚敌人、不计富贵为敌人所敬服忌惮之人而留芳百世也！若爵相者，真能知所择从矣；不为威怵、不为利动。其建立功业也，如烈日之正中；其坦白襟怀也，若明月兮当空；其轻视富贵也，与浮云而相同。其定识定力，不已高人一等哉！若爵相者，岂易及哉、岂易得哉！彼反其道以行事者，亦可以废然而返矣。 

　　台湾真消息 

　　台湾事，相持至今，尚未交战。如东军再不旋归，九月间，必当开仗矣。闻日军新到田鸡炮数十门，昼夜操演，大有施战之意。前申、汇报暨香港各报均称日本添兵五千，张扬声势，滥报一万等语。兹探其营垒，并无此数；仅添有湼面刺字之犯人恩赦充行伍者六百人而已。刻下潘钦使伟如方伯，由府城移节驻札凤山县大营督兵；唐军门定勋统带淮军十三营已到六营，余亦即日可齐到矣。日营虽属坚固、日兵虽属敢死，我大军云集，一经开仗，东人难以拒敌。况日兵不合水土，瘟疫无算，时下日营中又病故带兵官六员；岂非天夺其魄欤！ 

　　镇江第二起调兵船遭危无患 

　　镇江调兵南往之第二起各船，经于月之初五日驶海，径抵澎湖停泊。翌日，遂将所载兵士计共三千人皆令起岸，屯扎澎湖山上。于是，风力渐大。及至十一日，港澳旋风惨变之时，该处风浪亦复大为汹涌，各兵船虽湾泊于山屿内避风之处，犹觉其难于抵当；皆弛下其桅竿、放长其锚炼，而又燃火于筒，以冀与锚炼分受风力。竭蹶周防，幸而尚无大害。其屯扎山岸各兵，则营房帐幙多为怒风吹刮，破碎毁烂不堪；其在山凹之处者，则有被水淹浸之患云。上海炮局所造第四号兵船，因受风涛簸荡颠滚太甚，致船面各炮尽皆散脱。船因受损，故不敢转载兵士往打狗，而以一福州火船代其役焉。然此外各兵与兵船，均未罹别害，实足以额手告庆者。设使各船未知行权，暂为避难于澎湖；而狂风猛浪陡作于兵士未登岸之前，则其有无大不测之患也，岂可保乎！而任管各船者，既能于风灾之间如是之周密防备，卒能保全者，亦足以见奖于上官矣。 

　　镇江第三起调兵船已出海 

　　通闻馆报曰：火船名「忌连佳」于二十二日以兵二千六百名自镇江出口往台，并有中国兵船载兵四百而偕往焉。又曰：镇江新到有云南遣来之兵，现俱近屯于城外，皆待调至吴淞也。且传镇江又有兵至，盖以供调江宁也。方今各处胜兵业已云集，俱陆续驻于大江南北，以听彭雪琴宫保督理；盖宫保严毅廉明，久为民人所悦服。惟舆儓胥吏不无口是而心非，若有所不满意者；诚以宫保执法严、持身谨，彼贪黩辈无所肆其伎俩耳。 

　　八月二十六日（公历十月初六日——即礼拜二） 

　　京都消息 

　　昨日「保定」、「山东」两船自津门来申，据西人所传，则中朝迄今未尝以中、东两国如何商议之事告于各西使知悉。且西国公使又有致书上海者谓曰：此事向来实无确闻云。又相传：哦古坡既至京都之后，亦从未有觐见之请；故前所传中朝不许引见之言，皆属子虚也。或有上海人怀疑，来谓曰：前据官场所传大局谐和，并不至于交战。此言若果属实，则西钦使何以毫无确闻乎？兼之中、东两国何以犹竭力准备战具、征调兵士，纷纭筹议而不止乎？曰：此本馆所实不能解者也。先述和音者，系由上海官场致告上海西官之语而已。然观诸东使哦古坡久留京都，既不闻乞请觐见，惟与总理衙门商议大局，其言又属秘而不宣，各西官又未闻有失议之说；故以理揆之，哦古坡实以和议居心，必将有异顺之心以就和局者，则其事又何不谐之有乎！惟大局既未逐条议妥，则其不告于西使也亦宜。 

　　预筹保卫在日本之商民（客闽莲塘生氏稿） 

　　书云：『凡事豫则立，不豫则废』。至圣训言，诵之深有理味。夫以台湾一役，交锋在即，难保日军不败；其既败之后，难保其不残害我国商人，以为泄愤之计。虽然，万国公法：两国交兵，商民不与焉。惟日人诡诈，难以测度；可不思患预防欤！窃计华商之贸易于日本横滨、神户、长崎、湘馆、江户等处，或自行营运、或依附洋商，约共何止万人；况由香港往金山道经横滨者，每岁往来约数万计。若日商之侨寓中士者，不过百余人耳；孰肯以万易百耶！务望当道善为设法保护华民，免受豺狼之毒！且华民之出佣皮鲁，为伊虐待，旋派钦使整顿保护；足见朝廷怀保赤子之至意。贸易于日本者，亦属中土士民；何以事出两歧而不早为之所耶？若至临难之时，噬脐何及矣！尚愿南、北洋钦差，亟宜照会泰西诸官善为保护。在英、俄、法、美、德等国，自立和约以来，敦睦邻邦，和衷共济；倘如照会一到，定必妥为照料。且泰西诸商人贸于中华者，亦复不少；或则地方忽变，仓猝之间，须我华人护持。想西人更必乐于卫我华商，断不至置诸度外也。斯事勿临渴而掘井，须未雨而绸缪。刍荛之献，望贤当道采纳焉！ 

　　八月二十七日（公历十月初七日——即礼拜三） 

　　中东两国之事 

　　西人论中、东两国之大局，相谓曰：两国皆惟和之是言，而措置举动则日防不和；是和之一言，其无乃难于为信耶！又曰：相传哦古坡钦使与总理衙门经两边各以台湾事伸列其意，作为奏折；皆以呈于皇上，俟与内阁核夺焉。 

　　东人有铁甲船到 

　　通闻馆报曰：传闻有铁甲船一艘，曾已驶过新开意士麦河；且又闻不久将又有一艘以继之。盖谓曰：此二船系东人向英国所新买之船云。该馆又曰：东人现今之缓于商定大局者，莫非欲俟此二船驶到之后，换挂东洋旗号以助声威，然后始令钦使出北京以申欲战之意欤！ 

</div>
    <div class="pagination">
<a href="清季申报台湾纪事辑录_page39.html">上一页</a><span>...</span><a href="清季申报台湾纪事辑录_page35.html">35</a><a href="清季申报台湾纪事辑录_page36.html">36</a><a href="清季申报台湾纪事辑录_page37.html">37</a><a href="清季申报台湾纪事辑录_page38.html">38</a><a href="清季申报台湾纪事辑录_page39.html">39</a><span class="current-page">40</span><a href="清季申报台湾纪事辑录_page41.html">41</a><a href="清季申报台湾纪事辑录_page42.html">42</a><a href="清季申报台湾纪事辑录_page43.html">43</a><a href="清季申报台湾纪事辑录_page44.html">44</a><a href="清季申报台湾纪事辑录_page45.html">45</a><span>...</span><a href="清季申报台湾纪事辑录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
