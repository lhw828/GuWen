<!DOCTYPE html>
<html>
<head>
    <meta charset="UTF-8">
    <title>南越笔记 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 12 页/共 18 页</h1>
    <div class="content">
　　◎蛤蛤生田间，名田鸡。冬藏春出。篝火作声，呼之可获。三月三日农以其声卜水旱。声小，水小；声大，水大。谚曰：“田鸡声哑，田好稻把；田鸡声响，田好荡桨。”又，“田鸡上昼鸣，上乡熟；下昼鸣，下乡熟；终日鸣，上下齐熟”。

　　唐诗：“田家无五行，水旱卜蛙声。”蛙，蛤也。或谓大声曰蛙，小声曰蛤。韩退之《南食》，其四日蛤，未知是此否。珠蚌亦名蛤，然非尝食。一种肖田鸡而无腰股，鸣长声，俗呼为另。主瘰疬即蝼蝈云。

　　◎琐吉琐吉状似珠奉，壳青黑色，长寸许。大者二三寸，生白沙中，不污泥淖，互物之最洁者也。有两肉柱，能长短，又有数白蟹子在腹中，状如榆荚，合体共生，常从其口出，为之取食。盖二物相须。琐吉寄命于蟹，蟹托身于琐吉。

　　郭璞谓琐吉腹蟹。葛洪谓小蟹不归而吉败是也。

　　◎蠃蠃种最多，以香蠃为上。产潮州。大者如盘盂，其壳雌雄异声，可应军中之用。次则珠蠃出东莞大步海，南汉常置三千人采之，名其地曰媚川都。人曰珠蠃户。

　　有银母蠃，状若蚌，内多小珠，而珍色不及。壳厚而莹，可以截镶器皿，亦名珠母。其肉最胜而性寒，有九孔蠃产珠与蚌珠类。有鹦鹉蠃，珠光隐隐可烛，文采五色，类鹦鹉。有指甲蠃，一名紫鹉。《荀子》东海有紫纟去，纟去即劫也。一名石劫。味甘咸，能利小水。江淹谓石劫有足翼，得春水则生华。郭璞谓石劫应节而扬葩是也。味绝鲜美。虚损人以米酒同煮，最补益。有马甲柱形。形如指甲，蠃壳薄肉少，味颇清。昌黎《南食》诗：“章举马甲柱，斗以怪自呈”。有寄生蠃生咸水者，离水一日即死。生淡水者，可久畜。壳五色，如钿。

　　或纯赤如丹砂。其虫如蟹，有獒足，腹则蠃也。以佳壳或以金银为壳稍炙其尾即出，投佳壳中，海人名为借屋。以之行酒，行至某客前而驻，则饮。故俗以为珍。

　　有蝓螯者，二螯四足似彭骨，其{尸几}柔脆蜿屈则，蠃每窃枯蠃以居，出则负壳，退则以螯足户。稍长，更择巨壳迁焉。与寄居虫异，名多足蠃，亦曰窃Э。《越记》，负屋之螯，饲以云母，能产白珠。《梅华国志》，屋Э，千岁出海为螯龙，盖此物也。有神仙蠃，产罗浮。曾经仙人所啮，尾端尽破。味甚甘。有流蠃，大如小拳，一名甲香蠃。肉亦视月盈亏。有蛤蜊生海滨土中，白壳紫唇，一名赤口蠃。以壳为粉曰蛤粉，可入药。凡蠃类，两壳相合，皆名蛤，而此蠃肉壳大利于人，故曰蜊。有车螯者，似蛤蜊而大。甲厚而莹，有斑点如花。

　　绝水佯死，乌鸟信而啄之，辄为所得。一名沙白。有海胆，生岛屿石上。壳圆，有要珠，大小相串粟珠上。又有长刺累累相连，取一带十，如破其一，余皆死，粘于石上。壳破流浆，终不得起。肉色黄鲜，以作酱，味佳。

　　已上诸蠃，皆举其知名者。史称楚越之地，饭稻羹鱼，果隋蠃蛤，不待贾而足，地势饶食，盖谓此。

　　◎蚌蚌，川泽处处有之。凡狭而长者，皆曰蚌。广而圆者，皆曰蛤。车白与蚬，皆蛤属。车白即车螯，土人以为沙白者，谬也。

　　◎吊吊，介之属也。产琼州海口港中。蛇头鼍身，水宿不栖。其膏甚轻利，贮以铜瓦，皆渗出。惟鸡卵盛之，则不漏。以治诸肿毒，功同熊胆。

　　◎穿山甲穿山甲一名鲮鲤。似鲤有四足，能陆能水，其鳞坚利如铁。黑色，绝有气力，能穿山而行，盖陆之鱼也。杨孚《异物志》：鲮鲤吐舌，蝼蚁附之，而因吞之。

　　又开鳞甲，使蝼蚁入之，乃奋迅而舐取之。

　　◎银鱼银鱼产惠州丰湖第一桥下，以秋九月出。九月有风曰银鱼风。长二黍许，光滑无鳞，表里融彻。以白磁盆之，与水无异。出于清明者尤佳。又有红虾，产潮州、番州、南巴诸处。色夺榴花，头可制杯，见《异物志》。又《通志》云，儋州有红蟹。张籍诗云：“大鱼如柳叶，小鱼如针锋。”

　　◎河豚《海语》：河豚出于江河者，皆不盈尺。海中大者如豕，有重数十斤者。

　　《通志》：味美在肝而有毒。吴中以初春，而粤中以秋，荐为河豚之会，中其毒者，水磨降香汁，捣橄榄汁，饮之可解。

　　◎江瑶柱《尔雅注》：蜃小者玉珧，即江瑶柱也。《安南异物名记》云：“江瑶如蚌而稍大，中肉腥而忍不中口，仅四肉牙佳耳。长四寸许，圆半之，白如珂雪，一沸即起，甘鲜脆美，不可名状。此所谓柱也。《通志》：马甲柱，惠州美其名曰西施舌。《琼州志》：江瑶以柱为珍，崖州者佳。按江瑶又名海月。谢眺诗”挂席拾海月“，指此。苏长公曾云，荔枝风味，惟江瑶柱可以敌之。

　　◎海镜《岭表录异》：海镜广人呼豪菜盘。两片合以成形，壳圆，日照如云母。内光，有小肉如蚌胎，腹中有小红蟹子，其小如豆，黄而头足俱备。海镜饥则蟹子走出取食，蟹饱归腹，海镜亦饱。《通志》云：“其壳为明瓦，圆如镜。”崖州产者佳。

　　◎牡蛎牡蛎，《本草衍义》云：牡蛎附石而生，鬼相连如房，故曰蛎房。一名豪山。初生海畔，身如拳石。四面渐长，有一二丈者。一房内有蚝肉一块，每潮来则诸房皆开。有小虫入，则合之充腹。韩昌黎诗：“蚝相粘为山，十百各自生。”《通志》谓蚝以左顾者为雄，故曰牡蛎。粤人以为常馔，其壳用以垒墙，亦可烧灰涂壁。《岭南杂记》云：蚝壳砌墙，鳞鳞可观。《志》又云，介与鳞相若。粤中获介之利居多，镂甲为珍，亦生民所资也。

　　◎黄甲粤中少螃蟹，惟黄甲到处有之，味略带腥。陵龟蒙有《蟹志》，吕亢作《蟹图》，黄甲、寻、截诸种俱不载。又万州出石蟹，宜治眼疾。白香山《眼病》诗：“案上漫铺龙树论，盒中虚决明丸。”

　　◎瓦屋子南人名蚶为瓦屋子。《岭表录异》云：瓦屋子，盖蚌蛤之属也。南中旧呼为空慈子，卢尚书钧改为瓦屋子，以以其壳上有棱如瓦，故名。壳中有肉，紫色而满腹。广人尤重之，多炙以荐酒，俗呼为天脔肉。《通志》：惠潮多种蚶，有蚶田。《南越志》：凡蛤之属，开口闻雷鸣，不复闭口。杨万里诗：“带桃花楚水咸。”咸即蚶字。

　　◎虾虾之种类甚繁，小者以白虾，大者以宁虾为美。宁虾产咸水中，大者长五六寸，出水则死。渔人以丝粘网。其深四尺有五寸，长六尺者，仄立海中。丝柔而轻，宁虾至，则须尾穿胃，弗能脱也。两两干之为对虾，以充上馔。鲜者肉肥白而甘。其次曰黄虾、白虾、沙虾。最小者银虾，状如绣针，以布为网，网大丈有二尺，以二罾<同戈>系之，口向上流，取虾卵及禾虫，亦复如是。银虾稍大者出新安铜鼓角海，名铜鼓虾。以盐藏之，味亦美。其虾酱则以香山所造者为美，曰香山虾。其出新宁大襟海上下二川者，亦香而细，头尾与须皆红，白身，黑眼。初奄时，每百斤用盐三斤，封定缸口。俟虾身溃烂，乃加盐至四十斤，于是味大佳，可以久食。一种名虾春。粤方言，凡禽鱼卵皆曰春。鱼卵亦曰鱼春子。唐时，吴郡贡鱼春子，即鱼子也。然虾春非虾之卵也。江中有水嵫，大仅如豆。其卵散布，取之不穷。产新会者卵稍粗，滋味益好，烧之通红。红故鲜明多脂而可口。次则番禺深井江勒海所产，村落间家有数瓮，终岁奄食之，或以入糟，名泥虾。又，丹虾产惠州西湖，其色青，煮熟丹红，绝鲜美。谚云：“湖上渔家，白饭丹虾。”白饭者，水晶鱼也。长不盈寸，大不过分，其色差洁，无乙有丙。八九月有之。

　　◎水母水母生海中，以咸水之渣滓为母，故名水母。鲜煮辄消释出水，一名海宅。

　　气最腥，为虫之所宅。虫者，虾也。水母以虾为浮沉故曰水母目虾。性冷，能化物，不能自化，脾胃弱者勿食。干者曰海蜇，腹下有脚纷纭，名曰蜇花。八月间干者，肉厚而脆，名八月子，尤美。

　　◎黄鱼虫黄鱼虫一名天虾，色白，状如蛱蝶。四五月间从空飞入水，化而为虫。黄鱼食之而肥，名黄鱼虫。鱼人取其未化者炙食之，云味甘美。或以为虾所化，以其白天，故曰天虾。崔豹云，海间有飞虫如蜻蛉，名纟番绀。七月，群飞暗天，夷人食之，云虾所化。或曰，腐草为萤，朽麦为{艹蚕}，{艹蚕}为虾。天虾者，{艹蚕}之所化，未知然否。

　　●卷十二◎五色蝶越南蛱蝶，翅纹鲜丽。罗浮有五色蝶，能作茧，可携至远方。《罗浮志》云：蝴蝶洞有仙蝶，文彩陆离，为仙人彩衣所化，大如盘而五色。人得其茧，蝶亦化出，数日即有一蝶来引之而去，虽数千里外藏之箱箧，亦化出也。

　　◎粤土多蚁粤土多蚁。《广志》谓有飞蚁、木蚁，黑黄大小数种，善啮物。《岭南杂记》云，新构房屋，不数月为其蚀坏倾圯者有之。《粤志》：潮人土人以蚁害稼，有蚁祖庙在大马蚁山。岁五月，郡蚁来朝。有咏者云：“马蚁山头马蚁朝，年年五月趁江潮。”蚁祖，主蚁之神。犹《周礼》{羽是}氏、蝈氏之命其官也。《岭表录异》云：广州多蚁，其窠如薄絮，囊连枝带叶，彼人以布袋贮之，卖与养柑者以辟蠹。《鸡肋编》谓之养柑蚁。

　　◎红蝙蝠罗定州产红蝙蝠。《北户录》云，泷州有蝴蝶，背深红，惟翼脉浅黑，名红蝙蝠。多双伏红蕉花间，采者获其一，则一不去。又，《南方草木状》载鹤子草虫化蝶。《丹青野录》又载彩裙化蝶。

　　◎蚺蛇胆有蚺蛇胆。《岭南杂记》：蚺蛇，粤西及南海州县有之。《北户录》云：大者长十余丈，围七八尺，多在树上候獐鹿，过者吸而吞之。至鹿消，即缠大树上出其头角，乃不复动。土人伺之，以竹签签煞之，取其胆。

　　按蚺蛇胆诸说不一，《岭南杂记》谓捕之之法，度其出入之地，先钉罗桩数行，狭仅容其身，壮土持橄榄棍，其中一人出外妇人裙以招之，蛇望见即昂头，高五六尺来逐。人退入罗桩内，蛇到狭处，蜿蜒屈伸间，人持棍击之，且退且击。

　　视其首俯地，则无惧矣。以葛藤系其颈而牵之。每击一下，则皮肉蹙缩成泡而血凝，即护身胆也。其力大减，多以乱真。真者乃在腹内，价过兼金，《琼州志》云：遇人击伤，胆即至伤处护之，故独重肤胆，腹中之胆无用也。“《廉州志》云：上旬在颈，中旬在心，下旬在尾。性耐死，取胆释之，犹活。《广州志》云：胆有三：一曰旱胆，能疗目；一曰水胆，能止泻；一曰护身胆，为熬刑药。《南裔异物志》又云：蚺蛇牙长六七尺，土人尤重之。云辟不祥，利远行。

　　◎蚊子木越南蚊蚋，大小纤细不一，善螫人，冬月不断。《本草拾遗》云：岭南有蚊子木，叶如冬青、枇杷，熟则拆裂而蚊出。元微之谓蚋子之下有蟆子，蟆子之下有浮尘子，皆蚊属也。人蒙絮被自蔽辄通透，故昔人有“已微于蠢蠢，仍害及人人”之句。

　　◎十二时辰虫《酉阳杂俎》载南方有避役虫，一名十二时辰虫。夏日常见于篱落间。见者多称意事。《岭南异物志》言其首随十二时变易。《博物志》言其阴多缃绿，日中变易，或青或绿，或丹或黄。《北户录》言不能变十二色，但黄、褐、青、赤四色而已。据《本草》引陆佃言，蜥蜴能十二时变易。《禽虫述》云：守宫长细五色者名蜥蜴。则此虫即蜥蜴矣。说者谓守宫点妇人臂，终身不灭，偶则落。故前人句云：“守宫落尽猩红色，明日低头出洞房。”然《春秋。考异垂阝》云：以其常在屋壁，故名守宫，亦名壁宫。则饰臂之说，大抵不真。

　　◎即蛆即蛆能伏蛇，每自口入食蛇腹。山行，筒置即蛆，蛇不能近。又能嗅龙腥。天将雨，争就木最高处，盖闻龙腥故也。广中多即蛆而少蜈蚣，绝无蝎。

　　卿蛆多生古墙中，盛暑辄出，犬者有珠。雷常搜而击之。

　　◎蛤蚧蛤蚧唯雷琼为多。长五六寸，似蜥蜴四足，有毛，尾绝短。尝自呼其名以鸣。

　　一岁则鸣一声，有鸣至数十声者，人以为神。罗浮亦有之。《方言》曰，桂林之中，守宫能鸣。即此。一名吉度蛇。吉度者，象其声也。其背色绿，有黄斑点，若古锦。自旦至暮，常变十二种色。有得其一，闭于笼中玩之，止见变黄、褐、赤、黑四色。多居古木窍间，人以其声与色之异，喜捕取之。得其雌雄合者益阳。

　　◎断草乌断草乌似小蛇，大仅指许，长五六寸。头如龙形而小，身纯乌。其行也，百草沾之立断。人见断草，辄迹得之。故蛇每离地丈许，使身如矢直以入穴，使不沾草，故人莫得而取之。以酒煮食，愈麻疯。

　　◎海珠海珠状如蛞蝓，大如臂，所茹海菜。于海滨浅水吐丝，是为海粉。鲜时或红或绿，随海菜之色而成。晒晾不得法，则黄。有五色者，可治痰。或曰，此物名海珠母，如黑鱼大三四寸。海人冬养于家，春种之濒海田中。遍插竹枝，其母上竹枝吐出，是为海粉。乘湿舒展之，始不成结，以点羹汤，佳。

　　◎害人虫害人虫有数种：一曰蜞，有青黄二种。青者生深山树叶中，名曰飞蜞。闻声辄飞，刺人取血。专集耳后，使人不知。始如针血，饱则如指。随手拔去，稍迟，深入肤理矣。凡山行，以无患子，或蒜、或姜汁、或茶子末涂身，则飞蜞不敢近。

　　黄者生地下，吮血如蚂蝗，入水则死。蚂蝗一名水蛭，池泽处处有之。入人肌肉咂血，误吞之，则生子腹中，瞰食脏血。饮黄土水数升可解。或以蜂蜜，则蚂蝗化水而死。有狗鼻者，生阴湿处。似山蜞而长，好入犬豕鼻中吮血，间入人鼻，血出不止。日含酽醋，塞两耳，自低其首，则此物然而出。被刺时，人不可拔，重力拍之则自堕。有沙[1234]者，生水中。大不过虮，喜入皮肤害人。以茅根竹叶刮之，或以苦苣汁涂之可愈。或以火炙身，则随火去。有飞蛟者，生于瘴雾。

　　有三足，无身。呼吸间入人肺腑，则食渐减而毙。或入鱼腹、牛马腹中，令食之者剧病。先毒物以毒人，虫之最恶者也。然亦徭黎中乃有之。又有蛇蛊，状如蜘蛛而足短，最毒，出琼州。见者以为蜘蛛也，易视之，忽为所中。有谣云：“生恨蜘蛛无结网，无丝无绪最伤人。”

　　◎雨师云师霍山有雨师、云师。云师如蚕，长六寸。雨师如猬，长七八寸。每出则有云有雨，山人以为验。

　　◎蛊粤东之估，往赘西粤土州之妇人，寡者曰鬼妻，人弗娶也。估欲归，则必与要约。三年返，则其妇下三年之蛊；五年，则下五年之蛊，谓之定年药。愆期，则蛊发膨胀而死。如期返，其妇以药解之，辄得无恙。土州之妇盖以得粤东夫婿为荣，故其谚曰：“广西有一留人洞，广东有一望夫山。”以蛊留人，人亦以蛊而留。粤东诸山县，人杂徭蛮，亦往往下蛊。有挑生鬼者，能于权量间，出则使轻而少，入则使重而多，以害商旅。蛊主必敬事之，投宿者视其屋宇洁净，无流尘蛛网，斯则挑生鬼所为。饮食先嚼甘草，毒中则吐，复以甘草姜煎水饮之，乃无患。入蛮村不可不常携甘草也。挑生鬼亦蛊之属，盖鬼而蛊者也。凡下蛊皆出于犭童、出于犭童之妇，若徭娘则不能下蛊。蛊有鬼，名曰药鬼。药鬼之所附犭童妇，恒不得自繇。代代相传，必使其蛊不绝以为神。其中于人得解者，或吐出生鱼、生虾、生鸭子之属，皆药鬼之为之。粤东无犭童，故无药鬼。

　　◎恩平蚯蚓恩平蚯蚓生恩平水中，屯结，每水一升，可得蚯蚓数十许。色黄浊，饮之立蛊。又，罗旁之水多有柯木叶、木犀花叶浸其中，饮之亦辄胀满以死。所谓水蛊者是也。

　　◎白蜡虫粤人以虫大如虮虱者，芒种后置之菁纟由树上。树状类冬青，虫食树汁，吐沫粘嫩茎上，化为白脂。至秋取之。以水煮，滤成蜡。文理莹彻，若石膏然。

　　以之浇烛入药，甚适用。虫嫩时白色，作蜡。及老，则赤黑。其结苞于树枝，初若黍米。入春，渐长如鸡头子大，色紫，赤累累抱枝，宛如树之作实，是称蜡种。

　　亦白蜡子。子内有白卵，一苞数百。次年立夏，以箬叶包之，系于树上。芒种后，苞拆，白卵化虫乃复上树作蜡也。黄蜡成于蜜蜂，白蜡成于此虫，各有其能若此。

　　白蜡琼州最多。以之为炬，大者可五六斤，每夜宴，用至数百石，其价颇贱。谚曰：“东家白蜡虫，西家黄蜡蜂。养蜂得蜜食，养虫得烛红。”
</div>
    <div class="pagination">
<a href="南越笔记_page11.html">上一页</a><span>...</span><a href="南越笔记_page7.html">7</a><a href="南越笔记_page8.html">8</a><a href="南越笔记_page9.html">9</a><a href="南越笔记_page10.html">10</a><a href="南越笔记_page11.html">11</a><span class="current-page">12</span><a href="南越笔记_page13.html">13</a><a href="南越笔记_page14.html">14</a><a href="南越笔记_page15.html">15</a><a href="南越笔记_page16.html">16</a><a href="南越笔记_page17.html">17</a><span>...</span><a href="南越笔记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
