<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 62 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 62 页/共 96 页</h1>
    <div class="content">　　紫虚元君【増云笈七籖薛氏者河中少尹冯徽之妻也适冯徽二十年乃言素志托疾独处焚香念道持黄庭经咸通十五年甲午七月十四日紫虚元君与侍女羣真二十七人降扵其室】
　　陆游七月十四日诗【増不复微云滓太清浩然风露欲三更开帘一寄平生快万顷空江看月明】
　　十五日
　　佛寄生【增谢承后汉书佛以癸丑七月十五日寄生扵浄住国摩耶夫人腹中至周庄王十年甲寅四月八日生】
　　盂兰盆【原荆楚歳时记七月十五日僧尼道俗悉营盆供诸佛注按盂兰盆经云目连见其亡母在饿中即鉢盛饭往饷其母食未入口化成火炭遂不得食目连大呌驰还白佛佛言汝母罪重非汝一人奈何当须十方众僧威神之力至七月十五日当为七代父母厄难中者具百味五果以着盆中供飬十方大徳佛勅众僧皆为施主祝七代父母行禅定意然后受食是日目连母得脱一切饿之苦目连白佛未来世佛弟子行孝顺者亦应奉盂兰盆供飬佛言大善故后人因此广为华饰乃至刻木割竹饴蜡剪防模花叶之形极工妙之巧唐书王缙代宗时七月望日宫中造盂兰盆缀饰镠琲设髙祖以下七圣位幡莭衣冠皆具各以帝号识其帜自禁内分诣道佛祠铙吹鼓舞奔走相属是日立仗百官班光顺门奉迎导从岁以为常増老学庵笔记故都残暑不遇七月中旬俗以望日具素馔享先织竹作盆盎状贮纸钱承以一竹焚之视盆倒所向以占气谓向北则冬寒向南则冬温向东西则寒温得中谓之盂兰盆盖俚俗老媪軰之言也又每云盂兰盆倒则寒来矣晏元献诗云红白薇英落朱黄槿残家人愁溽暑计日望盂兰盖亦戏述俗语耳干淳岁时记七月十五日道家谓之中元莭各有斋醮等会僧寺则于此日作盂兰盆斋而人家亦以此日祀先例用新米新醤防衣时果防叚麫棊而茹素者防十八九屠门为之罢市焉东京梦华录中元莭以竹竿斫成三脚髙三五尺上织灯窝之状谓之盂兰盆挂撘衣服冥钱在上焚之北京岁华记中元莭前上冢如清明各寺设盂兰会以长椿寺为盛杨烱盂兰盆赋浑元告秋羲和奏晓太隂望兮圆魄皎阊阖开兮凉风嫋四海澄兮百川皛隂阳肃兮天地窅扫离宫清重阁设皇邸张翠幕鸾飞鳯翔焰旸倐烁云舒霞布翕赫防霍陈法供饰盂兰壮神功之妙物何造化之多端青莲吐而非夏赪果揺而不寒铜铁铅锡璆琳琅玕映以甘泉之玉树冠以承露之金盘宪章三极仪形万类上寥廓兮法天下安贞兮象地殚怪力穷神异少君王子掣曵兮若来玉女瑶姬翩僊兮必至鸣鹔鹴与鸑鷟舞鶤鸡与翡翆毒龙怒兮赫然狂象奔兮沉酔怖魍魉潜魑魅离娄明目不足见其精防匠石洗心不足徴其奥秘缤缤纷纷氤氤氲氲五色成文若荣光休气彩于重云蒨蒨粲粲焕焕烂烂三光启旦若合璧连珠耿曜扵长汉夫其逺也天台嵥起绕之以赤霞夫其近也削成孤峙覆之以莲花晃兮瑶台之帝室赩兮金阙之仙家其髙也出诸天扵大梵其广也遍法界扵恒沙上可以荐元符扵七庙下可以纳羣动扵三车】
　　种蜀芥芸薹【增齐民要术蜀芥芸薹取叶者皆七月半种地欲粪熟蜀芥一亩用子一升芸薹一亩用子四升种法与芜菁同】
　　章敬寺赋诗【増唐防要贞元七年七月癸酉中元日幸章敬寺赋诗皇太子进和兼题于壁百寮毕和后京尹薛珏请以上诗序皇太子书刻扵石而填以金从之唐徳宗七月十五日题章敬寺诗招提迩皇邑复道连重城法筵防早秋驾言访禅扄尝闻大仙教清浄宗无生七物匪吾寳万行先求成名相既双寂繁华奚所荣金风扇微凉逺凝翠晶松院静苔色竹房深磬声境幽真虑恬道胜外物轻意适本非说含毫空复情】
　　歩辇召学士【原开天遗事明皇在便殿甚思姚元崇论时务七月十五日苦雨不止泥泞盈尺上令侍御者擡歩辇召学士来时元崇为翰林学士中外荣之】
　　解夏【原歳华纪丽注七月十五日僧尼坐草为一歳云四月八日结夏至七月十五日解众僧长飬之节在外恐伤草木虫类故九十日安居又经云四月八日坐树下至七月十五日为一歳故曰众僧解夏】观灯赐宴【増宋史礼志太平兴国二年七月中元节御东角楼观灯赐从官宴饮】
　　紫极宫道塲【増太平广记谢自然金泉林中七月十五日五更有青衣七人内一人称中华云食时上真至良久卢使至须防金母降于庭自然拜礼母曰别汝两刼矣自然坐初卢使侍立久亦令坐卢云暂诣紫极宫防中元道塲逡廵来云此一时全胜以前问其故曰此度不烧乳头香乳头香天真恶之唯可烧和香耳】
　　鲍姑艾【増太平广记贞元中有崔炜者尚豪侠时中元日番禺人多陈设珍异集百戏于开元寺炜见乞食老妪蹶而覆人酒瓮当垆者殴之炜脱衣为偿其直妪曰吾善灸赘疣今有越井冈艾少许奉子毎遇赘疣只一炷耳炜受之妪倐不见有任翁者有斯疾炜因出艾一而愈任曰谢君子痊我所苦有钱十万奉子幸从容勿去炜因留彼炜善丝竹闻堂前弹琴声诘家童对曰主人之爱女也因请其琴弹之女潜听而有意焉夜将半女于防隙间告炜曰吾家事今夜当杀汝而祭之汝可遁去炜惊悸断防櫺而走迷道失足坠枯井中及晓视之乃一巨穴深百余丈中有一白虵炜叩祝之虵遂蜿蜒将有所适炜跨虵而去于洞中行数十里触一石门莫测是何洞府须臾有四女命酌醴传觞炜叩首求归女曰羊城使者当来可以随徃遂有一白羊冉冉自空而下背有一丈夫女酌醴饮使者曰崔子欲归番禺愿为挈徃使者唱喏女谓炜曰中元日须具美酒丰馔于广州蒲涧寺静室我軰当送夫人徃炜再拜告去女曰知有鲍姑艾可留少许炜但留艾不知鲍姑何人也瞬息出穴履于平地俄闻蒲涧寺钟声抵寺遂归广州及中元日遂设丰洁香馔留蒲涧寺僧室夜将半果四女子伴夫人至将晓告去崔子遂与夫人归问曰昔四女云鲍姑何人也曰鲍靓女葛洪妻也多行灸于南海炜方叹骇昔日之妪耳后乃挈室徃罗浮访鲍姑竟不知所适】
　　目连经【増东京梦华录中元莭印卖尊胜目连经构肆乐人自过七夕便般目连经救母杂剧直至十五日止观者増倍】
　　告秋成【原东京梦华录中元前一日即卖练叶享祀时铺衬卓面又卖麻谷窠亦是繋在卓子脚上乃告祖先秋成之意十五日供养祖先素食才明即卖穄米饭廵门呌卖亦告成意也】
　　广圣节【増录异记蜀干徳元年七月十五日庚辰防诞广圣莭堋口镇将王彦徽于罗真人宫内得白龟以进】
　　盂兰饼馅【増食谱张手美家中元盂兰饼馅】
　　大宴【増辽史礼志十五日中元动汉乐大宴】
　　放河灯【増帝京景物畧十五日诸寺建盂兰盆防夜于水次放灯曰放河灯水关最胜其次泡子河西湖志余七月十五日俗传地官赦罪之辰人家多持斋诵经荐奠祖考僧家建盂兰盆会放灯河中谓之照冥】水嬉【増帝京景物畧中元夜酒人水嬉防烟火作鳬鴈龟鱼水火激射至萎花焦叶】
　　玉篆牌【増金华志金华山有仙洞俗呼为刘先生隐身处其内有三十六室广三十六里石刻上以松炬照之云刘严字仲卿汉室射声校尉当恭顕之际极諌被贬于东陬隐迹于此莫知所终即道士萧志元所记也山口人时得玉牌俗传仲卿毎至中元日来降洞中州人祈福寻溪口边若得此者当巨富】元都大献【原道经七月十五日中元日地官校勾搜选人间分别善恶诸天圣众普诣宫中简定刼数人传录饿囚徒一时皆集以其日作元都大献于玉京山采诸花果珍竒异物幢幡寳盖清膳饮食献诸圣众道士于其日夜讲诵是经十方大圣齐咏灵篇囚徒饿俱饱满免于众苦得还人中】
　　集福世界【原道藏经七月十五日乃太上老君同元始天尊防集福世界】
　　青城山封醮【増云笈七籖僖宗皇帝中和元年辛丑七月十五日诏内臣元易简刺史王兹县令崔正规与朕诣青城山修醮封为五岳丈人希夷真君是时县界亢旱苗谷将燋封醮之后龙吟于观侧溪中风雨大至枯苗再茂县境乃丰】
　　御制中元日蕉园作中元来太液新爽下林端水槛临流日风防卷幔看鱼逰迷藻荇鸥戏悦沙滩宇宙无尘翳凉生月一团
　　卢拱中元日观法事诗【増四孟逢秋序三元得中云迎碧落步章奏玉皇宫坛滴黄花露香飘栢子风羽衣凌缥缈瑶毂辗虚空久慕餐霞客常悲习蓼虫青嚢如可授从此访鸿蒙】李商隐中元作【増绛莭飘飖空国来中元朝拜上清廻羊权虽得金条脱温峤终虚玉镜台曽省惊眠闻雨过不知迷路为花开有娀未抵瀛洲逺青雀如何鸩鸟媒】
　　范仲淹中元夜百花洲作【増南阳太守清狂未到中秋先赏月百花洲里夜忘归緑梧无声露光滑天学碧海吐明珠寒辉射室星斗踈西楼下看人间世莹然都在青玉壶从来酷暑不可避今夕凉生岂天意一笛吹销万里云主人髙歌客大醉客醉起舞逐我歌弗歌弗舞如老何】朱子中元雨中呈子晋诗【増徂暑尚繁欝大火空西流兹辰喜佳莭凉雨忽惊秋晼晚兰径滋萧萷庭树幽炎一以去恢台逝不留刀笔随事屏尘嚣与心休端居讽道言焚香味真诹子亦玩】
　　【文史及此同优游】
　　十六日
　　洗鉢雨【增纪歴撮要七月十六雨名洗鉢雨】
　　进瑞粟【増唐防要大中二年七月十六日福建观察使殷严进瑞粟十一茎茎有五六穂】小名雨师【增南唐书李景逹生扵呉顺义四年是歳大旱烈祖方辅政极扵焦劳七月既望雩而得雨景逹以是日生烈祖喜故小名雨师】
　　游赤壁【増苏轼前赤壁赋壬戌之秋七月既望苏子与客泛舟游扵赤壁之下清风徐来水波不兴举酒属客诵明月之诗歌窈窕之章少焉月出扵东山之上徘徊扵牛斗之间白露横江水光接天縦一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙】
　　送节【増辽史礼志十六日昧爽复往西方随行诸军部落大噪三谓之送节】
　　佛足碑【增清凉山志中台灵迹曰佛足碑在大塔左侧万厯壬午秋少林嗣祖沙门威县明成徳州如意一夕一梦莲花一梦月轮现扵塔际既觉各言所梦异之及晓少室僧正道持佛足圗贻之及展见是双轮印相喜曰此梦祯也遂倾嚢兼募众立石时孟秋既望也是夕众闻空中珠佩杂乐之声出户视之神灯防防】谢灵运七月十六日之郡初都诗【增述职期阑暑理棹变金素秋岸澄夕隂火旻团朝露】
　　范成大七月十六日石湖路中书事诗【增白葛乌纱称老农溪南溪北水车风稻头的皪黏朝露歩入明珠翆网中】
　　廼贤七月十六夜防月诗【増征人七月度榆关貂鼠裁衣尚怯寒不信江南今夜月有人挥扇着氷纨】
　　十七日
　　百官公卿表【増玉海绍兴二十九年七月十七日戊戌史院言知成都双流县李焘有续皇朝百官公卿表一百十二卷乞给札抄録从之】
　　十八日
　　散盂兰盆【増岁华纪丽谱七月十八日大慈寺散盂兰盆宴于寺之设防宴已就华严阁下散】献天马【増周伯琦天马行序至正二年七月十有八日西域拂郎国遣使献马一疋髙八尺三寸修如其数而加半色漆黒后二蹄白曲项昻首神俊超逸上御慈仁殿临观敇翰林学士承防巙巙命工画者圗之直学士揭徯斯赞之盖自有国以来未尝见也殆古所称天马者耶】
　　龙腾马廏【増西湖志余嘉靖三十一年七月十八日大风雨清湖桥胡氏家有异物起马廏中开片瓦腾空而上火光烛天覔马廏中有坎广尺许深二丈余泉水清莹葢龙潭也】
　　十九日
　　瑞圣园观稼【増玉海祥符八年七月十九日幸瑞圣园观稼作观稼五言诗】
　　贤劫千佛生【原佛书七月十九力吉祥国圣母化生贤劫千佛之日】
　　二十日
　　宣泽亭【増华山志宜泽亭宋真宗拜岳坛在太华驿之侧大中祥符四年七月二十日真宗拜岳之所也赐名为宣泽亭有御制碑龙首龙座在焉】
　　东华龙见【增名胜志明隆庆五年有双龙见扵莆田县东华山佥事余一记云辛未七月二十日当午双龙出自连江里海中初黑雾弥漫疎雨甚大色黄气腥有顷雨止龙拥水髙丈余濶数丈长乃亘野声若烈爆势若折潮】
　　蔡襄七月二十日食荔枝诗【增绛衣仙子过中元别叶空枝去不还】二十一日
　　皇祐方域圗志【増玉海皇祐三年七月二十一日己巳知制诰王洙直集贤院掌禹锡上新修地理圗五十卷圗绘要览一卷诏赐名皇祐方域圗志】
　　御书大成殿榜【増玉海政和六年七月二十一日御书大成殿榜刻石首善阁下】二十二日
　　鱼扵温洛【增韩愈洛北东林寺题名韩愈李景兴侯喜尉迟汾贞元十七年七月二十二日鱼扵温洛宿此而归】
　　客星见【増宋防要至和元年七月二十二日杨维徳言客星见微有光采黄色按黄帝掌握占云客星来犯毕明盛者主国有大贤诏送史馆】
　　观瑞莲【增玉海皇祐五年七月二十二日己未召近臣观后苑瑞莲】
　　二十三日
　　北郊观稼【増玉海干徳二年七月二十三日乙未幸北郊观稼】
　　制手辇【増玉海隆兴元年七月二十三日制手辇及绦衣褥郊祀礼毕用之】
　　二十四日
　　中元红【增荔枝谱中元红荔枝将絶熟以晩重扵时予常七月二十四日得之】
　　祷磻溪【增苏轼集七月二十四日以久不雨出祷磻溪是日宿虢县二十五日晚自虢县渡渭宿扵僧舍见壁有前县令赵荐留名有懐其人诗龛灯明灭欲三更欹枕无人梦自惊深谷留风终夜响乱山衔月半牀明故人渐逺无消息古寺空来有姓名欲向磻溪问姜叟仆夫屡报斗杓倾】
　　上御集【増玉海开禧元年七月二十四日实录院上高宗御集一百卷】
　　孩童会【増兰谿县志旧七月二十四日为嘉应侯小张元帅生日先期庙祝散纸号令人鸣锣三日至期童男女往庙销号或父兄率之名曰孩童防】
　　二十五日
　　槃瓠祠庙【増武陵志武溪山有槃瓠石窟蛮俗相曰槃瓠毎歳七月二十五日种四集扵庙扶老携防环宿其旁凡五日祠以牛彘酒酢椎歌欢饮即还】
　　蒲涧游【増名胜志番禺县蒲涧去玉虹洞五里涧中产菖蒲一寸九节南越志云宋咸平中姚成甫扵涧侧遇一丈夫曰此菖蒲安期生所饵可以忘老倏然而逝今俗以七月二十五日安期生上升相率为蒲涧之逰履綦骈错】
　　二十六日
　　索靖帖【増东观余论索靖七月二十六日帖本七纸晋王廙毎宝玩之值永嘉乱乃四叠缀衣中以渡江唐蒲州桑泉令豆卢器得之叠迹犹存今所録惟一纸耳】
　　紫防夫人七月二十六日作示许长史【増高兴希林虚遐逰无员方萧条象数外有无自冥同□□徳韵和飘飘步太空盘桓任波浪振铃散风中内映七道观可以得兼忘何必反覆酬待此世文通元心自悟嘿耳必髙踪】
　　右英夫人七月二十六日作【増绛阙排广霄披丹登景房紫旗振云霞羽晨儛八风停葢濯碧谿采秀月支咀嚼三灵华吐吸九神芒椿数无絶纪恊日积童蒙防袂明真馆仰期无上皇北钧唱羽人玉元粲贤众云何波浪宇得失为我钟引领嚣庭内开心拟秽冲习适荣辱域罕蹑希林宫一静安足苦试去视沧浪】
　　二十七日
　　试武举【増玉海熙寕八年七月二十七日诏先试孙呉六韬大义十道为两塲时务边防防一道马军司试弓马】
　　二十八日
　　永夀节【増玉海七月二十八日周太祖永夀节】
　　淳熙御书【増王海淳熙六年七月二十八日御书明堂明堂之门六字并嗣天子臣御名防书六字今修内司制碑礼成上曰积雨骤霁星月粲然殊可喜】
　　李商隠七月二十八日夜与王郑二秀才聼雨梦后作【増初梦龙宫寳焰然瑞霞明丽满晴天旋成醉倚蓬莱树有个仙人拍我肩少顷逺闻吹细管闻声不见隔飞逡廵又过潇湘雨雨打湘灵五十瞥见冯夷殊怅望鲛绡休买海为田亦逢毛女无憀极龙伯擎将华岳莲恍惚无倪明又暗低迷不已断还连觉来正是平阶雨独背寒灯枕手眠】
　　右英夫人七月二十八日诗示许长史【増世珍芬馥交道宗元霄防振衣寻真畴轩风尘际良徳映灵晖颖防粲华蔚宻言多偿福冲静尚真贵恒当二象顺携手同帯何为人事闲日焉生患害】
　　二十九日
　　后苑观粟【増宋史礼志景徳六年七月二十九日诏辅臣观粟扵后苑御山子观御制文阅御书及嘉禾圗赐饮】
　　兴庆宫【增玉海兴庆宫本明皇旧第也开元二年七月宋王成器请献兴庆坊宅为离宫二十九日甲寅制许之故作兴庆宫】
　　登云谷【増朱子大全集淳熙戊戌七月二十九日与子晦淳叟伯休同屏山西登云谷越夕乃至而季通徳功亦自山北来防赋诗纪事诗端防得幽贞考槃寄兹岭未成长徃计抱恨终耿耿秋风吹庭树遥夜枕席冷感彼岁序移慨此心事永明晨孤兴趣驾向絶境跻攀力虽倦想象意逾骋云山一以眺俯仰疑倒景检校石田収眷恋茅屋静淹留复未遂外物愧张邴珍重同来人妙语各清整撃莭三叹余超然得深省】三十日
　　鸜鸟集【増晋书艺术传韩友喜占卜宣城太守殷祐有病友筮之曰七月晦日将有大鸜鸟来集防事上宜勤伺取若获者为善不获将成祸祐乃谨为其备至日果有大鸜尾九尺来集防事上掩捕得之祐乃迁石头都督】
　　地藏佛诞【増北京歳华记晦日地藏佛诞供香烛于地积水湖泡子湖各有水灯原藏经七月三十日地藏菩萨生辰】
　　政典
　　总章左个【原礼天子居总章左个注大寝西堂南偏】
　　命将帅【原礼天子乃命将帅选士厉兵简练桀俊专任有功以征不义诘诛暴慢以明好恶顺彼逺方注顺犹服也】
　　务执【原礼是月也命有司修法制缮囹圄具桎梏禁止奸慎罪邪务执注顺秋气政尚严】命理平狱【原礼命理瞻伤察创视折审断决狱讼必端平戮有罪严断刑注理治狱官也増尚书大传天子以秋决狱讼断刑罚趣収敛以顺天道以佐秋杀】
　　登谷【原礼是月也农乃登谷天子尝新先荐寝庙】
　　备水潦【原礼命百官始敛完隄防谨壅塞以备水潦修宫室坏墙垣补城郭】
　　禁令【原礼是月也毋以封诸侯立大官毋以割地行大使出大币集解以其违收敛之令也】艾草【増礼草艾则墨未秋政则民弗敢草也疏草艾则墨者谓初秋草堪艾给炊爨之时则行小刑之墨夏节虽尽人君未行秋政则民不敢艾草也】
　　祭神州【增周礼典瑞两圭有邸以祀地注谓所祀扵北郊神州之神疏案河图括地象昆仑东南万五千里神州是也但三王之郊一用夏正未知神州用何月祭之或解郊用三阳之月神州既与郊相对宜用三隂之月当七月祭之】
　　陈王业【原诗序七月陈王业也周公陈后稷先公风化之所由致王业之艰难也】
　　官库【原淮南子七月官库注库兵府也秋节整兵故官库也】
　　徴鲁申公【増汉书武帝纪建元元年七月遣使者安车蒲轮束帛加璧徴鲁申公】
　　省卫士【增汉书武帝纪建元元年秋七月诏曰卫士转置送迎二万人其省万人】
　　罢苑马【增汉书武帝纪建元元年秋七月罢苑马以赐贫民注飬马之苑旧禁百姓不得刍牧采樵今罢之】
　　罢酤【増汉书昭帝纪始元六年诏有司问郡国所举贤良文学民所疾苦议罢塩鐡酤秋七月罢酤官】
　　尝黍稷【増春秋繁露尝者以七月尝黍稷也】
　　幸鲁【增后汉书光武纪建武三十年秋七月丁酉幸鲁国复济阳县是年徭役】
　　举寃狱【増后汉书和帝纪和帝永元六年秋七月京师旱丁巳幸洛阳寺录囚徒举寃狱未及还宫而澍雨】
　　尽地力【増后汉书安帝纪永初三年秋七月庚子诏长吏案行在所皆令种宿麦蔬食务尽地力其贫者给种饷】
　　营太庙【增晋书武帝纪泰始二年秋七月辛巳营太庙致荆山之木采华山之石铸铜柱十二涂以黄金镂以百物缀以明珠】
　　询谠言【増晋书武帝纪泰始五年秋七月延羣公询谠言】
　　除飬兽费【增晋书成帝纪咸和七年秋七月景辰诏诸飬兽之属损费者多一切除之】祀臯陶【原晋书礼志故事祀臯陶扵廷尉寺新礼移祀扵律署以同祭先圣扵太学也故事祀以社日新礼改以孟秋之月以应秋政】
　　祭菱芡【增范汪祠制孟秋之祭菱芡】
　　赐薪粟【増宋书孝武纪大明五年七月丙辰诏曰雨水猥降街衢泛溢可遣使廵行穷之家赐以薪粟】
</div>
    <div class="pagination">
<a href="御定月令辑要_page61.html">上一页</a><span>...</span><a href="御定月令辑要_page57.html">57</a><a href="御定月令辑要_page58.html">58</a><a href="御定月令辑要_page59.html">59</a><a href="御定月令辑要_page60.html">60</a><a href="御定月令辑要_page61.html">61</a><span class="current-page">62</span><a href="御定月令辑要_page63.html">63</a><a href="御定月令辑要_page64.html">64</a><a href="御定月令辑要_page65.html">65</a><a href="御定月令辑要_page66.html">66</a><a href="御定月令辑要_page67.html">67</a><span>...</span><a href="御定月令辑要_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
