<!DOCTYPE html>
<html>
<head>
    <meta charset="UTF-8">
    <title>曲阜林庙展谒记 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲阜林庙展谒记 - 第 2 页/共 5 页</h1>
    <div class="content">　　降车进门，门内左土地祠，右宿卫所。再进升阶为戟门，朱楣中间直额揭“圣人之门”四字。门左右列石鼓、石狻猊。复进为甬道，道中为塞门，上揭“恩赐重光”额。甬道外为庭，古木参天，严肃无哗，庭外为公廨，黑柱、红栏各十二楹。逾塞门，升阶即大堂，上起鸱吻，不覆绿瓦，制较王邸稍杀。
　　堂七楹，中堂有屏，屏绘卿云捧日，屏前为座，座前为公案。由云屏左门进，过穿堂，两傍列丹棱素绢方灯四对，高约一丈，朱书“世袭衍圣公”五字。
　　二堂左为启事厅，导者请余进，启事官起迎，导者代道来意，启事官肃余坐于匟，呼茶进。余出名刺，启事官接而转授阍者递入。少顷，一吏举余刺出，向余鞠躬，道请随之入。再过穿堂，逾阈，下阶向西转，入阁门，复南行，过重门折西，入垂花门。广庭植花树，转北升云石阶，一院南向，户牖雕镂，金碧稍剥落，院外列吏，四蓝布袍加玄，见余升阶，趋辟中门，导余进院。
　　院五楹，中楹横匾金书“忠恕堂”三字，地上满铺花罽，正中设一匟，匟上施红绒，垫中置紫榆几，匟后为高几，上陈珐琅鼎一具，三鹤为足，高可二尺半，制极华贵，左右康彩螭耳罍各一，高与鼎等。再左百果一盘，再右孔雀羽一扇。两傍列枬木，格橱高约八尺，嵌以玻璃，内陈玉石磁珀诸珍玩。匟前分列交椅八张，披垫如匟，间以小方高几。四椅后展大画屏，靠壁置照身大镜，门左二椅一几，北向承尘施素绘，悬明角璎珞宫灯二对，彩绘琉璃灯四对，满堂红一对，中楹两柱悬皇十一子聊。左壁为前袭衍圣公庆镕楷书《忠恕堂记》，堂为六十七代袭衍圣公谥恭悫毓圻燕居之所，右壁为前袭衍圣公令贻行书《列祖谟训》，布置极庄严典丽，从吏请余就宾位坐。
　　俄见一吏入白：“公爷到！”余起立，见一少年从吏进，丹颜腴貌，玄绒褂、青缎袍、素袜、粉底玄缎方头履，神极端凝，知为袭公。相见礼毕，公就北向之椅坐，余起，请上主位坐，以童稚逊不敢，嗣语余曰：“某不肖，不克恢宏先圣之大道，更劳老先生与海内耆俊相弼护，愧感不尽。”余答以谦词，旋谈圣门状况。忽见卫车之着袍戴毡笠者忽忽至，进与余为礼，通名姓，圣裔，名祥杕，字莲舫，圣庙执事官。询所护送者，为前浙省主席张难先，自济南来谒林庙，趁午车返建业。莲舫人颇磊落，与谈甚洽。余向袭公请谒圣期，公定以明晨复命，侍者转知奉祀官，谨为预备，余乃举茗兴辞，公送至阁，余请止，公命莲舫送至大堂阶下。
　　返寓片刻，莲舫从一吏捧袭公刺，代表答拜，并告奉公爷谕，请余移居圣府，余敬谢之。复以顷间于府门见所悬贴文告署衔“圣公府”判朱而无钤印，问诸莲舫，莲舫告余云：“公印己于民十八年，被教部呈行政院，饬省行县夺去矣！”莲舫告辞，余送如礼。
　　（四）
　　按：袭公，名德成，字达生，至圣七十七代孙。年才十四龄，已如成人，局度端凝，言动中礼，不愧圣门宗子。惟声音短浊，美中不足，或当发育时期生理变态亦未可？定公为七十六代袭衍圣公，令贻遗腹子，生数岁，母夫人及庶母相继逝。有二姊，一出阁，一巳字。无同胞伯叔，父母故，由堂伯母任保育兼代主家政，府事则由孔庭耆老协同处理之。
　　考孔庭继袭，虽例定世嫡，顾自八代谦（后名斌，《史记》作慎，字子顺，相魏封文信君）以长子鲋（一名鲋甲，字子鱼，或称子鲋，亦称孔甲）嗣。 
　　宋公之系：汉成帝绥和元年正月，诏求殷后，得鲋。裔孙吉封为殷绍嘉侯。三月进爵，为公地百里，国于沛。平帝元始二年，更封为宋公。吉薨，子何齐嗣；何齐薨，子安嗣；至圣至安十六代矣。
　　光武帝建武五年，改封为殷绍嘉公；十三年，复封为宋公，安薨，无嗣，罢封。谦三子；鲋，腾，树。长子之后承殷统，中子之后奉至圣祀，以血统论至圣，至安大宗已断矣。又考汉书《王莽传》，云：“更封殷后宋公孔弘为章昭侯。”与阙里家谱所载复不合。九代腾，谦之中子。
　　汉高帝十二年，过鲁以太牢祀孔子，封腾为奉祀君。由腾传至二十代完。袭封褒亭侯，薨，无子。魏文帝以其弟赞之子羡绍封，是谦以中子之后奉至圣祀之统又断。二十二代震，袭封宗圣侯。晋武帝泰始三年冬十二月攺封奉圣亭侯。至二十六代鲜。
　　宋文帝元嘉十九年袭封奉圣亭侯，旋改封崇圣侯。查晋武帝泰始三年至宋文帝元嘉十九年，相距一百七十六年，所传秪有四世。 
　　考《晋书孝武本纪》载：“太元十一年秋八月庚午，封孔靖之为奉圣亭侯。”又《宋书》载：“晋明帝太宁三年，诏给奉圣亭侯孔亭四时祀孔，祭直如泰始故事。亭五代孙继之博塞无度，替慢不祀。”宋文帝元嘉八年，有司奏夺爵。至十九年，又授孔隐之兄子熙，先谋逆，又失爵。二十八年，更以孔惠云为奉圣侯，后有重疾，复失爵。孝武大明二年，又以孔迈为奉圣侯，迈薨，子荼嗣，有罪失爵。此东晋至刘宋继袭之次序也。《国史》撰述必有考征，断非毫无证据者，按阙里谱内并无靖之、亭、继之、隐之、惠、云、迈、荼诸人之系。元嘉十九年，封奉圣亭侯者，正史所载孔隐之也，阙里谱内所载孔鲜也。事同一年，名则迥异，则当时世次纪载已经参差，或以大宗无人，遂取旁支代袭，后因鼎祚屡移，子孙不嗣，家乘失传，殆由于此。
　　至三十二代嗣悊英，悊又因中原土断，南北分宗时代，封爵袭次，纪载均失其实。
　　四十六代圣佑：宋真宗大中祥符元年，东封泰山，远幸曲阜，谒林庙，改曲阜为仙源县，授圣佑为奉礼郎，年才十一。天禧五年，袭文宣公，年三十五。薨，无嗣，以从弟宗愿袭。 
　　四十七代若蒙，宗愿长子。神宗熙宁元年二月，袭封衍圣公。哲宗元佑元年，攺封奉圣公。元符元年，坐事废，以弟若虚袭。徽宗崇宁中薨，仍以若蒙长子端友绍封。
　　四十八代端友，崇宁三年，袭封衍圣公。高宗南迁，建炎二年，赴扬州陪位，不克归，遂寓于三衢，薨，无子，以弟端操之幼子玠嗣。玠薨，以从父子璠嗣。璠薨，复以玠子搢嗣。搢薨，又以璠子拯搃嗣。拯薨，子文远嗣。文远薨，子万春嗣。然此为南宋光、宁二宗时，袭封所谓南宗也。
　　当时尚又搃子元措金章宗明昌二年袭封衍圣公。哀宗天兴二年，授光禄大夫。时元伐金，汴京失守。元太宗命远东平仍袭封主祀事，薨，无子，以弟元纮之孙浈嗣，此所谓北宗也。
　　五十四代思晦复以疏远入嗣。六十一代宏绪薨，更以其弟宏泰嗣。六十四代尚贤薨，无子，以从弟子衍植嗣。六十五代以下皆衍植裔，是孔庭大宗，断而继者屡矣。
　　据孔继汾阙里文献叙考云：“宋室南渡，鲁入金源，居者行者，各守王官，南绝北斩，冢嗣弗传。”又云：“大宗不嗣，器必有归勉。勉，文肃宗党所推，虽例传世嫡，因乱因绝，已久非大宗一系矣。” 
　　（五）
　　晚膳后，夕晖犹在树杪，乃步行出寓，一览城内风俗。街道颇平直，洋车子壁髹黑漆，白铜轮輨，幨幰彩缘，輢軡俱饰以珐琅，光彩炫人，他处所未见。屋宇多齐整，筑以水磨砖，祟墉修脊，朱户隆基，盖孔氏闻达者之第也。
　　街上除闻叫卖货物之声外，无喧嚣叱詈诸野语，洵美且任仁，圣贤之化犹未泯焉。行人内穿文绮，外均罩以布袍，中流以下有系青布裳于袍上者，殆衣锦尚絅之。遗意欤！ 
　　城西南完好，东北则颓堕，为民十九冯阎之役，中央军夏斗寅师被围十一昼夜，凭城固守，援至，围始解。城东北被大炮轰坏数处，谯楼、雉堞摧毁过半，刻多未修复。商肆规模极小，以非绾毂之区。 
　　考曲阜古县，本在城东二里许之古城村。真宗大中祥符间，因轩辕氏诞生地改县为仙源，徙治寿邱，在今城东八里，即今所谓旧县也。历金、元、明。至武宗正德七年，流寇刘七犯阙里。明年，山东按察使司佥事潘珍疏请改建今城，城周八里三十六步，高二丈，厚半之，池深一丈广。过之门凡五，东曰：“秉礼”，西曰：“宗鲁”，正南曰：“仰圣”，东南曰：“崇信”，北曰：“延恩”。
　　至圣庙，在城正中，庙之基即古阙里。《水经注》云：“孔庙东南五百步有双石阙，故名阙里。春秋鲁定公二年，雉门及两观灾。（注：两观，阙也。）”又《史记鲁世家》：“焬公筑茅阙门，盖阙里者，阙下之里也。”又《论语》：“有阙党，阙。”而荀子曰：“仲尼居阙党。阙里，阙党本一也。” 
　　庙东为衍圣公府，又东为鼓楼。出鼓楼折北为陋巷，巷北为颜子庙。阙里坊东南为学使、校士馆，又东为南池，或云灵光殿旧址，或云即鲁僖公泮宫，六十一代衍圣公宏绪营为别业。清高宗乾隆二十年，七十一代衍圣公昭焕，白于山东巡抚白钟山，即其故址改建行宫。圣庙之西为四氏学，学东南为矍相圃，西为曲阜县学，学西为曲阜县衙，此曲阜新城建置，及城内附城古迹名胜之大概也。
　　即昏归寓，仲光部郎来回拜，一仆掖之入。谈话间，圣府司库马君来送柬，袭公约明晚宴余于府内，阅知单，按姓名询马君，皆为曲城搢绅，马君复传袭公命，坚请移寓府中，光翁亦同劝驾。余以寓外便，挽马君代恭辞，马君去，光翁亦辞归。
　　同寓书贾赵君，燕人，年逾知命，风雅士也，常来曲阜收罗古籍，谈及方志，云：“以边鄙之志为珍贵。”更阑就寝。
　　黎明起盥、栉毕，用牛酪饽饽。庭中柳眼初醒，梅萼乍绽（北方气冷，花时较南方迟），立阶前赏之，心神殊怡旷，马君来请谒圣，遂易礼服往。 
　　经东鼓楼，过圣府前，升层阶，进毓粹门，二警士左右立，门三间，绿瓦矫檐，柱栋丹雘，下阶为庭，古木交荫，有碑亭十余座，唐、宋、金、元各一，余为清代列帝祭告及修庙御制碑。 转北为大成门，门北五间南向，丹楹朱户，沤钉兽环，楣闶金饰，层阶飞檐，列戟二十四；中楹悬清世宗御书联曰：“先觉先知为万古伦常立极；至诚至圣与两间功化同流。”两掖门，左曰：“金声”；右曰：“玉振”。
　　余由中左门进孔庭，奉祀官及耆老十余人长袍大褂，青鞋玄帽，分站两傍，肃立为礼，余遍答之。门内置长案，列凳八，马君导余坐案左，庙役进茶毕，奉祀官持钥前行启殿门。 
　　降阶为广庭，阶柏数十株，夭矫凌霄，庭东南隅有古桧一，传为至圣手植，考手植桧原有三株。宋时大成门内有御赞殿，二株在殿前，高六丈余，围一丈四尺，在左者文左纽，在右者文右纽。一在杏坛东南隅，高五丈余，围一丈三尺，枝蟠屈如龙形，世谓之再生桧。晋怀帝永嘉三年枯死，隋恭帝义宁元年复生。唐高宗干封二年又枯死，宋仁宗康定元年又复生。金宣宗贞佑二年春正月庙毁于兵火，三桧为烬。元世祖至元三十一年复萌芽生。东庑废址隙间，三氏学教授张頿移植故处。明孝宗弘治十三年庙灾，复毁于火。清世宗雍正十年庙工告成，复生新条，今高约二丈，然半枯矣。 
　　庭北为杏坛。考杏坛在宋以前本为庙殿旧址。宋真宗天禧间，四十五代孙道辅监修，祖庙移殿于北，不欲毁其旧迹，因庄子有“孔子游乎缁帷之林，坐休乎杏坛之上。”语，乃除地为坛，环植以杏，名“杏坛”。石刻“杏坛”二大字，金党怀英篆。（按：怀英，字世杰，故宋太尉进十一代孙，冯翊人，金世宗大定十年进士。由莒州军事判官累迁翰林学士，承旨致仕卫绍王，大安三年卒，年七十有八，谥文献。怀英工篆籀，善属文。修《辽史》未成，致仕后，章宗诏直学士，陈大任继之。见《金史文艺传》。）
　　（六）
　　杏坛东、西、南古木蓊薆，皆千数百年物。坛北为大成殿，殿九间，高约八丈，红墙覆黄瓦，重檐修脊，觚棱藻饰。中闶上有直榜金书“大成殿”三字。栋牖门棂雕镂，朱漆彩绘，金碧耀日。墀深约三丈，广倍之，绕以白石景云栏。四隅白石螭首，矫出约六尺蟠龙，白石巨柱承以交花武夫，础琢工极美。
　　正阶三出，陛中镶团龙，文白石一方，东西阶各一出，亦护以白石雕栏。余从东阶升，转北即正殿，殿门凡五，中门，已洞启。肃敬进，阈颇高，殿深四楹，地铺方炼砖，承尘方罫，蓝底绘金团龙，间绕白交莲，榱、桷、棼、棁、梁、栋、楹、欂皆丹，刻青金彩楹，逾二围，下承琢花大础。 
　　正殿奉至圣塑像，高约六尺，秉镇圭，冕十二旒，服十二章（各县学宫圣像多九旒九章，海阳学亦然）。南向坐匰，高约二丈，朱漆蟠金龙，像后为扆黄帐半卷。匰前为长案，红漆金缘，无案衣，上陈爵豆、香炉、烛台、靠具皆备。问清颁周铜祭器，云因时局杌陧，移藏圣府。
　　案前列俎三，纯红漆。左右四配十二哲塑像，执躬圭，冕九旒，服九章，元衣纁裳，端坐东西向。圣贤塑像极庄严，然色泽黯淡，似久未装饰者。殿枋上挂清历代皇帝御书，匾额两楹悬清世宗御书，联曰：“德冠生民溯地辟天开咸尊首出；道隆群圣统金声玉振共仰大成。”清高宗御书，联曰：“觉世牖民诗书易象春秋永垂道法；出类拔萃河海泰山麟凤莫喻圣人。”奉祀官爇香展拜席，余向至圣前，行三跪九叩礼，次四配，次十二哲，次出殿门。
　　降西阶，诣东西庑，庑供从祀先贤先儒木主剡，上为圆首，下有趺，朱地金书，案上陈供具，上香，跪叩如礼。再进左翼门，谒崇圣祠，祠五楹，祀至圣太高祖肇圣王木金父公、高祖裕圣王祈父公、曾祖诒圣王防叔公、祖昌圣王伯夏公、考启圣王叔梁纥公。
　　祠后为家庙，庙五楹，奉至圣始祖，及二、三世祖与中兴祖木主。祠前为庭，庭右一井为至圣故井，井右为鲁壁即《尚书》发见处。庭南为诗礼堂，堂亦五楹，堂东庑为礼器库，有唐槐、宋银杏各一树，堂南为承圣门。
　　礼毕，出左翼门，经大成殿前，进右翼门，谒启圣祠，祠五楹，奉至圣、考启圣王叔梁纥公，诸王塑像冠服如制。祠后寝殿，三楹，奉启圣王夫人颜氏木主。
　　祠前为庭，庭南为金丝堂，明时移建，堂五楹。西庑为乐器库，堂南为启圣门。
　　礼毕，出右翼门，由大成殿东角门，诣后殿即至圣寝殿，殿七楹，制杀正殿。匰奉至圣夫人亓官氏木主，考至圣年谱，十九岁娶于亓官氏，二十岁子鲤生，六十七岁夫人亓官氏卒。
　　行礼后，仰瞻寝殿，栋前一孔如拳，问之马君，云：“系民十九围城之役，被炮弹所穿，弹堕地不爆。”旋指地上一碎砖，告余曰：“此即受弹堕碎者。”脱当日弹爆，即寝殿毁矣！斯殆神灵呵护乎？
　　由寝殿左北进，过重墉，入朱门，达圣迹殿。殿五楹，藏圣像及圣迹、图、诸石刻；内行教像一，晋顾恺之画。宋太祖及真宗赞。传记曰：“家庙所藏衣燕居服，颜子从行，谓之小影。最真唐刘禹锡新州庙碑，谓尧头禹耳，华冠象佩，取之自邹鲁者，即小影也。”
　　又凭几像一，唐吴道子画、赞，同前记曰：“家藏唐吴道子画，先君夫子按几而坐，从以十弟子者，亦谓之小影。其立而颜渊，侍者谓之行教，已有石本小影，但摩传之。虑久而讹，今亦刻之，贞珉庶久，不失其真。”又司寇像二，皆摩吴道子画。又燕居像二：一吴道子画，宋米芾赞；一失名，明陈凤梧赞。又乘辂像一，服司寇服，乘安车，一人执舆，一人策马，十弟子从行。又圣迹图百二十幅，无署款，均为世宝，尤以清圣祖御书“万世师表”四字，字大约二尺，勒于石上，石作古铜色，现云霞文，金光四射。初见之，皆以为镂于铜上者，诚稀世之珍。各石俱有木座，复以木框，嵌玻璃罩之外，并加锁，可观而不可扪也。
　　圣迹殿左为神庖，再左为后土祠，右为神厨，再右为瘗所，各三间，有廊。再北为弄，弄北为崇垣，垣东西为角楼，重谯飞檐，拱卫圣域。
　　转南行经大成殿，低徊久之。出大成右门，下阶，西出观德门，折南循庙垣行，赭垩剥落，抵曲城正南门即仰圣门。门长闭，另于东南隅别辟一门，曰：“崇信”，以通内外。仰圣门内为金声玉振坊，坊南距仰圣门不百武，坊北为石桥，下穹洞而上护石雕栏，渠已湮，桥两端且陷于土，约四五尺。
　　北为棂星门，门外左右列下马碑，门内正北为太和元气坊，左侧为德侔天地坊，右侧为道冠古今坊。又直北为至圣庙坊。又北为圣时门，五间三洞，门内为璧水桥三座，桥左侧为快睹门，右侧为仰高门，门各三间，直北曰弘道门，又北曰大中门，门各五间，二门左右皆有角门。
　　又北曰同文门，制如大中，汉、魏、隋、唐诸碑在其下，左右不设垣，甬道旁列前明四御碑。又北为“奎文阁”七间，敬藏胜朝列帝宸翰于其上。“奎文”之名，金明昌五年，章宗所命也。阁左右掖皆有门，门左右值房各五间，为庙庭有司斋所。其东南院旧为衍圣公斋宿处，恭遇皇帝临幸，阙里皆驻跸于此。门西向内正斋五间，敬设宝座，左右厢各三间。 
　　进奎文阁而北为广庭，庭北为大成门，由庭东复出毓粹门，自棂星门至奎文阁，古木成列，约四百株，从南向北望，蔚然深秀。各坊桥、门、阁隆崇雄伟，庄严不可名状。圣庙面积约地二大顷有半，较燕京太庙尤伟大。
　　出毓粹门再进圣府，会袭公于忠恕堂，请观周代铜器，公谓固藏内院，约晚宴时请鉴赏。旋与公及莲舫合拍一照于堂之云石阶前，成七律一首以纪之，少坐，辞归寓。
　　（七）
　　考圣庙之始，本因至圣旧宅，于周末即所居之堂，为庙三间，并藏素所乘车及几、席、剑、履诸遗物。
　　汉明帝永平中，鲁相钟离意出私钱万三千，付户曹孔治夫子车，献帝时被焚。
　　魏文帝黄初二年春正月，诏鲁郡修起旧庙，置百石吏守之。
　　西晋之乱，阙里被寇，庙荒。
　　孝武帝时，清河李辽以奉表经阙里，见庙庭倾颓，表请蠲复丁户，以供洒扫，延宿学讲经，帝不省。
　　宋文帝元嘉十九年冬十二月，诏修先圣庙。
　　魏孝静帝兴和三年，兖州刺史李珽命工雕素圣容，傍侍十子。
　　北齐文宣帝天保元年夏六月，诏鲁郡以时修治孔子庙宇，务尽崇焕。
　　隋炀帝大业七年，曲阜令陈叔毅修孔子庙。
　　唐太宗贞观十一年，下兖州作宣父庙。
　　高宗干封元年，诏兖州都督霍王元轨大修文宣公庙。
　　玄宗开元七年，兖州刺史韦元圭同三十五代嗣褒成侯璲之又修。
　　代宗大历八年，兖州刺史孟休鉴修庙门。
　　懿宗咸通十年，天平军节度使、濮郓曹等州观察使、三十九代孙温裕上言：“兖州频年灾歉，文宣王庙堙堕都废。修营差人自镇赍持钱料赴兖州，据庙宇毁倾处修葺，不扰州县所需。兖州非臣本界，须有申奏，伏乞天恩，允臣所请。”报可。
　　宋太宗太平兴国八年，诏大将作，庀材鸠工，复命内侍二人董其役，大加营葺。
　　真宗大中祥符元年冬十一月，东巡过鲁，勒修饰祠宇。
　　天禧二年四十五代孙道辅上章言：“祖庙卑陋不称，请加修崇。”诏转运使以官钱葺孔子庙，即命道辅监督工役。五年，道辅又请得封禅，行殿余材，大扩旧制，增广殿庭，廊庑三百十六间。
　　仁宗嘉佑六年，赐御书飞白体殿牓。
　　神宗元丰元年冬十月，诏兖州以省钱修葺宣圣祠庙。
　　五年冬十一月，赐度牒三十本，差本路兵工、工匠，令四十七代孙、新泰令若升监修。
　　哲宗绍圣三年，勒转运使以省钱三千贯，又加修葺。
　　徽宗政和四年，颁御书“大成殿”额。
　　金熙宗皇统三年，勒行台拨钱万四千贯，修葺圣殿。
　　四年，再于行省拨钱万四千五百贯，发南京八作，见材助工役，至九年，正殿始成。
　　废帝正隆二年，又以羡钱修庙廊。
　　章宗明昌元年，降钱七万六千四百，缗修孔子庙，命干臣领其役以二年春兴工，五年秋告成。金末丧乱，庙复残毁。
　　元太宗九年，命五十一代衍圣公元措主修，官给其费，属军兴，仅复后殿奉先圣及十哲像。
　　世祖至元四年，恢复奎文阁。
　　十九年，同知济宁路总管刘用募民筑庙垣，植松桧千本。
　　成宗大德四年秋八月降钱修，盖从工部请也。秋八月兴工。冬十二月，诏罢，不急之役，因而中止。明年，复从济宁路达鲁花赤按檀不花议，又续修。又明年秋九月落成，殿宇凡百二十六楹，费十万贯有奇。
　　文宗天历二年，勒济宁路出官钱五万二千缗修葺。
　　至顺二年，五十四代衍圣公思晦请依前朝故事，四隅建角楼，仿王宫之制，诏从之。出山东盐课及江西、浙江学租添建。
　　顺帝至元二年，落成，至正元年树碑记其事。元季，圣庙复就堕坏。
　　明太祖洪武七年，五十六代衍圣公希学奏请修治，十年鸠工，十一年落成，二十年复谕工部重为修理。
　　成祖永乐九年，准工部请，发囚徒二百三十名，遣行人雷迅监督兴修。十二年春正月召回，更令法司拨囚一千名交孔氏子孙自督修。盖冬十二月谕工部：“孔庙，至敬之所，囚徒作践不便。”令山东布政使司遣官一员，率民匠三千人往修。十五年夏五月毕工。御制碑文纪成。
　　宣宗宣德九年，工部侍郎周忱以公务经曲阜，捐俸修金丝堂，又于庙外西南隅构堂三间为更衣所。
　　英宗天顺四年冬十月，重修启圣王寝殿。
　　八年，诏巡抚山东副都御史贾铨重修阙里先圣庙。宪宗成化二年告成。
　　十六年，帝从六十一代衍圣公宏泰之请，发帑增广庙制，正殿为九间，余皆更新，二十三年工成。
　　孝宗宏治十二年夏六月甲辰，庙灾，诏巡抚都御史何鉴亲诣相度，发帑银十五万二千六百两有奇，重建正寝各殿，金丝、奎文各堂阁，大成、大中各门。经始于十三年春二月，落成于十七年夏五月。帝亲制碑文纪成功。
　　穆宗隆庆三年，巡抚都御史姜廷颐等，以香税及罚锾一千六百两营葺孔庙。
　　神宗万历六年，巡抚都御史赵贤出香税罚锾又重修。
　　二十年，巡按御史何出光创建圣迹殿于内，立石刻圣迹百二十图。
　　二十二年，巡按御史连标等，又以香税罚锾及库羡银三千两重修孔庙。
　　二十九年，巡抚都御史黄克缵倡藩臬捐银二千两又重修。
</div>
    <div class="pagination">
<a href="曲阜林庙展谒记.html">上一页</a><a href="曲阜林庙展谒记.html">1</a><span class="current-page">2</span><a href="曲阜林庙展谒记_page3.html">3</a><a href="曲阜林庙展谒记_page4.html">4</a><a href="曲阜林庙展谒记_page5.html">5</a><a href="曲阜林庙展谒记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
