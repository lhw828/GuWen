<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 40 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 40 页/共 98 页</h1>
    <div class="content">
　　邵雍谓今五行之外，复有先天五行，其说皆有条理，可以逆知来事。或谓雍父得江邻几家婢而生雍，婢携江氏家书数编来邵氏，雍取而读之，乃得此学。续明道杂志 槁简赘笔略同 

　　洛中邵康节先生所居，谓之安乐窝。以春秋天色温凉之时乘安车，驾黄牛，出游于诸王公家，其来，各置安乐窝一所。先生将至其家，无老少妇女良贱咸迓于门，争前问劳。凡其家妇姑妯娌婢妾有争竞，经时不决者，自陈于前。先生逐一为分别之，人人皆得其欢心。于是酒肴竞进，餍饫数日。复游一家，月余乃归。此可想见洛中土风之美。马永卿懒真子 

　　康节先公过士友家，见其枕屏上画小儿迷藏，以诗题其上云：“遂令高卧人，攲枕看儿戏。”盖熙宁间也。击壤集不载。邵氏闻见录 

　　邵尧夫于所居作便座曰安乐窝，两旁开窗曰日月牖。暇日记 

　　邵康节与富韩公在洛，每日晴必同行至僧舍。韩公每过佛寺，必躬身致敬，康节笑曰：“无乃为佞乎？”韩公亦自笑，自是不为也。道山清话 

　　一日薄暮，司马公见康节曰：“明日僧修显开堂说法，富公、吕晦叔欲往听之。晦叔贪佛，已不可劝。富公果往，于理未便。某后进，不敢言，先生曷止之。”康节曰：“恨闻之晚矣。”明日，公果往，后康节见公曰：“闻上欲用裴晋公礼起公。”公笑曰：“先生谓某衰病能起否？”康节曰：“固也。或人言上命公，公不起，一僧开堂，公乃出。无乃不可乎？”公惊曰：“某未之思也。”公尝令二青衣苍头掖之以行。一日与康节会后园，论天下事，公喜甚，不觉独步下堂。康节不为起，徐指二苍头戏公曰：“忘却拄杖矣。”与康节食笋，康节曰：“笋味甚美。”公曰：“未如中堂骨头之美也。”康节曰：“野人林下食笋三十年，未尝为人所夺。公今日可食中堂骨头乎？”公笑而止。邵氏闻见录 

　　富郑公晚居西都，尝会客食羊肉，康节与焉。郑公顾康节曰：“煮羊唯堂中为胜，尧夫所未知也。”康节曰：“野人岂识堂食之味，但林下蔬笋则常吃耳。”郑公赧然曰：“弼失言。”挥麈录 

　　熙宁初，王宣徽之子正甫，字茂直，监西京粮料院。一日约康节先公同吴处厚、王平甫共饭，康节辞以疾。明日，茂直来，康节曰：“某之辞会有以，吴处厚者，好议论。平甫，介甫之弟，介甫方执政，行新法，处厚每讥刺之。平甫虽不甚主其兄，若人面骂之，则亦不堪矣。此某之所以辞会也。”茂直曰：“先生料事之审如此，昨处厚席间毁介甫，平甫作色欲列其事于府，某解之甚苦，乃已。”邵氏闻见录 

　　邵康节居洛阳，宅契司马温公户名，园契富郑公户名，庄契王郎中户名。若使今人为之，得不贻寄户免科调之讥乎？或谓田宅乃三公所予者。清波杂志 

　　康节与客游嵩山，客指所憩树，问：“此树何时枯？”先生久不答。客疑焉，曰：“非不答，吾有所俟。”俄而一叶坠，先生曰：“比吾二人还，亡矣。”既回，树已为人伐去。玉堂嘉话 

　　邵尧夫在洛，尝与司马温公论易数，推园内牡丹云：“某日某时当毁。”是日温公命数客以观。日向午，花方秾盛，客颇疑之，斯须两马相踶，绝衔断辔，自外突入，驰骤栏上，花果毁焉。尝言天下不可传此者，司马君实、章子厚耳。盖君实不肯学，子厚不可学也。临终焚其书，祗以皇极经世行于世。墨庄漫录 

　　康节先天之学来自陈希夷，尝云天下聪明人惟程伯淳正叔，其次则章惇、邢恕可传此学。程先生问：“几年可成？”曰：“二十年。”先生曰：“某兄弟无此等闲工夫。”章、邢闻康节语，遂来。康节视之曰：“章子厚、邢和叔，心术不正，挟此将何所不为。”终不与之。尝为章子厚筮一卦，平生不差一字。步里客谈 

　　康节先生至京师，士大夫多谒之，问休咎。有一人独问国家运数，先生喜曰：“他人所问皆为己事，子何独上念国家？”再三称叹，谓之曰：“予某日归，子可于某处相候。”至期，其人往候，先生与叙别，就肩舆取缄封文字一卷，授之曰：“毋即观，候至家发之，视毕焚之。”其人奉教，归而发视，乃五代史晋书帝纪也。同话录 

　　富韩公谢事居洛，一日邵康节来，公已不通客，惟戒门者曰：“邵先生来，无早晚入报。”是日公适病足，卧小室，延康节至卧床前，康节笑曰：“他客得至此耶？”公亦笑指康节所坐胡床曰：“病来心怦怦，虽儿子来立语遣去。此一胡床惟待君耳！”康节顾左右曰：“更取一胡床来。”公问故，曰：“日中当有一绿衣少年，骑白马候公，公虽病，强见之。公薨后，此人当秉史笔记公事。”公素敬康节，神其言，因戒阍人，今日客至，无贵贱，立为通。既午，果范祖禹梦得来。遂延入，问劳稠叠，且曰：“老病即死，念平生碌碌无足言，然粗怀朴忠，他时笔削必累君，愿少留意。”梦得恐惶叵测，避席谢。后十余年，修裕陵实录，梦得竟为修撰韩公传。此事尹侍郎说。清尊录 

　　欧阳公在政府，闻康节之名而未之识也。子棐叔弼之官，道经洛下，公曰：“汝至洛，可往谒邵先生，致吾钦慕而无由相见之意，彼若留汝，为少盘旋不妨，所得言语悉报来。”叔弼既到门，尧夫倒屐出迎之，甚喜。延入室，说话终日。尧夫自道平生所见人，所从学，所行事，谆谆不休。已而又问曰：“君能记否？”至于再三。棐虽敬听之，然不晓其意。以书报公，公亦莫测。逮元丰间，尧夫卒，有司上其行应谥，而叔弼为太常博士，当作谥议，乃始恍然悟尧夫当时谆谆，盖是嘱付兹事也。曲洧旧闻 邵氏闻见录事同文异。 

　　邵尧夫居洛四十年，安贫乐道，自云未尝攒眉。燕居日，平旦焚香独坐，晡时饮酒三四瓯，微醺便止。中间州府以更法，不馈饷寓宾，乃以薄粥代之，好事者或载酒以济其乏。学者来问经义，应对不穷，间与相知深者开口论天下事，虽久存心世务者不能及也。诗话总龟 

　　康节病，张载子厚知医，亦喜谈命，诊康节脉曰：“先生之疾无虑。”又曰：“颇信命否？”康节曰：“天命某自知之，世俗所谓命，不知也。”子厚曰：“先生知天命矣，尚何言。”康节外纪 

　　康节先生赴河南尹李君锡会，投壶，君锡末箭中耳，君锡曰：“偶尔中耳。”康节应声曰：“几乎败壶。”邵氏闻见录 

　　熙宁十年，公年六十七。夏六月，屡微疾。一日昼睡觉，且言曰：“吾梦旌旗鹤雁，自空而下，导吾行乱山间，与司马君实、吕晦叔诸公相分别于一驿亭，回视其壁间有大书四字，曰‘千秋万岁’，吾神往矣。无以医药相逼也。”邵氏闻见录 

　　康节先公没，乡人挽诗云：“春风秋月嬉游处，冷落行窝十二家。”同上 

　　邵尧夫有弟睦，有重九诗云：“拟问东篱事，东篱事渺茫。”殁后果殡于东篱之下，故尧夫哭之诗云：“自兹明月清风夜，萧索东篱看断肠。”又云：“肠断东篱何所寻？东篱从此事沉沉。”诗话总龟 

　　煇尝过庭闻欧阳文忠公有一记事册子，亲题丙午年不入蜀则入吴。后见洪文宪公之孙，言文宪尝问邵泽民：“康节知数，公所闻如何？”曰：“无他语，临终但云丁未岁子孙可入蜀，建炎初吴地亦不免被兵，独西蜀全盛。”康节先天之数，可希万一耶！清波杂志 

　　康节孙博公济守眉日，程子山与之不咸，程名敦厚，即东坡母族。廉知罪状，用疋绢大书，遣介持抵成都府治前逆旅，委之而去。逆旅人得之以告帅萧振德起，以为奇货，逮公济赴成都狱。狱吏知其冤，教公济一切承之，不然死无以自明，公济如其教。狱上，朝廷以为匿名书，法不当受。而制司非得旨不能擅捕守臣，遂皆罢之。公济虽得勿问，而愤愤不能堪，诉之于天，许黄箓十坛，至其子始偿如数。齐东野语 

　　邵子文为陕西宣抚司书写机宜文字，与路钤李君交甚熟，家有数侍婢，每遇歌宴，子文必预。后十余年，子文与李氏邂逅长安，李君已死，值其妻生辰，命子侄宴子文于书舍，遣旧婢出舞。酒酣，子文感怆宿昔，即席作诗云：“翻翻绣袖上红茵，舞姬犹是旧精神。坐中莫怪无欢意，我与将军是故人。”诸子得之，入呈其母，皆感泣不自胜，乃令谓子文曰：“宅中得公佳句，情绪作恶，难复行酒，即容别日款会。”子文不终席而退。过庭录 

　　思陵神舆就道，百官奠哭。纸钱差小，官家不喜。谏官以为纸钱乃释氏所用，非圣主所宜。今上抵于地曰：“邵尧夫何如人？祭先亦用纸钱。岂生人处世能曰不用一钱乎？”枫窗小牍 

　　洛邑水南两农相鬨，讼于府，言耕时有石一方出田中，其一云己耕田得之，其一人云石出己田。守郡者舁其石视之，有文云：“大明景泰乙亥知府事虞廷玺为我复兴此窝。”博古辨其地知为康节也，往视尽为禾黍，遂于其地立祠。涌幢小品 

　　张先 柳永 

　　先世旧藏吴兴张氏十咏图，盖张子野图其父维平生诗十首也。其一太守马士卿会六老于南园，陈振孙跋云：“庆历六年，吴兴郡守宴六老于南园，酒酣赋诗，安定胡先生瑗教授湖学，为叙其事。”六人者工部侍郎印简年七十九，司封员外郎范说年八十六，卫尉寺丞张维年九十一，俱致仕，刘余庆年九十二，周守中年九十五，吴琰年七十二，皆有子弟列爵于朝。刘，殿中丞述之仲父，周，大理丞颂之父，吴，大理丞知几之父。印简，杭人也，或尝宴于湖。范说咸平三年进士，周颂天圣八年进士。刘、吴盛族，与知几皆有名称可见，独张维无考。近周明叔史君得古画二幅，号十咏图，乃维所作诗。首篇即南园宴集，孙莘老为之序其略，于是始知维为子野之父。本朝有两张先，皆字子野，其一博州人，天圣三年进士，欧公为作墓志；其一天圣八年进士，则湖州人也。齐东野语 按博州张子野名不甚显，宋人所称子野，皆湖州张子野也。 

　　吴兴张子野，天圣八年进士，善诗词，人谓之张三中，谓能道心中事，眼中景，意中人也。子野谓人曰：“何不曰张三影？云破月来花弄影，帘压卷花影，堕风絮无影，吾得意句也。”此古今词话所载，后山诗话亦载其事，高斋诗话改后二影为“浮萍断处见山影”，“隔墙送过秋千影”。苕溪渔隐丛话 

　　张子野老于杭，多为官妓作词，独不及龙靓靓。献诗云：“天与群芳千样葩，独无颜色不堪夸。牡丹芍药人题遍，自分身如鼓子花。”子野于是为作望江南词。后山诗话 

　　晏丞相丞领京兆，辟张先都官通判。一日张议事府内，再三未答。晏公作色操楚语曰：“本为贤会道无物似情浓，今日却来此事公事。”画墁录 

　　仁宗留意儒雅，务本理道，深斥浮艳虚薄之文。初进士柳三变好为淫冶讴歌之曲，传播四方。尝有鹤冲天词云：“忍把浮名，换了浅斟低唱。”及临轩放榜，特落之曰：“且去浅斟低唱，何要浮名？”景祐元年方及第，后更名永。能改斋漫录 

　　柳三变，字景庄。当时有荐其才者，上曰：“得非填词柳三变乎？”曰：“然。”上曰：“且去填词。”由是不得志，日与狷薄子纵游娼馆酒楼间，自称云：“奉旨填词柳三变。”艺苑雌黄 

　　柳三变景祐末登第，后以疾更名永，字耆卿。皇祐间，久滞选调，入内都知史某爱其才，怜其潦倒，乘机荐之仁宗，以耆卿应制，耆卿方冀进用，欣然走笔，词名醉蓬莱慢。比进呈，上见首有渐字不悦，读至“宸游凤辇何处”，乃与御制真宗挽词暗合，上惨然。又读至“太液波翻”，曰：“何不言波澄？”乃掷之于地。永自此不复进用。渑水燕谈录 

　　柳三变既以词忤仁宗，吏部不敢改官，三变不能堪，诣政府，晏公曰：“贤俊作曲子么？”三变曰：“祗如相公亦作曲子。”公曰：“殊虽作曲子，不曾道针线慵拈伴伊坐。”柳遂退。画墁录 

　　柳耆卿与孙何为布衣交，孙知杭州，门禁甚严，耆卿欲见之不得，作望海潮。按即三秋桂子十里荷花一词。往谒名妓楚楚曰：“欲见孙，恨无门路，若因府会，愿借朱唇歌于孙前，若问谁为此词，但说柳。”秋夕夜会，楚宛转歌之。孙即日迎耆卿预坐。青泥莲花记 

　　柳耆卿望海潮词流播，金主亮闻之，起投鞭渡江之志。谢处厚诗云：“谁把杭州曲子讴，荷花十里桂三秋。那知卉木无情物，牵动长江万里愁。”余谓耆卿此词，乃逆亮送死媒也，未足深怅。至于荷艳桂香，装点湖山，使士大夫流连歌舞，顿忘中原，是则可恨耳。和其诗曰：“杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。”鹤林玉露 

　　范蜀公少与柳耆卿同年，爱其才美，闻作乐章，叹曰：“谬其用心。”谢事之后，亲旧间盛唱柳词，复叹曰：“仁庙四十二年太平，吾身为史官二十年，不能赞述，而耆卿能尽形容之。”合璧事类 

　　余仕丹徒，尝见一西夏归朋友云：“凡有井水饮处，即能歌柳词。”永终屯田员外郎，旅殡润州僧寺，王和甫为守时，求其后不得，乃为葬之。避暑录话 

　　邢州开元寺僧法明，落魄不检，嗜酒好博。每饮至大醉，惟唱柳永词，由是乡人莫不侮之。或有召斋者则不赴，有召饮者则欣然而从。酒酣，乃讴柳词数阕而后已。如是十余年，里巷小儿皆目为风和尚。一日忽谓寺众曰：“吾明日当逝，汝等无出观，吾往焉。”众僧笑曰：“岂有是哉。”翠日晨起，法明乃摄衣就坐，遽呼众曰：“吾往矣，当留一颂而去。”众僧惊愕，急起听之，法明曰：“平生醉里颠蹶，醉里却有分别。今宵酒醒何处，杨柳岸晓风残月。”言讫，跏趺而逝。类苑 

　　柳耆卿葬枣阳县花山。远近之人，每遇清明日多载酒肴饮于耆卿墓侧，谓之吊柳会。独醒杂志 

　　吕溱 杨寘 贾黯 沈遘弟辽 孙晦 章衡 王俊民 刘煇 彭汝砺 余中 时彦 马涓 黄裳 焦蹈 徐遹 

　　吕溱为人简倨，每接宾客，不过数言，时目为七字舍人。宋诗纪事引米芾书吕溱事 

　　熙宁元年，状元吕溱为京尹。上殿进劄子，时府推官周约随后，今上忽问吕曰：“卿体无恙否？”吕对曰：“臣无事。”斯须又问：“卿果觉安否？”又对曰：“臣不敢强。”时吕公神彩气焰，略无少亏。将退，又问周曰：“卿见吕溱如何？”周对曰：“以臣观溱，似亦无事。”吕出殿门，深疑之，整巾拂面，索镜自照，问周曰：“足下果见溱何如？”周曰：“龙图无自疑，容彩安静。”果数日感疾，迤逦不起。玉台清话 

　　杨宣懿察之母甚贤能文，而教之以义，小不中程，辄朴之。察省试第二人，报者至，其母睡未起，闻之大怒。转面向壁曰：“此儿辱我如此，乃为人所压。若二郎及第，待不教人压却。”及察归，亦久不与语。寘果魁天下。默记 

　　贾黯以庆历丙戌廷试第一，谢杜祁公，公无他语，独以生事有无为问。贾退，为公门下客曰：“黯以鄙文魁天下而谢公，公不问，而独问于生事，岂以黯为无取耶？”公闻之，曰：“凡人无生事，虽多显宦亦不能不俯仰，由是进退多轻。今贾君名在第一，则其学不问可知，其为显宦又不问可知，衍独惧其生事不足，以致进退之轻，而不得行其志焉，何怪之有？”贾为之叹服。能改斋漫录 云谷杂志同 

　　贾直孺母少为父所逐，更娶他氏。直孺登第，乃请奉其出母而归，与其后母并处。避暑录话 

　　沈遘以祖荫补郊社斋郎，举进士第一。大臣疑已在仕者不得为第一，乃以为第二。东都事略 

　　荆公素轻沈文通，以为寡学，故赠之诗曰：“翛然一榻枕书卧，直到日斜骑马归。”及作文通墓志，遂云：“公虽不尝读书。”或曰：“渠乃状元，此语得无太过？”乃改“读书”作“视书”。老学庵笔记 

　　嘉祐间沈遘知杭州，所经诸堰，皆集牛以备牵挽。时方大暑，监官露宿堰上，闻人语曰：“明日有何生活？”一曰：“明日沉几之子过此，吾辈又有一番劳苦。”一曰：“沉几早有子知杭州耶？”因悲咽叹息。使人迹之，乃堰下之牛，有堕泪者。众乃叹曰：“安知此牛非沉几之故人耶？”沈文通知杭州，禁捕西湖鱼鳖。故人居湖上，蟹夜入其篱，会客食之。明日诣府，文通迎谓之曰：“昨蟹美乎？”客惊谢。西湖志余 
</div>
    <div class="pagination">
<a href="宋人轶事汇编_page39.html">上一页</a><span>...</span><a href="宋人轶事汇编_page35.html">35</a><a href="宋人轶事汇编_page36.html">36</a><a href="宋人轶事汇编_page37.html">37</a><a href="宋人轶事汇编_page38.html">38</a><a href="宋人轶事汇编_page39.html">39</a><span class="current-page">40</span><a href="宋人轶事汇编_page41.html">41</a><a href="宋人轶事汇编_page42.html">42</a><a href="宋人轶事汇编_page43.html">43</a><a href="宋人轶事汇编_page44.html">44</a><a href="宋人轶事汇编_page45.html">45</a><span>...</span><a href="宋人轶事汇编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
