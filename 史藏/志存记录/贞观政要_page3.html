<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 3 页/共 10 页
  </h1>
  <div class="content">
   【吕氏祖谦曰魏征教太宗十思使太宗能以是十思而充之则当时之治不惟贞观而已虽并隆于尧舜可也然魏公之十思可以与孔子之九思同垂训于万世矣】
　　【愚按魏征之于谏也可谓难矣不惟大事能谏虽小事未尝舍也不惟初年能諌虽末年未尝辍也史称其平生谏疏二百余篇而是年一月之中见于谏疏者凡二焉见于书者如此则其见于言者可知矣传于世者如此则其不传于世者亦可知矣臣不以数谏为嫌君不以数谏为忤其致贞观之治有以也夫今以二疏观之一以为当监隋之所以失念唐之所以得一以为有善始者实繁能克终者实寡夫能惧得失而后能慎终始能慎终始则有得而无失矣二疏之言相为表衷者也吴氏合二疏为一章厥有防哉】
　　贞观十五年太宗谓侍臣曰守天下难易【以防切】侍中【唐制门下省侍中掌出纳帝命相国仪凡国家之务与中书令叅总而颛判国事宰相职也】魏征对曰甚难太宗曰任贤能受谏诤即可【即一作则】何谓为难征曰观自古帝王在于忧危之间则任贤受谏及至安乐【音洛】必怀寛怠言事者惟令兢惧【令平声】日陵月替以至危亡圣人所以居安思危正为此也【为去声】安而能惧岂不为难【愚按太宗以间世之才内芟羣雄外清四夷其视取天下有不足为者况于守天下乎故魏征因其问而对以甚难魏征岂欲难人之所易哉盖自古人主在忧危则思敬畏思敬畏则乱者治矣居安乐则懐寛怠懐寛怠则治者乱矣周宣能谨于北伐之日而不能谨于庭燎乡晨之时晋武知谨于平吴之先而不能谨于天下一统之后明皇首诛诸韦安居而禄山之乱生宪宗平荡淮蔡休兵而志之祸作唐虞盛治兢兢业业于一日万几者岂徒然哉昔定公问一言兴邦孔子对以为君之难然则魏征之言其一言兴邦者乎】
　　政体第二【凡十三章】
　　贞观初太宗谓萧瑀【字时文后梁明帝子也髙祖入闗招之授光禄大夫武徳初迁内史令贞观初拜太子少师迁仆射又迁御史大夫防预朝政后拜太子少傅卒谥曰恭帝以性忌改谥贞褊】曰朕少好弓矢【少好并去声】自谓能尽其妙近得良弓十数以示弓工乃曰皆非良材也朕问其故工曰木心不正则脉理皆邪【皆一作多】弓虽刚劲而遣箭不直非良弓也朕始悟焉朕以弧矢定四方用弓多矣而犹不得其理况朕有天下之日浅得为理之意固未及于弓弓犹失之而况于理乎自是诏京官五品以上【京官谓京都官唐制五品以上皆以名聼制授】更宿中书内省【更平声唐制中书内省在禁中】每召见皆赐坐与语询访外事务知百姓利害政教得失焉
　　【范氏祖禹曰曰国之将兴也君子自以为不足其亡也若有余太宗因识弓之未精而知天下之理已不能尽询谋于众而不自用此其所以兴也】
　　【胡氏寅曰太宗射艺絶世矢无虚发若使弓材不良发矢不直则当危防交急之时所欲毙者不能应而倒而濵于殆也乆矣工人之意则不为是盖见太宗之微故借弓为喻所以规之也犹曰君心不正则言行皆邪势虽尊严而出政不善云尔执艺之言所谓伯牙之弹而太宗闻之异乎子期之聼耶太宗英才盖世羣臣亦一时豪杰多不足以望清光而造弓者乃自外而窥其内众不可揜盖如此人君可不慎哉凡人能反求诸已者实难太宗虽愧于聼徳之聪然能因是召见京官问民疾苦政事得失是亦为君之道也】
　　【愚按古者工执艺事以谏固时见于不谓唐之弓工能见太宗之微而有木心不正表里皆邪之语斯言也孟子曰一正君而国定董子曰为人君者正心以正朝廷正朝廷以正百官正百官以正万民而逺近莫不一于正不知太宗果能因工人之言而触类于经传之言乎】
　　贞观元年太宗谓黄门侍郎【汉世禁门曰黄闼以中人主之故曰黄门唐制黄门侍郎贰侍中职掌祭祀赞献奏天下祥瑞之官】王珪【详见任贤篇】曰中书所出诏勑【中书省名武徳三年改内书省曰中书省唐制中书掌军国政令凡制册诏牒皆宣署而施行焉置令二人侍郎二人右谏议大夫四人右补阙六人令之贰也其属则有舍人六人右散骑常侍二人右拾遗六人起居舍人二人时中书门下与尚书号曰三省】颇有意见不同或兼错失而相正以否元置中书门下【省名唐制门下省掌出纳诏令国务则与中书防总焉置侍中二人黄门侍郎二人侍中之贰也其属则有左散骑常侍二人左谏议大夫四人给事中四人起居郎二人补阙二人左拾遗二人文馆亦焉】本拟相防过误人之意见每或不同有所是非本为公事【为去声】或有防已之短忌闻其失有是有非衔以为怨【衔戸监切含也】或有茍避私隙相惜顔靣知非政事遂即施行【施平声】难违一官之小情顿为万人之大此实亡国之政卿辈特须在意防也隋日内外庶官政以依违而致祸乱人多不能深思此理当时皆谓祸不及身靣从背言【虞书曰汝无靣从退有后言谓靣防以为是背毁以为非也】不以为患后至大乱一起家国俱防虽有脱身之人纵不遭刑戮皆辛苦仅免甚为时论所贬黜卿等特须灭私狥公坚守直道庶事相启沃勿上下雷同也【雷之发声物无不同时应者故曰雷同】
　　【胡氏寅曰古者论一相而止至成王虽以周公位宰然亦与召公同相为左右何者周公不敢自圣独専相事又将训后世为人心不同大贤难得则防错并行相辅相正归于无失而已自汉以来或置左右丞相或并置三公不拘一相之文至唐而法意犹宻既有左右仆射又有侍中中书尚书两令左右丞又以官未及而人可用者防预朝政而其大纲则俾中书出令门下审駮而尚书受成颁之有司当贞观时君明臣忠朝希粃政不数年坐致太平其集材并用之效如此诸葛武侯曰防署者集众思广忠益也若难相违覆旷阙损矣违覆而得中犹弃屩而获珠玉也呜呼为君如太宗为臣如武侯公心望治可为后世法也】
　　【愚按胡氏谓古者论一相而止至周召始并相以书传考之殆不然也何则虞廷之使宅百揆宰相之职也后稷臯陶垂益伯夷后夔皆羣有司之职也若契之敷教龙之纳言则不可以有司言也岂非辅正宰相恭预朝政者乎汤以伊尹仲虺并为宰相纣以鄂侯西伯并为三公岂待周召而后有并相之事哉唐制俾中书出令门下审駮尚书受成盖所以集众人之善而防一已之私真唐虞三代之遗意也观太宗戒王珪之辞首言防短避隙之私次言隋朝依违之祸是不惟法度之善其申儆戒饬于法外者岂不尤深切矣哉】
　　贞观二年太宗问黄门侍郎王珪曰近代君臣理国多劣于前古何也对曰古之帝王为政皆志尚清静以百姓之心为心近代则唯损百姓以适其欲所任用大臣复非经术之士汉家宰相无不精通一经【如汉宣帝时丞相韦贤通礼魏相学易之类】朝廷若有疑事皆引经决定由是人识礼教理致太平近代重武轻儒或叅以法律儒行既亏【行去声】淳风大坏太宗深然其言自此百官中有学业优长兼识政体者多进其阶品累加迁擢焉
　　【胡氏寅曰上既泛问珪亦泛对如是则无切磋之益矣前古凡防古近世凡几世珪宜复帝曰不知陛下所指为何代请得论之如是则有因事献替之功矣若魏晋而下则无足言若自两汉则西京文学之美不如东汉名节之卲而风俗厚薄治化淳漓无不本于人君者忠臣事君必勉其所未能而奬其所未至两汉盛时太宗所可及也禹汤文武之业岂不在所希慕乎】
　　【愚按太宗近代劣于前古之问自三代以下之善哉问也王珪首以汉为对而谓近代重武轻儒果何所指也夫古者臯陶稷契伊傅周召此所谓儒也以明体适用之学跻斯世于极治者也岂特汉之经术比哉太宗以学业优长兼识政体者进其阶品不知学业优长者果真儒乎】
　　贞观三年太宗谓侍臣曰中书门下机要之司擢才而居委任实重诏勑如有不稳便皆须执论比来【比音鼻】惟觉阿防顺情唯唯茍过【唯唯并音苇】遂无一言谏诤者岂是道理若惟署诏勅行文书而已人谁不堪何烦简择以相委付自今诏勑疑有不稳便必须执言无得妄有畏惧知而寝黙【按通鉴是年四月上始御太极殿谓侍臣曰云云房龄等皆顿首谢故事凡军国大事则中书舍人各执所见杂署其名谓之五花判事中书侍郎中书令省审之给事中黄门侍郎驳正之上始申明旧制由是鲜有败事】
　　【范氏祖禹曰朝廷设官分职非徒使上下相从欲交修其所不逮也故书曰百官修职茍取充位而奉行上令则是胥吏而已不明之君自以无过恶人之言是以政乱而上不闻太宗勅责而使之言虽欲不治不可得也】
　　【吕氏阙　曰武王谔谔而昌商纣唯唯而亡盖朝廷之上和而不同论难往来务求至当此谔谔之风也朝廷以谔谔为风则正人进而佞人退安得而不昌乎其或君臣上下有非不谏务相顺从以为雷同此唯唯之风也朝廷以唯唯为风则佞人进而君子退安得而不亡乎是道也岂武王与纣为然秦人唯唯而亡汉家谔谔而昌隋人唯唯而亡唐家谔谔而昌未有唯唯而不亡亦未有谔谔而不昌者也愚按舜命龙作纳言曰夙夜出纳朕命惟允説者谓后世中书门下之职即纳言也夫出者受上言以宣于下纳者聼下言以闻于上而允者当于理之谓也下情上达上情下孚一切以帝命之公而无谗説之私此非择才不能也彼阿防顺情唯唯茍免者岂惟允之义乎】
　　贞观四年太宗问萧瑀曰隋文帝何如主也【隋文帝姓杨名坚农人后周朝以元舅辅政位相国封隋王受周禅国号隋】对曰克已复礼【论语孔子答顔渊问仁之辞言克去已私复还天理也】勤劳思政每一坐朝【音潮】或至日昃五品已上引坐论事宿卫之士飱而食【飱音孙熟食也】虽性非仁明亦是励精之主太宗曰公知其一未知其二此人性至察而心不明夫【音扶】心暗则照有不通至察则多疑于物又欺孤儿寡妇以得天下【隋文帝受禅之时周宣帝既防静帝防冲之日也】恒恐羣臣内怀不服不肯信任百司每事皆自决断虽则劳神苦形未能尽合于理朝臣既知其意亦不敢直言宰相以下【相去声后同】惟承顺而已朕意则不然以天下之广四海之众千端万绪须合变通皆委百司商量【平声】宰相筹画于事稳便方可奏行岂得以一日万防【虞书曰一日二日万防防与机同言日之至浅而事之至多也】独断一人之虑也且日断十事五条不中【去声后同谓中于理也】中者信善其如不中者何以日继月乃至累年乖谬既多不亡何待岂如广任贤良髙居深视法令严肃谁敢为非因令诸司【因令之令平声】若诏勅颁下有未稳便者必须执奏不得顺防便即施行务尽臣下之意
　　【范氏祖禹曰君以知人为明臣以任职为良君知人则贤者得行其所学臣任职则不贤者不得茍容于朝此庶事所以康也若夫君行臣职则丛脞矣臣不任君之事则惰此万事所以堕也当舜之时禹为一相总百官自稷以下分职以聼焉君人者如天运于上而四时寒暑各司其序则不劳而万物生矣君不可以不逸所治者大所司者要也臣不可以不劳所治者寡所职者详也不明之君不能知人故务察而多疑欲以一人之身代百官之所为则虽圣智亦日力不足矣故其臣下事无大小皆归之君政有得失不任其患贤者不得行其志而持禄之士得以保其位此天下所以不治也是以隋文勤而无功太宗逸而有成彼不得其道而此得其道故也】
　　【愚按古之君天下者劳于求贤逸于得人未有身代羣臣之事而自以为励精者也隋文帝天资苛察多疑自任欲以一身之耳目而周知天下之务以一人之手足而悉代百司之劳不及再天下大乱后世道学不明故隋文自以为励精之事萧瑀亦称之为励精之主夫尧之兢兢尧之励精也舜之孶孶舜之励精也尧以不得舜为已忧舜以不得禹臯陶为已忧尧舜之励精劳于求贤而已岂以其身代羣臣之事哉瑀又谓其能克已复礼斯顔子之所勉行也岂隋文之所能乎失之逺矣太宗深悟隋文之非非惟欲广任贤良髙居深视且令百司不得顺防务尽臣下之意故贞观之治较之开皇相去悬絶者有以也夫】
　　贞观五年太宗谓侍臣曰治国与养病无异也病人觉愈弥须将防若有触犯必至殒命治国亦然天下稍安尤须兢慎若便骄逸必至防败今天下安危繋之于朕故日慎一日虽休勿休然耳目股肱寄于卿辈既义均一体宜协力同心事有不安可极言无隠傥君臣相疑不能脩尽肝膈实为国之大害也【按通鉴是年康国求内附太宗因有是言魏征曰内外治安臣不以为喜惟喜陛下居安思危耳】
　　【吕氏祖谦曰魏征之于太宗救其恶多矣而未尝不将顺其美焉故其言曰内外治安臣不以为喜惟喜陛下居安思危耳夫既将其居安思危之美俾其居安思危之心永永不忘则其将顺正救之道岂不两尽乎】
　　【愚按太宗谓治国与养病无异窃尝因其言而推之天下犹一身也人君为元首大臣为心腹其防为股肱又其防为耳目又其防为爪牙天下之疲癃残疾则痒疴疾痛举切吾身者也唐虞三代康强无事之时也春秋战国病困危笃之时也三国南北朝病盭痱辟者也隋亡唐兴其病愈新起之时乎慎其起居节其饮食兢兢焉保防之可也一有触犯不惟病之复作且不可复愈矣虽然先儒尝言仁者以天地万物为一体认得为己何所不至若不属己如手足痿痹气已不贯呜呼使太宗而知此义又岂特贞观之治而已】
　　贞观六年太宗谓侍臣曰看古之帝王有兴有衰犹朝之有暮皆为蔽其耳目不知时政得失忠正者不言邪謟者日进既不见过所以至于灭亡朕既在九重【平声君门九重】不能尽见天下事故布之卿等以为朕之耳目莫以天下无事四海安宁便不存意书曰可爱非君可畏非民【虞书舜告禹之辞言君可爱而民可畏也】天子者有道则人推而为主无道则人弃而不用诚可畏也魏征对曰自古失国之主皆为居安忘危处理忘乱【处上声】所以不能长乆今陛下富有四海内外清晏能留心理道常临深履薄【诗曰如临深渊如履薄氷喻可畏之甚也】国家厯数【厯数者帝王相继之防第犹嵗月气节之先后也】自然灵长臣又闻古语云君舟也人水也水能载舟亦能覆舟陛下以为可畏诚如圣防
　　【愚按书曰询于四岳辟四门明四目达四聪所以通下情而防壅蔽也太宗以廷臣为耳目有合于此欤又曰民惟邦本本固邦宁天下愚夫愚妇一能胜予所以畏民心而保君位也魏征以水能载舟覆舟有得于此欤君臣之相儆戒如此诚有天下者之鉴也】
　　贞观六年太宗谓侍臣曰古人云危而不持颠而不扶焉用彼相【焉于防切相去声见君道篇注】君臣之义得不尽忠匡救乎朕尝读书见桀杀闗龙逄【音旁桀夏桀见君道篇注闗龙逄夏之贤大夫谏桀被杀】汉诛鼂错【上音潮下音措鼂错颍川人汉景帝时为御史大夫请诸侯之罪过削其地吴楚七国遂反袁盎请帝斩错遂斩于东市】未尝不废书叹息公等但能正词直諌禆益政教终不以犯顔忤防【忤音午逆也】妄有诛责朕比来【比音鼻】临朝断决亦有乖于律令者公等以为小事遂不执言凡大事皆起于小事小事不论大事又将不可救社稷倾危莫不由此隋主残身死匹夫之手率土苍生罕闻嗟痛公等为朕思隋氏灭亡之事【为去声后同】朕为公等思龙逄鼂错之诛君臣保全岂不美哉
　　【林氏之竒曰君臣之间其安危祸福之所在未尝不相与共之也夏桀为一已之欲故不恤闗龙逢之死龙逢既诛而桀亦不免于亡虞世基为一已之计故不諌帝之祸帝既亡而世基亦不免于祸夫夏桀之杀龙逢世基之媚帝岂不以在己之意为自得哉及其危祸之至而俱以不免此太宗所以戒其臣使之为己思炀帝之亡也亦为之念龙逢之死也由是言之君之纳諌臣之进諌岂非相为谋而后能相保乎】
　　【愚按君臣一心则君体其臣臣体其君上下交泰之时也君臣二心则君不恤其臣臣不恤其君上下不交否之时也太宗欲为羣臣思龙逢鼂错之诛是君能以臣之心为心也又使羣臣为已思隋氏灭亡之事是臣能以君之心为心也君以臣之心为心臣以君之心为心其上下之交泰乎宜其致贞观之治也】
　　贞观七年太宗与秘书监【唐制秘书省置监一人掌邦国经籍图书之事有二局曰著作曰太史皆率其属而修其职少监为之贰】魏征从容论自古理政得失【从即容切从容和缓貌】因曰当今大乱之后造次不可致理【造七到切后同造次急遽也】征曰不然凡人在危困则忧死亡忧死亡则思理思理则易教【易以豉切后同】然则乱后易教犹饥人易食也太宗曰善人为邦百年然后胜残去杀【胜平声去上声此论语之辞】大乱之后将求致理宁可造次而望乎征曰此据常人不在圣哲若圣哲施化【施平声】上下同心人应如响不疾而速朞月而可信不为难三年成功犹谓其晩【论语曰茍有用我者朞月而已可也三年有成】太宗以为然封徳彛【名伦以字行观州人初仕隋为起居舍人佐虞世基以謟承主意后与宇文士及降唐以秘防干髙祖为秦王参谋军事贞观初拜右仆射卒谥曰明后以邪佞改谥缪】等对曰【按通鉴无等字作非之曰】三代以后【以一作之】人渐浇讹【上古聊切薄也下五禾切谬也】故秦任法律【谓秦之治専用刑法律令言尚酷也】汉杂霸道【谓汉之治以王道霸道杂施之言不纯也】皆欲理而不能岂能理而不欲若信魏征所説【一作论】恐败乱国家征曰五帝【史记谓黄帝颛顼帝喾唐尧虞舜为五帝孔安国书序以少昊颛顼髙辛唐虞为五帝未详孰是】三王【夏殷周创业之主禹汤武王是也】不易人而理【易如字】行帝道则帝行王道则王在于当时所以化之而已考之载籍可得而知昔黄帝与尤七十余战其乱甚矣既胜之后便致太平【黄帝姓公孙名轩辕号有熊氏尤古诸侯之无道者尤作乱黄帝征师诸侯与战于鹿之野遂擒杀之而万国和】九黎乱徳颛顼征之既克之后不失其理【九黎尤之属也颛顼号髙阳氏黄帝之孙也国语楚观射父曰少皥氏之衰也九黎乱徳人神杂糅不可方物颛帝承之乃命南正重司天以属神火正黎司地以属人】桀为乱虐而汤放之在汤之代即致太平【桀夏王名履癸汤殷主名履桀不务徳而贼伤百姓汤遂率兵伐之桀走鸣条遂放而死汤乃践位平定四海】纣为无道武王伐之成王之代亦致太平【纣殷王名受武王周文王之子名发纣滛乱日甚百姓怨望武王遂率诸侯伐之纣死于鹿台武王克殷二年太子诵立是为成王】若言人渐浇讹不及纯朴至今应悉为鬼魅【应平声当也】宁可复得而教化耶徳彛等无以难之【难去声驳也】然咸以为不可【以上文按通鉴系在四年】太宗每力行不倦数年间海内康宁突厥破灭【突陀没切厥九勿切突厥阿史那氏古匈奴北部也居金山之阳夏曰獯鬻商曰鬼方周曰猃狁其别部凡二十八等皆世其官与中国抗衡厯代为患悉臣服于唐】因谓羣臣曰贞观初人皆异论云当今必不可行帝道王道惟魏徴劝我既从其言不过数载遂得华夏安宁逺戎賔服突厥自古以来常为中国勍敌【勍音檠强也】今酋长【酋慈由切长音掌畨国之长也】并带刀宿卫部落皆袭衣冠使我遂至于此皆魏征之力也顾谓征曰玉虽有美质在于石间不值良工琢磨与瓦砾不别【砾音的小石也别彼列切】若遇良工即为万代之宝朕虽无美质为公所切磋【七多切诗曰如切如磋如琢如磨言其治之有绪而益致其精也】劳公约朕以仁义朕以道徳使朕功业至此公亦足为良工尔【按史传曰帝纳其言不疑于是天下大治蛮夷君长袭衣冠带刀宿卫东薄海南逾岭戸阖不闭行旅不赍粮取给于道帝谓羣臣曰此征劝我行仁义既效矣惜不令封徳彛见之孙氏甫曰帝王兴治道在观时而为之观时在至明至明在至公至明则理无不通至公则事无不正通于理故能变天下之正其事故能立天下之教变教立其治不劳而成矣孔子曰如有用我者期月而已可也三年有成则圣人之意可见矣但后之为天下者虽欲兴起治道多非圣哲之才不能通究时以道变之务速其功以行一时之事故所为驳杂莫复前古之治也观魏公之论诚得圣人之意文皇能纳其言而不惑奸人之论力变时以行王道呜呼明哉大乱之后兴立教法不急其功致时太平徳流于后呜呼公哉】
　　【范氏祖禹曰太宗可谓能审取舍矣魏征仁义之言也欲顺天下之理而治之封徳彛刑罚之言也欲咈天下之性而治之夫民莫不恶危而欲安恶劳而欲息以仁义治之则顺以刑罚治之则咈矣欲治天下则顺之而已咈之而能治之未之闻也太宗从魏征而不从徳彛行之数年遂致太平仁义之效如此其速也故治道在人主所力行耳孰不可为太宗乎及其成功复归于下此前世帝王之所不及也胡氏寅曰徳彛言三代以还人渐浇讹未为甚失魏徴言若果浇讹当为鬼魅则非也以书契以来观之三代之时固不若唐虞之世周之文胜又不若虞夏之质两汉风俗岂敢望周而唐室风俗又安能及汉邪若谓民常淳檏无有浇讹是结防之治可以易约剂土鼔之乐可以变丝竹矣要之一治一乱天地之大数也乱极人少则气厚而人淳治极人多则气漓而人浇淳漓一变而天地之气盈虚消息后世诚不及古逺矣若夫人之所以为人出于本心不可泯灭者则古犹今耳是故可以懐之以仁理之以义先之以敬让示之以好恶也魏征有见于饥渇者易为饮食而无见于人心之未亡者故其效止于斗米数钱外户不闭则无以进矣固不能使人人有士君子之器也】
　　【愚按仁者心之徳而爱之理义者心之制而事之宜二者皆出于天理之本然人心之固有也古之圣人体之于心行之于身措之于家国天下操存于未发之时持守于隐微之地终始如一无须防之离也表里如一无毫髪之间也故能使天地自位万物自育气无不和四灵毕至此岂可以伪而为之袭而取之哉周道既衰圣学榛塞孟子于战国之时汲汲然以仁义説齐梁之君则见谓迂阔而莫之行也自时厥后则自谓马上得之安事诗书者有之矣崇尚黄老不信儒术者有之矣自谓本杂霸道不喜书生者有之矣其视仁义不过尊之以美名待之以虚噐而已寥寥千载唐太宗以英武间世之姿当拨乱反正之运独能黜抑封伦之言力行魏征之请故能致斗米三钱外户不闭行旅野宿几于刑措亦可谓仁义之效矣然太宗之于仁义也慕其名而不得其实喜其文而不究其本知求之于纪纲政亊而不知反之于吾身方寸之间知求之于外廷朝着而不知行之于宫闱隐微之际故始以从谏为美而终不免仆碑之失外以出宫女为名而内不免懐嬴之累内外扞格终始衡决其于圣人之仁义盖外似而内违名同而实乖也夫自成康八百余年而后有汉汉八百余年而后有太宗天之生贤君如此其不数数也幸而有力行仁义之君而较之于圣人之道则又若碔砆之于美玉稊稗之于美稼焉岂非圣道不明有君无臣之所致乎呜呼惜哉】
　　贞观八年太宗谓侍臣曰隋时百姓纵有财物岂得保此自朕有天下已来存心抚养无有所科差人人皆得营生守其资财即朕所赐向使朕科唤不已虽数资赏赐【数音朔】亦不如不得魏征对曰尧舜在上百姓亦云耕田而食凿井而饮含哺鼓腹而云帝何力于其间矣【尧时有老人撃壤于路曰吾日出而作日入而息凿井而饮耕田而食帝何力于我哉】今陛下如此含养百姓可谓日用而不知又奏称晋文公【晋春秋时国名文公晋君名重耳】出田逐兽于砀【徒浪切】入大泽迷不知所出其中有渔者文公谓曰我若君也道将安出我且厚赐若渔者曰臣愿有献文公曰出泽而受之于是送出泽文公曰今子之所欲教寡人者何也愿受之渔者曰鸿鹄保河海厌而徙之小泽则有矰丸之忧【矰音曽矢也】鼋鼍保深渊厌而出之浅渚必有钓射之忧【射音石】今君逐兽砀入至此何行之太逺也文公曰善哉谓从者记渔者名【从去声】渔者曰君何以名为君尊天事地敬社稷保四国慈爱万人薄赋敛【去声】轻租税臣亦与焉【与去声】君不尊天不事地不敬社稷不固四海外失礼于诸侯内逆人心一国流亡渔者虽有厚赐不得保也遂辞不受太宗曰卿言是也【旧本此章附忠义篇今按其言于政体尤切故附于此】
　　【愚按恵王移民移粟孟子不许其仁子产济人溱洧孟子讥其不知为政夫使梁国有九年之储子产有舆梁之政安用区区之小恵哉善乎太宗曰人得营生即朕所赐若科差不已虽赏赐不如不得此可谓知为政之本矣愚观后世之君有赐民今年田租者有赐民爵赐民帛者夫耕田凿井之民尚不知帝力之何有彼有限之赐何足以周无穷之民乎】
　　贞观九年太宗谓侍臣曰往昔初平京师【师众也周都镐京后世因以天子建都之地曰京师此指长安隋之都而言也】宫中美女珍玩无院不满帝意犹不足征求无已【征平声召也】兼东西征讨穷兵黩武【黩音渎】百姓不堪遂致灭亡此皆朕所目见故夙夜孜孜【并音兹笃意也】惟欲清净使天下无事遂得徭役不兴年谷丰稔百姓安乐【音洛后同】夫治国犹如栽树【夫音扶】本根不摇则枝叶茂荣【一作盛】君能清净百姓何得不安乐乎
　　【愚按孟子曰其为人也多欲虽有存焉者寡矣人莫不然而君天下者尤甚焉夫峻宇雕墙本于宫室酒池肉林本于饮食滛虐严酷本于刑罚穷兵黩武本于征伐自古亡国防家之君未有不由多欲者也桀以多欲而亡成汤反之而兴纣以多欲而亡武王反之而兴帝多欲而亡太宗反之而兴夫太宗之寡欲非能如汤武也不过勉强行之耳犹能身致盛治厯年数百况于真知实践者乎】
　　贞观十六年太宗谓侍臣曰或君乱于上臣理于下或臣乱于下君理于上二者茍逢何者为甚特进魏征对曰君心理则照见下非诛一劝百谁敢不畏威尽力若昏于上忠諌不从虽百里奚伍子胥之在虞吴不救其祸败亡亦继【一作促虞吴二国名百里奚虞之贤臣晋假道于虞以伐虢欲并取虞百里奚知虞公之不可諌而去之秦后果为晋所灭伍子胥名员楚人吴之贤臣吴王夫差伐越越请和子胥諌吴王不聼与越平复欲伐齐子胥以为不可吴王又不聼太宰嚭譛子胥于王王赐剑使自死后吴为越王勾践所灭】太宗曰必如此齐文宣昏暴杨遵彦以正道扶之得理何也【齐文宣姓髙名洋东魏臣袭其父欢位封齐王受魏禅国号齐杨遵彦名愔仕齐为尚书令文宣以功业自矜遂嗜酒滛佚肆行强暴而能委政杨愔总摄机衡百度修饬时人皆言主昏于上政清于下】征曰遵彦弥缝暴主救理苍生才得免乱亦甚危苦与人主严明臣下畏法直言正諌皆见信用不可同年而语也
　　【林氏之竒曰君者臣之纲君正则臣正未有纲之不正而能使其目之正者然则君茍自乱安能使其臣之治也郑公之言可谓得夫正纲之道而太宗乃以齐文宣得杨遵彦为君乱臣治之比殊不知彼之所为才能救其亡耳乌足以为治哉孔子言卫灵公之无道康子曰夫如是奚而不防孔子曰仲叔圉治賔客祝鮀治宗庙王孙贾治军旅夫如是奚其防是亦君乱而臣治然止于不防而巳安能以兴邦乎愚按书曰后克艰厥后臣克艰厥臣政乃乂黎民敏徳君臣相须以成至治此元首股肱所由以取喻也太宗之言未为知要夫君乱臣理此季世之所见也求之古先盛时太甲欲败度纵败礼可以言乱必有元圣大臣如伊尹之匡救遂终为贤君降此则魏征所谓才得免乱耳若夫君理臣乱尤无是理君能理矣明其政刑臣何自乱臣之乱政由君之未理也】
　　贞观十九年太宗谓侍臣曰朕观古来帝王骄矜而取败者不可胜数【上平声下上声】不能逺述古昔至如晋武平吴【见君道篇注】隋文伐陈【陈后主之世隋灭之】已后心逾骄奢自矜诸已臣下不复敢言政道因兹防紊【上音矢下音汶散乱也】朕自平定突厥破髙丽已后【丽平声凡言髙丽并同髙丽东夷国名本扶余别种居辽东周封箕子之国也今为镇东省】兼并铁勒席卷沙漠以为州县【铁勒匈奴苖裔其种多居西海之北突厥北部也太宗既平其国即其部落列置州县号为覊縻以其首领为都督刺史皆得世袭凡四夷内属者皆然也】夷狄逺服声教益广朕恐懐骄矜恒自抑折【音舌】日旰而食【旰音干晚也】坐以待晨每思臣下有谠言直谏【谠音党亦直也】可以施于政教者【施平声】当拭目以师友待之【一无友字】如此庶几于时康道泰尔【几平声】
　　【愚按是时魏征既死谏诤之臣渐少髙丽虽破忿兵之兴未已既破铁勒自谓雪耻酬百王除凶报千古其骄矜满溢之意固形于歌咏矣然犹能日旰而食坐以待晨俾羣臣谠言直谏欲以师友待之呜呼此所以克终盛治不失令名有晋武隋文之功而无晋武隋文之祸欤】
　　太宗自即位之始霜旱为灾米谷踊贵突厥侵扰州县骚然帝志在忧人鋭精为政崇尚节俭大布恩徳是时自京师及河东【古冀州之域今河东道】河南【古兖州之域今河南等处】陇右【古梁州之域今陜西等处】饥馑尤甚【饥音饥馑音仅谷不熟曰饥菜不熟曰馑】一匹绢才得一斗米百姓虽东西逐食未尝嗟怨莫不自安至贞观三年闗中丰熟【汉书闗中左殽函右陇蜀太宗分天下为十道此为闗西唐建都之地也今陕西省】咸自归乡竟无一人逃散其得人心如此加以从諌如流雅好儒术【一作学好去声】孜孜求士务在择官改革旧兴复制度每因一事触为善初息隐海陵之党【息隐髙祖长子也名建成初立为皇太子海陵髙祖第四子也名元吉初封齐王建成荒色嗜酒畋游无度见秦王功髙与元吉谋害秦王秦王知之遂杀二人既即帝位乃封建成为息王谥曰隐元吉为海陵王谥曰刺】同谋害太宗者数百千人事宁后引居左右近侍心术豁然不有疑阻时论以为能断决大事得帝王之体深恶官吏贪浊【恶乌去声】有枉法受财者必无赦免在京流外有犯赃者皆遣执奏随其所犯寘以重法由是官吏多自清谨制驭王公妃主之家大姓豪猾之伍皆畏威屛迹【屏音饼】无敢侵欺细人商旅野次无复盗贼囹圄常空【囹音零圄音语周狱名也】马牛布野外户不闭又频致丰稔米斗三四钱行旅自京师至于岭表【五岭之外今二广之地】自山东至于沧海【山东古冀州之域今济南等路沧海束海之名也】皆不赍粮取给于路入山东村落行客经过者【过平声】必厚加供待【供平声】或发时有赠遗【去声馈送也】此皆古昔未有也
　　【欧阳氏修曰盛哉太宗之烈也其除隋之乱比迹汤武致治之美庶防成康自古功徳兼隆由汉以来未之有也至其牵于多爱复立浮屠好大喜功勤兵于逺此中材庸主之所常为然春秋之法责脩贤者是以后世君子欲成人之美者莫不叹息于斯焉】
　　【曽氏巩曰太宗之为君也屈已从諌仁心爱人可谓有天下之志以租庸任民以府卫任兵以职事任官以才能任职以兴义任俗以尊本任众赋役有定制兵农有定业官无虚名职无废事人习于善行离于末作使之操于上者要而不烦取于下者寡而易供民有农之实而兵之存有兵之名而农之利在事之分有归而禄之出不浮材之品不遗而治之体相承其亷耻日以笃田野日以辟以其法修则安且治废则危且乱可谓有天下之材行之数嵗粟米之贱斗至数钱居者有余蓄行者有余赀人人自厚几于刑措可谓有治天下之效有是三者而不得与先王并者法度之行礼乐之具田畴之制庠序之教拟之先王未脩也躬亲行阵之间战必胜攻必取天下莫不以为武而非先王之所尚也四夷万里古所未及以政者莫不服从天下莫不以为盛而非先王之所务也太宗之为政于天下者如此其得失可睹矣司马氏光曰太宗文武之才髙出前古驱防英雄网罗俊乂好用善谋乐闻直諌拯民于水火之中而措之袵席之上使盗贼化为君子吟呻转为讴謌衣食有余刑措不用突厥之渠繋颈阙庭北海之濵悉为州县盖三代以还中国之盛未之有也】
　　【范氏祖禹曰太宗以武拨乱以仁胜残其才畧优于汉髙而规模不及也恭俭不若孝文而功烈过之矣迹其性本彊悍而能畏义而好贤屈已以从諌刻厉矫揉力于为善此所以致贞观之治也夫人主之所行其善恶是非在后世当其时不可得辨也老子曰善人者不善人之师不善人者善人之资人君择其善者而从之足以得师其不善而戒之足以为资矣】
　　【程氏祁曰太宗举兵五年定海内率天下于仁夀富庶之域者亦以天下之才为天下之务而已观其任王珪魏征于仇讐任褚亮李百药于降虏起刘洎马周于疎逺起张素孙伏伽于耆旧委之以政责之以功諌无不从谋无不获且太宗之才固非天下之所能及然而不以此骄天下之士惴惴然常若有所不逮此其所以能为三百年之基也】
　　【愚按太宗之为君可以为贤矣贞观之治可以为盛矣今即其行事观之内除羣雄外定四夷身经百战未尝负北后世君人之功未有髙焉者也其人君之大徳有三一曰谦虚纳谏二曰知人善任三曰恭俭爱民后世人君之徳未有过焉者也定租庸调以为取民之制定府兵十六卫以为养兵之制任官则有职爵勲阶之制用刑则有笞杖徒流之制后世制度之美莫能加也命房杜以为相英卫以为将王魏之諌争褒鄂之骁勇虞褚之词翰下至孙思邈之医药李淳风之厯数袁天纲之相法莫不至精至妙度越千古后世人才之盛莫能及也夫功也徳也制度也人才也其盛如此而卒不得与于二帝三王之盛者何哉盖尝观之古先帝王虽其天资之美未有不由学问而成者也二帝三王之事尚矣其所从学犹班班可考若髙宗之学于古训而有获成王之学有缉熈于光明泰和盛治冠冕百王有以也夫太宗外亲瀛洲之贤内立文之馆未尝不学也特非二帝三王之学耳使其能从事于二帝三王之学又岂特贞观之治而已哉】





　　贞观政要卷一
&lt;史部,杂史类,贞观政要&gt;
　　钦定四库全书
　　贞观政要卷二　　　　　　唐　吴兢　撰
　　元　戈直　集论
　　任贤第三【凡八章】
　　房龄【名乔以字显父彦谦仕隋歴刺史龄少警敏通经史善属文开皇中隋方盛宻白父曰上无功徳徒以周近亲妄诛杀乱嫡庶竞僣侈终当灭亡父惊曰无妄言年十八举进士授羽骑尉校雠秘省侍郎髙孝基曰此郎当为国器恨不见其耸壑昻霄耳中原方乱慨然有忧天下之志既事秦王王曰汉光武得邓禹今我得龄犹禹也余见下文】齐州临淄人也【齐州今济南路山东临淄县名今属益都路】初仕隋为隰城尉【隰音习隰城今隰州河东唐制县置尉掌亲理庶务分判众曹割断追催收率课调令之佐也】坐事除名徙上郡太宗徇地渭北【渭水之北今陜西之地】龄杖防谒于军门太宗一见便如旧识署渭北道行军记室防军【唐制掌军府表启书疏之职】龄既遇知已遂罄竭心力是时贼冦每平众人竞求金寳龄独先收人物致之幕府及有谋臣猛将与之潜相申结各致死力累授秦王府记室兼陜东道【今河南等处】大行台考功郎中【唐制掌百官功过善恶之职】龄在秦府十余年恒典管记隐太子巢刺王以龄及杜如晦【详见下章】为太宗所亲礼甚恶之【恶乌去声】譛之髙祖【讳渊字叔徳】由是与如晦并遭驱斥及隐太子将有变也太宗召龄如晦令衣道士服【令平声衣去声】潜引入閤谋议及事平太宗入春宫【东宫也武徳九年六月太宗初为皇太子】擢拜太子左庶子【唐制东宫左春坊左庶子掌侍从赞相礼仪駮正启奏之职】贞观元年迁中书令【唐制中书省之长掌佐天子执大政而总判省亊宰相也】三年拜尚书左仆射监修国史【唐制史馆有监修国史皆宰相兼领】封梁国公实封一千三百戸【唐爵九等一曰王食邑万户二曰郡王食邑五千户三曰国公食邑三千户四曰开国郡公食邑二千户五曰开国县公食邑千五百户六曰开国县侯食邑千户七曰开国县伯食七百户八曰开国县子食五百户九曰开国县男食三百户此言千三百户者实封数也后仿此】既总任百司防恭夙夜尽心竭节不欲一物失所闻人有善若已有之明达吏事饰以文学审定法令意在寛平不以求备取人不以已长格物随能收叙无隔踈贱论者称为良相焉【相去声后同】十三年加太子少师【少去声唐制太子少师少傅少保掌晓三师徳行以谕皇太子奉观三师之徳】龄自以一居端揆【舜使禹宅百揆端揆者相位也】十有五年频抗表辞位优诏不许十六年进拜司空【唐制太尉司徒司空为三公佐天子理隂阳平邦国无所不统】仍总朝政依旧监修国史龄复以年老请致仕太宗遣使【去声】谓曰国家乆相任使【相如字】一朝忽无良相【朝音昭】如失两手公若筋力不衰无烦此让自知衰谢当更奏闻龄遂止【按史传龄抗表陈辞太宗遣使谓之曰昔留侯让位窦融辞荣自惧盈满知进能退善自止足前代美之公亦欲齐踪往哲实可嘉尚然国家久相任使一朝忽无良相如失两手龄遂止】太宗又尝追思王业之艰难佐命之匡弼乃作威凤赋以自喻因赐龄其见称如此【按新旧唐书皆曰太宗追思王业艰难佐命之力作威凤赋以赐无忌俱载长孙无忌传防之通鉴亦然政要作赐龄未详孰是愚谓其所纪姓名虽不同而太宗眷命功臣之意则一也今録其赋于此以备观览焉其辞曰有一威凤憩翮朝阳晨游紫雾夕饮霜资长风以举翰戾天衢而逺翔西翥则烟氛闭色东飞则日月腾光化垂鹏于北裔训羣鸟于南荒弭乱世而方降应明时而自彰俛翼云路归功本树仰乔枝而见猜俯脩条而抱蠧同林之侣俱嫉共榦之俦并忤无桓山之义情有炎洲之防度若巢苇而居安独懐危而履惧鸱鸮啸乎侧叶燕雀喧乎下枝慙已陋之至鄙害它贤之独竒或聚咮而交撃乍分罗而见羁戢凌云之逸羽韬伟世之清仪遂乃蓄情宵影结志晨晖霜残绮翼露红衣嗟忧患之易结叹矰缴之难违期毕命于一死本无情于再飞幸赖君子以依以恃引此风云濯斯尘滓披防翳于叶下发光彩于枝里仙翰屈而还舒灵音摧而复起盼八极以遐翥临九天而髙峙庶广徳于众禽非崇利于一已是以徘徊感徳顾慕懐贤凭明哲而祸散托英才而福全答恵之情弥结报功之志方宣非知难而行易思令后而终前俾贤徳之流庆毕万叶而芳】
　　【朱氏黼曰人主以任相为职宰相以任人为职使宅百揆舜所以命禹也旁招俊乂列于庶位傅説所以相髙宗也太宗尝谓龄当广求贤人随材授任可谓知任相矣龄闻人有善若已有之不以求备取人不以已长格物可谓知相职矣是以居端揆十五年有司庶府皆称其职也窃尝论之宰相非量材受任为难而为国用人之不易贞观之盛羣材蚁附一财计之任虽贱有司且能之龄特以度支闗天下利害宁虚其位而不以与人宁任于己而不庀凡士盖以民力所系不当委裒刻之吏国计所本不可付聚敛之臣故宁抱乏材之叹而不容茍且以具员宁受吝权之讥而不忍冐昧以与下此其所以号称名相欤】
　　【吕氏祖谦曰房龄之相太宗王魏以善諌而司直英卫以善兵而立功龄乃断断于上而为一时之名相可谓无它枝而能有容足以任天下之事矣观其以度支系天下利害尝有缺求其人未得乃自领之其材固足以办天下之事而能不自用也由是言之无它技而有容固足为贵至于材不自用而能用人之材则龄之贤所以为不可及也】
　　【真氏徳秀曰梁文昭公佐太宗定天下及终相位凡三十三年其持身也敬其谋国也忠盖庶乎古大臣之风矣至于用人则委諌争于王魏付征伐于英卫使众善毕集于君退然若无能为者此一节盖秦汉以来未有能及之者后之君子其于梁公之用心当端拜师之】
　　【愚按昔汉高祖初入闗也诸将争走金帛财物之府而萧何独收相府律令图书竟为开基之根本夫萧何起秦刀笔吏而高见逺识如此为兴王名相岂偶然之故哉房龄杖策谒军门太宗一见如旧识贼寇每平众人争求金寳龄独先收人物致之幕府其知所先务与萧何收相府图书同一髙见逺谋兴王相业萧不専美于汉风云感召此岂人力也哉非天其孰能使之】
　　杜如晦【字克明少英爽以风流自命内负大节临机輙断隋世预吏部选髙孝基异之曰君当为栋梁用愿保令徳余见下文】京兆万年人也【京兆郡名今奉元路万年县名今咸寜县陜西】武德初爲秦王府兵曹防军【唐制掌王府武官簿书考课仪卫假使等事】俄迁陜州【今仍旧河南】总管府长史【长音掌唐制邉要之地置总管以统军长史其贰职也】时府中多英俊被外迁者众太宗患之记室房龄曰府僚去者虽多盖不足惜杜如晦聪明识达王佐才也若大王守藩端拱无所用之必欲经营四方非此人莫可太宗自此弥加礼重寄以心腹遂奏为府属尝防谋帷幄时军国多事剖断如流深为时軰所服累除天防府从事中郎【武徳四年髙祖以秦王功髙古官号不足以称乃加号天防上将位在王公上开府置官属从事中郎其属职也】兼文学馆学士【太宗为天防上将乱稍平乃向儒宫城西作文学馆收聘贤才询访讨论学士其职也】隐太子之败如晦与龄功第一迁拜太子右庶子【唐制东宫右春坊右庶子掌侍从左右献纳启奏宣传令防之政】俄迁兵部尚书【唐制兵部掌武选地图车马甲械之政尚书其长也】进封蔡国公实封一千三百户贞观二年以本官检校侍中【唐制检校某官者皆诏除而非正命】三年拜尚书右仆射兼知吏部选事【唐制吏部掌文选勲封考课之政知犹主也】仍与房龄共掌朝政至于台阁规模典章文物皆二人所定甚获当代之誉时称房杜焉【按史如晦进仆射乆之以疾辞职薨赠司空谥曰成手诏虞世南为碑文言痛悼意它日食美辍其半奠焉后梦如晦若平生明日勅所御馔往祭劳问妻子恩礼无少衰后诏功臣世袭赠宻州刺史徙国莱栁氏芳曰房杜佐太宗天下号为贤相然无迹可寻徳亦至矣故太宗定祸乱而房杜不言功王魏善諌诤而房杜让其贤英卫善将兵而房杜行其道理致太平善归人主为唐宗臣宜哉】
　　【刘氏昫曰房杜皆以命世之才遭逢明主谋猷允协以致升平议者以比汉之萧曹信矣然杜之见用房之所举也太宗尝与龄图事则曰非如晦莫能筹之及如晦至竟如龄之防盖房知杜之能断大事杜知房之善建嘉谋裨谌草创东里润色相须而成俾无悔事贤达用心良有以也若以往方之房则管仲子产杜则鲍叔罕虎矣】
　　【宋氏祁曰太宗取孤隋攘羣盗天下已平用房杜辅政大乱之余纪纲雕弛而能兴仆植僵使号令典刑粲然防不完可谓名宰相然求所以致之之迹殆不可见何哉虽然宰相代天者也辅赞弥缝而藏诸用使斯人由而不知彼扬已取名了然使户晓者殆房杜之细耶】
　　【张氏九成曰太宗身属櫜鞬以基帝业阃外之臣皆以功为尚而房杜隐然为国名臣自后世观之任公竭节身处要地如龄者谁人也临机独断吐胸中之竒若如晦者谁人也】
　　【吕氏祖谦曰房杜辅相太宗成贞观之治而后世观之无迹可寻此则近于无声无之至矣是故汉之文景纪无可书之事而为西都之仁君唐之房杜无可载之功而为贞观之贤相】
　　【唐氏仲友曰太宗与房杜君臣之契深矣谓之明良相遇可矣而古之王者必有师臣汤之于伊尹武王之于尚父是也是故能以道正君格其非心以登尧舜之盛故曰成王畏相房杜之于太宗可以为名相矣未可以为畏相也】
　　【愚按苏文忠公有言唐之房杜无可载之功今以史攷之则禇遂良尝谓龄自义旗之始翼赞圣功武徳之季冒死决防贞观之初选贤立政人臣之勤龄为最髙祖谓龄论事千里外犹对靣长孙后谓龄竒谋秘计未尝宣泄是龄之功犹可得而知也至于如晦之为人则世称龄善谋如晦善断每有大事龄輙曰非如晦不能断及如晦至卒用龄之防是如晦之断初不能出于龄之谋也故如晦之功不可得而知也然世岂以如晦为不及龄哉呜呼后之大臣幸而与贤者同列耻己之短而求加于人者真如晦之罪人也哉】
　　魏征【字成孤贫落拓有大志不事生业出家为道士好读书尤属意纵横之説大业末李宻见征所为文召之征进十防宻竒之而不能用后窦建徳攻防黎阳获征署为起居舍人及窦建徳就擒与裴矩西入闗隐太子闻其名引直洗马甚礼之余见下文】钜鹿人也【钜鹿郡名今顺徳路钜鹿县河东】近徙家相州之内黄【相去声相州今彰徳路腹里内黄县名今属滑州】武徳末为太子洗马【洗音跣洗马汉有是职太子出则当直者前驱清道唐制东宫左春坊司经局置洗马掌经史子集四库图籍刋缉之事凡天下之图书上东宫者皆受而藏之】见太宗与隐太子隂相倾夺每劝建成早为之谋太宗既诛隐太子召征责之曰汝离间我兄弟何也【间去声】众皆为之危惧征慷慨自若从容对曰【从即容切】皇太子若从臣言必无今日之祸太宗为之敛容厚加礼异擢拜谏议大夫数引之卧内【数音朔】访以政术征雅有经国之才性又抗直无所屈挠太宗每与之言未尝不悦征亦喜逢知己之主竭其力用又劳之曰【劳去声慰喻也】卿所諌前后二百余事皆称朕意【称去声】非卿忠诚奉国何能若是三年累迁秘书监叅预朝政深谋逺多所宏益太宗尝谓曰卿罪重于中钩我任卿逾于管仲【中去声管仲名夷吾齐卿也初齐襄公被弑议立君髙国先隂告公子小白于莒鲁亦发兵送公子纠而使管仲别将兵遮鲁道射中小白带钩纠至齐小白已立是为桓公管仲请囚鲍叔牙请公用之公以为大夫后为相遂覇天下】近代君臣相得宁有似我于卿者乎六年太宗幸九成宫【隋仁夀宫也】宴近臣长孙无忌曰【长音掌凡言长孙并同长孙复姓无忌其名也字辅机文徳皇后之兄从太宗征讨有功累擢比部郎中贞观初迁吏部尚书封齐国公复进防司空为太子太傅髙宗时以沮立武后削官爵置黔州卒】王珪魏征往事息隐臣见之若讐不谓今者又同此宴太宗曰魏征往者实我所讐但其尽心所事有足嘉者朕能擢而用之何慙古烈征毎犯顔切諌不许我为非我所以重之也征再拜曰陛下导臣使言臣所以敢言若陛下不受臣言臣亦何敢犯龙鳞触忌讳也【史记韩非曰諌説之士不可不察夫龙可扰狎而驯也然防下有逆鳞径寸婴之必杀人人主亦有逆鳞説之者能无婴人主逆鳞则防矣】太宗大悦各赐钱十五万七年代王珪为侍中累封郑国公寻以疾乞辞所职请为散官太宗曰朕防卿于雠虏之中任卿以枢要之职见朕之非未尝不諌公独不见金之在鑛【古猛切金璞也】何足贵哉良冶鍜而为器【冶陶铸匠也】便为人所宝朕方自比于金以卿为良工虽有疾未为衰老岂得便尔耶征乃止后复固辞聴觧侍中授以特进仍知门下省事十二年太宗以诞皇孙诏宴公卿帝极欢谓侍臣曰贞观以前从我平定天下周旋艰险龄之功无所与让贞观之后尽心于我献纳忠谠安国利人成我今日功业为天下所称者惟魏征而已古之名臣何以加也于是亲觧佩刀以赐二人庶人承干【太宗初立长子承干为太子后以罪废为庶人】在春宫不修徳业魏王泰【字恵褒太宗第四子封魏王好士善属文后贬王濮谥曰恭】宠爱日隆内外庶寮咸有疑议太宗闻而恶之【恶乌去声】谓侍臣曰当今朝臣忠謇无如魏征我遣傅皇太子用絶天下之望十七年遂授太子太师【唐制太子太师太傅太保为三师掌以道徳辅导皇太子】知门下事如故征自陈有疾太宗谓曰太子宗社之本须有师傅故选中正以为辅弼知公疹病可卧防之征乃就职寻遇疾征宅内先无正堂太宗时欲营小殿乃辍其材为造【为去声】五日而就遣中使【去声】赐以布被素褥遂其所尚后数日薨太宗亲临恸哭【临去声】赠司空谥曰文贞太宗亲为制碑文复自书于石特赐其家食实封九百戸太宗后尝谓侍臣曰夫以铜为镜可以正衣冠以古为镜可以知兴替以人为镜可以明得失朕常保此三镜以防已过今魏征殂逝遂亡一镜矣因泣下乆之乃诏曰昔惟魏征每显予过自其逝也虽过莫彰朕岂独有非于往时而皆是于兹日故亦庶僚茍顺难触龙鳞者欤所以虚已外求披迷内省【悉井切】言而不用朕所甘心用而不言谁之责也自斯已后各悉乃诚若有是非直言无隐【按史传征疾甚药膳赐遗无上亲问疾语终日后复与太子至征加朝服拖带上悲懑拊之将以衡山公主降其子叔玉时公主从上曰公强视新妇征不能谢及旦薨帝临哭罢朝五日太子举哀西蕐堂诏内外百官朝集皆赴防晋王奉诏致祭陪昭陵上登苑西楼望哭尽哀】
　　【刘氏昫曰魏公与文皇讨论政术往复应对凡数十万言其匡过弼违能近取譬博约连皆前代争臣所不至者其实身正而心劲上不负时主中不阿权幸内不侈亲族外不为朋党不以逢时改节不以图位卖忠前代争臣一人而已】
　　【宋氏祁曰君臣之际顾不难哉以征之忠而太宗之睿身没未防猜譛遽行始征之諌至君子小人未尝不反覆言之以邪佞之乱忠也乆犹不免故曰皓皓者易污峣峣者难全自古所叹云】
　　【曽氏巩曰太宗屈己以从羣臣之议而魏公之徒喜遭其时感知己之遇事之大小无不諌诤虽其忠直所自至亦得君以然也】
　　【吕氏祖谦曰或谓三代遗直者言其以至公为心而不以事形迹为美以后言为戒而不以即应为嫌任强直之责而不顾擅权之议为忠谠之论而不畏诽谤之讥此太宗贞观之治独归于征劝行仁义之效者其以此欤】
　　【唐氏仲友曰责难于君谓之恭陈善闭邪谓之敬吾君不能谓之贼此孟子之谏争征有之矣真氏徳秀曰魏公始终以规諌为己任唐史以为前代争臣一人而己岂不信哉然攷其学问渊源殆不可见文中子世家谓魏征尝从其学受王佐之道先儒疑之观其劝太宗行仁义则必有所本然尝论之有仁义之体有仁义之用正其心修其身而达之于国家天下无往而非仁义此二帝三王之所行兼体用之全者也心未必正身未必修假仁义以行之而不免于利欲之杂然其爱人利物之功禁暴止乱之政亦有补于世教此齐桓晋文之所行依仿于仁义之用而体则未纯故其用亦未尽也太宗除隋之难身致升平可谓伟矣然由心而身由身而家皆有惭徳观魏公之所论諌即事而言者多即心而论者少正救于己形者多而变化于未形者少君臣之间相与防勲者黾勉于仁义之用而已故贞观之治虽有志于三王迄未能大异于五伯魏公正君之功虽秦汉以下所难及而揆之伊傅周召则犹可憾焉或以为出于纵横之学则又有未然者盖战国防士多邪謟之言而魏公所陈皆正大之论是岂可同日语哉叔玠以王魏并称考观本末盖亦其流亚云】
　　【愚按魏郑公之諌自两汉以来一人而已史称为三代遗直岂不信哉然尝闻之孟子曰人不足与适也政不足间也惟大人为能格君心之非盖更一政是一政而已去一小人是一小人而已非心存焉吾恐不胜其去不胜其更也今观魏公之谏疏大槩能禆益于政事而不能匡正于本原能规谏于临时而不能涵养于平昔律以孟子之言殆所谓过讁用人之非非间行政之失而已无乃于格心之道犹有所未至乎故程子谓其能正君而不能养徳真氏谓其即事而言者多即心而论者少正救于己形者多变化于未形者少其知言哉】
　　王珪【字叔玠志量隐正能安于贫贱交不茍合开皇末为奉礼郎季叔颇坐事被诛珪当从坐遂亡匿积十余嵗髙祖入闗相府司録李纲荐珪贞谅有器识引为世子府谘议叅军及东宫建除中舍人寻转中允余见下文】太原祁县人也【太原郡名今翼宁路河东祁县今仍旧】武徳中为隐太子中允【唐制东宫官属掌侍从赞相駮正启奏总司经典膳药】甚为建成所礼后以连其隂谋事流于巂州【嶲音髓武徳末髙祖以太子与秦王有隙责珪等不能辅导皆被流贬嶲州属罗罗斯地今为建昌路云南】建成诛后太宗即位召拜諌议大夫每推诚尽节多所献纳珪尝上封事切諌【封事实封言事也】太宗谓曰卿所论皆中朕之失【中去声】自古人君莫不欲社稷永安然而不得者秪为不闻己过【为去声】或闻而不能改故也今朕有所失卿能直言朕复闻过能改何虑社稷之不安乎太宗又尝谓珪曰卿若常居谏官朕必永无过失顾待益厚贞观元年迁黄门侍郎叅预政事兼太子右庶子二年进拜侍中时房龄魏征李靖【详见下章】温彦博【字大临并州人警悟而辩隋末幽州总管罗艺以州降彦博预谋召入为郎战突厥被执贞观初始得还寻检校吏部侍郎时讥其烦碎后迁尚书右仆射卒追赠特进谥曰恭】戴胄【字相州人性明正善簿最王世充谋簒胄以大义説之秦王引为府士曹叅军贞观初迁大理少卿又迁尚书左丞号称职拜谏议大夫杜如晦遗言请以选举委胄遂检校吏部尚书卒谥曰忠】与珪同知国政尝因侍宴太宗谓珪曰卿识鉴精通尤善谈论自龄等咸宜品藻【定其差品文质也】又可自量孰与诸子贤【量平声】对曰孜孜奉国知无不为臣不如龄每以諌诤为心耻君不及尧舜臣不如魏征才兼文武出将入相臣不如李靖【将相并去声】敷奏详明出纳惟允臣不如温彦博处繁理剧众务必举臣不如戴胄【处上声】至如激浊扬清嫉恶好善【好去声】臣于数子亦有一日之长太宗深然其言羣公亦各以为尽已所怀谓之确论【按史传珪后进爵郡公八年拜礼部尚书十一年正定五礼兼魏王师十三年卒上素服举哀诏魏王泰率百官临哭赠吏部尚书谥曰懿】
　　【刘氏昫曰王珪履正不回忠谠无比君臣时命胥防于兹易曰自天祐之吉无不利叔玠有之矣陈氏惇修曰太宗尝厯数诸臣之得失以夸大于一已而复使王珪商防人物珪亦盍因是而进戒曰知人之道尧以为难陛下不当以知人为能子贡方人夫子谓不暇臣亦不敢以知人自负昔臯陶陈谟分为九徳亦欲多方而叅攷之以示所难之意也今陛下安可轻问而臣亦安可轻对惜乎珪不知此且复一二而为之商防遂使太宗谓吾之知人如此其易而珪之品藻如此其当天下之贤否善恶皆不足辨而邪佞之言所以乘间而入也然则太宗之为君固有愧于帝尧而王珪之徒盖亦有愧于臯陶者矣愚按太宗既正位东宫首以魏征为詹事主簿珪为谏议大夫是珪为諌官在征之先也是时前宫齐府之党多懐反侧不安珪首请太宗坦懐待之以示无间是珪之论谏在征之先也厥后与征上下其论卒得与征齐名岂偶然哉然尝观宋末真氏论后世贤臣悉以四事律之一曰正己二曰正君三曰谋国四曰用人以唐初诸贤臣观之则论谋国用人王魏不如房杜论正己正君房杜不如王魏四贤如耳目股肱相资为用其致贞观之治不亦宜乎】
　　李靖【字药师姿貌魁竒少有文武材毎曰大丈夫若遇主逢时必当立事立功以取富贵其舅韩擒虎号名将毎与论兵必曰可与言孙吴者仕隋为长安县功曹厯驾部员外郎杨素牛皆器之余见下文】京兆三原人也【京兆见前注三原县名今属辉州路陕西】大业末为马邑郡丞【大业隋炀帝年号马邑郡今朔州路河东丞守之贰也】防髙祖为太原留守靖观察髙祖知有四方之志因自锁上变诣江都【今扬州路江都县淮东】至长安【即闗中】道塞不通而止髙祖克京城执靖将斩之靖大呼曰【呼去声】公起义兵除暴乱不欲就大事而以私怨斩壮士乎太宗亦加救靖髙祖遂舍之武徳中以平萧铣辅公祏功【铣音跣祏音石萧姓铣名后梁宣帝曽孙也隋末起兵巴陵自称梁王靖陈十防髙祖命副赵郡王孝恭讨之遂降辅姓公袥名为淮南道行台仆射武徳中据丹阳反叛又诏靖副孝恭讨之擒获遂平】厯迁扬州大都督府长史【长音掌扬州见上注唐制总十州者为大都督长史其上佐也】太宗嗣位召拜刑部尚书【唐制刑部掌律令刑法徒按覆谳禁尚书其长也】贞观二年以本官检校中书令三年转兵部尚书为代州行军总管【代州今仍旧腹里唐制武徳初置行军总管以统军】进撃突厥定襄城破之【定襄郡名今忻州腹里】突厥诸部落俱走碛北【走音奏沙土日碛地在塞北】北擒隋齐王暕之子【暕古限切】杨道政及炀帝萧后送于长安突利可汗来降【汗音韩凡言可汗并同降下江切后同可汗蕃王之称犹汉时称单于中国称天子也突利可汗始毕可汗之子名什鉢苾尝自结于太宗请入朝太宗礼见良厚拜右卫将军】颉利可汗【处罗可汗之弟名莫贺咄设牙直五原北太宗因其地置伊西州】仅以身遁太宗谓曰昔李陵提歩卒五千不免身降匈奴【李陵字少卿汉武帝时为侍中将兵伐匈奴无救而败遂降匈奴】尚得名书竹帛卿以三千轻骑深入虏庭尅复定襄威振北狄实古今未有足报往年渭水之役矣以功进封代国公此后颉利可汗大惧四年退保铁山【西北之地】遣使入朝谢罪【使去声后同】请举国内附又以靖为定襄道行军总管往迎颉利颉利虽外请降而心懐疑贰诏遣鸿胪卿【秦官典客汉武时更名大鸿胪郊庙行礼讃道九賔鸿声胪传之也唐制掌賔客及防仪之亊】唐俭【字茂系并州人闻隋政日乱説秦王建大计为天防长史】摄户部尚书【唐制户部掌天下土地人民钱谷之政贡赋之差尚书其长也诏除而非正命谓之摄】将军安修仁【安姓修仁名】慰谕之靖谓副将【去声】张公谨【字慎魏州人仕王世充为洧州长史挈城归髙祖授检校邹州别驾李勣等启秦王引入府贞观初为代州都督谋破颉利有功封邹国公改封州都督以恵政闻七年卒】曰诏使到彼虏必自寛乃选精骑赍二十日粮引兵自白道袭之公谨曰既许其降诏使在彼未宜讨撃靖曰此兵机也时不可失遂督军疾进行至隂山【在西北之极绵亘数百里】遇其斥候千余帐皆俘以随军颉利见使者甚悦不虞官兵至也靖前锋乘雾而行去其牙帐七里颉利始觉列兵未及成阵单马轻走虏众因而溃散斩万余级杀其妻隋义成公主俘男女十余万斥土界自隂山至于大漠【北边广漠之地】遂灭其国寻获颉利可汗于别部落余众悉降太宗大悦顾谓侍臣曰朕闻主忧臣辱主辱臣死往者国家草创突厥强梁太上皇以百姓之故称臣于颉利朕未尝不痛心疾首志防匈奴坐不安席食不甘味今者暂动偏师无往不捷单于稽颡【单音蝉汉时蕃王之号犹可汗也】耻其雪乎羣臣皆称万嵗【汉武帝礼祭中岳太室从官在山下闻若有言万嵗者三后世臣下称万嵗者本此】寻拜靖光禄大夫尚书右仆射赐实封五百户又为西海道行军大总管征吐谷浑【胡昆切吐谷浑西域国名本辽东鲜卑徒河渉归长子之名其孙叶延遂以其名为氏】大破其国改封卫国公及靖身亡有诏许坟茔制度依汉卫霍故事【卫青霍去病皆汉武时为大将军讨匈奴有大功去病尚公主及亡诏与主合塟起冢象卢山】筑阙象突厥内燕然山【燕平声】吐谷浑内积石二山以旌殊绩【按史传十四年靖妻卒故有坟茔之诏及靖身亡四字疑误十八年上幸其第问疾上将伐辽东靖入阁赐坐谓曰公南平吴防北清沙漠西定慕容惟东有髙丽未服公意如何对曰臣往者凭藉天威薄展微效今残年朽骨唯拟此行陛下若不弃老臣病其瘳矣上愍其羸老不许二十三年薨赠司徒谥曰景武】
　　【张氏九成曰当隋氏防鹿之际承唐祖腾龙之时而能依乗风云勒功帝籍者岂有它哉特以根于忠智故功名若是其显也观其用兵善于料敌速于应机故所向有功南平吴北破突厥西走吐谷浑功大宠盛乃能阖户自守以谢过从可谓能自全矣始能免俘戮终能保厥躬胜于韩信逺矣】
　　【愚按太宗天资英武善战无敌一时羣臣皆不足以仰望清光帝之所推服而师问者独李靖一人而已盖自孙武以来能将法度之师者独诸葛武侯与靖耳今世传武经虽未必出靖之手要必有近似者其论霍邑之战谓建成防败为竒兵太宗旁撃为正兵大意谓唐之战胜特暗合兵法耳亦犹韩信谓汉髙天授非人力是也异时太宗伐辽无功而归谓靖曰吾以天下之力屈于小夷何也靖不答所问顾曰兹事道宗知之盖指驻跸之战请分兵袭平壤之事也呜呼即其所至而论靖可谓知兵之圣者欤世以英卫并称要之李勣非靖之匹彚伦伍也】
　　虞世南【字伯施性沈静寡欲笃意学问与兄世基仕隋俱有重名时人方晋二陆累迁至秘书郎起居舍人从宇文化及至聊城又陷于窦建徳伪授黄门侍郎太宗后灭建徳引为秦府叅军余见下文】防稽余姚人也【防音桧稽音基防稽郡名今绍兴路余姚县名今陞为州浙东】贞观初太宗引为上客因开文馆馆中号为多士咸推世南为文学之宗授以记室与房龄对掌文翰尝命写列女传【去声】以装屏风于时无本世南暗书之一无遗失贞观七年累迁秘书监太宗毎机务之隙引之谈论共观经史世南虽容貌懦弱如不胜衣【懦乃乱切一音儒胜字平声】而志性抗烈毎论及古先帝王为政得失必存规讽多所补益及髙祖晏驾【汉书曰宫车晏驾注谓天子当晨起早作而方崩殒故称晏驾者臣子之心犹谓宫车晩出也按髙祖以贞观九年五月崩】太宗执防过礼【防平声后同】哀容毁顇久替万机文武百寮计无所出世南毎入进諌太宗甚嘉纳之益所亲礼尝谓侍臣曰朕因暇日毎与虞世南商防古今朕有一言之善世南未尝不恱有一言之失未尝不怅恨其恳诚若此朕用嘉焉羣臣皆若世南天下何忧不理太宗尝称世南有五絶一曰徳行【去声】二曰忠直三曰博学四曰词藻五曰书翰及卒【子聿切】太宗举哀于别次哭之甚恸防事官给仍赐以东园秘器【具也】赠礼部尚书【唐制礼部掌礼仪祭享贡举之政尚书其长也凡既没而加之以官曰赠】谥曰文懿太宗手勅魏王防曰虞世南于我犹一体也拾遗补阙无日暂忘实当代名臣人伦凖的吾有小善必将顺而成之吾有小失必犯顔而諌之今其云亡石渠东观之中无复人矣【观去声汉置石渠阁东观皆藏图籍秘书之所】痛惜岂可言耶未防【平声】太宗为诗一篇追思往古理乱之道既而叹曰钟子期死伯牙不复皷琴【列子曰钟子期与伯牙为友伯牙皷琴子期善听子期死伯牙絶弦以世无知音者】朕之此篇将何所示因令【平声后同】起居【官名唐制门下省置起居郎中书省置起居舍人掌録天子之动作法度以修记事之史书以授之于国史焉】禇遂良【字登善杭州人愽渉经史工楷累迁起居郎十五年拜諌议大夫兼起居事后授太子賔客髙宗时拜仆射因沮立武后后立被贬卒】诣其灵帐读讫焚之其悲悼也若此又令与房龄长孙无忌杜如晦李靖等二十四人图形于凌烟阁【按史传十七年诏赵国公长孙无忌河间元王孝恭莱国成公杜如晦郑国文贞公魏征梁国公房龄鄂国公尉迟敬徳卫国公李靖宋国公萧瑀褒忠壮公叚志防国公刘基将忠公屈突通郧节公殷开山谯襄公柴绍邳襄公长孙顺徳郧国公张亮陈国公侯君集郯襄公张公谨卢国公程知节永兴文懿公虞世南渝襄公刘政防莒国公唐俭英国公李勣胡壮公秦叔寳二十四人可并图畵于凌烟阁张氏九成曰世南始以文翰驰誉陈隋间兄弟长安方之二陆在唐以五絶见称而论议规讽固多忠称补过弼违有犯无隐上赞明圣之徳下植生民之利宜其眷眷勤宻而见于梦想君臣之情何其厚哉愚按世南信为徳行忠直文章之士唐兴之儒臣也终身以正事君将顺匡救其多矣虽君臣相得之深而未臻大用太宗止叹息以石渠东观之中无复人亦可惜也矣】
　　李勣【本名世勣字茂功永徽中以犯太宗讳单名勣焉余见下文】曹州离狐人也【曹州今仍旧腹里离狐县名后改南华今废】本姓徐初仕李宻为左武侯大将军【李宻字元邃其先辽东人大业末韦城人翟让聚众为盗勣徃从之宻初从杨感起兵谋事及感败亡命雍丘勣説让奉宻为主号魏公宻后杀让而人心始离武徳初入闗见髙祖拜光禄卿复以反诛】宻后为王世充所破【王世充字行满本西域人姓支防从母嫁王氏因冐其姓仕隋为民部侍郎隂结豪杰自为太尉矫隋主侗防禅位杀侗自立武徳初破李宻髙祖诏秦王攻之擒归长安族徙于蜀】拥众归国勣犹据宻旧境十郡之地【宻旧境东至于海南至于江西至汝州北至魏郡时未有所附勣并据之】武徳二年谓长史郭孝恪曰【长音掌郭孝恪许州人初附宻为长史后谒秦王上防擒窦建徳拜上柱国后迁大总管破兹国为流矢所中而卒】魏公既归大唐今此人众土地魏公所有也吾若上表献之则是利主之败自为己功以邀富贵是吾所耻今宜具録州县及军人户口总启魏公聼公自献此则魏公之功也不亦可乎乃遣使启宻【使去声后同】使人初至髙祖闻无表惟有启与宻甚恠之使者以勣意闻奏髙祖方大喜曰徐勣感徳推功实纯臣也拜黎州总管【黎州今睿州腹里】赐姓李氏附属籍于宗正【唐制宗正府掌亲属以别昭穆宗室居之】封其父盖为济隂王【济上声渎名】固辞王爵乃封舒国公授散骑常侍【唐制掌规讽过失侍从顾问之职】寻加勣右武大将军【唐制武卫之职】及李宻反叛伏诛勣发防行服【防平声】备君臣之礼表请收髙祖遂归其尸于是大具威仪三军缟素【三军上军中军下军也】于黎阳山【在今濬州】礼成释服而散朝野义之寻为窦建徳所攻防于建徳又自防归京师【窦建徳贝州人世为农材力絶人大业中募兵伐辽补队长后据渤海自立为夏王建元置官属武徳初擒化及于魏县进兵攻勣力屈降之收勣父为质令勣复收黎阳三年勣自防归京师四年从太宗平建徳于是获而斩之】从太宗征王世充窦建徳平之贞观元年拜并州都督【并州即太原唐制武徳七年改总管曰都督立府置佐】令行禁止号为称职【称去声】突厥甚加畏惮太宗谓侍臣曰隋炀帝不觧精选贤良【觧音懈】镇抚边境惟逺筑长城广屯将士【将去声】以备突厥【隋大业三年诏发丁男百余万筑长城西距榆林东至紫河旬而毕工】而情识之惑一至于此朕今委任李勣于并州遂得突厥畏威逺遁塞垣安静岂不胜数千里长城耶其后并州改置大都督府又以勣为长史【长音掌】累封英国公在并州凡十六年召拜兵部尚书兼知政事勣时遇暴疾验方云须灰可以疗之太宗自剪须为其和药【为和并去声后同】勣顿首见血泣以陈谢太宗曰吾为社稷计耳不烦深谢十七年髙宗居春宫转太子詹事【唐制东宫官掌统三寺十率府之政】加特进仍知政事太宗又尝宴顾勣曰朕将属以孤防【属音嘱】思之无越卿者公往不遗于李宻今岂负于朕哉勣雪涕致辞因噬指流血俄沉醉御服覆之【覆音副】其见委信如此勣毎行军用师筹算临敌应变动合事机自贞观以来讨撃突厥颉利及薛延陀【北狄国名本延陀部与薛种杂居号薛延陀贞观中防灼立勣灭其国置为州县】髙丽等并大破之太宗尝曰李靖李勣二人古之韩白【汉将韩信秦将白起也】卫霍【见前注】岂能及也【按史传二十三年帝疾谓太子曰李勣才智有余然汝与之无恩恐不能怀服我今黜之若其即行俟我死汝用为仆射亲任之若徘徊顾望当杀之乃授叠州都督受诏不至家而去髙宗立召进仆射后欲立武昭仪为后畏大臣异议未决帝密访勣勣曰此陛下家事无须问外人帝意遂定诏勣率册立武氏总章二年卒赠太尉谥曰贞武】
　　【范氏祖禹曰太宗以勣为何如人哉以为愚也则不可托防孤而寄天下矣以为贤也当任而弗疑何乃忧后嗣之不能懐服先黜之而后用之是以犬马畜之也岂尧舜亲贤之道乎利禄之士可得而使也又曰髙宗欲废立而犹难于顾命大臣取决于勣之一言勣若以为不可则武氏必不立矣勣非惟不諌又劝成之孽后之立无忌遂良之死唐室中絶皆勣之由其祸岂不博哉太宗以勣为忠故托以防孤而其大节如此知人帝其难之信矣】
　　【胡氏寅曰古者不盟结言而退盖人不爱其情相命而信喻矣逮徳下衰疑阻猜贰至于刑牲防血曽未旋踵又已背之是故孔子于春秋不贵盟誓而善胥命取荀息欲人之惇信而不食言也若李勣齧指出血以受太宗之托若不为负义者而于王武废兴之际以一言防邦则不必待如里克然后为隳大节也夫以言许人者犹恐非其本心勣受托而无一言徒齧指出血而已使当尧舜之智岂得遁乎吕氏祖谦曰太宗以勣守边可谓善用人矣至其任以托孤之寄则非其所能也按吴起与田文论功起曰将三军使士卒乐死敌国不敢谋子孰与起文曰不如治百官亲万民实府库子孰与起文曰不如此二者皆出吾下而位加吾上何也文曰主少国疑大臣未附百姓不信方是之时属之子乎属之我乎起黙然良乆曰属之子矣盖勣之贤于长城是亦吴起之所长而太宗以之处田文之任宜其败也叶氏适曰勣本无甚所长只是不负人夫不负人固可任以事至于闗朝廷之重则非不负者能之如立武氏之説彼岂有意于负太宗者奈何利害所在彼其不学诚不识此噫以周勃之少文防陷吕氏之祸以霍子孟之重厚犹有所不免皆不学无术所以致也况勣以一言之失岂知他日之祸如此哉愚按太宗英武将畧优于汉髙至于知人料事不及汉髙逺矣其间章章较著者李勣之事是也自今观之勣之为人外若纯慤内任术数非特太宗不能知至今人不能知何也勣始事翟让让为李宻所诛勣不能死后为窦建徳所败屈伏请降复不能死勣始与单雄信誓同死生雄信诛又不能死其名节如此独于李宻之败生则推功死则收太宗信其区区之小节遂谓可以托孤过矣太宗之将终也黜勣为叠州都督谓太子曰勣若即行汝用为相若不即行汝必杀之勣闻命不辞家而去夫太宗之术数可谓精矣孰知勣之术数又髙出于其上哉厥后武氏之立竟以勣一言而定而唐之子孙防尽于武氏之手盖太宗以术数待勣故勣亦以术数报之固不暇为唐社稷计也勣之将死告其弟曰我见房杜辛勤起家皆为不肖子所败吾后子孙有交游非者汝必杀之异时敬业举兵覆宗至毁冡而暴骨呜呼勣所任之术数至是而无所施其巧矣是以君子恶任智而大居正也】
　　马周【字賔王家贫嗜学资志旷逺武徳中补州助教不治事而去宻州赵仁本髙其才厚赠使入闗留汴为浚仪令崔贤所辱遂感激而西舍新丰逆旅主人不之顾周命酒一斗八升悠然独酌众异之余见下文】博州茌平人也【茌士疑切博州今东昌路茌平县名今仍旧山东】贞观五年至京师舍于中郎将【去声唐制中郎将太子府属掌校尉旅帅及亲勲翊卫之属】常何之家【常姓何名史无传】时太宗令百官上书言得失【令平声后同】周为何陈便宜二十余事【为去声】令奏之事皆合防太宗恠其能问何何对曰此非臣所发虑乃臣家客马周也太宗即日召之未至间凡四度遣使催促【使去声】及谒见与语其悦令直门下省授监察御史【唐制掌分察百寮廵按州郡狱讼军戎祭祀营作太府出纳皆焉】累除中书舍人【唐制掌侍进奏叅议表章】周有机辩能敷奏深识事端故动无不中【去声】太宗尝曰我于马周暂时不见则便思之十八年歴迁中书令【如字】兼太子左庶子周既职兼两宫处事平允【处上声】甚获当时之誉又以本官摄吏部尚书太宗尝谓侍臣曰周见事敏速性甚慎至【一作贞正】至于论量人物【量平声】直道而言朕比任使之【比音鼻】多称朕意【称去声】既写忠诚亲附于朕实借此人共康时政也【按史传帝尝以飞白书赐周曰鸾凤冲霄必假羽翼股肱之寄要在忠力周疾甚诏使视防躬为调药周以所上章奏悉焚之曰管晏暴君之过取身后名吾不为也二十二年卒按此章曰贞观五年周为何陈便宜与旧史同通鉴考异曰五年不见有诏令百官上封事唐歴曰三年六月诏文武官言得失马周代常何陈事旧史或本于政要而吴氏所纪是也】
　　【宋氏祁曰周之遇太宗顾不异哉由一介草茅言天下事若素宦于朝明习宪章者其自视与筑岩钓渭亦何以异迹夫帝鋭于立事而周所建皆切一时君宰间不胶漆而固恨相得晚宜矣然周才不逮傅説吕望使后世未有述焉惜哉】
　　【唐氏仲友曰观太宗待遇马周过于房杜王魏如四使催趣飞白之赐皆异宠也惜周不及四子功业止此史氏谓君宰不胶漆而固信矣然周之才岂独不及説望而已哉】
　　【林氏之竒曰魏无知之在汉常何之在唐其才能技业初无大过于人而无知以举陈平而获赏常何以举马周而受赐故无知之名托于陈平常何之名托于马周以为万世不朽之传由此观之人之有善岂必尽出于己哉】
　　【愚按自耕莘饭牛筑岩钓渭由匹夫而陞朝着君臣相得建事立功者不多见于后世矣太宗览常何之奏而知其非何所为何又能以实告遂以布衣起新丰逆旅济济清要卒如览奏之所见若马周固伟矣太宗之知人得不尤伟矣乎周固未可以并驱先哲而太宗则可谓有古先哲王之遗风焉】求谏第四【凡十一童】
　　太宗威容俨肃百僚进见者【见音现】皆失其举措太宗知其若此每见人奏事必假顔色兾闻諌诤知政教得失贞观初尝谓公卿曰人欲自照必须明镜主欲知过必借忠臣主若自贤臣不匡正欲不危败岂可得乎故君失其国臣亦不能独全其家至于隋炀帝暴虐臣下钳口【钳巨淹切】卒令不闻其过【卒子聿切令平声】遂至灭亡虞世基等寻亦诛死前事不逺公等每看事有不利于人必须极言规諌
　　【愚按太宗之求諌可谓切矣而其纳諌亦可以为难矣非惟能容人之諌又导人而使之諌非惟不怒人之諌又赏人而使之諌故一时之臣非特大臣能諌小臣如皇甫徳叅无不諌也非特内臣能諌外臣如李大亮无不諌也非特文臣能諌武臣如尉迟敬徳亦无不谏也非特廷臣能谏宫妾如充容徐恵亦无不諌也贤臣而能谏固也佞臣如裴矩亦谏焉中国之臣能谏固也夷狄之臣如契苾何力亦谏焉盖自三代而下求谏之诚纳諌之美未能或之先也观其贞观之初自以威容俨肃故尝假人以顔色深鉴炀帝灭亡故尝求人使谏诤夫能鉴隋之亡则内有乐諌之实假人以色则外无拒谏之容故能化及一时大小咸谏虽古昔谤木谏旌之盛无以加焉盖由初年二者实有以感召之也史臣置此于求谏之首其有深意哉】
　　贞观元年太宗谓侍臣曰正主任邪臣不能致理正臣事邪主亦不能致理惟君臣相遇有同鱼水则海内可安朕虽不明幸诸公数相匡救【数音朔】兾凭直言鲠议【鲠音梗刺在防也】致天下太平諌议大夫王珪对曰臣闻木从绳则正后从諌则圣【商书傅説告髙宗之辞明谏之不可不受】是故古者圣主必有争臣七人言而不用则相继以死【争读曰诤孝经曰天子有争臣七人虽无道不失其天下】陛下开圣虑纳刍荛愚臣处不讳之朝【处上声】实愿罄其狂瞽太宗称善诏令自是宰相入内【令平声相去声】平章国计必使諌官【唐制諌官左右散骑常侍四人常规讽过失侍从顾问左右谏议大夫八人掌諌论得失侍从赞相左右补阙十二人掌供奉讽諌大事廷议小事则上封事左右拾遗十二人掌同补阙】随入预闻政事有所开説必虚已纳之【按通鉴曰诏谏官随中书门下同三品官入阁】
　　【孙氏甫曰太宗之任谏官真得其道夫天下之务至广也军国之机至要也虽明主聼断贤相谋议思虑之失亦不能免当君相论事之际使諌官预闻得以闗説或有缺失从而正之岂不美乎然大臣论事规正于人君之前安有不从之议兹亦制驭大臣使之无过之术耳若以谏官小臣不可预闻国谋必众知缺失方许谏正事或已行而不可救过或已彰而不可言故刚直之臣有激讦不顾以争之者君从之犹掩其过或不从则君之过大臣之罪愈大矣太宗任谏官可谓眞得其道】
　　【胡氏寅曰有失輙许谏官谏止贞观致治之本凡有天下者皆可行是为王者师也虽然谏官尽如魏征禇遂良王珪之徒则上不慑人君威严下不承大臣风防而言可聼矣茍徒有聼谏之名而不择忠直识治之士则或讦或比阴行其私而人主不之觉其有甚于不置諌官者故耳目之任以得人为要也尹氏起莘曰夫官以谏为名所言必本于公而宰相制天下事岂必尽能无失诚使谏官得随事言之则不待命令已行而后救之于末流矣虽然諌官入阁或非大臣之所乐也必有英明之君体而行之则贞观之治可复见矣】
　　【愚按唐制入阁仪最为后世美称盖天子既御紫宸殿复移仗御便殿百官随入曰入閤太宗用王珪言诏谏官随中书门下同三品入閤夫君相一体固也而宰相入内必使諌官随之则君臣举无过矣兹太宗所以致治之美欤愚有望后世之君人也】
　　贞观二年太宗谓侍臣曰明主思短而益善暗主防短而永愚隋炀帝好自矜夸【好去声】防短拒諌诚亦实难犯忤虞世基不敢直言或恐未为深罪昔箕子徉狂自全孔子亦称其仁【箕国名子爵也纣之诸父见纣无道諌之纣囚之为奴箕子因徉狂而受孔子曰殷有三仁焉谓防子去之箕子为之奴比干谏而死也】及炀帝被杀世基合同死否杜如晦对曰天子有诤臣虽无道不失其天下仲尼称直哉史鱼邦有道如矢邦无道如矢【仲尼孔子字史官名鱼卫大夫名防如矢言直也史鱼自以不能进贤退不肖既死犹以尸諌事见家语】世基岂得以炀帝无道不纳諌诤遂杜口无言偷安重位又不能辞职请退则与箕子徉狂而去事理不同昔晋恵帝【姓司马名武帝次子也西晋昏庸之主】贾后【恵帝之后后为赵王伦所废矫诏赐死】将废愍懐太子【名遹恵帝太子为贾后所杀赵王伦后谥曰愍懐】司空张蕐【司空三公之官张蕐字茂先范阳人也恵帝时为丞相】竟不能苦争阿意茍免及赵王伦【字子彛晋宣帝第九子后以篡逆诛死】举兵废后遣使收蕐【使去声后同】蕐曰将废太子日非是无言当不被纳用【当去声后同】其使曰公为三公太子无罪被废言既不从何不引身而退蕐无辞以答遂斩之夷其三族古人有云危而不持颠而不扶则将焉用彼相【焉于防切相去声】故君子临大节而不可夺也【皆论语之辞】张蕐既抗直不能成节逊言不足全身王臣之节固已坠矣虞世基位居宰辅在得言之地竟无一言諌诤诚亦合死太宗曰公言是也人君必须忠良辅弼乃得身安国宁炀帝岂不以下无忠臣身不闻过恶积祸盈灭亡斯及若人主所行不当臣下又无匡諌茍且阿顺事皆称美则君为暗主臣为防臣君暗臣防危亡不逺朕今志在君臣上下各尽至公共相切磋以成理道公等各宜务尽忠谠匡救朕恶终不以直言忤意輙相责怒【愚按太宗之问归咎于君如晦之对归罪于臣可谓两得其道矣盖君知所以归咎于君则为君也必能尽君之道臣知所以归咎于臣则为臣也必能尽臣之道矣太宗君臣辞令之间岂非两得其道哉然太宗因是而求言于臣谓终不以直言忤意輙相责怒可谓尤贤也已况斯时也正年谷丰熟百姓乐生迩安内肃上恬下熈太宗方以行帝王道有既效之语固宜望侍臣以匡救之益也制治于未乱保邦于未危此古先哲王处治安之大猷也太宗有焉】
　　贞观三年太宗谓司空裴寂【字真蒲州人仕隋为晋阳宫副监秦王方建大计未敢白髙祖以寂最善遂以情告之寂乃以宫人私侍髙祖胁从之武徳初拜仆射呼裴监不名贞观初进拜司空后坐罪放静州防反或言寂为主既而寂率家僮破帝念寂诏入朝防卒封河东公】曰比有【比音鼻】上书奏事条数甚多朕总黏之屋壁出入观省【悉井切】所以孜孜不倦者欲尽臣下之情每一思政理或三更方寝【更平声】亦望公軰用心不倦以副朕懐也
　　【愚按成汤之圣昧爽丕显坐以待旦周公之圣思兼三王夜以继日经纶万化皆是心也圣哲犹尔况贤主乎太宗毎思政理或至三更犹望羣臣同心不倦是心也坐以待旦之心乎夜以继日之心乎】
　　贞观五年太宗谓房龄等曰自古帝王多任情喜怒喜则滥赏无功怒则滥杀无罪是以天下防乱莫不由此朕今夙夜未尝不以此为心恒欲公等尽情极諌公等亦须受人諌语岂得以人言不同己意便即防短不纳若不能受諌安能諌人
　　【胡氏寅曰太宗俾大臣受諌盖欲大臣知諌之难受欲之难违以明已之不易然其言则善矣非惟责其臣以谏君又训其臣以正己切磋之义也三代人君必有师友后世师难其人得端良正直之士使讲论经训规箴阙失如三益之友则亦可以成徳而寡过太宗勉此不怠其致升平之治宜哉】
  </div>
  <div class="pagination">
   <a href="贞观政要_page2.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <span class="current-page">
    3
   </span>
   <a href="贞观政要_page4.html">
    4
   </a>
   <a href="贞观政要_page5.html">
    5
   </a>
   <a href="贞观政要_page6.html">
    6
   </a>
   <a href="贞观政要_page7.html">
    7
   </a>
   <a href="贞观政要_page8.html">
    8
   </a>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
