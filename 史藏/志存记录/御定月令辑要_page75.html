<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 75 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 75 页/共 96 页</h1>
    <div class="content">　　奉蔵礼神玉【增宋仁宗实录皇祐二年十月五日诏礼神玉令少府择寛洁之室奉蔵】祀土徳【增玉海太平兴国八年十月五日祀土徳扵黄帝坛圭币牢具如大祠】
　　初祖西归【増灯录师以化缘已毕法得人端坐而逝即后魏孝明帝太和十九年丙辰歳十月五日也葬熊耳山起塔扵定林寺后三歳魏宋云奉使西域遇师扵葱岭见手携只履翩翩独逝云问师何往曰西天去】
　　建生大会斋【増云笈七籖十月五日名建生大会斋三官考覈功过依日斋戒可祈景福】初六日
　　注生籍【增道经十月六日天曹诸司五岳五帝注生籍日】
　　初七日
　　干明节【原宋史礼志太宗以十月七日为干明节复改为夀寕节増玉海雍熙四年十月丙申干明节羣臣上夀】
　　初八日
　　木连理【增唐防要贞观十八年十月八日山南献木连理交错玲珑有同罗目一丈之余并枝者二十余所司徒长孙无忌曰自顷嘉祥杂遝陛下推而不居遂令史臣阁笔无以示后因相率拜贺帝曰瑞应之来朕当苦心劳力以答天地何烦致贺】
　　白雪歌【增玉海显庆三年十月八日吕才以御制雪诗为白雪歌】
　　赏稻【增玉海景祐二年十月八日召近臣后苑观稼殿赏稻赐酒三行】
　　神僧预座【増法苑珠林宋路昭太后大明四年造普贤菩萨乘寳轝白象安扵中兴禅房因设讲扵寺其年十月八日斋毕解座会僧二百人扵时寺宇始搆帝辇跸临幸旬必数四僧徒勤整禁卫严肃忽有一僧预扵座次风貎秀举阖堂惊瞩忽不复见列筵同覩识其神人矣】
　　初九日
　　进列象拱极图【增玉海至和元年十月九日庚子处州祥符宫言道士洞渊大师李思聪撰集到璇霄列象拱极圗几三而进纳诏思聪特与进妙元先生名号】
　　灵芝生【增玉海绍兴二十五年十月九日周麟之言太庙生灵芝九茎连叶宜制华旗绘灵芝之形以章伟绩奏可】
　　韩维湖上十月九日诗【增断桥孤屿寒光外短檝轻舟斜照中未必江湖能胜此野棠梨叶赤如枫】
　　初十日
　　庆成节【增旧唐书文宗纪太和七年十月壬辰上降诞日僧徒道士讲论扵麟徳殿翼日宰相路随等奏诞日斋会诚资景福臣伏见开元十七年张说源乾曜请以诞日为千秋节内外宴乐以昌期颇为得礼上深然之宰臣因请十月十日为庆成节上诞日也从之开成二年又勅庆成节宜令京兆尹准上已重阳例扵曲江会文武大僚】
　　天寕节【增宋史礼志徽宗以十月十日为天寕节春渚纪间谢石成都人宣和间至京师以相字言人祸福无不竒中者名闻九重上皇因书一朝字令中贵人持往试之石见字以手加额曰朝字离之为十月十日字非此月此日所生之天人当谁书也一座尽惊中贵驰奏翼日召至后苑锡赉甚厚并与补承信郎】采决明子【增遵生八牋决明子主青肓又疗唇口青色十月十日采隂干百日可服】
　　十一日
　　观刈稻【增玉海天禧二年十月十一日召近臣扵玉宸殿观刈小香占城稻赐宴安福殿】书赐否泰卦【增玉海绍兴五年十月十一日庚戌右相张浚入见上亲书周易否泰卦赐之】太平盛事【増玉海绍兴二十五年十月十一日礼部侍郎王珉等言贑州太平瑞木黎州甘露道州连理木遂寕嘉禾镇江瑞南安双莲严信州芝草皆太平盛事请命有司圗状制为华旗从之】十二日
　　逰佛迹院【增志林绍圣元年十月十二日与防子过逰白水岩佛迹院浴扵汤池热甚其源殆可熟物循山而东少北有悬水百仞山八九折折处輙为潭深者磓石五丈不得其所止雪溅雷怒可喜可畏水涯有巨人迹数十所谓佛迹也暮归倒行观山烧火甚俛仰度数谷至江山月出撃汰中流掬防珠璧到家二鼔复与过饮酒食余甘煑菜顾影頺然不复甚寐书以付过】
　　黄云捧月【増玉海嘉祐四年十月十七日司天言十二日庙中行礼月色皎然有黄云捧月】奏防称贺【増玉海熙寕六年十月十二日熙河奏防紫宸殿称贺上解所服白玉帯赐宰臣】上夀【增东京梦华录十月十二日宰执亲王宗室百官入内上夀大起居】
　　任伯雨述懐诗【増元符庚辰歳孟冬十二日任子丞大宗碌碌奉朝籍圣主访落初聼言劳日昃谏路员有阙求人恐不及谁谓方遴选邂逅首疎逖诏防忽中授闻命但夕惕】
　　十三日
　　諡六祖【增柳宗元曹溪六祖大鉴禅师碑扶风公廉问岭南三年以佛氏第六祖未有称号疏阃扵上诏諡大鉴禅师塔曰灵照之塔元和十年十月十三日下尚书祠部符到都府公命部吏告扵其祠幢盖钟鼔増山盈谷万人咸会若闻神】
　　唐代宗生【增柳氏旧肃宗呉皇后侍寝不寤吟呼若有痛苦气不属者肃宗呼之不解秉烛视之良乆乃寤问之后以手按其左脇曰妾梦神人长丈余介金甲操剑顾谓妾曰帝命吾与汝为子自左脇以剑决而入痛不可忍今未已也肃宗騐之扵烛下刖若有綖而赤者存焉遂以十月十三日生代宗挥麈前录唐代宗十月十三日天兴节见令狐绹集玉海代宗诞日于邵降诞颂曰甲观畵堂绕枢神光十月良月降生我皇舜膳以甘尧樽以酣诞弥之期旬而有三又唐代宗诞辰有庆云见常衮贺表曰十月良月逺膺盈数之期后天奉天近和下元之厯从风萧索抱日萦廻色涵流渚之虹影杂绕枢之电】
　　河复【増苏轼河复诗叙熙寕十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一支已复故道闻之喜甚庶防可塞乎乃作河复诗】
　　庆成饮福【増玉海皇祐二年十月以大飨庆成十三日赐饮福宴扵集英殿上举觞属羣臣毕釂曰与卿等均受其福酒九行罢】
　　御制昭君墓诗幷序
　　匈奴梗化边陲自周秦汉唐无代不有顷朕于春夏亲綂六师破厄鲁特噶尔丹于克鲁伦河西北复于秋九月西巡由张家口出塞抚察我边鄙厄鲁特败残之众降者踵至其头目来归者咸与近职开诚示信绝无猜疑冬十月十三日至归化城为我兵屯戍之所城南十余里土阜突然为昭君墓即志所云青冢也昔有不得志于功名或身遭迁谪往往托昭君怨而为诗以写其抑郁则在当日之怨极而悲又不知何如此冢之留兹土适足为汉讥焉我国家舆图远大遐迩诸部落世世臣属奔走不暇凡有驱防如臂之使指甘为仆婢而不辞恒自缅怀前烈敢不愼修思永夫昭君墓何足咏也因之有感于治理遂成八韵
　　南北分天地存亾见庙谟含悲辞汉主挥泪赴匈奴目覩当年冢心懐四海图葆旌巡远徼蕃落効驰驱欲笑
　　和亲失还嫌饵术迂【汉贾谊防言用五术以饵匈奴】开诚示异族布化越荒途漠漠龙沙际寥寥雁塞隅偶吟因有触意独与人殊
　　十四日
　　刊正羣书【増唐会要干封元年十月十四日上以四部羣书写讹谬乃诏东台侍郎赵仁本兼兰台侍郎李懐严兼东台舍人张文瓘等集儒学之士刊正然后缮写】
　　十五日
　　下元节【増搜采异闻录太平兴国五年十月下元京城始张灯如上元之日玉海雍熙三年十月庚戌下元节宴辅臣扵枢宻使王显第夜分就赐御制杂言一篇】
　　上天源录【増玉海祥符八年十月十五壬辰日知制诰盛度上圣祖皇帝天源录五卷】望祭木叶山【増辽史礼志歳十月五京进纸造小衣甲枪刀器械万副十五日天子与羣臣望祭木叶山用国字书状并焚之谓之达勒噶喀国语烧也】
　　校定罪福【原正一修真防要下元九江水帝十二河源溪谷大神旸谷神王水府灵官同下人间校定罪福】
　　苏轼后赤壁赋【原是歳十月之望歩自雪堂将归扵临臯二客从予过黄泥之坂霜露既降木叶尽脱人影在地仰见明月顾而乐之行歌相答】
　　苏轼十月十五日观月黄楼诗【増中秋天气未应殊不用红纱照坐隅山下白云横匹素水中明月卧浮圗未成短棹还三峡已约轻舟泛五湖为问登临好风景明年还忆使君无】十六日
　　盘古氏生日【増路史荆湖南北以十月十六日为盘古氏生日】
　　麟见【增玉海唐髙宗龙朔三年十月十六日绛州介山麟见】
　　茅滩大阅【增玉海乾道四年戊子十月十六日甲辰幸茅滩大阅前一日扵教塲东列幕宿营皇帝登台举黄旗诸军呼拜者三举白旗变方阵为避敌之形举黄旗变圎阵为自环内固之形举赤旗变锐阵诸军鱼贯斜列为冲敌之形举青旗变直阵上亲御甲胄指授方畧欢呼犒赏有加焉上谓王逵曰军律整肃卿之力也】
　　寒婆生日【増农政全书十月十六日为寒婆生日晴主冬暖】
　　天仓开【増遵生八牋十六日天仓开宜入山修道】
　　十七日
　　观五经圗【増玉海咸平五年十月十七日幸龙圗阁观五经圗赐宴】
　　建辟雍【増玉海崇寕元年十月十七日戊辰初建辟雍外圎内方为屋一千八百七十二楹宰臣言奉诏天下立学官贡士仍建外学扵王国之南待其歳攷行艺升之太学増上舍二百人内舍六百人处上舍内舍扵太学处外舍扵外学】
　　十八日
　　逰栖霞寺【增江总入摄山栖霞寺诗序壬寅年十月十八日入摄山栖霞寺登崖极峭颇畅懐抱】改造斛斗尺称【増唐防要大厯十一年十月十八日太府少卿韦光辅奏请改造铜斗斛尺称等行用】
　　阅试武艺【増玉海熙寕六年十月十八日亲阅军校兵士试武艺赐银有差上厉精武事训肄有法毎旬一御后殿程能否而劝沮之不数月兵气一新】
　　十九日
　　天祐节【増宋史礼志宁宗以十月十九日为天祐节】
　　修洛阳宫室【増玉海开寳八年十月十九日将议巡幸遣王仁珪李仁祚焦继勲同修洛阳宫室】嘉禾曲【増玉海干徳四年京兆果州进嘉禾十月十九日和岘请作嘉禾等曲】
　　会经日【増蔵经十月十九五百罗汉会经日】
　　二十日
　　月如望夕【増近异录宋庆元二年十月二十夜三更后月初出时临安嘉兴两郡人未寝者皆见其团圎如望夕太史奏是为上瑞其地当十年大稔】
　　配食武成王【增玉海政和三年十月二十日礼部请以南仲召虎方叔吉甫尉缭配食武成王庙】二十一日
　　名慈宁宫【增枫小牍绍兴九年十月二十一日诏皇太后宫殿名慈寕】
　　观指南车【増玉海皇祐五年十月二十一日御延和殿召辅臣观指南车】
　　二十二日
　　八关斋【增支遁八关斋诗序间与何骠骑期当为合八关斋以十月二十二日集同意者在呉县土山下三日清晨为斋始道士白衣凡二十四人清和肃穆莫不静畅】
　　会庆节【増宋史礼志孝宗以十月二十二日为会节玉海孝宗时陈良祐因会节摭唐太宗事百二十条议其当否日曰会万年金鉴录上之】
　　宴京畿父老【増玉海皇祐二年十月以大飨庆成二十二日乙亥宴京畿父老百五十人扵锡庆院】
　　二十三日
　　授慧印三昧经【増明集梁有广州南海郡人何防以天监十四年十月二十三日采药扵豫章胡翼山遇一僧手提书一卷授规规开视卷内题名为慧印三昧经】
　　观御书碑【增玉海熙寕元年十月二十三日召辅臣观御书英徳殿碑扵迎阳门】
　　二十四日
　　封祀玉牒【增宋封祀玉牒文维大中祥符元年歳次戊申十月戊子朔二十四日辛亥有宋嗣天子臣敢昭告扵昊天上帝启运大同惟宋受命太祖开阶功成治定太宗膺圗重熙累盛粤以冲人丕承列圣寅恭奉天忧劳聼政一纪扵兹四隩来暨贶殊尤祯符章示储庆发祥清净可致时和年丰羣生咸遂爰荷顾懐敢忘继志佥议大封聿伸昭事躬陟乔岳对越上元率礼祗肃备物吉蠲以仁守位以孝奉先祈福逮下侑神昭徳恵绥黎元懋建皇极天禄无疆灵休允廸万乘其昌永保纯锡】
　　二十五日
　　送金像【増江总入摄山栖霞寺诗序甲辰年十月二十五日奉送金像还山限以时务不得恣情淹畱】天符节【増宋史礼志政和三年以十月二十五日为天符节】
　　二十六日
　　冬至麦秀【増西域志天竺国以十月二十六日为冬至冬至则麦秀】
　　施菩萨戒【増江总入摄山栖霞寺诗序至徳元年癸卯十月二十六日又再逰此寺慧布法师施菩萨戒】
　　祷雨张龙公【增东坡诗话元祐六年十月二十六日祷雨张龙公会景贶履常二欧阳子作诗云梦囘闻剥啄谁乎赵陈予景贶拊掌曰句法甚新前人未有此法季黙曰有之长官请客吏请客目曰主簿少府我即此语也】
　　东封礼成【増玉海皇朝祥符元年十月二十六日东封礼成御朝觐坛肆赦少府监所设金鸡送山下其竿盘木马夹耳等物下经度制置使制造】
　　二十七日
　　广献书路【增玉海咸平四年十月二十七甲子日诏曰国家设广内石渠之宇访羽陵汲冢之书广献书之路毎卷给千钱三百卷以上量才录用】
　　进易解【増玉海绍兴十五年十月二十七日刘翔进易解】
　　二十八日
　　周师东行【原国语昔武王伐殷歳在鹑火月在天驷日在析木之津注歳歳星也鹑火次名谓武王始发师东行时殷之十一月二十八日戊子扵夏为十月是时歳星在张十三度张鹑火也天驷房星也谓戊子日月宿房五度津天汉也析木次名谓戊子日日宿箕七度】
　　应灵郡【增云笈七籖至徳二年十月二十八日诏曰江油旧壤境帯灵山自狩巴梁屡昭感应眷兹郡邑合有増崇可升龙州为都督府赐号应灵郡】
　　二十九日
　　祠华岳【増唐会要武徳二年十月二十九日甲子亲祠华岳】
　　翠芳亭观稻【増宋史礼志咸平四年十月二十九日诏宗室近臣诸帅赴玉宸殿翠芳亭观稻赐宴仍以稻分赐之】
　　三十日
　　顔生卜娠【増北史顔恶头恶头妙扵易筮逰州市观卜有妇人负粟来卜歴七人皆不中而强索其粟恶头尤之卜者曰君若能中何不为卜恶头因筮之曰登高临下水泂泂惟闻人声不见形妇人曰娠身已七月矣向井上汲水忽闻胎声故卜恶头曰吉十月三十日有一男子诣卜者乃惊服曰是顔生耶相与具羊酒谢焉】
　　佛照光偈【增贵耳录陈习庵名埙省元父母求子扵佛照光禅师就上写一偈末后二句云诸佛菩提齐着力只今生个大男儿此十月三十日书至十二月三十日习庵生父母乞名扵佛照光曰觉老余亲见其状习庵无髭有则去之凡有除目即先梦见住院前身即一尊宿也】
　　政典
　　入泽梁【増礼獭祭鱼然后虞人入泽梁疏案月令正月獭祭鱼獭一歳再祭此獭祭鱼谓十月时】入山林【増礼草木零落然后入山林疏谓十月时案月令季秋草木黄落其零落芟折则在十月也】堂左个【原礼孟冬之月天子居元堂左个注元堂左个北堂西偏也】
　　命太史【原礼是月也命太史衅防占兆审卦吉凶注周礼人上春衅谓建寅之月也秦以其歳首使太史衅防与周异矣】
　　始裘【原礼是月也天子始裘集说周礼季秋献功裘至此月乃衣之也増唐书李程徳宗季秋出畋有寒色顾左右曰九月犹衫二月而不为顺时朕欲改月谓何左右称善程独曰明皇着月令十月始裘不可改】
　　谨盖蔵【原礼命百官谨盖蔵注谓府库囷仓有财物】
　　敛积聚【原礼命司徒循行积聚无有不敛注谓刍禾薪蒸之属】
　　命工师【原礼是月也命工师効功陈祭器按度程注霜降而百工休至此物皆成也効功录见百工所作器物也主扵祭器祭器尊也度谓制大小也程谓器所容也】
　　大饮烝【原礼是月也大饮烝注十月农功毕天子与其诸侯羣臣饮酒扵大学以正齿位谓之大饮别之扵他其礼亡今天子以燕礼郡国以乡饮酒礼代之】
　　祈来年【原礼天子乃祈来年扵天宗注此周礼所谓蜡祭也天宗谓日月星辰也増山堂考索月令孟冬祈扵天宗卢植注云天宗六宗之神李郃谓六宗上不及天下不及地旁不及四方在六合之中】讲武【原礼天子乃命将帅讲武习射御角力注为仲冬将大阅简习之亦因营室主武士也増唐书王綝武后欲季冬讲武有司不时办遂用明年孟春綝曰按月令孟冬天子命将帅讲武习射御角力此乃三时务农一时讲武安不忘危之道今孟春讲武以隂政犯阳气害生之徳愿陛下不违时令前及孟冬以顺天道】
　　收赋【原礼是月也乃命水虞渔师收水泉池泽之赋注因盛徳在水收其税】
　　大蜡【増礼天子大蜡八伊耆氏始为蜡蜡也者索也歳十二月合聚万物而索飨之也注歳十二月周之正数谓建亥之月也】
　　正齿位【原周礼地官党正国索鬼神而祭祀则以礼属民而饮酒扵序以正齿位注国索神而祭祀谓歳十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙扵礼至此农隙而教之尊长飬老见孝悌之道也】
</div>
    <div class="pagination">
<a href="御定月令辑要_page74.html">上一页</a><span>...</span><a href="御定月令辑要_page70.html">70</a><a href="御定月令辑要_page71.html">71</a><a href="御定月令辑要_page72.html">72</a><a href="御定月令辑要_page73.html">73</a><a href="御定月令辑要_page74.html">74</a><span class="current-page">75</span><a href="御定月令辑要_page76.html">76</a><a href="御定月令辑要_page77.html">77</a><a href="御定月令辑要_page78.html">78</a><a href="御定月令辑要_page79.html">79</a><a href="御定月令辑要_page80.html">80</a><span>...</span><a href="御定月令辑要_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
