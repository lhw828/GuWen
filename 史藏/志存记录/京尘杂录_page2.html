<!DOCTYPE html>
<html>
 <head>
  <meta charset="utf-8"/>
  <title>
   京尘杂录 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   京尘杂录 - 第 2 页/共 2 页
  </h1>
  <div class="content">
   《竹枝词》云：“园中官座列西东，坐褥平铺一片红。”案红色为一二品官坐褥，今园中惟用蓝布坐具。庆乐园新葺，最华眩，亦止用回回锦。士大夫惟戏庄公燕，尊卑咸集。至於茶园嬉戏，说平等法，贵官例得用红坐褥者，亦当持体不便，降尊从诸侠少冶游矣。即如长安酒家，速客者在酒庄，则达官贵人鸣驺张盖来会。若酒馆小集，从无公卿效袁尹屏车骑看竹者，盖脱巾独步，买醉数钱，情之所锺，正在我辈。大僚顾惜官箴，动以恒舞酣歌沈湎冒色为戒。“长安市上酒家眠”，不得不让谪仙人矣！豪客车中，皆自携坐具，官座倚阑干前，设短榻，后列高几，各施锦褥，别於客坐。後设高坐，以坐仆从，撤园中蓝布坐具施之。其散座，则坐儿钱外，加坐褥茶壶钱百二十。又《竹枝词》云：“三寸红笺窄戏单。”案：今戏园无戏单。诸伶或书片纸置怀袖，备相识者顾问。惟堂会仍用红纸戏目。堂会，谓戏庄公燕，及第宅家宴，会馆团拜也。堂会点戏放赏，仍用短足炕几舁钱陈筵前。戏园亦偶有点戏者，但以一纸钱帖畀之而已。
　　《竹枝词》云：“双表对时刚未正，到来恰已过三通。”此嘉庆年事也。余案：红豆村樵《红楼梦传奇》凡例云：“丝竹之声哀，不可无金鼓以震荡之。”此言殊近理。今梨园登场日，例有三轴子（《竹枝词》注云：“轴”音“纣”。）。早轴子客皆未集，草草开场。继则三出散套，皆佳伶也。中轴子後一出曰压轴子，以最佳者一人当之。后此则大轴子矣。大轴子皆全本新戏，分日接演，旬日乃毕。每日将开大轴子，则鬼门换帘，豪客多於此时起身径去。此时散套已毕，诸伶无事，各归家梳掠熏衣，或假寐片时，以待豪客之召。故每至开大轴子时，车骑蹴蹋，人语腾沸，所谓“轴子刚开便套车，车中载得几枝花”者是也。贵游来者皆在中轴子之前，听三出散套，以中轴子片刻为应酬之候，有相识者，彼此互入座周旋。至压轴子毕，鲜有留者。其徘徊不忍去者，大半市井贩夫走卒，然全本首尾惟若辈最能详之，盖往往转徙随入三四戏园，乐此不疲，必求知其始讫，亦殊不可少此种人也。今日开戏甚早，日中即中轴子，不待未正。无为李小泉言：“嘉庆初年，开戏甚迟，散戏甚早，大轴子散後，别有清音小队，曰‘档子班’，登楼卖笑。浮梁子弟，迷离若狂，金钱乱飞，所费不赀。今日虽有档子班，但赴第宅清唱，如打软包之例，不复赴园般演矣。（京城旧日顿子房皆打软包起家，保定则班中诸伶亦打软包。）”又近来诸部大轴子，恒至日失乃罢。惟四喜部日未高舂即散，犹是前辈风格。内城无戏园，但设茶社，名曰杂耍馆，唱清音小曲，打八角鼓《十不闲》以为笑乐。南城外小戏园，或暇日无聊，亦有档子赴园，然自是杂耍馆之例，非复当年大戏散相继登场意思也。
　　京城极重马头调，游侠子弟必习之。硁硁然，龂龂然，几与南北曲同其传授。其调以三弦为主，琵琶佐之，（呼韵曰辙，谓换韵曰换头，所用韵即元人周德清《中原音韵》。）南中歌伎唱马头调，皆小曲，北道邮亭，抱琵琶入店，小女子唱九连环，带都鲁，每卸装，酤村酿解乏，听之亦资笑乐，皆与京城马头调不同也。（孔东塘《桃花扇》“听稗”一出，演说太师挚适齐一章云：“是贾凫西刑部所制鼓儿词也。”京城马头调即此意。）伶人序长幼，前辈後辈各以其师为次，兄叔祖师，称谓秩然，无敢紊者，如沙门法嗣然。堂名中人主家为事者，其傔仆呼之曰“当家的”，或曰“老板”，对之肃肃然如主人翁。檀天禄尝於酒座遇秋芙沈醉，侧戴花边小毡帽，蟠大发辫于顶，披衣趿鞋作软棚装，称足而前，笑曰：“檀师爷，看我竟当何如？”天禄噤不能言。良久，但期期曰：“我长汝师傅一辈，奈何取笑！”彼中人长幼之别盖如此。
　　堂名中人，其徒皆称之曰“师傅”。师傅有内行、外行之别，如翰林诸公之分内班、外班也。翰林以起家不由庶吉士官编检，径由别衙门转入者为外班，後辈待之，但视庶常前辈用红侍生帖。乐部中师傅如秋芙之师李三，故竹香仆，是外行也，即檀顺林之父，本非京城歌楼中人，自南中携其子北来，纳班底钱入三庆部，如是者亦外行也。
　　乙未冬夜，过日新堂，值其前厅事大会，从窗隙窥之，广筵肆设，一中年白晳人据上座，部中父老，如李六儿、范四宝及国香堂主人檀天禄、遇源堂主人琵琶庆、日新堂主人殷采芝、敬义堂主人董秀蓉、宝善堂主人陈金彩、耕斋主人吴震田八九人皆与焉。翠香、三元、宝龄（宝龄久不登场，但侍采芝起居饮食而已。）及名下後生凡十二人，环侍左右。问玉仙，答曰：“此吾师爷辈。”落藉後，去为长芦盐商，今来京师，从故人饮耳。
　　俗呼旦脚曰“包头”，盖昔年俱戴网子，故曰“包头”。今则俱梳水头，与妇人无异，乃犹袭包头之名，“觚不觚矣”。闻老辈言：“歌楼梳水头．踹高蹻二事，皆魏三作俑，前此无之。”故一登场，观者叹为得未曾有，倾倒一时。今日习为故常，几於数典而忘其祖矣。
　　伶人中如卢浦嫳易内而饮酒者，最初惟五柳堂陶月仙一人。曩时最为奇货，今则相窃妻妾，已成风俗。入其家群雌粥粥，动曰师娘、师姊妹矣。然若辈中稍自顾惜者，犹屏弗与齿，故其徒仅窜名小班中。今则浸淫入和春、嵩祝矣。琵琶庆豁达大度，如杨越公不问红拂伎行踪，开阁遣去骆马杨枝之流以数十计，独不许冯子都当垆调笑，亦一奇也。其尤阴贼险很者，莫如赵悬郎，即玉喜也。广设罟擭陷阱、雉媒鱼饵，日日含沙伺射人影，中伤者踵相接也。今过其门者，犹惴惴有戒心
　　目前南城酒馆，以观音寺前福兴居、如松馆为最。裕兴居（在杨梅竹斜街）浪得名耳。福兴居即昔日义兴居。庖人能识美人嗜好，奔走者又能伺主人喜怒。某馔为某郎设，作何烹治，无弗当意者。东偏有小院，许金桥兵部目为“醉乡深处”，梁翰屏太史书榜揭楣端。余往来既熟，以“寻常行处”四字易之，又书太白酒楼集唐一联曰：“劝君更尽一杯酒；与尔同销万古愁。”凡我同人卧瓮头眠垆，侧者见之，莫不大笑。丁酉夏秋间，又辟後院，葺屋五间，规模闳敞，酒人益多来者。如松馆厨中殽品不逮福兴居，而西北隅别有一院，重房复室，境极幽邃，促膝谈心，无慁乃公事者，游人多乐之也。打磨厂西口东胜居，有窟室，後临护城河，入其中，如伯有饮酒，亦是别趣。但恨膳夫不佳，且东城无美酿，是缺典耳。东城多沽涌金楼酒，绝少陈酝，逊全城远甚。
　　近日酒人登座，必先属曰“全城带票”。蓝全城凤记（在观音寺前）陈酝最佳，来酤者以一纸署酒价，幂壶口，俾持归为验，故曰“带票”。余戏谓东坡有调水符，此调酒符也。
　　京师歌楼楹帖多佳者，虎坊桥浙绍乡祠一联云：“地居韦杜城南，日下衣冠，共听讴歌来上国；人在榆社裏，风流裙屐，恍携丝竹到山阴。”吴学博师最赏心，亟述之，谓无一字虚设。元本“上国衣冠，共听讴歌来日下”，余稍为移易之。庆乐园一联云“大千秋色在眉头，看遍翠暖珠香，重游赡部；十万春华如梦裏，记得丁歌甲舞，曾醉昆仑。”相传为吴梅村祭酒手笔，芬芳悱恻感均顽艳矣。或云朱竹检讨作，此未必然。朱入本朝，总角婉娈、涵泳圣涯，与阅历沧桑、俯仰身世、凄切心脾者不同。即云作在已未未举鸿博以前，然言为心声，有何逼迫，大不得已而为此哀以思之音也？丙申，园主人修饰栏楯，并此联新之，以退光漆填金字，俗劣令人不可向迩。曩见商邱陈氏家藏旧搨法帖《乐毅论》、《枯树赋》、《文皇哀册》、《廿种兰亭》（《廿种兰亭》今归常熟翁廷尉师。师督学广东日，以百六十金得之，其中最精者定武淡墨本，天字不全本、唐神龙绢本、贾秋壑本，皆希世之珍也。），并是纸墨精妙，古香盎然，而装褫皆殊庸下，雅不相称，大是减色，可惜也。广和楼长联起二句云“广乐奏钧天；和声鸣盛世”，下文不佳，出自俗手，亦不复记忆矣。
　　和春班大下处，在朱太傅旧宅对门。门前春帖子云：“和声鸣盛世；春色满皇都”，典丽庄雅，不知谁氏手笔。
　　闻姑苏戏馆有集南北曲一联云：“把往事，今朝重提起；破工夫，明日早些来。”清词丽句，运古如自己出，望而知其为才人之笔。又全浙新馆在下斜街，严介溪听雨楼旧宅也，中有楹帖云“墙头过酒闻乡语，花底移床梦故山。”古人谓佳文字，惟在言人所不能言，而又适如人人意中所欲言，如此，乃不愧天地间真文字。
　　集南北曲之最佳者月老祠楹帖，云：“愿天下有情人，都成了眷属；此前生注定事，莫错过姻缘。”次香挽松秀堂桂喜，即用此为粉本。陈荔峰少宗伯少年典福建乡试，留题江山船云：“此地有崇山峻岭，茂林修竹；只为你如花美眷，似水流年。”余留香小阁一联云：“有情皆眷属，无事小神仙。”（此二语癸己春，余客清河道官舍仪征师家，孙南畺为予仿曼生法刻小印，甚佳。）虽止得半，亦自可诵。凌仲子在扬州曲局修局谱，又定《金元明人南北曲论定别裁》，於本朝独推洪昉思《长生殿》为第一，而明曲雅不喜玉茗堂。且谓：“四梦中以《牡丹亭》为最下，其中北曲尚有疏快之作，南曲多不入格，至於《惊梦》《寻梦》诸出，世人所辫香顶礼者，乃几如跃冶之金矣。”余於曲学未涉藩篱，固未敢奉一先生之说遽定指归也。癸未岁，白小山尚书督学广东，试嘉应诸生古学，《桃杏嫁东风赋》以“嘶骑渐遥，征尘不断”为韵。表叔李湘宾，才人也，一篇之中，尽用南北曲，熏香摘艳，纸醉金迷，如有明盛时珠江竞渡，豪家争以孔翠珠贝饰船篷，璀璨陆离，令人不可逼视。其押“渐”字韵曰：“过眼之絮飞渐渐”，用东坡词“枝上柳绵吹又少”语融化入妙。然其中如“新绣鞋都涴泥，侬真命薄；小金铃怪疼煞，花也魂销。”橐笔试有司，乃放笔为踰阈之言，乐也而淫，谑兮已虐，歌诗不类，跃冶斯讥。责备贤者，夫亦安逃？昔庚辰顾耕石侍讲岁试嘉应，赋题为“江上琵琶”。湘宾作有曰：“烟波老汝，谁怜香梦如尘；罗绮输人，不管流年似水。”上句侍讲所易也。《玉簪记》对《牡丹亭》，庶几丽则不淫，无愧词人耳。壬辰九秋，余由宁河赴保定，填《金缕曲》一调题沙河店壁，新城令章邺李二戟门名廷棨行部见之，大有“手迭花笺，抄稿去，天涯沿路访斯人”之意。甲午夏，过新城，乃定交，留为平原十日饮，尽出其生平撰著盈尺许相质，濒行馈赆殊厚，翰墨缘、香火缘，夫岂苟然。然词殊不佳，大似曲子。宋人词皆付歌喉，故得尽情言之。金元以降，北曲既兴，重以南曲，而词之界限遂窄。高一分为诗，低一分为曲。老杜曰：“文章千古事，得失寸心知。”呜呼微矣！（词附录於此，曰：“酒碧灯红夜，判今宵、艳竹哀丝，借他陶写。不耐天寒双袖薄，小胆空房生怕。忍料理、十千酒价，莫再琵琶轻易抱，我何曾、惯听伤心话。约略似、桓子野。年来走遍章台马，有个人、扫花凤帚，寄香鲛帕。听说秋窗风雨夕，挑尽相思灯下。珍重托、瑶天鹤驾。过夏剩留书剑在，咒东风，敢怨婴哥骂。明年约、准归也。）
　　又余壬辰冬填《喜迁莺》一调，其起句云：“软红帘隙，甚夜来、酿就欺人寒色。翠袖兜香，青衫拚醉，梦也何曾稳得。照井论情，回波顾曲，况是婆娑趁拍。为谁浮大白？自检点、梦痕襟窄。”此亦大似曲子。然每与同人论及兹事，顾鲜有以吾为知言者。惟仁和葛四太史蓬山许为知言耳。（蓬山词学，受之妇翁谢观察椒石，笃信万红友四声之说，始与余同客阮小雲世兄幕，闻余为学海堂经生，意是冬烘学究，相遇殊落落也。後谬闻黄陂邱五采臣言余好填词，乃以《蕉梦图》索题，为谱梦窗自度腔《梦芙蓉》一调归之，则大喜过望，因填《月底修》箫谱一调，为余题《春灯问字图》以相报，从此定交。然余《梦芙蓉》词用梦窗题赵昌所画芙蓉，词亦近曲子，殊不佳。蓬山守词律极细极严，余往往不能范我驰驱，蓬山引绳削墨，无所假借，一字之师，韦弦佩焉。吾两人剪烛对床，有所商榷，或他友至，辄以他语乱之，此中人语云，固不足为外人道也。）
　　晃州通守南陵何芰亭先分守浦市，获盗贼，赃中有竹简一，磨治莹腻，刻画精致，上作行楷极秀媚，书七言律诗曰：“琅玕消息近来闻，玉冷空山堕小雲。沧海西头裙自浣，翠微深处被亲熏。人来月殿分鸾守，草满芝田付鹤芸。香篆若能通御座，万枝真降一齐焚。”极似玉溪生集中《锦瑟》、《碧城》之作，不知所谓，不敢强解也。款题二行云“《乩仙诗》缥缈可爱，芝润作楷，蕊沚镌字，瑞芝阁主人清玩。竹英山庄。”下有颠倒鸳鸯印，色色可爱。惟小字、别号无可稽考，大是恨事。所谓“瑞芝阁主人”者，不知何许人，或者如意馆中人耶？闻盗赃大半湘阴质库物，独此物不似金穴铜山中来者。其所从来，不可究诘矣。惜於时无好事者讯之盗口，为得其实也。
　　《竹枝词》云：“干支冠首换年年”。案：近日春帖子几同拆白灯谜，歌楼伎馆，投赠联句，动以名字分隶对耦，已成俗套，牵强凑合，几至不成文理。惟幼时闻六篷船有细新者，吾州百花洲名伎也。（嘉应之水曰梅江，达潮州以入海，往来皆乘六篷船，如浙之江山船。随园来岭，以未得赏识六篷船为恨。）潮州太守万子舆有集句一联云：“细推物理须行乐；新得佳人字莫愁”，真乃如玉合子盖，奇妙不可思议，所谓“好语本天成，妙手偶得之”。
　　每新岁及乡会试场後，团拜公燕，日不暇给。则诸部分包，或遇传差亦分包。传差者，官府公会征诸郎承直也。大抵堂会或分二三包不等。其茶园开戏自若也。有时茶楼门首标红曰“传差不开戏”，则必御史台传差，不敢分包者矣。
　　乡会试场後，各园及堂会，必演王名芳《连升三级》，花面演说题解以为笑乐，未免侮圣人之言。案：此体自汉魏六朝人已有之，假借同音，用资谈柄。玉茗堂尤擅此长。其最佳者，《牡丹亭》“闺塾”出杜丽娘上场宾白云：“酒是先生馔，女为君子儒。”匡鼎解颐，可称无上妙品。
　　嘉庆二十五年，京师春台班忽无故散去，七月睿庙宫车晏驾。道光十三年癸己，和春班散去，四月孝慎皇后升遐。盖普天率土，遏密八音，运会所值，气机先兆，莫知其然而然。
　　“曲家”“务头”二字，余向不解所谓。舞勺时读《桃花扇》“教歌”一出，李香君唱《牡丹亭》“惊梦”皂罗袍“原来姹紫嫣红开遍”一曲至“雨丝风片”，苏昆生曰：“误矣。丝字是务头。”於时窃讶之。案此曲工尺“丝”字谱，止尺上二字，非板并非眼，不识昆生所为误者安在。凡遇曲师即举此质之，莫能言其所以然。後阅《水浒传》朱仝入歌院听笑乐院本，至务头，停声乞缠头。是务头又似关目，不关曲中节拍矣。《金瓶梅》亦屡言“笑乐院本”。是自元及明皆有“笑乐院本”，似通俗常演者，究不知是何院本，又不知务头毕竟如何。虽老歌师无知之者。余舌强喉直，自愧不能学歌，於此事尤深抱陶隐居“一事不知”之耻。
　　万柳堂，益都相国冯文毅公所筑舍也，国初为清游胜地。坐论退食，蹑屐东山，门生追陪杖履，来游来歌。已未制科，诸公集中，莫不矢卷阿之音。今荒烟蔓草，断井颓垣，几不能指其地矣。余住京七年，不知万柳堂何在，暇日问车夫醉王，乃知在沙窝畺察二门内。可谓“礼失而求诸野”。（今日拈花寺，阮太傅辛未壬申在都常游，又与朱野雲补种柳事，详《揅经室诗集》。同治戊辰九月九日掌生注。）
　　丰台芍药，在昔为胜游。今则二三月间，南西门外三官庙海棠开时，来赏者车马极盛。城内龙爪槐，城外极乐寺，皆游春地也，游人皆自携行厨。惟陶然亭、小有馀芳二处有酒家。陶然亭，暮春即挂帘卖酒；小有馀芳，则迟至入夏乃开园。其地为尚书郎三君（三宝）尺五庄别苑。尺五庄有马鬛封，三君爪发藏焉。过小桥出园，即为小有馀芳。清暑招凉，调水雪藕，大有江乡虾菜之思。“西风斜日鲈鱼香”，不止“水村山郭酒旗风”也。每岁例以修秋禊为期，买酒者日不暇给，至中秋则尽偿酒债，“十叩柴扉九不开”矣。南横街圆通观大殿後垂花门外牡丹左右各一本，浓艳凝香迥非凡品。特其地近市，湫隘嚣尘，无过而问焉者。每岁暮，挟诸伶出丰宜门，入花局观宫中唐花牡丹、碧桃、玉兰、迎春之属，先春争放，美人名花，香光照英，归则各乞数种载去。陈迦陵、邵山人潜夫传述林山人古度言：“乾嘉时，戚南塘开府镇海上，诸文人依之者如鱼赴壑，每醉後樗蒲之会，积钱隐人。”余澹心《板桥杂记》则言：“诸名士会猎旧京，多集李十娘家，文酒之宴，费必百金，真可谓销金窝。”今京师冬月出南西门看花一行，亦中人十家产云。
　　三官庙中有花之寺，壬辰初入京，龚定庵招余会公车诸名士，宋于庭、包慎伯、魏默深、端木鹤田诸公十四五人於其中。余初不知其地所在，年伯御史中丞朱公闻之，笑谓徐少司空师曰：“此必君同年生所为。”既而戾止，则绮疏尽拓，湘帘四垂，花之寺绰楔在焉。前後皆铁梗海棠，境地清华，颇惬幽赏。余诘定庵：“虬户铣溪徐彦伯涩体，阿掌雅所不喜，君奈何亦堕此恶趣？”答曰：“此曾宾谷躗言也，罗两峰梦前身为花之寺僧，故宾谷先生为署此榜额。”後二年，余阅宋牧仲《筠廊偶笔》，则花之寺实有其地，在青州。开卷有益，信然。（培按王渔洋《分甘余话》沂水县有花之寺，不解其义，张杞园问之土人，云：“以寺门多花卉，而径路窈折如‘之’字形，故以为名”。周侍郎栎园诗：“月明萧寺梦花之。”其长子在浚有《花之词》一卷，与宋商邱所载地名不符。是一是二，恨不起宋王而共质之也。壬寅四月十五日铁痴记。）
　　後门外李广桥一带，明湖滉漾，大似江南水国。每过其地，辄令人起秋风莼鲈之思。有庆龙堂，水槛回廊，轩窗四敞，盛夏入其中，一望芰荷芦荻间，与凫鸥鹭上下浮沈，熏风媵凉，心清香妙，恍如置身海上三神山。明时金鳌玉蝀，深禁籞，诸臣得承恩直西苑赏花钓鱼者，诩为希世之荣。圣朝与民同乐，西海子许游人来往，紫宸美富，咸得瞻仰。庆龙堂近依禁城，水木明瑟，别有林泉野趣，亦必不可少此境界也。嘉庆间有小有天园，今无之矣。
　　“如意馆中花万树，一时都让郑樱桃。”今京城有樱桃斜街，惜无佳伶居之，负此雅名。高庆林有女，年及笄矣，许字韵香，既而悔之。将夺以畀春山。时杭州顾二西渔闻之，锐身以黄衫押衙自命，乃得复归林氏。惜韵香未娶而没也。
　　韩四季卿言：“有常州人，杨姓，善写真，凡诸伶之色艺擅名者必为写照，装为巨册，凡百六十馀人矣。其中以蕊仙为首，近日名下十得八九。杜诗所谓‘必得佳士亦写真’，可谓世之有心人。”余闻之喜跃不寐，将假得临摹，忽遽未能也。惜其中独无韵香小像，可云“第一缺憾事”。顾西渔家有韵香横看子，名流题咏已满，然神情殊不肖，姗姗来迟，是耶非耶？宋人诗：“意态由来画不成，当时枉杀毛延寿。”正此之谓矣。
　　韵香没後，匶权厝义园，既不能归，且未得葬。咏霓堂司阍者，河间人刘二，故韵香仆也。午夜无事，每与余言及韵香生时事，往往欷歔不能自己。丁酉秋中元节，余约小霞以一盂麦饭、一陌纸钱，同酹韵香。先一夕，余忽有河鱼之疾，竟负约不能从，为之悒怏累日。昔桥太尉谓曹公：“他日不以斗酒只鸡上冢者，车过三步，腹痛勿怪。”吾於韵香，能不拊心呼负负？
　　传经堂刘天桂，三法之师也。有弟曰刘老二，家政出内皆主之。韵香、小霞之师曰刘正祥，天桂子也。既没，其弟刘二主家事，有钱癖，其徒脱藉者，谿壑不易盈。正祥之妻心弗善也，然亦无如之何。正祥有女曰阿瑛，寡母珍惜如掌上珠，许字小霞。巳亥二月得阿霞书，言：“去岁自南中迎其父母来京，秋间阿瑛于归。”嘉耦曰妃，善时为婚，家室完好矣。为之一快。
　　传经堂弟子，余所及见凡三辈。辈三人，其名皆以“鸿”、“宝”二字为之枢纽。当日三法：法龄、法庆、法宝也。次则三鸿：鸿宝、鸿喜、鸿翠也。後则三宝：福宝、多宝、才宝也。韵香为广大教化主。即此亦其一端。
　　京师有“春台十子”之称：金凤曰书呆子，常桂曰软棚子，长春曰煤黑子，金龄曰黄带子，其六人，余忘之矣。纫香面目黧黑，有墨牡丹之诮。金龄则高视阔步，纵恣不羁。十子者或论其性情，或肖其容貌，或品其行事，象形惟肖，如见其人。韵香尝笑谓：“尚有乞杂子一人，何不厕其间？”闻者莫不大笑，或集为偶语云：“司狱情人，太仆仇人，朱状元夫人，煤炭捏成庄子妇；纫仙师弟，韵香兄弟，殷采芝徒弟。铜丝扭就国王头。”《蝴蝶梦劈棺》为煤黑子所演剧。黄带子演《西游记》女儿国王，其行步首自动摇，颤颤巍巍如也。故以为笑。
　　桐仙本名金凤，以其字不雅驯，且以严东楼家优同名为嫌，乃易之为今凤。或疑二字於文不类。余按：明嘉靖时冒伯麐所集秦淮四美人，有赵今燕，与马湘兰齐名。今桐仙有佳弟子曰秀兰，演《马湘兰画兰》剧，是亦佳话也。又春晖堂弟子小秀兰，既与小桐同名，字韫香。又嫌与鸿宝字韵香同音，乃更曰香吏，电白潘石樵所定也。金鱼池在昔盛时，几如唐之杏园、曲江池。今则已无酒肆，但有舍，人皆掩鼻而过之，能无今昔盛衰之感？惟市人鬻生鱼者寄畜池中耳。（京师最重白鳝，一头直数缗；潞河鲤鱼、泺河鲫鱼价亦不赀。何曾日食万钱犹嫌无下箸处，非虚语也。市中日过午即以白鳝及诸生鱼寄金鱼池，笱而畜之，早起复贮於盆盎，担入市。过酒家者必清晨先谕留之，乃得供晚餐，否则鱼已入池，不可复出，未免弹铗而叹矣。）入伎馆闲游者曰“打茶围”，赴诸伶家闲话者亦曰“打茶围”。有改“一去二三里”诗者曰：“一去二三里，堂名四五家。灯笼六七个，八九十碗茶。”伶人家备小纸灯数百，客有徒步来者，临去则各予一灯，囊火以行。中北城所属胡同，入夜一望荧荧如列星，皆是物也。余戊戍春灯谜有俗语一条，隐《四弦秋》曲子一句曰：“到相公下处空坐，不摆酒。”隐《茶别》出“这村夫不过是茶客。”谑也而虐矣！
　　有歌楼一字诀：曰瞧（叶音悄），翔而後集也；曰好（叶去声，谓叫好），兼所爱也；曰要，定于一也；曰叫，来何暮也（此有二义：一则恨相见晚，所谓一日三秋也；一则翩何来迟，所谓千呼万唤也）；曰闹，情所锺也；曰溺（音鸟去声，京师谓任性曰溺），怜生畏也（又即不是冤家不聚头之意）；曰戳（音慥），及於乱也；曰跳（得新弃旧名为跳槽），异思迁也；曰漂（去声，京师谓逋债弗偿曰漂，《竹枝词》所谓“一回漂惯两三回，包管从今叫不来”是也），难为继也。斯事始终八字尽之。事有相因，势有必至，此欲觉晨钟也。
　　有《茶园三字经》，凡十句，余但记其最後三句，皆殷仲堪所谓咄咄逼人者，曰：“舀茶来，有客例，先献茶。”此复重言以申明之者逐客令也。既醉翁之意不在；斯君子之交淡如。挹彼注兹，瓶之罄矣。鼹鼠饮河，已盈其腹。大如五石瓠，岂仅卢仝七碗仅为消渴解嘲？所谓“日旰君勤，大夫夙退”，侍坐者请出矣。曰“点灯笼”。郎近夜来，千金一刻。清风细雨杂沓来，土上出金火照台。不引看剑之杯，空烧检书之烛。骊驹在门，麻蒸见跋，束缊以请，王不留行。斯乃古文《大誓》所谓“前歌後舞，师乃搯矣”。曰“明儿会”。当归既赠，芍药将离，薄送我祁，瞥然而逝。翩若惊鸿，矫若游龙。宾不顾矣，是耶非耶？“黯然销魂者，惟别而已”。尔道是河中开府相公家，我道是南海水月观音院。“侯门一入深如海，从此萧郎是路人”矣。活画一语言无谓，面目可憎。无可奈何应酬情状。翻手为雲覆手雨，岂独阮嗣宗能为青白眼哉！“何所闻而来，何所见而去”。可为知进而不知退者戒。又入门一语曰：“那儿来”，已隐然“有适从何来？遽集於此”之意。
　　杭州吴氏撰《燕兰小谱》、天津张氏撰《秋坪新语》皆在乾隆庚戍辛亥间，备载魏长生、陈渼碧盛时事，张君则及见银儿之败。故其书载李载园令满城时周旋银儿事甚悉，曰：“君子以为难。”至所记银儿被盗事，则以告者过，不如是之甚也。老仆杨升年七十馀，随余赴戍，道中无事，茶前酒後辄呼说京城旧日琐事，以余所闻印证之，或合或不合。纪文达公出塞，往往从老校退卒谈论，采入笔记中。不特东坡好强问人说鬼，姑妄言之妄听之，作无可奈何消遣也。杨升言：“魏三年六十馀，复入京师理旧业，发鬑鬑有须矣。日携其十馀岁孙赴歌楼，众人属目。谓老成人尚有典型也。登场一出，声价十倍。夏月般表大嫂背娃子，下场即气绝。魏三为野狐教主，以《蒲萄架》《销金帐》二出。”杨升云云。我未之前闻也。
　　魏三有弟子二人，长曰金官，今人但知银官而已。金官白晳，银官微有雀麻。兄弟同买屋孙公园别宅而居。今相传直隶总督温公（承惠）宅即其地，非也。银官宅在後，孙公园当日呼亢家花园，闻其中有茔地在焉。园既归银官，复赂亢氏子孙使迁葬，大兴土木，穷极侈丽。不三月而祸作，门外筑马墙犹未竟也。先是有游僧坐关银官门外募千金施，靳弗与，未几遂及於难，僧亦不知所往。此与西门庆施五百金营梵刹事相类而相反。
　　梁家园在虎坊桥，或云“故真定相园也”。其南则下洼子在焉，是为先农坛。後梁园亭榭树石无存者，有僧营佛宇其中，曰寿佛寺，募诸善男子善女人日费八金为糜粥，以食饿者。五城惟冬春之际设饭厂，独寿佛寺粥厂无间寒暑。其西又有义学，大门春帖子曰：“为善最乐；读书便佳”。近年京城有东西悦生堂，皆寿佛寺倡之，可谓无量功德。相传众乐园在虎坊桥，究不知其地，必非梁家园也。
　　朱九胖子，太傅文正公从孙，畸人也。日遨游歌馆中，人见之，呼曰：“九哥，请坐。”即便就座。问以“今日某部在某园，某人演某剧”，言之累累如贯珠。一曲未终，翩然又去矣，大有晋人风度。唐太宗呼虞永兴为“行秘书”，九胖子可当其目。
　　京城拜客，用三寸红纸搨木刻姓名，而备载住宅街巷於纸背，以便阍人登记门簿，名曰“小片子”。惟翰林诸公谒前辈，概用白帖子，其馀师生衙门（内阁、国子监、都察院官），前後辈衙门（吏、礼二部，及科道官）俱用红纸大片子，以代全柬。老辈书札，必用副启，有名正具、名别具之别。外省拜客用单片，必注曰“附全”，盖单片止载姓名、里居，其称谓仍具全柬中也。今一切趋简易，副启久废不用，而片後亦删“附全”二字，循名责实，俭吾从众，亦无不可。《藤阴杂记》载曾於斜街庙地摊买得“客氏拜”三字名纸。毛西河《曼殊别志》书砖言：“寒冬晨起，呵冻书刺”，是康熙初年名纸，仍必亲笔书也。小片子用木刻印搨，不知始於何时。今友朋交际往来书帖款式，已不复用居中一行。惟乡间则虽平常通问，仍遵曩规，书中行下半截曰“某人拜”，无论馈遗候问皆然，此所谓“礼失而求诸野”矣。独京师诸伶人谒士大夫，或治酒馔邀乞过临，其柬必曰“门下某人拜”，其字书居中下半行，虽王正登门贺新岁亦然，但俱用小片子耳。士大夫自谒前辈外，门刺止用小片子。惟喜庆事以货财为礼者，速客用大片子，名曰“请分子”。伶人则请分子亦小片子也。（八旗职官拜谒，用单帖裁为三条，书衔名於下半行，曰职名。部院官坐班公会用职名，亦同此式。）
　　王渔洋《早朝口占》，嘲南海程周量云：“轿中端坐吃槟榔。”国初京城前三门为新修石路，不许行车，京朝官并坐轿。今惟一二三品大员乘轿。四品惟顺天府丞得乘三人轿，下此皆乘车矣。乾隆初年，尚以骡车为市侩代步，京官尚乘驴车，大约如六朝人贵犊车之意。今日内城间有佳驴车，外间驴车直是寒乞相，惟以骡车为通用。但官车用大鞍，市车用小鞍，以是为差别耳。嘉庆年，官车率用毡帷飞檐後档。道光年，大半从俭，坐布帷圆篷四六档车，而引马则多於往日，此亦一时风气也。闻昔年伶人出入皆轩车骏马，襜帷穴晶，引马前导，几与京官车骑无辨。今日此风已变，舆马虽华泽，不复敢用大鞍，且其傔仆皆跨辕，并无骑而从者矣。即部院经承书吏亦然。其小鞍车有顶马跟马者，惟提督府有翎顶番子头目耳。（都门《竹枝词》云：“止有貂裘不敢当，优伶一样好衣裳。诸君两件须除却，狐腿翻穿草上霜。”按诸伶虽服饰僭拟，小帽俱用红骽，独大帽仍用矮梁，外褂仍用元青，至行褂则大半石青矣。各衙门惟供事入署当直衣石青外套。此外凡部寺经承书吏、库丁，及番子头目概用元青外褂。至皂隶、禁卒则袍褂并穿青色。此亦饩羊仅存矣。伶人仆从外服俱用元青，又例不着靴，大道中车声粼粼，踖行而过，可一望而知之也。）诸五寿原述其尊甫怡亭先生言：“嘉庆间，严查亏帑，直隶一县令坐挪移，逮系诏狱，将论死。令，蜀人也，有蜀伶慨然曰：‘蜀人居京师者不少，何无一援手者？’乃锐身自任，出五百金为倡，沿门拓盋，旬日得万余金为偿官，令乃得脱。惜忘其名。”乾隆朝擅名者，魏三、陈银皆蜀人。今乐部皖人最多，吴人亚之，维扬又亚之，蜀人绝无知名者矣。
　　伶人早起，必大声习六字，先为合口呼三字，曰：咿（音伊）、哑（音亚）、呜（音婀）。後为开口呼三字，曰：嘻、哈、呵。软红《竹枝词》所谓“鸡鸭鹅“是也。
　　国书十二乌珠□□□□□□，对汉音“阿、额、伊、鄂、乌、谔”，至□□□□□□二句，则皆对汉音“傲、欧、优”。西域三十六字母，统于十二摄，以迦结始，以钩歌终。中国古音无六麻一韵，自婆罗门翻切之学流传内入，始有之。其字半从歌戈，半从虞模韵转入。然天地元音，实从“阿（麻韵）”字为始。试验小儿初生啼声，开口必先曰“哑哑”，此人声自然不可诬也。
　　国书出於蒙古，蒙古书出於华严梵夹。夫有所受之，非武断臆说。《汉书 儒林传》东方朔曰：“伊优亚者，词未定也。”然则西京已有此语。《乐府》“妃呼豨”“羊伊吾”之类，亦即此理。特自古在昔，未有笔之於书者，故无从传习耳。天文算法之最精者，中法皆不如西法。然地员出於曾子，九重见於楚词，而泰西人谓借根方为“东来法”。宋人《测图海镜》已有立天元一法，是中西合法，殊途同归也。等韵之学，梵语谓字母曰悉昙，迦佉至劣爇是也。谓切韵曰佉，罗冈康至貜荦是也。《玉篇》用二十四字母，多所兼。并至《正字通》乃欲尽改用音和，则於通广局狭之理，概乎其未之闻矣。智创巧述，范围不过，民可使由，不可使知。师师相传，委蛇行可从迹焉。圣人复起，因而重之，识大识小，亦何常归也？故曰“礼失而求诸野”，则韵理与天文算法二者，其尤彰彰也。
　　辽人制契丹大小字，金人初无文字，太祖命完颜希尹制女直字，依仿汉人楷字，用契丹字制度为之。熙宗别制女直小字，以希尹所制者为女直大字。
　　国朝天命六年三月，命巴克什达海加国书圈点。布在方策，至今遵守，余自恨未得读《钦定同文韵统》，不识五十二母，故於三合翻切之理，未得观其会通，思之心辄怦怦。
　　明人作《九宫谱》强为分析，如理棼丝。令人恨不起高氏子於九原，使抽刀断之。凌教授仲子（廷堪）曰：“此特燕乐商调之太蔟一韵耳，多立名目，徒自苦也。”丙申夏四月浴佛日，谒阮仪征师，乞假凌君《燕乐考原》六卷读之。师笑曰：“明日发榜矣，尚有此闲情逸致耶？”因言金元北曲未兴以前，唐宋人所填词，皆以合乐。曩抚浙日，检宋人词数十调，授尚衣，命伶官谱工尺歌之，不能谐婉悦听，且多不能作谱者。予於是为备陈古乐与今乐中间，尚隔燕乐一关，古雅乐以琴，燕乐以琵琶，今俗乐以三弦琴之幺弦，即琵琶之大弦。三弦又即琵琶四弦而去其第一弦。由古及今，弦递小，声亦递高，其间盖递隔二韵。如琵琶用工字调，三弦用上字调，斯无不合矣。毛西河不明此理，以唐宁王宫中玉笛谱工尺推雅乐，是以今乐强合古乐，无怪其扞格不通。唐宋人填词合乐，皆以合燕乐、叶琵琶。今歌师所习南北曲，叶以三弦，即求与金元人合。琵琶之北曲尚难强合，况上合燕乐，能不参差。此其故，固非梨园子弟所能明也。师大称赏，详具余《上师书》中。
　　常州陈少逸撰《品花宝鉴》，用小说演义体，凡六十回。此体自元人《水浒传》《西游记》始，继之以《三国志演义》，至今家弦户诵，盖以其通俗易晓，市井细人多乐之。又得金圣叹诸人为野狐教主，以之论禅说、论文法，张皇扬诩，耳食者几奉为金科玉律矣。《红楼梦石头记》出，尽脱窠臼，别辟蹊径，以小李将军金碧山水楼台树石人物之笔，描写闺房小儿女喁喁私语，绘影绘声，如见其人，如闻其语。《竹枝词》所云：“开谈不说红楼梦，纵读诗书也枉然。”记一时风气，非真有所不足於此书也。余自幼酷嗜《红楼梦》，寝馈以之。十六七岁时，每有所见，记於别纸，积日既久，遂得二千余签，拟汰而存之，更为补苴掇拾，葺成《红楼梦注》。凡朝章国典之外，一切鄙言琐事与是书关涉者，悉汇而记之。不贤者识其小者，似不无小补焉。其禅说文法，托诸空言，概在所屏，似与耳食者不同。今勿勿十馀年，未能脱稿，殊自惭也。嘉庆间，新出《镜花缘》一书，《韵鹤轩笔谈》亟称之，推许过当，余独窃不谓然。作者自命为博物君子，不惜獭祭填写，是何不径作类书，而必为小说耶？即如发榜谒师之日，百人群饮，行令纠酒，乃至累三四卷不能毕其一日之事，阅者昏昏欲睡矣，作者犹津津有味，何其不惮烦也！《红楼梦》叙述儿女子事，真天地间不可无一，不可有二之作。陈君乃师其意而变其体，为诸伶人写照，吾每谓“文人以择题为第一义”，正谓此也。正如《金瓶梅》极力摹绘市井小人，《红楼梦》反其意而师之，极力摹绘阀阅大家，如积薪然，後来居上矣。顾余有私见，欲献而商之者。《宝鉴》中所称士大夫，我辈为尊亲贤者讳，礼固宜之。至其中小人，如奚老土之类，夫也不良，歌以谇之，不忍斥言，亦忠厚之至。独至杜琴言等十伶官，亦别立名目，此大不必。若辈方幸得附骥尾而名益显，奈何忍使湮没弗彰乎？桐仙为余言杜琴言，即桐仙也，书中推为第一，未知信否。其十人者曰杜琴言、袁宝珠、苏蕙芳、陆素兰、金漱芳、林春喜、李玉林、王兰保、桂保、秦琪官十人者，皆不知所指，不能求其人以实之。素兰、春喜、玉林，虽有其人，皆与此书所述不称，必别有所谓也。余丁酉夏从严州友吴立臣（达）案头见之，迫欲借抄，未得其便。闻季卿言，“少逸馆内城一尚书郎家。”咫尺天涯，未能一握手为笑，殊恨无缘。暇日作尺一书，致少逸，述鄙见质之。方把笔而难作，书未及达也。立臣亦缘事论城旦，所谓《品花宝鉴》者不知落谁何人之手，或者如欧公文，有蛟龙妒且护之耶？（《宝鉴》是年仅成前三十回，及己酉少逸游广西归京，乃足成六十卷。余壬子乃见其刊本。戊辰九月，掌生记。）
　　吴中旧有集秀班，其中皆梨园父老，切究南北曲，字字精审。识者叹其声容之妙，以为魏良辅、梁伯龙之传未坠，不屑与後生子弟争朝华夕秀。而过集秀班之门者但觉夭桃郁李，斗妍竞艳，蒹葭倚玉，惟惭形秽矣。道光初，京师有仿此例者，合诸名辈为一部，曰集芳班，皆一时教师故老，大半四喜部中旧人，约“非南北曲不得登场般演”，庶几力返雅声，复追正始。先期遍张帖子告都人士，都人士亦莫不延颈翘首，争先听睹为快。登场之日，座上客常以千计，听者凝神摄虑，虽池中育育群鱼，寂然无敢哗者，盖有订约四五日不得与坐者矣。於时名誉声价，无过集芳班。不半载集芳班子弟散尽。张乐於洞庭，鸟高翔，鱼深藏；又曰“西子骇糜”，岂诳语哉！（《燕兰小谱》记有伶人自京师归，谋入集秀班，纳重贿，始收之论者。或谓有志之士，或谓是监生捐孔目，居然翰林老先生矣。集秀班名重一时，即此可见。闻常熟蒋听松言：吴中集秀班，道光年间亦已散去云。）
　　伶人所祀之神，《笠翁十种曲 比目鱼传奇》但称为二郎神，而不知其名。（《比目鱼》入班出宾白：“凡有一教就有一教的宗主，二郎神是我做戏的祖宗，就像儒家的孔夫子、释家的如来佛、道家的李老君。我们这位老师极是灵显，又极是操切，不像儒释道的教主都有涵养，不记人的小过。凡是同班里面有些暗昧不明之事，他就会觉察出纪来，大则降灾祸，小则生病生疮。你们都要紧记在心，切不可犯他的忌。”）文达公《滦阳消夏录》曰：“伶人祀唐明皇，以梨园子弟也。”余案：灌口二郎神为天帝贵戚。元人作《西游记》成，称二郎神灵异，非伶人所祀也。伶人所祀乃老郎神。（粤东省城梨园会馆，世俗呼为老郎庙）安次香曰：伶人所祀神乃後唐庄宗，非明皇也。次香盖闻之宋碧筠，然亦但以《新五代史》有《伶官传》，故臆度当然，实亦未有确据。余每入伶人家谛视其所祀老郎神像，皆高仅尺许，作白晳小儿状貌，黄袍被体，祀之最虔，其拈香必以丑脚，云：“昔庄宗与诸伶官串戏，自为丑脚，故至今丑脚最贵。”（今入班访诸伶者，如指名访丑脚，则诸伶奔走到侍；其但与生旦善者，诸伶不为礼也。令召伶人侑酒者，间呼丑脚入座凑趣，斯为行家。）每演剧必丑脚至，乃敢启箱，俟其调粉墨笔涂抹已，诸花面始次第傅面。（广州佛山镇琼花会馆，为伶人报赛之所，香火极盛，每岁祀神时，各班中共推生脚一人生平演剧未充厮役下贱者，捧神像出龛入彩亭。数十年来，惟武小生阿华一人捧神像，至今无以易之。阿华声容技击，并皆佳妙，在部中岁俸盖千余金云。）然老郎神为何人，卒无定论。余尝见伶人家堂有书“祖师九天翼宿星君神位”者，问之，不能言其故。小霞为余言：“闻诸父老，老郎神耿姓，名梦。昔诸童子从教师学歌舞，每见一小郎极秀慧，为诸郎导，固非同学中人也。每肄业时必至，或集诸郎，按名索之，则无其人。诸郎既与之习，乐与游，见之则智慧顿生，由是相惊以神，後乃肖像祀之。”说颇不经。然吴人晨起禁言梦，诸伶尤甚，不解其故。如小霞言，是禁言梦者，讳其神名也。此事载籍无可考。所传闻又多不尽可信。姑附记以俟博物君子。区心庐言：“梨园会馆有碑，载老郎神事甚悉，惜不记其文。”梨园会馆在广州城归德门内魁巷。（心庐此言在岳州，时戊戍中秋也，异日当寓书家弟蕴生，使就其地搨文，但恐秉笔者言之无文，未免令人有“枫落吴江”之慨耳。壬寅立夏日记。）
　　湘舟言曩在都时，观阳春班（後改盛春班，今无之矣）小伶演《铁冠图 费宫人刺虎》，正当饮刃时，摇头散发，假髻遽堕落，宫装结束上垂大发辫，令人绝倒。又见演《闯山》，幼伶登场，结束不严，趋走急遽，忽失去假足一只，倚五肩彳亍不能行。丑笑曰：“我固谓黄口小儿，勿令登场，今果然，我今日兼作乳母矣。”遂抱之入。余忆昔闻有演桓侯者，揭帘出，遽堕其须，同伴遽问：“来者为谁？”答曰：“我张公子也。”笑曰：“小子无用，可去唤乃父有须者来。”机警捷给，往往足以解颐。又有演《琵琶记》卖发者，方对镜，两缠臂金条脱，然呈露，忽闻人呼曰：“可先将金钏卖去。”此後观画《陶母剪发图》，指摘其误画金钏故事脱化来。天下往往有眼前事，思之不值一笑者，大都类此。黄教习子超尝谓：“日下习气，以雏莺乳燕，强使歌舞。充其弊之所极，不至於襁褓登场不止。”不料竟有此一段笑柄，述之与湘舟皆大笑。余又案陈银儿年十七，始自蜀来，从魏三儿学歌舞。魏则初入都时，年已二十七，若使生近今，当何以为情耶！
　　湘舟又言：“友人丁四，与米伶交最密，从之学度曲，声容毕肖。米伶知医，人称米先生。以正生擅一时名，刻意求精，家设等身大镜，日夕对影徘徊，自习容止。积劳成疾，往往呕血。丁日日周旋茶铛药碗间。（米伶般关帝不傅赤面，但略扑水粉，紥包巾出，居然凤目蚕眉，神威照人，对之者肃然起敬。今京师歌楼演剧，不敢复般关帝。固由凡有血气莫不尊亲，声灵赫濯，不敢亵侮。亦缘来伶之後难为继也。）一日歌馆指名索米，米病不能往，飞骑迫促再三，不获已，丁往代之登场。扬袍振袂，须眉意气，笑语动止，宛然米伶。客仓卒不能辨也。”余谓我辈伊抑无俚，逢场作戏，借此一写狂奴故态。昔乾隆间，黄仲则居京师，落落寡合，每有虞仲翔青蝇之感，权贵人莫能招致之。日惟从伶人乞食，时或竟于红氍毹上现种种身说法。粉墨淋漓，登场歌哭，谑浪笑傲，旁若无人。如杨升庵在滇南，醉後胡粉傅面，插花满头，门生诸妓舆以过市。唐六如与张梦晋大雪中游虎阜，效乞儿唱《莲花落》。才人失意，遂至踰闲荡检，此亦幸际圣朝，容其傲兀耳。道光初，有中书舍人於酒筵沈酣，登楼歌舞，为御史所纠落职。去年又有大理丞以往来伶人家，为廷尉刺得，劾论如律。其外吏获谴者：山东盐运同以狎优纵酒挂弹章。又开酌增常例时，有郡守入都纳粟擢观察使，以歌童沈醉不醒事几临不测，其季父郡丞竟论西戍，坊官亦缘此累罢官。同生盛世，而遭逢亦有幸不幸矣，可不慎欤！康熙朝，洪昉思、赵秋谷、潘稼堂、朱竹诸公以国忌日听歌，同罣吏议。所谓“可怜一曲《长生殿》，断送功名到白头”者是也。闻其事，实由一郡守入京朝觐，应酬不周，致图报复。盖中宿归装，蒲葵五万，亦能累人。戴光禄官给事中时，曾於刑科本库检得当日弹章，云凡十余人。详载《藤荫杂记》中。
　　打茶围者，京城谓之串门子。世有一种人，徒辄数十，黩以再三，又顾之他。惟日不足，虽征於色、发於声，摽诸大门之外，而有腼面目，恬不知耻。粤人直名之打水围，盖仆仆不惮烦，虽水亦将不给也。六篷船遇此辈来，不胜其嬲，则日积败叶，煎汁盈瓮，如牛溲然，来则酌以巨盎，直是《红楼梦》所讥饮驴之不如。冯贽《雲仙杂记》载：宣城伎史凤待客有等差，其最下者曰闭门羹，啜毕即令去，不与晤言，犹未至若斯之甚也。昔元魏人耻言饮茶，命之曰水厄。今之不自爱惜者，比之匪人。呼朋引类，动曰“打茶围”，若此者，真可谓之水厄。
　　余尝以盛夏赴广德楼听春台，热甚。葛蓬山、李蔼如、金雲卿、张吟航先在焉。赤日行天，四阿无纤雲，马喘如吴牛。适有酬应必不可已，强往投数剌，以故最後至，至则汗出如浆，烦闰不复可耐。凭阑下，瞰万人海中，殷殷阗阗，笑语所蒸，如釜中气腾腾上触。秋芙方於场头演卖胭支，媟狎无度，弥觉闷腻。遽解带搭阑干，尽弛暑服，袒裼摇扇，啖西瓜尽一枚。良久，乃得清凉。楼上下万目瞪视，识与不识，皆曰此狂生。明日都下盛传有肉袒入戏园者，爱我者以为言，且箴我谓：“名教中自有乐地也。”余笑曰：“虽非臝国，本是倮虫，何妨裸游。我非狂生，人贵适志耳。”（癸己春，余曾为张海门学博刻“我非狂生”小印。）
　　余系诏狱时，提牢主事胡小初，风流儒雅人也。戊戍元夕，放灯五日，同人为春灯谜之戏，钩心斗角，各极巧思。余以六角白纱灯画著色折枝花十余种，皆《看花记》中佳卉也，题之曰“梦痕花影”。所编廋词隐语，皆日下佳伶，“一人名如凡鸟”，今凤也；“齐眉”，双寿也；“董贤少年为大司马”，冠卿也；“蔡伯喈骨肉团圆”，琵琶庆也。皆佳。郑九主事筱岩所譔亦多佳谜，记其一条云，“都是小生的不是”，隐《四书》一句，曰则“平旦之气”，甚妙。
　　余量不胜三雅，而好从酒人游。“长安市上酒家眠”，淋漓酣嬉颠倒，习以为常。汪钝翁《说铃》载：“竹举鸿博，与高念祖偕入都，日暮泊舟，辄失朱所在。及高往求之，已阑入酒肆中，醉卧垆下矣。”狂态可想。余所见三庆部最多大户，琵琶庆如百战宿将，功成归第，奉祠、奉朝请，不复出，与余子相驰逐，所谓“二十四考中书令，万八千户冠军侯”，此太师尚父中书令、汾阳忠武王也。近日冠卿据首座，假如设酒一石，我与余子未必能尽一斗，冠卿乃不啻如陈王独占八斗。淮阴将兵，多多益善，固天授也。春波好整以暇，史称“曹公如不欲战”，信然。余目之为邴曼容。复生雨初，平居温温，独至对酒当歌，豪情郁勃，往往如颍考叔，拔郑伯之旗，蝥弧以先登。“褒公鄂公毛发动，英姿飒爽来酣战”。然不能如临淮旌旗，条侯壁垒也。春台部中人瑶卿，不欲以高阳酒徒自见，每如曳柴伪遁，而以逸待劳，屡称後劲。秋芙则意气凌雲，如蒙马以虎皮，如燧象，十荡十决，再接再厉。前歌後舞师乃搯，“会须一饮三百杯”矣。然淳于髡一斗亦醉，一石亦醉，但强颜为薛王解嘲耳。余每目之曰“虎痴”。不可有二，不可无一也。五人者性情意态种种不同，每於旗鼓相当时，从壁上观之，亦一乐也。又或轻骑小队，致师摩垒，投石超距，拔戟成队，自为偏师，亦一乐也。又或如妙手空空儿之於聂隐娘，一击不中，翩然遂逝，神龙在雲中，首尾鳞爪，偶然一露，亦一乐也。如松馆北小院，曲径通幽，乃真醉乡深处，余为署曰“酒痕花韵之居”。飞鸿踏雪，回首怅然。
　　戊戍，余论戍湖南，百花生日，荷戈就道。小霞既邀记中有传者十七人为余设饯，复集能画者九人，合画兰蕙帐额贻余，录别题曰《九畹滋兰图》，或作水墨，或作双钩，或作著色没骨体，各有意趣。九人者：吴今凤桐仙，陈凤翎鸾仙，扈连喜梅仙，刘素玉韫仙，陆翠香玉仙，张兰香纫仙，胡秀兰香吏，范秀兰小桐，俞雯小霞也。阿霞复赋二绝云：“迢迢湘水腻於脂，雲树苍茫系梦思。写出幽花空谷恨，赠君权当柳丝丝。”“可怜天与好才华，沦落偏遭失路嗟。大抵词人多历劫，生生谪伴贾长沙。”
　　镇平邱东丽，应戊戍春官试，携六如居士砚，云得之吴门市上。昔子畏以科场事放废，吾子遭际相同，故以赠别砚端石也。广二寸，修二寸，厚四分弱，背为椭圆，刻小篆“六如居士”四字，其旁行书六字：左曰“弘治三年”，右曰“子畏”，面刻八分书，铭于上方，不题名，但有小印曰“华白”，下方参差横列行书。云：“此砚得於涂林废井中。”砚侧镌‘赋山珍藏’四字，不知何许人也。先是劳谔士为余简料行李，见都无长物，语人曰：“是真康对山，止存大小鼓三百面矣。”友生爱我，动称前贤，未免儗非其伦，令人皇恐无地。然二公与吾家用修先後同朝，并皆沦落不偶。而升庵戍金齿时，黄夫人远在蜀中，仅传“其雨其雨，曰归曰归”之诗。虽诸伎纸裓乞书，固不能如王子霞为学士一圆春梦也。梁四声谷为其友索题《琵琶美人图》，余醉後援笔书二绝句云：“天涯沦落试回头，红袖青衫一样愁。莫为美人轻写照，有人怕听四弦秋。”“才人惭拟对山豪，内阁家兄不目逃。大小鼓存三百面，琵琶肯谱轮袍。”内子瑶华女士，亦赋一诗题其後云：“丰貂玉佩俨神仙，阿子居然我见怜。尚有知音司马在，春明门外莫凄然。”
　　吴太初司马撰《燕兰小谱》，颇以谱中所载无杭州人为憾。後乃得张柯亭一人，其行事亦有足多者。随园采其诗，并载其事入《诗话》，盖“钱唐苏小是乡亲”，“维桑与梓”，未免有情。钱武肃王之归杭州也，夙昔钓游之地，山石树木，尽被锦衣。观过知仁，忠厚之至，君子有取焉。幼时闻故老有言魏三儿，故吾嘉应所属之长乐人徙居四川者。魏於长乐为大族，徙蜀者固多，然此事文献无征，所谓未经平子，未敢信也。乙未春，岳州通守黄石泉之仆赤五为余言：“吾州有贾於姑苏者，罗姓，有子二人，皆入京隶乐部。”余闻之心怦怦动，谋所以拔出之，乃三四年中踪迹杳然。（管子言：“五方之民，山川风气，囿於其地，不相为谋。”西河检讨罗三行，於昆山调水磨腔源流节度，言之颇详。其曰：“松常舌钝浙齿顽。”盖当时耳目所验，实有其事，必非臆说也。京师诸伶盛衰消长各有其时，有莫为莫致者。）
　　戊戍夏，余到岳阳，小住八十日，得识徐三穉青（庶咸），佳士也。诗文字画，并皆佳妙，复工度曲，与余交莫逆。一日，得长沙彭实庵书示余，读之，云：“瓣香负气去长沙。”适常德有连元者随之行。余亟询瓣香何如人，曰是名猗兰，长沙普庆部佳伶也，有侠气，其举止不似此中人，实庵之眷眷瓣香，犹子之眷眷小霞也。余亟属稚青致实庵，幸具瓣香行事告我，将为立传附之入《看花记》。稚青则曰：“诺。”未几，实庵书来，道瓣香事甚悉，且曰：“瓣香之得齿於南州高士，幸也。”然实庵闻掌生如此至性，如此邅，窃自危也。失意人惯作得意事，岂独杨君哉？实庵将以此一段背面因缘，缄致瓣香，使其地北天南，必当力图一面，以酬知己。盖瓣香胸次落落，视河间姹女工数钱者，蔑如也，故无私蓄。其部中人有殁不能具含敛者，同人遍呼将伯，莫之应。时秋风渐厉，将授衣矣，瓣香仅一絮袍赀，尽举畀之，乃得沐椁藏狸首，此亦不可及之一端。其去长沙也，有长鬛者迫之，色举翔集，岂鹑鶠所能知哉！若连元者，又幸而附骥尾而致青雲者矣。秋九月朔，余过长沙，得识实庵，即以曩所为与阿霞交者书扇诒之。於时独无一语，探瓣香行止者，盖余自分此行必经武陵，当得一面也。比月半，泊常德檥舟，即步行五六里访之，始得元秀班居处，则方演剧，复趋赴歌楼。召问其掌班，则中秋後已复归长沙矣。计余晤实庵时，猗兰当已归长沙。设尔时一语相问，何难一见？乃中心写之者，卒交臂失之，三生石上无一笑缘。随园老人生平最信我佛因缘之说，能不谓然耶？其冬，实庵备以此事告瓣香，书来，颇代致拳拳，兼缄封瓣香所画水墨折枝梅花一幅寄余，又题一绝句云云。（瓣香姓曾，名超，昔在洪江，桐城朱啸厓在摄会同令朱抱荷幕中颇眷之，後乃随星桥来长沙，其画梅所教也。谭铁痴言：“普庆部寓所与铁痴家为邻，朝夕过从，知其行事甚悉。”瓣香学南北曲最多，长沙诸郎中殆无其耦，吐属尤风雅，铁痴尝谓之曰：“子名猗兰，何独取瓣香为字？”笑曰：“此吾家物也。”典雅潇洒颇似京师桐仙，而行义过之。）余撰《长安看花记》，所记皆辇下诸伶，猗兰远在湖南，例不得羼入，因忆纪文达公《滦阳消夏录》作书在居盛京日，而所载有归京师後事，自序明其例曰：“陆放翁诗，洋洋洒洒，平生万篇，不尽作於剑南，而总题之曰《剑南集》，兹录盖用其例也。”余因窃比斯例，收猗兰入《琐簿》中，暇日因并天津、保定诸伶，及八年前家居时所闻见粤中佳伶，咸为补传附载记中。其例实自瓣香始也。（壬寅三月二十四日）
  </div>
  <div class="pagination">
   <a href="京尘杂录.html">
    上一页
   </a>
   <a href="京尘杂录.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
