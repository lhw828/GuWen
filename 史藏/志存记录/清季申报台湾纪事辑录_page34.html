<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 34 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 34 页/共 118 页</h1>
    <div class="content">　　译勘东洋复书 

　　今日续录中、东之照会两纸，其内所最要者，总理衙门初次之书也。计内所陈述东使琐意西马仅委赞相官一人与总理衙门说及台湾生番一事，赞相官当时不过说欲发使示戒而已，并无构兵之谋也。而东洋之覆书，已认定前议大抵如是。然东人既明认为如是，则尚何藉辞之有！而查东人之行事所以又大不合者，以接总理衙门英五月十一日之书既延宕时日；及至答书，又诿诸新遣之柳原公使陈说各情，而柳原复多日逗留上海，是人人所共知也。 

　　八月初二日（公历九月十二日——即礼拜六） 

　　天津来信论日本事 

　　据天津前日邮来信云：哦古坡钦使尚议逗遛数日于彼，是以两国到底如何筹定，似仍须七、八日以知焉。据京都官场所传，则议条经已酌定；其大概，阅东洋西东各报，而东人似亦愿请和。揆之上海所传，我国家曾经下檄，不可复支银以办买兵器，筹防各口。于是旁观之人而论其事可谐者，似必矣。愚意，亦以为有八、九分可了局。然哦古坡未抵京，而此事断断不可视为预定矣。何也？概由一面而观之，理虽有排解之法；然自一面而观之，则又有可疑而不可解者。我国居心不欲战，东人肯撤兵，其它则皆愿置不问，此意人人所皆知；况东人格外设法侦探我中国各情乎？虽然，东人既达此情，乃于京都寄到事有可解之信后，何为又发兵士一千六百人至台湾乎？又何为颁檄国内加兵额至十万之数乎？再何以近日发员分往镇江、九江、汉口以侦探虚实乎？余初即信有八、九分可谐之势，然三事咸在；和音传闻之后，故不可视事为全妥，其大概已可知矣。 

　　八月初四日（公历九月十四日——即礼拜一） 

　　东洋事未谐和 

　　顷承西友相告曰：京都适来一书，谓中国与东洋议事不谐，未能宴然罢兵；恐将来必至于交战矣。闻此信息，实令人惊异。然与本馆前日所论者观之，亦非意外之事也。俟明日备得详细，再行录呈。 

　　哦古坡钦差上京 

　　顷得天津消息，知哦古坡钦差偕美人李珍大及东洋水师提督意多暨各随员，咸于华七月二十六日离津如京。且曰：钦差未尝与李伯相通往来之礼、申答问之情云。夫李伯相为总理外务大臣，向来各国钦差入京，未有不便道诣拜，先备礼文者；而东洋钦使居然过门不入，若不知有李伯相之在津者，亦足见该钦使骄傲之一斑也。抑又闻之：其初，柳原公使过津人谒，则李伯相仅委微员答拜以示轻焉；今故特不诣拜乎！然此，亦柳原之以傲言自取也。东洋如果诚心结和，其将以哦古坡之行事为合礼否乎？ 

　　中国载兵船复往台湾 

　　前自台湾所回中国载兵船，且复驶赴镇江左右；经于昨（初二）日驶经吴淞口出海。传者曰：复带有兵士二千五百人云。 

　　通闻馆论中东两国之今势 

　　近日中国经大准备兵事，除今日发往台湾二千五百兵，又据汉口顷到沪友人所传焦山群集本地炮船多只皆置有良械，为能得其最精者。镇江之一百六十里已广筑营垒及堡栅等事，皆峙立江边。在吴淞口，又见工人鸠集颇众，垒埂渐起焉。总之，扬子江及附近海滨南北皆已见其准防矣。然则东洋侵犯之危，亦似可有备无患矣。又新传曰：中国经许东洋不愿与闻台湾之事，其欲创惩生番，亦实与中国无损于和局意，反有相助锄灭凶暴之行。盖东洋既为中国出力，故中国亦可赔其兵费；是则东洋两公使柳原及哦古坡已志得意满，而可以不辱君命矣。夫两国相示以和意，东洋将撤归其兵，中国又具保番人无复犯事云云。以中国近颁檄不复置买兵器，则为此传闻之实征。且又传曰：法人气克与前自福建来上海办买兵器之官蒋太守等，于礼拜日早各搭附「海龙」火船欲回福建；而其所以回闽者，传闻非欲准备防务，而欲遵办中朝与东洋所议各端也。 

　　此通闻馆于礼拜六述事如此，其内亦有令人动疑者。然究竟本馆所得京都议事不谐、恐将决战之消息，系在通闻馆出报之后而得者也。 

　　八月初五日（公历九月十五日——即礼拜二） 

　　译「字林」天津友人来函 

　　东使哦古坡，于七月二十六日偕提督意多及美国人李珍大暨扈从诸员乘小船十六只出津如京矣。其船上高插东洋旗帜，成列以行；临经湾泊诸船处穿过浮桥之际，而来观聚谈各人颇众，几无隙地可容。查该钦使在津停驻计共六日，忆自于一千八百六十年间英、法两国军师踞留天津以来，阖省官员俱无有如此六日内之皇遽者也。或曾论曰：钦使历日不动驾，必因欲与李伯相先议大局；是故人尽盼望，以冀两边通启问、互来往，俾得探悉议局之大概。无如众望虽殷，而竟未闻有一次之讯问；是诚非意计之所料矣。按此事也，为外国钦使初次经津而不与李伯相接礼者，如仅为一、二日小住，则尚不为异；乃兹阅六日之久，且与李伯相衙门相距甚近，而顾一次不往拜、一书不赍投，即于平日交接礼仪，毋乃有所大缺欤！至于钦使至京，其如何商局？或出于战、或终于和，以此事尚秘密，无所得以预知也。 

　　详述中东情势 

　　昨「字林报」论及中、东两国之事曰：顷得京都消息，云中国与东洋相议有变，其战虑或大于前日也。按此闻也，与先所传之信息不符。然今日传告者，犹信而告人曰：「字林」此传，于本报昨日所登一也。顾中、东如何失议，概尚未得其详；大抵即有一时之小失，俟哦古坡至京，当可排解。夫东人之欲结和，观于东洋各报则固信有其事；至我国之不愿战，亦人所共知。惟因东人志在夺利，且居心甚傲；彼傲而有失议致战者，其危即在此矣。 

　　中国整饬边防 

　　近日相传我国家巳颁檄令：凡任海疆防守各员，不必复支巨款办器械、兴炮台诸举云云。或有谓其太遽者，或有疑其不实者。然此传闻，已有数端可证。盖既议买兵器、商办他举，订约几妥；而一旦遽尔辞绝，卒不果行：亦足见所传之非妄矣。然此事与近得之新闻，殊不符合。盖扬子江一带及宁波、上海各海口，皆有加意奋兴整顿军制、修饬防务之信。昨译通闻馆传述汉口来友之言，知镇江一带至吴淞口皆行准备。又闻南京之东二十里，亦经筑垒置炮、屯札营寨。又闻华初一、初二两日自宁波续发兵士一千人，分防镇海、舟山等处；且在宁波，拟定共新募兵勇五千人。镇海除现在修理旧堡台，又在河口对岸新筑一座，以为犄角。其余乍浦以及南翔一带，又皆有拨兵防海之信。观于此，则我国并无弛防之意。其檄令不必复办兵器者，抑或以已买之精械已足敷于派拨欤！抑或仅为福建总督檄令先委来沪采办之蒋观察芗生不必复办乎？则皆未可知也。总之，和、战未决之时，断无自弛边防之理也。 

　　湘军续赴镇海 

　　旧在宁郡驻防之湘军，已于七月三十日全队移营，拔赴镇海矣。此队貔貅之士，夙称精锐；旗帜、军械，皆亦整齐。闻南乡之近海■〈氵义〉各隘，亦均驻有精兵，防堵极严。当事诸宪勤政卫民，苍生幸甚！ 

　　宁郡民情 

　　宁波来书谓：该处民情，皆以台湾大局未定，各海口咸调兵设防、纷纷布置，正不知将来变何局面？以致讹言蜂起，一日数惊。甚有挈家口、迁辎重，避入山谷中者。夫市上有虎之谈，曾参杀人之说，不必实有是事也。一人叫呼，众人哗噪于后，遂以为市中真有虎矣；一人首倡，众人喧传于外，遂以为曾参真杀人矣。又况乡民不知时势、不识兵机，凡拥资立业及奔走衣食者，但知安危之局为身家性命之所系耳，安得不视为杞忧者！半月以来，但见调兵募勇，如是其络绎而旁午也；筑炮台、运火器，又如是其周备而琐碎也。耳未闻台地之消息、目未见朝中之论议，因而猜详百出、拟度万端，村老乡农、妇人孺子胸无成竹者，辄复互相恐吓；鹦鹉能言，即确有见识者亦为其所摇惑矣。余每谕之曰：台事有庙算主持、大宪掌握，各海口之防堵，当事之责也。盖以台湾交兵，则我兵有必胜之道：特恐东人之乘间分窜各口，故不得不加意设防。运筹者理宜如是；君等何轻信谣传之甚也！则人皆不顾而去。第思此种谣传，必当禁止；莫妙于上宪刊发简明告示，将何以必须设防之故，大书特书，使皆家喻户晓，庶民情可以安堵而免惊惶矣。孔子曰：「民可使由之，不可使知之」；此岂不可使知者耶！顾听其为民之讹言，而莫知为计耶！ 

　　宁波西友来书 

　　一西友自宁波致书于西报曰：该埠西人听有各处风闻，则心内未免怀虑；宜西官即行派发兵船一只，以为保护计。然据彼西人之信，则官宪除宁波聚集兵士不下七、八千人外，城外较远之处又有一万至一万五千人分屯焉。又曰：舟山居民皆惧东人来扰，故定海郊外之人多移居城内云。 

　　八月初六日（公历九月十六日——即礼拜三） 

　　东人窥探京师路程 

　　前哦古坡钦使至津，其扈从各员颇多据述几无馆舍以居焉；旋经随从之员，已多附西船由上海而回东洋矣。兹有西人告曰：闻该各员自天津乘船出口时，颇留意于考究各堡台及一切形势等事，并皆详注、细绘于册内。及至来沪后，亦曾亲遇有五人在洋货店及洋行内购买西人所著之大沽滨海处及大沽河、北塘河以凡自海口往京都各处之地图也。此事既有所闻，应合即呈上鉴。查东钦使所带之各从员，多于既察勘情形后，使发回东国；顾不发之于自所停泊燕台之铁甲船，而必发之自沪回东，其事本属可疑。又揆之华官近在津门、京都之间已拘到不执路照之两东人，则更有东人侦探之疑矣。虽然，大沽为畿辅藩篱，殊有金汤之固，所谓天设之险也；况师武臣力上下一心，而又何虑乎！ 

　　详究中东失议之由 

　　本馆于昨日询究中国与东洋失议传闻之由，据称系天津西商与官宪有来往者所致于通闻报馆者也。据云：驻京柳原公使词多傲慢，恭亲王以故与之负气而绝议。且云长崎西商与东官有来往者，亦传寄电音曰：中、东两国之构战，恐难免矣。至于上海「正凤日报」所云「恭亲王与东钦使哦古坡业已妥商局面」者，此事大抵由于不察，而惟得之风闻已耳。盖哦古坡于前寄信时，尚未抵京；近得津、沽最新之信息，则哦古坡不过甫自津门动身，由水道抵通州以入京都也。则设使总理衙门与东洋筹议，犹必与柳原相商焉明矣。夫中国所深愿者，不欲兵连祸结；而又所望者，不欲堂堂大国，一旦见欺于弱小之东洋。苟两事得以兼全，始可通国之人起而交庆矣。 

　　调兵赴吴淞防堵 

　　昨早九点钟，有凤凰山洋枪队五百名经过沪北，惟见军容肃穆、士气奋兴，兼之器械精良，几有如虎如貔之概。其领队官为曹君，爵秩、里居则尚未悉闻——皆调赴吴淞一带防堵。足见捍御有资于防务，已次第而举行矣。 

　　东人贫困 

　　香港西报论及东洋曰：现在该国已土瘠民贫，穷迫之至，帑藏皆已支绌；除从前所告贷于泰西外，近又拟与乞贷以资每日之兵饷，计向丽如银行已借用洋银六十万圆，故银行现不肯复借给矣。东人既告贷无门，而度支又形日竭，实无以资供屯驻台湾之师；卒之向怡和洋行借用二十万银，而以朝廷之贡米为质也。顾此报所述之事，或亦不尽可凭。使东人果如是其穷迫也，何犹敢虚张声势于京都乎！夫三军所恃，首在饷糈；此事理之必然也。岂东人而独未计及欤？ 

　　八月初七日（公历九月十七日——即礼拜四） 

　　录述东国近日情形 

　　昨有华友得东洋华商来函云：据述东国朝廷，近已分饬各官遍谕华人之客于日本者；以为中、东两国现虽有台湾交涉事，然与商客之往来实无干涉，各华商毋得擅自惊恐，仍宜照常居积贸易。是故华商闻有是谕，虽各有戒心，而懋迁有无尚如平日，不至歇手。又云：东国近来时势实外强中干，故帑藏、饷糈时形竭蹶；惟图专向西国告贷银两，以资需用。至于上下臣民，其心中亦非竟愿与中国交战，第欲中国赔其兵饷；所谓「惟利是视」者是也。华友之所述如是。按东国家准华商仍照常交易，是诚依万国…… 

　　八月初八日（公历九月十八日——即礼拜五） 

　　津沽消息 

　　天津友人致书于「字林日报」曰：今年幸无水患，夏收已称丰足；逾十日当登，黍亦可望收成也。加之各处尽称平安，甚为可幸。然天津诸人，仍以台湾事为论；或有目见哦古坡所带之扈从，谓以东洋之人较之，中国则取胜何难乎！或又有指东洋铁甲船两只，而因觉为棘手也。 

　　八月初九日（公历九月十九日——即礼拜六） 

　　赁船装兵赴台 

　　有友自闽省来，为言日人之在台湾势虽张甚，然察其兵勇之实数，要亦不过四、五千人耳。且窥其意向之间，亦非必欲与中国战者。惟近闻长崎等处又续增兵万人，拟将前赴台境。是故蒋芗生太守与吴君少尉现已奉宪谕来沪，拟雇招商局轮船驶赴扬州装载李军门所带之豫军二千五百名前往厦门驻札；并闻李军门亦将同到厦门察看屯营形势，如是处无险可守，或改驻泉州亦未可知。惟招商局船虽经蒋太守面与商酌，而尚未雇定云。 

　　洋枪队续赴吴淞 

　　昨早七点钟时，沪城西门外蔡军门所率之洋枪队，已拔营前赴吴淞防堵；计所抽之队伍，约八成云。其余二成，或日后尽赴吴淞、抑仍在沪西老营驻守，则尚未定。忆日前从凤凰山调去者约五百名，由南翔调去者亦有五、六百人；今复得此一队，则吴淞防兵已有数千人矣。夫一夫当关，万夫莫开；而况兹所调遣者，皆我国之劲旅乎！ 

　　法兵船抵宁 

　　昨早有法兰西大兵船一艘驶入宁波海口，盖为保护西商以安民心也。船名「礼盛而来奇」，上有大炮一尊，长约二丈余，闻可装药四百余磅——法兵士约有三百余名；据称将在定海等处巡防也。夫宁郡民心，近以台湾事，深为惶恐。故西人特调此兵舶前来，以卫租界；可见西官之客于中国者，固无时无刻而不以保民为念也。然则，我国于防务，顾转可缓图乎！ 

</div>
    <div class="pagination">
<a href="清季申报台湾纪事辑录_page33.html">上一页</a><span>...</span><a href="清季申报台湾纪事辑录_page29.html">29</a><a href="清季申报台湾纪事辑录_page30.html">30</a><a href="清季申报台湾纪事辑录_page31.html">31</a><a href="清季申报台湾纪事辑录_page32.html">32</a><a href="清季申报台湾纪事辑录_page33.html">33</a><span class="current-page">34</span><a href="清季申报台湾纪事辑录_page35.html">35</a><a href="清季申报台湾纪事辑录_page36.html">36</a><a href="清季申报台湾纪事辑录_page37.html">37</a><a href="清季申报台湾纪事辑录_page38.html">38</a><a href="清季申报台湾纪事辑录_page39.html">39</a><span>...</span><a href="清季申报台湾纪事辑录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
