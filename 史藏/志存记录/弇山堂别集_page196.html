<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 196 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 196 页/共 267 页</h1>
    <div class="content">　　
　　一每府州县借支官银募夫一万余名以应扈从官员之用
　　
　　一每处用车四百余辆俱以官银顾募
　　
　　一自京师至涿州人夫车辆取兵部协济银顾募马匹暂借团营骑操马四千五百匹应用
　　
　　一各省预安二司三员一理人夫一理军马一理廪给怠缓悞事者听科道叅劾报可
　　
　　礼部上南狩注前期五日上亲奏告皇天于玄极寳殿毕同日告闻皇祖太庙皇考睿宗庙钦命大臣一十八员分告北郊徳祖懿祖熈祖仁祖成祖列圣羣庙太社稷帝社稷朝日夕月天地神祇行事俱用祭服太常寺备办合用脯醢酒果制帛翰林院撰各项告祭文軷祭于承天门遣官祭旗纛之神俱用牲醴制帛三献如常仪至期驾发由正阳中门出后妃辇轿后随出宣武门锦衣卫恭设钦制武陈驾备辇舆仪仗等项扈行仍选用官员将军校尉力士人役数目该卫奏请定夺简命武职重臣二员留守京师兵部尚书一员叅赞机务简命文职大臣二员一总督整饬宣大等处军务一提督蓟州山海闗等处地方边备各请勅行兵部奏请皇城四门京城九门大明门外合用守门文武大臣各一员坐营官侯伯二员守门官军用科道点阅扈驾官军兵部于团营拣选六千余名给兑马匹令听征总兵叅将各二员统领扈从仍听左右副将军节制兵部移文沿途抚按各官听拨屯驻及扈驾车马户部定拟扈从官军各项人役行粮奏请闗给仍请勅命户部侍郎一员率属官六员带领太仓银三十万两先期前去沿途整理粮料圣驾所经由处凡桥梁道路行宫席殿工部行文原奉敕郎中同内官监钦遵督理礼部行南北直隶浙江等十三布政司有紧重要事俱达行在所奏闻其余事务俱达在京通政司每月差人赴行在类奏其各该衙门事有疑碍者各差人赴行在具奏取旨施行各处拜进表笺文除岁例等项赴在京礼部照常数收差人赴行在具奏其特贺大礼不系常典者原差人恭诣行在投进光禄寺随路备御膳酒饭供具扈从官勲臣一员驸马都尉一员辅臣一员五府堂官各一员吏部刑部各堂官一员户部礼部工部堂官二员吏部户部刑部每司各官一员礼部兵部每四司官十员都察院堂官二员大理寺官五员首领官二员属官十员光禄寺堂官二员署官四员太仆寺堂官一员首领官一员鸿胪寺堂官俱从司宾司仪各一员鸣赞四员序班十六员通事四员翰林院讲读修撰等官三员内阁制勅二房官共二十员译字官生四人尚寳司官四员六科给事中十二员中书舍人一员行人司行人五员太医院堂官五员御医吏目八员圣济殿医士选带三分之一吏二人钦天监堂官一员博士等官八员天文生阴阳生共十人吏一人教坊司奉銮韶舞司乐八员俳色长乐工二百人扈从文武内外官及各项役合用夫马车辆廪给口粮各项应付事宜兵部定拟奏请转行在外有司一体应付其扈从官员于尚寳司给领文武字面牙牌内府印绶监给领闗防印信在途供事以便应用朝叅用吉服经过处所真定望祭北岳恒山荥泽祭河神南阳遣官祭武当山之神沿途古帝王圣贤忠臣烈士祠墓礼部查访预期奏闻遣官致祭岳渎太牢次用少牢又次脯醢酒果各处抚按并三司官俱于所属境上候驾先赴鸿胪寺报名驾至行殿各具吉服朝见府卫州县官吏生员耆老人等俱于三十里外候迎道傍跪叩头驾过退驾至行殿鸿胪寺引见行五拜三叩头礼每日早晚从官朝奏事如常仪鸿胪寺引地方及公差有事官员师生耆老人等朝见者如前仪路近王府封疆者则王具朝服率宗室预出城候驾过跪迎道傍叩头驾过兴驾至行殿王朝见行五拜三叩头礼礼毕上赐宴劳光禄寺给之驾至豊驿太常寺奏致斋三日钦定三月初七日驾入承天府于旧邸承运殿陛上行拜天礼前期该寺陈设脯醢酒果香帛驾至内赞奏就位如告祭仪礼毕上御殿从驾百官偕地方镇巡司府州卫大小官员具吉服先行四拜礼鸿胪寺官具班首官名致词毕复行四拜礼合境耆老生员人等随班行礼毕驾还宫十九日叅谒显陵太常寺陈设牲犊制帛质明上具祭服太常寺官导引由陵左门入殿左门内赞奏就位奏上香奏四拜行初献礼请祝行亚献礼奏四拜焚祝帛礼毕从驾百官及抚按司府等官俱祭服陪拜是日祭纯徳山之神太常寺备牲犊制帛如告仪百官俱陪拜疏上诏俱如拟寻复面谕尚书嵩发京更二月十六日寅时前所上诸仪有当増定更正者嵩退乃疏言驾至承天一应礼仪俟至彼另具谨先遵谕发京沿途诸仪増正具闻十一日辰时上亲奏告皇天于玄极寳殿毕同日告闻皇祖太庙皇考睿宗庙遣大臣十八员分告北郊徳祖懿祖熈祖仁祖成祖列圣羣庙太社稷帝社稷朝日夕月天地神祇行事俱用祭服太常寺备办合用脯醢酒果制帛翰林院撰各项祭文軷祭于承天门遣官祭旗纛之神俱用牲醴制帛三献如常仪驾发由正阳中门出后妃辇轿后随锦衣卫恭设钦制武陈驾备辇舆仪仗等项扈行本卫拣选精壮旗校八千人内以六千人专管抬捧上坐舆辇以二千人专管摆执驾仪及一应工直巡绰传宣等用选委千百户一百二十员分头管理各分拨班次更畨接替仍行太仆寺调取寄养马三千匹兑给各旗校令其更迭骑坐以纾困乏锦衣卫前驱使率领本卫千百户等官先期前去肃清道路简命武职重臣二员留守北京兵部尚书一员叅赞机务各请勅行事简命文职大臣一员总理整饬宣大等处军务提督蓟州山海闗等处地方边备各请勅行事钦命文职重臣一员往辽东蓟州宣大雁门固原等九边阅视边备户部赍银若干随带前去劳赏官军请勅行事兵部奏请皇城四门京城九门大明门外两边各用守门文武大臣各一员坐营官侯伯二员増设守门官军用科道官点阅京城内外巡捕官军除旧有外合行团营再选有马官军三千员名分为两班酌派五城地方与同旧有官军巡逻仍选委坐营官及各提督把总等官昼夜巡捕安定门各土城外及郑材坝大黄庄居庸闗白羊口六处地方该营拣选有马官军每处一千员名分为两班轮流下营防守安定徳胜门土城外各用东西官厅听征总兵官一员其余各用叅将一员统领下营紫荆倒马二闗保定抚镇官拣选精鋭有马官军每闗一千员名分为两班每月一换轮流下营守把各委坐营官一员统领一员扈驾官军兵部于团营东西官厅御马监勇士内拣六千员名给兑马匹执武陈驾仪一千人总兵官一员领之驾前后各二千人叅将二员领之驾左右各五百人翼驾行左右副将军领之兵部行文沿途抚按官调拨屯驻及扈驾军马户部定拟扈从官军各项人役行粮奏请闗给请勅命户部侍郎一员率属官六员带领太仓银三十万余两先期前去沿途整理粮草料沿途修理桥道及搭盖行宫席殿工部行文原奉勅郎中同内官监钦遵督理礼部行南北直隶浙江等十三布政司凡有紧要重事俱达行在所奏闻其余事务俱达在京通政司照常封进各该衙门启请皇太子令旨行其事有疑碍者各差人赴行在具奏取旨各处拜进表笺文除岁例等项赴在京礼部照常数收启请司礼监官捧进其特贺大礼不系常典者原差人恭诣行在投进光禄寺随路预备御膳酒饭供具扈从官五府堂上官各一员首领官五员吏五人吏部堂上官一员文选等四司官四员办事官六员吏六人户部堂上官二员浙江等十三司官十三员办事官二员吏十三人礼部堂上官二员仪制等四司官六员铸印局官一员办事官六员儒士三人吏十二人铸印局匠四人兵部堂上官一员武选等四司官六员办事官一员吏六人刑部堂上官一员浙江等十三司官十三员办事官一员吏十三人工部堂上官二员营缮等四司官十员办事官二员吏十人都察院堂上官三员浙江等十三道监察御史二十六员办事官四员吏十三人通政司堂上官二员首领官一员办事官二员吏二人大理寺堂上官一员左右寺官二员办事官二员吏二人太常寺堂上官六员首领官二员属官十员吏二人执事人役四十名厨役三十人光禄寺堂上官一员四署官四员吏四人厨役二百人太仆寺堂上官一员首领官一员吏一人鸿胪寺堂上官俱从司宾司仪各一员鸣赞四员序班十六员通事四员翰林院讲读修撰等官三员内阁制勅诰勅二房官共二十员译字官生四人吏十人尚寳司官四员吏一人六科给事中十二员吏六人中书舍人一员吏一人行人司行人十员吏三人太医院堂上官五员御医吏目八员圣济殿医士选带三分之一吏二人钦天监堂上官一员博士等官八员天文阴阳生共十人吏一人教坊司奉銮韶舞司乐八员俳色长乐工二百人扈从文武内外官各项人役合用夫马驴骡车辆廪给粮各项应付事宜兵部定拟奏请转行在外有司一体应付扈从文武衙门官员先年内府印绶监收贮行在衙门印信闗防本部领出给付各官使用扈从官员于尚寳司给领文武字面牙牌驾发留守大臣率在京文武衙门官员各具吉服先恭赴宣武门外彰义门候送驾驾过退各衙门扈从官员分程先行在途俱免朝恭候驾礼兵二部鸿胪寺太常寺光禄寺官科道纠仪官俱从行凡遇行宫进宫进膳处所各该抚按守巡兵备等官选委精壮官军披带盔甲器械拱卫乗舆不许喧哗错乱违者听锦衣卫官实时具奏挐问扈驾官军户部给散行粮工部办锅灶不许分外索害有司及入民舍混扰违者许被害之人赴抚按衙门告治仍行随驾缉事官校访拿重治诸凡供应俱有奏请定议各该军卫有司不许分外科取敛民违者听抚按官体访指实叅究重治各衙门跟随吏书各照兵部原行闗文于军卫有司驿递衙门应付不许分外多索其应付衙门亦要实时应付毋得迟误违者俱听所在官司告治经过驻札地方原有商贾店铺开卖即饮食等物照常市贸不许躱避亦不许从驾人员用强轻价勒买违者许被害之人实时告治兵部咨行各该巡抚官预先出给榜文晓谕经过处所真定望祭北岳恒山之神卫辉遣官祭济渎之神钧州望祭中岳嵩山之神荥泽祭河神南阳遣官祭武当山之神沿途古帝王圣贤忠臣烈士祠墓礼部查访预期奏闻遣官致祭岳渎用太牢次用少牢又次脯醢酒果各处抚按并三司官俱于所属境上候驾先赴鸿胪寺报名驾至行殿各具吉服见所过府卫州县官吏生员耆老人等俱于三十里外候迎道傍跪叩头驾过退驾至行殿鸿胪寺引见俱行五拜三叩头礼各处近路王府许亲王具常服预先出城候驾至跪迎道傍叩头驾过兴驾至行殿王具朝服见行五拜三叩头礼毕上赐宴劳光禄寺备宴席给领其余宗室俱免出迎不许擅离府第得旨祧庙不告百官迎送但立而已亲王尤不可伏谒道左从官不得需索有司不得媚奉违者厂卫科道察举以闻二月庚子朔册立皇太子封裕王景王丁未命咸宁侯仇鸾挂左副将军印东宁伯焦栋挂右副将军印扈驾寻诏左右将军翼行叅将二人为前锋后卫以翊国公郭勋掌中军成国公朱希忠副之仍给勋希忠旗牌各六面寻以内府所贮行在印信闗防给扈从官员无者铸给选团营官军六千人扈驾乙夘驾发京丙辰以失候迎命锦衣卫捕治顺天府治中潘璐章驾至真定望于北岳壬戌定诸王朝见仪凡亲王迎接去处公郭勋朱希忠侯崔元辅臣夏言礼卿严嵩夏卿王廷相左右从行并上朝见处殿门侍班诸王迎接已命文武大臣侍于途王于道傍立文武大臣下马侍上左右礼部尚书跪奏王某王某恭迎圣驾见内侍官引王至驾前跪行叩头礼礼部尚书进立于上前候旨承旨讫起立传旨侍王随行至行宫上入少憩王具冕服钦定文武大臣于殿内左右侍从从官于丹墀东西侍班候上升座鸿胪寺官引王于殿左门入至拜位赞行五拜三叩头礼毕内侍官引王于别次少候从官叩头如常仪鸿胪寺卿跪奏礼毕癸丑至赵州执宫外称寃者以锦衣卫官陈寅等不在切责之乙丑赵州临洛镇二处行宫驾发后火逮治所司至磁州赵王厚煜道迎入朝行殿降旨劳慰赐宴遣公溶尚书嵩送还国赐书褒奬及金币岁増禄三百石丁夘至卫辉汝王佑梈郊迎入朝行殿赐宴余礼如赵王加岁禄五百石夜四更行宫火内侍有殒者法物寳玉多毁戊辰至新郑郑王厚烷郊迎朝行殿慰劳赐宴如仪岁加禄三百石勅锦衣卫将卫辉知府王聘知县侯郡等俱逮送都护军门御押前导示众逮兵部侍郎张衍庆巡抚都御史易瓉巡按御史冯震二司掌印守巡官下锦衣狱三月己亥朔渡黄河庚午至郑州周世孙朝堈来迎朝行殿慰劳赐宴加禄如仪以诸王所献马匹金币颁赐扈从大臣公勋等有差辛未至钧州徽王厚爝迎宴劳奬赐加禄如仪致仕大学士贾咏自临颍来迎失朝夺少保太子太保乙亥唐王宇温迎慰劳赐宴加禄如仪丙午以推用忤旨罚吏部尚书许赞俸三月郎中半年先是伊王吁淳失郊迎及朝见下礼部议特旨宥之戊寅至承天庚辰舍旧邸庆云宫谒皇考主于隆庆殿谒一显陵驾至纯徳山及红门降辇稽首遂骑登陵山立表于皇考陵寝之北命改营焉制初谒纯徳山喜而自得之诗以误送亲王降尚书李廷相侍郎张璧詹事陆深俸二级壬午定新一显陵玄宫之域赐扈从文武大臣金币甲申享上帝于龙飞殿奉皇考配祭告皇考于显陵由左门入诣祾恩殿行三献礼扈从及所在镇巡官各吉服陪拜上悲思瞻敬再制献陵之歌丙戌楚王显榕来朝宴劳加禄如仪戊子以大享礼成御龙飞殿受羣臣贺颁诏天下是日召承天父老子弟百余入见宣谕赐之酒食庚寅以回銮辞告献皇帝后神位于隆庆殿以扈从后期降翰林学士张治俸二级壬辰发承天制思恩之赋超拜御史胡守中为右佥都御史丁酉崇王载境请朝于裕州上以回銮日迫免朝因赐书徧谕诸王四月戊戌朔至郑州伊王吁淳来朝宴劳如仪癸夘奉上谕行在礼部纯徳山圣灵安悦流庆子孙三处视地悉已之行宫道路止勿治戊申以御史谢少南请入庆都尧母墓于祀典合旨升左春坊左司直兼翰林院检讨辛亥夺叶县知县李浦职为民以置扈从官员公馆令吏持牌道上迎候故也壬子还京师留守大臣率文武百官俱吉服奉迎闗外不至者千一百四十二人夺俸有差
　　
　　弇山堂别集卷六十六
　　
　　●钦定四库全书
　　
　　弇山堂别集卷六十七
　　
　　（明）王世贞 撰
　　
　　○亲王禄赐考
　　
　　会典载亲王郡王王子王孙及公主郡主等每岁支拨亲王唐制岁该谷四千八百石绢四千八百疋绵四百五十斤宋制领节度使岁该谷二千四百石钱四千八百贯绢二百疋绫一百疋罗十疋绵五百两今定米一万石郡王唐制岁该米七百石田六十顷宋制领观察使岁该粟一千二百石钱二千四百贯绢二十疋绵五十两今定米二千石镇国将军唐制岁该米六百石田五十顷宋制郡王子以下量材授官照其官品髙下给禄今定米一千石辅国将军唐制岁该米五百石田四十顷今定米八百石奉国将军唐制岁该米四百石田二十五顷今定米六百石镇国中尉唐制岁该米三百石田十四顷今定米四百石辅国中尉唐制岁该米二百石田八顷今定米三百石奉国中尉唐制岁该米一百石今定米二百石公主及驸马食禄米二千石郡主及仪宾食禄米八百石县主及仪宾食禄米六百石郡君及仪宾食禄米四百石县君及仪宾食禄米三百石郷君及仪宾食禄米二百石皇太子次嫡子并庶子既封郡王之后必俟出合每岁拨赐与亲王子已封郡王者同女俟及嫁每岁拨赐与亲王女已嫁者同郡王嫡长子袭封郡王者其岁赐比初封郡王减半支给
　　
　　各府禄米
　　
　　秦府秦王岁支禄米一万石米钞中半兼支郡王初封岁支禄米二千石本色五百石折色一千五百石袭封一千石米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石俱米钞中半兼支
　　
　　晋府晋王岁支禄米一万石郡王初封岁支禄米二千石袭封一千石米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石俱米钞中半兼支周府周王岁支本色禄米二万石袭封岁支本色禄米一万二千石郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石俱米钞中半兼支
　　
　　楚府楚王岁支本色禄米一万石郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石辅国中尉岁支禄米三百石俱米钞中半兼支郡王初封岁支禄米一万石米钞中半兼支郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石俱米钞中半兼支
　　
　　蜀府蜀王岁支禄米一万石郡王初封岁支禄米二千石袭封一千石俱米钞中半兼支镇国将军岁支禄米八百石奉国将军岁支禄米六百石俱米钞中半兼支
　　
　　代府代王岁支禄米六千石米钞俱中半兼支郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石俱米钞中半兼支
　　
　　肃府肃王岁支禄米一千石本色七百石折色三百石郡王初封岁支禄米一千石米钞中半兼支袭封同
　　
　　辽府辽王岁支本色禄米二千石郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石辅国中尉岁支禄米三百石奉国中尉岁支禄米二百石俱米钞中半兼支
　　
　　庆府庆王岁支禄米一万石本色七千五百石折色二千五百石（正徳五年革禄米三之一）郡王初封岁支禄米一千石米钞中半兼支袭封同镇国将军岁支禄米一千石辅国将军岁支禄米六百石俱米钞中半兼支
　　
　　宁府宁王岁支禄米一万石米钞中半兼支郡王初封岁支禄米一千石米钞中半兼支袭封同镇国将军岁支禄米一千石辅国将军岁支禄米八百石奉国将军岁支禄米六百石俱米钞中半兼支
　　
　　岷府岷王岁支本色禄米一千五百石郡王初封岁支禄米五百石米钞中半兼支袭封同镇国将军岁支禄米一千石辅国将军岁支禄米八百石俱米钞中半兼支
　　
　　韩府韩王岁支禄米三千石本色二千石折色一千石郡王初封岁支禄米一千石辅国将军岁支禄米八百石奉国将军岁支禄米六百石镇国中尉岁支禄米四百石俱米钞中半兼支
　　
　　渖府渖王岁支禄米一万石本色六千石折色四千石郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石俱米钞中半兼支唐府唐王岁支本色禄米五千石郡王初封岁支禄米二千石袭封一千石俱米钞中半兼支镇国将军岁支禄米一千石辅国将军岁支禄米八百石奉国将军岁支禄米六百石俱米钞中半兼支
　　
　　伊府伊王岁支本色禄米二千石郡王初封岁支禄米二千石袭封一千石俱米钞中半兼支镇国将军岁支禄米一千石米钞中半兼支
　　
　　赵府赵王岁支禄米一万石袭封一千石俱米钞中半兼支郡王初封岁支禄米二千石袭封一千石米钞中半兼支镇国将军岁支禄米一千石辅国将军岁支禄米八百石俱米钞中半兼支
　　
　　郑府郑王岁支本色禄米一万石郡王初封岁支禄米二千石袭封一千石俱米钞中半兼支
　　
　　襄府襄王岁支本色禄米一万石郡王初封岁支禄米二千石袭封一千石俱米钞中半兼支
　　
　　荆府荆王岁支本色禄米一万石郡王初封岁支禄米二千石袭封一千石俱米钞中半兼支镇国将军岁支禄米一千石米钞中半兼支
　　
　　淮府淮王岁支禄米一万石米钞中半兼支郡王初封岁支禄米一千石米钞中半兼支袭封同
　　
　　徳府徳王岁支本色禄米一万石郡王岁支禄米二千石米钞中半兼支
　　
　　秀府秀王岁支禄米一万石（后国絶）
　　
　　崇府崇王岁支本色禄米一万石郡王初封岁支禄米二千石米钞中半兼支
　　
　　吉府吉王岁支本色禄米一万石
　　
　　徽府徽王岁支本色禄米一万石郡王初封岁支禄米二千石袭封一千石俱米钞中半兼支
　　
　　兴府兴王岁支本色禄米一万石
　　
　　岐府岐王岁支本色禄米一万石（后国絶）
　　
　　益府益王岁支本色禄米一万石
　　
　　衡府衡王岁支本色禄米一万石
　　
　　雍府雍王岁支本色禄米一万石（后国絶）
　　
　　寿府寿王岁支本色禄米一万石
　　
　　汝府汝王岁支本色禄米一万石
　　
　　泾府泾王岁支本色禄米一万石
　　
　　荣府荣王岁支本色禄米一万石
　　
　　靖江王府靖江王岁支本色禄米一千石辅国将军岁支禄米八百石奉国将军岁支禄米六百石镇国中尉岁支禄米四百石辅国中尉岁支禄米三百石奉国中尉岁支禄米二百石俱米钞中半兼支
　　
　　按会典所引亲王万石项下云唐制岁该四千八百石绢四千八百疋绵四百五十斤宋制领节度使岁该谷二千四百石钱四千八百贯绢二百疋绫一百疋罗十疋绵五百两郡王二千石下云唐制岁该米七百石田六十顷宋制领观察使岁该粟一千二百石钱二千四百贯绢二十疋绵五十两于镇国将军一千石下云唐制岁该米六百石田五十顷宋制郡王子以下量材授官照其官品髙下给禄其辅国将军至奉国中尉俱引唐制为比不知当时修会典诸公何卤莽不学至此唐亲王正一品嗣王郡王国公从一品郡公正二品盖言其班位与干力防阁之类视之耳非为禄也何以言之凡王公必有邑封当武徳时公卿大夫皆以功起无不受封邑者以故不给禄秩至贞观而始定京官正一品米七百石钱六千八百从一品米六百石正二品米五百石钱六千以至九品三十石外官降一等后又改公田十二顷至二顷其干力及防阁庶仆别给今所谓亲王谷绢钱数何据也郡王视从一品止应六百石不当言米七百石田六十顷也考之太宗为秦王功大至三万户齐王元吉亦二万而诸王少者千户至中宗时相王太平安乐公主各实封满万户太府卿韦嗣立奏食禄之家用六十万丁一丁绢两疋过于国家本数又御史宋务光言太平安乐多割赀膏丁多者为民累至开元初始定户不过三丁亲王封止千户然则食千户者大约可得绢六千疋或为职官始有兼禄而干力防阁视品秩为定耳然食货志又有亲王公田百顷郡王公田五十顷地当是食禄而户则调绢其郡王及郡王次子以下却无封爵或有恩泽特封或量材擢用今拟引至中尉何所据也宋制皇子节度领侍中皇族节度平章事及节度钱谷绢绫罗数虽同而无谷石且亲王初出阁止领观察而郡王资久有转至使相者殊不以亲郡王为等也其下明载领节度留后者岁钱千六百贯加绢五十疋绫十疋春罗一匹冬绵百两领观察者钱千贯绢三十疋绫罗同绵五十两以下又有领防御团练六军统军诸卫上将军名项而其封亦有国公郡侯郡伯之名今谓郡王之子即量材授官抑何舛也盖唐制王公以食邑为准而有官则有禄宋制食邑真食皆为虚而以兼官制禄与本朝之制异不可强而引也
　　
　　洪武九年定诸王公主岁供之数
　　
　　亲王岁支米五万石钞二万五千贯锦四十疋纻丝三百疋纱罗各一百疋绢五百疋冬夏布各一千疋绵二千两盐二千引茶一千斤马匹草料月支五十匹其段疋岁给匹料付王府自造
　　
　　靖江王岁支米二万石钞一万贯余物比亲王减半马匹草料月支二十匹
　　
　　公主未受封每岁支纻丝纱罗各一十疋绢冬夏布各三十疋绵二百两已封赐庄田一所计岁收米一千五百石钞二千贯
</div>
    <div class="pagination">
<a href="弇山堂别集_page195.html">上一页</a><span>...</span><a href="弇山堂别集_page191.html">191</a><a href="弇山堂别集_page192.html">192</a><a href="弇山堂别集_page193.html">193</a><a href="弇山堂别集_page194.html">194</a><a href="弇山堂别集_page195.html">195</a><span class="current-page">196</span><a href="弇山堂别集_page197.html">197</a><a href="弇山堂别集_page198.html">198</a><a href="弇山堂别集_page199.html">199</a><a href="弇山堂别集_page200.html">200</a><a href="弇山堂别集_page201.html">201</a><span>...</span><a href="弇山堂别集_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
