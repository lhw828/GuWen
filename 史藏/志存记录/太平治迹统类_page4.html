<!DOCTYPE html>
<html>
<head>
    <meta charset="UTF-8">
    <title>太平治迹统类 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平治迹统类 - 第 4 页/共 11 页</h1>
    <div class="content">　　康定元年春鄜延环庆经畧司言元昊遣使至境议和诏所上表如不亏臣礼受之如初西贼自承平寨退声言将攻延州范雍闻之惧甚即奏疏言延州最当贼冲地阔而寨栅疎土兵寡弱又无宿将为用请济师疏入未报而元昊诈遣人乞和雍信之不为备元昊乃盛兵攻保安军自土门路入壬申声言取金明寨李士彬严兵以待之夜分不至士彬释甲而寝翌日奄至士彬父子被擒遂乗势抵延州城下副都部署刘平领兵与石元孙合军救延州夜至三川口十里止营鄜延都监黄德和将二千余人屯保安北巡检万俟政郭遵各将所部分屯雍皆召之为外援戊寅五将令歩骑万余东行五里平令诸军齐至三川口遇贼官军争奋杀日暮贼以轻兵薄战官军却二十余歩黄德和居阵后见军却后遂率麾下走保西南山众军随皆溃平遣其子驰追之并力拒贼德和不从遂骤马遁平率余众退保西南山下立七寨自固明旦贼四出合击官军平与元孙皆被执围延州凡七日及失二将城中忧沮不知所为会大雪解去城不陷鄜延走马承受薛文仲入奏金明县都监李士彬与其子殿直怀寳并战没诏黄德和石元孙领兵防边刘平援之士彬所部仍令延州招集时朝廷未知延州被围平等已败故也士彬世居金明有兵近十万人延州专使控扼中路众号铁面相公夏人畏之元昊反乃使其民诈降士彬士彬白范雍请徙置南方雍曰讨而擒之孰若招而致之乃赏以金帛使隶士彬于是降者日至分隶诸寨甚众元昊使其诸将毎与士彬遇辄不战而走士彬由是益骄又以严酷御下下多怨愤者元昊乃阴以金爵诱其所部渠帅往往受之而士彬不知是春元昊遣衙校贺真来见范雍自言改过归命朝廷雍喜厚礼而遣之真既出境夏骑大入诸降人皆为内应士彬时在黄堆寨闻敌至索马左右以弱马进遂鞚以诣元昊与其子怀寳俱陷没雍初闻夏大举令士彬分兵守三十六寨勿令敌得入怀寳谏曰令当聚兵御冦分则势弱不能支也士彬不从怀寳遂力战或曰元昊得士彬割其耳不杀十余年乃卒于夏中癸未朝廷始知刘平石元孙等兵败被执延州奏到故也延州之役左侍禁合门祗候郭遵以西路都巡检使属刘平麾下既与贼遇驰马入阵杀伤数十人贼出骁将杨言当遵遵挥铁杵破其脑两军皆大呼复持铁鎗挺进所向披靡会黄德和引兵先溃去贼战益急遵奋击期必死出行间军稍却即覆马以殿又持大矟横突之贼知不可敌使人持弮索立高处迎遵马辄为遵所断因纵使深入攅兵注射之中马马即仆地被杀知枢密院事王鬷知河南府陈执中知青州同知枢密院事张观知相州天圣中鬷常使河北过真定曹玮玮曰君异日当柄用愿留意边防鬷曰何以教之玮曰吾闻赵德明少子元昊颇桀悍德明常使人搉易汉物不如意欲杀之元昊谏曰我戎人本从事鞍马间而与汉搉易之物己非策又从而斩之失众心不可德明为贳不杀吾使人觇元昊状貌异常他日必为边患鬷时莫究所谓比再入枢密院元昊果反帝数问边计不能对及刘平石元孙等败议刺乡兵久不决帝不悦宰臣张士逊言军旅之事枢密院当任其咎于是鬷及执中观三人同日罢黄德和诬奏刘平降贼命御史文彦博就河中府置狱时朝廷信德和奏已发禁兵围平等家收其族天章侍讲贾昌朝言平事未可知先收其族使果存亦不得还矣子仕任布亦言平非降贼者知谏院富弼力奏平引兵赴援行不淹日以奸臣不救故败竟骂贼不食而死宜恤其家而延州吏民复诣阙诉平战没状上即命罢围各赐平及元孙家绢五十疋钱五百贯布五百端时河中狱犹未决也延州之围既解钤辖卢守懃与通判临卭许用章更讼于朝廷亦命文彦博等即河中府劾之时内侍用事者多为守懃游说知谏院富弼言卢守懃黄德和中官怙势诬人冀以自免宜竟其狱枢密院奏方用兵狱不可遽弼又言大臣附下罔上狱不可不竟始延州民请诣阙告急上召问具得诸将败亡之状执政恶之命边郡禁民擅赴阙者富弼言此非陛下意宰相恶上知四方有败尔民有急不得诉之朝则北走丹契西走元昊矣文彦博等劾河中府狱既得实韩琦亦言平以疲兵数千敌贼十余万众画夜力战而为德和所累既被执犹骂贼不已忠勇不愧于古人今坐诬言所惑恤孤悯忠之典未下边臣岂不解体乎丙午腰斩东染院副使充鄜延路都监黄徳和于河中府仍枭首延州城下甲子元昊陷塞门寨执寨主内殿承制高延德监押左侍禁王继元死之延州都监周美言于范仲淹曰贼新得志其势必复来金明当边冲我之蔽也今不亟完将遂失之仲淹因属美复城如故数日贼果来其众数万薄金明阵于延州城北三十里美领众二千力战会暮援兵不至乃徙军山北多设疑兵贼望见以为救至即引去既而贼出文蒿寨遂至郭北平夜闻不解美悉众使人持一炬从间上山益张旗帜四面大噪贼惧走获其牛羊槖驼铠甲数千计遂募禁兵筑万安城而还贼复冦金明美引兵由虞家堡并北山而下贼即引去康定元年九月丙寅西贼冦三川寨镇戎军西路都巡检杨保吉死之明日泾原路都监刘继宗李纬王秉等分兵出战皆失利继宗为流矢所中时泾州驻泊都监王珪将三千骑来援自瓦亭寨至师子堡贼围之数重珪奋击贼披靡获首级为多叩镇戎城请益兵不得城缒糗粮与之师既饱语其下曰兵法以寡敌众必在暮我兵少乗其暮气之衰可得志也复驰入有贼将持皂帜植枪以詈曰谁敢与吾敌者枪直珪胷而伤右臂珪右手以杵碎其脑继又一将复以枪进珪挟其枪以铁鞭击杀之一军大惊将引去会珪以马中箭而还贼遂留军纵掠凡三日闻泾原钤辖知渭州郭志高率大兵趋三川乃退三班借职郭纶固守定州堡得不陷刘璠堡本军指使散直王遇弓箭手都虞侯刘用以事急出降并陷干沟干河赵福三堡是役也官军战没者凡五千余人壬申环庆副都部署任福等攻西贼白豹城克之凡烧庐舍酒务仓草仓伪大尉衙及破荡骨咩等四十一族兼烧死土椌中所藏蕃贼不知人数贼时盛兵冦保安及镇戎军福等自庆州东路华池鳯川镇声言巡边召都巡检任政华池寨王胡求锡鳯川监押刘世卿淮安镇都监刘政监押张立同议入界以牵制贼兵庚午行至柔逺寨明日犒熟户蕃官且或以不得离席遂部分诸将又遣别将駈所犒蕃官行前柔逺至白豹七十里夜漏未尽抵城下四面各击平明城破纵蕃部军人等掠焚巢穴委聚方四十里是日晩还军诸军既还贼遣百骑袭其后范全设伏崖险贼半度邀击之斩首四百级生获七十余人全开封人后改名恪甲午赐泾原驻泊都监礼宾副使王珪名马二疋黄金三十两裹疮绢二百疋仍遣使抚谕之复下诏暴其功寨下以励诸将寻命为举路驻泊都监复兼行营勒金字处置牌赐之使得专杀丙申环庆部署沂州团练使兼知庆州任福为龙神卫四厢都指挥使贺州防御使赏白豹之功也寻命福知鄜延路副都部署十一月丁夘鄜延路部署司指使右班殿直狄青为右侍禁合门祗候泾州都监青毎临敌被髪面铜其出入贼中皆披靡无敢当者尹洙为经畧判官青以指使见洙与谈兵善之荐于副使韩琦范仲淹曰此良将才也二人一见竒之待遇甚厚仲淹以春秋授之曰将不知古今匹夫勇尔青折节读书悉通秦汉以来将师兵术由是益知名
　　庆厯元年春先是朝廷欲发泾原鄜延两路兵讨贼议未决诏环庆副都部署任福乗驿诣泾原议事会经畧安抚使韩琦行边趋泾州而谍者言元昊阅兵折缰会谍冦渭州己丑韩琦亟趋镇戎军尽出其兵又募敢勇凡万八千人使福将以击贼泾原驻泊都监桑怿为先锋钤辖朱观泾州都监武英继之行营都监王珪参军事耿傅皆从琦面受福方畧出敌之后诸寨相距仅四十里道近且易刍粮足供度势未可战则据险设伏待其归然后邀击之福等就道琦亦至城外重戒之翌日福自新壕外分轻骑数千趋怀逺城捺龙川遇镇戎军西路都巡检常鼎同巡检内侍刘肃与贼兵一滔战于张家堡南斩数百贼弃马羊槖驼佯北怿引骑趋之福亦分兵自将踵其后薄之福怿合军屯好水川宋观武英为一军屯笼落川隔山相距五里约明日会兵不使贼得逸去逻者传贼兵少故福等轻之路益逺刍粮不继人马已乏食三日福等不知贼之诱也悉力奔逐癸巳至笼竿城北遇贼大军循川行出六盘山下距羊牧隆城五里结障以抗官军诸将乃知堕贼计势不可留因前接战怿驰犯其锋福阵未成列贼纵铁骑冲突自辰至午阵动众傅山欲据胜地贼发伏自山背下击士卒多堕崖堑相覆压怿肃战死贼分兵八千断官军后福力战身被十余枪有小校刘进者劝福自免福曰吾为大将兵败以死报国耳挥四刃铁简挺身决鬬枪中左颊絶其喉而死福子怀亮亦死之先是琦命渭州都监赵律将瓦亭骑兵二千二百为军后继是日与观英会兵于姚家川福既死贼并兵攻观英等战既合珪自羊牧隆城以屯兵四千五百来阵于观军西屡出畧阵阵坚不可破英重伤不能出军贼兵益至东偏步兵先溃众遂大奔英律珪傅皆死之监羊牧隆城酒税訾斌陜西部押兵士李简柔逺寨主王庆镇戎军监押李禹亨三川寨监押刘筠俱没于阵指使及军校死者数十人军士死者六千余人唯观以余众千余人保民垣四向纵射会暮夜贼引去泾原部署王仲室亦以兵来援与观俱还民垣距福败处纔五里然不相闻王珪望见福麾帜尚在围中欲援出之军校有观望不进者珪斩以狥乃东望再拜曰臣非负国力不能也独有死耳乃复进战击杀数百人铁鞭至挠曲手掌破裂犹奋自若马三中箭三易马最后得其下马左右驰击杀贼数千人飞矢中其目遂死英知必败劝傅避去不荅叹曰英当死君文吏无军责奈何与英俱死观亦戒傅少避贼锋而傅愈前不顾身被数枪乃强射一夕傅在观营夜作书遗福以其日小胜前与贼大军遇深以持重戒之自写题观名以致福军中傅死后或言福之败由傅督战太急福等既违节度虽死不足与既而福随军孔目吏彭忠得傅戒福书具白琦琦即奏之尹洙为作悯忠辨说二篇方元昊倾国入冦而福所统皆非素抚循之师临敌受命法制不立既又分出趋利故致甚败奏至上深悼焉夏六月诏陜西诸路部署司自今西贼犯塞方且出兵掩击诸族以牵其势自余毋得擅行侵掠始用田况之言也秋七月元昊冦麟府州八月戊寅诏鄜延部署许怀德驻泊都监任守信刘极巡检黄世宁以兵万人援麟府州又徙围丰州麟府二州皆在河外因山为城最为险固既久士卒渴乏或劝知州苖继宣取污沟之泥以饰牒元昊仰视曰谍谓我无庸战不二日当渴死今尚有余以污牒绐我也斩之城下解围去乙未元昊陷丰州庚戌鄜延钤辖兼知鄜州西上合门使忠州刺史张亢为并代钤辖专管勾麟府库马公事代康德舆也时元昊已陷丰州引兵屯琉璃堡纵骑抄麟府间二州闭壁不出民乏水饮黄金一两易水一杯朝廷议弃河外守保德军以河为界未果因徙亢使经度之亢单骑扣府州城门闗不启亢曰我新军帅也出所授敕示城上既入即开门纵民采薪刍汲涧谷然冦骑尤时出抄掠汉田亢以州东焦山有石灰穴为筑东胜堡下城旁有蔬畦为筑金城堡州北沙坑有水泉为筑安定堡置兵守之募人获于外腰鎌与持兵卫送者均其得其时禁兵败北无鬬志乃募役兵夜潜隘道邀击冦游骑比明或持首级来献亢犒劳之衣以锦袍禁兵始惭奋曰我顾不若彼乎又纵使饮博士窘乏幸利皆愿一战亢知可用始谋撃琉璃堡谍伏贼塞旁草中见老羌方炙羊胛占吉凶惊曰明日当有急兵且趋避之皆笑曰汉儿方藏头■〈桼阝〉间何敢至此亢知无备乃夜引兵袭撃大破之斩首二百余级冦弃堡遁去乃筑宣城寨于步驰沟以捍冦路鄜延都监西京作坊使贵州刺史王信为本路钤辖兼两路都巡检使信初为鄜延都监始至之夕冦众号数万傅城军吏气慑不知所为信领劲兵二千夜出南门与贼战不利失其前锋因按军不动迟明潜上东山整束乗势而下撃走之追袭大获而还葛怀敏败信又出兵拒贼俘斩甚众先是屯田员外郎张旨通判府州州依山无外城旨将筑之州将曰吾州据险敌兵必不来旨不听城垂就冦大至乃联巨木补其鏬守以强弩时中外不相闻者累日民心震恐库有买马彩数千旨矫诏赐守卒卒皆东望呼万岁贼以为救至州无井民取河水以饮贼断其路旨夜开门率兵居民乗城力战贼死伤者众遂解去以功迁都官员外郎旨河内人也鄜州都监王凯者全斌曽孙常出双烽桥染枝谷遇冦破之又破厖青黄罗部再战于伺候烽前斩首三百八十七级焚荡驱获马牛槖驼器械以数千计冦围麟川乗城拒鬬昼夜三十一日始解去特迁西头供奉官代还冦尤抄掠道不通以为内殿崇班麟路沿边都巡检使与同巡检张岊护粮道于青眉浪冦大至与岊相失乃分兵出其后夹击之复与岊合斩首六十五级又入兎毛川贼众三万凯以兵六千陷围流矢中面斗不解至暮冦溃又斩首八百十六级自蹂践死者以数千迁南作坊副使张岊者府谷人以赀为牙将有瞻畧善骑射天圣中西夏伪观察使阿遇有子来归阿遇冦麟州夏边户约还子然后归所获麟州还其子而阿遇辄背约安抚使遣岊诘问岊造帐中以逆顺谕阿遇阿遇语屈留岊共食阿遇抽佩刀贯大脔啖岊岊引吻就刀食肉无所惮阿遇弦弓张镞指岊腹而彀岊食不辍神色自若阿遇抚岊背曰真男儿也翌日又与岊纵猎双兎起马前岊发两矢连毙二兎阿遇惊服岊马槖駞悉归所获如故约州将补为来逺寨主手杀伪首领俄易儿夺其甲马时年十八名动一军元昊犯鄜延麟府时岊为教练使从忻继闵破浪黄党儿两族射杀数千人斩伪军王敖保以功补下班殿侍三班差使贼骑方炽中人促赐军衣至麟州冦骑充斥不得前康德舆管勾军马司事遣岊驰骑五十往护之至青眉浪遇贼接战矢中双颊岊拔矢鬬愈力夺马十二匹而还贼围府州攻甚急城西南角陴下贼将登众嚣曰城破矣岊乗陴大呼令两人持一人来贼为稍却众心乃安飞矢中右目而身被三枪昼夜督守又帅死士开闗护州人及于河北围解城中不乏水以劳迁右班殿直然贼游兵常往来境中邀夺馈运以岊为鄜府州道路巡检至深栢坞遇贼数千分兵追击斩首百余级夺兵械马数百近郊民由比秋成未获岊以计干张亢得步卒九百人护之大败贼于龙门川从诸将通麟州粮道破贼于栢子寨改左班殿直内侍宋永诚传诏寨下岊护永诚遇贼三松岭贼以精骑挑战矢中岊臂犹跃马左右驰射诸将乗胜而进贼皆奔溃特改西头供奉官以为赏薄又迁内殿崇班贼破丰州将据有其地岊与诸将一日数战破伪容州刺史耶布移守贵三寨俘获万计又有王吉为麟州通判官被围急苖继宣募吏民通信求援吉应募继宣问须几人从行吉曰今冦骑百里无所用众请髠髪衣彼服挟弓矢赍糗粮诈为夏人夜缒出遇冦问之则为夷语荅之两昼夜然后出敌寨之外走诣府州吿急府州遣将兵救之吉复问道入城城中皆呼万岁及围解除吉奉职本州岛措使吉常从王凯及中贵人将兵数十人卒遇冦数万骑中贵人惶恐以手帛自经吉曰官何患不得死何不且令吉战若吉不胜死未晩也因使其左右数人守中贵人曰贵人不虞当尽斩若属因将所部先登射杀冦大将冦众大奔众军乗之冦坠崖死者万余人又常与冦战其子文宣年十八从之战罢不见文宣其麾下请入冦中求之吉止之曰此儿为王吉子而为冦所获尚何以求为顷之文宣挈二首级以至乃喜曰如此真我子也吉毎与冦战不过一矢即舍弓矢袒而出手杀数人然后反曰我当张弓挟矢之时一往鋭气彼若仓卒无备则成擒矣吾前后数十战未尝发两矢也吉与张岊齐名卒不至显官壬寅知谏院张方平又上疏言自元昊叛命以来王师数出无功济其凶谋气焰益盛今自陜西四路河东麟府逺近输挽供给天下为之劳弊而解严息甲未可以日月期也臣常就自边来者询贼中事多云贼为冦三年虽常得逞然重于举众故必岁年乃罢一入连陷城寨未能有我尺寸之地而絶其俸赐禁诸闗市今贼中尺布可值钱数百以此揣贼情安得不困夫夷狄得志则骄逆稍困则卑顺然其业已于大国为仇傥有悔心势未能自通诚朝廷虽欲招徕而非特无名事亦难举今因南郊大礼宜特推旷因以示绥怀之意或时降一诏或着之赦文或择边臣之有名望者单使以谕上意足彰朝廷德义之厚而无损威重之体使天下知陛下深诚逺虑为生灵计至于天地鬼神亦当助仁而佑顺上喜曰是吾心也命方平以疏付中书吕夷简读之拱手曰公言及此社稷之福也
　　丙辰诏延州若元昊专遣人投进表章即且拘留之先具事宜以闻若令伪官持私书至州须候朝廷处分然后报之始用张方平议也庆厯三年正月范仲淹巡边至环州州属羌阴连冦为边患仲淹谓种世衡素得属羌心而清涧城已坚固乃奏世衡知环州以镇抚之龎籍请留世衡诏仲淹更择人仲淹言非世衡则属羌不可怀诏从仲淹所请有牛家族奴讹者屈强未尝出闻世衡至遽郊迎世衡与约诘朝往劳其族是夕大雪深三尺左右曰地险不可徃世衡曰吾方结诸羌以信不可失期遂缘险而进奴讹方卧帐中谓世衡必不能至世衡蹵而起奴讹大惊率其族罗拜听命又有兀二族受冦伪补世衡招之不至命蕃官慕思出兵讨之其后百余帐皆自归莫敢贰因令诸族置烽火有急则举燧介马以待又课吏民射有过失射中则释其罪有辞某事请某事辄因中否而与夺之由是人人自励虽屠贩娼优皆精于射冦不敢复近环州初世衡在青涧为属吏所讼以不法事按验皆有状龎籍言世衡披荆□立青涧城若拘以法则边将无所措手诏勿问及步□州诣籍拜且泣曰世衡心肠铁石也今日为公泪□戊子降诏奬谕知延州龎籍等以籍兴修桥子谷塞城也元昊之据承平塞诸将会兵议攻讨洛苑副使种世衡请赍三日粮直捣巢穴文思使周美曰彼知吾来必设覆待我不如间道掩其不意世衡不听美独以兵西出芙蓉谷大破贼而世衡等独无功未几贼复掠土塠寨美逆撃于野家店追比至托拔谷败其众以功迁右骐骥使还军屯永平寨又筑栅于葱梅官道谷以扼贼路令士卒益种营田岁收榖六千斛复率众由厅子部西济大里河屠札万多移二百帐焚其积聚以归龎籍与范仲淹交荐之际鄜延都监迁贺州刺史二年五月癸夘西上合门使忠州刺史并代钤辖管勾鄜府军马张亢领果州团练使为高阳闗钤辖初麟州犹未通馈路闭隔敕亢自护南郊赏物送麟州贼既不得钞随以兵数万趋栢子寨邀我归亢所将纔三十人亢激怒之曰若等已陷死地前鬬则生不然为贼所屠无余也士皆感励会天大风顺风撃之斩首六百余级相蹂躏崖谷死者不可胜计夺马千余匹乃修建宁寨贼数出争逐战于兎毛川亢自以大阵抗贼而使骁将张岊以短兵强弩数千伏山后亢以万胜军皆京师新募市井无赖子弟疲愞不能战遇贼必走贼目曰东军素易之而虎翼卒勇悍阴易其旗以误贼贼果趋东军而值虎翼卒搏战良久伏发贼大溃斩首二千级不踰月筑清寨百胜中候建宁镇川五堡麟川路始通亢复奏今所通特往来之径尔旁皆虚空无所阻若増筑并边诸栅以相维持则可以广田牧河外势益强议未下而朝廷虑契丹将渝盟乃徙亢髙阳庆之西北马铺寨当后桥川口深在贼腹中范仲淹欲城之度贼必争密遣子纯佑与蕃将赵明先据其地引兵随其后诸将初不知所向行至柔逺始号令之版筑毕具旬日城成是岁三月也寻赐名大顺贼觉以骑三万来战佯北仲淹戒弗追已而果有伏大顺既成白豹金汤皆截然不敢动环庆自是冦益少癸亥新知邠州观察使范仲淹为龙图阁直学士左司郎中鄜州观察使龎籍复为龙图阁直学士吏部郎中并从所请也初仲淹上表言观察使班待制下臣守边数年羌人颇亲爱臣呼臣为龙图老子今改观察使则与诸族首领名号相乱恐为贼所轻且无功不应更増厚禄辞甚切至表二上乃从之闰九月泾原副都部署葛怀敏与元昊战没于定川先是元昊声言入冦是月辛未朔王沿命怀敏将兵救之己夘至瓦亭寨遣本寨都监许思纯新环庆都监刘赏以蕃兵五千余人为左翼天圣寨主张贵为殿后戊子进屯五谷口知镇戎军曹英泾原路都监赵珣西路都巡检李良臣孟渊皆自山外来会沿边□使向进刘湛为先锋赵瑜总竒兵为援及大军□寨给刍秣未絶怀敏即离军夜至安逺堡比一□庚寅领大军自镇戎军西南又先引从骑百余以前走马承受赵政以为距贼逺不可轻进怀敏乃少止□养马城曹英及泾原都监李知和王保王文镇戍□李岳西路都监璘等分兵屯镇戎城六里夜则入城自守凡三日至是亦趋养马城见怀敏闻元昊徙军新壕外乃议质明掩袭赵珣谓怀敏曰贼逺来利速战其众数倍鋭其为今之计且以竒制之宜依马栅城市栅扼贼归路固守镇戎以便饷道竢其衰击之可必胜不然必为贼所屠怀敏不听命诸将分四路趋定川寨刘湛向进出西水口赵珣出莲华堡曹英李知和出刘璠堡怀敏出定西堡既而知和与英督军夜发辛夘刘湛向进行次赵福新堡遇贼战不胜保向家峡而赵珣曹英李良臣孟渊等将趋定川怀敏且令援赵福堡未行谍言贼已屯边壕上复召珣等入定州会李知和麾下蕃落将报贼五千人留定川寨北顷之王文李知和定川寨主郭纶又报已拔栅踰壕怀敏命赵珣与其子宗晟先行日几午怀敏入保定川寨贼毁版桥断其归路别为桥十四道以过军环围之又絶定川水泉上流以饥渴其众刘贺帅蕃兵斗于河而不胜余众渍去怀敏为中军屯寨门东偏曹英等阵东北隅贼自偏江川业燮会出四面俱至先以鋭兵冲中军不动回击曹英黒风自东北起部伍相失阵遂扰士卒攀城堞争入城面被流矢仆濠中怀敏所部兵见之亦奔骇怀敏为众所拥蹂躏几死舆至瓮城久之乃苏怀敏选士据门桥□败于镇戎葛怀敏败于渭州贼声益震然所以复守巢穴者葢鄜延路屯兵六万八千环庆路五万□万秦鳯路二万七千有以牵制其势故也冬十□西鄜延钤辖西京作坊使贵州刺史王信为保州刺史本路部置鄜延都监西上合门使狄青为秦州刺史泾原部署泾原都监兼知原州左藏库副使景泰为西上合门使本路钤辖兼知镇戎军皆赏其破贼功也后三日信及青各本路经畧安抚使招讨副使始贼以兵十万分二道一出刘璠堡一出彭阳城入攻渭州葛怀敏援刘璠战崆峒北败没贼踰平凉至潘原泰率兵五千从间道赴援而先锋左班殿直张逈逗遛不进泰斩以狥遇贼彭阳西禆将夏侯观以为众寡不敌欲退守彭阳泰不许乃依山而阵未成列贼骑来犯短兵相接泰阴遣三百骑分左右翼张旗帜为欵兵贼徘徊不进欲遁去将校请进击泰止之遣士捜山果得伏兵与战遂斩首十余级先是以西边将有战功特召见之环庆都监宫苑副使范全入奏近制知天都左右厢点兵然未知冦出何路上曰适有边奏已犯高平军刘璠堡可乗驿亟往遂迁礼宾使荣州刺史环庆钤辖手诏趣范仲淹麾下起兵赴援令昼夜兼行比至平凉贼已解去狄青时亦被召会贼冦渭州急乃命图形以进辛亥以瓌庆路都部署经畧安抚沿边招讨使龙图阁直学士左司郎中兼知庆州范仲淹秦鳯路部署经畧安抚使沿边招讨使秦州观察使知秦州韩琦并为枢密直学士右谏议大夫鄜延路都部署经畧安抚招讨使龙图阁直学士吏部郎中兼知延州龎籍为左谏议大夫葛怀敏败贼大掠至潘原闗中震恐居民多窜山谷间仲淹率众六千由邠泾援之知贼已出塞乃旋帝始闻定川事按图谓左右曰若仲淹出援吾无虑矣奏至帝大喜曰吾固知仲淹可用亟加职进官仲淹以西师久无功密疏乞赐贬降以谢边陲辞不受命不听琦初拜观察使独不辞曰吾君方忧边岂臣子择官之时乎而仲淹等累辞未听琦奏乞并罢所受且言恐不知臣者谓他路辞之为得宜臣则壮年贪禄而已会有诏令琦为枢密直学士兼侍御史琦又言朝廷定着不可以思乱皆不听至是乃还旧职又迁其官琦辞所迁官曰臣得还旧职固荣矣贼犯邻境臣虽督遣援兵实无毫发之助官不当复迁不听癸丑赠怀敏等官有差怀敏通时事善候人情故多以材荐之及用为将而轻率昧于应变遂至覆军丁夘泾州观察使知渭州王沿复为龙图阁直学士刑部郎中降知号州坐怀敏之败也沿始教怀敏驻军瓦亭及怀敏趋镇戎沿驰书戒勿入第背城为寨以嬴师诱冦至发伏击之可有功怀敏弗听进至定川果败冦乗胜直犯渭州沿率州人乗城多张旗帜为疑兵先是沿子豫谓怀敏非将才请沿奏易之不听故及此三年正月癸巳延州言元昊遣伪六宅使伊州刺史贺从朂来纳欵【议元昊纳欵事见经制西夏要畧门】庚戌右正言知制诰梁适假龙图阁学士左谏议大夫使延州与龎籍议所以招怀元昊之礼也于是许贺从朂赴阙癸夘著作佐郎签书保安军判官事邵良佐假著作郎使夏州先是良佐与贺从朂诣阙馆于都亭西驲承受使臣取元昊书中书枢密院谕从朂以所赍来文字名体未正名上一字又犯圣祖讳不敢进却令赍回其称男情意虽见恭顺然父子亦无不称臣之礼自今上表只称旧名朝廷当行封册为夏主赐诏不名许自置官属其燕使人坐朶殿之上或遣使往彼一如接见契丹使人礼如欲差人于界上承领所赐亦听之置榷场于保安军岁赐绢十万疋茶三万斤生日与十月一日赐赍之许进奉干元节及贺正其沿边兴复寨栅并如旧仍命袁佐与从朂等同往议定以闻乙酉元昊复遣吕你为定幸拾寮黎罔聿□与邵良佐俱来所要请凡十一事其欲称男而不为臣犹执前议也丙戌元昊始称臣自号夏国主复遣尹与则杨守素来议事鄜延经畧司言西贼冦青涧城宣武副都头刘岳等与战败之诏功第一迁两资次迁一资四年冬十月初元昊以誓表来上其词曰两失和好遂厯七年立誓自今愿藏盟府其前日所掠将校民户各不复还自此有边人迯亡亦无得袭逐即以归朝廷岁赐乞如常数无致改更臣更不以多事干朝廷今本国自独进誓文而辄乞俯颁誓诏葢欲世世遵承永以为好倘君亲之义不存或臣子之心渝变使宗祀不永子孙罹殃庚戌赐誓诏曰朕临制四海廓地万里西夏之土世以为胙今乃纳忠悔咎表于信誓质之日月要之鬼神及诸子孙无有渝变申复恳至朕甚嘉之俯阅来誓一皆如约所宜明谕国人藏书祖庙乙未册命元昊为夏国主更名曩霄其文曰咨尔曩霄抚爰有众保于右壤惟尔考服勤王事光启乃邦洎尔承嗣率循旧物向以称谓非正强侯有言鄙民未孚师兵劳戍而能追念前眚自归本朝胜章累请遣使系道忠悃内奋誓言外昭要质天地暴情日月朕嘉尔自新故遣尚书祠部员外郎张子奭充册礼使东头供奉官阁门祗候张士元充副使持节册命尔为夏主永为宋藩辅光膺宠命可不谨欤赐对衣黄金带银鞍勒马银绢茶等物改所赐敕书为诏而不名许自置官属置搉场于保安军及高平寨第不通青盐然朝廷毎遣使往馆于宥州闗律则来贺正旦自是岁以为常时律则以留延州议事故后时也甲申诏曰朕以元元之故已赦曩霄罪复许为藩臣约誓寝兵与之更始朕念兴师以来陜西士暴露良苦民疲转饷其降击囚罪一等杖笞释之边民赐缗钱民去年逋负举皆勿责蠲其租税之半麟府州常为羌所冦掠除逋负视此进士一举诸科两举并与免今年取解五月夏国主曩霄遣使来谢册命八月诏陜西河东严戒邉吏毋得輙有生事辛未诏班厯于夏

　　太平治迹统类卷七

　　●钦定四库全书

　　太平治迹统类卷八

　　（宋）彭百川 撰

　　仁宗经制西夏要畧

　　景佑元年十二月屯田员外郎张亢者奎弟也豪迈有竒节常通判镇戎军上言赵徳明死其子元昊喜诛杀势必难制宜亟防边论西北攻守之计章疏十上上欲用之会丁母忧寳元二年甲寅知延州郭劝落职知齐州鄜州李渭降尚食知汝州坐不察冦情也朝廷虽知元昊犹善遇其使初议诛元昊使者叅政程琳以兵交使在其间宜善遣之王徳陈执中皆欲执其使盛度等不可卒遣之三月壬寅右正言吴育言畧曰伏望陛下从容延对左右大臣讨论阙政博访羣议修节用爱人之道求训兵练将之策则一方小警不足虑也上嘉纳之丙午吴育又言圣人统御之策夷夏不同虽有戎虏之君向化宾服终待以外臣之礼覊縻勿絶而已一有背叛来则御之去则勿追盖异俗殊方非隶版籍不足责也今元昊若止是欵邉当置不问若已见叛状必须先行文告以诘其由不比中国叛臣即加兵讨大凡兵家之势征讨者贵在神速守御者利在持重况夷狄之性惟事剽掠因而伪遁多误王师武夫气锐轻进贪功或陷诱诈之机今宜明烽候坚壁清野以挫剽急之锋徐观其势此庙堂逺筭也初元昊反书闻朝廷即议出兵羣臣争言小丑可即诛灭育独建议元昊虽名藩臣其尺赋斗租不入县官窘汉之外服叛不常宜外置之示以不足责且彼已僣舆服夸示酋豪势必不能自削宜援国初江南故事稍易其名可以顺抚而收奏入宰相张士逊笑曰人言吴正言心风果然于是育复奏俱不报癸夘贾昌朝上书畧曰今西夏僣狂出师命将以遗朝廷之忧臣谓此不足虑而国家用度素广储蓄不厚民力颇困是则可忧自天圣以来屡诏有司节省用度至今未闻有所施行又云宋受命八十载可谓治平矣然节爱之术有所未至邉邮虽宁兵备不省徭役虽简农务不笃外厚币聘内丰廪假自余虚用冗费难以悉数愿陛下鉴已往之失察当今之务取景徳以来迄于景佑凡百用度靡有巨细校其出入之数约以祖宗旧制其不急皆省罢之诏枢密学士张若谷右谏议任师中右司谏韩琦与三司详所奏定夺省减以闻真定都部署夏守赟上召用之入见帝问西事守赟曰平时所屯兵马不及千余第可御草冦耳贼兵猝至固守不暇安能出鬬耶冝并兵扼冲要伺便邀击可以成功帝然之韩琦言减省浮费当自禁宫始诏从之六月丙寅遣鲁絶持诏论嘉勒斯赉使击元昊卒不能也先是诏陜西安抚龎藉谕旨如永兴夏竦议西鄙事丙子竦言畧曰臣以为不较主客之利不计攻守之便议追讨者是为无策若缮治地垒修利器械约束将佐控扼险要但迁延于岁月不预计于胜负是今之常制也谨上十策一教习强弩以为竒兵二覊縻属羌以为藩篱三诏嘉勒斯赉父子用力破贼四度地形险易逺近寨栅多少军士勇怯而増减其兵五诏诸路互相应援六募土人为兵号神虎保捷州各一二千人以代东兵七増置弓手壮丁猎户以备城守八并邉小寨毋积刍粮贼攻急则弃小寨入保大寨以完兵力九闗中民坐罪若入过误者许入粟赎罪铜一斤为粟五斗以赡邉计十损并邉冗兵冗官及减骑军以舒馈运当时颇采用之秋九月甲寅直集贤院冨弼上疏言赵元昊反状有紊者六事云是六者岁月已乆中外共闻天子不得知朝廷不为备养成深患遂此大骚此两府大臣之罪也臣今畧举八条止为戎事不论其它伏惟圣明详择一不斩其使以破其谋二今始用武不遽练军以惊众三不当惜内府而取于民四不当限官而举士五马遵之赏薄不足以激劝六购募元昊科格无益七宜罢免夏守赟之职而别选才能八不接见武臣非所以广接纳十一月修起居注宋祁上疏论三冗三费冗兵冗官僧道斋醮薫修之费寺观卒徒官司之费使相接度之费时陜西用兵调费日促又言人不率则不从身不先则不信陛下若能躬服至俭风示四方衣服醪膳无溢旧规请自乗舆始锦彩珠玉不得妄费必自宫掖始天下向应民业日丰人心不摇师复可举虽使风行电照饮马西河蠢尔戎首可玩之掌股中矣闰十二月直史馆蘓绅陈八事一重爵禄二遴选择三明荐举四异服章五适才宜六择将帅七辨忠邪八修预备欲预备之道莫若安民而厚利富国而足食欲民之安则为之择守宰明教化欲民之利则去兼并禁游末恤其疾苦寛其徭役则民安而利乆欲国之富则崇节俭尚质素蠲浮费欲食之足则省官吏之冗去兵食之蠧絶奢靡之弊书奏帝嘉纳之绅又请诏西邉为入讨之计云以十年防守之费为一岁攻取之资其论利害甚多知延州范雍言西邉守御利害知制诰叶清臣论西邉兵备虚弱鄜延环庆副都统刘平上攻守之策云请召夏竦范雍与两府大臣议定攻守之策令邉臣遵守初夏竦请置土兵易戍兵东归令既下知河中府杨偕言不可朝廷下竦议竦奏土兵其利六虑有小人不忠以谋非出已曲要破壊果有杨偕上书荧惑圣聴但偕所言以少击众乃虚语若偕能之乞命以代臣尽减邉兵千人留百官留十果以此平凶荡寇即乞不次旌赏如其不能亦乞严谴以戒谗慝诏以竦章示偕偕奏云臣之所陈盖谓増兵习既不精徙费国用虏未平而中国先困竦乃以臣为不忠此其用意非独欲中伤臣亦欲倾朝廷大臣也古人以少撃众不可胜数今竦在泾原守其城垒不闻出师何用兵众盖竦意战或败衂则欲以兵少为辞又云兵不条土地系将帅训习抚养激励之如何尔竦议遂屈
　　康定元年二月宋庠请严守备潼闗从之谏官冨弼言天子守在四夷今自潼闗以西弃之耶己丑富弼言自古以来以内臣监军取败非一今入内副都知王守忠为陜西都钤辖与之何异愿罢守忠勿遣不聴宰臣张士逊请遣使安抚陜西于是起居舍人韩琦自蜀归论西兵形势甚悉即命琦为陜西安抚使上谓琦曰夏人猖獗官军不习战数出无功今因小警乃开后福乙巳诏京畿京东西淮南陜西路括市战马韩琦言陜西科扰频仍民不胜其困请免此一路以安众庶从之丁酉诏枢密院自今邉事并与宰相叅议冨弼言邉事系国安危不当专委枢密院乞如国初令宰相兼枢密上取其言降是诏丙午改元悉许中外臣庶上封事朝政得失自仲淹贬禁越职言事冨弼因论日食谓应天变莫若通下情愿下诏求直言除越职之禁上嘉纳焉丁未诏韩琦与运司量民力蠲所科刍粮调民修筑城池具数以闻当加优恤将佐懦怯并令罢去停诸州上供之物数十万时庆州陈叔度陈邉防策补官东南琦奏曰士忠义愤懑为国献计置之僻左何得自効非所以来人才也诏皆从邉任己酉知延州范雍言胙朝廷询臣深讨之计臣未知深入之利又言借援契丹令举兵为犄角庶此贼可灭如得银夏绥宥等州每岁増契丹赐千万可以破借助之谋也范雍降知安州坐失刘平石元孙也时贼围塞门安逺寨琦奏乞留雍以安众心若谓雍节制无状宜召越州范仲淹委任之丙辰内出手诏俾大臣条陜西攻守之策庚申再降郭劝李渭言者以二人不当拒絶山遇使故也同知枢密院事陈执中言畧云李士彬族破而沿邉篱落壊宜选阁门祗候为寨主以补其阙抚存熟羌云邉兵小屈皮肤之忧民力之窘腹心之患也臣请首修缘邉城池其次邉如延州之鄜同环庆之邠宁不过五七处量为营葺则科率既减民力稍蘓仍须増土兵减骑卒土兵増则守御有偹骑卒减则转饷可蠲优秩之科以诱兼并寛茶盐之利以足编氓静守以骄其志蓄锐以挫其锋更须主张将臣使横议不入则忠臣得以尽节虎士得以忘生时手诏谘访执中既合议上对退复奏此上嘉纳之起居注吴育言比常建乞通回纥以破昊贼宜募机辨有胆畧者使多方招诱散离其党此伐谋之要也壬申以达州刺史髙志宁为河北安抚使元昊初反志宁时知隰州上言请乗贼未发选骁将锐兵分道急趣覆其巢穴所谓迅雷不及掩耳章疏十上不报徙知贝州刘平石元孙陷贼志宁叹曰前策不可复用矣朝廷始思其言即日召至阙问今宜为何策志宁曰今将不达权兵不识法制故败请以古阵法教之诸帅以今所习异不肯用志宁又言元昊与契丹通宜为备故命之俾经畧云三司使晏殊在三司请罢内臣监兵不以阵图受诸将乃募弓箭手教之以备战鬬又请出宫中长物助邉费凡他司之领财利者殊奏悉罢还度支事多施行宋绶在河南画十策以献帝初诏询攻守之策至是召之同管枢密知永兴杜衍权知开封府西邉用兵民苦调发吏或促辨因以侵渔衍为之区处条画量物有无贵贱道理逺近寛其朝会使得次第输送永兴比他州民费省半范仲淹知永兴军始用韩琦之言也诏举才任将帅以名闻从冨弼之言也己夘诏昊遵路籍河东乡丁为边备又不其法于诸路以遵路常建议复兵民也癸未殿中侍御史文彦博言西鄙用兵将权不可不专军法不可不峻故对敌而伍中不进者伍长斩之伍长不进什长斩之什伍之长尚得专杀统帅之重不能诛一小较军中之令可谓隳矣国朝着令禁军将校之有过冝从中覆施之于平居无事之时今邉防用兵逾十数万将不专权军不峻法何以御人哉上嘉纳之陜西安抚使韩琦上疏言御捍之备宜以鄜延为先鄜延若有重兵必无深入之患次以环州最逼贼境为今计者莫若分河中同州锐兵三五千进屯鄜州选才望大臣履本路经畧之任兼知鄜州处置邉事令张亢充本路钤辖鄜州驻札用朱观知环州差葛怀敏充环庆部署其沿边城寨自来系广屯兵马之处外其余小寨栅并兵入城只留人员兵士三二十人以为斥候量事更差弓箭手防护沿边都监路分等之阙即令选差沿边州军招置蕃落保捷等指挥不必拘定等秩但以人才壮勇堪任披帯者充上嘉纳之康定元年夏四月大理寺丞秘阁校勘石延年往年往河东路同计置催促粮草明道中延年常建言天下不识战三十余年请选将练兵为二边之备不报及西边数警始召见命昊遵路使河东时方用延年之说藉乡丁为兵也己亥陜西安抚使韩琦等言庆泾鄜三州调民修城有妨农种请听冨民自雇人大修筑量工与官【三万工齐即五万工监薄七万工薄尉八万伪备职十五万工奉职】乙巳诏运使河北姚仲孙沿边安抚髙志宁密下诸州军招募土兵从王拱辰之言也【拱辰奉使还言冦不畏官兵畏土兵故降是诏】范仲淹未至永兴癸丑改为陜西都运使御史知杂髙若讷知永兴军谏官梁适言仲淹前责若讷为谏官诋仲淹谋事疎阔宜易以近任上曰朕方任仲淹若讷强事固当体朕委寄之意诏谕之若讷寻留判流内诠壬戌吕夷简自天雄复入相即使李迪代之士逊罢政甲戍陜西都转运使范仲淹言于边城寨有五七分之备闗中之备无二三为今之计莫若严边城使持乆可守实闗内使无虚可乗西则邠凤为环庆仪渭之声援北则同州河中控扼鄜延之要害东则陜兰华州据黄河潼闗之险中则永兴为都会之府各须屯兵三二万人若冦至则使边城清野不与战闗中少实岂敢深入复命五路修攻取之偹张其军声分彼贼势使弓马之劲无所施牛羊之贵无所售二三年间彼自困弱待其众心离叛有间隙则行天讨此上策也戊寅夏竦为经畧安抚招讨永兴军己夘韩琦为陜西都转运使范仲淹并为陜西经畧安抚副使初仲淹与夷简有隙及议加职夷简请超迁之上恱以夷简为长者既而仲淹入谢帝谕仲淹使释前憾仲淹■〈去页〉首曰臣向所论盖国事夷简何憾也知同州龎藉为陜西都转运使藉常上言冝裁酌三官之赐以励战功则冦不足平【医官内官末官】丁亥以任福为环庆副都部署知庆州听便冝从事龎藉言今已废并边小寨自今缓急有言并令互为应援从之帝常问丁度御戎之策度奏曰今士气伤沮若窘追巢穴馈粮千里轻用人命非计之得也为今之计莫若谨亭陆逺斥候控扼要害为制御之全策因条上其策名曰偹边要览癸亥鄜延钤辖张亢手疏言御贼之策其后遂多施行者八月乙酉田况为陜西经畧安抚司判官胡瑗为经畧安抚司勾当公事况从夏竦瑗从仲淹辟也庚戌仲淹兼知延州先是有诏分边兵部署领万人钤辖领五千人都监二千人有冦则官卑者先出仲淹曰不量众寡出战而以官为先后取败之道也分州兵为六将将六千人分部教之量贼众寡使更出御贼贼不敢犯既而诸路皆法焉贼相戒曰无以延州为意今小范老子腹中自有数万兵甲不比大范老子可欺也大范指雍云九月都官员外郎景泰为左藏库使泰普州人元昊未发言今主将率任军伍无长策器械钝缺士卒惰窳城池不修资粮无备一旦有警何以应敌不报已而元昊果反泰复上边城要畧二十卷平戎策十五篇于是有荐泰知兵者称旨换秩知宁州庚午种世衡知延州青涧城安逺寨门既陷贼东路无藩篱贼益内侵世衡言于仲淹请营救宥州州西南直延安二百里当贼冲右捍延安左可致河东粟北可图银夏仲淹为请于朝诏世衡即废垒具筑城成赐名青涧开营田二十顷募商贾贷以本钱使通货得利城遂富实间出行部族慰劳酋长或觧与所服帯常客饮有得冦事情者即予饮器由是属羌皆乐为用无定河蕃部钞边率属羌讨击斩首数百壬午韩琦以三川寨诸将败书闻且言刘继宗王珪等宜量贷其罪以责后効从之冬十月甲午赐泾原都监王珪名马二匹黄金三十两裹疮绢百疋仍遣使抚谕之下诏暴其功塞下以励诸将劝金字处置牌赐之使得专杀初晁宗悫等至永兴议边事夏竦等合奏今兵与将尚未习练但当持重自保安俟其侵轶则乗便掩杀大军盖未可轻举及刘承宗败上复以手诏问师期竦等乃画攻守二策遣副使判官尹洙至京师求决于上乙巳诏鄜延泾原两路取正月上旬进兵入讨西贼上与两府大臣共议始用韩琦所画攻策也枢宻院杜衍以为侥幸出师非万全计不听馆阁校勘欧阳修上书言便宜三事通漕运画地利昔之画地利者易为攻今之言财地者难为术昔之民赋税而已故其不足而铸山煮海搉酒与茶征闗市而筭舟车尚有可为之法以茍一时之用自汉迄今其法日増其取益细今取民之法益尽矣昔日赋外之征以备有事之用今尽取民之法于无事之时悉以冗费而縻之矣至卒然有事则无法可増三曰权商贾丁未诏括驴以备征讨从陜西经畧司所上攻策也庆厯元年正月朝廷既用韩琦所画攻策先戒师期知延州范仲淹言攻守利害云臣所乞存此一路者一则惧春初气寒士寒愈怯二则恐隔絶情意偃兵无期若施臣之鄙计恐是平定之一端茍岁月无效遂举重兵取绥宥二州择要害而据之屯田营兵为持乆之计如见财用门时陈执中亦不欲出兵此茶山横山可以招降戊午诏从仲淹所请仲淹又言鄜延路入界比诸路最逺若能修复城寨却是逺图前后凡六奏卒成承平等十二寨蕃汉之民相踵复业壬戌遣使安抚诸路王尧臣将行请曰闗中之民雕疲为甚请称诏劳来乃谕以贼平蠲租二年从之是月元昊使人于泾原乞和又遣寨主髙延徳诣延州与仲淹约言己夘至保安军仲淹见延徳察元昊未肯顺事且无章表不敢闻于朝乃自为书谕以顺逆遣监押韩周同延徳还抵元昊二月夏竦言出兵利害诏以竦奏示仲淹龎藉言畧曰臣藉度朝议以大兵屯聚已久上费国力下困民生欲决于攻取之计其如将佐士卒未能如意或且为岁月持守之备汰去冗兵只留精锐者在邉数少则费用日寛兵精则足以御捍举凡贼地所产之物严法以絶之使不得与边人市易既刼掠无所通则其势必日蹶如益更练将卒俟其衅隙可乗然后大举庶几有万全之策陜西签书判官田况言不可出兵者七事韩琦言今入夏将半月渐有暑气必难进兵且令诸路置办军需训敕兵马俟秋初三月任福既败朝议悉欲罢诸路行营之号明示招纳使贼骄怠仍密收兵深入讨击诏仲淹体量士气勇怯如可驱策前去乗机立功仲淹言以臣所见延州路乞依前奏且修南安等处三州废寨安存熟户并弓箭手以固藩篱又云今乞且未可进兵必恐虚有劳弊守犹虑患岂可深入臣非不知不从众议得罪必速然而成败安危之机国之大事臣岂避罪于其间哉臣非不能督主兵员外须令讨击不管疎虞败事之后谋之何济惟圣慈念之行营号卒不罢兵亦不复出元昊始将兵未动朝廷即欲讨之通判睦州张方平上言国家自景徳以来既与契丹盟天下无备将不知兵士不知战民不知劳殆三十年矣若骤用之必有丧师蹶将之忧兵连民困必有贼盗意外之患当含垢匿瑕顺适其意使未有发得岁月之须选将励士坚城备器为不可胜以待之虽元昊终于必叛而兵出无名吏士不直其上难以决胜小国用兵三年不见胜负不折则破我以全制其后必胜之道也方平所议盖与吴育同议者皆不谓然既交兵天下骚动方平又献平戎十策大畧以兵地千里我分而贼专虽屯兵数十万然贼当至以一击十必败之道也既败而图之则老师费财不得为己宜及民力之完屯重兵河东示以形势贼入冦必自延渭而兴州巢穴之守虚我师自麟府渡河不十日可至此真所谓攻其所必救形格势禁之道也宰相吕夷简见之谓叅知政事宋绶曰大科得人矣然不果用其策夏四月韩琦降知秦州任福败军琦上章自劾会夏竦奏福违琦节度取败罪不在琦上知之手诏慰琦范仲淹降知耀州职如故大臣言仲淹不当辄与元昊通书又不当辄焚其奏宋庠言于上曰仲淹可斩也杜衍曰仲淹之志盖忠于朝廷欲招内叛羌尔何可深罪夷简徐助衍言孙沔亦上言辨上悟乃薄其责诏陜西经畧安抚招讨知永兴夏竦屯鄜州同知永兴军陈执中屯泾州时两人议边事不合分任之壬申范仲淹知庆州兼管勾环庆部署司事初元昊反阴诱属羌为助环庆酋长六百人约与贼为乡道后呈首露犹环去就仲淹至部即奏行边以诏书犒赏诸羌阅其人马立条约诸羌受命恱服自是始为汉用签书判官田况上兵策十四事一罢行族以严守备二募民兵以増屯戍三择大将以明部分四募死士以去贼手足五寛盐禁以招抚属户益步卒以减骑军严军法毋轻易主将给米造酒犒士卒精器甲治器用以为守城之备上嘉纳之己亥陜西体量安抚使王尧臣言四路沿边所守地界约二千余里屯兵二十万凡贼三至而三胜由众寡之势不侔彼常以十战一我常以一战十其为胜负甚明今须较四路之势因其地形益屯兵马以待其来四路之中泾原为急须益兵三万屯渭州以备出战为镇戎山外之援以万人屯泾州控扼要会为泾渭声势如此则可以杜深入之患益兵二万于环庆二州屯近边城寨来则合力以战居则分头以守亦足以制贼之冲突也其次兰州合秦州所管兵马共二万七千分屯诸城寨外土兵不及万虽然验其事形若有所恃倘用御捍亦未为全胜之师必须益兵万人分屯安逺诸寨清水县以扼东西之来路冦至则据险守隘以塞其前出山外之兵以要其后必未能为边患也尧臣又言范仲淹韩琦皆天下才其忠义智勇名动夷狄不宜以小故置散地任福坐违节度不可径责主帅由足忤宰相意他议皆沮不行又言招抚蕃部熟户从之秋七月鄜延都钤辖张亢言太平日乆人不知兵自元昊叛逆以来民力雕疲边机军政措置未得其宜陈所冝十事不报命蒋偕与环庆都监王懐端同招抚蕃落用田况之言也辛夘范讽知陜州入见上言元昊不可撃独以兵守要害捍侵掠乆当自服倘内修百度躬节俭如祖宗故事则疆事不足为陛下忧知谏院张方平言伏见宣差朝臣分路往陜西河东京东西路到前来点差弓箭手强壮分募愿充军分配宣毅保捷指挥者臣窃思此举事系安危谨列不便者六事疏入不报寳元初青州人赵宇上书言元昊必反宰相以为狂妄置福州及元昊反所部弗拘遂逃至京师复上书言刘平勇而无谋必败宰相益怒下开封令府司以在官无故亡法劾宇司録陈希亮奏乞取所上书付所司治使其言验不当加责宇由此得释刘平既败乃授宇青州司马宇复上大衍阵图及系说七篇己未以为环州军事推官辛酉韩琦复官知庆州范仲淹复为户部郎中上疏畧云西贼叛命以来言边事者盖以万计皆人持所见献忠于上而朝廷益务听纳纎悉必行其间大抵欲保疆守境爱民省用者多矣入保城寨则边民重迁苦其屠掠尽徙内地则诸族属户皆为贼合沿边城寨数百里外田野一空惟存孤垒则岁计粮草从何而出贼既知无后患席卷深入闗辅根本能不摇乎爱民省用则贼势未弭边害滋大日朘月削所伤益多斯皆利于近而局于逺頋其小而遗其大若为国家长乆之策则不然夫以祖宗之徳业陛下之仁圣天下之事力而使小冦常遂并兵之一策不敢与较但谓彼众我寡为蹵境弃民之策岂不惜哉臣所以尽忠忧国岂忍隠而不言今鄜延泾原环庆三路防驻札防守兵马之外可以各那一万人聚于鄜庆渭三州臣今为陛下计者莫若于三州各更益兵三万人拔用有勇畧将帅三员统领训练预先分定部曲逺设斥候于春秋西城举动之时先据要害贼来则会驻札之兵观利整阵并力击之又于西贼未甚点集之际出三州已整之兵浅入大畧或破其和市或招其种落或更筑垒拓地广招强人别立经制以助西军属户有助贼者即会兵密行破荡诸族见此地势自然无去就之意渐可驱使既不能为乱则可以严青盐粟帛之禁勿使与贼交通朝廷节俭省费倾内帑三分之一分助边用以金帛赐逐路帅臣使行间觇贼则动静先知遇盛暑则那次边就食粮草如此则二三年间贼力渐屈平定有期诚暂劳永逸之筭也冬十月丁亥知并州杨偕请建新麟州谓迁则有五利不迁则有三害云麟夏二州唐汉古郡一旦弃之一麟州何足惜哉上谓辅臣曰麟州古郡也咸平中常经冦兵攻围非不可守今遽欲弃之是将退而以黄河为界其谕偕速修复宁逺寨以接麟州夏竦陈执中俱罢竦判河中执中知陜州始分陜西为四路秦州韩琦渭州王沿庆州范仲淹延州龎藉并兼本路马步军都部署经畧安抚沿边招讨使十一月丁未髙继宣知并州河东路经畧安抚沿边招讨使代杨偕也偕列六事一罢中人预军事二徙麟州三以便宜从事四黜冗帅五募武士六专补授且曰能用臣言则受命不然则已朝廷难之奏不上罢知邢州田况欲于镇戎原渭之地大兴营田以纾边计是月梁适自陜而还仲淹附攻守二议攻则欲进筑城寨以据其地守则欲兴屯田以息转输之患云国家用攻则宜取其近而兵势不危用守则必图其乆而民力不匮然后有文帝和乐之徳无孝武哀痛之悔天下幸甚【律书载汉文且无议兵事】十二月韩琦自前日山外之战诸将多亡没所部兵众今不立法制则各务生全若人数不多则军法可必行请陜西河东诸路部署许置亲兵百五十人钤辖百人招讨都监等七十人月各给钱二百其出师临敌主将亡败者并斩仲淹奏朝廷差除中使督促诸路轻易入界之失二年春正月仲淹奏请给枢密院官及宣徽院空名头子者各百道缓急书填以劝赏战功及招降蕃部从之布衣雷蕳夫隠居不仕枢密杜衍荐之召见论边事甚辨上恱令中书检真宗用种放故事吕夷简言士大夫有口才者未必能成事也姑试之乃以为校书郎知庆州范仲淹奏攻守二议诏荅以将帅累经挫衂未甚勇果若幸于或胜恐非良筹假令克获又烦守备若且勤于训练严加捍御逺设探候制其奔冲见利以进观衅而动庶可以养锐持乆卿冝深体此意与邻路互相应援叶心毕力有便冝密具以闻仲淹复奏畧曰今臣领庆州日夜思之攻有利害守有安危攻其逺者则害必至攻其近者则利必随浅近进筑守以土兵则安守以东兵则危攻冝取于近而兵势不危守宜图其乆而民力不匮招纳之策可行其间诏陜西诸路参议以闻知秦州韩琦请降枢密空名宣头五十道以赏属羌有功者从之是春范仲淹巡边至环州州属羌阴连冦为边患仲淹谓世衡素得属羌心而青涧城已坚固乃奏世衡镇抚之龎藉请留世衡诏仲淹更择人仲淹言属羌非世衡不可懐诏从仲淹所请世衡令诸族置烽火有急则举燧介马以待又课吏民财有过失射中则释其罪由是人人皆精于射冦不敢复近环州世衡在青涧为属吏所讼以不法事按验皆有状龎藉言世衡披荆棘立青涧城若一拘以法则边将无所措手足诏勿问及徙环州诣藉拜且泣曰世衡心肠似石也今日为公泪下矣己亥以韩琦为秦州观察使王沿为泾州龎藉为鄜州仲淹为汾州并观察使【夏四月】五月甲寅诏三馆臣寮上封事及听请对欧阳修上疏言三敝一不谨号令二不明赏罚三不贵功实五事一曰兵二曰将三曰财用四曰御戎之策五曰可任之臣冬戊辰中丞贾昌朝上疏言太祖初有天下监唐末五代藩镇武臣土兵牙校之盛尽取其权当时以为万世之利今羌西之叛亦选择将领鸠集士农士不素练固难指纵将未得人岂免屡易以屡易之将驭不练之兵故战必致败此削方镇过甚之弊也又言方今备边之尤切者六事一驭将帅二复土兵三训营卒四制戎狄五绥蕃部六明探候始昌朝馆伴契丹使者建言和亲辱国内地尺不可许朝议欲以金帛啖契丹使攻元昊朝昌曰契丹许我而有功则责报无穷且以我市于元昊昔唐结质欲助唐讨朱泚而陆贽以为不可后乃知吐蕃阴与泚合今安知契丹计不出此耶于是命昌朝报使契丹昌朝力辞因奏此疏上嘉纳之原州属羌明珠灭藏二族兵数户与元昊首尾隔絶邻道范仲淹闻泾原欲袭讨之乙巳奏言二族道险不可攻前日髙继嵩常以丧师平时犹虞反侧今讨之必与贼为表里南入原州西扰镇戎东侵环州边患未艾也宜因昊贼别路大入之际即并兵北取细腰卢泉为保障以断贼路则二族自安而环州镇戎经道通彻可以无忧矣后二岁遂筑细腰胡芦诸寨帝以泾原伤夷欲令范仲淹与文彦博对易遣内侍王懐徳喻贽仲淹谢曰泾原地重臣恐不足以独当愿与韩琦同经畧泾原并驻泾明琦兼秦凤臣兼环庆一则夷夏稍安事不亟易二则泾原有警臣与韩琦可合秦凤环庆之兵掎角而进若秦鳯环庆有警亦可率泾原之师以相应援三则通修环州镇戎诸寨藉此两路事力必能速有成功四则臣共韩琦日夜计议选练兵将渐复横山以断贼臂不数年间可期平定愿诏龎藉兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣于是复置陜西四路都部署经畧安抚兼沿边招讨使命韩琦范仲淹龎藉分领之仲淹与琦开府泾州而徙彦博帅秦宗谅帅庆皆从仲淹之请也初葛懐敏军败于定川诸郡震恐宗谅顾城中兵少乃募农民数千戎服乗城又募敢勇谍知贼逺近形势报旁郡使为备会仲淹引环庆兵来援时天阴晦者十日人情忧沮宗谅乃大设牛酒迎犒士卒又藉定川战没者哭于佛祠祭酹之因厚抚其孥使各得其所欲于是士感发増气边民稍安故仲淹荐以自代校理余靖言秦州非韩琦不可守彦博新进懐徳无闻不报辛夘诏新知永兴郑戬兼管勾陜西转运司计度粮草公事戬建言军行所须愿下有司相折为三等非急切罢去十二月庚午泾原安抚使王尧臣言今体量定川之败其失有四望勅边臣深鉴前败不可更駈士旅以陷败机世衡用间元昊欲和不録三年春王尧臣至陜西言见鄜延环庆路地有险固而易以守惟泾原则不然自汉唐以来为戎狄之冲臣畧论一路五州军城寨控扼要害及贼径交通之处备御之策凡五事望下韩琦范仲淹相度施行之诏韩琦范仲淹龎藉凡军期不覆者皆便宜从事用安抚王尧臣之言也乙夘韩琦仲淹等言元昊遣人赴阙将议纳和臣等谓元昊如大言过望为不改僣号之请则有不可许者三如卑词厚礼从兀卒之称亦有大可防者三伏望圣慈于纳和御侮之间审其处置为圣朝长乆之虑校理余靖言昊贼私差署官入境欲与朝廷通和臣愚料之以谓挫北人之气屈西羌之锐不如不和最为得策或欲速成和好而屈名分则天下共耻之虽强兵在境有血战而已矣若他年贼自有衅来求和者权在于我则不必拒之也惟陛下裁之夏四月己亥资政殿学士兼翰林侍读学士富弼言今元昊遣其伪官持书欲议通好而外皆传言元昊未肯称臣昨闻宣传下西人所过州郡加迎候之礼又逐州通判就驿燕待之太过深恐其后难为处置失中国制御夷狄之术兼闻西使之来盖因契丹所喻元昊既禀畏契丹则朝廷可且持重纵使其议未合亦有后圗大凡制事在于初初若失宜后难救正今日又闻西使入见赐与甚厚既许其伪补之珍则元昊自为得志臣去年使契丹与馆伴刘六符语将来若使元昊复称臣则本朝岁増金帛之馈初既不避此名今又未即如约受前耻而不获効甚可惜也今朝廷过有许可受忧有二事若契丹谓中国既不能臣元昊则岂肯受制于我必将以此遣使来未知以何辞答之也若契丹谓元昊本称臣于两朝今既南朝不称臣渐为敌国则以为独尊矣异日缘边隙复有所求未知以何术拒之臣晓夕思之二者必有一焉不可不早虑也余靖言臣窃见朝廷每遇契丹遣使到阙元昊差人来朝大臣商量惟欲秘密两制两省御史中丞已下虽名侍从供奉之官当时并不闻知及处置既了纵或不便无由论列伏思国家建置侍从之官以救阙失盖欲举无过事谋无遗策书不云乎谋及卿士谋及庶人谋及卜筮是事有大疑谋欲其广也汉武帝征伐四夷开置边郡侍从之臣数屈丞相汉始称之以为美谈今柄臣密议外不得闻一虑或失救之不及势之可忧者也凡北狄西戎之事系于安危者侍从谏诤之官悉令闻之凡有利害不为漏泄传云谋之欲多断之欲独此御国之要也惟陛下善为裁择先是欧阳修言臣料国家今若不能曲从其言不如优宠其来人厚加礼遇元昊不免出兵攻冦逞彼忿心若是不受彼必自亏事体不若急修备以图胜筭修虽有此议然朝廷更未之从也且元昊既未肯臣如定等来又多所要请两府司諌皆欲从之独韩琦以为不可屡合谢于上前晏殊曰众议已同惟琦独异上頋问琦琦歴陈其不便上曰更审议之及至廷议琦称不可益坚殊变色而起复上章曰今西界遣人讲和其患有三望且令中书枢密院再三论难使朝廷得大体契丹无争端此议和庶为得策谏官蔡襄余靖言修又言臣谓方今不羞屈志急欲就和者其人有五一曰不忠于陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陜西之民急欲和甲午枢密韩琦上疏曰臣闻汉文帝袭髙惠承平之后躬行修俭国治民安刑措不用时贾谊上书言事尚以为可恸哭太息岂其过哉盖忧思深逺长乆之计欲大汉之业垂于万世而无窘者今陛下绍三圣之休烈仁徳逺被天下大定民乐其生者八十余年矣而臣切睹时事可谓昼夜泣血非直恸哭太息者何哉盖以西羌北狄祸衅已成而上下泰然不知朝廷之将危社稷之未安也臣辄尽当今所宜先行者七事条列以献其大畧一曰清政本枢密院本兵之地今所主多竒碎渺末之务中书公事虽不预闻恐亦类此谓宜诏中书枢密院事有例者着为法可拟进者无面奏其余微琐可悉归有司得从容谋议赐对之际惟专务大事二曰念边事今政府循故事纔午即欲出稍留则恐疑众退朝食罢忽遽佥书而去何暇议及疆事哉谓宜须未正方出延此一时以专边论三曰擢贤才自承平以来用人以叙迁之法故遗才甚多近中书枢密院求一武臣代郭承裕聚议累日不能得谓宜仿祖宗旧制于武臣中不次超擢以试其能四曰备河北自北狄通好三十余年武备悉废近嫚书之至骚然莫知所为宜选转运使二员密授经畧责以岁月使营守御之情则我待之有素也五曰固河东前岁昊贼陷丰州掠河外属户殆尽麟府势孤絶宜责本道帅度险要建城堡省转饷为持乆之计六曰收民心祖宗置内藏库盖备水旱兵革之用非私蓄财而充欲也自用兵以来财用匮竭宜稍出金帛以佐边用民力可寛而众心安矣七曰营洛邑【见迁都逺畧事】陈八事大畧谓当今救弊之术不过选将帅明按察丰财利抑侥幸进有能之吏退不才之官去冗食之人谨入官之路然数事之举谤必随之愿委信辅臣听其措置虽有怨谤断在不疑则纪纲渐振而太平可期二虑岂足为国之患哉上嘉纳之欧阳修言风闻韩琦以范仲淹已作参政欲自请行不知是否以臣愚见不若且遣仲淹速去琦与仲淹皆是国家委任之臣材职俱堪信用然仲淹以陜西军民恩信尤为众所推服若仲淹外捍冦兵而琦居中应付必能共济大事庶免后难谏官孙甫言切观西人议和其利一而其害有四利害之机安危之计愿陛下熟图之乙酉陜西宣抚使田况言自冬初诸路得谍者皆声言西界迤■〈辶里〉遇乞刚娘嵬等诸腹心谋叛贼事觉被诛国中大乱臣窃疑朝廷方遣使议和贼所希甚大若心实欲和则当夸示凶势幸我曲从以厌其私岂肯诈扬此声自见危弱此其势实衰而亟求倚附也若其国人果叛犹且倔强妄有干求不宜过有许予示四夷以弱如谋者所得皆诈则触谋懐毒志未可量虽尽副所求只是纳侮朝廷既恃和懈备贼嬴形伺隙祸发所忽昔人所戒望与二府大臣熟思计其事其岁给不可优増也欧阳修言伏见张子奭奉使之贼中近已到阙风闻贼意虽肯称臣受册而尚有数事邀求朝廷未知如何处置今若只为臣下茍安之计则何必爱惜尽可曲从若为社稷乆逺之谋则不止目前须思后患臣愿陛下询于议事之臣五事不录万一能有说焉非臣所及若其无说则天下之忧从此始矣又云西城虽和所利极鲜北戎若动其患无涯比臣前后非不切言今无及矣伏望陛下留意而思之戊申谏官孙甫言汉以金缯遣匈奴贾谊谓中国卑辱之甚遂致流涕今与一小蕃议和岁给之物近又増至二十五万彼犹偃蹇未满其意卑辱又甚于汉矣今日之事又在预择将帅择将之术必有责于大臣昔周世宗以凤秦之乱命宰相王溥择将而得向拱既成功而世宗诏王溥曰平秦凤卿之力也盖自古良将多由辅臣荐用庆秦二州惟朝廷选择将帅而深计之四年罢修水洛城从宣抚使韩琦奏请也辛未降刑部员外郎天章阁待制权知凤翔府滕宗谅为祠部员外郎知虢州职如故并代部署张亢为本路钤辖宗谅及亢皆置狱并州狱未具而有是命从叅知政事范仲淹言也谏官孙甫言自昔之有天下者未常一日去兵虽然兵无良将与去兵同祖宗朝养兵不多而取胜于夷者有良将也今日养兵多而未常胜者非无将也不知其才而任之也韩琦田况近皆逺自陜西边将之才无容不知请诏琦等条四路将臣能否其最下者黜之庶几将帅得人而胜可取也夏五月枢密副使韩琦叅知政事范仲淹并对于崇政殿上策畧曰臣等思和与不和俱为大患然则为今之谋者莫若择帅练兵计用武之策以和好为权宜以战守为实务彼知我有谋有备不敢轻举而盟约可固如不我知轻负盟约我则乗彼之骄可因而撃未必能为中国之患试画一言之其一曰臣等观西戎畜祸积有岁年元昊外倚北戎屡乗战胜而乃辄求通顺实图休息所获者大利所屈者虚称陛下当如唐髙祖太宗隆礼敦信以盟好为权宜选练兵卒则攻守有具此和策之得者也其二曰乆守之计莫若畜土兵其众多识山川习战鬬比之练兵其功相倍然沿边次边土兵数少而分守不足更当于要便城寨益招置之迁其家于边任营更免出军父母妻子保其完聚战则相救守则相安此可恃之兵也陜西新刺保捷孱弱不堪战者宜首汰之使归于四畆既省军费复増农力三万东兵以一屯边以助土兵之势以一徙次边或屯闗辅以息馈饷之劳以一归京师以严禁卫之备沿边所招弓箭手使之聚居险要与城寨相应彼或小至则属户番兵弓箭手诸寨土兵共力御之彼欲大举则必先闻集举之期我之沿边兵车尽可驻于坚城以待敌之进退欲长驱而来则使诸将出兵以蹑其后欲保师以归我则使诸城并力以乗其弊进无所利退而有祸不能两三其举势必败亡此守策之得也其三曰西夏之众动号十万以坐守之兵拒彼专举之势众寡不敌遂及于败我若复用此等计使彼劳我逸则取胜必矣臣请于麟府鄜延环庆泾原路各选将佐三五人使臣一二十人步卒一万骑三千以为三军训以新定阵法候其精勇然后观贼之隙使三军互掠于横山横山一带蕃部元昊入冦必为先锋降者厚赏纳质各令安土拒者并力急撃必败其族使贼奔命不暇部落携怨我则兵势自振此春秋时吴用三军破楚之策也元昊若失横山之势可谓断其右臂此攻策之得也【又陈北狄七事见契丹门】是日二人指陈上前数刻乃罢叅知政事范仲淹安抚陜西先是仲淹闻契丹与元昊相攻料其可疑者六可忧者三云今乞圣慈顾问大臣如契丹可以保信必不入冦亦不与元昊连衡则乞今日同具一奏纳于御前使中外安静不更忧疑他日或误大事责有所归如大臣不能保信则便画河东备御之策戊午冨弼奏契丹必不冦河东杜衍言契丹必不来仲淹争议帝前诋衍不以为恨韩琦请行云不须一人一骑仲淹求再对奏琦语兵竟不行仲淹不以为忤也先是仲淹受命主西事弼主北事弼条上河北守御十二策凡此守御冨弼言近见元昊所上誓书及奏表辞理恭顺一遵朝廷所约只是榷场上微有商量候杨守素到阙臣乞与婉顺商议示以和之意使之深信不可谓其恭顺却于元约事外别诘难邀勒所宜多方容纳令无备我之意则必尽力与契丹相持若二冦相杀伐朝廷之福天之所假也又范仲淹言前代帝王与戎结好通和礼意甚重非志不髙而力不足也盖惧边事不息困乏生民用兵乆之必生他变而为社稷之忧如汉髙祖唐太宗身经百战既定天下不敢黩武而屈事戎狄者正为此也及其国力强盛将帅得人则长驱破敌以雪天下之耻今西兵数年未能平定近方遣使以议通好今众议欲复得寨门以全疆土且西戎骄怯不足与争但名体已顺余可假借以成和好然后重议边事退移兵马减省粮草蘓我生民勤我稼穑选将练兵使民富土强以待西夷之变此帝王有道之术社稷无窘之福也谏官蔡襄言元昊陈奏数目如闻誓书大体颇如朝廷约束兼余靖请使北已有回奏别无龃龉之意臣窃谓速行封册诏如靖言仍令延州先移文夏人仲淹因奏张亢得所増广堡寨冝使就总其役诏既下而明镐持不可屡牒止亢亢曰受诏置堡寨岂可得经畧牒而止耶坐违节度固所甘心堡寨必为也毎得牒置案上督使役愈急小堡或一日而成卒事乃发封自劾朝廷不问蕃汉归者数千户岁减戍兵万人河外遂安十一月初环原之间属羌有明珠减藏康奴三族最大素号强犷抚之则骄不可制伐之则险不可入其北有二州交通西界宣抚使范仲淹设筑古细腰城断其路于是檄知环州种世衡与知原州蒋阶共干其事世衡时卧病即日起兵会阶于细腰使甲士昼夜筑城先遣人以计欵冦果不争又召三族酋长犒之谕以官筑此城为汝御冦三族既出不意又忘冦援因遂服从城成而世衡卒冬十月范仲淹复檄蒋阶筑堡大虫纔堡未完而为明珠减臧伺间邀撃阶辄从间道遁归伏经畧使庭下请死王素将赦其罪令复往毕功以赎罪狄青曰阶轻而无谋往必更败素曰阶死则部署行矣青乃不敢言阶卒完所筑堡致其酋长而还始明珠策族数为冦阶潜兵伺之斩首四百余酋豪二十九焚帐落八十获牛马三千所俘皆刳割磔裂于庭下坐客为废饮食而阶笑自若五年春枢密使韩琦言朝廷已封册夏国又契丹矣西征回来告当此之时便谓太平无事则后有大忧者三若以前日之患而虑及经逺则后必有大利者【一禾尽録】臣愿陛下深思去大忧取大利则为天下之福又陈陜西合措置事件乆任主帅徙兵就粮去冗兵以蠲经费上悉施用其言六年诏陜西安抚及运使朝廷开纳夏国本欲寛财恤民自进誓以来至今已及一年而调度尤急不敢用兵其议裁节诸费及所増置官员指使使臣今无用者悉条奏之从枢密副使龎藉之言也辛酉诏河东经畧使郑戬裁减本道边费以闻

　　仁宗朝契丹议闗南地界

　　天圣二年契丹大阅声言猎幽州朝廷患之以问二府皆请备粟练师以待不虞枢密副使张知白独言契丹修好未逺今其举兵者以上初改观试朝廷耳岂可自衅耶若终以为疑莫若因北河决以防河为名万一有变亦足应用未几冦果败盟
　　景佑元年十二月或传契丹聚兵幽涿间河北皆惊癸酉命张克为北京使知安肃军因入对曰狄岁享金帛甚厚今其主孱而岁歉欲兴兵而来特张言耳非其实也万一有背约臣请环甲为诸军先朝廷欲大发军为备辅臣迭议上前参知政事蔡齐画三策料契丹必不渝盟已有契丹祭天幽州以兵屯境上耳二年契丹主加号文武仁圣昭孝皇帝
　　庆厯三年春二月契丹谋聚兵幽蓟前遣使致书求闗南北知保州衣库使王果先购得其书槀以闻且言契丹潜与昊贼相结将必渝盟请自广信军以西缘山口贼马出入之路预为按守札付河北安抚使密修边备乙未诏真定府天雄军澶州各备兵马十万人刍粮二千车器甲五百副又诏河北路提点刑狱视所部州军城隍应修者修之又诏河北诸州强壮自三月后并赴州阅习委知州择其强劲者刺手背为义勇军不■〈首页〉者释之而存其籍以备守葺城池自是强壮寝废矣诏始下人情讻讻河北转运使李昭述乗疾置日行数舍开谕父老人情始安辛丑以新知河州保静军留后王徳用为保静军节度使契丹将渝盟上起徳用于曹州复留后知青州不数日改澶州入见上流涕言臣前被大罪陛下幸赦而不诛今不足辱命上慰劳曰河北方警藉卿威名镇抚耳又赐手诏以遣之即拜节度使三月己巳契丹遣宣徽南院使归义节度使萧英翰林学士右谏议大夫知制诰同修国史刘六符来致书曰弟大契丹皇帝谨致书于大宋皇帝粤自世修欢契时遣使诏封圻殊两国之名方册纪一家之美盖欲洽于绵逺固将有以披陈窃缘马桥闗南是石晋所割迄至柴氏以代郭周兴一时之狂谋掠十县之故壤人神共愤庙社不延至于贵国祖先肇创基业寻与敝境继为善邻暨乎太宗绍登寳位于有征之北纔定并汾以无名之师直抵燕蓟羽召精鎤御而获退遂致移镇国强兵富南北王府并内外诸军弥年有戎境之劳继日备渝盟之事始终反复前后谙详尝窃审专命将臣往平河右炙凉屡易胜负未闻兼李元昊于北朝乆已称藩累増尚主克保君臣之道实为甥舅之亲设罪合加诛亦宜垂报迩者郭稹时至杜防又回虽具音题而但虞诈谍已举残民之伐曽无忌器之嫌营筑长堤填塞隘路开决塘水添置边军既潜稔于猜嫌虑难敦于信睦倘或思乆好共遣疑懐曷若以晋阳旧附之区闗公元割之县俱归当国用康黎民如此则益深兄弟之懐长守子孙之计缅惟英晤深达悃悰适届春阳善绥冲裕先是西兵乆不决六符以中国为怯且厌兵困因教其主聚兵幽涿声言入冦而六符及英去以书来求闗南十县正月己巳边吏言契丹泛使且至朝廷为之旰食歴选可使狄者羣臣皆惮行宰相吕夷简举右正言知制诰冨弼入对便殿叩头曰主忧臣辱臣不敢爱其死上为之动色壬申命弼为接伴弼以二月丙子发京师至雄州乆之英等始入境遣中使慰劳英称足疾不拜弼谓曰吾常使北病卧车中闻命辄拜今中使至而君不起此何礼也英矍然起遂使人掖而拜弼詧英等自以狄先违盟约及其从者皆有惧色可动故每与之开懐尽言冀以钧得其情英等以故亦推诚无隠乃密以其主所欲者告弼且曰可从从之不从便以一事塞之王者爱养生民旧好不可失也弼具以闻及英等至命御史中丞贾昌朝馆伴朝廷议所欲与不许割地而许以信安僖蕳王允宁女与其子梁王洪基结婚或増岁赂独弼以结婚为不可初北主之弟宗元者号太弟挟太后势用事横于国中常自通书币上欲因今使答之令昌朝问六符六符辞曰此于太后则善然本朝则不便也昌朝曰即如此而欲以梁王求和亲皇帝岂安心乎六符不能对既而狄卒罢结婚之议辛未授弼礼部员外郎枢密直学士将使弼报聘故也弼曰国家有急惟命是从不敢惮劳臣之职也奈何逆以官爵赂之固辞不受庚辰诏以右正言知制诰富弼为回谢契丹国信使西上阁门使符惟忠副之复书曰昔我烈考章圣皇帝保有基国惠养黎庶与大契丹昭圣皇帝弭兵讲好通聘着盟肆余纉承共遵谟训边民安堵垂四十年兹者专致使臣特贻缄问且以瓦桥旧地晋阳故封援石门之割城还周朝之复境系于异代安及本朝粤自景徳之初始敦邻堡之信凡诸细故咸不寘懐况太宗皇帝亲留并郊匪图燕壤当时贵国亟发援兵既交石岭之锋遂举蓟门之役义非反复理有因縁元昊赐姓称藩禀朔受禄忽谋狂僣俶扰边陲乡议讨除己尝闻达杜防郭稹传道备详及此西征岂云无报聘轺旁午屡闻嫉恶之谈谍间交驰未谕聨亲之故忽窥异论良用惘然谓将轸□□原反致讥于忌苦复云筑营堤埭开决陂塘昨緑霖潦□余大为衍溢之患既非疎导当稍善防岂藴猜嫌以亏雍睦至于备塞隘路阅习兵夫盖边臣谨职之常乃乡兵充籍之旧在于贵境宁撒戍兵一皆示以坦夷两何形于疑阻故惟欢契方保悠长遽兴请地之言殊匪载书之约信辞至悉虚鉴孔昭两地不得相侵缘边各守疆界二书之外一无所求期在乆要弗违先志谅为聪达应切感思再属清和妙臻戬糓其余令弼口陈书词翰林学士王拱辰所撰也甲午徙知澶州王徳用为真定府定州路都部署仍降诏谕以选任之意初刘六符见徳用于澶州喜曰闻公名乆乃幸见于此今岁大熟非公仁政所及耶徳用谢之曰明天子在上固常多豊年因已衰老中国多贤士大夫指坐客歴陈其家世六符竦听五月丁夘徙知成徳军龙图阁直学士兵部郎中张存为河北转运使先是存上言契丹与元昊为婚恐阴相首尾河北城乆不治宜诏意毋忽于是悉城河北诸州俾存督察之二年秋七月初冨弼张茂实以结婚及増岁弊二事往报契丹惟所择弼至满达河刘六符馆之谓弼曰北朝皇帝坚欲割地如何弼曰北朝若欲割地此必志在败盟假此为名朝廷必不从有横戈相待耳六符曰若南朝坚执则事安得济弼曰北朝无故求割地南朝不即发兵拒却而遣使好辞更议嫁女益岁币犹不从此岂南朝坚执乎及见北主弼曰两朝人主父子继好垂四十年一旦忽求割地何也北主曰南朝违约塞鴈门増水塘治城隍藉民兵此何意羣臣竞欲举兵而寡人以谓不若遣使求闗南地求而不得举兵未晚也弼曰北朝忘章皇帝之大徳乎澶渊之役若从诸将之言北兵无得脱者且北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者皆为其身谋非为国计也北主惊曰何为也弼曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克然掳获金帛充牣诸臣之家而壮士健马物故太半谁任其祸者今中国提封万里所在精兵以万计法令修明上下一心北朝欲用兵能保其必胜乎曰不能弼曰胜负未可知就使其胜所亡士马羣臣当之欤抑人主当之欤若通好不絶岁币尽归人主臣下所得正奉使者岁三人耳于羣臣何利焉北主大悟首肯者乆之弼又曰塞鴈门者以备元昊塘水始于何承矩事在通好前地卑水聚势不得不増城隍皆修旧民兵亦旧籍特补其阙耳非违约也北主曰微卿言不知其详然寡人所欲得之者但以其地耳弼曰晋髙祖以卢龙一道赂契丹周世宗复伐取闗南皆异代事宋兴已九十年若欲求异代故地岂北朝之利乎北主无言徐曰元昊称蕃尚主南朝伐之不先吿我何也弼曰北朝向伐髙丽黑水岂常报南朝乎天子令臣致意于陛下曰向不知元昊与弟通姻以其负恩扰边故讨之而弟有烦言今撃之则伤兄弟之情不撃则不忍坐视吏民之死不知弟何以处之北主顾其臣与语良乆乃曰元昊为冦岂可使南朝不击乎既退六符谓弼曰昔太宗初平河东遂袭幽燕今虽云用兵西伐无乃续欲谋燕蓟乎弼曰太宗时北朝先遣伊喇摩哩来聘既而出兵石岭以助河东太宗怒其反复遂伐燕蓟盖北朝自取之也六符又曰吾主耻受金帛坚欲十县如何弼曰南朝皇帝常言朕为人子孙岂敢妄以祖宗故地与人昔澶渊白刄相向章圣尚不与昭圣闗南岂今日而可割地乎且北朝欲得十县不过利其租赋耳今以金帛代之亦可以坐资国用朕念两国生灵不欲使之肝脑涂地不爱金帛以徇北朝之欲北朝既欲得地是志在背盟弃好朕独能避用兵乎且澶渊之盟天地神祗实共临之今北朝先发兵端朕不愧于心亦不愧于天地神祗矣六符谓其介曰南朝皇帝存心如此大善当共奏使两主意通翌日北主招弼同猎引弼马自近问所欲言弼曰南朝惟欲欢好之乆耳北主曰我得地则欢好可乆弼曰南朝皇帝遣臣问于陛下曰北朝欲得吾祖宗故地南朝亦肯失祖宗故地耶且北朝既以得地为荣则南朝以失地为辱矣兄弟之国岂可使一荣一辱哉朕非忘燕蓟旧封亦安敢复理此事正应彼此自论耳退而六符谓弼曰皇帝闻公荣辱之言意甚感悟然金帛必不欲取惟结婚姻可议耳弼曰结婚姻易以生衅况夫妇之情好难必人命修短或异则所托不坚不若増金帛之便也六符曰南朝皇帝必自有女弼曰帝女纔四岁成婚亦须在十余年后虽允宁女成婚亦在四五年后今欲释目前之疑岂可待哉弼揣彼意在多得金帛因曰南朝嫁公主故事资送不过十万缗耳由是狄结婚姻之意缓且谕弼还弼曰二论未决安敢徒还愿留毕议北主曰竢卿再至当择一事受之冝遂以誓书来也弼还奏复授弼吏部郎中枢密直学士又辞不受癸亥弼与茂实再以二事往使于北吕夷简传帝旨令弼答契丹书并誓书凡为国书二誓书三议婚则无金帛若契丹能令夏国纳欵方岁増金帛二十万否则十万弼奏于誓书内创増三事一两界塘淀毋得展开二答不得无故添屯兵马三不得停留还亡诸色人弼因请録副以行中使夜赍誓书五并所録副本□□□□□□□及弼于武强授弼行至乐寿自念所増三事皆非契丹前约万一书词异同则狄必疑乃密启副封观之果如弼所料即奏疏待报又遣其属前陵州团练推官宋诚蔡挺诣中书白执政上欲知狄事亟召挺问挺时有父丧听以服帽对便殿乃诏弼三事但可口陈弼知此谋必执政欲变已所与北朝初议者乃以礼物属茂实疾驰至京师日欲晡叩合门求对合门吏以旧制当先进名对仍翌日弼责之遂急奏得入见曰执政故为此欲致臣于死臣死不足惜奈国事何上急召吕夷简等问之夷简从容曰此误耳当改正弼语益慢夷简晏殊言夷简决不肯为真恐误耳弼怒曰殊奸邪党夷简以欺陛下遂诏王拱辰易书其夜弼宿学士院明日乃行冨弼张茂实以八月乙未至契丹清泉淀金毡馆持国书二誓书三以语馆伴耶律仁先刘六符问所以然者弼曰姻事合则以姻事誓能令夏国复归欵则岁入金帛増二十万否则十万国书所以有二誓书所以有三也翌日引弼等见北主大弟宗元子梁王洪基侍萧孝思孝穆马保忠杜防分立帐外北主曰姻事使南朝骨肉暌离或公主与梁王不相和恱则将奈何固不若岁増金帛但患无名耳须于誓书中加一献字富弼曰此乃下奉上之辞非可施于敌国况南朝为兄岂可兄献于弟乎北主曰南朝以厚币遗我是惧我也献字何惜弼曰南朝皇帝守祖宗之土宇继先皇之盟好故致币帛以代干戈盖惜生灵也岂惧北朝哉今陛下欲发此言正欲弃絶旧好以必不可冀相要耳则南朝亦何暇頋生灵哉北主曰改为纳字如何弼曰亦不可北主曰誓书何在取二十万者来弼既与之北主曰必寡人加纳字卿无固执恐败乃主事我若拥兵南下岂不祸乃国乎弼曰陛下用兵能保其必胜否北主曰不能弼曰胜未可必安知其不败耶北主曰南朝既以厚币与我纳字何惜况古有之弼曰自古惟唐髙祖借兵于突厥故臣使之当时所遗或称献纳不可知其后颉利为太宗所擒岂复更有此理北主黙然见弼词色俱厉度不可夺曰我自遣使与南朝皇帝议之若南朝许我卿将何如弼曰若南朝许陛下请陛下与南朝书具言臣等于此妄有争执请加之罪臣等不敢辞北主曰此乃卿等忠义为国之事岂可罪乎弼退而与刘六符言指帐前髙山曰此尚可踰若云献纳二字则如天不可得而升也使臣头可断此议断不敢诺于是乃留所许二十万誓书复遣耶律仁先刘六符赍其国誓书以来仍求纳字二十万誓书盖明着夏国纳欵事北主不恱欲令弼改之弼不可彼亦卒不肯报其事于誓书但于国书中叙述耳是月乙巳弼等还至雄州诏即以弼为接伴使有朝廷合先知者急置以闻弼奏曰彼求献纳二字既以死拒之敌气折六不可复然朝廷意欲从晏殊议许称纳字弼不预知也乙丑契丹枢密副使保大节度耶律仁先枢密使礼部侍郎同修刘六符入见其誓书曰惟重熈十一年岁次壬午八月壬申朔二十九日庚子弟大契丹皇帝致书于兄大宋皇帝阙下来书云谨按景徳元年十二月七日章圣皇帝与昭圣皇帝誓曰共遵成纪虔守欢盟以风土之仪物备军旅之费用每岁以绢三十万疋银一十万两更不差使臣专往北朝只今三司差人搬送至雄州交割沿边州军各守疆界两地人户不得交侵或有贼盗逃逋彼此勿令停匿至于陇畆稼穑南北勿纵骚扰所有两朝城池并合依旧存守修壕葺藁一切如常即不得创筑城隍开决河道誓书之外一无所求各务协心庶同悠乆此保安黎庶谨守封疆质于天地神祗告于宗庙社稷子孙共守传之无穷有渝此盟不克享祀昭昭天鉴其当殛之昭圣皇帝复以书答云孤虽不才敢遵此约谨当先于天地誓之子孙神明俱知呜呼此盟可改后嗣何述窃以两朝修睦三纪于此边鄙用军干戈载偃追懐先约炳若日星今绵逺已深敦好如故闗南县邑本朝传守惧难依从别纳金币之仪用代赋税之物每年増绢壹十万疋银一十万两前来银绢搬至雄州白沟交割两界塘淀已前开田畆者并依旧外自今已后不得添展其湜堰水口逐时决泄壅塞量差兵夫取便修垒疏导非时霖潦别至大段涨溢并不在闗报之限南朝河北沿边北朝自古北口以南沿边军民除见管数目当依散闗无故不得大段添屯兵马如有事故添屯即令逐州军移牒闗报两界所属之处其自来乗除更替及本路移易不在闗报之限两界逃走作过诸色人口并依先朝誓书外更不得以日前停留容纵恭惟二圣威灵在天顾兹纂承各当遵奉共修大体无介小嫌且夫守约为信鄯邻为义二者缺一罔以守国皇天厚地实闻此盟文藏于宗庙副在有司余并依景徳统和两朝誓书顾惟大徳必敦大信茍有食言必如前誓时契丹固惜盟好特为虚声以动中国中国方困西兵宰相吕夷简等持之不坚许与过厚遂为无穷之害敌毎岁得金帛五十万因勒碑纪其事刘六符极汉官之贵子孙重于国中庚辰复命右正言知制诰馆修撰富弼为吏部郎中枢密直学士弼上章固辞先是吕夷简当国人莫敢抗弼既数论事侵之及堂吏以伪署度僧牒诛夷简益恨因荐弼使契丹变易书欲因事罪之馆阁校勘欧阳修上书引颜真卿使李希烈事罪之不报而弼受命不少辞自初奉使闻一女卒再奉使闻一男生皆不顾而行得家信不发而焚之曰徒乱人意耳十月丙午以右正言知制诰史馆修撰富弼为翰林学士弼言于上曰増金币与敌和非臣本志也特以朝廷方讨元昊未暇与敌角故不敢以死争耳于功何有而遽受赏乎伏愿陛下益修武备无忘国耻卒辞不拜敌既修和好有忌弼功髙妄指他事譛弼奉使不了乞斩于都市上虽不听而弼深畏恐故毎迁官辄力辞云三年三月甲午枢密副使右谏议大夫富弼改为资政殿直学士兼翰林侍读学士弼时再上章辞所除官曰臣昨奉使契丹彼执政之官汉使所未尝见者臣皆见之两朝使臣昔所讳言者臣皆言之以故得详其情状彼惟不来来则未易御也愿朝廷勿以既和而遂忽之臣今受赏彼一旦渝盟臣不惟蒙朝廷斧钺之诛天下公论其谓臣何臣畏公论甚于斧钺愿收新受则中外之人必曰使臣不受赏是事未可知于守备决不敢懈弛非臣务饰小亷诚恐误国事上察其意坚定特为改命焉七月以富弼为枢密副使弼直执制诰命纳于帝前陈所以牢避之意且曰愿陛下坐薪尝胆不忘修徳上许之焉

　　仁宗经制契丹要畧

　　庆厯四年初边奏契丹修天徳城及多建堡寨知制诰田况意敌畜奸谋乃上疏曰朝廷予契丹金帛岁五十万朘削生民输将道路疲弊之势渐不可乆而近西羌通欵岁又予二十万设或复肆贪渎再有规求朝廷尚可从乎臣至愚不当大责每念及此则惋叹不已矧两府大臣皆宗庙社稷天下生民所望而系安危者岂不为陛下思之哉每旦拱垂之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以询访宰相盖旁无侍卫献可替否曲尽讨论今北敌桀慢而河朔将佐之良愚甲兵之善窳道路之夷险城垒之坚弊军政之是否粮财之多少在两府辅臣实未有知之者万一变发所忽制由中出少有差跌则士不测矣如前岁萧英刘六符始来和议既定又复恬然若无事者岂得为安哉愿因燕闲召执政大臣于便殿从容赐坐访及时政专以敌患为急则人人惟恐不知以误应对事事惟恐不集以孤圣懐日夕忧思不敢少懈同心叶力以有所为今不以此为急务而日以委琐之事更相便对议者羞之臣叨备近列契同朝廷休戚惟陛下不以人废言也五月壬戌朔枢密副使韩琦参知府事范仲淹并对于崇政殿上四策其四曰臣等既以三策陈之乆以北戎为忧且戎乆强在后唐日以兵四十万送石髙祖至洛阳立为天子遂与石晋为父子之邦邀求无厌晋不能支一旦衅起直抵京师掳石少主暨当时公卿尽室而去为中原千古之耻国家始与结和将休兵养民自有待也及天下无事人人懐安不复有征战之议前年北敌骤起说谋称兵有割地之请今来元昊欲议和又因而要功其谋愈重茍不大为之备祸未可量请朝廷欲行七事以防大患一密为经畧二再议屯兵三专于选将四急于教战五训练义勇六修京师外城七密定讨伐之谋一密为经畧者自河朔罢兵以来几四十年州郡困循武事废弛凡谋兴葺则罪其引惹昨朝廷选差转运使盖欲革去旧弊预为之防然既有本职则日为冗事所婴未暇周虑请选有材识近臣假以都转运使之名暂往经畧使亲视边垒精究利害凡边计未备者皆条上而更置之不出半年归奏阙下更令中书枢密院仔细询访熟议经乆之计若敌情骤变则我有以待之矣二再议屯兵者自有真定府三州髙阳闗分为五路其所辖兵马未甚整齐乃有一州兵马却属西路之处又未晓本路将来于何处控扼合用重兵若干又甚处只宜守固合屯兵若干及三路互相应援次第须差近臣往彼密为经畧方可预为法制临时不致蹉跌或事冝未动亦当相度兵马合那减于何处驻泊就使刍粮以省边费庶免先自匮乏至用兵之日重困生民三专于选将者委枢密院于合门祗候使臣以上选人三班院于使臣中选人殿前马步军司于军旅中选人或有智畧或有材武堪边上试用者逐渐进呈据选到人数以藉记之候本路有阙则从而差授如此则三二年间得人多矣四急于教战者于陜西四路北取曽押战队使臣十数人更授以新议八阵之法遣往河北阅习诸军使各知竒正循环之术应敌无穷五训练义勇者今河北所藉义勇虽约唐之府兵法制三时务农一时教战然未见府卫之官而法制不行号令不一须别选知州知县县令可治兵者并増置将校使人人各知军中之法应敌可用斯强兵制胜之本矣六修京师外城者后唐无备契丹陷洛阳石晋无备契丹陷京师故契丹犯京师坦然无备一朝称兵必谋深入我以京师无备必促河朔重兵与之力战彼战或胜则更无所頋直趋澶渊张犯阙之势至时遣使邀我以大河为界将何以御之是京师不可以无备也若京城坚完则戒河朔之兵勿与之战彼不得战则无乗胜之气欲谋深入前有坚城后有重兵必将阻而自退退而不整则邀之击之皆可也故修京城者非徒御冦诚以伐深入之谋也汉惠帝时起六百里男女城长安二年而就唐明皇时城长安九十日而就今约二年城之则民不劳而利大不可不蚤计也是日琦与仲淹陈于上前数刻乃罢庆厯四年六月韩琦范仲淹奏河北五事一边材臣领河北转运使密令经画边事二再议河北三路合屯田去处三委枢密院于合门祗候以上选人三班院于使臣中选人逐十日或一月具选人数进呈四于陜西押战队使臣十数人授以新议八阵之法教习诸军五河北州县专选知州知县令可以治民者教习义勇并増置将校参知政事范仲淹言契丹发兵马可疑六事可忧三事见广筭门戊午枢密副使冨弼条上河北守御十二策曰国朝以兵得天下震耀武威太祖皇帝待北狄仅若一族每与之战未尝不克太宗皇帝因亲征之衂敌志遂骄频年冦边胜败相半真宗皇帝嗣位之始专用仁徳于时旧兵宿将往往沦没敌骑深入直抵澶渊河朔大骚乗舆北幸于是讲金啖之之术以结欢好自此河湟百姓几四十年不识干戈岁遗差扰然不足以当用兵之费百一二焉则知澶渊之盟未失策而所可痛者当国大臣论和之后武备皆废以边臣用心者谓之引惹生事以缙绅虑患者谓之迂阔违时大率忌人谈兵幸时无事谓敌不敢背约谓边不必预防谓世常安谓兵永息恬然自处都不为忧西北二冦稔知朝廷作事如此之失也于是妄欲希赏未常听也蕃使毎到朝廷悖慢则尚曰夷狄之人无礼是其常事故不之恤也但只自谩吓佯为包容其实偷安不为国家任责画长乆之计所以纵其奸谋养成深患是致寳元元年元昊窃发数载用兵西人困穷未可胜筭又至庆厯二年契丹观衅而动嫚书上闻中外仓皇莫知为计上恬下嬉以茍一时之安二边所以致然者乃曰国家向来轻敌妄战不为预偹之所致也臣深见二敌为患卒未宁息西伐则北助北静则西动必欲举事不难求衅通和则坐享重弊交战则必破官军叛而复和孰敢不许禽纵自在去往无梗两不牵制困我中国有何大害而不为边患有何后悔而长守欢盟渝盟扰边则我遂困不幸凶荒相继贼盗中起二敌所图又甚大矣自契丹侵取燕蓟以北柘拔自取灵夏以西其间所生英豪皆为其用得中国土地役中国人力称中国位号方中国官属任中国贤才读中国书籍用中国车服行中国法令是二敌所为皆与中国等而又劲兵骁将长于中国中国所有彼尽知之彼之所长中国不及当以中国勍敌待之庶几可御岂可以上古之夷狄待二敌也前既轻敌妄战不为预备致二敌连祸朝廷深忧今又欲以茍安之势遂为无事二敌各获厚利退而养勇不数年相应而起则无复以金帛可啖而盟诅可约也谨具守御策如左其守策一曰河北三十六州军内沿边次边北京雄覇冀祈保瀛莫沧镇定十一州广信安肃顺安信安保宁干宁永宁七军北平一寨总十九城皆要害之地可以控扼贼冦而不使得深入定为右臂沧为左臂瀛为腹心北京为头角此四城乃河朔之望也余十五城为指爪支节乃四城之所使也定瀛沧各置一帅北京置一大帅余十五城分属定瀛沧三路择善将守之十九城都用兵三十万定五万瀛沧各三万雄覇冀保广信安肃各一万祁莫顺安信安保宁永宁北平各五千北京五万为诸路救援余二万分于诸道巡检游击兵此三十万兵非如景徳年中闭门自守皆使出而接战者也今若使良将帅守十九城分领三十万众左右出入纵横救应闪误闘诱冲陷掩袭臣虽至愚未信敌骑敢长驱而南也二曰河朔长贰最冝得人以备匈奴之变自来都不选择又移替不定经乆利害自知不及其身率皆不为前后相承积弊已甚若不选人乆任以矫前失则异日敌有所变故边城不守为患不细乞差选长吏并使乆任绩効着闻优与就迁厚加宠赐使乐于边计悉心营职自能乆处其三曰除上件十九城乆任外其余十七州军大小文武官并乞诏本路转运提刑安抚部署钤辖路分擘举充所贵上下得人四曰屯兵备边古无常制所患者民赋有限军食多缺必须广为经度始给用度其间岁有凶歉谋之不获冦至益戍常数不足则暴敛横取何所不至民由是困盗由是起此歴代所患也敌虽与之和终非悠乆之计臣尝深虑得养民二条其一条据守边兵合留外驻泊驻屯就以地分屯于河南郓齐濮等州以教以养况其地富实不营而足率二年一代遇有紧急发符召之不旬日可到岂有后期不反者耶所以畧省河朔科敛以寛疲民使之安益苏息坐待冦至而用庶几师有余力可以御敌其二缘大河州军起敖仓运河南民税及漕江淮粟实也近边兵马毎岁三年一代亦足以寛河朔困乏之民五曰河北最号劲兵处若尽精锐则无敌于天下况夷狄乎今屯南兵尚多徒能张为声势而实不足用臣愿河北纯募土人为禁兵教之精勇则匈奴自当畏服既得土兵勿戍他乡粮若不足则愿用臣前养兵二条六曰北边风俗大率以近亲为盟主将相以治国事以掌兵柄而信任焉所视中国用人亦如其国臣亦常念国家将帅既未闻于夷狄而亲王素有畏望为匈奴所畏者今不复闻敌必谓王室孤危无所扶助本根不固易以摇动此诚宜为夷狄之窥测臣愿陛下亲择宗室中年长知书者试之以政臣知不数年当有贤宗室如汉河间东平二王矣内以藩屏王室外以威示四夷此有国者之急务长乆之策也故三代以后兴王者今日得天下明日封宗室至于襁褓之子亦皆为侯为王分割地土自成邦国于以分布枝叶庇荫本根张大王室壮观天下此前代帝王制御天下布在简牍验之可信今则埋没抑压仅同豢养纵其痴騃殊不教习虽有说书官乆实虚设是尽欲愚之不令知善道为人甚非养宗室之大义也至于臣庶之家有子孙弟侄者无不孜孜教诱使之成器国家富有天下基业全盛实祖宗艰难所致所宜子子孙孙相承不絶为歴世之计岂可宗室满宫而陛下未知教导任为过恶俾外夷哂笑是陛下损枝叶而取孤根易揺之患矣且陛下任李用和为殿前都副指挥使任曹琮为马军副都指挥使者是任亲也用和与琮诚亲矣然皆异姓者尚有亲信则宗室同姓与陛下为骨肉之亲反不信哉陛下不过为宗室无人臣谓今则诚未见其人教之试之当自有人矣今为朝会时羣行旅进者盖满道士大夫见者方知其有宗室但出都城四门之外不知宗室之有无况天下乎又况四夷乎自上古以至今日其间所歴何啻万代至宗室不教不试不用而微弱之甚未有如本朝者也冝乎为识者之所忧而北狄之所轻也且如北敌有南大王萧孝穆北大王萧孝惠鲁王特哩衮楚王伊勒希巴是其亲近甚众臣前岁奉使尽与之接又徇其国人未必实有才武而中原闻之莫不疑其人人皆良将也其故何哉盖闻其名而疑其实耳今朝廷若能崇树宗室使声名渐着闻北敌北敌亦必谓南朝有人根本牢矣欲谋则息欲动则北古者有以实效济者亦有以虚声摄者兵尤重先声而后实况臣之所说必使声实相副愿陛下行之无疑其御策一曰景徳以前沿邉土兵无事时留戍本州岛军冦至则尽为逐路部署司抽起缘边阙食又却以南兵屯守甚无谓也夫土兵居边知其山川道路熟其彼中人情复谙狄兵次第亦藉其营护骨肉之心且又服习州将命令所御必坚战必胜也若迁入内地山川道路人情不熟狄兵不谙骨肉不在州县命令不习又为怯弱所累则御必不坚战必不胜也北敌惟惧边兵凡闻有南兵潜入内地敌人大喜故来则决胜而回前年河朔有警复寻景徳一事尽抽边兵守定州河朔之民大恐为官军必败幸而敌骑中止不见失律不然丧师必矣臣愿自今北敌若入冦沿边土兵只在本处不复令部署司抽起若逐处土兵而少即以南兵益之有余则方许部署司抽起况部署司自有近里州军土兵可以聚而为大阵矣【臣上篇议十九城分领三十万出战余十七城系近里州军只用郷兵守之更不出战其逐路部署可于十七城聚而为大阵矣】边兵勇悍有材武不畏坚敌敌骑初入使当堂堂之锋必能取胜则近里州军人心自壮虽南兵之怯亦颇増气局以南兵在边遇冦一败敌骑乗而南则表里震恐虽精锐尽在部署司亦已阻丧安能保其全胜哉二曰景徳以前匈奴冦边多由飞狐易州界道东西只过阳山子度满城入自广信之西后又多出广信安肃之间大抵敌骑率由西山下入冦大畧州郡然后东出雄覇之间景徳前二州塘水不相接因名东塘西塘三塘之交荡然可以为敌骑归路遂置保定军界于二州以当贼冲决后开导不已二塘相连虽不甚浩渺而贼路亦稍梗矣然穷冬氷坚旱岁水竭亦可以济未为必安之地虽然但少以兵控扼之则敌骑无以过矣自余东从姑海西至保州一帯数百里被塘水弥漫若用以为险可以作限只自保州以西至山下数十里无塘水之阻敌可以平入敌且守盟不动则无以先发但用臣上篇屯兵之法足以固守万一渝盟入冦用臣之策可以转祸为福而逞志泄愤矣何以陈之今敌若冦边必由广信西而来敌骑初入塘缘边州军坚壁示弱不得出兵敌必不愿而进将及镇定亦坚壁敌必易我而懈于是令广信安肃保州三边开壁会兵张撃之之声而不与战敌必分兵复御已而令镇定亦闭壁不与战敌既前后受敌亦未敢长驱而南于是我急从沧州取海上路以数千艘出轻兵三万趋平州入符家寨口则只咫燕蓟矣【沧州至北界平州水路五百里不数日登岸地肥水草美不必重举】雄覇之间即景徳敌骑东归之路也又出精兵二万直抵燕京会沧州兵捣其腹心破其积聚敌见两下兵入莫知为计矣燕地既入冦者必有归心又为王师所击而不能遂去于是乗其向背之杰使沿边三城及镇定合兵击之必大破追奔及燕尽逐敌过山后【敌兵入界则整败而出塞则纷然散走无复行阵易为驱除之矣】以兵守居庸闗右北口松亭闗符家寨此四闗口皆险隘各以三千兵守之固矣则敌骑无复南者因其妄动可以一举而复全燕之地拔邻郡陷蕃之族平累朝切骨之恨臣自谓必无遗策矣既以兵守四闗口外西山有后来新开父牛铁脚猪窠二口敌人以通山后又州之道路皆险峻不通车马虽不加防守尚无所害或于口侧少伏车马纵敌入冦发伏可以尽撃之假陛下谨重未欲举燕之策即请冦入之后屯重兵于西山下敌虽有所掠而东出无路进退不遂我于是以十九城之兵分出掩撃必使退败保无深入之患敌既屈与和则乆亦治匈奴之一策也三结边豪四结髙丽五经制山后新路六广祁深二城七防河东凡此守御十二策总十三条是臣庚辰壬午年奉使契丹日于河北往回十余次询于法边土豪并内地故老博采叅校得之甚详及于敌庭议事又颇见其情状以至稽求载籍质以时务用是裒聚撰述以副陛下委任之意即非臣任胷臆罔圣聪伏望陛下令两府会议可者速行之其不可者更相致诘而是正之臣必不敢恃己徇私旁拒众论两府亦不得徒事成言而无所发明如此则庻几谋行而患可弭矣知制诰张方平言臣闻外敌不守封界筑城鄙上边吏谍知科阅兵马且复遣使来事故未审虚实然国家与敌通已四十年事穷必变利尽则交疎亦理之常者臣愿陛下思患预防考谋事先秋气渐清宫殿凉爽时因燕闲延对大臣俾各尽其谋猷以定其帷幄一日有边境之患庶几无仓猝之忧今而疆埸初宁纵不保其乆求无旦夕之虞也其将校可任者稍徙河北使得与士卒相服习渐谙土俗至于选官吏峙糗粮缮器械葺廐牧皆当今切务而可以素备者也备而未用为政之常临事纷纭何以镇静癸未参政范仲淹言臣窃见契丹来书志在边功势将构难还答之际尤宜慎重先且大议备边之策然后遣使往来使敌知我有备无必胜之理则亦可以遏其邀功求报之初心纵背盟好亦有以待之少减生灵之祸【余见经制西夏要畧门】
　　四年八月甲午枢密副使富弼为河北宣抚使先是抚臣奏事垂拱殿前面谕之曰北主受礼云州遂袭我河东两府宜设备弼谓契丹必不冦河东其事有九无名一也易出难入二也动称王师不肯窃发三也不冦河东四也不先冦河北五也必不肯先报云州受礼六也必不与元昊合入冦七也不闻偹无以防我八也不由河东入冦九也臣验此九事故知契丹不冦河东必矣今臣但论目下不为河东之患过此以往非臣所知臣前使契丹理当无所増赂盖以朝廷方难尽力西鄙未遑北事于是忍羞歳益所入聊以疑兵纾祸而望雪耻于后也臣今所乞必愿俞允不惟训兵备敌以安元元至于身羞国耻庶几可雪于是命弼宣抚河北实亦不自安于朝欲出避谗谤也乙未翰林学士承旨王度学士王尧臣吴育宋祁知制诰孙抃张方平欧阳修权御史中丞王拱辰侍御史知杂沈邈等言中书枢密院聚召臣等宣示契丹来书与朝廷答书臣等窃谓契丹元昊相攻虚实未可知莫若以大义而两存之如此则于西人无革絶之由于北鄙无结怨之端从容得中不失大义先是吴育奏凯言为今之策冝使人谕元昊曰契丹汝世姻一旦自絶力屈归我我所疑也若无他者当顺契丹如故然后许汝归欵告契丹曰已诏元昊如能委谢辕门即听内附若犹固拒当为加伐如此则二敌自然归属朝廷及聚议方平当事言不能易所议焉戊戌右正言余靖为回谢契丹使先是靖言臣复料北人之意不出四策一曰借兵于我同力剪除二曰见乏资粮欲假边粟三曰军兴费广先借数岁之资四曰元昊与贼连谋不宜更通和好其它校计不可详知皆目前所宜预备者也必若假借财物拒之有辞惟与元昊絶和最难处置臣窃计之逊词以谢北敌缓词以欵西戎茍纾岁月之祸诚当今可施之策也若徇北敌而絶西戎顺西戎而违北狄俱有兵祸二敌连谋共为矛盾之势北人纔去西人必来拒纳之间动辄违碍择祸就轻守之以信使曲不在我即其要矣朝廷以靖言为然于是遣靖回谢其复书畧曰若以元昊于北朝失事礼之大则自冝问罪或谓元昊于本朝稽効顺之故则不烦出师矧延州昨奏元昊已遣杨素如将誓文入界倘不依初纳则犹可阻还如尽遵承亦难却也冬十二月冨弼言河北一路盖天下之根本臣奉诏宣抚自渡河而北遍询狄人熟知祖宗以来边防事机今来事体不及祖宗其事有七一号令不及先朝之严明二威令不及先朝之震赫三北狄茍动事系安危谁敢为朝廷主张行事此执政者不及先朝大臣主断四民心不及先朝固结五财用不及先朝丰足六将帅不及先朝有谋勇而经战阵七士卒不及先朝整肃上七件事尽臣目覩耳闻不敢缄黙恐误边防之计伏望陛下特留圣念以先朝已试之效革今日因循之弊为长乆之策不胜大幸寳厯五年春韩起言二边事【见要畧门】五月欧阳修言边事【见逺畧门】

　　太平治迹统类卷八

　　●钦定四库全书

　　太平治迹统类卷九

　　（宋）彭百川 撰

　　仁宗诸臣谋国逺略

　　天圣元年秋八月先是钱惟演自河阳赴亳州朝京师图入相张咏奏惟演险人今若遂以为相必大失天下望太后遣内侍持奏示之惟演犹望顾不前御史鞠咏语左正言刘随曰若相惟演当取白麻毁之惟演闻乃亟去王钦若知江寜徙润州王随代之在江宁会岁大饥转运使移府发常平仓米计口日给一升随置不听曰民所以饥者由兼并闭籴以要髙价尔乃大出官粟私价遂平他郡计口以籴者不能自足辄多流亡天圣三年春中丞薛奎罢知秦州州宿重兵费常不足奎务为俭约教民水种谨商算岁终廪粟积者三百万征衍者三十万核民隐田数千顷复得刍粮十余万三月徙知河南陈尧佐知并州每汾水涨人忧溺尧佐为筑堤种柳数万本作柳溪亭民赖其利矣天圣四年八月诏修泰州捍海堰久废不治岁岁患海涛西溪监税范仲淹言于运使张纶请复之纶奏以仲淹知兴化县总其役役既兴会大雨雪众言不可复诏遣使按视将罢之又诏运使淮南胡令仪同度其可否令仪力主仲淹议仲淹寻以忧去以书抵纶言复堰之利表三请愿身执其役乃命纶权知秦州堰自小海塞至耿庄凡一百八十里于运河置闸纳潮水通漕水踰年堰成流民归者一千六百余户民为纶立生祠天圣六年八月员外郎陈贯知泾州督察盗贼禁戢不肖子弟簿书赋租出入皆自检核常谓僚属日视县官物如已物容有奸乎州人惮其严徙为利路转运使岁饥自以职田粟赈饥率富民令计口占粟发其余活几万人诏书褒谕发运使纶知泰州纶天禧未为发运副使时盐货积亏者十年纶力奏除通楚秦三州盐户宿负官助其器用盐入优与之直由是岁增课数十万复置盐场于杭秀海三州岁入课又三百五十万居三岁增上供米八十万在江淮踰十年为民兴利除害甚众十一月冬至上率百官上皇太后寿于会庆殿秘阁校理范仲淹奏言天子有事亲之道无为臣之礼有南面之仪无北面之仪若奉亲于内行家人礼可也今与百官同例亏君礼损主威不可以为后世法不报晏殊初荐仲淹闻之大惧召仲淹诘以狂率邀名且将累荐者仲淹正色抗言曰縁辱公举每惧不称为知已羞不意今日反以忠直获罪殊不能答又作书遣殊申理前奏不少屈殊媿谢又奏请太后还政不报乞补外为河中府通判
　　明道元年春以新知江陵杜衍为河北都运使命衍守荆南御史郭劝言衍清直当留本朝不听会河北乏军费加衍一官往经度之不增赋于民而用足薛奎为泰州益州皆辟明镐自随还朝上问辅臣以镐所用奎曰镐文妙学博而沉挚有谋能断大事愿陛下用之二年十月秘阁校理吴遵路为开封推官太后称制遵路条奏十余事语切直忤太后出知崇州遵路至州即令转市吴中米以备岁歉已而果大乏饥民以济自他州流者十全八九仲淹安抚淮南荐遵路为郡得古人风乞以其救灾事迹颁州郡为法并付史馆
　　景佑元年八月甲子叅政宋绶以帝富于春秋天下无事虑燕乐有渐乃上言自古守成之君皆兢兢抑畏不忘顾畏者何也人心逸于久安害生于所忽故立防于事之始销变于未萌之前若事至而应不亦殆欤愿饬羣臣勿以承平自怠九月丁酉帝康复许布以针进上疾愈范仲淹知达州未几徙苏州州北大水民田不得耕仲淹疏五河导太湖注之海未就徙明州运使言仲淹治水有绪愿留以毕其役庚子诏复任十一月御史杨沔言同安尉李安世以上书狂悖下吏伤纳谏之仁责降监永州酒税以唐天后覆车为戒二年正月徙江东运使蒋堂为淮南转运使堂在淮南岁荐吏工百员曰十得二三亦足报国矣三月己丑以中丞杜衍权判吏部流内铨先是选补科格繁主判不能悉阅吏多受贿衍视事即敕吏取铨法问曰尽乎曰尽矣乃阅视具得本末曲折明日晓诸吏无得升堂各坐曹听行文书铨事悉自予夺由是吏不能为奸利居月余声动京师后改官知审官院裁制如判铨法度支判官段少连为两浙转运副使旧使者至郡县索簿书不暇殚阅往往委之吏胥持以为货少连命郡县上簿书悉织识遇事问取一二日自阅摘其非是者按之余不及阅者全织识以还由是吏不能为奸州县簿书莫敢不治石介不召【欧阳与杜衍书云可谓中书举动也御史台初辞以言事不召耳】
　　康定元年十一月丙子河东运使杨偕为枢宻直学士知并州有中官预军事素横前帅优遇之偕至一绳以法命率所部从副部署赴河外戒曰遇贼将战一禀副部署中人不服捧檄诉偕叱曰汝知违主帅命即斩首乎监军怖汗不觉堕笏翌日告疾未几告卒于是军政肃然五月乙丑王徳用为定州都部署至官日教士卒习战顷之皆可用契丹使人来觇或请捕杀之徳用曰彼得其实以告是服人之兵以不战也明日大阅于郊提桴鼔誓师进退坐作终日不戮一人乃下令具糗粮听吾鼓声视吾旗所向觇者归告狄中谓兵将大入既而复议和兵乃解时朝廷发兵屯川几六万寓居逆旅及民间阗塞城市未尝有一人敢喧呼暴横将校相戒曰吾辈各务敛士卒勿令扰我菩萨一日仓中给军粮军士以米黑諠哗纷扰监官惧逃匿有四卒以米来见徳用徳用曰从我入仓视之乃往召専副曰昨者我不令汝给二分黒米八分白米乎曰然然则汝何以先给黑米后给白米此辈见所得米黑以尽如是故諠哗尔専知对曰然某之罪也徳用叱从者杖専副二人又呼四卒谓曰黑米亦公家不给与汝曹当弃之乎汝何敢乃尔諠哗四卒相顾曰向者有八分白米故尔某等死罪徳用又叱从者亦各杖二十召指挥使骂曰衙官汝何敢如此欲求配决乎指挥使再拜流汗乃舍之军中肃然僚佐皆服其能处事张亢权知瀛州兼部署亢去髙阳每遣谋者厚与金帛无所吝亢闲处便坐弟子行首入曰愿屏人白事亢骂久之曰我非合使剧我外生女予自小教歌舞甚妙丽为敌骑掠去今幸于敌王日夜居帐中将卒皆事之今遣人有所市合使善结之敌中情伪如指掌也亢曰所市何物曰某大王纳聘须紫竹鞭合使所执可与也凡所市物皆从之自是敌中动静必告时边臣多警每一挂答费甚惟髙阳独否【龙川别志】
　　庆厯三年韩琦既至陜西居岁大饥羣盗啸聚张海郭邈等率众相合于商号之郊宣毅保健邵兴等又招诱铸钱监商号蓝田丞驰报于延雍帅臣未有所处琦寻遣属官往商号料简钱监役兵其旧素沿边禁兵即令却归元配州军壮徤役兵并押归陜府填龙猛龙骑壮徤阙额郡兴榜致之谋遂不得行又遣内侍黄琮范廷赍宣抚司榜收其散军谕以免罪归所属仍召谢云行等将沿边土兵入山捕张海等擒捕余党殆尽闗辅遂安堵矣是冬大厚河中同华十余州军物价翔贵居民相率东徙琦即选官分诣州县发省仓以赈之奏差提刑许崇寿尊切往来提举蒲华同三州所活凡二百五十四万二千五百三十七人他州人称是时民力久困琦乃蠲赋役察官吏能否者升黜之又以兵数虽多杂以疲老耗用度选禁军不堪征战者停放一万二千余人后田况乞选诸路军不堪战者为厢军云或谓兵骄久一旦澄汰恐致乱则去年韩琦汰边兵万余岂闻有乱者哉庆厯五年春先是田况用事言比来灾咎频仍蝗旱继作陛下责躬引慝不遑宁处以至躬祈道佛并走羣望熏祓之意可谓至矣然常详观当世之弊验灾失之由其实敛役重而民愁和气伤而沴作役敛之重由国计之日窘国计日窘由冗兵之日蕃今天下兵已踰百万比先朝兵几三倍矣宜分遣干臣拣选诸路宣毅保健等军不堪战者并降为平常厢军不堪役者并放停议者必曰兵骄久一旦遽加澄汰恐立以致乱此虑事之疎也孱弱之兵既不堪战勇强者亦耻为伍去年韩琦汰边兵万余人岂闻有为乱者今天下财用不足以赡冗食之兵倘或顾恤细故而不思救弊之原臣窃忧之三月右谏议韩琦言杜衍为相一百二十日而罢范仲淹自乞保边朝廷任之固亦有名富弼以河朔边备未完又自请行事毕还朝甫及都闲未得一陈于陛下之前责补闲郡中外不知弼得罪之因臣亦痛弼何负朝廷而黜辱至此臣恐自此忠臣义士指弼为戒孰肯为国家之用所损非细兼云近日臣僚多务攻撃忠良取决私忿非国家之福疏入不报琦请补外罢知扬州是月欧阳修上疏言杜衍韩琦范仲淹富弼等相继而罢必有朋党専权之说上惑圣聪略云杜衍为人清谨而确守规矩仲淹则恢廓自信而不疑韩琦则纯正质直富弼则明敏而果统四人为性各有不同虽皆归于尽忠而其所见各异故于议事多不相从杜衍欲深罪滕宗谅仲淹力争而寛之仲淹谓契丹必攻河东请亟修边备富弼料九事言契丹必不来如尹洙亦仲淹之党争水洛城事琦是尹洙而非刘沪仲淹是刘沪而非尹洙此数事尤为至明陛下素已知者此四人可谓公正之贤也平日闲居则相称美之不暇为国议事则公言廷争而无私以此而言臣见杜衍等直得汉史所谓忠臣有不和之节而小人谗为朋党可为诬矣疏入不报指修为朋党者益恶焉戊申章得象罢为镇安节度判陈州得象在中书八年逺名势宗党亲戚一切抑而不进方陜西用兵上鋭意天下事进周韩范富使同得象经画当世急务得象无所建明琦等去得象居位自若御史里行孙抗言之得象十二章求罢上不得已乃许之癸巳河北都运按察使欧阳修论北敌地界略云臣见朝廷常有惧敌之色而无忧敌之心夫忧之与惧名近而意殊忧者深思极虑而不敢暂忘惧者临事惶惑而莫知所措今边防之事措置多失其机者惧敌之意过深也若能察其强弱之形得其情伪之实则目今之事诚不足惧而将来之患深有可忧奈何不忧其深可忧而反惧其不足惧又曰朝廷不以此事为忧又怯惧如此既曰惧矣则于用人之际又若忽其不忧此臣之所未喻也甲戌修降知滁州权知开封杨日严使狱吏附致其罪钱明逸言之也始诏苏世安王昭明杂治安世独辨修之诬虽忤执政意二人俱得罪然君子多之九月甲辰徙江南按察使杜纮知衡州纮常自言不法之人不可贷如使肆贪残于一郡一邑害于良民千万家不若去之不利一家耳闻者望风解去或及期不敢之官然竟苛刻下迁富弼荐为按察使是年诏改范富所行事冬帝常遣中使察视山东盗贼还奏盗不足虑而言兖州杜衍郓州富弼山东尤尊爱之此为可忧帝欲徙二人淮南育曰盗贼无足虑然小人乗时以倾大臣非国家之福议遂格壬寅刘湜兼御史知杂议者谓湜探宰相意深致尹洙罪故得优擢御史包拯还自契丹言河北沿边将帅未甚得人乞加精选庆厯六年秋九月户部副使夏安期为陜西都转运使安期与诸路安抚使议边费凡奏省员及汰边防之不任役者五万人八年三月翰林学士张方平既退朝会锁院草制方平即条对所问夜半与制书俱上【时夏竦困执中令坐门制诏言事】曰康定庆厯之间朝廷议刺民兵备厢军充禁旅匝任台谏屡上章疏极言其害至于今日事势果然臣昨在三司计会天下财用出入之际及建隆以来兵数乞朝廷速加图议太祖兵不及十五万人真宗增至四十二万余人通三朝旧兵且八九十万人其乡军义勇厢军等不在此数凡此冗兵非惟困天下财用且成天下之大患若不早汰后无及矣然兹事体大非君臣同心上下协济则事必难成又云臣曾任勾当三班院在院使臣景佑中约计四千余员今六千五百余员臣勘合学士及两省以上官景佑中四千余员今六千余员臣任御史中丞将本台班簿点算景佑中京朝官不及二千八百员臣判流内铨取责在铨选人毕竟不知数目大约三员守一阙略计万余人十年之间所增官品如此若更五六年其将奈何愿陛下鉴祖宗故事重爵赏以待功劳责久任以观能効亦驭将帅之一节也帝览奏惊异诘旦更赐手札问诏所不及者方平复上对曰凡臣所陈实时要务然皆事之一节耳至于天下大势臣请为陛下言之臣观古今治乱之变不在其它只在天下之势合事无大不成天下之势离事无小不败愿陛下深为留神务在通上下之情欲上下之情合在审于听受而已上览奏益异之书文儒二字以赐方平御史中丞鱼周询答手诏所问今元昊幼子新立乃朝廷寛财用惜民力之时也速宜经制以纾匮乏愿委安抚使与本路守边掌计臣僚同议裁减冗兵节省浮费禁止横敛廪假贫民去武臣之庸懦及守宰之贪残仍冀特发宸断出内帑钱助闗陜经费使通盐商之利改钱币之法宣布徳泽与民休息然后劝勉农桑隠括税藉收遗利抑兼并则公有羡财私有余力矣翰林侍读学士叶清臣在永兴条对甲寅诏书所问其言多劘切权贵云中书政令不平赏罚不当则箝口结舌未常敢言人主纎微过差或宫闱小事即极言过当用为讦直供职未踰岁迁擢已加伦等宋禧为御史劝陛下宫中蓄犬设棘以为守御削弱朝体取笑夷狄不加诃谴擢为谏官以此术略献纳左右王逵两为湖南转运使所至苛虐诛剥百姓徒配无辜特以宰相故旧不次拔擢遂有河北之行如此是长奔竞也其它所列利害甚众皇佑元年户部副使包拯言教民兵增禁兵略云边任武将未甚得人将者人之司而邦国安危所系可不审择之道不当限以名位髙下但辨其能之可否茍得实材则擢而用之専而委之必有成功若不素为之具缓急旋求之必无所及矣契丹与夏人相攻聚兵近塞遣使来告边候稍警帝御使殿访近臣以备御之策权三司使叶清臣对曰陛下临驭天下二十八年未尝一日自暇逸而叛羗点冦频岁为患顾上无失徳朝无阙政而敢尔者岂非将相大臣不得其人不能为陛下张威徳而攘邉鄙乎明诏问辅翼之能方面之才与夫帅领偏禆当今孰可以任此者臣以为不患无人患有人而不能用耳今辅翼之臣抱忠义之深者莫如富弼为社稷之固者莫如范仲淹谙古今故事者莫如夏竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏达有方略者莫如孙沔至于将领偏禆贵能坐运筹策不必亲当矢石王徳用素有威名范仲淹深练军政龎藉久经边任皆其选也狄青范全颇能驭众杨偕沉毅有术略张亢倜傥有胆勇刘贻孙材武刚断王徳基纯悫劲勇此可补偏禆者也至若威驭绥宁即竦戬尤其所长明诏问朔方灾伤军储缺乏此则三司失计置转运使不举职盖非一日既往固已不咎来者又不复追臣未见可也且如施昌言乗久弊之政方欲竭思虑辨职事一与贾昌朝违戾遂被移徙军储何由不乏自去年秋八月计度市籴而昌朝执异议今仲春而尚未予夺财赋何縁得丰先朝置内帑本备非常今为主者所吝自分彼我缓急不以为备则臣不知其所为也诏问战马之絶何策可使足用臣前在三司常陈监牧之弊占良田九万余顷须费钱百缗天闲之数纔三四万急有征调一不可用今欲不费而马立办莫若赋马于河北河东陜西京东西五路上户一马中户二户一马养马者复其一丁如此则坐致战马二十万不为难矣三月户部副使包拯答诏所问御边之策拯言备凶荒入榖赎罪汰老弱之兵以寛民力臣云所陈皆国家之常务而言者多反之臣谓今切务在择政府大臣敢当天下之责独立不惧以安危为已任者委以经制四方庶几可弭向者之患而纾陛下之忧【诏所问在新政门】又言分兵就粮诸军一遇有警实时可以发之若谓敌好方坚趋过目前以为成算惮于更张措置臣恐日脧月剥中外益以殚劳一旦用兵则重加暴敛民必怨叛肘腋之下皆为仇雠岂敢御冦哉此乃国家根本之患若不鋭意而速圗之临事无及矣癸丑诏徙河北阙粮处土兵于近南州军候措置边储有备复令还屯从包拯之言也夏四月丁亥右司谏钱彦逺上劝农疏曰农国家急务所以顺天养才御水旱制蛮夷之本原也唐开元戸八百九十余万而定垦田一千四百三十余万顷今国家户七百三十余万而定垦田二百一十五万余顷其间逃废之田不下三十余万顷是田畴不辟游手多也劝农其可不兴乎上嘉纳之侍御史知杂事何郯言今财力大屈所患在于兵冗竭天下所出之物仅能以供亿陛下幸听臣言特行处置一路之内可三数万人亦省费之一端【十一月壬戌诏】定与施行之郯又言方今天下之患莫甚于冗食未去冗食未去不可以节财用财用未节不可以除横敛横敛未除不可以寛民力民力未寛不可以求治求治宜以去冗食为先包拯又言略云臣谓冗兵耗于上冗使耗于下欲救其弊当治其原治其诏见圣政门原者在乎减冗杂而节用度若冗杂不减用度不节虽善为计亦不能救也今夫山泽之利竭矣征赋之入尽矣幸而西北无事乃是可为之时若不鋭意而改图俱务因循必恐贻患将来有不可救之患矣愿陛下上体祖宗之成宪下恤生灵之重困因谓设官太多则宜艰难选举澄汰冗杂谓养兵太众则宜罢招募拣老幼土木之功不急者罢之费出无名者并除之惩禁中奢侈之端节上下浮枉之费当成平之代建长久之策愿陛下留神省察申命宰执而力行之天下幸甚天佑二年二月左正言贾黯自以年少遭遇备位谏官果于言事首论富弼韩琦范仲淹可大用及杜衍贬黯言衍无罪且旨从中出不因臣下弹奏恐自此贵幸近习言一得入则将肆谗毁害及忠良不可不察秋甲午谏院吴奎言陛下十数年以来每降诏令及所行事或为横议所移或为奸谋所破中外不甚为信皆谓陛下言之虽切而不能行行之虽鋭而不能久自明堂降诏杜絶内降忠贤莫不增气羣小莫不革面愿陛下谨守前书坚于金石如是则太平之风有望于兹矣四年知谏院包拯为河北都转运使在谏院二年数论斥大臣权幸请罢一切内除曲恩又列上魏公三疏以为龟鉴又列条七事奏疏多见采纳一曰险伪之臣诬陷良善当研窍其实二毋以朋党疑臣下三纳公议以别白臧否四毋主先入之说五革猜忌之近制而法景佑之初六罢妬贤嫉能之臣毋俾久塞要路七躬阅谪藉之臣而加宠擢彰化节度知延州狄青为枢宻副使御史王举正言青出兵伍为执政有不可者五御史郭贽亦以为言不听青时面湼犹存常敕青传粉除字青指其面曰陛下擢臣于功不问门第阀阅臣有今日以湼耳愿留此以劝军中不敢奉诏皇佑五年壬戌知定州韩琦知并州琦至并州首罢前守李昭亮所兴不急之务奏逐走马承受廖浩然奏略云既诬逐一大帅又望风诬逐一同职官朝廷略不辨证皆从其请官吏皆忧叹不安且浩然性贪恣不法状甚多愿召还使保全不然臣将行法矣上俾浩然驰归敕本省鞭之秋庒宅副使赵滋为并代部署初滋为定州路驻泊都监常给事食同列言粟不善滋叱之曰尔欲以是怒众耶使众有一言当先斩尔以徇韩琦闻而壮之以为真将帅才滋有是命从琦请也三月殿中侍御吕景初言救灾之术乞罢招补而汰冗滥又言为陛下计惟急于择士笃于任贤无以朋党疑臣下若贤者类进则可以为朝廷选将帅明纪律岁月磨之使变【陈熊兵最】备严常若敌至则夷狄不敢动而有所捍御矣
　　至和元年马遵等以言梁适罢官职中丞孙抃言臣昨论梁适事今风闻吕景初等并议谴谪必是奸人以巧言移人主意遂使邪正曲直溃然倒置又累奏乞还遵等不报丙申知谏院范镇言陛下每遇水旱之灾必露立仰天痛自刻责尽心竭虑无所不至盖下吏不称职使陛下忧勤于上人民苦愁于下也夫以国家用调责之三司三司责之运使运使责之州州责之县县责之民民竭其力以佐公上而自用不给则嗟怨之气干戾天地此水旱所以作也愿诏中书枢宻大臣考求祖宗朝廷建隆天圣中官吏与所蓄兵及天下人赋之数而斟酌裁节之庶国用有常民力有余陛下虽髙拱无所事而天地之和应矣至和元年秋九月权三司使杨察为户部侍郎时提举集禧观事内侍杨永徳请察建抃河置水递铺察条其不便罢之永徳毁察于上前察乞置帝从其请知谏院范镇言陛下宜以察所争四事下中书枢宻大臣详正是非付有司依公施行殿中侍御史赵抃亦言察若有罪不当遽转官资若本无罪不当遽罢不报抃西安人也为御史弹劾不避权幸时号铁面御史冬十月范镇又言臣常建议方今官冗兵多民力不堪请诏中书枢宻大臣裁节损益累月不报退自念中书之务莫急于此朝廷恬然不以为怪此臣区区不得隠黙也云景徳时兵不满五十万今兵倍之矣敌纔遣一介之使增益者又数万及其去也中外相庆谓无事殊不知新兵之费岁损一百万缗矣其费非出于建议者之家一出于民也方愁苦之时又重赋之以为满计者吾未见其可也又云臣以为备契丹莫若寛河北河东之民备灵夏莫若寛闗陜之民备云南寛两川湖领之民备天下寛天下之民民力寛则知自爱虽有外虞人人可以为兵用人人自爱之兵以御外虞何往而不克何征而不服哉又言官所以养民者也兵所以卫民者也今养民卫民者反以残民而大臣不知救臣恐朝廷之忧不在四夷而在冗兵与穷兵也
　　至和二年初命张方平知益州未行而程戬已先入为三政运使髙良夫摄守事西南夷有卭部川首领妄言蛮贼智髙在南诏欲冦蜀良夫闻大惊屯兵边郡发民筑城民大惊扰朝廷发陜西步骑戍蜀兵仗络绎于道路促方平行许以便宜从事方平言南诏去蜀二千余瑞安得举大兵为智髙冦我哉必妄也臣当以静制之道遇蜀卒兵仗辄遣还入境下令卭部川曰冦来吾自当之妄言者斩悉归边兵罢筑城之役散遣弓手会上元观灯城门皆通夕不闭蜀人遂安已而得卭部川之始为此谋者斩之枭首境上西南夷大震庚子御史赵抃言臣近奏执中不学无术措置颠倒引用邪佞招延卜祝私雠嫌隙排斥忠良很愎任情家声狼藉入奏多日未赐省纳赵抃又言陈执中之罪臣近累奏未蒙施行风闻同知谏院范镇妄行营救小人朋邪不识恩出陛下但知率由执中伏望取内外之公议立朝廷之大法镇言陛下进退大臣不以职事而以私事故言事官大率急人私事而缓其职事执中身为平章变祖宗大乐隳朝廷典故縁葬事除宰相除翰林学士除观察使其余僭赏不可胜纪陛下罢内降近日内臣无名超资改转月须数人又天下民困正为兵多今益不已天变之发实为此事陛下释此不问御史又専治其私舍大责细臣恐退执中未当天变乞以臣章宣示执中御史后付学士草诏使天下知陛下退大臣不以家事而以职事后来执政不恤家事而尽心于职事初翰林吕溱上疏论执中内实奸邪外诈强项厯数其过恶十余事上还其疏溱曰以口舌论人是阴中大臣也请付执中令自辨溱于是以侍读改滁州辞日特赐燕资善堂遣使谕曰此会为卿设可尽醉也仍诏自今经筵出者亦如例宰臣刘沆陈杜请托侥幸之路三弊既施行众颇不悦未几复故知谏院范镇言伏见今岁无麦苗朝廷放免赈贷存恤之恩不为不至然人民流离至父母妻子不能相保者平居无事时不少寛其力役轻其租赋岁虽大熟使民不得终岁之饱及少歉虽加重施已不济事矣此无他重敛之政在前也今特一榖不熟尔流民如此就死九榖不熟朝廷将如之何臣以为水旱之作由民之不足而怨民之不足而怨由有司之重敛有司之重敛由官冗兵多与土木之费广而经制不立古今之言太平者正于使民之足食也今诚能立经制省官与兵节土木之费使民足食陛下髙拱深居而太平可以坐致顾陛下信任大臣如何尔镇又言周制冢宰制国用唐宰相兼盐铁转运或判户部或判度支是宰相制国用自古然也今中书主民枢宻主兵三司主财各不相知或财已匮而枢宻益兵不已民已困而三司取财不已中书视民之困而不知使枢宻减兵三司寛财以救民困者制国家之职不在中书也而欲阴阳和风雨时家给人足天下安治不可得也乞使中书枢宻通知兵民财利大计与三司量其出入制为国用则天下民力庶几少寛以副陛下忧劳之心真宗时内外兵九十一万二千宗室吏员受禄者九千七百八十五宝元以后募兵益广宗室蕃衍吏员益增至是兵百二十五万九千宗室吏员受禄者万三千四百四十三禄廪俸禄从而增广又景徳中祀南郊内外赏赉缗钱金帛总六百一万及享明堂增置一千二百余万故用度不得不屈自天圣以来帝每以经费为虑命官裁节者数矣臣下亦屡以为言有司不能承上之意牵于习俗卒无所建明议者以为恨焉丙辰侍御史赵抃言臣累上章乞正宰相陈执中之罪伏蒙陛下省纳开悟宣付政府施行执中退处于私第不赴朝请前后数月此月二十二日执中遽此趋朝再入中书供职如故中外惊骇不测圣情臣不知陛下以执中之罪为有耶以臣之言为是耶非耶陛下若以臣言为是以执中为有罪乞即陛下早正朝廷之法而罢免相位以从天下之公议陛下若以臣言为非而执中无罪亦乞陛下正朝廷之法而窜臣逺方宣布中外以诫后来五月范镇又言河北招兵略云与其离民之心以备契丹契丹未至而民力以先困国用以先匮孰若固民之心以备契丹契丹虽至而民力有余国用有备其利害若视白黑而大臣以为难者臣所以深惑也又言陛下诚罢今招兵敕大臣使具太祖时赋若干兵若干官若干太祖真宗天圣中赋若干兵若干官若干约今赋入之数十分为率七分给郊庙宫省诸费三分留补水旱及缓急非常为之十年仅可以言治欧阳修贾黯补外知制诰刘敞言二人复留陈执中竟罢为镇海节度判亳州赵抃攻镇尤力镇由是与抃有隙范镇乞罢黜倚权奸猾使良善得以立嘉佑元年春御史张升奏台谏官乞许依例上殿奏事以开言路寻有诏许中书上殿甲子赵抃言臣去年奏陈执中乞下其事而罢免之是时范镇不顾公议阴为论列营救臣寻与御史范师道抨镇阿党今镇除知杂臣见居台宪之地趣向各异难为同处伏望除臣江浙一州军合入差遣范镇言臣前后五奏留中赵抃不知本未至今交结毁臣不已伏乞检会前奏并今状付中书明辨施行上之得疾也贾昌朝阴结右班副都知武继隆令司天官二人于大庆殿廷两府聚处执状抗言国家不当穿河于北方致上体不安文彦博知其意顾未有以制数日二人又上言请皇后同听政亦继隆所教也史忘聪等以其状白执政彦博视而懐之有喜色同列问不以告既而召二人诘之曰汝今日有所言乎对曰然彦博曰天文变异汝职所当言也何得辄预国家大事乎汝罪当族二人色惧变彦博曰观汝真狂愚尔未欲治汝罪自今无得复尔二人退彦博乃以状示同列同列皆愤怒曰奴敢尔妄言何不斩之彦博曰斩之则事彰灼于宫中不安众皆曰善及议遣司天定六塔于京师方位彦博复遣二人往继隆曰请留之彦博曰彼何敢辄妄言有人教之耳继隆黙不敢对二人至六塔恐治前罪乃更言六塔在东北非正北无害也壬子兵部侍郎平章事刘沆罢为工部尚书观文殿大学士知应天府范师道赵抃既出御史中丞张升言天子耳目之官进退用舍必由陛下奈何以宰相怒斥之愿明曲直以正名分凡十七上沆知不胜乃自请以本官兼一学士守南京故有是命升为中丞弹劾无所避上谓升曰卿孤立乃能如是升曰臣朴学愚忠仰托睿圣是为不孤今陛下之臣持禄养髙者多而赤心谋国者少陛下似孤立也上为之感动嘉佑六年七月壬寅同知谏院司马光以二札子上殿其一论君徳曰臣切惟人君大徳有三曰仁曰明曰武其二论御臣曰臣闻致治之道无他在三而已一曰任官二曰信赏三曰必罚丁卯司马光进五规一曰保业二曰惜时三曰逺谋四曰重微五曰务实七年五月知谏院司马光上疏言财利曰为今之术在随材用人而乆任之在养其本源而徐取之在减省浮费而省用之夫农天下之首务也古人之所重今人之所轻岂独轻之又困苦莫先焉何以言之农者食人劳力衣粗食粝官之百赋出焉岁豊贱贸其榖以应官私之求岁凶则流离冻馁先众人填沟壑如此而望浮食之民转而之南亩难矣

　　仁宗平桂阳监贼

　　庆厯三年九月乙丑湖南转运司言桂阳监蛮猺内冦自衡州常宁县属于桂阳郴连贺韶四州环纡千余里蛮居其中不事赋役谓之猺人有吉州巫黄捉鬼与其兄弟数人皆习蛮法往来常宁出入溪洞诱蛮众数百盗贩盐杀官军逃匿峒中既招出而杀之又徙山下民他处其党遂合五千人出桂阳监蓝山县华阴峒害巡检李延祚潭州都监张克明诏发兵捕击以刘沆为龙圗阁直学士知潭州殿中丞杨畋提点荆湖南路刑狱督之畋至湖南募才勇深入峒讨击然南方久不识兵士卒多畏惧及战孤浆峒前军却大兵悉溃畋踣岩下藉浅草得不死十一月诏转运使郭辅之等如未能以兵剪除即就便招抚四年五月以金部员外郎周陵为司勲员外郎荆湖南路转运按察使二月遣入内供奉官王昭明往宜州召募勇敢入峒捕击三月又以殿中侍御史王丝为荆南路体量安抚提举捉贼遣内侍赍手诏体量捉杀次第以闻諌官欧阳修言臣风闻湖南蛮贼近日渐炽杀戮官吏锋不可当新差杨畋鋭于击讨与郭之辅异议不肯招降又王丝去时朝廷亦无别处分虑丝到彼与畋同谋盖蛮贼只可招携卒难剪扑而畋等急于展効恐失事机以臣思之莫若罢兵曲赦示信推恩可使听命今若击之不已为害愈深臣欲乞速令两府大臣共思长策决定妙谋若迁移后时致彼昌炽兵久不已害之无涯修又言杨畋与蛮贼斗敌杀得七八十人首级仍闻入彼巢穴夺其储粮挫贼之锋增我士气畋之勇略固亦可嘉然朝廷谋虑事机冝思久逺切恐上下之心急于平贼闻比小捷便谓兵胜不能镇静而外示轻脱其闻二事允合深思一曰不待成功便可厚赏二曰谓其可杀更不肯招茍如此则计之大失而事之深害也今湖南捕贼者杀一人头赏钱十千官军利赏见平人即杀平人惊惧尽起为盗今若因畋小胜示以恩威正是天与招降之时机不可失伏乞即降敕书奬谕授以事宜俟彼招安便行厚赏仍乞明说此意谕与杨畋其赏典仍少迟留庶合事体余靖言闻荆湖南路州军以羣盗之故禁民不得耕种即不知出自何人指挥此仍驱民为盗耳乞特降指挥切责监司帅臣诸州长吏疾速出榜告谕人户并令依旧任使便耕种靖又言湖南以钱绢募斩蛮贼首级军人利于厚赏逢人即杀今又领兵九疑以尽杀为期则一方之民永陷涂炭矣伏乞朝廷抽回九疑之军其蛮人首领许以官封平民各令归业以示陛下含忍之徳余靖又言风闻湖南蛮夷大烧城郭为害不止者切以贼本山獠居在嵓险啸聚亡命出行抄掠数年以来未甚为害去冬今春气焰渐盛其故何也盖缘官军枉杀良民以贪厚赏近山百姓皆入贼中杨畋等攻贼巢穴意在荡除由是贼出攻城以争死命虽闻朝廷屡令招抚而杨畋鸷勇欲尽贼徒臣愚以为慿朝廷之力取数千之贼胜之未足为武不胜适足为羞今来民皆逃亡城无蓄积必须急战乃见胜负若能尽贼但恐百姓已尽臣切料贼势已穷欲降久矣但缘杨畋固执前议贼亦恨之畋不罢去贼必疑我臣谓宜因杨畋待罪之际别与差遣假为此说招谕蛮人但畋不晓朝廷素求招纳之意多行杀戮今専委良将恵懐吾民百姓因此可以复归山獠因此可以抚绥事定之后用畋不迟不可重惜杨畋而轻湖南一路百姓靖又言中外措置湖南蛮事乖错六月降敕榜下知潭州刘沆招谕九月以徐的为荆湖南路安抚使谏官欧阳修言朝廷虑事不早及其临事仓皇常多失误昨湖南蛮贼初动差刘沆知潭州令専了蛮事沆未到又差杨畋作提刑専了蛮事畋未到差周陵为转运使又令了蛮事周陵差敕未到又自朝廷遣王丝安抚専令了蛮事王丝方在路又自淮南遣徐的往彼令専了蛮事不惟任人不一难责成功兼彼数人一时到彼不相统制凡于事体见各不同使彼一方从谁则可奏入不报的寻卒丝徙广东十月知潭州刘沆大发兵以敕榜至桂阳监招降叛蛮二千余人使散居所部十一月余靖言臣今欲于南郊赦书中特示存抚旧荆湖南北路人户先胁从及刼入贼中者限赦书到后百日内经官首身并令州县支与旧来田业并与赦罪靖又言乞朝廷抽回杨畋并九疑山下兵革昭示朝廷不尚杀伐之意五年三月诏荆湖南路安抚转运提刑蛮事听便宜从事八月以礼宾副使宋吉为荆湖南路提杀蛮人九月湖南安抚使刘沆言与提点刑狱杨畋等八路入讨蛮猺破荡桃由平能家等处巢穴十月诏始闻湖南猺贼余党欲降其令本路罢出兵攻守及告谕逃匿者复归旧处仍令州县存抚之时唐和等复入冦与礼宾副使胡元右侍禁郭正赵鼎三班差使殿侍王孝先战于蓝山县华阴峒隘口元等败之十二月新知浑州刘夔言唐和等比经胡元败后益聚众生疑恐转为边患乞降空头宣命十道欲行招安与捕逐处溪洞守领从之开封府判官祠部员外郎周沆为荆湖南路转运使代周陵经画蛮人沆以蛮骤胜方骄未易懐服宜须秋冬进兵蛮地险气毒其人骄悍善用铤盾北军不能与之角请选邕宜融三州澄海忠敢知其山川习其技艺者三千捣巢穴余兵络山足出则猎取之使其势穷力屈然后招抚也六年三月以洛苑使蒋偕充荆湖南路钤辖四月以湖南都监宋守信兼知桂阳监刘夔遣人谕蛮首使降不从五月夔举兵败唐和于银江源遂进破其巢穴蛮兵遁去前将以帛募蛮首至是有持首取赏者按问乃辄杀平民夔诛之而罢募九月户部判官祠部郎中崔峄为荆湖南路体量安抚往议讨除招安之策宋守信言唐和啸聚千余人众为盗五六年卒不能克者朝廷不许攻讨故也今衡州监酒黄士元颇知溪峒事愿得敢战士千人土丁二百优给金帛使之捕逐必得然后已彼既势穷必将欵附朝廷用其策大发兵讨贼贼遁入郴州黄莽山由赵峒转运入英韶州界依山自保时出抄掠峄又言太常博士杨畋常战孤浆洞下人乐为用今欲殄贼非畋不可乃换东染院使荆湖南路钤辖七年五月置桂阳监华阳寨以禁军五百人守之唐和令其子执要领诣官自言愿贷粮米居堡峒中朝廷乃补唐和盘知谅房承映承泰文运等并为银青光禄大夫检校国子祭酒兼察御史武骑尉充峒主知谅等和党也杨畋曰贼剽攻湖广七年所杀不可胜计今耗资粮据峒穴其势必不久复乱欲招贼出峒而贼终以不听明年贼果出阳山畋即领众趋岭外涉夏秋凡十五战乃溃

　　仁宗平欧希范

　　广西环州隶宜州覊縻领思恩都亳二县蛮欧希范者思恩人也狡黠颇知书常举进士试礼部景佑末与其族正辞应募从官军讨安化州叛蛮既而希范击登闻皷求録用事下宜州而知州冯伸已言其妄编管全州正辞亦常自言功不报二人皆觖望希范遁归与正辞率其族人及白崖山酋蒙■〈是干〉荔波峒蛮谋为乱将杀伸已且曰若得广西一方当建为大唐国会有日者石太清至因使之筮太清曰君贵不过封侯乃令太清择日杀牛建坛场祭天神推蒙■〈是干〉为帝正辞为奉天开基建国贵王希范为神武定国令桂州牧皆北向再拜以为受天命又以欧丕绩为宰相余皆伪立名号补授四十余人
　　庆厯四年正月丙子率众五百破环州焚积聚以为武城军又破带溪寨下镇宁州及普义寨有众一千五百事闻诏转运钤辖司亟发兵击捕之遣入内供奉官王昭明往宜州召募勇敢人入峒捕击四月丁酉以京西转运按察使杜杞为广南西路转运按察使兼安抚使宝元初朝廷出兵讨安化叛蛮杞时知横州言岭南诸郡无城郭兵甲之备牧守非易横为邕钦廉三州咽喉险阻可以屯兵应援三郡贼或奔衡是为控扼邕管内制广源外控交趾愿择文臣达权变练岭外事者以为牧守使经制边事于是执政请用杞平欧希范乃自京园召见迁秩而遗诏广州发澄海军一千人屯宜州捉贼李徳用出韩婆岭击希范斩获甚众俘伪将崔盈谭护二人希范自是入保荔波峒间出拒官军谏官余靖言欧正辞曾入蛮洞杀贼诣阙自陈将帅贪功不録其绩朝廷吝赏不与其恩因此怨恨归而作贼今贼首未获而卖卦巡官随行人力坐族诛何益于事七月丁卯诏广西转运安抚司出榜宜州有获希范正辞蒙赶者人赐袍带钱三万盐千斤杜杞至宜州先遣急递以檄谕蛮听其自新比至宜州蛮无至者■〈木巳〉得州校吴香及狱囚区出宏脱其械与衣带使入洞说谕不听五年三月■〈木巳〉勒兵攻破白崖黄泥九居山寨及五洞焚毁积聚斩首百余级复环州希范与蒙赶散走使香招赶出降■〈木巳〉谓将佐曰蛮依险阻威不足制则恩不能懐所以数叛今特以穷蹵来降后必复动莫如尽杀之乃击牛马为曼陁罗酒大会环州坐中伏兵擒诛数千余人昼五藏为国释尫病被胁与非因败而降者百余人后三日又得希范醢以遗诸溪洞

　　仁宗筑古渭塞

　　古渭州距秦州三百经哑儿峡边臣屡欲城之而朝廷艰于馈饷不许陜西转运使范祥既议解盐商骤加狃于功利知秦州张升未至祥权领州军不谋于众遽请修筑未得其报辄自具役纳蔺毡世居渭州宻迩夏人境夏人牧牛羊于境上蔺毡掠取之夏人恐欲攻之蔺毡惧力不敌因献其地兾得戍兵以敌夏人蔺毡先自跨有九谷后浸衰仅保三谷余悉为他族所据青唐族最强据其盐井日获利可市马八疋蔺毡白祥比本我地亦乞汉家取之祥又多夺诸族地以招弓箭手故青唐及诸族皆惧举兵遂叛
　　皇佑五年三月攻破广吴岭堡围哑儿峡寨杀官军千余人诏秦凤路都总管刘涣招抚毋得深入轻战降范祥为屯田员外郎议者谓责之太轻命陜西转运使李参代范祥専制置解盐张升既至秦州诸弃古渭勿城命户部副使傅求兼秦凤路置粮草顷之以升知青州徙文彦博知秦州御史中丞孙抃言昨者筑城境外众蕃之心已皆不安今又特命旧相临边事异常例必转增疑惧或生他变知永兴军晏殊秩将满朝廷必藉彦博才望不若遣镇闗中兼制秦凤事宜庶蕃部不致惊扰傅求言今弃其城夏人必据其地更为秦患且已得而复弃之非所以强国威也按蔺毡父祖皆授汉官其地非夏人所有明甚但当更名古渭寨不为州以应榜招青唐等族酋谕以朝廷今筑城寨实为汝诸族守卫而汝叛何也皆言官夺我盐井及地无以为生求曰今不取汝盐井及地则如何皆喜听命遂罢兵求乃割其地四分之三以畀青唐等族卒城古渭命蔺毡为本地分巡检候一年能弹压蕃部即与除顺州刺史求又言古渭寨方发兵戍守不宜更易主帅乃命升复知秦州升命总管刘涣讨叛羗涣逗遛不进升命他将郭恩代之多所斩馘涣疾恩出已上遂绐奏恩所杀皆老穉朝廷疑焉十二月以端明殿学士张方平守秦方平辞曰涣与升有阶级今互言而两罢帅不可为也升以故得不罢寻以举郭恩发兵贼部迁右司郎中
　　至和元年八月丙午礼部侍郎知郑州梁适为观文殿大学士知秦州御史中丞孙抃再疏言旧相不当临边不报初建古渭寨间为蕃部所抄乃益兵拒守而他族多惊疑适具牛酒召其大酋膳乐鸡罗等抚定之罢所益兵终适之去蕃部不为冦十一月古渭寨毕工初筑城费一百万缗其后留兵戍守每岁费十万缗

　　仁宗平保州乱军

　　庆厯四年八月甲午保州军乱保州广信安肃军自五代以来别领兵万人号沿边都巡检司亦曰策先锋以知州军为使署副二人析所领卒为三部使援邻道太祖常用之有功诏再出巡部卒偏得廪赐军中以为不均通判保州秘书丞石待举献计于都转运使张昷之仍请合三部兵更出入季一出即别给钱粮余悉罢仍请以武臣代内侍时杨懐敏方任边事尤不悦巡检司云翼卒杨言为乱知州刘继宗心不安逸乃悉令纳私所置教阅器杖会都监韦贵与待举射弓赌酒而众辱之贵慿酒曼骂曰徒能以减削兵粮为已功因激其众是日给军衣众遂刼待举兵入牙门待举挈家上城出东门入无敌营会继宗亦挈家至与待举列无敌兵守闗城率神卫招收兵却入东门以拒乱兵既而转斗不敌继宗待举复上城避之继宗渡城壕溺水死待举藏鹿角中为乱卒所害众怨待举甚揭其首众射之又疑走马承受刘宗吿与待举同议亦害之始迫沿边巡检都监王守一为首守一不从而死乃拥韦贵据城以叛知广信军刘贻孙与走马承受宋有言临城谕叛兵有欲降者计未决而诸路各进军来讨遂复固守拒命遣入内供奉官刘保信驰往视之命知制诰田况知成徳军充真定府定州路安抚使住保州城下相度处置仍听便宜从事赐保州投来人员兵士特支钱降敕榜招安况言保州缘边人户多扇言军城作乱将引契丹兵马入界以臣所料必有奸人因欲揺动边民乞下沿边安抚司宻令捕缉法外施行从之直史馆修起居注蔡襄言保州军士闭城作乱杀党中懦弱者十余人指为首恶以要朝廷招安臣与臣修臣甫已有论列欲令知定州王果引兵随榜入城尽行诛戮不闻施行切以天下内外之兵百有余万茍缓诛杀决行之令将开骄慢叛乱之源今州兵杀官吏开城门从而招之使传于四方明朝廷有畏众不杀之恩官吏有触事可持之势何惮而不为也议者若谓今日北戎妄生衅端不可便于极边之地张皇其事为敌人所窥是不知制兵之权而昧威戎之略也夫中国为戎狄所轻者本由朝廷威令不行今以劲兵入城诛三千叛卒以絶天下祸乱之萌敌人咫尺必将竦动安虑其窥乎况事机不可失惟陛下特发睿断而行之而朝议以诸道兵集保州城下未有统领因诏宣抚使富弼促行往节制之再降敕榜招安仍令田况等且退兵选人赍敕入城若遂开门即入招抚存之如尚拒命则益进攻其在营同居骨肉无老幼皆戮之先是知定州王果率兵趋保州攻城甚急会有诏招安贼不肯降乗埤呼曰得李步军来我降矣李步军谓昭亮是日昭亮至与田况同谕贼贼终未信石侍禁郭达径踰壕诣城下谓贼曰我班行也改下索我就汝语贼乃下索授之登城谓贼曰我班行也岂不自爱茍非诚信肯至此乎朝廷知汝非乐为乱由官吏遇汝致此今赦汝罪又以禄秩赏汝使两制大臣奉诏书来语汝汝尚疑之岂有诏书而不信耶两制大臣而为妄诞耶气词雄辨贼皆相顾色动曰果如此更使一二人登城即复下索召其所知数人登城贼信之争投兵下城降者二千余人遂开城门纳官军其造迎者四百九十二人况具得其姓名令杨懐敏率兵入城悉坑杀之降卒悉分隶诸州宣抚使富弼恐后生变与转运使欧阳修相遇于内黄夜半屏人欲谋使诸州同日诛之修曰祸莫大于杀已降况胁为乎既非朝命诸州有一不从为变不细弼悟乃止以刘涣为吉州刺史知保州涣至踰月虎翼军士又谋反居人惊惶涣以单骑至械其首恶诛之一军帖然

　　太平治迹统类卷九

　　●钦定四库全书

　　太平治迹统类巻十

　　（宋）彭百川 撰

　　仁宗平侬智髙

　　皇佑元年秋九月乙巳广南西路转运使言广源州蛮冦邕州诏江南福建等路发兵备之广源州在邕州西南郁江之地峭絶深阻产黄金丹砂颇有邑居聚落俗椎髻左袵喜战鬪轻死好乱其先韦氏黄氏周氏侬氏为首领互相刼掠唐邕管经畧使徐申厚抚之黄氏纳质而十三部二十九州岛之蛮皆定自交趾蛮据有安南而广源虽号邕管西覊縻州其实服役于交趾初有侬全福者及其子智聪以归其妻阿侬本左江武勒族也转至倘犹州全福纳之全福见虏阿侬遂嫁商人生子名智髙年十二杀其父商人曰天下岂有二父耶冐姓侬与其母奔雷火洞其母又嫁特磨道侬夏卿久之智髙复与其母出据倘犹州建国曰大厯交趾攻拔倘犹执智髙释其罪使知广源州又以雷火频婆四洞及思浪州附益之然内怨交趾居四年遂袭据安德州僭称南天国改年景瑞求内附未即得于是始入冦皇佑二年五月戊申广南西路转运司言交趾发兵捕广源州贼侬智髙其众皆遁伏山林诏本路严备之三年三月癸酉广南西路转运司言侬智髙奉表献驯象及生熟金银诏转运钤辖司止作本司意答以南原州本隶交趾若与其国同进奉即许之四年四月侬智髙贡方物求内属朝廷拒之后复金函书以请知邕州陈珙上闻亦不报智髙既不得请又以交趾为雠且擅广源山泽之利遂招纳亾命数出敝衣易谷绐言洞中饥部落离散邕州信其微弱不设备也乃与广州进士黄玮黄师宓及其党侬建侯侬志忠等日夜谋入冦一夕焚其巢穴绐其众曰平生积聚今为天火所焚无以为生计穷矣当拔邕州据广州以自王否则兵死是日率众五千沿郁江东下攻破横山寨寨主右待禁张日新邕州都巡检左班直髙士安钦横州同巡检右班殿直吴香死之五月乙巳朔侬智髙破邕州执知州北作坊使陈珙通判殿中丞王干佑广西都监六宅使张立初贼围城珙令干佑守来逺门权都监三班奉职李肃守太安门指使武吉守朝天门张立自宾州来援既入珙犒军城上酒行而城破珙立干佑及节度推官陈辅尧观察推官唐鉴司户叅政孔宗旦皆被执兵死者千余人智髙阅军资库得所上金函怒谓珙曰我请内属求一官以统摄诸部汝不以闻何也珙对常奏不报索奏草不获遂扶珙出琪病目不能视惶恐呼万歳求自劾不听并立干佑辅尧鉴宗旦害之立临刑大骂不为屈逾月得其尸如生而李肃武吉武缘令梅微之支使苏与贼黄师宓有旧获免当智髙未反时邕州有白□出庭中江水溢宗旦以为兵象度智髙必反以书告珙珙不听宗旦言不已珙怒诋之曰司户狂耶及智髙破横山寨即载其亲桂州曰吾有官守不得去无为惧死也既而贼执宗旦欲任以事宗旦叱贼且大骂遂被害宗旦鲁人始官京东与李道徐尚同四人为监司耳目号为四■〈目掌〉人多恶之然其立节乃尔智髙既得邕州即伪建大南国僭号仁惠皇帝改年启厯赦境内师宓以下皆称中国官名癸丑智髙入横州殿中丞张仲回监押东头供奉官王日用弃城丙辰入贵州知州秘书丞李琚弃城庚申入龚州知州殿中丞张仲回弃城辛酉入藤州又入梧州入封州知藤州太子中舍李校知梧州秘书丞江滋并弃城知封州太子中舍曹觐死之封州人未尝知兵士卒纔百人不任鬪又无城隍以守或劝觐避贼觐正色叱之曰吾守臣也有死而已敢言避贼者斩都监陈晔引兵迎击贼封州令率乡兵弓手继进贼众数百倍晔兵败走乡丁亦溃觐率从卒决战不胜被执贼戒勿杀捽使拜且诱之曰从我得美官付汝兵柄以女妻汝觐不肯从且詈曰人臣惟北面拜天子我岂从尔茍生耶幸速杀我贼犹惜其忠愤不忍杀徙置舟中觐不食者两日探怀中印章授其从卒曰我且死若求间道以此上官贼知其无降意害之至死骂贼声不絶投其尸于江时年三十五壬戌智髙入廉州太子右赞善大夫赵师旦监押右班殿直马贵死之师旦稹从子也贼既破邕州顺流东下师旦使人觇贼还报曰诸州守皆弃城走矣师旦叱之曰汝亦欲吾走之耶乃大索得谍者三人斩以徇而贼已薄城下师旦止有兵三百开门迎战杀数十人会暮贼稍却师旦语其妻取州印佩之使负其子以匿曰明日贼必大至吾知不然然不可以去尔死无益也遂与贵士卒固守城池当食贵不能食师旦独饱如平时至夜贵卧不安席师旦卧内大鼾明日盗攻城愈急左右请少避对曰战死与戮死何如众皆曰愿为国家死至城破无一人逃者矢死与贵俱还据堂而坐智高挥兵鼔噪争入胁师旦大骂曰獠朝廷负尔何事乃敢反耶天子发一兵校前来汝无遗类矣智高怒并贵害之癸亥智髙入端州知州太常博士丁室臣叶宝臣晋陵人也丙寅侬智髙围广州前二日有告急者知州仲简以为妄囚之下令曰有言贼至者斩以故民不为备及贼始至令民入城民争以金贝遗阍者求先入践死者甚众余皆附贼贼势益张乃命崇仪使知韶州陈曙领兵讨侬智髙朝廷初闻智髙反诏进奏院不得輙报知制诰吕溱言边防有警急一方有盗贼宜令诸路闻之共得为备今欲人不知非计也六月乙亥起复前卫尉卿余靖为秘书监知潭州前屯田员外直史馆杨畋为广南西路体量安抚提举经制贼盗靖及畋各居父丧先是靖与知韶州者结辑农兵完葺堡障共为守御计朝廷闻而嘉之又以畋素习蛮事故有是命既即丧受命靖后七月改广南西路安抚使知桂州后十日畋召至都门外辞以丧服不敢见上赐以服饰御巾入对便殿即日加起居舍人同知谏院而遣之甲申徙广州兵部郎中天章阁侍直仲简知荆南朝廷但以简能守城故有是命不知广人怨之深也丙午命知桂州余靖经制广南东西路盗贼时谏官贾黯言靖及杨畋皆许便宜从事若两人指纵不一则下将无所适从矣靖专制西路若贼东向则非靖所统无以使众不若并付靖经制两路而靖亦言贼在东而使臣西非臣志上从其言故有是命枢宻言蛮贼徒党无虑二万人日食米五百石非有资其粮食者则势不可留须法外禁之幸酉诏犯者其首处斩从者配岭南牢城舟车没官初魏瓘筑广州城凿井蓄水作大弩为守备及侬智髙攻城甚急且断流水而城坚井饮不竭努发辄中中辄洞溃贼稍屈知英州普江苏缄始闻广州被围谓其众曰广与吾州宻迩今城危在旦夕而恬不徃救非义也乃募壮勇合数千人委州印于提点刑狱鲍轲夜行赴难去广二十里驻兵黄师宓者广人也陷贼中为谋主缄使缚其父斩以徇贼闻之丧气时羣不逞皆旁缘为盗缄捕得六十余人斩之诏怀其駈胁诖误使复故业者凡六千八百余人城围日久数战不胜贼方舟数百急攻城南畨禺县令萧驻者新喻人也先自围中出募得海上强壮二千余人以海船集上流水发会扬风夜起纵火焚贼舟烟欿属天大破之积尸甲如山即日发县门诸援兵及民户牛酒刍粮相继入城城中人乃有生意每战必胜而转运使王罕赤自外募民兵遂入城益修守备贼知不可讨围五十七日壬戌解去由靖逺县济江拥妇女作乐而行攻贺州不克遇广东都监张忠于白田忠战败被杀虔州巡检董玉康州巡检王懿连州巡检张宿贺州巡检赵允明监押张全司理参军邓冕皆没先是缄与洪州都监蔡保恭以兵八千人据边渡村扼贼归路会忠自京师至夺而将之临战谓其下曰我十年前一徤儿以战功为团练使尔曹勉之于是不介马而前先锋遇贼奔手拉贼帅二人马陷泞不能奋遂中标鎗死甲子广东钤辖蒋偕击贼于路兵败南恩州巡检杨达南安州巡检邵余庆权宜融州巡检冯岳西路提刑王兴杨用和皆没八月丁亥杨畋既趋广南又奏请删康定行军约束及赏罚格颁下并置检法官乙邜诏谕畋曰智髙乘飙鋭窃发二广之民日俟官军至故委卿节制之殄贼为期临机赴变安用中覆今甲兵大集不能度形势一举扑灭乃奏请颁格令置检法官此岂应速计耶或顺风下掠琼管及海瓀诸州厚戍则兵不足无备则冦乗之如能断海道则不以日月掩速也诏广南有捕获侬智高者授正刺史赏钱三千缗绢二千疋获智髙母授诸司副使钱三千缗绢二千疋获黄师宓黄玮授东头供奉官钱一千缗辛夘改新知秦州孙沔为荆湖南路江南西路安抚使内园使陵州团练使入内押班石全彬副之沔初入见帝以秦州事勉之对曰臣虽老然秦州不足烦圣虑陛下当以岭南为忧也臣覩贼势方张官军朝夕当有败奏既而闻张忠死蒋偕败帝谓执政曰南事诚如沔料宰相龎藉因奏遣沔行故有是命仍许沔便宜从事沔以南方兵连为贼所破气慑不可用请发骑兵以益之且增选偏禆二十人永武库精甲五千参知政事梁适折沔曰毋张皇沔曰前日惟亡备故至此今指期灭贼非可以侥幸乃欲示镇静耶夫实备不至而貌为镇静危亾之道也居二日促行与兵七百沔忧贼渡岭而北乃檄湖南江西曰大兵且至其善治营垒多其燕犒贼疑不敢北侵沔行至鼎州复有诏加广南东西路安抚使知英州秘书丞苏缄为供备库使初广州以贼遽至下及清野故贼得肆掠后缄知贼将走分兵边村渡扼其归路布槎木巨石几四十里贼至果不得前遂环绕数舍入沙头渡江由清逺县道连贺州西归摧伤者极多缄尽得贼所掠去物戊申智高杀钤辖蒋偕何遵古张达唐岘皆没丙辰杨畋降知鄂州命蒋偕弃州禁储徃韶州故也丁巳命余靖经制盗贼
　　己未赠岭南诸州死事官有差庚申侬智高破韶州知州栁应辰弃城走洛苑使广西钤辖王正伦与贼战于馆门驲死之东头供奉官合门祗候王从政三班奉职徐守一借职文海皆被害州之山有数穴可容数百人民闻贼至走匿其中悉为贼所焚贼始至从政骂贼不絶口至以汤沃之终不屈而死杨畋曹修经蛮事既无功改命杨沔及余靖等上尤以为忧或言智髙欲得邕桂二州节度使即降枢宻副使梁适曰若尔二广非朝廷有矣上问宰相龎藉谁可将者藉荐枢宻副使狄青青亦请行上表翌日入对自言臣起行伍非战伐无以报国愿得蕃落骑数百益以禁兵羁贼首致阙下上壮其言庚午改宣徽南院使荆湖南北路宣抚使提举广南东西路经制盗贼事初欲用入内都知人守忠为青副谏官李光言唐失其政以官者观军容致主将掣肘是不足法遂罢守忠丙子诏鄜延环庆泾原洛扫蕃落广鋭军曽经战鬬者各五千人仍逐路遣使臣一员押赴广南行营从狄青之请也青言贼便于乘髙履险步兵力不能抗故每战必败愿得西边蕃落兵相从或谓南方非骑兵所宜枢宻使髙若讷言蕃落善射耐艰苦上下山如平地当瘴未发时疾驰破之必胜之道也青卒用骑兵破贼丁丑侬智高入宾州知州国子博士程东美弃城乙夘降空名宣头榜子各一百道锦袄子金银带三百付狄青以备赏功庚辰狄青辞置酒垂拱殿青既行上谓辅曰青有威名贼必畏其来左右使令非亲信不可虽饮食卧起皆宜防窃发因驰使以戒之辛巳内降守诏付狄青应避贼在山林者速招之复业其乘贼势为贼盗但非杀人及贼所胁从能逃归者并释其罪已常刺面令取字给公慿自便若为人所杀而冐称贼首级令识验给钱米赒之其被焚刼权免户下差徭见役仍寛与假使营葺室居凡城壁常经焚毁若初无城及虽有城而不固并加完筑器甲朽弊不可用者缮治之右正言韩绛言狄青武人不可独任帝以问龎藉藉曰青起行伍若用文臣副之必为所制而号令不专不如不遣乃诏广南将佐皆禀青节制若孙沔余靖分路讨击亦各听沔指挥甲申侬智髙复入邕州知州礼宾使宋克隆弃城克隆承贼践蹂之后不能营葺守备颇纵士卒下诸山寨杀逃民诈为获贼一级赏钱十千又诈给亲兵帖以为赏有功及智高再至克隆无以御贼遂遁去壬辰枢宻副使王尧臣言请析广西宜容邕等州为三路以融桞象隶宜州白高窦雷化郁林仪藤梧袭琼隶容州钦宾廉横浔贵隶邕州并选武臣为安抚都监兼知州事以统支郡运全永道三州米以馈军食有能完城壁廨宇营舍仓库及拓复户口者计其功迁一官诏狄青详酌青以为便遂施行十二月壬申朔广西钤辖陈曙击侬智髙兵败于金城驿东头供奉官王承吉白州长吏噩死之曙无威令既与贼遇士卒犹聚博营中使承吉将冝州忠率五百为先锋仓卒被甲以前遂致覆军戊子余靖言交趾今歳当入贡属侬智高道阻不通累移文乞会兵讨贼宜从其请朝廷许之而狄青以为不可蛮夷贪得忘义因而起乱何以御之且檄靖毋通交趾后朝廷卒用青计策人亦服青有逺略云皇佑五年春正月丁未诏广南西路转运司移文于交趾助兵从狄青之请也狄青合孙沔余靖二将之兵自桂州次宾州青以张忠蒋偕皆轻敌取死军声大阻前戎诸将无得妄与贼鬬听吾所为陈曙恐青独有功乘青未至以步卒八千犯贼溃于昆仑关其下殿直袁用等皆遁青曰令之不齐兵所以败己酉晨会诸将上堂揖曙起并召用等三十二人按所以败亾状驱出军门斩之沔靖相顾愕然靖常迫曙出战因离席而拜曰曙失律亦靖节制之罪青曰舍人书生军旅之责非所任也诸将皆股栗狄青既戮陈曙乃按军不动更令调十日粮众莫测贼觇者还以为军未即进也翌日遂进军青将前陈沔将次阵靖将后阵夕次昆仑关黎明整大将旗鼓诸将环立帐前待令乃发而青已微服与先锋度关趣诸将会食关外即归仁铺为阵戊午贼悉其众列三铳阵以拒官军执大盾标枪衣绛衣望之如火及战军稍却右将开封孙节死之贼气锐甚沔等惧失色青起自执白旗麾蕃落骑兵张左右翼出贼后交击左者右右者左已而右者复左左者复右贼众不知所为大败走侬智高复趋邕州王师追捕五十里捕贼斩首二千二百级其党王师宓侬建中侬智忠并伪官属死者五十七人生擒贼首五百余人智高夜纵火烧城遁由合江入大理国黎明青按兵入城获金帛巨万杂畜数千招复老壮七千二百尝为贼所俘胁者慰遣使归枭师宓等首于邕州城下得户五千三百四十一筑京观于城北隅时有贼尸衣金龙衣众以为智高已死欲具奏青曰安知非诈耶宁失智高不敢诬朝廷以贪功也青始至邕州会瘴雾四塞或谓毒水上流士卒饮者多死青甚忧之一夕有泉涌寨下汲之甘众遂以济智高自起至平几一年暴残一方如行无人之境吏民不胜其毒先是谣言农家种籴家收已而智高为青所破皆如其谣战于归仁也右班殿直张玉为先锋北京副使贾逵将左西京左藏库副使孙节将右既阵青誓曰不待而举者斩及节搏及死山下逵私念所部忠敢澄海皆土兵数困而心慑易衂茍待令必为贼所薄且兵法先据髙者胜乃引军疾趋山立始定而贼至逵拥众而下挥剑大呼断贼阵为二玉以先锋突出阵前而青麾蕃落骑兵出贼后贼遂大溃逵乃诣青帐下请罪青拊逵背曰违令而胜权也何罪之有玉保定人逵藁人也二月丙子上谓辅臣曰狄青已破贼立功将士宜速议赏缓则不足以劝癸未以宣徽南院使彰化节度使狄青为护国节度使枢宻副使依前宣徽南院使初广南捷书至上大喜谓宰相龎藉曰青破贼卿执议之力遂欲擢青枢宻使平章事藉以为不可力争之罢
　　乙酉广南东西湖南江西路安抚使枢宻直学士右谏议大夫孙沔知桂州秘书监余靖并为给事中仍诏请留屯邕州经制余党候处置毕乃还桂州狄青尝问沔何以破贼沔曰使贼出上计收其寳聚退守巢穴则当徐圗之据邕州以拒我师犹为中计若恃胜求战此计最下然贼有轻我心必出下计将成擒尔已而果然沔与青夜谋帐中昼则推青自行之青治附贼者多诛杀沔靖与青分治所免释数百人青既先还沔留治后事沔始受命数请骑兵又令军中制张刀巨斧人谓南方地形不使骑而刀斧所用青竟用骑兵破贼贼皆翳大盾翼两标置阵甚坚矢石不可动竟赖刀斧杂短兵愽战阵乃破人皆谓不及也赐狄青敦教坊第一区贷知邕州礼宾使宋克隆死除名春秋刺配沙门岛溪洞都巡检东头供奏官同修城刘庄除名杖脊刺配福建牢城宾州推官权通判王方灵川县主簿权推官杨德言并除名免杖刺配湖南牢城永不録用坐侬贼再至弃城也断敕既下其日大雨雹上急遣中使追敕已不及人亦颇闵之四月壬申狄青还朝置酒垂拱殿庚寅御崇政殿令蕃落骑兵布阵如归仁破贼之势观其驰逐击刺等第推赏仍以拱圣马三百补其阙部大提举敎阅阵法右班殿直张玉迁内殿承制枢宻直学士给事中孙沔还自岭南帝问劳解所服御带赐之壬午命知杭州沔自请也青既平岭南上欲用为枢宻同平章事宰臣龎藉曰不若且与移镇加捡校官多赐金帛亦足以酬青功矣上乃从之上既从藉言后数日两府奏事上顾藉笑曰卿前日商量除青官深合事宜为虑深逺矣丁未枢宻直学士给事中知杭州孙沔为枢宻副使余靖为工部侍郎侍御史梁蒨言赏薄沔青践二府靖亦加秩十二月丁酉广西安抚司言捕获智高母阿侬及智高弟智光子继宗继封诏护送京师阿侬有智谋智高攻陷城邑多用其策僭号皇太后天资惨毒嗜小儿肉每食必杀小儿智高败走阿侬入保特磨依其夫侬夏卿収残众约三千余人习骑战复欲入冦余靖督部吏黄汾黄献珪石鉴进士吴舜举发洞兵入特磨恣掩袭皆获之神宗熈宁元年夏四月客省副使狄谘召对青子也上念青之功曰征南得无遗事乎狄谘乃上平蛮记及归仁铺战阵圗至是上亲为文遣使祭青而子谘亦稍擢用焉

　　仁宗平王则

　　庆歴七年十一月戊戌贝州宣毅卒王则据城反则本涿州人岁饥流至贝州自卖为人牧羊后隶宣毅军为小校贝冀俗尚妖幻相与习五龙滴泪经及图谶诸书释迦衰谢弥勒佛持世初则去涿母与之诀别刺福字于背以为记妖人因妄传福字隐起争信事之而州吏张峦卜吉主其谋党与连德齐诸州约以明年正旦断澶州浮梁乱河北会党人潘方静潘静两以书谒北京留守贾昌朝事觉被执不待期亟叛时知州张得一方与官属谒天庆观则率其徒刼库兵得一走保骁健营贼焚门执得一囚之兵马都监田斌以从卒巷战不胜而出城扉合提刑田京任黄裳持印弃其家缒出保南关贼从通判董元亨取军资库钥元亨推之杀元亨又出狱囚囚有憾司理王奬者遂杀奬既而节度判官李浩清河令齐开主簿王湙皆被害僭号东平郡王以张峦为宰相卜吉为枢宻使建国曰安阳榜所居门曰中京居室廐库皆立名号改年曰得圣以十二月为正月百姓年十二以上七十以下皆湼其面曰宜军破赵得圣旗帜号令率以佛为称城以一楼为一州书州名补其徒为知州每面置以总管然缒城下者日众于是令民守者伍伍为保一人缒余悉斩初变起仓卒众莫知所为元亨自天庆观促马驰还厅事贼党十余人环甲露刄排挞而入左右皆奔溃贼胁元亨曰大王遣我来索库钥元亨据案叱之曰大王谁也妖贼敢弄兵乎我有死尔钥不可得也贼将郝用继来索愈急曰库帑今日大王所有也可不上钥乎元亨厉声张目用遂杀之贼争携钥去及城破获郝用斩以祭元亨之首昌朝遣大名钤辖郝质将兵趋贝州十二月辛丑以贝州反书闻出札子下中书枢宻院亟择将领兵徃扑灭之仍令孟州定州真定府预设守备毋至奔逸壬寅遣宫苑使麦允言作坊使王凯徃贝州捕杀贼兵仍诏昌朝发精兵卫之髙阳关都部署王信闻贝州乱亟领本部兵传城下甲辰即以信为贝州城下招捉都部署丙午夜有星如缶坠贼城庚戌权知开封明镐为河北体量安抚使甲寅知仓州高继隆知贝州遣内侍何诚用赍勑招安贝州军贼
　　庆歴八年春乙亥明镐言贝州距闉用工二万人期三十日可与城齐贼亦城上设战栅与官军相当名曰喜相逢距闉将成又为贼所焚三日不灭既斩兴乃用军校刘遵计即南城凿地道而入攻其城以牵制贝州民有汪文庆郭斌赵宗本汪顺者自城上系书射明镐帐约内应夜垂絙以引官军既纳数百人焚楼橹贼觉率众拒战初官军既登欲专其功断其絙以絶后来者及与贼战兵寡不敌与文庆等复缒而下是夜城几克丁丑参政文彦博为河北宣抚使本路体量安抚使明镐副之镐督诸州攻贝州城久不下帝忧之问辅臣策安出彦博乞身徃破贼故遣彦博宣抚使明镐副之上大喜既而左右赞曰官家无忧贝州王则败矣上益喜先是枢宻夏竦恶明镐恐其成功镐所奏请从中沮之彦博既受命言军事中覆不及愿得专行戊寅诏许文彦博便宜行事彦博请用将作监主簿鞠得卿三人掌机宜文字许之明镐所奏殿中丞王起等四人仍随军贝州贼谋窃出要刼契丹使明镐遣殿侍安素伏兵西门壬午贼果以三百人夜出伏发皆就获之乙酉降空名告勅空头札子三百道下河北宣抚使以备赏战功是日彦博至贝州城下
　　乙未官军攻贝州城北甚急贼尽鋭御之而南城所穴地道潜达城中贼初不觉也闰正月庚子朔文彦博夜选壮士二百衘枚由地道入右班殿直曹竭等导之出登城杀守陴者垂絙引官军贼纵火牛大军稍却军校杨遂援枪中牛鼻牛还走贼众惊溃王则开东门遁合门祗候张纲缘壕与贼战死之王信捕得贼余党保村舍皆焚死则自反至败凡六十五日遂开封人也辛丑彦博遣李继和来告贝州平赐继和锦袍金带彦博请斩王则于大名府夏竦言所获恐非真当覆视之乃诏以槛车送则京师王则之以贝州反深交龎旦与其徒谋以元日杀军校刼军兵应之前一日有告者知州王鼎夜出檄遣军校摄事外邑而阴为之备翌日会寮吏饮酒如常党愕不敢动鼎刺则背徐捕首谋十八人送狱狱具俟运使至审决未至军中汹汹谋刼囚鼎谓僚吏曰吾不以累诸军独命取囚桀鷔者数人斩于市一郡帖然运使至囚未决者尚半讯之皆伏诛壬寅改贝州为安武军甲辰曲赦江北赐平贝州将士缗钱战没者官为葬祭之兵所践民田除夏秋税改贝州为恩州戊申以文彦博为同平章事明镐端明殿学士给事中王信为成德军留后自余兵官各以次迁余赐缗钱有差赠马遂为宫苑使遂初闻王则叛中夜叱咤晨起诣昌朝请撃贼昌朝因使将榜入城招降谕以祸福不答遂将杀贼而无助贼攅刀聚噪断其臂遂骂贼曰恨不斩汝万段贼杀遂而走解之事闻追赠其妻官其五子

　　刘沪城水洛

　　庆歴三年冬十月甲子陜西四路经畧安抚招讨使郑戬言顺德军生户大王家族元宁等以水洛城来献其地西占陇抵通奉州徃来道路陇之二水环城西流绕带河渭田肥沃广数百里杂氐十余落无所从属寻遣静边寨主刘沪招集其酋长皆愿纳质子求补汉官今若就其地筑城可得畨兵三五万及弓箭手共讨西贼实为封疆之利从之刘沪先以右侍禁瓦亭塞监押权静边寨主撃破党留等族斩一骁将获牛马槖驼万计时任福贩边城昼闭居民畜产多为贼所掠沪独开门纳之边人谓沪为刘开门迁左侍禁韩琦范仲淹荐授合门祗候又破穆宁生氐西南去洛阳二百里中有城曰水洛川平土沃又有水轮银铜之利环城数万帐汉民之逋逃者归之其百工商贾自成全国曹玮在秦州常经营不能得沪进城章川收善田数百顷以益屯兵宻使人说城主铎厮那令内附会郑戬行边沪遂召铎厮那及其酋属来献结公水洛露罗甘地愿为属户戬即令沪将兵徃受地既至而氐情中变聚兵数万合围夜纵火呼啸期尽杀官军沪兵才千人前后数百里无援独坚卧虑因令晨炊缓食坐胡床指麾进退一战氐溃追奔至石门酋皆稽颡请服因尽驱其众隶麾下以通秦渭之路又败临洮氐于城下迁内殿崇班四年春正月戊辰诏陜西都部署司泾原经畧司罢修水洛城从宣抚使韩琦奏请也然刘沪时已兴役郑戬又遣著作郎董士廉将兵助之矣
　　甲戌命盐铁副使祠部员外郎鱼周询宫苑使周惟德徃陜西同都转运使程戡相度铸钱及修水洛城利害以闻先是韩琦以水洛为不便奏罢之郑戬固请终役琦还自陜西即罢戬四路都部署戬既改知永兴又极言城水洛之便役不可罢会刘沪董士廉督役如故知渭州尹洙及泾原副都部署狄青相继论列以为修城有害无利议者纷纷不决故遣周询等行视戬初命泾原都监许迁将兵为修城之援及戬罢统四路洙亟召迁还之又檄沪士廉罢役且召沪士廉蕃部皆遮止沪士廉等请自备财力修城沪士廉亦以属羌既集官物无所付又恐违蕃部意别生变日増版趣役洙再召之不从洙亟命瓦亭寨都监张忠徃代沪又不受洙怒令青领兵巡边追沪士廉欲以为节度斩之青械二人送德顺军狱时周询等犹未至也蕃部遂惊扰争収聚积杀民吏为乱又诣周询等诉周询等具奏诏释沪士廉令卒城之参政事范仲淹言泾原路走马承受赵正奏内政崇班刘沪著作佐郎董士廉被狄青械送司理院次切缘此二人元禀四路都部署节制徃修水洛城即非是二人擅兴及四路罢后本路部署司押下军马其人即合依禀罢修不合坚执抗拒臣料其情盖本人在彼相杀得功降下周回蕃部又已下手修筑城寨惧见中辍之后本路责见其经画不当故以死拒抗一面兴修意望成功亦求免罪始末可见非有他意况刘沪是沿边有名将佐最有战功国家且须爱惜不可轻弃恐狄青因怒辄用军法则边上将佐必皆衔怨谓国家负此有劳之臣人人解体谁肯竭力边事其董士廉是朝廷京官即非将佐亦将一例枷勘盖狄青粗人未知朝廷事理万一二人被戮逐家骨肉必来诉于阙下亦更多有臣僚上言紊烦圣听虽知将帅行得军法即非用兵进退之际有违节制自是因事利害致犯帅威昔陈汤矫诏命以破敌王浚违节制以下吴皆释罪封侯以劝将列伏望圣慈特遣中使乘驲徃彼委鱼周询周惟德取勘刘沪范士廉所犯因依情罪奏闻仍送邠州拘管听候朝旨一则惜得二人不致因公被戮二则惜得狄青尹洙免彼二家骨肉称寃致讼傥允臣所奏事可两全彰陛下保庇边将之恩使文武臣效死以报圣德夏四月乙未谏官孙逋言切闻刘沪等修水洛城而泾原副使部署狄青以沪等不听令并枷送德顺军此狱系一方利害但未知朝廷处置何如尔昔曹玮常欲修其城以通渭秦救援之师会边防多事其志未克自西事以来边臣亦要有营度者盖其城在生蕃中未能通之昨郑戬为四路部署与刘沪等具上修建之利而沪等入生蕃界服其众渐立城堡朝廷已赏其功矣近闻韩琦等宣抚回以修城虽有利虑生蕃难制而功莫能就乞且罢其役戬固请城之且言沪等招得生蕃皆愿借耕牛以助布种又城中有搉酤之利可以赡军事茍不行沪等虽诛无悔缘狄青之意原与郑戬不同戬既罢四路青以韩琦等所奏使抽还水洛城援兵沪等自谓已见功绪正乞留兵以毕其役若便坐以违主帅之令则沪本以一方利害初禀朝廷之命领千余众在数万生蕃中亦尝战鬬杀获而终使之服属亦其勇略之可尚也今以主帅之言而罪之不惟劳臣不劝其招来蕃部得不惊惧乎虽然青为一道帅下有不从令而朝廷释之青宜不快心况今之将臣如青之材勇者不可多得此固难以处置惟朝廷两全之余靖言凡不受大将节度者谓师行之际当进而退可行而止动临机会必有胜负如此之类或违之者皆用军法以一其众今刘沪因修城堡自有利害与夫临阵逗遛不可同论又况水洛城在陇山其利可以通渭之援昔曹玮在秦州固已经营及李纮韩琦相继亦欲开拓而生户羌人或降或否故不克就今刘沪一战而服数百千户因其势而灭之虽留援兵不足为罪狄青所执但以筑孤城于生羌之中恐贼昊来攻有难守之势故与沪等异同因其忿而执之耳朝廷欲伸大将之令而罪沪等则沪以威信招纳戎人方来归而谋者获罪令后立功者怠而又失信于戎必不可也若以狄青倚公法肆私忿而责之则恐今后偏禆轻于违犯此又非朝廷之意也二者之间均是害焉臣愚以为生羌利我交易因沪招抚故献其地非沪不可守也沪若失职戎将生心古者矫制及违其节度者因其立功则可赎罪今为朝廷计当切责沪罪而推恩恕之使其城守责其后効仍诏青等共体此意沪等所筑之城堞已就将军既困之矣恕之令其自守此边鄙安危之计非私于沪等倘有缓急通其策应勿以谋之异同幸其有急而不救也仍乞不候奏到沪等公按特于踈放无使羌戎因此疑贰欧阳修言边将不和用兵大患况狄青刘沪等皆是可惜之人事体须要两全利害最难处置且水洛城自曹玮以来心知其利患于难得未暇经营今沪能得之则于沪之功不小于秦州之利极多韩琦自陜西来非以水洛为不便但恐难得其城今沪能得之又有以城之正宜责其必成而狄青所见不同遂成衅隙其间利害臣请详之国家迩年边兵屡败常患大将无权今若沮狄青而释刘沪则不惟于青之意不足兼沿边诸将皆挫其威此其不便一也刘沪经营水洛之初先以奋力身战然后诱而服从乃是诸蕃族畏沪之威信今忽见沪先得罪枷入狱则新降生户岂不惊疑若使翻然复叛则自今边将欲以威信招诸族谁肯听从不惟水洛更无可成之期兼沿边生户永无可召之理此其不便二也自陜西用兵诸将立事者少此城不惟自曹玮以来未能得之亦闻韩琦在秦州当经营而未暇今沪奋然立取其功垂就而中道获罪后谁肯于边防立事者此其不便三也又闻水洛之戍虽能援秦州而须渭州刍粮之助今刘沪既与狄青异议纵使城即得成他时狄青怒沪之异已又欲遂其偏见缓急不为之力则必须复此其不便四也若遂移狄青于别路则是因一小将而易一部署此其不便五也此臣所谓利害最难处置者也近遣鱼周询定夺利害臣谓宜命一中使令周询宻谕狄青曰沪城水洛非擅重役盖初有所禀且筑城不比行师之际沪见利坚执意在成功不可以违节制加罪今不欲直释沪以挫卿之威宜自释之后若出师临阵而违节制者自当以军法从事然后又谕沪曰汝违大将命自合有罪今以汝城水洛有功故使青赦尔罪尔卒事以自赎俟城成则又戒青不可幸其失城以遂偏见如此则水洛之利可固蕃户之恩信可不失边将立事者不懈大将之威不挫茍不如此未见其可也始狄青械刘沪董士廉送德顺军狱寻有诏移邠州既而释二人令任水洛城讫役须勘到罪状别听旨丙辰谏官欧阳修言近差鱼周询等相度修水洛城始闻蕃族见狄青械繋刘沪等因致惊骚今周询却将沪徃以此可见沪能恩信服彼蕃众朝廷必知水洛之为利而不欲弃之非沪守之不可然沪与狄青尹洙难共了此事臣谓不得已宁移尹洙不可移沪尚虑议者谓不可因沪而动大将今且移尹洙而不动狄青若洙更以恩从他路即不是因沪而屈大将矣如此则于洙无损于沪得全其功于边防事体无不便三者皆获其利不得有害大凡武臣常疑朝廷偏厚文臣假有二人相争实为武人理曲然终亦不服但谓报复尽是文臣逓相党助轻沮武人况沪与洙争而沪实有功又其理不曲罪沪则沿边武臣尽鼓怨其害一也自西事以来擢用边将固多能立功効者殊少惟范仲淹筑大顺城种世衡筑青涧城沪筑水洛城尤为艰勤而功不在二人下今若曲加轻沮则武臣无复为朝廷作事其害二也沪若不在水洛则其生聚恐他人不能绥抚茍别致生事则自今蕃部更难以招辑其害三也今三利三害其理甚明但得大臣公心不于尹洙曲有頋虑则不与边防生患此系国家利害甚大伏望圣慈断而行之余靖又言水洛非刘沪不可守宁移青等不可移刘沪以失新附之心先是郑戬奏修水洛城乞令韩琦不与商量琦言臣任西边首尾五年于水洛城事比他人知之甚详因上利害十三条诏札与鱼周询程戡戡已先具奏修城之利且言今欲毕工惟女墙未全弃之诚可惜宜遂令讫役乃诏戡等卒城之丁夘遣陈惟信徃泾原路催修水洛城己巳徙知庆州孙沔知渭州知渭州尹洙知庆州用欧阳修之议也
　　庆厯四年六月癸夘改新知渭州孙沔复知庆州新知庆州尹洙知晋州始朝廷欲卒城水洛故令洙与沔易任沔以病辞乃别徙洙于是渭州关守诏除狄青谏官余靖言泾原在陜西最为重地自范仲淹不敢独当岂青粗暴所能专任章凡四上

　　庆厯朋党

　　范仲淹出处大节附
　　大圣六年冬十二月甲子以大理评事范仲淹为秘阁校理初仲淹遭母丧上言执政请择郡守举县令斥游惰去冗僭慎选举敦教育养将才实边备保直臣斥佞人使朝廷无过生民无怨以杜奸雄凡万余言王曽见而伟之亦知仲淹乃晏殊客也于是殊荐人充馆职曽谓殊曰公实知仲淹舍而荐此人乎已为公置不行宜更荐仲淹殊从之
　　七年十一月癸亥冬至上率百官上皇太后寿于会庆殿乃御天安殿受朝秘阁校理范仲淹奏疏言天子有事亲之道无为臣之礼有南面之位无北面之仪若奉亲于内行家人礼可也今顾与百官同列亏君体损主威不可为后世法疏入不报晏殊初荐仲淹为馆职闻之大惧召仲淹诘以狂率邀名且将累荐者仲淹正色抗言曰仲淹缘辱举公每惧不称为知已羞不意今日反以忠直获罪门下殊不能答仲淹退又作书遗殊申理前奏不少屈殊卒愧谢焉又奏疏请皇太后还政亦不报遂乞补外八年春仲淹言下陜西市木事【见拾遗门】明道二年春召仲淹赴阙与宋绶同召太常博士秘阁校理范仲淹为右司谏初闻遗谘以太妃为皇太后参决军国事亟上疏言范仲淹安抚江淮【见明道圣政门】谏仁宗勿追斥垂帘时事【见圣政门】二年冬初郭皇后之立非上意寖见疎而后挟庄献势颇骚后为庄献所禁遏希得进及庄献崩上稍自纵吕夷简以前罢相故怨后而范讽与夷简相结讽乘间言后当废夷简赞其言上意未决右司谏范仲淹因极对陈其不可且曰宜早息此议不可闻于外也居乆之乃定议废后夷简先命有司无得受台谏章疏夷简罢政事因郭皇后故夷简成仁宗所举【见圣政事】乙邜诏称皇后以无子愿入道特封净妃玉京冲妙仙师名清悟别居长宁宫台谏章疏果不得入仲淹既与御史中丞孔道辅率知谏院孙祖德侍御史蒋堂郭劝杨偕马绛殿中侍御史段少连左正言宋祁右正言刘涣诣垂拱殿门伏奏皇后不当废愿赐对以尽其言守殿门者阖扉不为通道辅抚铜环大呼曰皇后被废柰何不聴台谏入言寻有诏宰相召台谏谕以皇后当废状道辅等悉诣中书语夷简曰人臣于帝后犹子事父母也父母不和固宜谏止柰何顺父出母乎众哗然争致其说夷简曰废后自有故事道辅及仲淹曰公不过引汉光劝上耳乃是光武失德何足法也自余废后皆前世昏君所为主上有尧舜之资而公顾劝之效昏君所为可乎夷简不能答拱立曰诸君更自见上力陈之道辅仲淹等退将以明日留百官揖宰臣廷争而夷简即奏台谏伏合请对非太平美事乃议逐道辅等
　　丙辰旦道辅等始至待漏院诏道辅出知泰州仲淹知睦州祖德等各罚金二十斤故事罢中丞必有告词至是直以勅除道辅比还家勅随至又遣使押道辅及仲淹亟出城仍诏谏官御史自今并须宻具章疏毋得相率请对骇动中外绛平阴人也偕奏乞与道辅仲淹俱贬劝及少连再上疏皆不报少连疏曰臣初闻非时召两府大臣议皇后入道一日之内天下喧然以为母仪天下固无入道之理翌日又闻两府列状乞降后为净妃臣与孔道辅范仲淹等恐诏命一行难于追复是以羣诣殿阁上疏而执政进说使臣等不获面对令就中书商量宰相虽知其误然犹责臣等翻覆率易故道辅仲淹斥守外郡臣等例皆蒙罚陛下意盖执政大臣假天威以出道辅仲淹而断来者之说也切覩戒谕自今有章宜如故事宻上毋得羣诣殿门请对且伏阁上疏岂非故事今遽絶之则国家复有大事谁敢旅进而言者昔唐阳城王仲舒伏合雪陆贽崔元亮叩殿陛理宋申锡前史以为美今陛下未忍弃出皇后而两府列状议降为妃谏官御史安敢黙然陛下深思道辅等所言为阿党乎为忠乎又上疏言中宫动揺有大不可者二愿诏复中宫位号不报将作监丞冨弼上疏谏畧云今陛下举一事而获二过于天下今废后已行未能悔过愿陛下亟还仲淹复其谏职减二过之一庶乎谏疏不絶朝纲复振疏入不报
　　景佑元年秋壬申诏净妃郭氏出居于外美人尚氏为道士洞真宫杨氏别宅安置曩者母后临朝臣僚戚属多进女口入内悉令遣还其家长秘之位不可乆虚当求德门以正内治丁酉范仲淹由睦州徙蘓州州比大水民田不得耕仲淹疏五河导太湖注之海募游可兴作未就又徙明州转运使言仲淹治水有绪愿留以毕其役庚子复诏仲淹知蘓州二年三月己酉知莱州左司谏秘阁校理范仲淹为礼部员外郎天章阁侍直太常礼院言侍御史刘夔请去庄献明肃太后庄懿太后所加太字盖入庙称后繋于夫在庙称太系于子然二太后奉安别庙凖礼未应去太字上以夔不习故曲诏本台谕之夔崇安人也十二月昭宣使恩州团练使入内都知阎文应领嘉州防御使都知为秦州钤辖寻改郓州钤辖其子入内供奉官勾当御药院士良为内院崇班罢御药院时谏官姚仲孙高若讷劾文应方命宿斋太庙中文应叱医官声闻行在郭皇后暴薨中外莫不疑文应置毒者请并士良出之故有是命文应又称疾愿留仲孙复论奏文应乃亟去文应专恣事多矫旨付外执政不敢违天章阁待制范仲淹将劾奏其罪即不食悉以家事属其长子曰吾不胜必死之上卒听仲淹言窜文应岭南寻死于道礼部员外郎天章阁待制范仲淹为吏部员外郎知开封府仲淹自还朝言事愈极宰相阴使人讽之曰待制侍臣非口舌任也仲淹曰论思正侍臣职余敢不勉宰相知其不可诱乃命知开封欲挠以剧烦使不暇他议亦幸其有失亟罢去仲淹处弥月京邑肃然称治三年春仲淹言孔道辅迁都事【见都邑门】五月丙戌天章阁待制权知开封府范仲淹落职知饶州府仲淹言事无所避大臣权幸多忌恶之时吕夷简执政进者徃徃出其门仲淹言官人之法人主当知其进退升降之序其进退近臣不宜全委宰相又上百官圗指其次第曰如此为序迁如此为不次如此则公如此则私不可不察也夷简滋不悦帝常以迁都事访诸夷简曰仲淹迂阔务名无实仲淹闻之为四论以献一曰帝王好尚二曰选贤任能三曰近臣四曰推委大抵讥指时政又言汉成帝信张禹不疑舅家故有王莽之乱臣恐今日朝廷亦有张禹坏陛下家法以大为小以易为难且以未成为已功以急务为闲务者不可不早辨也夷简大怒以仲淹语辨于帝前且诉仲淹越职言事荐引朋党离间君臣仲淹亦交章对其辞愈切自是降黜侍御史韩渎希夷简意请以仲淹朋党榜朝堂戒百官越职言事从之时治朋党方急士大夫畏宰相少肯送仲淹者天章阁待制李纮集贤校理王质皆载酒徃饯质又独留数语或以诮质质曰希文贤者得为朋党幸矣
　　戊子同知枢宻院事韩亿言昨蒙宣谕范仲淹常宻荐臣臣自厯固行惟励忠朴宸聪过听擢赞枢宻未常涉朋比之迹结左右之容况臣与仲淹既非婚姻又非故旧缘何契义輙有荐论举臣以公则臣素无交托伏望曲照孤衷免婴浮议必若以臣备位无补进退之际惟陛下裁赐优诏答之仲淹既贬谏官御史莫敢言秘书丞集贤校理余靖言仲淹前所言事在陛下母子夫妇之间犹以其合典礼故加优奬今坐刺讥大臣重加谴谪傥其言未恊圣虑在陛下听与不听耳安可以为罪乎汲黯在庭以平津为多诈张昭论将以鲁肃为麤疎汉皇吴主熟闻訾毁两用无猜岂损圣德陛下自专政以来三逐言事者恐非太平之政也请速改前命壬辰靖落职监均州酒税乙未贬太子中允馆阁校勘尹洙为崇信军节度掌书记监郢州酒税先是洙上言臣常以范仲淹直谅不回义兼师友自其被罪朝中多云臣亦被荐仲淹既以朋党得罪臣固当从坐虽国恩寛贷无所指名臣内愧于心有腼面目况余靖素与仲淹分疎犹以朋党得罪臣不可幸而茍免乞从黜降以明宪典宰相遂逐之戊戌贬镇南节度掌书记馆阁校勘欧阳修为夷陵县令初右司谏高若讷言范仲淹贬职之后臣诸处察访端由参验所闻与勅榜中意颇同固不敢妄有营救今欧阳修移书诋臣言仲淹平生刚正通古今班行中无与比者责臣不能辨仲淹非辜犹能以面目见士大夫出入朝中称谏官言及谓臣不复知人间有羞耻事仍言今日天子与宰臣以忤意逐贤人责臣不得尽言臣谓贤人者国家恃以为治也若陛下以忤意逐之臣合争臣愚以为范仲淹须以论事切直亟加进用今兹狂言自取谴辱岂得谓之非辜恐中外闻之谓天子以意忤逐贤人所损不细请令有司召修戒谕免惑众听因缴进修书修坐是贬西京留守推官仙游蔡襄作四贤一不肖诗传于时四贤指仲淹靖洙修不肖斥若讷也不肖诗曰人禀天地中和生气之正者为诚明诚明所锺皆间杰从容中道无欹倾嘉谟谠论范京兆击奸纠缪扬王庭积羽沈舟毁销骨正人无徒奸者明主知漆固未遐弃两轓五马犹专城欧阳秘阁官职卑欲虐忠良无纵岐六幅长书披忧愤一责司谏必无夷人谓高君如挞市出见缙绅无面皮高君携书奏天子游言偷急尚容怡返言希文谋疎阔贬彼南方诚为宜永叔忤意窜西蜀不免一中谗人讥司谏不能自引咎复将已过扬当时四公称贤作不肖谗言入易天难欺朝家若有观风使此语当预古人诗四贤诗不具录泗州通判陈恢寻上章乞根究作诗者罪左司谏韩琦劾恢越职希恩冝重行贬黜庶絶奸谀不报而襄事已寝光禄寺主簿蘓舜钦上疏言厯观前代神圣之君好闻谠议盖以四海至逺民有隐匿不可以遍照故无问愚贱之言择而用之然后朝无遗政物无遁情虽有佞臣邪谋莫得而进也臣覩乙亥诏书越职言事播告四方无不惊惑徃徃切议恐非出于陛下之意盖陛下即位以来屡诏羣下勤求直言使百僚转对置匦函设直言极谏科今诏书顿异前事岂非大臣壅蔽陛下聪明杜塞忠良之口不惟亏损朝廷亦自取覆亡之道夫纳善进贤宰相之道蔽君自任未或不亡今谏官御史悉出其门但希旨意即获美官多士盈庭噤不得语陛下拱黙何由尽闻天下之事乎前孔道辅范仲淹刚直不挠致位台谏后虽改他官不忘献纳二臣者非不知缄口数年坐得卿辅葢不敢负陛下委注之意而皆罹中伤窜谪而去使正臣夺气鲠士咋舌目覩时弊口不敢论昔晋侯问叔向曰国家之患孰为大对曰大臣持禄而不急谏小臣畏罪而不敢言下情不得上通此患之大者故汉文感女子之说而肉刑是除武帝听三老之议而江充以族肉刑古法江充近臣女子老人愚耄踈隔之至也葢以议之所在贱不可忽二君从之后世称圣况国家班设爵位列陈英豪故当责其公忠安可敎之循黙赏之使谏尚恐不言罪其敢言孰肯献纳物情闭塞上位孤危轸念于兹可为惊怛觊望陛下发德音寝前诏勤于求献下及蒭荛可以常守隆平保全近辅若诏榜未削欺罔成风则惟堂下逺于千里切恐指鹿为马事复见于朝矣舜钦二年丁忧三年上【此疏居丧论事元佑元年及第】四年十二月壬辰徙知饶州仲淹知润州监筠州税余靖监秦州税夷陵县令欧阳修为光化县令上喻执政令移近地故也【尹洙不徙当考】先是京师地震直史馆叶清臣上疏畧曰陛下忧勤庻政方夏泰宁而一岁之中灾变仍见下失民望上戾天意故垂戒以启迪清衷而陛下泰然不以为异徒使内侍走四方治佛事治道科非所谓消复之实也顷范仲淹余靖以言事被黜天下之人齚舌不敢议朝政者行将二年愿陛下深自责咎详延忠直敢言之士庶几明威降鉴而善应来集也尝奏数日仲淹等得皆近徙范仲淹既徙润州谗者恐其复用遂诬以事语入上怒亟命置之岭南参知政事程琳辨其不然仲淹讫得免自仲淹贬而朋党之论起朝士牵连出语及苑仲淹者皆指为党人琳独为上开说上意解乃已
　　康定元年三月吏部员外郎知越州范仲淹复天章阁待制知永兴军始用韩琦之言也上谕夷简仲淹释憾【见经制西夏要畧门】先是夷简当国同列不敢预事宋庠数与争论吕不悦上顾庠厚吕忌之巧求所以倾庠未得及仲淹通书元昊又焚其报夷简从容谓庠曰人臣无外交希文何敢如此庠以夷简深罪仲淹之甚也他日上前议事庠请斩仲淹枢宻副杜衍力言不可庠谓夷简助已而夷简终无一言上问夷简夷简曰杜衍之言是也止可薄责而已上从之庠遂失措论者喧然皆咎庠不知实为夷简所卖也于是因朋党事叶清臣吴遵路宋庠郑戬以同年进士皆出知州冨弼言晏殊党附夷简【见大科门】
</div>
    <div class="pagination">
<a href="太平治迹统类_page3.html">上一页</a><a href="太平治迹统类.html">1</a><a href="太平治迹统类_page2.html">2</a><a href="太平治迹统类_page3.html">3</a><span class="current-page">4</span><a href="太平治迹统类_page5.html">5</a><a href="太平治迹统类_page6.html">6</a><a href="太平治迹统类_page7.html">7</a><a href="太平治迹统类_page8.html">8</a><a href="太平治迹统类_page9.html">9</a><span>...</span><a href="太平治迹统类_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
