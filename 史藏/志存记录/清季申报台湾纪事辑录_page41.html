<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 41 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 41 页/共 118 页</h1>
    <div class="content">　　招商局船将往镇江载兵 

　　闻招商局尚有二船，今拟复往镇江，仍供续调兵士往台湾之用云 

　　东国阴谋 

　　昨一西友新自台湾回沪，曾相与谈及中、东军务。据友所述在台时与东国官员数人清酒深杯，与之语曰：『华兵已云集雾沛，日见征调而来；现在大师压境，志在必逐东兵出岛而后已。子何优游自得，而昧众寡之理乎？若待兵刃既接，将贵国之兵其何以御之』！东官乃哑然失笑而对曰：『子独未闻「瓮中捉鳖」之言乎？中兵麇集台、澎，是正我国之所愿也。盖战誓一闻，我兵便悉数登舟以船自卫，而断其饷道；彼华兵饥饿之不暇，而又何能肆其技乎！势必全军覆没，而无复生还之望也』。东官之言如是，似已实露其阴谋。故录之，以质共览。 

　　津沽来函 

　　西友自天津致书于「字林」曰：东使哦古坡与总理衙门酌商之事，外人竟毫无闻知。近有一西人从京师抵津，亦云：驻京各西官悉不知消息，大抵中、东两国尚无成议耳。 

　　八月二十八日（公历十月初八日——即礼拜四） 

　　轮船续赴镇江载兵 

　　招商局「利运」、「永清」两火船，现又拟开赴京口载兵去台。计前后镇江所调之兵统有万人，兹已陆续运齐。昨又见「字林报」曰：广东、福州、泉州三处，亦欲每处各拨兵万人赴台驻札。然则合之镇江所载去者，共四万人矣。每营内，又有备司爨、肩行李者数千人。若东国之在台者不过数千之众，两相较絜，其众寡之数不啻十倍之矣。顾「字林报」又曰：东人于闲谈时，亦曾说及军务；谓『任凭华兵云集，终无济于大局；盖日后如果接仗，必不在台境也』。按是说也，殆东人以水师称雄，将欲困我军于陆地乎？然则我之所以克敌者，亦当早为筹及矣。 

　　东南六省海口一带亟宜团防说（客闽莲塘生氏稿） 

　　夫国之宜强、不宜弱也，自古然矣。中国素尚文教，不侈武功。近代曾、李、左三爵相审度时势，奏请变通，权宜仿习泰西兵法，造轮船、制铳炮、出洋学艺等事；骎骎乎似有转弱为强之机焉。乃日本侵陵台地，数月于兹，迄无定见。彼深受国恩者，若肯激发天良，断不至有失国体；倘愿甘心容忍，将来又复多事，可不悲乎！ 

　　窃思日本区区数千孤兵，我朝将帅屯军数万于澎、台；一经开仗，日兵难以久踞。然日兵一败，势必各处撺扰；或则添兵扰动海口，如直隶之天津，山东之登莱，江苏之松、镇，浙江之台、宁，福建之漳、泉，广东之潮、琼、澳门等处，均属可虞。故愿六省疆吏，急宜筹划防堵，以杜边衅。宜未雨而绸缪，当履霜而戒谨：贤才宜举也、防御宜先也、军饷宜储也；慎勿因循自误，负朝廷而羞当世也！刻下天津诚称巩固，长江要隘又复筹防，闽之漳、泉将见预备；其余海口，未闻举动，可不虑哉！ 

　　查日军精勇不及一万，铁甲船一艘、轮舰廿余只；审其伎俩，可战、不可守。又值其国穷内乱，其恃努力一战，博孤注一掷之计耳。然渠虽不能久据我土地、窃我海口，必至扰动各处，百姓惊惶；为上者，可不早为之虑乎！似宜重兵驻守，多筑营垒；濒海要隘急为防范，以资抵敌。防堵既周，必须又酌办乡丁团练，俾能内坚外固，以免乘虚而入。或谓团练之策，不可劳民伤财。枪炮、火药，宜归官派；章程条例，有司绅董当为妥议，免生弊窦。似此布置周密，日人不能擅进；即有垂涎中土者，亦无隙可乘也。回忆道光、咸丰间，两次天津、粤东之役，皆因海疆毫无防备，以致议和费数千万帑金。兴言及此，能不寒心，岂不为前车之鉴耶！于兹台役数月不能战者，亦因兵械不齐；堂堂大国，兵革岂可一日而不备乎！尝闻欧洲之强盛，全藉武备认真整顿；一遇有警，电报传来，战舰立刻启行。其平时团练民兵，常常操演；即令全军调去，民兵亦尚可赖：宜其强也。中国军制不如泰西，议论又多，并无先事预防者；临难之时，势必束手无策：此向来之积习也。但望东南大吏，仿李、左、彭三宫保训练之法，加以筹防海口要隘，庶几可无后患。不然，行见事事可忧矣！ 

　　仆不避杞人之诮，略抒管见；固有望于名垂简册之贤当道，采纳刍言！ 

　　八月二十九日（公历十月初九日——即礼拜五） 

　　论台湾调集重兵来书（剸犀子稿） 

　　昨阅贵馆「申报」录有东国阴谋一节，以为华兵麇集台、澎，正中日人之计。盖战誓一开，日兵便悉数登舟以船自卫，而断我兵饷道，我兵必当自溃。斯言也，仆虽疑为日人之夸词，然亦可信为日人之真话；不可漫无觉察，竟至堕其彀中也！乃今日又阅贵报，则称粤东、闽泉各调兵万人赴台驻札，又有镇江陆续调去者万人，总共则四万人矣。又译录「字林报」述日人之言曰：任凭华兵云集，终无济于大局。盖日后如果接仗，必不在台境也云云。仆阅至此处，不觉大声疾呼曰：日人之计谋，一语破的矣。而贵报顾加按语，以为将困我军于陆地；仆窃不以为然。因陈管见于后，冀诸君子采纳焉。 

　　日本，海岛之国也。其称雄也，以水师；其制胜也，以战舰。近又得西国之炮械，用西国之艨艟，则其速攻近取，一驶千里；岂必以困我陆地为能哉！今之驻札台湾者，非不知旷日持久，足以老师而糜饷也；盖以此为诱敌之计云尔。俟其各处征调大兵云集之后，在我方以为扼成巨镇、制以重兵，进可以收攻击之效、退可以为控守之谋矣；而彼日兵则尽行撤营登舟，以一、二船牵缀我之四万兵，使之防戍屯守而不敢离台、澎一步，然后日兵乃扬帆四出，恣其飘忽之性、用其诡诈之谋，朝而闽洋、夕而浙洋，吾恐沿海各直省将举不能高枕矣！沿海地面甚广，防之不胜防也；岛屿甚多，扼之不胜扼也。防于此，则失于彼；扼于东，则扰于西：明世之来寇也，非日人之故智乎哉？乃华人为其所误，尽调重兵齐集台湾，以坐困于一隅之地；而沿海各直省则营以抽调而力分，而各海疆之防兵反形单弱，则又用召募以足之。召募之兵，不习形势、不熟风涛，以之派守堡台，则燃炮瞭望之事，有胆怯而张惶者矣；以之派练水师，则占风踏浪之事，有目眩而退葸者矣。至各直省皆无以自固其海防，而日人于是时乃志得意满，乘驶铁甲战船遍为骚扰，遍地震惊；而调赴台湾之四万兵士则固一无用处，徒为河上之逍遥耳。即使察知其诈登即调回，而彼已乘间抵隙，复聚兵于台湾，则又将若之何！总之，日人之所恃者，水师也、战舰也。出没于大洋穷海之中，而一无阻碍者也；牵掣夫东、直、江、浙、闽、粤之境，而惟所冲击者也。接仗必不在台境之故，盖出于此。若明世之从海口阑入内地，则汉奸之为之，而今固无虑是。然则制之将若何？曰：彼以水师称雄，我即当练水师以敌之；彼以战舰制胜，我即当制战舰以御之：此一定之理也。乃前闻中国曾向丹国购买铁甲兵船，其后即又有退买之说，而并未向他国购买。此种战船，日人则又向英国购到铁甲船两艘矣。夫海洋中之交战也，勇力不足恃、技艺不足凭，惟恃战船之坚固高大、炮械之精利凶猛耳；而船为尤要。船坚，则可以冲突；船高，则以上击下，方可得力。否则，炮械虽精利凶猛，亦无所用之矣。然则战船之制，顾可不加之意哉！今中国所造之轮船，其果足以敌铁甲船否？吾不得而知也。然则专事征调以聚集于台湾，究何益哉！即使日兵不分窜、不旁扰而在台地开仗，亦必思所以破铁甲船之策，而不得以陆营从事明矣。前李忠毅公之于蔡牵也，日鏖战于洪涛巨浪中，其所制造之丹凤各战船，较之贼船必高一半，方可制胜；而况日人之用铁甲船哉！膺丈人长子之责者，何勿预为之谋哉！ 

　　或曰：如子之说，则台湾不必用重兵乎？非也。台湾固宜扼守，不必用如此之重兵；海疆尤宜屯戍，必当固各处之边疆。而其至要者，则尤在练水师、制战舰两端；以防日人之狡诈、以御日人之窜扰，方为万全之策。水师既精熟、战舰复坚利，然后可以截击、可以追奔，不患其去来海洋之剽疾矣；此所谓「先为不可胜以待敌之可胜」者也。 

　　愚瞽之见，质之贵馆，其将有以广我乎！余不一一。 

　　京都消息 

　　昨由津门到一火船名「大沽」，据京都西官邮来消息云：东使哦古坡已经数次与总理衙门往来，各行私觌之礼，并伸述己意焉。东使之志，在请问赔项。然慎于开口，每有将言嗫嚅者；故至今尚未显露其实意。至总理衙门中则已揣测其意，而亦不与之提及云。观于此，则两边之踌蹰大局而又慎于发言者，殆欲我朝先测彼之意而后餂之以言，彼乃得肆其要挟耶？抑或有意于延缓，以俟机会耶？则均未可臆度者也。 

　　由津门又得一书曰：有西国领事官甫得京信，谓东人已商请赔项五十万元云。又曰：津门所湾泊之东洋兵船名「麻申干」者，顷由河边改泊中流；似预备一得军令，即可驶行出口，不致于待潮离岸，多所延搁时候云。 

　　噶玛兰开辟考略 

　　国之东南，孤悬一海岛，屏蔽全闽，上而江、浙、登莱、天津、盛京，南而潮、惠、广州一航可达者，台湾也。一僻区固塞台后，外而奇莱、崇爻、竹仔宣、泗波澜，内而内山额刺「王」字各生番三面逼处者，噶玛兰也。自嘉庆十五年开兰、十七年设官，地利得而耕作安，草昧辟而文明启矣。「闽书」溯始汉初闽隶，已载「周礼」。「台湾郡志」创始康熙年间：『前明中叶，太监王三保出使西洋，遭风收泊；知有台湾』。其后，则开始辟。初，台湾、凤山、诸罗三县，继开彰化；迨诸罗改嘉义，全台一府五厅、四县。兰属人士应试，附入淡水厅。盖噶玛兰在省布政使？五百四十里，在台湾府东北七百里。厅治东至过岭仔，以海为界，十五里；西至枕头山后大坡山，与内山生番界，十里；南至零工围山，与生番界，二十五里；北至三貂远望坑，与淡水厅交界，六十五里；东南至苏澳过山大南澳界，八十里；西南至叭哩沙喃，与额刺「王」字生番界，三十里；东北至泖鼻山，与淡水洋面界，水程九十五里；西北至宰牛牛寮内山，与淡水界，八十里。设通判一员、县丞一、都司一、守备一、千总一、把总一、外委一、额外委二，共九员；额兵七百有零，由内地拨抽。 

　　按噶玛兰，前明唤为北港；本朝康熙年间收入版图，以番语译蛤仔难。「番俗六考」及「郡县志」、「东征集」、「平台纪略」诸书，俱作蛤仔难；萧竹友诗，记作甲子兰；赛将军奏，作蛤仔兰；郑六亭集，一作蛤仔栏。方制军奏开兰时，乃译为噶玛兰也。 

　　莲塘生述。 

　　九月初一日（公历十月初十日——即礼拜六） 

　　答剸犀子书 

　　昨读赐书论及中国与日本各事，谓调集重兵屯台、澎为非计，宜分兵防堵各海口为要策，精练水师、多备战舰为急务；真可谓切中时弊。御侮之道，莫善于此矣。日本之犯中国也，其兵端虽肇于台湾而战事必不在于台湾，夫固人人而知之矣；岂有日本之狡诈，而反不筹划及此乎！盖攻人者，必乘虚而捣隙，故声东而击西，惟利是视；此用兵家之长技也。日人岂有不知此理者乎！今中国乃以多兵屯积台湾，是以台湾为重地，而故为保固之多方；反以各省海口为非紧要，而故为延缓之防守。如此举动，是使战场不在台湾而移他处者，皆由中国有以致之也。虽然，台湾之在中国虽为重地，不过海外孤悬之一郡耳；其地虽富庶，要非中国精华之地也。至各省海口，近皆繁华富厚，大有可图；故稍有识见者，皆决日本志在沿海陆地、不在区区台湾也。今以四万重兵调屯于台，吾请试论其利害焉。 

　　中国水师战舰，能保其与日本相敌否？果能与之相埒，则大兵不如分屯于各省海滨要地——如天津、燕台、吴淞、宁波、乍浦、温、台、厦门、漳、泉、广州、潮、琼等处。盖日本决不以台湾为战场，则我兵分屯于各口，亦易于彼此征调，更能便于往来策应；较之多屯台湾为更妙也。总之，我国兵船能敌日本，不但能扼守要隘，且可以供策应征调；若兵船不能操必胜之权，是屯多兵于台湾，何异于置精兵于无用之地也，故识者皆谓非计之善者也。尊意主在精练水师、多备战舰，以为分守各海口之用；是诚当今最急之先务也。 

　　所谓多备者，愚揣度尊意而试言之。盖每省有海口之处，每处至少须备铁甲战船二只、火轮战船十余艘；铁船以为防守海口之用，火船以备出洋御敌及载运军需、调拨兵勇之用。缘海中行事，非火船不为功；海口守御，非铁船不为力也。或者曰：沿海既设炮台，已足防堵；何必又须铁船乎？不知炮台仅可以守，铁船且兼能战；故必须相辅而行、相助为理。二者缺一，尚非防海之良法也。近见西人纷纷议论曰：中国当此应防海疆之时，乃日本小国尚添置铁甲船矣，而中国仅买铁船一只、又复退去；岂果预料日本断不犯其各省海口乎？不然，何以疏于防范如此！此诚吾等所不解也。英国，海岛之国也；其于筹防保护之策，以兵船为重，而陆兵次之。故敌国无善美兵船，而不能肆逞于其国。今日本来犯中国，皆由海洋而至；是中国各省海口，亦与海岛之国相同。故吾等为中国谋，亦当如英国先以兵船为重；庶几日本有所忌惮，亦不能逞肆于中国也。不然，何以御日本，更何以御将来之效尤日本者！西人之论如此，愚意亦以为然。与其后事有失而费多金于无益之地，曷若先事预防而用多金于有益之处乎！是在操持大局者，宜将先后得失而通盘以筹算也。天下之事，往往旁观者清、当局者迷；吾等皆旁观者也，故敢进此苦口逆耳之言焉。足下，有心世事者也；用敢缕竭愚忱，上尘尊听。未识有当高明之万一否？祈裁酌示复，以开茅塞是幸！ 

　　再，忠而获谤、信而见疑；天下事大都如此。使汇报局得见此书，又必将曰：是为西人销售铁甲战船之地步也。昔宋高宗论张浚曰：『朕宁亡国，不用此人』！吾亦为「汇报」代论曰：『宁使海疆糜烂，断不用此铁甲战船』！语虽近戏，然充类至义之尽，必至于此。附之，以博一笑！ 

　　西友天津来信 

　　「字林西报」刊有天津友人来函曰：中、东之事，经东使与总理衙门会议数次，各欲议及赔项之一端；而无如彼此皆不欲先为启齿，所以延缓至今而尚未道破。又曰：观东使哦古坡之举动，似先已奉东朝之命；若以为不可遽启衅端，务须妥为筹议，俾既可大获其利而又可免于战祸者。得面面周全，该使始言旋言归，而方足称不辱君命耳。 

　　沈道宪奉委总办营务处 

　　上海道宪沈观察前因偶抱微恙，本馆曾经列入前报。今以玉体全愈，可以照常视事矣。观察现因善备海防，奉檄总理东路水陆诸军营务处；军书旁午，益见繁剧。幸已占不药，为可喜耳。 

　　九月初三日（公历十月十二日——即礼拜一） 

　　劝办铁甲战船说 

　　昨有友人来馆，述及粤有绅某者，曾官别驾；现已致事归田，来沪遨游。询沪上诸人曰：『余在粤时，传闻两江督宪、江苏抚宪已向外国购买铁甲战船一艘停泊吴淞海口，辅助炮台以为防堵之计。昨由吴淞经过，并未见有铁甲战船；即所谓吴淞炮台，亦未之见，何其与古人所言大相刺谬，竟耳闻是实、眼见是虚若是之相反与！吾粤诸人前见日本侵犯台湾，恐其追踪有明倭寇；凡绅富之具卓识、有远虑者，业已会商聚资，禀知各宪：「欲向外国购买铁甲战船以为报效朝廷、保卫闾阎之具；不须官为筹款，情愿民自捐赀」』等语。呜呼！粤都人士，真可谓既能报国、又善保家者矣！察其何以均知先事预防之故？盖缘粤人贸易于外洋者众，亲历海岛诸国之地，深知铁甲战船之利；若非有铁甲战船，则海岛诸国万难使海疆无患、国家均安，长享承平之福也。出而亲见于海外，归而详言于里中；是因见之多，始能言之切；所以闻之熟、信之深，故均知先事预防也。 

　　夫铁甲战船之有益于海防也，濒海之国皆知之，且皆用之。故英、法两国各有六十二只，美则有四十八只，意则有二十二只，荷则有二十只；其余则有十数只不等。丹之为国，幅员最小，亦有七只。俄虽疆域极广，而濒海之地不多于中国，亦有二十五只。余皆视其疆界之濒海者多少，故其铁船之数亦各有众寡也。中国之所谓海防者，惟有明一代常苦倭患，故极力讲求；至本朝，则戡定台湾之后，无闻焉。嘉庆年间，因蔡牵滋事，始有防海之举。彼时欧洲各国尚未全来，虽高丽、琉球、暹罗由海口出入，然皆藩服之国，亦无事于防也。蔡牵虽扰各省海疆，然亦中国海盗；其船舰、炮械，亦不能坚固精利于官军所用也。即泰西各国所用之战船，亦尚无火轮、铁甲之迅捷坚固也；其所用之枪炮，亦尚无后开门及用弹至数十磅、数百磅者也。今则不然：泰西之战船、枪炮日新一日，亦日胜一日；即东洋诸国，虽不能自造，亦可向泰西各国购而用之。故日本今犯台湾，所谓火轮、铁甲诸战船以及泰西至精至利之枪炮，皆已备齐。中国今日即行购齐备用，亦仅能与之相敌，尚不能过之；又况乎尚未购备也！设使各省海疆一旦有事，真有令人不堪设想者矣！说者曰：中国谨遵圣贤遗训，但知文教，不尚武功；亦当如大禹征苗，班师振旅，舞干羽于两阶七旬，有苗格诚。如是言道德果可以化寇乱，则弓矢干戈兵革之属，前圣皆可以不制矣。何以神圣如黄帝，尚有蚩尤之征哉！可知文教之不能治者，必能赖武功以补之也。故为中国今日计，亟宜多购铁甲战船、多造火轮战船、多购造至精至利之枪炮置诸各省海口，以为自守之计。自守既足，夫然后遵圣人「不为戎首」、老子「不为祸先」之言；俟日本苟侵犯我国各处海疆之后，亦遣各省战舰水师以临其境，再调高丽等国与之有仇者之兵船以助剿，中国但声其罪以示天讨、以彰天威，令高丽诸国诛其君以分其地，则诸国岂有不愿从我者乎！中国疆域已广，不必再据海外之地，多事筹划也。夫如是，则得地之国无不感激；即不得地之国，亦无不悦服。五洲之国，当无不景仰中国矣。不然，事事无备，倘一旦有失，又必须赔补兵费矣。与其俟事有失而后筹款以赔兵费，曷若先将赔费以置办各物，而使有备无患乎！此举固中国最要之关键，此日乃中国吃紧之时候；少疏计算，徒悔无及！安得沿海各省皆如粤省绅富捐赀购买铁甲战船，均存报国保家之心，先行报国保家之事，以为报国保家之计；则区区日本，何足忌惮哉！吁！人特未之思耳。 

　　绅富者，人人所垂涎也；不幸有警，则绅富必先受其害矣。与其毁家于有事之秋而报国不及，何如毁家于无事之日而报国皆知乎！况此时量力输将，尚不至于毁家乎！为绅富者，亦当知所择处矣。「左传」言：『令尹子文自毁其家，以纾楚国之难』。彼子文者，亦不过能知楚难不纾，其家亦必毁也；何如先自毁以纾之哉！此夫子所以深许其忠也。今之家于海疆者，曷不以子文为法哉！ 

　　京都消息 

　　「字林报」印有前月二十一日京都之邮信，谓东使哦古坡现在尚与总理衙门商议大局，至今旁观之人虽咸无确闻，而亦有外面之风传也曰：目今所议者，仅止一条而已；盖争论台湾之番地是否果在中国版图之内耶？东人所执议者，其地实不在中国统辖之下也；中国则谓曰：合该处海岛，皆为中国所应属之地也。想此议尚未定夺云。此一说也，既可以定东洋之兴师徒果属有名与否，即可以见东洋之索赔项果属在理与否也。两者大相维系，大关进出；故东人必坚执其一边之说也，想亦未必有意欲归属其地也，且又可想其未必有意欲相待于战也。至各人见哦古坡缓于商议，则皆称为大出意料之外，且以见其实有意于免后战之患云。又曰：东使现在由渐以说及赔项一事，而中官亦经已料及其意；然东使所索之数，则似将酌情揆势以请之，而尚未闻其索价若干。盖将窥探中朝有馁却之心，则索价必大；倘中朝有轻忽之意，则索价必不能大也。 

　　衡量中东目下之景况 

　　本馆前所述中、东和音一篇，系得诸中国官场所传；其后陆续所得之信，乃自西人处邮来者也。以西人所传者而揆之，似乎该和音之言，为述之过甚。然据西人所自认，则京都之议甚秘。以理论之，则华官之预知大局先得准信，不当更详于西人乎！本馆今衡量各处所得各闻，则和议已有八、九分可成云。先是，哦古坡之赴京也，旁观之人咸料其来势汹涌，必将以数言而决一和战之局也。今见该钦使之嗫嚅于开言、延缓于进议，则揣其国君临轩策遣之时，当必有谆谆告语，令其以结和为要着；但又嘱其须善于持议，以求得遂其好利之欲而已。既观该东使之举动，益可见其谨慎；不欲以匆遽而言，而徒致于不能挽回战议，兼欲以老成持重示尊国体之地步耳。盖哦古坡之赴京，固早挟一「和」字而来者也。想我国外务各大臣，当早已洞悉其意；故遂传有停购军械等说。特是盟议之各条既未曾妥为商定，是以和事尚不可谓之成局也。又因和未就绪，而准备防守之举亦不可一日不兴。盖于持论之间，彼让此侵，其机难测；则唯准备防守之举乃大关紧要之事，未可付之大意也。顾哦古坡之难也，虽以和议居心，亦殊难以辱命而返国。若果一无成说，则哦古坡实不能见江东父老；与其如是而自取终生之戾，则宁使其国有决战之祸也。此其实难之隐情也，不知有何法以济之乎！或曰：哦古坡之举动，莫非故意延缓，以出其后计欤？曰：此事已稔思之，想亦必不然也。若但欲为缓兵之计，何必将国内最尊、最贵操握全权之臣而□奉行人之选乎；但使两国之间书问往来、互相驳诘，不亦为缓兵之上计也乎！ 

　　杭城近闻杂录（一则） 

　　兹日人在台未退，各处调兵陆续前赴。至各海口及江口，皆整理防堵。愚民不知细底，屡有谣言，人心惶恐；不知官宪何以不出一告示以定民心，殊属不解！ 

　　九月初四日（公历十月十三日——即礼拜二） 

　　东洋西字报 

</div>
    <div class="pagination">
<a href="清季申报台湾纪事辑录_page40.html">上一页</a><span>...</span><a href="清季申报台湾纪事辑录_page36.html">36</a><a href="清季申报台湾纪事辑录_page37.html">37</a><a href="清季申报台湾纪事辑录_page38.html">38</a><a href="清季申报台湾纪事辑录_page39.html">39</a><a href="清季申报台湾纪事辑录_page40.html">40</a><span class="current-page">41</span><a href="清季申报台湾纪事辑录_page42.html">42</a><a href="清季申报台湾纪事辑录_page43.html">43</a><a href="清季申报台湾纪事辑录_page44.html">44</a><a href="清季申报台湾纪事辑录_page45.html">45</a><a href="清季申报台湾纪事辑录_page46.html">46</a><span>...</span><a href="清季申报台湾纪事辑录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
