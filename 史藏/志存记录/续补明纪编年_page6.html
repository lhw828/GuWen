<!DOCTYPE html>
<html>
 <head>
  <meta charset="utf-8"/>
  <title>
   续补明纪编年 - 第 6 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续补明纪编年 - 第 6 页/共 7 页
  </h1>
  <div class="content">
   太监田成选到淑女程氏。
　　吏部恭报剪除群贼，加马士英太保、王铎少傅。
　　史可法恭请诏见，面言东宫处分，以息群嚣。有旨：『西警方急，卿专心料理；待奏凯后见』。可法叹曰：『「奏凯」二字，谈何容易；面君不知何日矣』！
　　清兵至范家塞，总兵王之纲邀巡按凌駉南避，駉不听。清陷睢州，巡按御史凌駉被执，不屈；投印水中，与其侄润生自缢。遗书豫王曰：『慎无渡江；若渡江，则扬子江头凌御史，即钱塘江头伍相国也』。清帅厚敛之。事闻，赠兵部。
　　乙卯，马士英告退，有旨慰留。
　　四月癸丑朔，马士英请更铸各衙门印，去「南京」〔二〕字；其旧印悉行缴入。先是，管绍宁私寓失去部印；士英庇之，故有此请。
　　左良玉反兵东下，请除君侧之恶。又移檄远近，以讨马士英。其略云：『马士英者，蛮獠无知，贪狼背义；挟异人为奇货，私嫪毒以种奸。欺虾蟆之不闻，恣鹿马以任意；不难屠灭皇宗，遂敢刑戮太子。效胡濴之名访邋遢，既不使之遯于荒野；踵钱宁之即讯大千，又不容其毙于深宫。群小罗织，比燕啄而已深；中犴幽囚，视雀探而更惨。李沾威栲，何如崔季舒拳殴；王铎喝招，有甚朱友恭塞谤。岂先帝不足复留种，既沉其弟、又灭其兄；将小朝自有一番人，既削其臣、并剪其主。嗟乎！安金藏之不作，丙定侯之已亡。附会成群，谁曰吾君之子；依违欲了，咸称的系他人。临江之当乳虎，是可忍也；子舆之遇毒■〈虫酉〉，尚何言哉！良玉受恩故主、爵忝通侯，宁无食蕊之恩，讵忘结草之报！愿同义士，共讨天仇。严虎豹之亟驱，风云气愤；矢鹰鸇之必逐，日月光昭。郿坞丰盈，应有燃脐之祸；渐台高拥，难逃切舌之灾』。檄下，远近相传，惟京中噤口。
　　王永吉报清兵已过河，自归德以达象山七、八百里无一兵敢守。扬州、邳、徐，势同鼎沸。
　　黔兵杀掠徽境，徽人汪爵率众御之，杀其凶首数人。诏擒爵抵罪；御史黄耳鼎请赦，不允。
　　百姓王诏奏镇兵避清南迁，占夺民房、民物。
　　御史袁〔弘勳〕请追三案诸臣得罪孝宁太后先庄妃者。
　　清兵分路至亳州砀山。
　　湖广何腾蛟疏言：『太子到南，何人奏闻、何人物色？马士英何以独知其伪？既是王昺侄孙，何人举发？内官公侯多北来之人，何无一人确认而泛云自供？高梦箕前后二疏，何以不发抄传？明旨愈宣，则臣下愈惑。此自关天下万世是非』。有旨：『王之明自供甚明，百官士民万目昭然，不日即将口词、章疏刊行。何腾蛟不必滋扰』！江督袁继咸疏言：『太子居移气养，必非外间儿童所能假袭。既走绍兴，于朝廷有何关系，遣人召来？诈冒从何因起？望陛下勿信偏辞，使一人免向隅之悲，则宇宙享荡平之福矣』。有旨：『王之明不刑自认，高梦箕、穆虎合口输情，诸臣无端过疑，何视朕太薄、视廷臣太浅！袁继咸身为大臣，不得过听讹言，别生忆揣』！
　　左兵东下，沿途遍张告示，称本藩奉太子密旨，率师赴救。士英等大惧，京师戒严。调黄得功、刘良佐离汛，又遣刘孔昭、阮大铖及方国安共御之。
　　清兵攻破徐、砀，又破泗州；塘报汹汹。上召对，士英请亟御良玉。大理姚思孝、尚宝李之椿合词请备淮、扬，给事吴希哲等亦请备清兵。上谕士英曰：『还该备淮、扬，不可撤江防兵』。士英厉声指诸臣曰：『此皆良玉死党为游说，其言不可听；臣已调良佐渡江矣。宁可君臣死于清，不可死于左良玉之手』！大呼有异说者斩。上默然而罢。于是北守愈疏矣。史可法三报紧急，上谕：『上游急，则赴上游；北兵急，则御北，自是良策』。马士英自出五千金，委黄金钟招募健卒，即补府同知。马士英荐白衣李毓知兵，即补职方主事。
　　梁云构请召刘泽清、黄得功将兵入卫。
　　钱谦益奏选到淑女；着于十五日进元辉殿。贡院七十人中选元姓一人、田成浙选五人中选王姓一人，周书办自献女一人，俱进皇城内。
　　左良玉举兵不数日，即病死。子梦庚东下至釆石，为黄得功、方国安所败。闻清兵紧急，遂引兵还。黄得功兵至江上，着于荻港三山暂驻，有警进前。
　　刘洪起奏：清兵乘势南下如同破竹，无人敢遏，恐为南京之忧。
　　马士英言开洋之船，每只或二百金、三百金，设太监给批放行，于崇明等处起税，如临清关例。
　　马士英奏上江大捷，赏刘孔昭、朱大典、黄得功、阮大铖、黄斌卿、黄蜚、郑彩、方国安等银币有差。
　　令乙榜廪生输银准贡。
　　甲戌二十二日，清师渡淮，如入无人之境。二十四日丙子，猝至扬州，围攻新城，可法力御。攻益急，可法血书寸纸，驰诣兵部代题请救，不报。丁丑，清兵破城入，屠杀甚惨。可法立城上见之，拔剑自刎。
　　自左兵檄至、清兵信急汹汹，上日怨士英强之称帝，因谋所以自全。士英请召黔兵入卫，办走贵阳（是日黔兵一千二百至，全驻鸡鸣山，践踏僧房殆遍）。
　　清既破扬州，沿江窥渡。总兵官郑鸿逵帅水师御之京口，清兵编筏张灯向镇江，而别由老鹳河渡。龙潭驿探马报云：『敌编木为筏，乘风而下』。又一报云：『江中一炮，京口城去四垛』。最后杨文骢令箭至云：『江中有数筏，因架炮城下，火从后发，震倒颓城半垛；早发三炮，江筏粉碎矣』。士英将前报捆打而重赏杨使。自是，报警寂然。
　　庚辰召对，上下寂无一言。良久，上曰：『外人皆言朕欲出去』。王铎曰：『此语从何来』？上指一小阉。铎正色语阉曰：『外间话不可传』。因请讲期；上曰：『且过端午』。
　　五月壬午朔，时扬州信绝，左兵停留不下。日报捷音，百官进贺，以愚都人耳目。阮大铖日与杨维垣谋，欲杀东林复社诸人。大狱将兴，以上游告警始缓。有夜半书联于东西长安门柱云：『福人沉睡未醒，全凭马上胡诌；幕府凯歌已休，犹听阮中曲变』。丙戌，百官进贺，上不视朝，以串戏无暇也。
　　陞杨文骢右佥都，巡抚苏、松、常、镇、扬五府。郑鸿逵封靖虏伯，世袭；将士各进一级。
　　庚寅晨，清兵开闸放舟，蔽江而南。二郑见之，扬帆东遁，一路烧劫甚惨。江南武弁一时皆溃，黔兵奔走；南京知敌已渡江，都人大震。丁亥，传令城门下闸，辰开申闭。百官集清议堂议事，大臣俱窃窃偶语，众不与闻，大约言纳款于清也。是日，昼晦大风，人心汹汹。
　　辛卯晨，传旨：『三淑女在经厂者，放还母家』。午复召优人入内演戏，上与太监韩赞周、屈尚忠、田成等杂坐酣饮。二鼓后，上奉太后、一妃率内官多人，跨马从聚宝门出狩，百官无一人知者。
　　壬辰，马士英诈称奉太后召守陵黔兵自卫奔浙。黎明，见宫门不守，宫女乱奔，百姓始知君相俱逊去，惊惶无措。乱拥入宫，抢掠御物，遗落满街。文武一时逃遁隐窜，各不相顾。戎政赵之龙出示安民曰：『此土已致大清』。午刻，百姓千余人擒大臣至中城狱，群殴之，使认太子；太子亟止之，命系之于狱。百姓因拥太子，走马入宫；仓卒无备，冠服俱取诸戏厢中。遂于武英殿登座，群呼万岁。各部署寺官，俱行四拜礼。大僚亦间有至者。黔兵在城者，百姓尽搜杀之，以先受其害也。
　　癸已，太子传示，略曰：『先皇帝惨罹奇祸，凡有血气，裂眦痛心。泣予小子，奔投南都，实欲哭陈大义；不意臣奸蔽障，桎梏幽狱。今福王闻兵远遁，其如高皇帝之陵寝何？泣予小子，父老人民围抱出狱，拥入皇宫。予身负重冤，岂忍称尊！谨此布告在京勳旧文武先生士庶人等：念此痛怀，勿惜会议。予当恭听，共抒皇猷。勿以前日不识予之嫌，惜尔经纶之教也』。
　　甲申，太子释王铎于狱，仍以为大学士。又召高梦箕于狱，亦以为大学士；梦箕出狱即逃。文武诸臣集中府会议，齿及太子，皆有难色。大都恐清兵入城，无以善后。遂哄然而散，不及立新主之事。马士英居第，百姓焚劫一空。
　　乙未，清兵薄城下，忻城伯赵之龙率礼部总宪缒城出迎。时豫王驻师天坛中，众拜礼毕，即问太子何在？之龙以王之明对。豫王曰：『逃难之人，自然改易姓名；若说姓朱，你们早杀之矣』。朱国弼曰：『太子原不认是，马士英坐易』。豫王大笑曰：『奸臣！奸臣』！遂发示晓谕南京官民曰：『福王僭称尊号，沉缅酒色、信任佥壬，民生日瘁。文臣弄权，只知作恶纳贿；武臣欺君，惟思假威跋扈。上下离心，远近仇恨』。时以为实录。晚间，赵之龙捧太子出城至营，豫王离席迎之，坐于己右。丁酉早，豫王受百官朝贺。百官递职名，则营参谒如蚁。王铎诣营投到，以其弟王■〈金磨〉在营，甚礼之。
　　刘泽清自浦口掠舟东遁，入海。
　　己亥，豫王冥饮营中。正酣悦，忽报各镇兵至。王殊不为意，发兵三百，遣将迎之。有顷，即擒刘良佐至。良佐叩首，请擒弘光赎罪，豫王允而遣之。
　　上仓卒至太平府，欲避入城，百姓闭城不纳。旁徨江次，乃奔芜湖。芜釆水师总兵黄斌卿先遁去，因就黄得功营。得功方出兵与左兵战，闻之即归营，向上泣曰：『陛下死守京城，臣等犹可借势作事；奈何听奸人之言轻出，进退将何所据？此陛下自误，非臣等负陛下也』。居两日，将谋幸浙。刘良佐追至，且奏豫王之命召得功。得功大怒，不甲而出，单骑驰北营，隔岸骂之曰：『我黄将军死不受屈』。良佐伏弩射中得功喉，得功叹曰：『我无能为矣』！归营，拔剑自刎。良佐即入其营，挟上回南京。丙午，上见豫王，豫王薄之不为礼。置酒灵壁侯第，坐上于太子下。酒半，问上曰：『汝先帝自有子，汝何擅立？既立，不遣一兵讨贼，于义何居？先帝遗体逃难远来，既不让位、又磨灭之，何为』？上不能答。豫王又曰：『我兵尚在扬州，汝何为便走！自主之耶？抑人教之耶』？上汗出浃背，不能答，终席俛首。豫王北凯，将上与太子俱去，后俱凶问。有遗宗监国，谥曰「赧皇帝」。
　　刘孔昭掠舟东遁，入海。马士英率黔兵称奉太后南迁，所过村镇，奔避一空。至广德州，州守闭城不纳。士英攻破，杀州守；浙抚张秉贞遂备法驾，迎入杭州。太后舍公廨，士英屯兵城南。潞王时寓杭州，恭谒太后如常礼。士英欲立潞王，潞王峻辞不可；闻豫王调兵八万下苏、杭，复渡江南遁，遂有隆武帝、鲁监国之事。
　　是变也，吏部尚书张捷微行至鸡鸣寺，以佛幡自缢死。刑部尚书高倬，署中自缢死。礼部主事黄端作不屈，被杀。户部郎中刘成沼，亦自缢。国子监生吴可箕，自缢于鸡鸣山关庙中。中书舍人龚廷祥，投秦淮河水死。中书舍人陈爊及子举人陈伯俞，俱自死。户部主事吴嘉胤，亦自死。钦天监挈壶陈于阶，自缢。副都杨维垣置三棺，传云并二妾俱死；或云假此遁去，后为仇家击死。不知名投秦淮河死者，冯小璫与百川桥下乞儿也。乞儿题诗桥上有云：『三百年来养士朝，如何文武尽皆逃！纲常留在卑田院，乞丐羞存命一条』。苏州，则原任少詹徐汧，沉虎丘后溪死。诸生顾所受，儒服哭文庙，投泮池死。玄妙观卖面人，夫妇对经死。常州石生及卖扇欧姓者，投西庙池中死。一乡民卖柴入城，闻安抚使至，弃柴船跃入文城坝南龙游河死。五牧有蓄鹈鸟薛叟，以薙发自经死。常熟诸生徐怿，以薙发自缢死。诸者项志宁，不食死。武进诸生董元哲，痛哭死。至于各处起兵见杀，则贵池诸生吴应箕、宣城诸生麻三衡、徽州乡宦金声、武官陈有功、余元宣、万会、吴国桢。而苏州原任游击鲁之璵及韦武韬，俱战死。嘉定原任通政使侯峒曾，城破，与子诸生侯玄演、侯玄洁被杀。进士黄淳耀与兄黄渊耀及举人张锡眉、龚用圆，俱死。常熟诸生徐守质，战死。崑山贡生朱集璜，城破被执不顺死。故将王公扬年七十，战死。诸生陶琰，城破自刎死。原任狼山总兵王伯才，为乱兵杀死，一家老幼屠戮殆尽。松江原任中书李待问、博罗知县章简，城破被杀。吏部主事夏允彝，投水死。总兵吴志葵、黄蜚驻兵豆腐滨被擒，解至南京杀死。华亭教谕睦明永，被执不顺死。常州诸生吴福生、徐安远，入太湖从黄兵兵败，福之投水死、安远被杀。诸生张龙文率乡兵薄城，杀死。江阴屡攻不下，至三月乃克；遂屠其城。典史陈明遇，合门投火。阎应元，不顺见杀。训导冯某，自缢明伦堂上。中书戚勳，全家焚死。杨州城破，原任兵部尚书张伯鲸并标下游击龚克臣，俱被执不屈死。兵下嘉、湖，吏部郎中钱棅，战殁震泽。原任吏部尚书徐石麒，自缢；其仆祖敏、徐锦从死。兵至杭州，原任行人陆培，缢死。钱塘知县顾咸建，不顺被杀。某县知县梁于锦，亦死。其前遣使臣左懋第在北闻江南陷，七日不食；摄政王召见，麻衣、孝巾、草履向上长揖，南面而坐。摄政王数以伪立福王、勾引士寇、不投国书、擅杀总兵、当廷抗礼五大罪，懋第抗词，惟请一死。命薙发，坚不肯。于闰六月十九日杀之。题绝命诗有云：『峡坼巢封归路迥，片云南下意如何！寸丹冷魄消难尽，荡作寒烟总不磨』！参谋兵部主事陈用极、游击王一斌、张良佐、王廷佐、刘统等五人从死。忽风沙四起，卷市棚于云际，屋瓦皆飞；一时罢市。
　　●隆武（鲁监国附）
　　弘光元年（乙酉）五月，清兵渡江，南都失守。镇江总兵官郑鸿逵、郑彩知势不可为，因撤师回闽。会唐王从河南来。王性率直，喜诗书、善文翰，洒洒千言。初封南阳，以父殀，失爱于祖端王。两叔谋夺嫡，未得请名。及祖端王薨，守道陈奇瑜、知府王之柱始为请嗣。后复以统兵勤王，擅离南阳，锢高墙。会赦出，避乱边浙，鸿逵因奉之俱南。至福州，福建巡抚张肯堂、巡按御史吴春枝、礼部尚书黄道周、南安伯郑芝龙等共会议立王监国。时拥入者艳翊戴功，咸请正位。诸大臣多言监国名正，出关尺寸，建号未迟。郑芝龙亦固争，以为不可。李长倩亦有「急出关、缓正位，示监国无富天下心」之疏。惟郑鸿逵请正位，曰：『不正位，无以压众心，以杜后起』。遂定议。于闰六月十五日奉王即皇帝位于福州。是日郊天，大风震起，拔木扬沙。及驾回宫，尚宝司卿坐马忽惊跃起，玉玺坠地，损其一角。人咸异之。
　　改福州为天兴府，以布政司为大内。大赦，改元隆武。命颁诏于两浙、两粤。
　　晋郑芝龙、郑鸿逵为侯，郑芝豹、郑彩为伯。设六部九卿，以张肯堂为吏部尚书、李长倩为户部尚书、曹学铨为礼部尚书、吴春枝为兵部尚书、周应期为刑部尚书、郑瑄为工部尚书、马思理为通政使、郑广英为锦衣卫都督。以天、建、延、兴四府为上游，汀、邵、漳、泉为下游；各设抚、按。县陞府、府陞道、道转内卿，一命以上，咸与宠锡。起蒋德璟、黄景璟、黄道周、苏观生、何楷、陈洪谧、林欲揖、朱继祚、黄鸣俊、皆为大学士。又起曾樱、何吾驺、郭维经、叶廷桂，皆入阁办事。其远不能至者，如王应熊、杨廷麟等仅列其名。阁臣三十余员，俱不令票旨；凡有批答，皆上亲为之。
　　德璟陛见，首以清屯、练军上请；上然之，而不能行。
　　改庶吉士为庶萃士，命苏观生主之，以招选贤才。
　　时文武济济，然兵饷战守俱郑芝龙为政。芝龙，泉州人；幼习海情，凡海盗皆故盟或出门下。自就抚后，海舶不得郑氏令旗，不能往来。每一舶，例入三千金；岁入千万计，以此富敌国。府第安平镇，去泉州城南三十里；后筑城于安平，海梢直通卧内。其守城兵，自给饷，不取于官。旗帜鲜明，戈甲坚利；凡贼遁入海者，檄付芝龙，取之如寄。故八闽以郑氏为长城。至是，开府于福州，坐见九卿，入不揖、出不送。
　　集廷臣议战守，兵定二十万。自仙霞关外，宜守者一百七十处，每处多寡不等，约计十万；余十万今冬精练，明春出关。一枝出浙东、一枝出江西，合计八闽、两浙、两粤之饷，尚虞不足。
　　时粤西有靖江王者，八月亦称监国。隆武诏至不受，举兵欲东。广西巡抚瞿式耜知之，移书两广总制丁魁楚为备；又檄思恩参将陈邦传防梧。靖江王遣桂平道井济促式耜入，式耜不允。未几，靖江提兵至梧，命式耜易朝服朝；式耜不从，且以兵胁之，卒不可夺。靖江兵寻为丁兵战败返桂，式耜因密授计于粤西总镇杨国威、旗鼓焦琏，遂擒靖江及国威；械至福州，奉旨斩于市。以擒靖功，封魁楚为伯；晋式耜兵部侍郎衔，兼副都御史。
　　清兵既渡江，平定南都，因分兵入浙。时潞藩避杭，不忍残民，因举城降。清帅贝勒散布官吏至浙东招抚，且令薙发。山阴原任苏松巡抚祁彪佳，赴池水死。原任左都御史刘宗周，不食死。有绝命词云：『留此旬日死，少存匡济意；决此一朝死，了我平生事。慷慨与从容，何难亦何易』！又示婿云：『信国不可为，偷生岂能久！止水与叠山，只争死先后。若云袁夏甫，时地皆非偶。得正而毙矣，庶几全所受』。门人会稽诸生王毓蓍闻变，即遗书宗周曰：『愿先生早自决，毋为王炎午所吊』。亦投柳桥河死。儒士潘集奔东渡桥，袖石自沉死。儒士周卜年，赴东海死。原任大学士高弘图流寓绍兴，逃至野寺不食死。时马士英潜率所部，奉弘光母后突至绍兴。绍兴士大夫未知弘光所在，原任九江佥事王思任因上疏太后请斩马士英，曰：『主上宽仁有余，而刚断不足。心惑于奸相马士英爰立之功，遂将天下大计尽行交付。而士英公窃太阿，肆无忌惮，窥上之微而曲中之。上嗜饮，则进■〈酉灵〉醁；上悦色，则献妖淫；上喜音，则贡优鲍；上好玩，则奉古董。而以疆场担子，尽推史可法；又心忌其成功，绝不照应。每一出朝，卖官鬻爵，攫尽金珠。四方狐狗之辈，得一望见，费至百金；得一登簿，费至千金。以至文选、职方，乘机打劫；巡抚、总督，现兑即题。其余编头修脚、服锦横行者，又不足数矣。所以然者，士英独掌朝纲，知利而不知害、知存而不知亡，朝廷笃信之以至于此也。今事急矣，政本阁臣可以走乎？兵部尚书可以逃乎？不战不守而身拥重兵，口称护太后之驾，则圣驾独不当护耶？一味欺蒙、满口谎说，英雄所以解体、豪杰所以灰心也。及今犹可呼号泣召之际，太后亦宜速趣上照临出政，断酒绝色、卧薪尝胆，立斩士英之头，传示各省，以为误国欺君之戒；仍下哀痛罪己之诏，以昭悔悟。则四方人心士气犹可复振，而战鼓可励、苞桑可固也』。思任又上书士英曰：『阁下文采风流，职素钦慕。然气骄腹满，只知贪黩之谋。酒色逢居、门墙固党，叛兵至则束手无策，强敌来而先期以走；致令乘舆播越，社稷丘墟！阁下谋国至此，即啄长三尺，亦何以自解？以职上计，莫若明水一盂，自刎以谢天下；则忠愤节义之士，尚尔相亮无他。若但求全首领，亦当立解枢权，授之才能大臣，以召英雄，犹可共望中兴。如或逍遥湖上、潦倒烟霞，仍效贾似道之故辙，千古笑齿已经冷绝。再不然，如伯嚭渡江，吾越乃报仇雪耻之国，非藏垢纳污之区也。职当先赴胥涛，乞素车白马以拒阁下』。士英愧愤，不敢答。清招抚使至钱塘江上，原任山西佥事郑之尹子郑遵谦忿杀之。闻鲁王避难在台州，遂与张国维、方逢国、柯夏卿、宋之普、陈函辉、熊汝霖、孙嘉绩等共谋迎立。适朱大典亦遣孙珏上表劝进，遂定议，拥立鲁王监国于绍兴。逢年、国维、之普、大典俱为大学士，封方国安荆国公、张鹏翼永丰伯、郑遵谦义兴伯、王之仁武宁伯。分国安守严州、鹏翼守衢州；国维督师江上，赐上方剑行事。时马士英逡巡浙东，闻鲁王监国，欲入朝。张国维知之，首参其误国十大罪。士英惧，遂不敢入。补御史陈潜夫原官，加太仆寺少卿，命监各藩镇兵马。七月，复富阳；八月，复于潜。时兵马云集，人治一军，不相统一，部曲骚然。国维疏请于王，言『克期会战，则彼出此入，我有休番之逸；而攻坚捣虚，人无应接之暇：此为胜算。然必连诸帅之心化为一心，然后使人人之功罪视为一人之功罪』。十月，清兵至，方国安严阵当之。国维率王国斌、赵天祥接应，追战于草桥门。
　　会天大风雨，火炮弓矢不得发，遂收兵。清兵营木城于沿江。闽中隆武颁诏至，诸求富贵者争欲应之。鲁王不悦，下令欲返台州，士民惶惶。国维闻之，星驰至绍，上疏隆武；言：『国当大变，凡为高皇帝子孙、臣庶，所当同心并力；成功之后，入关者王。监国退守藩服，礼制昭然。若以伦序，叔侄定分，在今日原未假易。且监国当人心奔散之日，鸠集为劳，一旦南拜正朔，鞭长不及；猝然有变，唇亡齿寒，悔莫可追。臣老臣也，岂若朝秦暮楚之客哉』！疏出，议始定。然浙、闽成水火矣。
　　闽饷不足，郑芝龙遣给事中梁应奇入广督饷。应奇往督，因参迟误者数十人，俱奉旨提问，然迟疑未有提至者。潮州知府杨球欲入朝，闻旨遂止粤界，不敢入。芝龙又令抚、按以下皆捐俸助饷。官助之外，有绅助；绅助之外，有大户助。又借征次年钱粮，又察括府、县积存银，厘毫皆解。不足，又大鬻官爵：部司价银三百两，后减至百两；武劄仅数十两，或数两。娼优厮隶，尽列衣冠；但无俸、无衙门，空衔而已。然借此倩轩盖、雇仆役，拜谒官府，鞭挞邻里。甚至府、县莅讼，两造皆称职官；立语不服，互殴于庭而莫可制。受害者延颈清兵；谣曰：『清行如蟹，曷迟其来』！识者已知其必败也。
　　郑芝龙所招关门兵，不过数百疲癃。廷臣请出关者，章满公车。隆武每欲躬履行间，而芝龙但以缺饷为辞。会十月曾氏至，迎入宫，乃暂止。
　　大造宫殿。初，隆武孤身南来，鸿逵以所掠美人十二献用，随居官衙。至是曾氏至，遂大兴工作，扩构宫殿。卮匜之属，皆用黄金。开织造府，造龙袍；后下体服，皆织龙凤。然后性儆敏，颇知书贤能；隆武每召奏对，辄于屏后听之，共决进止。隆武颇严惮之。
　　隆武尚未有嗣，郑芝龙乃令子郑森入侍。隆武赐国姓，改名成功。隆武每意有所向，成功辄先得以告芝龙。由是，廷臣无敢异同者。何楷入朝，与芝龙争朝班不合，乞归；中途盗截其耳，诏追贼不得。兵科给事刘中藻，亦以忤郑氏去。有密告郑芝龙揽权者，隆武辄责芝龙；芝龙怒，佯欲谢事。隆武心知芝龙不可恃，无以制之。因复固留曰：『此非朕意，乃某人之言也』。芝龙潜中伤之。于是左右无一同心矣。
　　丙戌，邵武知府吴炇炜、推官朱健移家眷他驻，坐倡逃；建阳知县施懅为奸胥摘发，坐贪酷：俱斩于市。龙溪知县谢泰宗以贪参，罚八千金。
　　杭严道龚可楷航海至闽，不用。而南来无赖之徒，争上疏谈兵；片言合旨，赉宝锭、赐官爵。久之，部曹几及千人。
　　廷臣屡请命芝龙出关，芝龙亦知不出关无以压众心，因分兵为二，声言万人，实不满千。以郑鸿逵为大元帅，出浙东；郑彩为副元帅，出江西。隆武仿淮阴故事，筑坛郊拜而送之。二将既出关，疏称候饷，不行。逗留月余，隆武下诏切责曰：『倘畏缩不前，自有国法在』！二将不得已，踰关行四、五百里，仍疏言饷绝，留驻如故。
　　大学士黄道周愤师不前，因请以师相募兵江西。曰：『江西多臣子弟，愿招之效死军前』。隆武命芝龙助之资，芝龙不与一钱，隆武惟给空劄百函而已。道周以劄号召门下得百人，居吉安，与杨廷麟、万吉元为呼应。出兵徽州，为清兵所擒，械送江宁。道周绝粒不食，积十四日不死。清内院洪承畴怜而欲生之，道周不屈，竟斩于市。
　　阁臣蒋德璟见郑师逗留，因自请行关确察情形，相机督战；隆武许之。比至，则疲兵弱卒、朽甲钝戈，一无可为。德璟因叹息告病去。户部尚书李长倩以饷不继，忧愤而死。
　　吏部郎中赵玉成与尚书张肯堂同籍江南，疏言『臣等生长海滨，请以水师千人从海道直抵君山，袭取金陵，以迎陛下』。隆武大喜，亟催芝龙造艘；芝龙笑诺。会有上疏言水师诸臣宜留其家眷以防逃归者，事遂不果。
　　隆武决意亲征；二月，驻建宁。楚抚何腾蛟、江右杨廷麟皆疏迎隆武，隆武意欲往江右，犹豫不定；而芝龙固请回省：『省中人数万呼拥请还，不还则绝天下望』。因驻跸剑津。
　　任兵部尚书吴春枝留守，晋大学士；辞不受。
　　六月，吴炳自江右单骑入关；命以布政提调棘闱。以编修刘以修为主考，取中举人万瓒等百余名；犹雍雍太平象也。
　　皇子诞生，群臣表贺，有「日月为明、止戈为武」语；隆武嗟异。大赦、覃恩，郑氏厮养俱得三代诰。
　　诛鲁王使都督陈谦。谦奉使至关，趑趄不敢入；芝龙与之有旧，以书招之，乃入。陛见，启函称皇叔父、不称陛下，隆武大怒，下之狱。芝龙疏救，不听。谦，武进人。乙酉春，齎弘光诏封芝龙南安伯；比读券，乃误书安南。谦谓芝龙曰：『安南则兼两广，南安仅一邑耳；请留券而易诏』。芝龙大喜，厚赠而别；及半途而南京变。芝龙德之；故至是，力救。监察御史钱邦芑密奏：『陈谦为鲁心腹，且与郑至交；不急除，恐有内患』。隆武信之。或以告芝龙，芝龙谓刑人必经其门，临期救之更便。至夜半，内传片纸，别移谦斩之。芝龙闻知，伏尸而哭，极其哀；以千金葬谦，为文以祭，有「我虽不杀伯仁，伯仁由我而死」之句。
　　郑芝龙微闻钱塘信急，因疏称『海寇狎至，今三关饷取之臣、臣取之海，无海则无家，非遄征不可』。拜表即行。隆武手敕留之，曰：『先生稍迟，朕与先生同行』。使奉敕至河，而芝龙飞帆已过延平矣。芝龙既去，守关将施福声言缺饷，尽撤兵还安平。
　　浙东将士与清兵跨江相距，自丙戌春屡战不胜，各营皆西望心碎。王之仁上疏鲁王曰：『事起日，人人有直取黄龙之志。乃一败后，遽欲以钱塘为鸿沟，天下事何忍言！臣为今日计，惟有前死一尺，愿以所隶沉船一战。今日欲死，犹战而死；他日即死，恐不能战也』。三月，清兵驱船开堰入江，张国维命之仁统水师江心袭战。是日，东南风大起，之仁扬帆奋击之，国维督诸军渡江，清兵为之少却。会隆武使陆清源賫诏至江犒师，时马士英依栖方国安，因唆国安斩之，且出檄数隆武罪。国维闻之，叹曰：『祸在此矣』。四月，鲁王既斩闽使，恐闽发兵；又见杭州固守坚不可破，遂定议抽兵属国维西征；以余煌兼兵部尚书督师江上，而事不可为矣。清贝勒王侦知，遂屯兵北岸，用大炮击南营，适碎方兵厨灶，国安惧，叹曰：『此天夺吾食也』。私念隆武曾以手敕相招，入闽必大用；又清兵势重莫可支，于五月二十七日夜拔营走至绍兴，率马兵、阮兵以威劫鲁王而南。翌日，江上诸师闻国安走、郑遵谦移资入海，余俱溃散。惟王之仁一军尚在，国维与之仁议抽兵五千分守各营。之仁泣曰：『坏天下事者，方荆国也！清兵数十万屯北岸，倏然而渡，孤军何能迎敌？之仁有船可入海，公兵无船，速自为计』。国维不得已，乃振旅追扈鲁王。六月朔，清兵渡江。礼部尚书余煌大张朱书，尽启九门，放兵民出走；遂正衣冠，赴水死。国安、士英南行，谋以鲁王投降为入关计，乃遣人守鲁王；守者忽病，鲁王得脱，登海舶。闻国维行至黄石岩，因传命国维遏防四邑；遂过东阳，图治兵再举。清既入关，遂遁入舟山。清兵破义乌，众劝国维入山。国维曰：『误天下者，文山、叠山也；一死而已』。二十六日，清兵至七里寺。国维具衣冠，南向再拜，曰：『臣力竭矣』！作绝命诗曰：『艰难百战戴吾君，拒敌辞唐气励云；时去仍为朱氏鬼，精灵当傍孝陵坟』。从容赴园池死。兴国公王之仁载其妻并两子妇、幼女、诸孙尽沉于蛟门下，捧所封敕印北面再拜，投之水。独至松江，峨冠登陆，百姓骇谔聚观。之仁从容入见内院洪承畴，自称『仁系前朝大帅，不肯身泛波涛；愿来投见，死于明处』。命薙发，不从。八月二十四日，斩于市。兵部侍郎陈函辉，哭入云峰寺中，作绝命词八首。一曰：『生为大明之人，死作大明之鬼；笑指白云深处，萧然一无所累』。二曰：『子房始终为韩，木叔生死为鲁；赤松千古成名，黄蘖寸心独苦』。三曰：『父母恩无可报，妻儿面不能亲；落日樵夫河上，应怜故国孤臣』。四曰：『臣年五十有七，回头万事已毕；徒惭赤手擎天，惟见白虹贯日』。五曰：『去夏六月廿七，虚度一年世法；但严心内春秋，莫问人间花甲』。六曰：『斩尽人间情种，独留性地灵光；古衲共参文佛，麻衣泣拜高皇』。七曰：『手着遗文千卷，尚存副在名山；正学焚书亦出，所南心史难删』。八曰：『慧业降生文人，此去不留只字；惟将子孝臣忠，贻与人间同志』。又自作祭文一、埋骨记一，从容笑语自经死。礼部侍郎王恩任，不食死。太仆少卿陈潜夫，偕妻孟氏、妾孟氏，夫妻、姊妹联臂共沉河死。兵部主事叶汝■〈艹〈木亘〉〉与妻王氏，同溺死。兵部主事高岱，绝食死；子诸生高朗，赴水死。通政史吴从鲁，不薙发死。原任山西佥事郑之尹，沉水死。诸暨诸生方炯、山阴诸生朱炜，俱赴水死。萧山诸生杨云门，自缢死。医生倪舜年，正襟危坐磁缸内，命掩覆朗声诵经死。清兵至金华，大学士朱大典固守，攻月余不下；用红衣炮破之，大典合门纵火焚死。总兵张鹏翼守衢州，标下副将秦应科等为清内应城破，鹏翼及乐安王、楚王、晋平王、督学御史王景亮皆被杀。马士英、阮大铖犹拥残兵数千请入关，隆武以其罪大，不许。士英计穷，遁至台州山寺为僧，为清将搜获；阮大铖迎降。贝勒俱令随内院办事。方逢年、方国安及刑部尚书苏壮，俱薙发投诚。
　　隆武自芝龙去后，乃议幸赣；故关门无一守兵，寂如也。清兵至，从容过岭。然清兵入闽，或出建、或由汀、或由福宁，俱走山谷间道出不意，不必定走仙霞也。
　　溃兵先奔者于路，焚掠为食；至建宁，科臣黄大鹏、按臣郑为虹闭城，发仓米、库银以犒赏，俱驩呼而去，一郡独全。清兵将至浦，百姓议请出降，郑为虹不可；再请，为虹执不可。清兵至，拥见贝勒；众迫跪，为虹不屈。贝勒嘉其节，不忍杀，且劝薙发；为虹曰：『负国不忠、辱先不孝，忠孝俱亏，我生何用！宁求速死，发不可断也』。明日，复召见，责输饷；为虹曰：『清白吏，何处得金』？百姓争欲代输赎其死，为虹曰：『民穷财尽，乌乎可』！因喷血大骂。贝勒下令斩之，为虹大喊奋跃，夺刀自刺胸不死，遂见杀。百姓为之立祠。黄大鹏亦同日殉难。
　　隆武闻清兵信急，遂决计幸赣。于八月二十一日启行，犹载书十车以从。二十四日，抵顺昌。传清兵已及剑津，且踵至；遂仓皇骑而奔。从行者，惟何吾驺、郭维经、朱继祚、黄鸣俊数人而已；何与郭亦散去。
　　清兵至顺昌，获龙扛搜之，得马士英、阮大铖、方国安父子及方逢年连名请驾出关为内应疏，在已降后。大铖方游山，闻信知不免，自投崖死；仍命戮尸。士英等四人，軿斩延平城下；家眷百余口，悉给赐兵丁。
　　清兵过延平而东，时隆武将入赣，因停一日晒龙凤衣。清兵追至，遂及于难；并擒曾后及保驾官朱继祚、黄鸣俊，械至福州，贝勒斩隆武及曾后于市。朱继祚勒令致仕，旋为乱兵所杀；鸣俊许授五品官，以老疾辞免。礼部尚书曹学佺、通政使马思理，俱自缢。
　　清别遣李成栋、韩固山略定兴、泉、汀、邵、漳州等处。
　　九月，清兵入泉州，德化知县陈光晋迎降；大学士蒋德璟绝食死。
　　既而汀、漳皆降，惟芝龙尚保安平，军容煊赫；战船齐备，炮声不绝，响振天地。贝勒知泉州乡绅郭必昌与芝龙最厚，因遣必昌招之。芝龙曰：『我非不欲忠于清，恐以立王为罪耳』。会清固山兵逼安平，芝龙怒曰：『既招我，何相逼也』！贝勒闻之，乃切责固山，令离安平三十里驻军；而遣内院二人持书至安平，书略曰：『吾所以重将军者，以将军能立唐藩也。人臣事主，苟有可为，必竭其力；力量不胜天，则投明而事，乘时建功，此豪杰事也。若将军不辅立，吾何用将军哉！且两粤未平，今铸「闽粤总督」印以相待。吾欲见将军者，欲商地方人才故也』。芝龙得书大悦，遂进表降。其子弟皆劝芝龙入海，曰：『鱼不可脱于渊』。芝龙不听。至福州，朝见贝勒，握手甚欢，折箭为誓；命酒痛饮，饮三日。夜半，忽拔营起，遂挟而北矣；明统云坠。虽有遗孽，不足纪矣。
　　●附录
　　·永历皇帝·
　　福州既失，两广总督丁魁楚与广西巡抚瞿式耜会议监国；而阁学兵部尚书吕大器自闽至、原任兵部尚书李永茂以守制并至。式耜首言监国永明王贤，且为神宗嫡孙，应立。永明王讳由榔，桂王之子。初封衡阳，以寇乱徙寓梧；会桂王已薨，永明犹在衰絰中也。于十月十四日监国，改元永历。以肇庆府署为行宫，推置僚署有差。魁楚、大器俱为大学士，式耜以吏部右侍郎兼阁学、掌铨事；魁楚兼戎政、大器兼中枢，永茂请终制。而福建旧相苏观生、何吾驺俱遁回广东，与布政使顾元镜于十一月拥立隆武弟唐王聿■〈金粤〉监国，年号绍武；以都司署为行宫。
　　会赣州败书至，司礼太监王坤趋永历移梧避之。式耜谓：『今日之立，为祖宗雪仇耻，正宜奋大勇以号远近。东人复不靖，苟自懦，外弃门户、内衅萧墙，国何以立』？争之不得，遂移梧。
　　寻还肇庆。故大学士陈子壮书达式耜，请力馘苏而趣兵东。永历遣兵科给事彭耀往谕之。耀，粤东人，旧为秦令，有能声；譬晓伦序监国先后、国家仇雠利害。观生等杀耀于市，日集兵向肇庆。右司马林佳鼎督兵靖东郊，东将诈降，陷佳鼎没于水，东人益獗。
　　式耜疏言：『草昧之初，惟养圣德、修纪纲、慎政教、挽人心、布威武、起用人望、招徕贤俊为首务』。王坤者，固北阉；自南都失而入闽。隆武遣出，兹用司礼秉笔。有户部郎中周鼎瀚，内批改给事中；瞿式耜力言不可，不听。〔以〕粤巡使王化澄陞粤督，寻代佳鼎，晋少司马，掌中枢（大器先以病去矣）；内批：陞化澄为大司马。式耜疏言：『化澄诚贤，有廷论；斜封墨敕，何可为例？请补部疏，尚得体』。盖汲汲为阉预虑也。
　　晋永茂大学士；茂守制，佥请专知经筵，不入直。茂疏荐十五人为十五省乡望。疏上，王坤启视，殊不悦。未几，十四人皆朱之，山西道御史刘湘客一斥。永茂怫然曰：『朝廷方以经筵责茂，茂以十五省人进，非私也；斥湘客者，斥茂也』。即日解舟去。式耜疏言：『大臣论荐，新朝盛事。司礼辄去取其间，无以服御史，何以安大臣』？王坤复疏荐海内硕卿数十人；式耜又言：『司礼抑人不可，荐人更不可』。吏部都给事刘鼒等疏论坤内臣，不得荐人。永历怒，叱逐鼒等；式耜力持之，得复用。
　　御史童琳参都御史周光夏越资序、题差用，私乱台规非法；命廷杖琳。式耜力救，得免。
　　陞翰林院检讨方以智为中允。改御史刘湘客为编修，充经筵讲官；坤不悦湘客，且疑刘鼒疏出以智手。以智放舟去（时十二月十五日）。
　　清总兵李成栋兵薄广州，命前锋数十人以红布裹头扮作广军，直至城下，夺门而入；副将杜永和擒绍武并周王、益王、辽王等，尽斩之。苏观生伏诛，顾元镜、何吾驺皆投诚，百姓薙发归顺。时有石、马、徐、郑四姓联■〈舟宗〉海上，花山杨光林亦拥众数万，水陆交讧，民不聊生。成栋相机剿抚，于二十三日发兵往南韶而亲下肇庆。
　　二十五日闻报，式耜请视师，督战士驻峡口。王坤复请永历西避之，式耜争之不听，遂驾小艇上西峡。
　　丁亥正月朔，至梧州。时丁魁楚惑于奸弁苏聘，从梧西走岑溪；王化澄走浔州。随行者，止式耜一人。
　　是月十六日，成栋克定肇庆，随发副将杨文甫、张月领兵克取高、雷、廉三郡；即于二十九日一鼓而入梧州，广西巡抚曹烨出降，梧属俱遍令纳印。及南雄、韶州二府报捷，别遣副将阎可义等前赴琼州。
　　二月，永历抵桂林。式耜肃殿陛，敕守御；诞告楚、蜀各镇：粤西居山川上游，桂诚可都，疏请道里之可达桂林者。王锡衮、文安之为相，周堪赓、郭都贤、刘远生为六卿。时给事中丁时魁疏论新政，烺烺石划；召掌礼科。给事中金堡素有清直声，终制，敕召还。何腾蛟晋阁学督师。
　　而丁魁楚在岑溪屯兵千余，清人招之不服；乃水陆设伏，大战藤江，丁兵败，魁楚中箭死之。隰江、平乐相继投降，高、雷、廉三府俱报捷。四月，清兵渡海克琼州。
　　方警报之叠至也，王坤又趣永历往楚。式耜上疏，言胜败存亡、山川要害甚激切；略曰：『驾不幸楚，楚师得以展布，自有出楚之期；兹半年之内，三、四播迁，民心、兵心狐疑局促，如飞瓦翻手散而覆手合』。又曰：『在粤而粤在、去粤而粤危。我进一步，则人亦进一步；我去速一日，则人来亦速一日』。又曰：『楚不可遽往，粤不可轻弃。今日勿遽往，则往也易；今日若轻弃，则更入也难』。又曰：『海内幅员，止此一隅。以全盛视西粤，则一隅似小；而就粤西恢中原，则一隅甚大。若弃而不守，愚者亦知其拱手送矣』。擎跪涕泣，不可挽。无已，请身留桂。乃命式耜留守桂林，各路悉秉节制。式耜仍疏请暂驻全州，以扼楚、粤之中。
　　当平乐之不守也，清兵直薄桂林。三月十一日，冲入文昌门，城中大恐。时焦琏自全甫归，从者数百人控弦提刃，与清兵接战；稍却之。清兵屯阳朔，遍野俱薙发。式耜与琏危城孤守，疏诣全，征安国公刘承胤兵。承胤初从武冈入护，犹持正守法，逐司礼王坤为弄权，面叱周鼎瀚为奉寺鼻息；故雅重式耜，发兵数千援桂。未几，承胤请金吾郭承昊、马吉翔、严云从封伯；御史毛寿登驳参金吾无矢石功，何得援边镇例晋五等？
　　吉翔等疑疏出湘客指，鼎瀚遂造蜚语，为董卓、■〈榷，氵代木〉、泛之议，激承胤怒，偪永历立命廷杖，而缚寿登、湘客及御史吴德操、给事中万六吉于午门外。会诸臣申救，得免；寿登等俱落职。承胤益横，胁劫永历幸武冈。式耜疏留全阳，曰：『闻郊社礼成，即图移驾；不知移驾将回桂林耶？抑幸武冈、辰、沅耶？今日原以恢复两粤为心，则不徒西粤未恢不可移动，即东粤未恢亦且当驻全也』。故承胤等嗾杖湘客等，以湘主还跸桂林之议也。承胤诸部至桂，挟饷不出兵。式耜搜括库藏而外，捐囊万金；夫人邵亦捐簪珥数百。兵卒不肯出，与焦兵主客不和，譁变击斗，掠市而去（为五月十四日）。永历竟驻武冈。
　　五月二十五日，清兵侦兵变，积雨城坏，环攻桂城；吏士皆无人色。琏负创奋臂呼督师、抚按，肘羽腹石，分门婴守；用西洋铳击中马骑。寻出城战，奋勇击杀。自辰抵午，不及餐；式耜括署中米蒸饭分哺之，士卒俱乐用命。明日复出战，清兵旋去。式耜先令路将马之骥伏于隔江犄角接应，固围倍慎。是三月之内，危于清、乱于兵，式耜一手指挥，琏乃得底定。琏久将桂，得桂人心；式耜国士遇之，故独得琏死力。
　　以保桂功，进式耜兼太子太师、临桂世伯；式耜辞不拜。疏上不允，复请告自劾；言『自二月十五日以迄五月二十九日，凡百六日中，遇变者三，皆极危险；变故当前，总办一「死」字，亦遂不生恐怖、不起愁烦。惟是臣之病，不独在身而在心、不徒在形而在神；身与形之病可疗也，心与神之病不可医也』。又疏再请返跸全阳，卒不听。乃督琏恢朔、下平；邦传由宾、柳亦及浔，并复梧。至八月，具疏上言粤西全定，请还桂林，昭告兴陵。
　　时巡道严起恒以仪表魁梧，拜大学士。
　　督师何腾蛟驻衡州、堵胤锡驻长沙。讵清三王平定长沙，而衡州相继尽失。总兵黄朝选、杨国栋等被执，尸几断流。八月二十四日，武岗复败。永历又播越入粤，次柳州。式耜累疏，极言『不可他移一步。滇、黔地荒势隔，忠义心涣。三百年之土地仅存粤西一线，且山川形胜、兵马糗粮俱有可恃』。时督师何腾蛟、新辅严起恒及刘湘客咸至桂，南安侯郝永忠率兵骤至，宜章伯卢鼎亦至自楚，式耜复疏，极言『柳州猺獞杂处，地瘠民贫，不可久驻；庆远壤邻黔、粤，南宁地偪交彝，不可远幸』。时腾蛟与永忠、鼎、琏等俱分防任汛。
　　会土司覃裕春子鸣珂与道臣龙文明构兵，永历复次象州。式耜与腾蛟、起恒、湘客等筹画调和主客，集永忠、琏誓于神，刻期出师；宜章鼎与滇镇总兵赵印选遂各分路驻全。全洲战胜，诸帅连营而军。清兵因次楚。
　　十一月，永历自象州抵桂，式耜与起恒并相。司礼庞天寿七月请催兵下梧，久在粤；旧司礼王坤被承胤逐者复入。自武岗至柳、至象，票拟皆金吾吉翔手也。式耜疏请永历揽大权、明赏罚、严好恶、亲正人、闻正言，威德兼行，以服远近；时谓名言。
　　腾蛟再督师出全，兵益不睦；琏下平乐、永忠壁兴安。未几，永忠营被袭，疾至阙，欲撤兵。左右禁近，刻期欲永历迁。式耜持不可，言『督师警报未至，诸营夜惊无大恐；二百里外风尘，而遽使主露处耶？播迁无宁日，国势愈弱、兵气愈难振，民心皇皇复何依？潮回波游，虽长年三老，能逆挽其戙杙哉』？左右禁近周势不能止。式耜又请曰：『无已，候督师归；果急，甲士正山立，观兵督战，咫尺威严，劝激将士，背城借一，胜败未知。若以走为策，桂城危、柳益危；若今日可到桂，明日亦可到南太』。反覆数百言，泪下沾衣。严起恒曰：『迟至厥明五鼓』。甫夜半，而永历已行矣；是戊子二月二十二日也。
  </div>
  <div class="pagination">
   <a href="续补明纪编年_page5.html">
    上一页
   </a>
   <a href="续补明纪编年.html">
    1
   </a>
   <a href="续补明纪编年_page2.html">
    2
   </a>
   <a href="续补明纪编年_page3.html">
    3
   </a>
   <a href="续补明纪编年_page4.html">
    4
   </a>
   <a href="续补明纪编年_page5.html">
    5
   </a>
   <span class="current-page">
    6
   </span>
   <a href="续补明纪编年_page7.html">
    7
   </a>
   <a href="续补明纪编年_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
