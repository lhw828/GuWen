<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 6 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 6 页/共 85 页</h1>
    <div class="content">　　明妃无命死胡沙，青冢荒凉起暮笳；争比冰心明似月，隔江不用怨琵琶（其七）。

　　垒垒荒坟在海滨，魂销骨冷为伤神；须知不是经沟渎，绝胜要离冢畔人（其八）！

　　又逢上巳北邙来，宿草新浇酒一杯（又三月三日，率僚属致祭）；自古宫人斜畔土，清明可有纸钱灰（其九）。

　　十姨庙已传讹久，参昂还应问水滨；今日官僚为表墓，五妃直可比三仁（其十）。

　　浣浦范二十二咸。

　　志载前明宁靖王姬妾曰袁氏、王氏、秀姑、梅姐、荷姐，大清之克澎湖也，语宁靖曰：『王生俱生，王死俱死』。遂冠笄被服，同缢于堂。葬魁斗山，去宁靖墓三十里，时称「五烈墓」。乾隆丙寅，巡使六、范二公轺车过墓下，目击荒颓，命方司马缮葺其茔庙，并吊以诗，盖阐贞表幽，为海外之顽懦劝，固宣圣化者之急务也。余忝任观察，猥与型方训俗之末，乐得而道之，遂跋其后。茂苑庄年。

　　按：碑原勒台南市东区魁斗山（又名桂子山）五妃墓前；日据时期移置碑林。高二四二公分，宽八二．五公分，花冈岩。楷额「皇清」，题曰「五妃墓道」。六十七诗，范咸「重修台湾府志」、余文仪「续修台湾府志」、谢金銮「续修台湾县志」均载之。范诗，范、余两志录有十二首，较此「十绝」尚多其二；王必昌「重修台湾县志」及前引「谢志」则仅录其五。「碑」「志」互校，范诗出入者，得三数字。庄年碑跋，仅见于六十七「使署闲情」；原碑跋文不可读者二十一字，据以补录。

　　.新建明伦堂碑记（乾隆十二年）

　　古者，「大学始教，皮弁祭菜」；所以致敬于先师、以尊道德也。盖古人因学而有庙，自天子之元子、众子以至公卿大夫士之适子，与凡民之俊秀，莫不造于学。虞庠上下、夏序东西、殷胶左右，无非学舍也。后世重庙而轻学，戟门頖宫，专崇庙貌；而春秋礼乐、冬夏诗书，无复教之之地，盖古意之存焉者寡矣！

　　我国家令典：自大成殿外，必有明伦堂以为敷教之地，通郡邑皆举为法，所以养士之制甚备。独台湾一隅，僻在海外，前此郡学明伦堂未建。陈清端公璸至，始奋起而经营之。迄今两庑有「六艺斋」，为诸生肄业之所，庙与学乃以无缺。盖兴学立教，类非俗吏之所能为也。

　　凤邑在郡治之南，学宫独据形胜之地。庙前頖池，方广里许，多植芰荷，即志所称莲池潭也。余以乙丑冬巡行凤山，谒先师庙，召诸生讲学。所谓明伦堂者，湫隘仅数椽；其旁即教谕寝息地，训导且僦居他室。问所为莲池潭者，莠民侵牟以为利，日张网其中；芙渠荡然，无复存者。知邑事吕令作而言曰：『锺琇莅此二年，念明伦堂之未称，已度地鸠工，谋于大成殿之右，建堂三楹，为讲学之所；又修其旧有之堂，以祀子朱子；而并建名宦、乡贤二祠，以补旧日之缺焉』。余可其请，更令清厘頖池以还旧观。越明年，吕令告蒇事。盖经始于乾隆十年十二月，至十一年六月工告竣，凡费白镪一千有奇。因求余文，纪之石。

　　余尝以知县者，知一县之事也。一县之事，孰有大于养与教者乎？不知所以教，而并教之地而废之，其所谓养者可知已！今吕令之用心甚勤，既力扩明伦之堂，俾为师者有成材之区，为弟子者有受教之所；而又以其余力，建祠以兴贤而观善；而泮池之水以浚。大小于迈，观者交悦。余故乐得而志之。

　　董其事者，本学教谕庄元；赞率□工，则博士弟子童作楫、卓梦釆、余有成、陈正春，例得书于石。

　　钦命巡按福建台湾等处地方察院兼提督学政、云南道监察御史、加一级、纪录三次范咸敬撰。

　　凤山县□□□□□□□□十两。任满知县□□□□□□□□县丞□□□、教谕庄元、训导吴升、巡检朱典、典史徐□、教谕官韩琦篆额、训导朱澐书丹、原□训导□□，以上各捐俸银二十两。

　　拔贡生□□□捐银一百两。贡生廖仲□、陈□□，各捐银五十两。王□□、郑应捷，各捐银□十五员。林邦彩、邓永仓、李明选共捐银二十八员。举人苏惟豫捐银二十员。李树□捐银十员。□日□捐银四员。监生沈□□、许为枢、高□□、庄天锡，各捐银五十两。乡宾□贵、江文达、许□贵各捐银三十两。监生曾□□、许献□、陈显荣各捐银二十两。增生陈正春、生员吴蔚文，各捐银三十两。余国榆捐银二十两。生员李凤飞、吴朝兴、王远光、吴辅臣，各捐银二十员。杨比南、黄应□，各捐银二十员。余□□捐银十二两。黄□□（捐银十二）员。监生杨邦俊、王昭□、邱肇扬，各捐银十两。生员曾秉耀、张廷□，各捐银十两。童生李□□捐银八两。监生陈□□、吴□□、黄□□，各捐银十员。生员蔡□□、苏□、□□□、吴尊一、郑经纶、李哲先、蔡应魁、何建□、□□，各捐银十员。监生苏□□捐银六员。温□基（捐银）四（员）。吏员□□高捐银十员。郑□□（捐银）六员。生员柳学□、钱登选，各捐银八员。马文焕、吴□□，各捐银六员。童生苏永忠捐银七员。廪生童作楫、谢元音各捐银四员。生员卓梦釆、蔡夫、黄勺、陈嘉谟、钟承烈、黄炳楠、戴朝仪、施悉成、钱鐏，佾生陈火浚，童生邱青鳌，各捐银四员。生员杨世昌、杜□□、黄良材（各）捐银三员。倪志乐、□□、卓国伯（各捐银）二员。生员曹浩然各捐银二员。

　　乾隆十二年孟夏月榖旦勒石。

　　按：碑存高雄市左营区旧城国校，高一九六公分，宽六六公分，花冈岩。此碑前文，巡台御史范咸所撰。旧文献采之者有六十七「使署闲情」、王瑛曾「重修凤山县志」、余文仪「续修台湾府志」、卢尔德嘉「凤山县釆访册」以及「台湾教育碑记」各书，标题各有所出入，且脱其年款。

　　.重修府学碑记（乾隆十六年）

　　圣天子重熙累洽，教化覃敷，薄海内外，罔不风同道一。台，故海东隩区也，自入版图，经陶冶数十年，而棫朴菁莪，蒸然蔚起；其兴教之地，尤首重焉。

　　乾隆己巳夏，予衔命巡方，兼视学兹土。至则恭谒文庙，环视殿庑堂宇，渐就倾圮，祭器乐器因陋就简，窃恻忧之。及检郡乘，知学宫曩为海康陈公所修建者，距今三十余年。其修学记中，拳拳以非作新于始之为难，而能继继承承永护于后之为难。盖深望夫有基勿坏，后起者接踵而修葺之也。顾其间虽经监司、刺史辈捐金补缮，不数岁而杇蠹剥蚀，复不可支。盖非彻底建造，难云固也。余正为经营商确间，而台之衿士尊师重道，踊跃急公。倡议捐修者，则有侯生世辉、蔡生壮器、李生朝玺、黄生兆茂、蔡生培、张生方升、方生达圣、洪生世基等数十人。其最多者千几百缗，次者千缗，又次者数百缗，又次者百缗；亦或家本寒素，奔走区画以襄是举者。于是连名呈请。予因事綦重大，特驰札制府喀公、抚军潘公会商入奏。抚军遂据予札所陈，上达宸聪。获邀恩旨：俟工竣时，核捐输之数，报部议叙而奖赏焉。爰与满巡台书公昌、监司金公溶鼓舞作兴之，命台令鲁鼎梅与稽核之责；维时侯生世辉力肩其事，不辞劳瘁，不避嫌怨，偕蔡源起鸠工庀材，相度经营：卑者崇之，隘者扩之，朽者易之，缺者增之，障者辟之：而夫子之庙焕然改观矣。大成殿及两庑，规模轩敞倍于前。五王祠旧逼处殿后，拓丈有六尺。文昌阁易柱以石而增高。文公祠前增卷亭。教授之学舍，附明伦堂后者，退丈有奇；训导之寄居于文公祠者，更建室于文昌阁后。俾秉铎者咸有宁宇，得从容而训迪焉。官厅前增覆亭，棂星门前增石坊以护泮池，而体制备。由大成坊以内，尽易石铺，既以壮观瞻，并以免执事有恪者之纷踏乎瓦砾也。他若堂宇、路门、池沼，仍旧基而增损其间者，靡不周详而曲至。其东北一带地界之占于民者，悉为清出，拓其墙三尺有奇；外有余地四五尺，以通行人。明伦堂以前一片平原，民之窃为种植者，殳刈之而旷如也。内外交修，而庙貌以崇。至笾豆簠簋之陈于庭者，铸以铜而备其数；杋敔笙镛干羽之属，悉仿成式而更新之。盖苔自有此讲学明伦之地，而今始获睹整齐严肃之规也。縻金计一万缗。肇工于乾隆十四年十月念五日，告竣于十六年三月十五日。是役也，实多士共勷是赖，予何力之有？

　　庙成，多士请记于予，并求所以教之者。予谓黉宫为教化所自出，兹大启尔宇，将以育人材，厚风俗也；岂惟文词云尔哉？体明而用达，乃足尚也。宋时胡安定设教苏湖，设「经义」「治事」二斋。沐其教者，咸潜心于三、五、六经，以求合古圣贤人之志，而举礼、乐、兵、刑、农田水利诸务，用以广其器识。仁宗诏颁其法于太学，天下宗之。我朝造士之法，古无与比：养之渥，教之详；而选之精以慎。都人士诚能以经术为经济，勉为国家有用之才，司土者复加意培植以玉于成；而于兴教之地时勤修葺，亦如海康陈公之以有基勿坏望后人者，相承于勿替，则所造于海隅者，岂浅鲜哉？

　　若捐修之姓氏数目，更勒一碣，兹不备。

　　赐进士出身、钦命巡按福建台湾等处地方兼提督学政、河南道监察御史、前翰林院编修、充武英殿经史馆纂修官、翰林院庶吉士、加二级、纪录□次杨开鼎撰。

　　乾隆十六年岁次辛未仲春榖旦勒石。

　　按：碑龛台南市孔子庙棂星门左内壁，高三三○公分，宽一二三．五公分，花冈岩，碑周龙纹浮雕甚工。王必昌「重修台湾县志」及谢金銮「续修台湾县志」俱节录引之、余文仪「续修台湾府志」录全文，有十余字出入，且落其题款。副碑一，另见「其它」类。

　　.捐建北极殿斋房碑记（乾隆十六年）

　　盖闻缔造之业，虽一端犹不忘夫肇基；鼎建之勋，即小善亦宜垂于奕祀，况兴举庙宇之大者耶？夫兴举庙宇，必兼设斋房以为礼佛之所，由来尚矣。然置斋房而乏斋粮，则香花烟火无资；迟之又久，几何不令庙宇之寂寞而生尘乎？

　　我谷里北极圣殿，重建于乾隆丁巳年间，赖乡饮大宾郭君讳绍周倡募，众力协赞捐金，遂成崇嶐巍焕之观，伟矣！第斋房未置，则流寓杂投，粪秽压积，尤不可不谋为守卫廓清地也。迨庚午年间，绍周君复会众议捐金钱，买置庙旁空地，增建房舍。择良善洁净者一人，以为庙祝，朔望朝朝管守扫清。更置斋园两甲，贯在佳里兴堡麻豆口社东，历年递收税银，给庙中香火之需。凡其契券，共有三纸。创置伊始，总理诚不可乏人。时众议暂交郭焕为收执。至于延绵永远，流传接授，而且俟异日之议定。

　　夫一人首倡，众人之集成也；一时义举，万世之永赖也。维自今绳绳勿替，生聚繁殷，均蒙神庥以为保障、以作屏翰。是用勒之于石，以志不朽云尔。

　　乾隆辛未年值夏，乡宾郭绍周五十大员、林显祖十五员、王亨爵十二员、监生王国珪十大员、郭文炫十大员、陈得便十大员、吴俊玉十大员、谢俊元七员、郭联芳六员、李克选六员、生员吴殿辅六员、杨永昌六员、蔡元璋六员、柯干梁六员、韩文耀六员、吴启忠六员、陈元士、林士贵、胡良猷、江华芳、黄国璋、陈日光、谢俊生各四员、王肇昌、蔡士捷、曾振世、李开春、黄士福、陈心第、郭光道、郭焕玉、陈文玉各三员、陈捷魁、祝应麟、吴天佑、向有才、王国珍、蔡兴宗、陈国梁、陈滋玑、洪世茂、郭起泽、王世焕、王永在、洪世德、周士炫、郭琴生、郭赐善、黄国祥、刘士宝各二员、生员孙懋钦、黄立忠、柯献瑞、许月使、王大谟、王世运、林君玉、吴坤老、洪奕聪、林昆玉、陈辅弼、王德便、郭利国、江萃奇、许辅斌、郭利仁、郭连生、李元庆、梁登兑、黄畅老、吴朝荣、唐翰进各一员，同立石。

　　按：碑龛台南县麻豆镇大埕里复兴街北极殿右壁，高二二四公分，宽七六．五公分，花冈岩。原碑无题。碑中干支：乾隆丁巳，二年（公元一七三七）；庚午，十五年（一七五○）；辛未，十六年（一七五一）。 

　　.水堀头桥碑记（乾隆二十年）

　　窃维亘古施恩，咸获彼苍降福；今兹布德，实被乡闾声称。众街等因我街头溪圳横流，往者有虑跋涉之劳，而来者恒虞厉揭之苦：思崎岖于此地，欲坦道其末由。幸大德名望，才学出众，如牛稠仔庄国学生吴府讳仕光，积善成性，聿修厥德，其难其慎，修造枋桥。致远近之行装，无忧涉水；士女之往来，咸乐胜景。众街等忝在同乡共井，思膏泽之无穷，咸沾恩于靡既！爰集庄众，立碑一石，以表其德。

　　洪吉士、陈光翰、杜文意、陈世荣、余隆宗、陈云奇、陈君德、谢承荣、蔡光焯、陈光喜、张德兴、杜君怀、余隆举、谢启湖、李大德、邱兴拜、吴士元、吴振隆、陈士馨、杜国元、陈国宝、陈朝良、杜文德、陈朝华、李生、林凤生、李印生、陈云合、许阵生、杨部老。

　　乾隆乙亥年桐月，集庄众立碑记。

　　按：碑存台南县麻豆镇水堀头桥东侧，高一○七公分，宽五六公分，花冈岩。额镌「水堀头桥」四字。乙亥，乾隆二十年（公元一七五五）。

　　.合境平安碑记（乾隆二十二年）

　　□□我妈祖之灵感，奉旨敕封「天后」、「圣母」，由来久矣。是故声名洋溢中国，施及蛮貊；不特慈帆海岛，而且庇护城郊，不诚赫濯哉！兹凤邑之西，有大港焉，市廛新兴，爰造天后宫，奉祀圣母。举凡港市商民，以及庄众，无不咸被感应之鸿思也。迨戊辰年，建置殿前天灯，建置左畔瓦店二间。今街市庄里人等，虔诚乐助，再买右畔瓦店三间。共五间，带店税，交付当家和尚掌管收理。每逢正月初九日，演戏一台，庆祝天公华诞之需。诚恐后来僧俗贤愚不一，私相授受，致失香灯；兹鸠众敕石禁诫，庶弊永杜，天灯永耀。

　　所有捐助姓名，开列于左：

　　场主簿黄兆茂、太学生陈开基、太学生李光裕、庄主王必进、乡宾陈奇万、乡宾陈正琏、许拱源、陈有立、蓝进朝、陈维新、畲合利、黄源成、蓝志远、蓝天瑞、蓝孟球、陈元德、合利堂、协隆号、许文斌、陈呈元、陈国华、陈达土、黄用光、陈世杰、蓝纯彦、陈思晃、江允中、苏天铉、林万盛、曾转生、陈奇万、胡文聪、李新伯、陈逊珩、庄元英、陈正琳、陈西南、吴国栋、陈子良、陈邦俊、陈正琏、陈子华、王至务、胡邦碧、陈大振、林漳发、詹士训。

　　乾隆二十二年丁丑仲春榖旦立。

　　按：碑存屏东县里港乡大平村大平路双兹宫（天后宫）左壁，高一二七公分，宽六二公分，砂岩。额镌「合境平安」四字。

　　.义渡碑记（乾隆二十四年）

　　窃惟地名二渡河，不绝往来之迹；道通四达地，迥殊桃李之蹊。水涸秋冬，往来不继；雨淋春夏，人民病涉。肩摩杂以难言，踵接居然鳞次，褰裳莫济，濡首堪嗟，潸然泪逐波流，悲矣愁冲上岸！茫茫烟水，岂云涉渭无虞？渺渺洪波，试看冯河有悔！行来半渡，俄惊洛水神人；步未中央，忽警湘灵妃子。攀等济川有志，作楫未能，是以于雍正八年间倡议置簿，亲送怀念里各庄管事耆老绅衿人等募题，乐出银钱。随于九年□月间，攀等「为人苦莫如冯河、施恩莫如给渡等事」，赴前县主熊具禀，蒙批「准给案据」。业经祭江买船外，仍存银五十八两，始买卓佳、东势、石仑庄黄明焕、卜弘周田一甲六分，小租榖三十二石。每年除酌给渡河筏子榖二十五石工食，不收来往人等铜钱；仍存榖七石，每年经众放收。利太之日，□□□□□给□用，永为定例。合勒众善之牌，标众成之号，亦以利人□□□之自利不少云尔。

　　乾隆二十四年己卯岁吉旦，功加守府锺永祥、倡理缘首功加赖攀云、监生李九礼、耆老梁尚璸、里正副李□树、黄兆凤、赖安仲、林富受、邱芳英、刘及衡、生员林凤山、刘兆珍、王肇嵩、陈士拔、谢尚赐、义民蓝青瑶、邓德友、功加刘文礼、曾应臣、王希三、戴凤光、杨日厚、吴启元、黄升侯、涂士万、王□朗、□□□、陈锡海、黄显清、功加梁伯章、锺龙山、翁□朗、□□□暨怀忠里庄人等同勒石

　　众议：每年善出榖四石正以为天后圣母香油之资。

　　按：碑存屏东县里港乡大平村大平路双慈宫（天后宫）左壁，高一四○公分，宽六八公分，砂岩。原碑无题。卢尔德嘉「凤山县釆访册」录全文，但有若干错字与脱字。

　　.郑君墓志铭残件（乾隆二十四年以后）

　　皇清国学生例诰封奉直大夫五十一翁郑府君墓志铭：

</div>
    <div class="pagination">
<a href="台湾南部碑文集成_page5.html">上一页</a><a href="台湾南部碑文集成.html">1</a><a href="台湾南部碑文集成_page2.html">2</a><a href="台湾南部碑文集成_page3.html">3</a><a href="台湾南部碑文集成_page4.html">4</a><a href="台湾南部碑文集成_page5.html">5</a><span class="current-page">6</span><a href="台湾南部碑文集成_page7.html">7</a><a href="台湾南部碑文集成_page8.html">8</a><a href="台湾南部碑文集成_page9.html">9</a><a href="台湾南部碑文集成_page10.html">10</a><a href="台湾南部碑文集成_page11.html">11</a><span>...</span><a href="台湾南部碑文集成_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
