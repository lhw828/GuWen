<!DOCTYPE html>
<html>
<head>
    <meta charset="UTF-8">
    <title>今言 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>今言 - 第 1 页/共 11 页</h1>
    <div class="content">　　今言 明 郑晓

卷一　　
卷二　　
卷三　　
卷四

附录一　　
附录二　　
附录三

　　今言序
　　文献不足，杞、宋无征；方策尚存，文、武未坠，盖通今学古非两事也。洛阳少年通达国体，尝曰：「不习为吏，视已成事。」予有取焉。述今言三百四十四条，藏之故箧中。项甥子长进士录而观之曰：「周官师典常，汉史述故事。盍与古言并梓之？」予不能止也。
　　嘉靖丙寅二月既望郑晓识。


　　
　　今言卷之一
　　一
　　高皇戊辰生。生二十五年入淮西从郭元帅。三年起兵渡江，明年定建康，为吴国公。八年为吴王，四年为皇帝。是年灭胡，享国三十有一年[一]。
　　建文君，洪武丁巳生。生六年而其兄虞怀王卒。又十年而其父懿文太子卒。当是时，高皇年六十有五矣，遂立为太孙。七年而嗣帝位。四年而亡。
　　成祖生九年而太祖建国大明。又二年封燕王，十年之国北平。十九年而靖难，三年即帝位，享国二十有三年。
　　仁宗，洪武戊午生，年十八封燕世子。又四年有靖难之师，又三年文皇即位。即位三年，立为太子。二十年而即位，逾年崩。
　　宣宗生四年而成祖入南京。又九年而为太孙。又十三年为太子，逾年即位，享国十有一年。
　　英宗，宣德丁未生，明年立为太子。又七年即位，十四年而北狩。明年还京师，居南宫。盖七年而复辟，先后享国二十有三年。
　　景皇少英宗一岁。八岁而封郕王，二十二岁而居守监国，遂即帝位。八年二月崩，寔天顺元年也。
　　宪宗生年而有土木之变，立为太子。又三年废为沂王。又五年复立为太子，八年而即位，享国二十有四年。
　　孝宗，成化庚寅生于西宫。越六年而宪宗始知之，遂立为太子。十二年而即位，享国十有九年。
　　武宗，弘治辛亥生，明年立为太子。十三年而即位，享国十有七年。
　　今皇帝生兴邸，正德丁卯仲秋也。入承大统时，视帝尧自唐侯起为天子少一岁。
　　二
　　太祖戊申正月乙亥即皇帝位，诏改是年为洪武元年。三十一年闰五月乙酉崩于西宫。
　　成祖，建文四年六月己巳即位，诏改明年为永乐元年。革除建文年号，仍称洪武，以故洪武有三十五年。永乐二十二年七月庚寅崩于榆木川。
　　仁宗是年八月丁巳即位，诏改明年为洪熙元年。元年五月崩于钦安殿。
　　宣宗是年六月庚戌即位，诏改明年为宣德元年。十年正月崩于干清宫。
　　英宗是年正月癸未即位，诏改明年为正统元年。十四年八月征胡至土木，北狩。
　　景皇时以皇弟封郕王，留京师。奉孝恭章皇后命，监国。九月丙子即位，诏改明年为景泰元年。元年八月英宗还，居南宫。景泰八年正月壬午，英宗复辟，诏改是年为天顺元年。二月，景皇崩于西宫。天顺八年正月，英宗崩于干清宫。
　　宪宗是年正月甲戌即位，诏改明年为成化元年。二十三年九月崩于干清宫。
　　孝宗是年九月壬寅即位，诏改明年为弘治元年。十八年五月崩于干清宫。
　　武宗是年五月壬寅即位，诏改明年为正德元年。十六年三月崩于豹房。无后。四月癸卯，今皇帝入继大统，诏改明年为嘉靖元年。
　　三
　　太祖高皇帝、孝慈高皇后马氏葬孝陵；成祖文皇帝、仁孝文皇后徐氏葬长陵；仁宗昭皇帝、孝诚昭皇后张氏葬献陵；宣宗章皇帝、孝恭章皇后孙氏葬景陵；英宗睿皇帝、孝庄睿皇后钱氏葬裕陵；恭仁康定景皇帝、景皇后汪氏葬西山；宪宗纯皇帝、孝贞纯皇后王氏葬茂陵；孝宗敬皇帝、孝康敬皇后张氏葬泰陵；武宗毅皇帝、孝静毅皇后夏氏葬康陵。
　　英宗侧室，孝肃皇后周氏，宪宗生母也。汉文帝诏自称「朕本高皇帝侧室之子」云。宪宗侧室，孝穆皇后纪氏，孝宗生母也。孝惠皇后邵氏，献皇帝生母也。祔葬二帝陵。先是，孝肃称太皇太后，孝穆、孝惠皆称皇太后，不祔庙，亦不入奉先殿，别立奉慈殿祀之。今皇帝以太皇太后皆生时尊称，改称皇后，而不书各帝谥以别之，神位移陵殿中。
　　睿宗献皇帝、慈孝献皇后蒋氏葬显陵。太祖长子懿文皇太子、懿敬皇太子妃常氏葬孝陵左。建文君即位，追尊为兴宗孝康皇帝、孝康皇后。靖难后仍称故谥号。怀献太子，景皇长子；悼恭太子，茂陵长子。哀冲太子、庄敬太子，皆今皇帝子。
　　四
　　孝陵初谥高皇帝，庙号太祖。永乐元年六月加谥圣神文武钦明启运俊德成功统天大孝高皇帝，庙号如故。后一百三十六年，嘉靖十七年也，加上尊谥曰开天行道肇纪立极大圣至神仁文义武俊德成功高皇帝，庙号如故。
　　长陵初谥体天知道高明广运圣武神功纯仁至孝文皇帝，庙号太宗。嘉靖十七年，加上谥号曰成祖启天弘道高明肇运圣武神功纯仁至孝文皇帝。
　　五
　　洪武元年立东宫，二十五年四月卒。是年九月立皇太孙。永乐二年四月立东宫，是为仁宗。仁宗永乐甲辰八月即位，十月立东宫，是为宣宗。宣德三年二月立东宫，是为英宗。英宗正统十四年北狩，以皇太后诏立东宫。景泰三年五月废为沂王。立其子见济为太子。四年见济卒。英宗复辟之年三月，复立沂王为太子，是为宪宗。宪宗成化七年十一月，立悼恭太子，是年卒。十一年十一月立东宫，是为孝宗。弘治五年三月立东宫，是为武宗。今上十三年八月立哀冲太子，是年十一月卒。十八年二月立庄敬太子，二十八年四月卒。
　　六
　　孝陵仁孝通于天地，不肯冒附名族，直以所知德祖为始祖。德祖生懿祖；懿祖生熙祖；熙祖生仁祖；仁祖生四子：南昌王、盱眙王、临淮王，太祖其第四子也。南昌二子，长文正。文正生靖江王守谦，次山阳王。盱眙生招信王。仁祖有一弟，寿春王。寿春四子：霍丘王、下蔡王、安丰王、蒙城王。霍丘一子，宝应王。安丰四子：六安王、来安王、都梁王、英山王。诸王俱无后。惟靖江王分国桂林府，礼数如亲王。
　　七
　　高皇二十六子：懿文太子、秦愍王、晋恭王、成祖、周定王、楚昭王、齐庶人、潭王、赵王、鲁荒王、蜀献王、湘献王、代简王、肃庄王、辽简王、庆靖王、宁献王、岷庄王、谷庶人、韩宪王、潘简王、安惠王、唐定王、郢靖王、伊厉王、皇子楠。
　　成祖四子：仁宗、汉庶人、赵简王、四皇子。
　　仁宗十子：宣宗、郑靖王、蕲献王、越靖王、襄宪王、荆宪王、淮靖王、滕怀王、梁庄王、卫恭王。
　　宣宗二子：英宗、景皇。
　　英宗十子：宪宗、荣王、三皇子、许悼王、德庄王、秀怀王、崇简王、忻穆王、吉简王、徽庄王。
　　景王一子：怀献太子。
　　宪宗十三子：悼恭太子、孝宗、献皇、岐惠王、益王、衡恭王、雍靖王、寿王、八皇子、汝王、泾简王、荣庄王、申懿王。
　　孝宗二子：武宗、蔚悼王。献皇二子：岳怀王、今皇帝。
　　今皇帝子：哀冲太子、庄敬太子、裕王、景王、颍殇王、蓟哀王、戚怀王、均思王。
　　八
　　熙祖祖陵在泗州基运山，奉祀，朱氏宗人婿也。德祖、懿祖就祖陵而望祭焉。仁祖英陵改皇陵，在中都翊圣山。奉祀二人，刘氏、汪氏。祀丞二人，汪氏、赵氏。刘即义惠侯孙。二汪皆汪氏老母孙。太祖孝陵在南京神烈山。成祖至武宗诸陵，在昌平天寿山。睿宗显陵在承天纯德山，都督蒋华奉祀。华，慈孝睿后家也。天寿山即黄土山，成祖所赐名。四山嘉靖中赐名。
　　九
　　太祖实录三修：建文君即位初修，王景充总裁。靖难后再修，总裁解缙。缙得罪后三修，总裁杨士奇。初修、再修时，士奇亦秉笔。
　　十
　　洪武六年定府为三等：赋二十万石上，为上府，知府从三品；二十万下，中府，正四品；十万下，下府，从四品。已乃并为正四品。吴元年定县三等：赋十万石以下，为上县，知县从六品；六万以下，中，正七品；三万以下，下，从七品。已乃并正七品。京县正六品。
　　十一
　　懿文太子五子：虞怀王、建文君、吴王、衡王、徐王。靖难改封吴、衡、徐王为广泽、怀恩、敷惠王。敷惠又改封瓯宁王。建文君二子：太子文奎、少子文圭。
　　十二
　　太祖取南都，自太平顺流而下。成祖入南都自仪真逆流而上。隋氏平陈，兵分两道，上游庐州总管，下流杨州总管。成祖南来，以淮安、凤阳各有重兵，间道自泗州渡淮，经天长至江上。
　　十三
　　洪武三年封建，诏第五子封吴王。后人见五子之为周王也，改吴为周，而不知周王初封杭州，为吴王也。孝陵以浙江财赋地，改吴王封开封，为周王。已而建文君封其第二弟允熥为吴王，非祖法矣。周是修为衡府纪善，人以为孝陵诸子无衡王，改为卫王。而不知建文君第三弟允熙之封衡王也。卫王乃献陵第十子。周死靖难，时卫王尚未封。茂陵第五子亦封衡王。
　　十四
　　洪武十一年，禁六部奏事不得关白中书省。又明年，杀右丞相胡惟庸，遂罢中书省。
　　十五
　　小说言：懿文太子薨，孝陵意不欲立孙，迟回久之。高皇后不说，因遘疾崩，于是孙始得立。此妄说也。洪武壬申四月丙子，懿文太子薨，是年九月庚寅，诏立孙允炆为皇太孙，太子卒后未半年。当是时，高皇后崩已十一年矣。
　　十六
　　纪元有号起于汉武帝，至今千数百年，正统分裂，僭逆不知凡几纪元。一帝一纪元，实自洪武始。然亦有同于前者，张重华、王则皆永乐[二]，元出帝天顺，夏崇宗正德，唐高祖、太宗止武德、贞观一纪元。
　　十七
　　恭仁康定景皇帝初封为郕王。正统十四年七月，茂陵北征，王居守，坐阙左门，西面见群臣。八月，茂陵北狩，皇太后诏立其长子为皇太子。郕王监国，坐午门摄朝。廷臣班劾王振，监国仓卒未有处分，廷臣大哭。锦衣指挥马顺，振党也，叱且退。台谏王竑等愤悴顺，捶死，且索毛、王二长随。二长随亦党振。廷中大哗，监国起且退。兵部侍郎于谦趋上掖监国止，顿首曰：「请殿下坐。」监国复坐，问曰：「尔意云何？」谦进前密对数语，顿首下。监国遂曰：「百官前，振罪当赤族，予请太后行诛未晚。顺罪亦应诛，今击死勿论。」又令左右縳二长随至，立命将军瓜击二长随死。命都御史陈镒籍振家，玉盘径尺者十四，珊瑚树高六七尺者十数，金银十余库，马数万匹。诛振侄锦衣指挥山，夷其族。移监国入坐奉天门左，以谦为兵部尚书。翰林侍读彭时、商辂入内阁。九月丙子，监国以太后命即皇帝位，诏改明年为景泰元年，大赦天下。遥尊茂陵为太上皇帝，尊皇后钱氏为太上皇后。
　　虏遣使致书，书词悖慢。答书言：「中国已立皇帝，天下兵力强盛，行当决战。」以罗通、孙祥为副都御史，守居庸、紫荆关。敕翰林侍讲徐珵等十五人分镇要害，纠合义旅，防护京师。是秋，虏脱脱不花寇辽东，不乐出寇陕西。都指挥岳谦至虏营，虏知中国立皇帝。十月，也先杀马大宴，复尊上皇为天子，行贺礼曰：「将奉天子还京也。」喜宁导也先诒上皇还京，遂入紫荆关。孙祥走死，京师戒严。于谦上御虏方略，出石亨、杨洪于狱中，以为总兵官。以王通为都督，及鸿胪卿杨善守京城。孙镗、卫颍、范广、张义、张軏、雷通分兵守战。监以侍郎江渊，给事中王竑、叶盛、程信、亨、洪。安远侯柳溥统兵出战。尽移郭外人入城，令虏所过坚壁清野，固守勿与战。急散官军通州粮百万入都城，尽焚都城外积刍。十一日，也先拥众至城下。谦及亨统兵出御虏。虏见我师坚不可撼，喜宁嗾也先邀谦及王直、胡滢五六大臣出议和，索金帛万万计。众皆知虏诈不出，以通政司参议王复为礼部侍郎、中书舍人赵荣为鸿胪卿，出见上皇，即辞归。虏逼京城，谦、亨出德胜门，闭门对垒约战。以上皇在虏中，未敢辄动。已谍知虏移上皇西，我发大炮击虏，虏死炮下者数千人，斩其首铁颈元帅。亨及其侄彪又战彰义门、清风店，皆捷。也先稍却。谦请大出圣旨榜文，潜遗虏营中，谕回、达、奚、汉有能擒斩也先来献者，赏万金，封国公，疑虏。十六日，也先出居庸，伯颜帖木儿奉上皇出紫荆。洪、镗、广等又击虏于涿州、紫荆、固安，虏败去。自是不敢深入。
　　论功，加谦少保，总督军务、尚书如故。亨封武清伯，兼太子太师，提督京营。洪复封昌平伯。彪游击将军。以都督郭登、都御史任宁守大同。尚书石璞、侍郎刘琏、都督朱谦守宣府。都御史罗通、都督范广守山西。朱鉴守鴈门。都御史王翱守辽东。王文、陈鉴、刘广衡更出守陕西。王通守天寿山。邹来学为佥都御史，提督京东军务。左都御史沈固出大同，参谋军事。平江侯陈豫镇守临清。
　　十八
　　永乐初，内阁儒臣考满升任，不必在内阁，如胡若思出为祭酒。以故永乐五年十一月，长陵谕蹇太宰曰：「胡广等侍朕日久，继今考满，勿改外任。」
　　十九
　　长陵三子：长献陵，次汉庶人，次赵王。庶人名高煦，有膂力，善骑射。靖难时屡有战功，江上之急，庶人战尤力。淇国公辈皆附庶人，庶人欲夺适者数矣。以故东宫诸臣多得罪死。解学士亦以是死诏狱。
　　先是，永乐二年，封庶人云南，不肯去。改青州，又不肯去。留京师，遂有逆谋。十四年事露，削护卫，改封乐安，即日遣之国。宣德元年八月壬戌朔，反，丁卯，令其百户陈刚进疏指斥朝廷。上遂亲征。急遣平江伯陈恭襄公守淮安，勿令贼走南京。辛未，驾发京师。乐安知州朱恒劝庶人直趋南京。贼党皆言：「恒，应天人，不可听。」庚辰，先锋武阳侯至乐安。辛巳，驾至乐安。壬午，庶人潜出见上。八月乙酉，班师。庶人至京，锁絷逍遥城。一日，上过视庶人，庶人犯上。覆之铜缸，焚死。
　　二十
　　乙未正月，孝陵至和阳，郭元帅暴卒。四月，开平王始来谒，孝陵遂不受小明王韩林儿伪命。渡江克太平，称大元帅。七月攻集庆，八月又攻集庆，九月又攻集庆，皆不克。明年二月，破元兵于采石。三月始克集庆。集庆，今南京也。
　　二十一
　　成祖起自北藩，征诛而得天下，壬午年即位。后一百二十年，今皇帝起自南藩，揖让而有天下，壬午年改元。
　　二十二
　　靖难兵未起时，中朝已有备。江阴侯吴高兵十万屯辽东，都督宋忠兵十万屯怀来，都督徐凯兵十万屯河间，而张昺、谢贵在北平城中。长兴侯耿炳文又统兵三十万至真定。何以兵起竟败，涂地瓦解？谓非天命欤！
　　二十三
　　康陵前皆一帝一后。洪武十五年、永乐五年中宫崩，皆不复立继后。今皇帝元后孝洁皇后陈氏、继废后张氏皆葬西山。又继孝烈皇后方氏葬永陵。
　　二十四
　　成祖靖难用兵，出入四年，所破郡县皆不设官守。诸郡县亦不肯归附。旋破旋守，惟得北平、保定二府。
　　二十五
　　南京承天门，建文三年秋灾，复建，改名皋门。因改午门为端门，端门为应门，大明门为路门。又改谨身殿为正心殿。先是，又于干清、坤宁二宫间建省躬殿。
</div>
    <div class="pagination">
<span class="current-page">1</span><a href="今言_page2.html">2</a><a href="今言_page3.html">3</a><a href="今言_page4.html">4</a><a href="今言_page5.html">5</a><a href="今言_page6.html">6</a><span>...</span><a href="今言_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
