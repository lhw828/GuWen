<!DOCTYPE html>
<html>
<head>
    <meta charset="UTF-8">
    <title>五代史补 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代史补 - 第 4 页/共 6 页</h1>
    <div class="content">
五代史补卷三 

　　晋二十条

　　高祖先兆

　　高祖尚明宗女，宫中谓之石郎。及将起兵于太原，京师夜间狼皆羣走，往往入宫中。愍帝患之，命诸班能射者分投捕逐，谓之“射狼”。或遇诸途，问曰：“汝何从而来？”对曰：“看射狼。”未几，高祖至，盖“射”亦“石”也。

　　少主不召桑维翰

　　少主之嗣位也，契丹以不俟命而擅立；又景延广辱其使，契丹怒，举国南侵。以驸马都尉杜重威等领驾下精兵甲，御之于中渡桥。既而契丹之众已深入，而重威等奏报未到朝廷。时桑维翰罢相，为开封府尹，谓僚佐曰：“事急矣，非大臣钳口之时。”乃叩内阁求见，欲请车驾亲征，以固将士之心。而少主方在后苑调鹰，至暮竟不召。维翰退而叹曰：“国家阽危如此，草泽逋客亦宜下问，况大臣求见而不召耶！事亦可知矣。”未几，杜重威之徒降于契丹，少主遂北迁。

　　桑维翰责张彦泽

　　桑维翰形貌甚怪，往往见之者失次。张彦泽素以骁勇称，每谒候，虽冬月未尝不雨汗。及中渡变生，彦泽引蕃部至，欲逞其威，乃领众突入开封府，弓矢乱发，且问：“桑维翰安在？”维翰闻之，乃厉声曰：“吾为大臣，使国家如此，其死宜矣。张彦泽安得无礼！”乃升厅安坐，谓彦泽曰：“汝有何功，带使相已临方面，当国家危急，不能尽犬马之力以为报效，一旦背叛，助戎狄作威为贼，汝心安乎？”彦泽睹其词气慨然，股栗不敢仰视，退曰：“吾不知桑维翰何人，今日之下，威棱犹如此，其再可见耶！”是夜，令壮士就府缢杀之。当维翰之缢也，犹瞋目直视，嘘其气再三，每一嘘皆有火出，其光赫然。三嘘之外，火尽灭，就视则奄然矣。

　　李涛纳命

　　李涛常忿张彦泽杀邠州幕吏张式而取其妻，涛率同列上疏，请诛彦泽以谢西土，高祖方姑息武夫，竟不从。未几，契丹南侵，至中渡桥，彦泽首降。戎主喜，命以本军统蕃部控弦之士，先入京师。彦泽自以功不世出，乃挟宿憾杀开封尹桑维翰。涛闻之，谓亲知曰：“吾曾上疏请诛彦泽，今国家失守，彦泽所为如此，吾之首领庸可保乎？然无可奈何，谁能伏藏沟渎而取辱耶！”于是自写门状，求见彦泽。其状云：“上疏请杀太尉人李涛，谨随状纳命。”彦泽览之，欣然降阶迎之。然涛犹未安，复曰：“太尉果然相恕乎？”彦泽曰：“览公门状，见‘纳命’二字，使人怨气顿息，又何忧哉！”涛素滑稽，知其必免，又戏为伶人词曰：“太尉既相恕，何不将压惊绢来！”彦泽大笑，卒善待之。

　　马希范奢侈

　　马希范，武穆之嫡子。性奢侈，嗣位未几，乞依故事置天策府僚属，于是擢从事有才行者，有若都统判官李铎、静江府节度判官潘玘、武安军节度判官拓拔坦、都统掌书记李皋，镇南节度判官李庄、昭顺军节度判官徐收、澧州观察判官彭继英、江南观家判官廖图、昭顺军观察判官徐仲雅、静江府掌书记邓懿文、武平军节度掌书记李松年、镇南军节度掌书记卫曮、昭顺军观察支使彭继勋、武平军节度推官萧铢、桂管观察推官何仲举、武安军节度巡官孟玄晖、容管节度推官刘昭禹等十八人，并为学士。其余列校，自袁友恭、张少敌等各以次授任。莫不大兴土木，以建兴府庭，其最为壮丽者，即有九龙、金华等殿。迨殿之成也，用丹砂涂其壁，凡用数十万斤石，每僚吏谒见，将升殿，但觉丹砂之气，蔼然袭人，其费用也皆此类。初，教令既下，主者以丹砂非卒致之物，相顾忧色。居无何，东境山崩，涌出丹砂，委积如丘陵，于是收而用之。契丹南侵，闻其事，以为希范非常人，遽使册为尚父。希范得册，以为戎虏推奉，欣然当之矣。

　　丁思仅谓马希范起义兵

　　丁思仅素有才略，为马氏骑将。以希范受契丹册命，深耻之，因谓希范曰：“今朝廷失守，正忠臣义士奋发之时，使驰檄四方，引军直趋京师，诛犬戎，天子反正，然后凯还，如此则齐桓、晋文不足数矣。时不可失，愿大王急图之。”希范本无远略，加以兴作府署未毕，不忍弃去，遂寝思仅之谋。思仅不胜其愤，谓所亲曰：“古人疾没世而名不称，今遭逢扰攘，不能立功于天下，反顾恋数间屋子乎？诚可痛也！”自是思仅常怏怏。

　　马希范杀高郁

　　高郁为武穆王谋臣，庄宗素闻其名，及有天下，且欲离间之。会武穆王使其子希范入觐，庄宗以希范年少易激发，因其敷奏敏速，乃抚其背曰：“国人皆言马家社稷必为高郁所取，今有子如此，高郁安得取之耶！”希范居常嫉郁，忽闻庄宗言，深以为然。及归，告武穆请诛之，武穆笑曰：“主上战争得天下，能用机数，以郁资吾霸业，故欲间之耳，若梁朝罢王彦章兵权也。盖遭此计，必至破灭，今汝诛郁，正落其彀中，慎勿言也。”希范以武穆不决，祸在朝夕，因使诬告郁谋反而族灭之。自是军中之政，往往失序，识者痛之。初，郁与武穆俱起行阵，郁贪且僭，常以所居之井不甚清澈，思所以澄汰之，乃用银叶护其四方，自内至外皆然，谓之“拓里”，其奉养过差，皆此类也，故庄宗得以媒蘖。自后阴晦中见郁，后竟为所患尔。

　　李昪得江南

　　李昪，本为徐温所养，温杀张颢，权出于己，自称大丞相、中书令、都统。及出居金陵，以嫡子知训为丞相，昪为润州节度。昪始为宣州，忽得润州，甚怏快，将白温辞之。宋齐丘素与昪善，因谓昪曰：“知训骄倨，不可大用，殆必有损足焚巢之患。宣州去江都远，难为应，润州方隔一水尔，有急则可以立功，慎勿辞也。”昪闻之释然，遂行，至润州。未几，知训果为朱瑾所杀。是夜江都乱，火光亘天，昪望之曰：“宋公之言中矣。”遂引军渡江，尽诛朱瑾之党。后解甲去备，以待徐温。温至，且喜且怒，谓昪曰：“犹幸汝在润州，不然吾家大事将去矣。汝于兄弟中有大功者耶！”即日用昪为左仆射，知政事，以代知训。昪善于抚御，内外之心翕然而归之，故徐温卒未几，而江南遂为昪所有。

　　先是，江南童谣云：“东海鲤鱼飞上天。”东海即徐之望也；李者鲤也，盖言李昪一旦自温家起而为君尔。初，昪既畜异志，且欲讽动僚属。雪天大会，酒酣，出一令，须借雪取古人名，仍词理通贯。时齐丘、徐融在座，昪举杯为令曰：“雪下纷纷，便是白起。”齐丘曰：“着屐过街，必须雍齿。”融意欲挫昪等，遽曰：“明朝日出，争奈萧何。”昪大怒，是夜收融投于江，自是与谋者惟齐丘而已。

　　李瀚作钱镠碑

　　李瀚有逸才，每作文，则笔不停辍，而性嗜酒。杨凝式尝受诏撰《钱镠碑》，自以作不逮瀚，于是多市美酒召瀚饮，俟其酣，且使代笔。经宿而成，凡一万五千字，莫不词理典赡，凝式叹伏久之。少主入蕃也，宰相冯道等至镇州，戎主皆放还。瀚时为翰林院学士，北主以其才，特留之，竟卒于蕃中。其后人有得其文集者，号曰《丁年集》，盖取苏武丁年奉使之义。

　　冯道修夫子庙

　　冯道之镇同州也，有酒务吏乞以家财修夫子庙，道以状付判官参详其事。判官素滑稽，因以一绝书之判后云：“荆棘森森绕杏坛，儒官高贵尽偷安。若教酒务修夫子，觉我惭惶也大难。”道览之有愧色，因出俸重创之。

　　欧阳彬入蜀

　　欧阳彬，衡山人。世为县吏，至彬特好学，工于词赋。马氏之有湖南也，彬将希其用，乃携所著诣府。求见之礼，必先通名纸。有掌客吏，众谓樊知客，好贿，阴使人谓彬曰：“足下之来，非徒然也，实欲显族致身，而不以一物为贶，其可乎？”彬耻以贿进，竟不与。既而樊氏怒，掷名纸于地曰：“岂吏人之子欲干谒王侯耶！”彬深恨之，因退而为诗曰：“无钱将乞樊知客，名纸生毛不为通。”因而落魄街市，歌姬酒徒，无所不狎。有歌人瑞卿者，慕其才，遂延于家。瑞卿能歌，每岁武穆王生辰，必歌于筵上。时湖南自旧管七郡外，又加武陵、岳阳，是九州岛，彬作《九州岛歌》以授瑞卿，至时使歌之，实欲感动武穆。既而竟不问，彬叹曰：“天下分裂之际，厮徒负养皆能自奋，我贫而至此耶！”计无所出，思欲窜入邻道，但未有所向。居无何，闻西蜀图纲将发，彬遂谋入蜀，且私谓瑞卿曰：“吾以干谒不遂，居于汝家，未尝有倦色，其可轻弃乎！然士以功名为不朽，不于此时图之，恐贻后悔。今吾他适，庶几有成，勿以为念。”瑞卿曰：“君于妾，不可谓之无情，然一旦不以妾自滞，割爱而去，得非功名之将至耶！妾诚异之，家财约数缗，虽不丰，愿分为半，以资路途。”彬亦不让，因以瑞卿所赠尽赂纲吏，求为驾船仆夫，纲吏许之。既至蜀，遂献《独鲤朝天赋》，蜀王大悦，擢居清要。其后官至尚书左丞相，出为夔州节度使。既领夔州，武穆王已薨，其子希范继立，因致书于希范，叙畴昔入蜀之由，仍以衡山宗族为托。希范得书大惭，彬之亲友悉免其赋役。下令搜访草泽，由是士无贤不肖参谒，皆延客之，因彬所致也。彬雅有风仪，其为文辞近而理真，闻之者虽不知书，亦释然晓之，竟以此遇。

　　戴偃摈弃

　　戴偃，金陵人。能为诗，尤好规讽。唐末罹乱，游湘中，值马氏有国，至文昭王以公子得位，尤好奢侈，起天策府，构九龙、金华等殿，土木之工，斤斧之声，昼夜不绝。偃非之，自称玄黄子，着《渔父诗》百篇以献，欲讥讽之，故其句有：“纔把咽喉吞世界，盖因奢侈致危亡。”又曰：“若须抛却便抛却，莫待风高更水深。”文昭览之怒，一旦谓宾佐曰：“戴偃何如人？”时宾佐不测，以偃为文昭所重，或对曰：“偃诗人，章句深为流辈所推许，方今在贫悴，大王哀之，置之髯参短簿之间足矣。”文昭曰：“数日前献吾诗，想其为人，大抵务以鱼钓自娱尔，宜赐碧湘湖，便以遂其性，亦优质之道也。”即日使迁居湖上，乃潜戒公私不得与之往还。自是偃穷饿日至，无以为计，乃谓妻曰：“与汝结发，已生一男一女，今度不惟挤于沟壑，亦恐首领不得完全。宜分儿遁去，庶几可免，不然旦夕死矣。”于是举骰子与妻子约曰：“彩多得儿，彩少得女。”既掷，偃彩少，乃携女，相与恸哭而别。偃将奔岭南，至永州，会文昭薨，乃止。其后不知所终。

　　安重荣叛

　　安重荣出镇，常怀不轨之计久矣，但未发。居无何，厩中产朱鬃白马，庭鸦生五色雏，以为凤，乃欣然谓天命在己，遂举兵反，指挥令取宗岭路以向阙。时父老闻之，往往窃议曰：“事不谐矣。且王姓安氏，曰鞍得背而稳，何不取路贝州？若由宗岭，是安及于鬃，得无危乎？”未几，与王师先锋遇，一战而败。

　　杨光远叛

　　杨光远灭范延光之后，朝廷以其功高，授青州节度，封东平王，奄有登、莱、沂、密数郡。既而自负强盛，举兵反。朝廷以宋州节度李守贞尝与光远有隙，乃命李讨之。李受诏欣然，志在必取，莫不身先矢石。光远见而惧之，度不能御，遂降。初，光远反书至，中外大震。时百官起居次，忽有朝士扬言于众曰：“杨光远欲谋大事，吾不信也。光远素患秃疮，其妻又跛，自古岂有秃头天子、跛脚皇后耶？”于是人心顿安。未几，光远果降。

　　彭夫人怒报恩长老

　　文昭王夫人彭氏，封秦国夫人，常往城北报恩寺烧香。时僧魁谓之长老，问曰：“夫人谁家妇女？”彭氏大怒，索檐子疾驱而归。文昭惊曰：“何归之速也？”夫人曰：“今日好没兴，被个老秃兵问妾是谁家妇女，且大凡妇女皆不善之辞，安得对妾而发！”文昭笑曰：“此所谓禅机也，夫人可答弟子是彭家女、马家妇，然则通其理矣，何怒之有乎！”夫人素负才智，耻不能对，乃曰：“如此则妾所谓无见性也。”于是惭赧数日。

　　罗邺王戏判

　　罗邺王绍威，俊迈有词学，尤好戏判。常有人向官街中鞴驴，置鞍于地，值牛车过，急行碾破其鞍。驴主怒，殴驾车者，为厢司所擒。绍威更不按问，遂判其状云：“邺城大道甚宽，何故驾车碾鞍？领鞴驴汉子科决，待驾车汉子喜欢！”词虽俳谐，理甚切当，论者许之。

　　石文德献挽歌

　　石文德，连州人。形质矬陋，好学，尤工诗。霸国时，屡献诗求用，文昭以其寝陋，未尝礼待，文德由是穷悴。有南宅王子者，素重士，延于门下。其后文昭知之，亦兼怒王宅，欲庭辱文德而逐之。居无何，秦国夫人彭氏薨，文昭伤悼，乃命有文学者各撰挽词。文德乃献十余篇，其一联云：“月沈湘浦冷，花谢汉宫秋。”文昭览之大惊，曰：“文德有此作用，吾但以寝陋而轻之，乃不如南宫小儿却能知贤耶！”于是始召文德而愧谢之。未几，承制授水部员外郎，充融州刺史。文德晚尤好著述，乃撰《大唐新纂》十三卷，多名人遗事，词虽不工，事或可采，时以多闻许之。

　　赵在礼拔钉钱

　　赵在礼之在宋州也，所为不法，百姓苦之。一旦，下制移镇永兴，百姓欣然相贺，曰：“此人若去，可为眼中拔钉子，何快哉！”在礼闻之怒，欲报“拔钉”之谤，遽上表更求宋州一年。时朝廷姑息勋臣，诏许之。在礼于是命吏藉管内户口，不论主客，每岁一千，纳之于家，号曰“拔钉钱”，莫不公行督责，有不如约，则加之鞭朴，虽租赋之不若也。是岁，获钱百万。

　　僧洪道

　　僧洪道，不知何许人。通内外学，道行尤高，大为时人所重。天福中，居于衡州石羊镇山谷中。马氏文昭王之嗣位也，闻其名，召于府，使于报慈寺住持。洪不应命，文昭坚欲致之，督责州县，忧惧，计无所出，率五七十人拱拥入州。洪道知之，乃引徒弟数辈转徙入深山中，得一岩，遂且止息。然离旧居抵于山岩下，则众鸟千万，和鸣而随之。州县虽失其踪，或有相谓曰：“且深山之中，众鸟何故而鸣？又声韵优逸，得非和尚在彼耶？”试寻，果得之于岩所。父老再拜曰：“和尚，佛之徒也，佛不遗众生愿，今大王崇重，要与和尚相见，辄不应召，窜入山林，于是和尚即得计矣，而州县与乡村得无劳扰，而和尚忍不为之开慈悯耶！”洪道于是始点头曰：“如此，则吾为汝行矣。”及至府，文昭以国师待之。未几，坚乞归山，文昭知不可留，乃许焉。其后竟不知所终。初，洪道之入岩也，见一虎在穴乳二子，徒弟大骇。洪道叱曰：“无惧，彼当移去。”言讫，虎衔二子趋出穴。至行之所感也如此。

　　僧齐己

　　僧齐己，长沙人。长沙有大沩同庆寺，僧多而地广，佃户仅千余家，齐己则佃户胡氏之子也。七岁，与诸童子为寺司牧牛，然天性颖悟，于风雅之道日有所得，往往以竹枝画牛背为篇什。众僧奇之，且欲壮其山门，遂劝令出家。时郑谷在袁州，齐己因携所为诗往谒焉，有《早梅》诗曰：“前村深雪里，昨夜数枝开。”谷笑谓曰：“数枝非早，不若一枝则佳。”齐己矍然，不觉兼三衣叩地膜拜，自是士林以谷为齐己一字之师。其后居于长沙道林寺。时湖南幕府中能诗者，有如徐东野、廖凝、刘昭禹之徒，莫不声名藉甚。而徐东野尤好轻忽，虽王公不避也，每见齐己，必悚然，不敢以众人待之。尝谓同列曰：“我辈所作皆拘于一途，非所谓通方之士，若齐己才高思远，无所不通，殆难及矣。”论者以徐东野为知言。东野亦常赠之诗曰：“我唐有僧号齐己，未出家时宰相器。爰见梦中逢武丁，毁形自学无生理。骨瘦神清风一襟，松老霜天鹤病深。一言悟得生死海，芙蓉吐出琉璃心。闷见唐风雅容缺，敲破冰天飞白雪。清塞清江却有灵，遗魂泣对荒郊月。格何古，天工未生谁知主，混沌凿开鸡子黄，散作纯风如胆苦。意何新，织女星机挑白云，真宰夜来调暖律，声声吹出嫩青春。调何雅，涧底孤松秋雨洒，嫦娥月里学步虚，桂风吹落玉山下。语何奇，血泼乾坤龙战时，祖龙跨海日方出，一鞭风雨万山飞。己公己公道如此，浩浩寰中如独自。一簟松风冷如水，长伴巢由伸脚睡。”其为名士推重如此。及将游蜀，至江陵，高从诲慕其名，遮留之，命为管内僧正。齐己不获已而受，自是常怏怏，故其友虚中示之诗云：“老负蛾眉月，闲看云水心。”盖伤其不得志也。竟卒于江陵。有诗八百首，孙光宪序之，号曰《白莲集》，行于世。


五代史补卷四 

　　汉二十条

　　上蓝寺石榴谶

　　高祖尝在晋祖麾下，晋祖既起太原，因高祖遂有天下。先是，豫章有僧号上蓝者，精于术数，自唐末着谶云：“石榴花发石榴开。”议者以“石榴”则晋、汉之谓也。再言“石榴”者，明享祚俱不过二世矣。

　　苏逢吉际会

　　高祖在河东，幕府阙书记，朝廷除前进士丘廷敏为之；以高祖有异志，恐为所累，辞疾不赴，遂改苏逢吉。未几，契丹南侵，高祖仗顺而起，兵不血刃而天下定。逢吉以佐命功，自掌书记拜中书侍郎、平章事。逾年，廷敏始选授凤翔麟游县令。过堂之日，逢吉戏之，且抚所坐椅子曰：“合是长官坐，何故让与鄙夫耶？”廷敏遂惭悚而退。

</div>
    <div class="pagination">
<a href="五代史补_page3.html">上一页</a><a href="五代史补.html">1</a><a href="五代史补_page2.html">2</a><a href="五代史补_page3.html">3</a><span class="current-page">4</span><a href="五代史补_page5.html">5</a><a href="五代史补_page6.html">6</a><a href="五代史补_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
