<!DOCTYPE html>
<html>
<head>
    <meta charset="UTF-8">
    <title>通鉴总类 - 第 26 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 26 页/共 74 页</h1>
    <div class="content">　　唐许孟容肃清辇下
　　元和四年左神防军吏李昱贷长安富人钱八千缗满三嵗不偿京兆尹许孟容収捕械系立期使偿曰期满不足当死一军大惊中尉诉于宪宗宪宗遣中使宣防送本军孟容不之遣中使再至孟容曰臣不奉诏当死然臣为陛下尹京畿非抑制豪彊何以肃清辇下钱未毕偿昱不可得上嘉其刚直而许之京城震栗
　　栁公绰杖杀神防军将
　　十一年以给事中栁公绰为京兆尹公绰初赴府有神防小将跃马横冲前导公绰驻马杖杀之明日入对延英上色甚怒诘其专杀之状对曰陛下不以臣无似使待罪京兆京兆为辇毂师表今视事之初而小将敢尔唐突此乃轻陛下诏命非独慢臣也臣知杖无礼之人不知其为神防军将也宪宗曰何不奏对曰臣职当杖之不当奏上曰谁当奏者对曰本军当奏若死于街衢金吾街使当奏在坊内左右廵使当奏上无以罪之退谓左右曰汝曹须作意此人朕亦畏之
　　韩愈为京兆尹六军不敢犯法
　　长庆三年以吏部侍郎韩愈为京兆尹六军不敢犯法私相谓曰是尚欲烧佛骨何可犯也
　　薛元赏杖杀禁军将
　　文宗太和八年时禁军暴横京兆尹张仲方不敢诘宰相以其不胜任以司农卿薛元赏代之元赏尝诣李石第闻石方坐听事与一人争辨甚喧元赏使觇之云有神防军将诉事元赏趋入责石曰相公辅佐天子纪纲四海今近不能制一军将使无礼如此何以镇服四夷命左右擒军将俟于下马桥其党诉于仇士良士良遣宦者召之曰中尉屈大尹元赏曰属有公事行当继至遂杖杀之乃白服见士良士良曰痴书生何敢杖杀禁军大将元赏曰中尉大臣也宰相亦大臣也宰相之人若无礼于中尉如之何中尉之人无礼于宰相庸可恕乎中尉与国同体当为国惜法元赏己囚服而来惟中尉死生之士良知军将已死无可如何乃呼酒与元赏欢饮而罢
　　韦澳治郑光荘吏
　　大中十年宣宗以京兆久不理以翰林学士韦澳为京兆尹澳为人公直既视事豪贵敛手郑光荘吏恣横为闾里患积年租税不入澳执而械之欲寘于法上曰郑光甚爱之何如对曰陛下自内庭用臣为京兆欲以清畿甸之积若郑光庄吏积年为蠧得寛重辟是陛下之法独行于贫户耳臣未敢奉诏上曰诚如此但卿与痛杖贷其死可乎对曰臣不敢不奉诏愿聴臣且系之俟徴租足乃释之上曰灼然可朕为郑光故挠卿法殊以为愧澳归府即杖之督租数百斛足乃以吏归光
　　郡守门
　　西汉何并代严诩刚柔不同
　　平帝元始三年颍川太守陵阳严诩本以孝行为官谓掾史为师友有过辄闭閤自责终不大言郡中乱王莽遣使徴诩官属数百人为设祖道诩据地哭掾史曰明府吉徴不宜若此诩曰吾哀颍川士身岂有忧哉我以柔弱徴必选刚猛代代到将有僵仆者故相吊耳诩至拜为美俗使者徙陇西太守平陵何并为颍川太守并到郡捕钟元弟威等皆杀之郡中震栗
　　颍川愿借冦君一年
　　东汉建武八年光武谓执金吾冦恂曰颍川廹近京师当以时定惟念独卿能平之耳从九卿复出以忧国可也对曰颍川闻陛下有事陇蜀故狂狡乗间相诖误耳如闻乘舆南向贼必惶怖归死臣愿执锐前驱帝从之车驾南征颍川盗贼悉降冦恂竟不拜郡百姓遮道曰愿从陛下复借冦君一年乃留恂长社镇抚吏民受纳余降
　　唐马周言内重外轻
　　贞观十一年马周上疏言百姓所以治安唯在刺史县令茍选用得人则陛下可以端拱无为今朝廷唯重内官而轻州县之选刺史多用武人或京官不称职始补外任边逺之处用人更轻所以百姓未安殆由于此疏奏太宗称善久之谓侍臣曰刺史朕当自选县令宜诏京官五品已上各举一人
　　县令门
　　东汉卓茂以礼教不以律治
　　建武元年初宛人卓茂寛仁恭爱恬荡乐道雅实不为华貌行已在扵清浊之间哀平间为密令视民如子举善而教口无恶言吏民亲爱不忍欺之民尝有言部亭长受其米肉遗者茂曰亭长为从汝求乎为汝有事嘱之而受乎将平居自以恩意遗之乎民曰往遗之耳茂曰遗之而受何故言邪民曰窃闻贤明之君使民不畏吏吏不取民今我畏吏是以遗之吏既卒受故来言耳茂曰汝为敝民矣凡人所以羣居不乱异于禽兽者以有仁爱礼义知相敬事也汝独不欲修之寜能髙飞逺走不在人间邪吏顾不当乘威力彊请求耳亭长素善吏嵗时遗之礼也民曰茍如此律何故禁之茂笑曰律设大法礼顺人情今我以礼教汝汝必无怨恶以律治汝汝何所措其手足乎一门之内小者可论大者可杀也且归念之初茂到县有所废置吏民笑之隣城闻者皆蚩其不能河南郡为置守令茂不为嫌治事自若数年教化大行道不拾遗迁京部丞宻人老少皆涕泣随送
　　陈寔不禁民讼
　　桓帝建和三年陈寔为太丘长修徳清静百姓以安邻县民归附者寔辄训导譬解发遣各令还本司官行部吏虑民有讼者白欲禁之寔曰讼以求直禁之理将何申其勿有所拘司官闻而叹息曰陈君所言若是岂有寃于人乎亦竟无讼者
　　贾彪严养子之制
　　延熹九年贾彪尝为新息长小民困贫多不养子彪严为其制与杀人同罪城南有盗劫害人者北有妇人杀子者彪出案验掾吏欲引南彪怒曰贼冦害人此则常理母子相残逆天违道遂驱车北行案致其罪城南贼闻之亦面缚自首数年间人养子者以千数曰此贾父所生也皆名之为贾
　　李君奭有异政
　　大中九年初宣宗校猎渭上有父老以十数聚扵佛祠上问之对曰醴泉百姓也县令李君奭有异政考满当罢诣府乞留故此祈佛冀谐所愿耳及懐州刺史阙上手笔除君奭宰相莫之测君奭入谢上以此奨励众始知之













　　通鉴总卷七下
　　钦定四库全书
　　通鉴总卷八上　　　　　宋　沈枢　撰将帅门
　　吴起去鲁归魏
　　周威烈二十三年吴起者衞人仕于鲁齐人伐鲁鲁人欲以为将起取齐女为妻鲁人疑之起杀妻以求将大破齐师或谮之鲁侯曰起始事曾参母死不奔丧曾参絶之今又杀妻以求为君将起残忍薄行人也且以鲁国区区而有胜敌之名则诸侯图鲁矣起恐得罪闻魏文侯贤乃往归之文侯问诸李克李克曰起贪而好色然用兵司马穰苴弗能过也于是文侯以为将击秦拔五城起之为将与士卒最下者同衣食卧不设席行不骑乘亲裹赢粮与士卒分劳苦卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公吮其父其父战不还踵遂死于敌吴公今又吮其子妾不知其死所矣是以哭之
　　齐田单听鲁仲连之言遂克狄
　　赧王三十六年齐田单将攻狄往见鲁仲连鲁仲连曰将军攻狄不能下也田单曰臣以即墨破亡余卒破万乘之燕复齐之墟今攻狄而不下何也上车弗谢而去遂攻狄三月不克齐小儿謡曰大冠若箕脩劒柱頥攻狄不能下垒枯骨成丘田单乃惧问鲁仲连曰先生谓单不能下狄请问其説鲁仲连曰将军之在即墨坐则织蒉立则仗锸为士卒倡曰无可往矣宗庙亡矣今日尚矣归于何党矣当此之时将军有死之心士卒无生之气闻君言莫不挥泣奋臂而欲战此所以破燕也当今将军东有夜邑之奉西有淄上之娱黄金横带而骋乎淄渑之间有生之乐无死之心所以不胜也田单曰单之有心先生志之矣明日乃厉气循城立于矢石之所援枹鼓之狄人乃下
　　赵括读父书不知合变遂为秦所败
　　五十五年秦数败赵兵防颇坚壁不出赵王以颇失亡多而更怯不战怒数让之应侯又使人行千金于赵为反间曰秦之所畏独畏马服君之子赵括为将耳防颇易与且降矣赵王遂以赵括代颇将蔺相如曰王以名使括若胶柱鼓瑟耳括徒能读其父书传不知合变也王不听初赵括自少时学兵法以天下莫能当甞与其父奢言兵事奢不能难然不谓善括母问其故奢曰兵死地也而括易言之使赵不将括则已若必将之破赵军者必括也及括将行其母上书言括不可使王曰何以对曰始妾事其父时为将身所奉饭而进食者以十数所友者以百数王及宗室所赏赐者尽以与军吏士大夫受命之日不问家事今括一旦为将东乡而朝军吏无敢仰视之者王所赐金帛归藏于家而日视便利田宅可买者买之王以为如其父父子异心愿王勿遣王曰母置之吾已决矣母因曰即如有不称妾请无随坐赵王许之括至军悉更约束易置军吏出兵击秦师武安君佯败而走张二奇兵以刼之赵括乘胜追造秦壁壁坚拒不得入奇兵二万五千人絶赵军之后又五千骑絶赵壁间赵军分而为二粮道絶武安君出轻兵击之赵战不利因筑壁坚守以待救至赵人乏食请粟于齐齐王弗许赵军食絶四十六日皆内隂相杀食急来攻秦垒括自出鋭卒搏战秦人射杀之赵师大败秦反间使赵杀李牧废司马尚遂破赵
　　始皇十八年王翦将上地兵下井陉端和将河内兵共伐赵赵李牧司马尚御之秦人多与赵王嬖臣郭开金使毁牧及尚言其欲反赵王使赵葱及齐将顔聚代之李牧不受命赵人捕而杀之废司马尚十九年王翦击赵军大破之杀赵葱顔聚亡遂克邯郸虏赵王迁王如邯郸故与母家有仇怨者皆杀之还从太原上郡归
　　汉萧何荐韩信于髙祖
　　元年信数与萧何语何奇之汉王至南郑诸将及士卒皆歌讴思东归多道亡者信度何等已数言王王不我用即亡去何闻信亡不及以闻自追之人有言王曰丞相何亡王大怒如失左右手居一二日何来谒王王且怒且喜骂何曰若亡何也何曰臣不敢亡也臣追亡者耳王曰若所追者谁何曰韩信也王复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无可与计事者王曰吾为公以为将何曰虽为将信不留王曰以为大将何曰幸甚于是王欲召信拜之何曰王素慢无礼今拜大将如呼小儿此乃信所以去也王必欲拜之择良日斋戒设坛具礼乃可耳王许之诸将皆喜人人各自以为得大将至拜大将乃韩信也一军皆惊信拜礼毕上坐王曰丞相数言将军将军何以教寡人计策信辞谢因问王曰今东乡争权天下岂非项王邪汉王曰然曰大王自料勇悍仁强孰与项王汉王黙然良久曰不如也信再拜贺曰惟信亦以为大王不如也项王虽霸天下而臣诸侯不居关中而都彭城背义帝之约而以亲爱王诸侯不平逐其故主而王其将相又迁逐义帝置江南所过无不残灭百姓不亲附特刼于威强耳名虽为霸实失天下心故其强易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散大王之入武闗秋毫无所害除秦苛法与秦民约法三章秦民无不欲得大王王秦者大王举而东三秦可传檄而定也于是汉王大喜自以为得信晚遂听信计
　　用故秦骑士李必骆甲为校尉
　　二年楚起于彭城常乘胜逐北与汉战荥阳南京索间楚骑来众汉王择军中可为骑将者皆推故秦骑士重泉人李必骆甲汉王欲拜之必甲曰臣故秦民恐军不信臣愿得大王左右善骑者傅之乃拜灌婴为中大夫令李必骆甲为左右校尉将骑兵击楚骑于荥阳东大破之楚以故不能过荥阳而西汉王军荥阳筑甬道属之河以取敖仓粟
　　问魏王豹诸将
　　汉王使郦食其往説魏王豹且召之豹不听汉王问食其魏大将谁也对曰栢直王曰是口尚乳臭安能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰不能当曹参吾无患矣韩信亦问郦生魏得无用周叔为大将乎郦生曰栢直也信曰竖子耳遂进兵魏王盛兵蒲坂以塞临晋信乃益为疑兵陈船欲渡临晋而伏兵从夏阳以木罂渡军袭安邑魏王豹惊引兵迎信信击虏豹传诣荥阳悉定魏地置河东上党太原郡
　　韩信请兵击燕赵齐以距楚
　　韩信既定魏使人请兵三万人愿以北举燕赵东击齐南絶楚粮道汉王许之乃遣张耳与俱引兵东北击赵代信破代兵禽夏説于阏与信之下魏破代汉辄使人收其精兵诣荥阳以距楚
　　汉王踞牀洗足见九江王
　　三年九江王至汉汉王方踞牀洗足召布入见布大怒悔来欲自杀及出就舎帐御饮食从官皆如汉王居布又大喜过望
　　髙祖缚韩信以归
　　六年冬十月人有上书告楚王信反者髙祖以问诸将皆曰亟发兵坑竖子耳髙祖黙然又问陈平陈平曰人上书言信反信知之乎曰不知陈平曰陛下精兵孰与楚髙祖曰不能过平曰陛下诸将用兵有能过韩信者乎髙祖曰莫及也平曰今兵不如楚精而将不能及举兵攻之是趣之战也窃为陛下危之髙祖曰为之奈何平曰古者天子有巡狩会诸侯陛下第出伪游云梦会诸侯于陈陈楚之西界信闻天子以好出游其埶必无事而郊迎谒谒而陛下因禽之此特一力士之事耳髙祖以为然乃发使告诸侯会陈吾将南游云梦髙祖因随以行楚王信闻之自疑惧不知所为或説信曰斩钟离昧以谒上上必喜无患信从之十二月髙祖会诸侯于陈信持昧首谒髙祖髙祖令武士缚信载后车信曰果若人言狡兎死走狗烹髙鸟尽良弓藏敌国破谋臣亡天下已定我固当烹髙祖曰人告公反遂械系信以归
　　韩信称髙祖不能将兵而善将将
　　髙祖还至洛阳赦韩信封为淮隂侯髙祖尝从容与信言诸将能将兵多少髙祖问曰如我能将几何信曰陛下不过能将十万髙祖曰于君何如曰臣多多而益善耳髙祖笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也
　　鼂错言安边在良将
　　前十一年匈奴冦狄道时匈奴数为边患太子家令颍川鼂错上言兵事曰兵法曰有必胜之将无必胜之民繇此观之安边境立功名在于良将不可不择也
　　冯唐谏文帝赦魏尚
　　十四年文帝辇过郎署问郎署长冯唐曰吾居代时吾尚食监髙祛数为我言赵将李齐之贤唐对曰尚不如防颇李牧之为将也文帝搏髀曰嗟乎吾独不得防颇李牧为将吾岂忧匈奴哉唐曰陛下虽得防颇李牧弗能用也文帝怒起入禁中良久召唐让曰公何以知吾不能用防颇李牧也唐对曰臣闻上古王者之遣将也跪而推毂曰阃以内者寡人制之阃以外者将军制之军功爵赏皆决于外归而奏之此非虚言李牧为赵将居边军市之租皆自用飨士赏赐决于外不从中覆也委任而责成功故李牧乃得尽其智能北逐单于破东胡灭防林西抑强秦南支韩魏当是之时赵几霸今臣窃闻魏尚为云中守匈奴逺避不近云中之塞虏曾一入尚率车骑击之坐上功首虏差六级陛下下之吏削其爵罚倍之由此言之陛下虽得防颇李牧弗能用也文帝説是日令唐持节赦魏尚复以为云中守而拜唐为车骑都尉
　　周亚夫真将军
　　后六年冬匈奴三万骑入上郡三万骑入云中所杀略甚众烽火通于甘泉长安以中大夫令免为车骑将军屯飞狐故楚相蘓意为将军屯句注将军张武屯北地河内太守周亚夫为将军次细栁宗正刘礼为将军次霸上祝兹侯徐厉为将军次棘门以备胡文帝自劳军至霸上及棘门军直驰入将以下骑送迎已而之细栁军军士吏被甲鋭兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何文帝至又不得入于是文帝乃使使持节诏将军吾欲入营劳军亚夫乃传言开壁门壁门士请车骑曰将军约军中不得驰驱于是天子乃按辔徐行至营将军亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者久之月余汉兵至边匈奴亦逺塞汉兵亦罢乃拜周亚夫为中尉
　　士卒乐李广而苦程不识
　　元光元年衞尉李广为骁骑将军屯云中中尉程不识为车骑将军屯鴈门六月罢广与不识俱以边太守将兵有名当时广行无部伍行陈就善水草舎止人人自便不击刁斗以自衞莫府省约文书然亦逺斥候未尝遇害程不识正部曲行伍营陈击刁斗士吏治军簿至明军不得休息然亦未尝遇害不识曰李广军极简易然虏卒犯之无以禁也而其士卒亦佚乐咸乐为之死我军虽烦扰然虏亦不得犯我然匈奴畏李广之略士卒亦多乐从李广而苦程不识
　　衞青为大将不敢专杀于境外
　　元朔六年衞青复将六将军出定襄击匈奴斩首虏万余人右将军建前将军信并军三千余骑独逢单于兵与战一日余汉兵且尽建脱身亡自归大将军议郎周霸曰自大将军出未尝斩禆将今建弃军可斩以明将军之威军正闳长史安曰不然兵法小敌之坚大敌之禽也今建以数千当单于数万力战一日余士尽不敢有二心自归而斩之是示后无反意也不当斩大将军曰青幸得以肺腑待罪行间不患无威而霸説我以明威甚失臣意且使臣职虽当斩将以臣之尊宠而不敢自擅诛于境外而具归天子天子自裁之于以见为人臣不敢专权不亦可乎军吏皆曰善遂囚建诣行在所建至武帝不诛赎为庶人
　　羌豪闻赵充国为将相责自悔
　　神爵元年充国常以逺斥候为务行必为战备止必坚营壁尤能持重爱士卒先计而后战遂西至西部都尉府日飨军士士皆欲为用虏数挑战充国坚守捕得生口言羌豪相数责曰语汝无反今天子遣赵将军来年八九十矣善为兵今请欲壹鬬而死可得邪
　　军中号冯异为大将军
　　更始二年刘秀部分吏卒各诸军士皆言愿属大将军大将军者偏将军冯异也为人谦退不伐敕吏士非交战受敌常行诸营之后每所止舍诸将并坐论功异常独屏下故军中号曰大将军
　　光武不令贾复别将
　　建武元年都防将军贾复与五校战于真定复伤疮甚光武大惊曰我所以不令贾复别将者为其轻敌也果然失吾名将闻其妇有孕生女邪我子娶之生男邪我女嫁之不令其忧妻子也复病寻愈追及光武于蓟相见甚驩
　　光武督邓禹进讨
　　光武以闗中未定而邓禹久不进兵赐书责之曰司徒尧也亡贼桀也长安吏民遑遑无所依归宜以时进讨镇慰西京系百姓之心禹犹执前意
　　邓禹威名稍损光武令冯异代之
　　二年邓禹自冯愔叛后威名稍损又乏粮食战数不利归附者日益离散赤眉延岑暴乱三辅郡县大姓各拥兵众禹不能定光武乃遣偏将军冯异代禹讨之又诏徴邓禹还曰慎毋与穷冦争锋赤眉无谷自当来东吾以饱待饥以逸待劳折棰笞之非诸将忧也无得复妄进兵
　　邓禹战败上司徒梁侯印绶
　　三年春以冯异为征西大将军邓禹慙于受任无功数以饥卒徼赤眉战辄不利乃率车骑将军邓等自河北度至湖要冯异共攻赤眉异曰贼众尚多可稍以恩信倾诱难卒用兵破也禹不从大战移日异以士卒饥倦可且休禹不听复战大为所败死伤者三千余人禹以二十四骑脱归宜阳上大司徒梁侯印绶诏还梁侯印绶以为右将军
　　光武称冯异能奋翼渑池
　　冯异与赤眉约期会战使壮士变服与赤眉同伏于道侧旦日赤眉使万人攻异前部异少出兵以救之贼见埶弱遂悉众攻异异乃纵兵大战日昃贼气衰伏兵卒起衣服相乱赤眉不复识别众遂惊溃追击大破之于崤底降男女八万人光武降玺书劳异曰始虽垂翅囘谿终能奋翼渑池可谓失之东隅收之桑榆方论功赏以荅大勲
　　吴汉裹创而起
　　吴汉率骠骑大将军杜茂等七将军围苏茂于广乐周建招集得十余万人救之汉迎与之战不利墯马伤防还营建等遂连兵入城诸将谓汉曰大敌在前而公伤卧众心惧矣汉乃勃然裹创而起椎牛飨士慰勉之士气自倍旦日苏茂周建出兵围汉汉奋击大破之
　　耿弇自请收上谷兵
　　耿弇从容言于光武自请北收上谷兵未发者定彭宠于渔阳取张丰于涿郡还收富平获索东攻张步以平齐地光武壮其意许之
　　光武以耿弇破张步功难于韩信
　　五年光武在鲁闻弇为步所攻自往救之未至陈俊谓弇曰剧虏兵盛可且闭营休士以须上来弇曰乘舆且到臣子当击牛酾酒以待百官反欲以贼虏遗君父邪乃出兵大战大破之弇知步困将退豫置左右翼为伏以待之步果引去伏兵起纵击追至钜昧水上八九十里僵尸相属数日车驾至临菑自劳军羣臣大会光武谓弇曰昔韩信破歴下以开基今将军攻祝阿以发迹此皆齐之西界功足相方而韩信袭击已降将军独拔勍敌其功又难于信也将军前在南阳建此大策常以为落落难合有志者事竟成也
　　祭征虏忧国奉公
　　九年春正月颍阳成侯祭遵薨于军遵为人亷约小心克己奉公赏赐尽与士卒约束严整所在吏民不知有军取士皆用儒术对酒设乐必雅歌投壶临终遗戒薄葬问以家事终无所言光武愍悼之尤甚后朝会光武每叹曰安得忧国奉公如祭征虏者乎衞尉铫期曰陛下至仁哀念祭遵不已羣臣各怀惭惧光武乃止
　　吴汉隐若一敌国
　　二十年广平忠侯吴汉薨汉性彊力每从征伐光武未安常侧足而立诸将见战陈不利或多惶惧失其常度汉意气自若方整厉器械激扬吏士光武时遣人观大司马何为还言方修战攻之具乃叹曰吴公差彊人意隐若一敌国矣每当出师朝受诏夕则引道初无办严之日及在朝廷斤斤谨质形于体貌汉尝出征妻子在后买田业汉还让之曰军师在外吏士不足何多买田宅乎遂尽以分与昆弟外家故能任职以功名终
　　马援称男儿当马革裹尸还葬
　　马援自交阯还平陵孟冀迎劳之援曰方今匈奴乌桓尚扰北边欲自请击之男儿要当死于边野以马革裹尸还葬耳何能卧牀上在儿女子手中邪冀曰谅为烈士当如是矣
　　马援据鞍光武叹其矍铄
</div>
    <div class="pagination">
<a href="通鉴总类_page25.html">上一页</a><span>...</span><a href="通鉴总类_page21.html">21</a><a href="通鉴总类_page22.html">22</a><a href="通鉴总类_page23.html">23</a><a href="通鉴总类_page24.html">24</a><a href="通鉴总类_page25.html">25</a><span class="current-page">26</span><a href="通鉴总类_page27.html">27</a><a href="通鉴总类_page28.html">28</a><a href="通鉴总类_page29.html">29</a><a href="通鉴总类_page30.html">30</a><a href="通鉴总类_page31.html">31</a><span>...</span><a href="通鉴总类_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
