<!DOCTYPE html>
<html>
 <head>
  <meta charset="utf-8"/>
  <title>
   使琉球录 - 第 14 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   使琉球录 - 第 14 页/共 18 页
  </h1>
  <div class="content">
   题奏

　　使事纪

　　礼仪

　　造舟

　　用人

　　敬神

　　题奏

　　礼部为循职效忠，条陈奉使事宜，以隆大典事。

　　仪制清吏司案呈，奉本部送礼科抄出兵科等衙门署科事给事中等官洪瞻祖等题前事等因；奉圣旨：『该部知道。钦此』。钦遵抄出到部，送司案呈到部。看得兵科等衙门给事中等官洪瞻祖等为领差琉球开款具疏，大都谨慎将事之意。内除探倭一节事关兵科，已经议覆外，其例应本部题覆者四：一、请留诏敕。属国之所以请封者，惟藉此以为世宝；使臣恭赍以往，俟该国请留诚恳，应照累朝故事，听许其留：示以天朝褒锡殊恩，坚其向化之志。一、祈报海神。按昔年航海，有报无祈；今科臣议增祭一坛。盖身涉险途，礼可义起。合无于临行之日，听其请敕二通：一祈于起行之初，一报于回还之后。凭借天子宠灵，百神效职；量增一祭，于礼非过也。一、责成造船人员。夫万里水道，非一苇可航；则督造者，诚不可不慎。科臣既经条议，容臣等移咨福建抚、按择贤能有司监造；其官属、工匠，一并随行。同舟则同命，而复有以疏略塞责者必不然矣。一、议处从行人员。都司所拨指挥及医卜人等，选带自有成规。其官兵四百名，往例虽尝减半；今科臣思患豫防，并应足额，选用壮丁习谙海道者防护。若支销钱粮，布政司严行稽核；回日，使臣会同抚、按题知，则冒破自杜矣。盖谕朝廷大一统，固不忍拒小国之情；而为使臣虑万全，亦当思正大国之体。所请诸事，皆合允行。伏乞圣明裁定等因。

　　万历三十年三月十六日，本部尚书兼翰林院学士冯琦等具题。十八日，奉圣旨：『依议行。钦此』。

　　钦差兵科等衙门右给事中等官臣夏子阳等谨题：为循旧典、效愚忠，敬陈奉使事宜，以隆君命、以重国体事。

　　窃照琉球国王，介在东海之表，世为荒服之臣；嗣位已十五年，请封方在前岁。荷蒙皇上俯念属国之敬共，率循累朝之彝典，乃从礼官之请，命臣充补正使，同臣士祯赍诏敕以往。臣拜命知荣，抚躬增媿。窃念臣子阳猥以愚庸，谬叨侍从。虚糜廪禄，曾无补衮之功；滥役远夷，益切负山之惧。盖历观使职，主于宣上德而壮国威。故或以言论风采，而耸外国之听闻；或以节义忠诚，而起殊域之敬畏。此其人，皆夙抱真才，确持劲节；是以使轺所至，足以增国家于九鼎之重，而益坚外夷慕义之诚。臣等何人，获与于斯！故自闻命以来，夙夜凛凛，何敢一日而忘祗慎！惟是事不避难，人臣之义；行己有耻，使职之先。臣等其敢不益矢精白之心，愈笃砥砺之节；期于不辱君命，庶几无旷厥官！至于过海事宜，着之旧典者，已经前使臣洪瞻祖照例条陈，奉有成命；地方诸臣必能同心体悉，共以国体、王命为重，协谋宣力，期于允济；臣无庸再赘。但臣既膺新命，例得条陈。请除「议留诏敕」，俟其恳请虔切，应听请留；「祈报海神」，应撰敕二道，同福建布政司官于广石海神庙举祭二坛，一祈一报：已经该部覆奉钦依，无容别议外。有事体未尽，应参酌时宜、稍稍损益者，谨开列上请；伏乞敕下该部再加详议，令臣等得遵照施行，庶事有持循，而于使职亦可以少尽矣。

　　一、责成有司。夫航海之役，乘长风行万里浪，则一舟之所关系，诚非细矣。故采木必须良材，造作必须良工，督造必须良有司；诚慎之也。往时委官督造，不肖者往往视为奇货而肆为侵渔。其稍知饬励者，又或希节省之虚名，而不究利济之实用；冀速成以图完事，而不务坚固以慎万全：此皆由于利害不相关，以致督造不如法耳。前后使臣目击心怵，惩鉴往事，皆议欲精选贤能府佐一员、有才略志节者或同知通判等，委以监督造船之任；而又副以廉干指挥二员，使之朝夕协赞。俟船成日，官属、工匠一并同行；则同舟同命，自当谋出万全：已经前使臣条列，礼部覆奉钦依，无容复议。但臣等万里衔命，固臣子奉职之常；而效劳员役与之同涉大海、履此至险，若不稍加优异以示酬劳，似非所以激劝人心而使之乐趋也。合无请乞于府佐则优以竣事升迁，指挥则优以咨部叙用；与夫船中一切总理、分管之流系往例所有者，果能效有劳绩，听臣一体并叙，酌量示酬：则奉公趋事者，均乐有异数之恩，庶人心竞劝而事可必其有济矣。然臣犹有说焉：国家凡有差遣，如监兑、恤刑、典试之类，未尝不与之操柄，所以重王命而肃人心也。以故法可施行，而事无龃龉。今臣奉使海外异国，所以效劳王事，非自为汗漫游也。节约谦慎，臣等固自有行己法度。然在闽首尾竣事，动经三、四年之久，始之以采木、继之以造船、终之以择人，与夫一切物用，皆取办于有司。而有司以事不相关，漫不加意；地方当事者，或又以膜外悠悠视之：则如一体奉公之义何！闻己卯之使，甚为当事者所龃龉。虽中间赖有善调停者，庶几幸而获济；然其费唇吻而分秦、越，则亦甚矣。合无请乞申饬地方抚、按官以王事、国体为念，同心共济，毋分彼此。其郡邑有司事相干涉采木造船、取用工匠及伙长舵工人役之类经其奉行者，事竣之日，听臣分别贤否，揭荐吏部；其或阘茸怠玩、苟且塞责、营私侵渔或至旷时误事者，听臣径行参论，重加降出，以为有司不职之戒。至于海中或有寇钞警急，沿海将吏有隐匿不报者，并行究处：庶几法行而有联属之势、事立而无怠误之虞矣。伏乞圣裁！

　　一、议处人从。夫远涉异国，阅历半载；其间气候异宜、风土异尚，故凡饮食、物用、弓矢、器械之类，与夫驾船、执舵、观星、占风、听水、察土，以及医卜、技艺之流，皆例得备带。盖王命所关，不得不慎重其事如此也。查得往时前项人从，皆有日用供给；而供给所出，皆取之编派钱粮。其应备人数，固不得减少以致缺乏；其或冗杂可已者，亦不得多带以滋烦费。此在闽中藩司皆有旧籍可按，臣等宜查照省约。至于所用指挥官二员及护送军四百名，皆熟于海道者；先因海防宁靖，减半用之。方今浙、直、闽、广处处寇钞，则似不得不仍其旧数；且得选锋壮丁，可资捍御：已经前使臣条议，礼部覆奉钦依，无容议矣。但查船中最要，莫如伙长、舵工、阿班等役。往例取之海澄县，而应募者率非惯熟精练之人，则以募资微而人不乐应；或豪猾通海者，私而庇之。所在有司亦视为故事，而不加精求耳。今后宜慎加咨访，籍名豫报，毋令通海豪猾得以藏匿。至于给资召募，亦宜优给从厚，使其乐趋；还日，并给冠带荣之：庶几惯海者可得为用，而不至于临时求索之艰矣。他如熟之温、台海道，则宜选之梅花所、定海所军；熟于漳、泉海道，则宜选之镇东万安所军。医卜各带二名，则取之所便。天文生一名，往时取之南京；近闻彼实不谙海上风候，不若总就闽中择之可也。此外，或有题请所不及，但系前途合用，如名色把总、省祭官之流为旧时所有者，容臣等从福建布政司酌量取行。大抵什物取其精坚，人役取其熟练；皆贵精、不贵多，期于应用足备任使而已。母徒徇人皮面，滥带贪残冗杂、不堪使令之辈，以糜官帑、以扰外藩。总待还日行令布政司将带过人员、用过钱粮、造过器物等项逐一核实造册，臣等会同抚、按题知，庶费用有所稽考、钱粮不至于冒滥矣。伏乞圣裁！

　　奉圣旨：『礼部知道』。

　　礼部一本：为循旧典、效愚忠，敬陈奉使事宜，以隆君命、以重国体事。

　　该本部题：仪制清吏司案呈，奉本部送礼科抄出兵科等衙门右给事中等官夏子阳等题前事等因；奉圣旨：『该部知道。钦此』。钦遵抄出到部，送司案呈到部。看得敕使渡海事宜，先经科臣洪瞻祖等具题，本部覆奉钦依，通行去后。今该科臣夏子阳等复行条奏，尤加详慎；俱于使事有裨。相应如议参酌开列上请，伏候圣明裁定，臣等通行各该衙门一体遵奉施行。

　　计开：

　　一、责成有司。前件，臣等看得督造船只既选委府佐一员，复副以指挥二员，官属、工匠一并同行；逮及竣事，府佐优以升迁、指挥优以叙用，与夫船中总理、分管之流果能效有劳绩，一并酌叙示酬，则人心乐趋，诚得激劝之道。若郡邑有司奉行采木造船、取用工匠舟师之类，或有怠玩侵渔以致旷时误事者，听使臣参奏处治；沿海将吏如遇海洋警息重大，一体报知，不得隐匿；至使臣衔命将事，抚、按、司、道正赖协心共济，岂宜秦、越以误使事：俱当依拟申饬。再照万历四年止以造船指挥二员并充护送，而府佐覆免从行；盖府佐系临民之官，不惟职役难以擅离，而杂之各役则不堪、夷于使臣则非体。第得廉能之吏用心督造舟楫坚牢，其同行与否，仍听使臣与抚、按官临时斟酌。伏乞圣裁！

　　一、议处人役。前件，臣等看得船中合用伙长、舵工、阿班等役，须令该县选取惯熟谙练之人；其募资宜从优厚，回时择其班头有劳者量给冠带。如有豪猾私庇及有司漫不加意者，听使臣会同抚、按官查究。又如熟于海道者，或取之梅花、定海军，或取之镇东、万安军，又或取之琉球夷梢；医卜各二名，取之所便；天文生一名不用南京，取之于闽；名色把总、省祭官之流，以备委用；强壮武艺之夫，以资御侮：俱听于该布政司精选应用。启行之日，布政司将带过人员、用过钱粮、造过器械，一面核实造报抚、按，一面造册报部，俟事竣会本题知。再照护送人役，例四百名；而万历四年题覆，止用其半。今海氛未靖，已经题准全用。是在查照旧规，临时伸缩。不得拘限名额，以图节省；亦不得徇情滥收，以滋扰费。使臣再议及此，深得奉使绝域之体：俱当依拟申饬。伏乞圣裁；

　　奉圣旨：『依拟行。诏敕在船，着差去官用心安奉。合行事宜，该抚、按悉心料理；有违玩的，科臣参奏来。钦此』。

　　钦差兵科等衙门右给事中等官臣夏子阳等谨题：为属国信不可爽，使臣义当有终；谨沥悃诚，恳乞圣明允坚成命，以慰远夷、以光封典事。

　　窃惟帝王之驭夷也，有不可携之大信；人臣之奉职也，有不可辞之大义。盖事不避难，固臣子职分当为）；信以怀远，尤中国绥柔宏略。执此而论，则知今日琉球之封、使臣之遣，有不可轻议改者；伏祈皇上试垂听焉。先是，琉球国中山王世子尚宁请封袭位，蒙皇上不遣武臣，照旧仍差文官。盖念琉球之臣节不替，先朝之故典当循；一以慰远人祈望之心，一以崇四夷观瞻之体：德意盖甚盛也。时科臣当应命而往者，为兵科给事中洪瞻祖。比偶值浙江抚臣刘元霖海上捕获夷船，审有琉夷、倭夷并在获中，疑其阳顺阴逆；礼部题奉圣旨：『琉球册封，着洪瞻祖、王士祯去。既盘获夷船声息未定，有关国体；还着遵前旨，待该国质审回奏、海寇宁息无警，方渡海行礼。钦此』。维时之所忧者在海警，故使臣洪瞻祖条议疏中，亦颇及之。迨洪瞻祖以丁父忧去，臣乃叨转兵垣；礼部题奉钦依，以臣补充正使。臣感激天恩，惟恐不克称任使是惧。时从仓场尚书谢杰讲求使事要领，盖杰乃己卯使琉球者；因知此差之难，非特海上风涛之患，而且有地方玩视之苦。维时臣之所忧，惟在地方之不以王事为重。故臣具疏条议，独以责成地方及抚、按同心为惓惓；而海警稀闻，臣时固已略之。蒙下部议覆，钦奉圣旨：『依拟行。诏敕在船，着差去官用心安奉。合行事宜，该抚、按悉心料理；有违玩的，科臣参奏来。钦此』。臣于是仰见皇上绥怀属国盛心，又体念臣等远使殊域至意。臣欣戴天恩，益增感激；誓图报称，顶踵俱忘。故自万历三十一年三月陛辞，八月抵家，即于十月驱车入闽。臣谓封事皆有相沿成规具在，地方自宜率循而行；且蒙天语严重如此，所司必且奉行惟谨。何意地方人情乖谬，纪法陵夷；用人者惟私贿是徇，谋用者惟溪壑是餍，恣睢者只凭血气用事，比周者鲜知痛痒相关：事事掣肘，件件龃龉。时值抚、按缺人，臣欲言无所、欲行不得；困顿抑郁，苦不可言。臣又念寄命于人，宁为含垢抑情忍受；惟时时仰屋窃叹而已。及后半年，按臣方元彦至。臣往会之于邵武，为言其概，并移文知会之，始为臣催理；而狂逞者，犹且变乱黑白、颠倒是非，以簧鼓其间。迨后抚臣徐学聚升许为臣担认催督，始稍稍事有次第。然事既耽误于前，一时亦未能趣督于后；多臣等躬自料理，日夜拮据经营，任劳任怨，殚心力为之。入今岁来，木料渐集，船始就绪，工完七、八。但诸务犹未尽备，大桅尚未采得；臣忧惶无计，昨月移书抚臣，恳其悬赏购募。正在愁切，忽接按臣方元彦书，并以移会抚臣疏稿见示：谓滨海多事、警报频仍，欲申先年抚臣许孚远之议，仍请改遣武臣。臣一面移会抚臣，求其亟止前议；一面遣人驰书按臣，求其亟止前疏。不意按臣疏已从建宁先发，追之不及矣。此其心，虽虑海外夷情叵测，念明旨国体攸关，为是长虑却顾，并为臣等及五百人私忧过计，心非有他。但念臣等身为使臣，义不避难；既已奉命而出，岂可畏难而止！且琉夷请封日久，跂望甚殷。前年，遣正议大夫金仕历及夷梢二十人具咨来迎；去年六月，彼国进贡长史蔡朝信等回，臣已回咨的许以今年五月渡海行礼。及至九月，彼国又复遣都通事阮国等来迎。是臣等衔命至此，琉球固久已知之；即海上各国，亦莫不宣传闻之。若一旦改议武臣，不但失信于属国，无以慰其仰望之心；且恐示怯于外夷，亦非堂堂中国所为尊崇之体也。即或云琉球与倭密迩，风传稍有讹言；然倭自关酋毙后，未见狡焉启疆。风传浪语，或虚张者以惑听视，未可知也；亦安足信而安足畏哉！臣等愿奉命而往、完事而归，庶上以报陛下任使之恩，下以慰属国云霓之望；远以隆中国常尊之体，近以全使臣不辱之义。此则臣等当为职分，亦是臣等自尽职业；不然，始受命之谓何！终委弃而去之，旷官之罪，安所逃耶！然事不避难，臣之义也；同心相济，地方之责也。今人心不古，世态愈漓：不但以卑凌尊，且欲以客事主；不但视同秦、越，甚至酿成冰炭。憸人簸弄，为毒已非小矣；而且爱憎徇情，荡无法纪。如曾问大辟、贪残极恶指挥叶重光，于万历三十一年八月内钻谋领银三百五十两采木，又于延平府领银七十两运木，又先于本年四月内谋领银一百八十两为厂坞募夫诸费。是先后共领封王钱粮银六百余两，不为不多矣；采木经年，不为不久矣。乃竟侵入私囊，尽为干没；地方官竟不查问。及至去年七月，臣涓吉兴工，竟无木来应用；惟臣设法催运，一松■〈稳，舟代禾〉到耳。又且隔年侵费厂坞诸银，临期则又坞厂未备、采木无木、募夫无夫。至苦臣等束手无策，只得再易吉期，行令各官代为出银整理、设法选募海军代夫应用；又不得已，行令权借河下商木应急，而商人又多藏匿，甚费区处。彼且借采木为奇货，所过索过山、买休等银。至捆诈寡妇、白骗民木，虎噬鸱张，无异寇攘；曾经童华、魏阿南等告证。此非侵官剥民、大误封事，亟宜正法之尤者乎！乃至今犹然宽纵，上下推诿。此非有人焉为之弥缝，捍蔽其间；问官怀投鼠之忌、畏含沙之毒，何为若此！夫误封事者无罪，人人争效尤矣；凌使臣者见录，人人望风旨矣。今日封事迟误，船工迄今未成、物料迄今未备、大桅迄今未得，总皆由此。臣等孤臣耳，苦心已极！船不得成，岂能飞渡！况大桅乃一船司命，实臣等与四、五百人性命所关。「旧录」所载：围长尺寸，一以官尺为准；盖恐人或以意短长之，不知海上安危所系耳。今空朽者，既无当于用；如式者，地方又多纵奸民凿坏之。然则大桅安得，从天降、从地出？封船安得成，而使事又安得完局也！嗟嗟！使事至此，良亦苦矣。然苦在人情，而风涛未必若是之苦；苦在中华，而外国未必若是之苦：臣等又何惧而不往！伏乞敕下礼部复议上请，仍旧遣臣等将命渡海行礼，不必更议武臣，以滋作舍。仍乞天语申饬地方抚、按、司、道同心共济，速采桅木，造船坚固；俾臣等速往速归，涉险无虞，毋致久延传闻外国，更生他衅：庶几国典、使事两有攸赖，而臣等亦可以无负厥职矣。至背违君命、齮齮使臣，致误封事、贪险文武各官应当参论者，与夫忠勤任事、不避艰难、有功封事、应当叙录者，总俟竣事，当为陛下陈之。伏乞圣慈照鉴，刚断主持，封事幸甚！臣等幸甚！干冒天威，臣曷胜激切屏营候命之至。

　　钦差兵科等衙门右给事中等官臣夏子阳等谨题：为封船已备、使事可完，谨报渡海日期，以隆大典事。

　　臣等猥以一介草茅，荷蒙皇上任使，遣臣等奉诏敕往封琉球国中山王世子尚宁。臣等离远阙廷，踯躅海滨；拮据封事，将及四载。臣子阳荷蒙皇上擢臣转左，又蒙擢臣升工科都给事中；臣感激天恩，俱已焚香望阙叩谢讫。惟是臣身为羁旅，职在任使，无能讽议庙堂之上，少效献替之忠；惟有驰驱王事，不避艰难，少毕使臣分义而已。

　　先是，因地方怠玩，人情龃龉；桅木未得，致误去年行期。议者又因风传讹言，欲议改遣武职；臣等以属国信不可爽、使臣义当有终，上疏请行，并乞敕地方速采桅木以完盛典。台省诸臣咸是臣言，相继疏请；荷蒙皇上明见万里，主持刚断，奉圣旨：『册命已颁，使臣久出，无中止之理。礼部便行该省抚、按作速完造海艘，令差去二员渡海竣事，以彰大信；仍转谕彼国，以后令其领封海上，着为定规。钦此』。臣等仰见皇上崇重国体，昭示大信，至明至断；足以惕励臣工、风示四夷矣。奉旨之日，臣等固额手称庆，深窃自幸；而地方从此始敬共王事，留意采桅。

　　第前此官民两乐其败而恶其成，堪用巨木砍坏略尽；于是不得已议令取中空未甚者，更另取一木帮成之，以为大桅：此亦甚委曲迁就其间矣。而奈之何复有大田县故纵而凿毁者，则无法甚矣。臣据该县及督造官覆验申文，查果被其连次凿毁；臣乃行手本移会抚、按二臣，中称『看得封船大桅，乃航海要椇，数百人司命也，贵在全材；关系非细。前经购募访报，幸有数处堪用；及移文知会，差役勘验如式，已经封号。乃有司官故纵刁民阻抗，一凿毁于政和县张孙鉴等，而已倡其端；再砍锯于安溪县吴钦江等，而益肆其毒：遂致大桅无得，耽误今年渡海，地方岂得辞责！近藩司行令建、延、泉、邵四府访报，限以过季参罚；法非不善。奈何人情藐玩如故，仅取旧报空朽之木塞责而已；竟无有用心采报者。顷督造把总苏道亨议取大田县岭柄中空且凿之木，与彼所自访后甲萧子衙坚实之木，帮合作桅；姑取备用。此亦见事势穷蹙，不得已为此迁就权宜之计，已非旧制与完策矣。何期地方势豪复重加深凿过半，且用火烧毁焦脆，以致不堪取用。看守谓何！该县责将谁诿！且据该县所申砍伐日期文内，亦为隐护不报。此明系县官纵容误害，阴设阳施；不然，岂有不畏院司而畏势豪者！似此违玩，害将何极！有限之木，岂能供其无穷之毁乎！即今闽省府、县咸欲龃龉封事，容保刁奸以希合取怜，诚为借资得策。但本科、司钦奉使命，非自为汗漫游也；义难中止，非船何济！况今日困顿已极，迟误已甚！若更纵容阻误欲为禁锢之计，即使臣寡不敌众，势莫如何！而明年又不得渡海，此事如何结局？近奉新旨：「礼部便行该省抚、按作速完造海艘，令差去二员渡海竣事，以彰大信」。赫赫纶音，中外传播；彼该县宁独不闻乎！合行移会。为此备用手本前去贵院，烦为查照提究，上紧采取施行』。于是抚、按始行提究，藩司并行提安溪县豪民吴钦江等追究正法。盖吴钦江等乃前年砍坏封号合式巨木，最为害事而可恨者；于是人心稍稍知有王事。而今所取用大桅，则偶闻得之汀州府宁化县山中；议者据该县申文，咸以为深阻艰难，而必不可出矣。时逼岁暮，抚臣又在杜门；臣等忧惶无计，亟恳求之。幸而抚臣行道勘验，而延平府推官徐久德还报，得其不难之状；入今岁正月，尽得其实，决计取用。虽尾围稍小，未尽如式；幸有前萧子衙一木可以帮之。次桅，则得之侯官县天仙庙木，中空丈余；姑取裁用之。然此虽云得之甚艰，运之则又甚易；据运官称：上下山坂、涉历险滩，运行如飞，若有神助。此皆仰藉皇上威福，山川百神奉职，故地效其灵、天助其顺若此耳。从二月间桅木已即运至，三月已即安竖；今船已完备，汛期在迩。臣等即择于五月初四日启行，由闽省至长乐县；祭海祀神事毕，即登舟候汛，从梅花所开洋行矣。

　　臣等仰承钦命，宣布皇上恩威；诏敕经行，神灵默相；天威震耀，岛夷詟服：臣等固可恃以无恐。所虑者，内地或有奸人官属暗生戎狄，包藏祸心，潜行勾引窥伺；则不可知耳。如军门听用探倭把总许豫，名为探倭，实为通倭。先年勾引倭僧载回，经问大辟。去年六月，因桅木未得，夷官请给咨文回国驰报，并求伙舵护送，以便熟识山屿；臣等以事理可从，许之。乃许豫潜将常贩日本弟侄许美等及违禁货物，贿夷官王立威搭船载去，见在日本可据；乃怪都通事阮国与之龃龉，遂投匿名词于抚臣，诬害国等并中伤臣。已而又贿通海上把总谢以忠等扶同申报院道，以实其言。臣察知其奸，亟行福州府海防馆委官盘验，尽将伙舵各役发回；并留阮国及船只，不许出海：始免中其毒计。夫以此等一介小人，近在军门听用，犹敢簸弄为奸、螫毒使臣，全无忌惮如此。若孤处外国，彼弟侄俱密迩其间，潜行通谋，又安可测！臣当移书抚臣发其奸状，求其惩处；抚臣答书亦谓「许豫其人，险不可测！第其在闽久、在倭亦久，彼此情实，皆其掌中。要机防闲，当在封船渡海之日」。故臣昨已具揭恳抚臣求其收禁、勒取甘状保结外，而意外隐忧，总不可测。伏乞皇上敕谕抚、按、司、道严禁奸人，不许蛊谋阴害；严申海禁，不许乞船出海，交通倭国。如有疏虞，罪坐地方：庶几臣可生还，还可无忧耳。伏祈皇上留神一览，即赐批发；非独臣等之幸，亦国体之大幸也。

　　所有造过船只器械与带过人员、用过钱粮，查之旧例，皆有定数。臣今次所带人员，通共三百九十一名。所支廪给、口粮、行粮，通共银二千三百五十八两六钱；与所造器械，通共银一千三百六十四两六钱八分。虽中间稍有更置损益，然总之就中通融，一如己卯旧数而已。盖备物、备官，各事其事，自是天朝相沿之体；而伙舵、缭椗、水梢各役，又船中之必不可减者：臣等固不得浮慕节省而轻汰之也。至于造船，查布政司旧册及旧题稿，上次共享银三千五十三两有奇；今次造船，皆臣等躬自稽查撙节，仅仅二千零三十二两而已。虽布政司给发尚不止此，然稽其实用与追还实数，总不出此。如指挥叶重光前后领木价银及厂坞银共六百两，为其干没侵用；自是应追之数。即使地方官欲姑息宽纵，曲准开销；第恐公道难掩、宪法难私，亦当追三、四百两还官耳。总俟提问完日，尚当核实具闻。惟是护送海军，查历来取之三卫，几及百人；己卯之役，以海防宁静，减用其半。今次前差科臣洪瞻祖以海警时间，仍题全用，已奉钦依。但查海军止堪贴驾，不堪御侮；且军行又欲议给行粮，殊难措处。故臣等移会抚臣，即议选营兵，量带三十二名随行；则器与人习，既可缓急备御，而兵有兵粮即以发给，又可不劳繁费。此则一举两利之术，而诸臣共以为然者也。此外，臣等驻扎支费，往例待臣还日，总行查核会题，则又不必先为烦渎耳。伏乞圣慈查照施行，使事幸甚！臣等幸甚！

　　奉圣旨：『据奏使船渡海，知道了。海上情形难测，便行抚、按官申严禁例，不许地方人交通岛夷，擅启衅孽。该部知道』。

　　钦差册封琉球兵科等衙门右给事中等官夏子阳等谨题：为渡海册封竣役复命事。

　　照得万历二十九年十一月内，该礼部题：据琉球国世子尚宁上表，请乞袭封王爵；钦奉皇上遣臣子阳、臣士祯为正副使，各赐臣一品服一袭，赍奉诏敕二道及颁赐冠服等件，前往琉球封世子尚宁为中山王，仍谕祭前中山王尚永。臣随于万历三十一年三月内，陛辞；入福建省城，督造封舟。乃缘地方人情乖谬，百端龃龉；幸再藉天语叮咛申饬，于万历三十四年三月始克成舟。遂以本年五月初四日由福建南台解缆，至长乐县；十九日，至广石，谕祭海神。次日，登舟；二十四日黎明，从梅花所开洋。时值顺风，凡七昼夜兼行，即抵其境。次日，彼国闻知，遣官来迎及率夷舟导引入港；遂以六月初二日登岸，世子尚宁遣文武陪臣具仪从拜迎诏敕至天使馆安奉。择本月三十日，行祭王礼。七月二十一日，行封王礼。是日，尚宁俱躬率臣民跪拜道周，步行前导。至开读，一如仪注；嵩呼舞蹈，执礼弥恭。已而请留诏敕，极其诚恳；臣等令恭捧其先世珍藏者来看，则先后宸章辉煌具在；因如制许之。大礼既毕，似可遄归。但球琉居闽之东北，必待立冬后东北风发，始可戒途。因守候至十月十五日，登舟。计住彼国凡一百三十余日，其间宴会、馈遗之礼与人役供应之资，在彼国固皆有相沿旧规，在臣等亦多为之节约浮费。至于每次宴金，臣等皆却还之。其后临行，复致为赆；往返再三，臣等卒坚辞不受。然亦见尚宁感戴皇恩，加礼使臣如此。又臣等先未渡海时，传闻倭警，且恐内地奸谋叵测，临行疏请申严海禁；盖诚虑国体所系，宜切豫防。比臣等在琉球，果闻倭狂谋汹汹，幸而畏疑中寝。及九月间，有数舶至，称为贸易；臣等行令琉球豫为陈兵备御，且严禁从役勿与交通。倭知有备，亦敛戢不敢肆。闻之琉人，谓倭酋帖息之状，大异往昔。此皆赖皇上挞伐余威，震乎殊域；故臣等不烦指麾而自定耳。臣等登舟之后，至二十日始得出港。次日，开洋返棹，方尔安行。忽二十三日午后，飓风大作；连日涛涌如山。系舵大索为一船纲维者，连断其四。运舟巨舵为一船主宰者，连折其二，舟中所存仅一舵矣；亟整理易之，又复为巨浪击去舵叶。即合木巨桅，亦缘振撼损裂，摇拽欲仆。如此者又经三昼夜，以一无舵之舟簸荡于烈风狂涛中，颠危倾仄，几覆溺矣。幸赖我皇上威福，以致神明默佑；二十九日，三易舵后，风伯助顺，始得安澜以归。三十日，抵福建定海所。十一月初一日，入五虎门港口。臣等与阖舟四百余人方私相庆幸，喜遂生还；乃沿海地方官秦、越相视，竟违臣等所行之牌，无一舟来引港，遂至封舟迷礁阁破，一番惊恐，又几没溺。所幸此属内地，臣等亟觅小舟避去；从行各员役皆扶救登岸，仅以身免。夫濒危数四，殆而复安；此非仰藉皇上宠灵，其焉能有今日哉！

　　窃惟环海之外，鳞介之属以国称者，何虑数百！琉球，亦东海一夷国耳；自昔不通中华。爰自我明，始慕义来王，世修职贡；遂获被累朝锡封之典，荷皇上植立之恩。纶章宠贲于遐荒，典礼耸闻于殊域。皇仁有脚，立登俭岁为丰年；帝德如春，倏令穷陬为乐国：遂使臣等忻逢盛际，叨被余荣。封豕长蛇，睹汉官而畏威惕息；冯夷海若，钦帝命而呵护生还。是臣等自今之年，总皆皇上再造之赐；忻感无量，图报难名。琉球国王遣官护送臣等回还者，已随臣等同舟至闽。其所遣另舟赍谢表谢恩王舅毛凤仪等，闻亦于去冬岁暮已抵闽城；除听其自行具谢外，臣等仰荷天恩，叩首阙廷，曷胜忻跃感戴之至！

　　缘系渡海册封竣役复命事理，备将使事本末，谨具题知。

　　奉圣旨：『知道了。该部知道』。

　　琉球国中山王臣尚宁谨奏：恳存旧礼，以谢劳臣事。

　　臣宁僻居海国，荷蒙圣育封臣为中山王，不胜感戴。除具奏谢恩外，今有使臣二员——正使兵科右给事中夏子阳、副使行人司行人王士祯奉命远使，亲督造舟，三年劳瘁于闽中，万里间关于海外；勤劳辛苦，倍踰昔日。自从入境，体恤节省，禁令森严；民间胥戴，举国衔恩。且当倭舶之来，风传汹汹；二使臣教臣以治兵修器、守险戒严；倭至贸易，亦惧天使先声，遵守约束，不敢如往年狂跳。凡此使臣之德，悉皆圣恩之广大也。臣日夜兴思，益怀感激！臣小国荒野，无物将敬。宴款之际，代物以金；虽自知乎菲薄，实世缘以为例。兹蒙二使臣屡宴屡辞，往返书谕，坚持大义不受。至临行，臣复将各宴席金并代土仪诸金，每员共计黄金九十六两，遣法司、长史等官马良弼等官臣手书坚恳鉴纳，二使臣仍答书返金，固辞不受。窃惟二使臣清白自励，为圣朝臣节之光、外国使臣之表；高风大节，信超出寻常万万矣。但劳苦数年，风涛万里；小国情礼，丝缕未尽：臣与通国诚不自安。谨将原金二封用印钤记，共计黄金一百九十二两；今差来王舅毛凤仪同正议大夫阮国等顺赍献奉，伏乞天语叮咛，敕令二使臣收受：庶臣旧礼无缺、微敬获伸，臣无任激切踊跃之至！

　　奉圣旨：『览奏，具见该国诚款。但夏子阳等却馈能廉，正得使臣等之体。其礼金，还着来使赍回。礼部知道』。

　　使事纪

　　万历二十有八年正月，琉球国中山王世子尚宁遣长史等官表请袭封，距其故中山王尚永之薨已十二年矣。所以迟迟者，盖惕于日本关白之乱也。先是，福建抚臣许公孚远议：以海警，欲令领封；业有成命矣。嗣以世子表请，议改遣武臣往；而世子又援礼制及己卯例为请，甚恳。礼部上其议，遂得旨仍用文臣二人往。故事，册封琉球正使属科臣，而以行人副之。大行王君士祯序当行，已报部矣；而省中坐兵垣，一时皆迁转去，虚无人。至十月，洪君瞻祖以馆选补兵垣；命下，遂举以属焉。会浙江盘获夷船，称琉球人，而译辞颇异；部议令琉球使者质认。且虞海警未定，欲俟查报，以便遣使；故诸君尚有待，未行。至次年八月，洪君丁外艰去，正使且缺；阳方承乏户垣，嗣后叨转兵垣右，遂有补充正使之命，而与王君同事焉。时事体递更、人情观望，诸司办造仪物既悉未备，而序属寒冱，遽未可行。因得从总督仓储大司徒谢绎翁访求使事要领——绎翁，盖己卯使琉球者；余等乃悉此役所急在造船惟坚、用人惟练、督造有司惟良，而其最吃紧者则尤在地方抚、按同心协力以约束郡邑有司将事，庶乃有济耳。洪君未丁忧前，已曾循例条列具题请留诏敕、祈报海神、责成有司、选带人从，而益以探报海警；礼部覆疏，俱一一如议奉钦依。惟谢绎翁所谭事体，洪君疏中或有未及、未尽者。故余等独摘二款再请，幸圣明在上，渡海事宜，责令地方抚、按悉心料理；而违玩者，许令参奏：则实为明见万里焉。

　　癸卯二月，余等始领诏敕及颁赐仪物以行；蒙各赐大红一品服一袭，阳以麒麟、祯以白泽；带以玉，则自备云。三月，陛辞，由潞河南下。阳抵家后，即以十月驱车入闽；祯亦以十二月至。时闽中抚、按相继物故，藩、臬二司及郡邑长又皆入觐行，署司事者为右伯徐公学聚、署福州府事则推官阮自华也。先是，抚、按及藩司承礼部咨文后，凡编派钱粮、措置船厂木料诸务，区画已周。惟采木之役，往例布政司发钱粮贮建、延二府，就委该府推官一员督之；故功有责成，而费可稽核。左伯王公恩民已发银千两贮福州海防馆，移檄建南道刘公毅令其差官领发，循往例也。有指挥叶重光者，新脱大辟，婪而且黠；意欲窟穴其中。初，谋为造船总督，即豫领厂坞银一百七十八两以去，未餍也；乘王方伯入棘闱，夤缘阮推官复掣去采木银三百五十两。比刘公委官来，则固已入重光橐，盖为结纳费矣。重光藉此得计，欲取偿民间；故所在猎诈，甚至捆捉人妇女、迫卖人房屋，而所采木则尽强夺，无分文给也。民间骚然，无异寇攘；而市井无赖之徒，效尤者复趾相错。民苦封事为厉，盖怨声载道矣。余入境闻之，大骇。会重光来谒，诘之；率皆诞漫支吾语。而木主童华等受害最剧，具词泣诉；余乃批行署延平府徐通判，令其处分查给，以弥民怨。而阮推官者，实翼重光，且又恃有为己翼者；旋以礼节相抗。而主者复嗔余不从，遂多方掣肘，百端龃龉。余念王事靡监，姑谨持大体优容之；而修隙者谋益工，窘困且四面至。盖半载间地方之精神智计，不用之奉公而用之私斗；威令权力，不用之集事而用之偾事。故人心观玩，事体益弛；所报政和县合式桅木，遂为奸民张孙鉴凿毁而坏之矣。时悻悻者，阳辞封事不与以抗余，而阴实操阻坏之柄。初牒赴海防郭同知矣，旋即申使署福清篆去；初以钱粮支应属闽、侯二县矣，旋复纷纷议革厨皁柴米、革余等铺陈、革答应驿马——即修理天妃宫庙及柔远驿皆先经藩司批允动用别项钱粮者，至是亦故尔增入封银数内；且借交际为名，欲议额外加派。盖将为余辈窘，且使速谤也。余以旧额具在，裒益通融，自不诎乏，固不必减、亦不必增；下檄止之。二司诸君咸是余言，而悻悻者犹不顾，琐琐见侵，殊骇观听。于是莅事各官人人自危，咸欲弃去；而事乃益寝阁。时维六月，余所选七月十五兴工之期逼矣；而百无一备，皇皇蒿目。会直指方公元彦将至，余喜甚；而方公入境后，即驰按邵武。余不得已，亦就邵武会焉而告之故；且移文趣之。方公亦讶其所为，许以身任；余还省，姑以十五日兴工。……三司诸君亦循旧例，举酒陪于南台；然仅仅一■〈稳，舟代禾〉木在焉，聊举以应吉期而已。余日望方公之檄，庶可集事。嗣檄下藩司，主者乃故属之阮推官，则遂游辞舞文，以簧鼓为戈矛；而主者又附和之。予始不能堪，欲上疏以闻；适徐公新得抚闽之命，虑余疏不利于彼，乃尽委罪于阮推官而力许以身任。余念论奏祇为造舟计，业已许矣，其又何求；疏遂止不上。然事既久误于前，亦难趣督于后；一时所须船坞未备、厂未成、木未至、夫未募，定■〈稳，舟代禾〉吉期已再易而又迫矣。诸项钱粮既尽为叶重光干没、无从追取，造船各官束手无策；幸而余等前移书与方公谋，得市商木五十根应急。坞厂，则令督造各官代为捐赀，日夜经营；夫役，则令选募海军，代为应用。于是稍稍就绪，始得定■〈稳，舟代禾〉；盖八月二十二日也。然物不素具，或作、或辍，工匠又皆欲解去。余乃恳之于抚院，求委一官再从商人市木。时值起建军门新第，土木方兴；人惧有他祸，又避不应。其一时备急，得杉木八十余根应用；实余所遣官自选择之力也。徂冬涉春，木料渐集。如樟木材大数多，次第麇至；则福宁守洪君翼圣、福安尹金君汝砺、宁德尹区君日振，实与有力焉。余等夙夜拮据，殚厥心力；船工粗就，冀得遄往。乃桅木不得，往往恳之当事，而竟无为之督采者。时闻安溪县多材，而吴钦江之木最钜；委官验之合式。已移文抚院求取矣，而竟为砍锯作板，且扞罔不出，遂致担误。会京师讹言岛夷叵测，将不利于使事；直指方公会疏，议欲止余等行而改遣武臣。时方公驻建宁，余等亟驰书止之，则前疏已发；余乃抗疏，明不可止状（语具在疏中）。台省诸公咸是余言，相继疏入；得旨仍旧，且申饬地方，令速具舟。赫赫宸断，度越千古矣；而玩视者复悠悠如故。会方伯范公涞至，悯余辈株守，属意采桅；檄行泉、建、延、邵四郡立限立罚，以必得木为事。而人心阴怀畏忌，卒无应者；仅取具文塞责而已。时督造官计无复之，议欲姑取前所报大田县木围长如式而中空未甚者，更择一木帮之。余念此非旧制，亦非完策；但事势至此，无可奈何，姑听之。而方得一帮木，其大田之木又寻为豪家凿毁；予乃移会两院，语稍讽之；于是始行追究。而范公逮限比诸役至，追原误事之害，实由吴钦江；遂严下檄拘治。盖抚台经年所不能治之奸，今始就吏正法。闽中远近翕然，服范公之断；云向使早遇范公其人者，将乙巳可以完事，又何至多留一年、靡费供应，而复为此纷纷哉！其后大桅得之汀州宁化县，复有以道路岌嶪为词者；赖延平推官徐君久德勘报，言木可致状甚悉。迨取道以出木，翻然若驰，似有神助焉。其二桅，则侯官县天仙庙木，虽中空丈余，姑取裁用之；亦神之贶也。由是，丙午三月船工告竣。盖距癸卯入闽，已历四载；自昔奉使造舟，未有若余等之艰苦者也。

　　将行，余等乃遣家人赍疏以渡海上闻，并请申严海禁；盖前有疑而后有伏，余不得不戒心也。遂卜以五月初四日启行，抚院饯于南门城楼、三司及乡缙绅饯于南台，酒各数行，别去；封舟亦于是日从旺畸发。余等暮抵长乐，宿于舟中。次日入城，循故事，举醮于神宫。十四日，藩司吴君至；十七日，同抵广石。封舟重大，内河水浅，兼值北风，难行；引港者戒于己卯之失，故出港迟。十八日，夷大夫金仕历请先往报，以慰其国；余等许之。十九日，行谕祭海神礼，吴君同与焉。抵暮，封舟始至。先是，有传各员役带货多而船重者；余等亟出示谕禁，复行海防馆盘验。至是，余等亲往验之，乃长年辈称船轻，尚欲载石；余两人坐小船亲验水痕，果离水蛇一尺五寸。盖海船欲稳，故以水平水蛇为准；即出汛兵船亦必压石，令水蛇平，乃能破浪耳。次日，别吴君登舟。舟人各率厥职，料理舟中器具。已而抵梅花所，取水、复取石五，船压重；仍行香天妃宫。并散给照身印票，逐名清理，而一切影射带货者尽驱一空矣。

　　二十四日黎明，开洋。南风迅发，一望汪洋，渺渺连天；海波起伏，前激后拥，澎湃有声。封舟初在内港，安然若山；至此随波荡漾，飘如一叶，舟中人晕者、呕者、昏迷欲倒者纷如矣。午过东沙山，有渔船遣小■〈舟华〉献鱼，余令给米赏之。次日，过鸡笼屿。午后，过小琉球；相去甚远，望之如空青一点耳。时风顺帆轻，水天一色。余辈登船楼最高处观之，四顾辽廓，茫无涯际。波翻白浪，风送涛声；镗鞳噌吰，乍远乍近。或时浪拍船欹，人皆欲仆；或时涛涌船立，人似登高。波纹旋转如织，突兀如沸、迭宕如奔、惊怪如怒。大鱼扬髫鼓鬣，隐隐隆隆；白鱼横飞水面数丈，云为大鱼所逐。或见波底鱼目如镜，晶光奕奕，映日射人，则殊可骇。二十六日，过平佳山、花瓶屿。二十七日，风忽微细，舟不行，而浪反颠急；舟人以为怪事，请作彩舟禳之，而仍请余辈拜祷于神。甫拜毕，南风骤起，人咸异焉。午后，过钓鱼屿。次日，过黄尾屿。是夜，风急浪狂，舵牙连折。连日所过水皆深黑色，宛如浊沟积水，或又如靛色；忆前「使录补遗」称：「去由沧水入黑水」，信哉言矣！二十九日，望见米■〈米古〉山，夷人喜甚，以为渐达其家。午后，有小■〈舟华〉乘风忽忽而来；问之，为■〈米古〉米山头目，望余舟而迎者；献海螺数枚，余等令少赏之。夷通事从余舟行者，因令先驰入报。是日，舟人喜溢眉端；其晕船呕哕、连日不能兴者，亦皆有起色矣。三十日，过土那奇山，复有一小夷舟来迓；即令导引前行。午后，望见琉球山，殊为欢慰；然彼国尚未及知。比遣官并引港船至，时已夜矣。舟人疑有礁，不敢进，即从其地泊焉；盖去那霸港四十里也。次日为六月朔，世子遣法司、王舅等官具猪、羊、酒、果来劳从者；并率夷舟十余只布左右，以缆挽舟。次日，始达那霸港。登岸询之，夷官金仕历等船尚未至；盖漂在北山，越二十日始得还国，计隔封舟匝二旬矣。

　　越三十日，行祭王礼。七月二十二日，行封王礼。先是，夷中连年荒旱，至掘草根、树皮而食；疫疠并作，人多夭札。南北山头贡献布、米者，又屡屡飘溺。至是年春，米价稍平，始不艰食。及封舟入境，雨旸时若，百榖顺成，南北米船颷至鳞集，莫知其所以然而然。民间丰裕，欢若更生；益信天朝之威德广大，而颂声洋洋矣。居使馆数月，王候问、宴会，一如旧礼；而余辈唯其诚、不惟其物，每次所馈宴金，余辈皆往复固却（语详在「礼仪」中）。即从行各役供应，亦每稽核而节省之，且严戒无得横扰：国中夷众皆悦服。

　　九月间，忽夷属有报倭将来寇者，地方甚自危；余辈召法司等官问计，惟云「恃险与神」而已。予等乃谕之曰：『若国虽小弱，岂可无备御计！幸吾等在此，当为尔画策共守』。因命其选兵砺器，据守要害；更饬吾众兼为增械设防。夷国君臣乃令王舅毛继祖率夷众千余守于国北之地——曰米牙矶仁；盖倭船所经过处也。无何，倭数舶至，则贺国王及来贸易者也。余恐我众潜通市易或致生端召衅，乃下令严禁，绝勿与通；吾众凛凛奉法。倭闻先声，且知吾有备，亦惴惴敛戢，不敢动。及闻余辈将返，请愿一见为荣。时左右皆曰：『倭佩刀，性如犬羊；请勿与见』！余曰：『倭素猖獗，不知礼。今以吾天朝之威求见，若拒之，是示怯也；如堂堂之体何』！令陈兵卫，开门坐见之。彼一见气夺，伏地稽颡，再拜而出；语琉球人曰：『吾见吾国王，未尝惧；今见天使，吾胆落矣』！后二日，余辈出；望见前驱，即远避伏睹，不复如曩日之逼视恣睢矣。

　　是岁十月初八日，初冬风未定，余辈已择十一日还。国王闻，先遣官奉留；复躬自出饯，令法官致恳词款款。盖虑飓风欲作，海中犹可虞也。余等感其意，改期慰之。遂以十五日祭海登舟，王遣法司等官率来跪送。是夜，初宿舟中；见船窗景象，忽忆来时，诚感萍迹蓬飘，韶光隙过也。次早，风未定，舟未即发；法司、王舅复来见。十七日，风转暴，云霾四塞，与归心相违。十九日，稍息。二十日，舟遂出港，下■〈舟定〉泊焉。二十一日向晓，开洋；三法司各驾舟追送至数十里，辞之归。回望琉球，若云若雾；而孤舟泛泛恍惚，槎在星河也。余辈且喜使事毕，可计日直抵三山矣。二十二日早，过■〈米古〉米山，有二巨鱼逐舟；漳人戏垂钓，获一重可二百余斤。余闻，亟令释之；时为众蹂躏，业已先仆，遂入舟人釜中，殊为怏恨！午后风颇逆，舟行倒退；■〈米古〉米山已过一日矣，暮复遥见之。二十三日，四面无山，忽见一麻雀飞入船，翎羽稍异；众方疑之，复有断虹见于西北。旋即北风大发，舟荡甚；水激入后舱。将晡，系舵大索忽断去，一舟皆惊。人来报余，余未之动，而舵工辈咸乌乌泣；询之，乃曰：『船主于舵，而制舵惟索。索断，则舵无制；舵无制，则击撞冲突，稍撼金口而船尾分裂，不可救矣』！予闻之竦然。时伙长李美辈以铁钩垂捞，应手而得，因即续焉；众喜，若获百朋。是夜，风狂转厉，船欹欲倾，坐卧东西颠越，如蹶如枪；余辈彻晓不能贴席。至次日巳刻，忽霹然一声，舵折去矣；举舟惊怖。长年辈急使下篷，告曰：『舵虽折，副者尚有二。风定，即可易，无忧！但冀神明之佑耳』。各呼天妃求救。少顷，风稍定，众遂扶舵易之。然易未移时，风复厉，舵牙连折者二；两木所合成大桅，亦为震撼损裂。至入夜初更，霹然一声，新易之舵又折去矣。时当昏黑，策无所施。巨浪翻天，风涛交激，声若奔雷；船东侧西欹，剌剌然如栋宇将倾之状。人心眩瞀，号哭震天；余辈乃为致祷于神。丙夜，稍定。次早，长年辈复告曰：『今止一舵矣！欲易之，则虞风暴；不易，则虞船裂。船摆裂，则舵亦无济矣；乞请筊于天妃』。余等从之；而神许以午时，顾缉整为艰。至酉时，始得易；风亦微转东北，舟稍稍顺行而荡犹未定也。二十六日，复有麻雀一群飞集船上，顷即飞去；众异之，疑为飓征。次日，风果暴剧，倏而舵叶又为巨涛击去。众思船中止此一舵，若此干复折，则必无归；亟下偏舵，将舵干拔起。船从兹无主，簸扬倾荡倍甚于前。怒涛山立，涌过船顶，势如万骑齐奔；水建瓴而下，作滩濑声，辘轳运之不能止。此时颠危将覆之状，真若一发之引千钧也。长年亦惧甚，令将锅灶什物之类尽弃海中。举舟哭声腾沸，有剪发代禳者、有束发待毙者、有彷徨求死者、有气息奄奄者；僵仆狼籍，不可为状。所恃者，苏道亨及漳人数辈担当维持耳。余等思朝廷之宠命在，端必无忧。乃勉慰众人，无为汹汹；趣令治舵，以安人心。遂于舟中冶铁为钉、削木为板，但风涛翻侧，人难立足；一日之功，仅成其半。二十八日，尚未就绪。忽有报船裂入水者，众决必死，放哭益哀。余亦自思必无生理，顾谓王君曰：『仆与君共使，虽地方抑郁数年，而于君命已幸不辱，则使事毕矣。今日之遇者，天也；当与君慷慨受之』！言未讫，李美至前曰：『舱虽入水，船尚未裂；小人已令人塞其处，幸毋惊！但船所以障水者，恃两■〈舟皮〉耳；今■〈舟皮〉上灰钉颇脱，势必分裂；宜速绞之』！乃集取各役所带棉布数百疋，于两■〈舟皮〉节节绞之；而浪大风横，人益恐惧。余等乃为檄告龙王，词用严切。顷乃波涛稍定，舟亦御风荡行。二十九日早，隐隐望见一船；众喜，谓「有船，则去中国不远；且水离黑入沧，必是中国之界」。未刻，舵成，风亦稍定，亟令安之；而风复厉。然此数日舟人望山之切，诚不啻饥者之于饮食、婴儿之慕慈母也；佥曰：『从■〈米古〉米山至此七日矣，奈何一山莫睹！此一飘也，不知将何所底止乎』！乃令人觇日入处天际，犹未见黑影；盖谓日下有黑影，则明日可见山也。余等益廑忧，乃复向神虔祷，许之立庙并为奏闻加封。顷之，风忽转东，浪亦随平；船行如飞，人心始定。二更余，忽见对面火光如炬，光处彷佛见山。舟师虞风迅夜昏，迷疑莫辨，恐遂冲礁，复请筊于神；神示以宜南向。乃折而南，一转舵而火光遂灭矣；人人惊异，始知为神护也。不则，连日无山，惟风是御；黑夜触礁，必破没矣。次日黎明，果见福宁州山。由是，入鳖屿，溯官塘，泊大屿。举舟欢呼雷动，咸谓「今日乃得生矣」！余辈于此始信神明之呵护非虚，而要皆仰藉朝廷之宠灵耳。虽然，危哉一至是乎！向余以七昼夜抵中山，意谓行路无难者，直以坦途视之；竟不知人间世之有此危险事也！更一事者，长一识；吾得之海上矣。

　　十一月朔日，舟入五虎门，应定海所及该汛地拨船引港护送；时皆玩视不前。而吾舟中任事数人连日困顿，又莫能兴；舟忽负于礁石，难以人力胜。已而潮退船欹，复罹一番警险；余等各觅兵船避去。封舟阁损，水满其中。各员役扶救登岸，仅以身免；所带回行李，尽损失无存矣。余等以初三日进城，当道诸公及诸缙绅皆来慰劳良苦。余见之，恍若梦中；而诸君之闻余海上事者，又莫不惊诧吐舌，直以余等为更生云。

　　嗟夫！人皆谓渡海难；余则谓渡海非难，难在于所以渡海耳。夫往返可以夏冬计，而采取不可以岁月程；波涛可以忠信涉，而藩篱不可以精诚破；杳冥可以君命孚，而冠裳不可以大义格；鳞介可以天威慑，而鬼蜮不可以人理测：此余等所以叹息于时事、兴慨于世道人心，以为倍难于昔人者也。孰谓兹使也，而非有天幸哉！夏子阳记。

　　礼仪

　　夫礼，国之干也。使事既将，国体斯植，礼莫大焉。天威不违颜咫尺，岂其陨越于外以为君辱！海邦虽夷渐于礼教矣，古之人有行之者，自始会以至终别，秩秩乎其有章也，郁郁乎其有文也。吾谨持而加毖焉，宣上德、操纪纲、严取予而节省其繁缛，此礼之所由行乎。纪之，以着使事之成云。
  </div>
  <div class="pagination">
   <a href="使琉球录_page13.html">
    上一页
   </a>
   <span>
    ...
   </span>
   <a href="使琉球录_page9.html">
    9
   </a>
   <a href="使琉球录_page10.html">
    10
   </a>
   <a href="使琉球录_page11.html">
    11
   </a>
   <a href="使琉球录_page12.html">
    12
   </a>
   <a href="使琉球录_page13.html">
    13
   </a>
   <span class="current-page">
    14
   </span>
   <a href="使琉球录_page15.html">
    15
   </a>
   <a href="使琉球录_page16.html">
    16
   </a>
   <a href="使琉球录_page17.html">
    17
   </a>
   <a href="使琉球录_page18.html">
    18
   </a>
   <a href="使琉球录_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
