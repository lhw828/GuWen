<!DOCTYPE html>
<html>
<head>
    <meta charset="UTF-8">
    <title>藤阴杂记 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>藤阴杂记 - 第 9 页/共 12 页</h1>
    <div class="content">　　“无尘别境许重寻（崇效寺杨忠烈题”无尘别境“），异代翻教托慨深。满壁清诗不厌读，王（式丹）刘（岩）翰墨惬余心。”王楼村式丹诗：“尚书清兴属萧晨，野寺烟光洽主宾。莫讶门前驻车马，官场自有爱闲人。”“已公茅屋足茶瓜，记得长安客里家。五十年来重俯仰，当檐一树马缨花（宋公五十年前寓寺植花，今合抱矣）。”“琳宫画像事依稀，碑版苔花冷夕晖。多少停骖惆怅处，不须重问李宸妃。”“扑枣僧寮隔市尘，纵横墨迹照秋。孟津声价当时重，未抵杨公千载人（寺僧藏王觉斯草书）。”“曾趁春光碾小车，松龛风叶又秋初。巡檐绕柱看题句，前度刘郎我不如（春初偕刘大山题寺壁，大山有‘小车行处草初生’之句）。”吴荆山士玉诗：“哦松朱夏涌秋涛，萧寺凉生兴转豪。旧是城南联句处，满天诗色碧云高。”缪湘芷沅诗：“停云回忆殿西头，种树参天翠色幽。五十年来一弹指，松风解带复句留。”“湖烟柳翠杳难寻，槐老楸荒落照临。小队初过挑菜圃，缁徒送出枣花林。”郭于宫元钅于诗：“墙上笼诗有碧纱，十年芋火旧僧伽。圣安寺是尚书寺，不让佳名擅枣花（王渔洋改崇效为枣花寺）。”宋山言至诗：“忆陪蚕尾老尚书，枣剥空庭月上初。草色依然僧磬冷，梦回忽复十年余。”田乐园需有《同孙子未过圣安寺观画壁，慧明上人出王文安公所遗饮器，贳酒相饷，晚归记事》诗：“侵晓连骑出，远至柳湖村。雨过天初霁，氵虢々溪流浑。山僧立板桥，揖我入寺门。荒草埋石径，残碑插松根。披藓辨文字，代历唐宋元。况有丹青手，商喜画壁存。像设三十六，位置如弟昆。上人颇好事，禅榻开清樽。先辈贻饮器，历历饮酒痕。醉后拟题句，留迹传只园。应不让画史，兼可招吟魂。嵇阮耽逸趣，斜日行将昏。晚凉上马去，秋塍蝉声繁。”按圣安寺金元帝后佛像，久移他处。寺有奸僧遁迹，伏法后，今惟一僧。寺虽修整，古物荡然。入门蔬菜盈畦，间植花卉；门前树影参差，想见柳湖风景。崇效寺四季多花，游屐颇盛。然“无尘别境”，不知何时洗去。寺藏拙庵和尚红杏青松照，时康熙庚午，渔洋、竹、王昊庐、查他山、陈香泉、孙松坪俱有题句。渔洋集称：拙公智朴《盘山志》，雅有体裁。赠诗悉录卷中，百余年墨沈如新。图书姓名“少司马印”、“引首肃台”。方丈有王觉斯铎大书“静观”二字，时顺治丁亥，王年五十六。同游者孙枚先廷铨、宋玉叔琬、赵韫退进美。吴天章雯《崇效寺雪坞上人种竹》诗：“崇效窗前竹几竿，移来依旧碧檀栾。敲风忽醒三生梦，过雨真添五月寒。龙奋九霄惊霹雳，凤翔千仞爱琅。坞中多少峨眉雪，好养灵根岁岁看。”陈泽州有《崇效寺看枣花书雪坞诗后》诗，有《枣林寺门遇袁杜少》诗。

　　渔洋又有《甲戌五月望日，宋山言至邀过崇效寺，访雪坞法师看枣花同赋》诗，又《雪中怀拙庵》诗：“东望盘山三百里，年年结束负行。”是拙庵乃盘山僧，常来驻锡。雪坞则崇效住持。徐华隐与雪坞倡和尤多。田山姜亦有《坐雪坞三语轩茶话》诗。二僧何幸也！

　　阮吾山《法时帆学士旧藏诗册跋》：“三十年前，余从庙市购一诗册，皆己未博学鸿词翰林赋送邱季贞洗马回淮南之作。诗翰各有可观，凡八人：海盐彭羡门、平湖陆义山、嘉兴徐华隐、任丘宠雪崖、东明袁杜少、长州冯方寅、宝应乔石林、山阳李公凯也。乾隆戊申秋八月，法时帆学士过余寓斋，出此册见示，亦前数公手迹。盖同游崇效寺看梅之作，惟羡门、石林二公不与焉。按邱洗马南归，在康熙甲戌之秋，距己未已十有六年，诸公尚同在馆中。其看梅诸咏，未署何年岁，然诗中称义山、华隐宗伯学士，公凯为学士，盖已在癸未以后。是时羡门已历少宰，石林先以言河工事罢归，距甲戌又十余年矣。是数君子于同年中气谊弥笃，白首如新，有足多者。城南荒刹，岁暮冲寒，半月两过，淹留竟日。缅冷客之胜致，足见前辈风流。而雪坞上人，手种双梅，待名流之屐齿，皆可作日下旧闻传也。时帆与余围坐土坐，展玩移时，觉百年前风会人物，宛乎可想。倘将此一册留庙寺中，俾与《青松红杏图》同作山门之宝，宁第结一重翰墨缘已耶！”

　　时帆式善今大司成。

　　接叶亭在烂面胡同中间，汤西崖少宰居焉。赋诗云：“中丞宰木拱，大令宿草深。”注：“四十年前，傅雨臣感丁中丞居此，沈间房大令尝寓云。”西崖咏斋中草木至五十二首，可谓蕃矣。雍正时张南华鹏居之，赋小集牛字韵八首。

　　乾隆丁巳，沈椒园侍郎寓，吴少司马应招同人宴集首倡。徐恕斋以升赠侍御诗：“床休论上下，廨各占西东。诗派追初白，官情共软红。”又《感怀次吴少司马韵》：“驺唱冲泥到，荒亭感昔年。风流穿树石，裙屐已云烟。凉月奁开镜，深杯鲸吸川。槐花苍砌满，好句让群贤。”周西兼天度《感怀》诗：“青棠如线草如烟，阅世真成浩劫前。日下林皋解若此，人间坛坫益凄然。蜗行蠹壁余残垒，虫网疏窗罢辊弦。熟客不来宾从散，春风夜雨落苔钱。”极写荒凉之景。后为查中丞礼、祝芷塘德麟寓，稍葺治，倩王蓬心宸绘图征诗。沈东田世枫诗：“爱此幽栖地，偏居官巷中。入门风迹在，小坐市尘空。丛筱轻烟碧，长林落照红。渐看秋爽荐，疏处引清风。”芷塘赋诗，李羹堂调元八叠和韵。如：“百年鱼藻思诗老，一日莺花付史公。楸树前庭韩句里，桃遮小径杜诗中。”“雨屣送僧莲寺近，夜炉留客竹床寒。醉里功名付桑落，梦中富贵说槐安。”俱佳。今归吴漪园太史裕德。

　　莲花寺树林蓊郁，门径极佳。《旧闻》不载其名，似是旧庵修整。今为述职大吏行馆。

　　接叶亭对门大宅，为华亭王文恭公顼龄旧第，堂曰：“锡寿。”公曾孙绍曾、显曾入词馆，公孙祖庚保定太守，谒选道员。癸未，宴丙辰同征鸿博刘文定、曹文恭秀先、王廷尉会汾、杨侍读述曾、申副宪甫、陈太仆兆仑、钱宫庶载凡八人。

　　文定诗：“人间盛事传衣钵，天上荣光属斗台。”谓太守继文恭举词科。时惟秀水朱稼翁稻孙亦继竹而举，海内惟此二人。钱宫庶绘《七清图》。太守补任宣州，示袁随园枚，亦同举者，因题尾云：“酒置平津阁，灯明锡寿堂。风前怀祖德，雨后对花光。人老衣冠古，园深水石苍。分笺赓白雪，还似咏霓裳。”“有客登黄阁（武进），无人不白头。八仙才咏罢，五马复南游。庶子丹青妙，群公翰墨留。萧疏花菊意，莫忘岁寒秋。”秦西严座师为太守婿饯送宣州诗：“控纵名缰四十霜，霓裳咏后赋长杨。一樽上相歌骊曲，八座中朝半雁行。”亦指锡寿堂宴。

　　烂面胡同水月庵额，为孟津王无咎书。张匠门大受有《寒夜同顾嗣立、彭廷训集水月东院，联句送吴舍人》诗。

　　增寿寺西有忏园，乃王文靖公弟中丞燕别墅。万柘坡光泰诗云：“小巷大街东，园基近佛宫。残蝉斜照后，独鸟乱烟中。树老藤全白，篱荒枣半红。曲池无寸水，弹入雍门桐。”今更荒废，老树犹存。毛西河诗，已见《吴略》，不录。

　　顾侠君嗣立寓有晚翠阁，查他山诗云：“依稀宣北坊西角，鸿爪留泥我亦曾。”

　　似在西便门街，无存。

　　渔洋《与郑山公登九莲阁》诗：“凭阑试聘望，远近一寒林。不见西山色，苍茫云外深。”向闻阁在长椿寺妙光阁之后。今圮。

　　妙光阁建自合肥尚书。近见《定山堂集》，乃姬人善持君所作，即所谓横波夫人也。殁殡长椿寺中。尚书《清明感悼》诗云：“石火平催白首春，芳兰折尽感芳辰。布金园阔忘家俭，炊玉心枯念客贫。化去魂归无色界，悲来佛是有情人。

　　让他帘外双飞燕，又见垂杨碧草新。“又绝句：”生辰岁岁炷名香，幢盖莲花绣妙光。“横波仲冬三日生辰，恒于阁中礼诵，故云。

　　张黄门惟赤字螺浮，有新园在枣林街。合肥尚书过饮诗云：“柳市城百尺居，枣林街里一囊书。”螺浮有“十年霜雪老黄门”之句，一时名流争和。尚书《观螺浮侍史龙梭演剧》有“翩若惊鸿矫若龙”句，是时久任黄门，遂有园林声伎，亦足以豪。

　　西城饭厂设增寿寺，钱饮光澄之到京寓寺诗：“一路风尘满鬓华，解鞍便宿老僧家。房留官坐监施饭，店与人开带卖茶。庭树午余时系马，钟楼日落乱栖鸦。

　　五更不睡骡车过，铎响铃声枕畔哗。“知康熙初年，施饭即在此寺。

　　顾侠君嗣立家吴中，有秀野堂；京寓宣武门壕上，背郭环流，杂莳花药。查查浦颜曰“小秀野”，并题云：“一片波光拂槛流，西山晴翠压墙头。书声灯影微茫里，差胜苏州隔秀州（余寓比邻）。”侠君自题云：“数间小屋傍城西，纸阁屏风新品题。堪笑生涯同燕子，春深到处好添泥。”“草堂春柳正{髟沙}，芍药红兰渐著花。生怕梦归难识路，却教移得到京华。”按壕上今上斜街，寓址莫考。余赁官廨七年，藤萝成阴，丁香花放，满院浓香，不得已而迁去。留别诗云：“秀野遗踪杳莫寻，藤萝满架护清阴。七年蜗寄匆匆别，嘉树婆娑怅最深。”

　　丙辰鸿博征士来京，若杭堇浦、周兰坡长发、申笏珊，恒集接叶亭。周送翁朗夫照诗：“懒眠古巷联裙屐，接叶高亭发啸歌。”

　　●卷九○北城上龚芝麓尚书寓宣武门左，有香严斋。海内文人延致门下，岁暮，各赠炭资。

　　马甸臣世俊下第，无以卒岁，袖文质公。读《而谓贤者为之乎》篇“数亡主于马齿之前，遇兴王于牛口之下，河山方以贿终，功名复以贿始”等句，泪涔涔堕，曰：“李峤真才子也。”赠金八百，并延誉之。明年，辛丑状元。所谓“八百孤寒齐下泪”者，公足当之。朱竹挽诗：“寄声缝掖贱，休作帝京游。”盖纪实也。

　　宣武门街右为陈少宗伯邦彦第。堂曰“春晖”，屋有藤花。文简公丙午自粤还朝，见花盛放，赋诗。今屋归全浙会馆，藤花尚盛。

　　宣武门外河名银湾，王文安铎所题。孙松坪《中秋》诗：“碧涨银湾类影娥。”

　　商宝意盘癸卯拔贡，至京，寓香炉营，见歌者林建中。后二十年遇淮上，赋云：“我从弱冠游神京，僦居曾记香炉营。密通往还潘太史（允敏），诙谐跌宕倪先生。君时方下黄门榻，衡宇相连宾不杂。醉倒常遗玳瑁簪，歌阑犹照珊瑚蜡。”

　　海波寺街为金文通之俊第，有古藤书屋。康熙初年，御史何蕤音元英寓此，名丹台书屋。王横云未遇时，饮屋中诗云：“龙门百尺邈难登，喜到高斋对古藤。

　　少长题诗红叶共，高低点笔石栏凭。敬通跌宕因文史，北海风流在友朋。更春柏台增气象，迩来霜简剧威棱。“汪蛟门懋麟诗：”护持传太傅，燕赏惬尚书。留得清阴在，重为水部居。“康熙丙辰，朱竹有《饮何少卿藤花下》诗。甲子，检讨自禁垣移居，有藤二本，有《寓斋小集六言》，又《小集送人》诗：”我携家具海波寺，九月未槁青藤苗。夕阳倒影射柽柳，此时孤坐不自聊。“又《饯染孝廉佩兰》诗，又《紫藤花下作迟汤上舍右曾》诗：”柽叶绿如伞，藤花紫满檐。“

　　又《柽联句》、《寒夜赋火箸》诗、《花下醉歌送吴、魏二子联句》。至己巳，移槐市斜街。诗云：“不道衰翁无倚著，藤花又让别人看。”

　　渔洋戊辰来京，竹邀饭古藤书屋，食危鱼半翅，甚美。观米海岳《研山图》，作歌。蒋京少景祁有《集竹太史古藤书屋分赋。惜黄花》词：“露明秋树，烟寒蔬圃。御堤边，正萧萧柳梢堪数。散发玉堂仙，遁迹金门侣。招好友，四围芳俎。帘衣风舞，蛩声夜语。落苹花，又疏疏六街凉雨。此别会何时，美景谁留取？最恼煞、丽谯催去。”同赋者黄庭、姜遴、陈枋、蒋运昌。查他山诗：“整足牙签万卷余，谁言家具少于车。僦居会向春明宅，好借君家善本书。”

　　又《同竹、西崖、他山、药亭四人联句》诗，又《闰夏共饮限藤柽二字》诗：“曲巷居相近，回栏到每凭。爽开寻丈地，阴合两边藤。幽事披襟惬，新诗计卷增。醉探杯底绿，凉影落层层。”“碧草柔牵蔓，红花细著柽。客稀成雅集，屋老称佳名。氵念々云催暮，疏疏雨放晴。家园风景似，只是少啼莺。”

　　《曝书亭集》：锡山听松庵僧人性海，制竹火炉，王舍人绂爱之，为作山水横幅，并题以诗。岁久炉坏，盛太常因而更制。流传都下，李西涯辈多为吟咏。

　　顾梁汾典籍，又仿遗式制炉。恒叹旧图不可复得。及来京师，忽见之成容若侍卫所，容若遂以赠焉。丙寅秋，梁汾携炉及卷过予海波寺寓，适姜西溟、周青士、孙恺似三子亦至，坐青藤下，烧炉试武彝茶，联句成四十韵。

　　甲戌元夕，赵恒夫吉士《饮于中翰章云汉翔古藤书屋》诗：“一曲新翻出酒楼，春来六日趁人留。豸台共指红灯拥，蚕陌群酣白粥流。坐啸三休丛桂老，居停五易古藤留。自嗤旧物坚牢甚，欢宴吟传四十秋。”自注：“寓为金文通甲午旧邸，递传龚芝麓宗伯、何蕤音侍御、朱竹太史，以及于中翰，五易主矣。予俱叨饮其中，为之志感。”

　　宜兴蒋京少景祁居时，孔东塘尚任诗云：“太傅吟诗旧草堂，新开蒋径自Θ荒。藤花不是梧桐树，却得年年引凤凰。”自注：“京少寓此，尝与阮亭先生过谈。其地为金、龚、朱故寓云。”孙松坪致弥《移寓》诗云：“一枝许寄即吾庐，莫笑生涯琐吉如。堂驻翠华传太傅，楣留银榜忆尚书。”时与王云冈同寓。管青村仑诗：“王猷与共孙登啸，宋玉堂为庾信居。”时为康熙庚辰以后，寓公俟考。今石藤靠壁，铁干苍坚，古色斑驳，洵百余年物。特屋未宏敞，大第已析为三四。宅西偏赁施小铁ぁ卿朝，移居时，余赠有“依稀诗老留题处，想像宾筵载酒余”之句。继而知古藤在东邻余姓屋内。访之，主人绘图示客。近人王枫亭给谏友亮有题句，惜未及录。

　　朱竹集：《冯检讨勖招诸同年集六枳园对菊》诗“可怪南邻冯检讨”，则似在海波寺街。

　　傅谨斋副宪为讠宁移寓方壶斋，相传为田山姜故寓。吴白华司空赠诗云：“夹巷笙歌喧北里，残年冰雪爱南荣。”又云：“诗翁例作鸿胪长，干巽论才价未低。”田时官大鸿胪，傅尔时亦长鸿胪云。

　　《亚谷丛书》云：“京师戏馆惟太平园、四宜园最久，名亦佳。查家楼、月明楼其次。比年如方壶斋、蓬莱轩、升平轩最著。”今考诸园俱废，查楼仅存木榜。惟方壶斋屡易新名，人尚称为方壶斋；城西仅此一馆，春初尚盛，在永光寺西街。

　　永光寺本元刹，梁药亭佩兰寓。与朱悔人、宋山言醉后放歌。为北城粥厂。

　　吴鉴南璜随父朴庭寓寺侧，生子，商宝意盘寄诗：“原是释迦亲抱送，永光古寺翠微僧。”庚辰成进士，由农部任知州，徇木果木难。吴超亭别驾兴宗题其遗集云：“早年声誉动长安，一卷梅花九陌看。朱邸赐莲宵禁肃，永光击钵晓钟寒。

　　坐依荀席衣曾接，立并程门雪未乾。犹忆濒行瞻马首，短亭惜别劝加餐。“

　　王渔洋《同人集河楼下》诗：“下直径旬发不梳，河楼高会翦春蔬。已喜绿蒲藏睡鸭，更烧红烛射游鱼。”“御河杨柳尽飞花，露叶烟条拂狭斜。十五年前曾击马，数株初种不胜鸦。”楼似在西河沿，今绝无酒肆，但有银楼。

　　姜西溟《汤西崖移居》诗：“椿树前头巷，先生卜宅成。”似今之西草厂胡同。又“吴突烟通舍，查沟水过湾”，谓吴元朗景、杳声山升皆邻并。又“吾老欣同巷，归休愿息关”，故传西崖尝借西溟马出门，西溟戏赠有：“终朝何太苦，驼水又驼汤”之谑。

　　保安寺有奇石，梁少司空敦书寓寺前，移置庭院，名曰“垂云”，作歌。阮司寇吾山《和移居》云：“曾有诗翁屐齿经。”自注：“此地为渔洋山人旧居。”

　　见《邵青门集》。渔洋自题得树堂诗：“老树空庭得，堂因老树名。”未审即此宅否？

　　邵青门长蘅与阮亭尚书书：“奉别将十年，回忆寓保安寺街，踏月敲门，诸君箕坐桐阴下，清谈竟夕，然如隔世事。清景常有，而良会难再，念至增惆怅也。”又自序：“忆己未客都门，寓保安寺街，与阮亭先生衡宇相对。愚山先生相距数十武，陆冰修仅隔一墙。偶一相思，率尔造访，都不作宾主礼。其年寓稍远，隔日辄相见。常月夜偕诸君扣阮亭门，坐梧树下，茗碗清谈达曙。愚山赠行诗有云：”蹋月夜敲门，贻诗朝满扇。‘盖纪实也。“

　　椿树三条胡同，汪文端公寓，以所藏“快雪时晴”帖颜斋，曰“时晴”。公后赐第东城，申拂珊副宪甫接住，赋诗。沈云椒初和诗云：“花底春风敞数楹，清华水石旧知名。帘阴虚受池光合，琴响疏传竹韵并。高唱登坛凌白雪，小斋数典纪时晴。结庐岂必寻邱壑，早有云烟拂袖迎。”

　　查查浦嗣栗有《同杨木中讷移寓半截弄》诗：“衣箧书囊不满车，傍谁池馆觅新华。云离翠岫原无主，燕值雕梁便是家。随地可赊邀月酒，有钱先买探春花。故园不是无茅屋，梦里寒梅一径斜。”

　　徐苹村侍郎邸，斋名“野航”，陆侍讲肯堂继寓，颜曰“怀鸥”，自题“舫斋”。徐恕斋以升诗：“虚舟却与前因证，亦是怀鸥亦野航。”先是，查查浦《题怀鸥舫》诗：“绣额珠帘覆玉缸，障风先护碧油幢。冬来爱近长安日，开了南窗上北窗。”查他山诗：“江湖宛在小窗前，便欲从君借榻眠。梦作白鸥归未得，鲈乡亭外水如烟。”

　　秦鉴泉学士大士，壬申状元，寓半截胡同。庚辰，庭产芝草。长君芝轩承恩中式，作《瑞芝》诗。庚寅，又茁一芝，次子承业中式，赋《后瑞芝》诗。又有“芝是科名草，恩为及第年”之句。余壬午以课艺就正，蒙有张湘晓之褒。未几，假归不出。芝轩今开府关中。

</div>
    <div class="pagination">
<a href="藤阴杂记_page8.html">上一页</a><span>...</span><a href="藤阴杂记_page4.html">4</a><a href="藤阴杂记_page5.html">5</a><a href="藤阴杂记_page6.html">6</a><a href="藤阴杂记_page7.html">7</a><a href="藤阴杂记_page8.html">8</a><span class="current-page">9</span><a href="藤阴杂记_page10.html">10</a><a href="藤阴杂记_page11.html">11</a><a href="藤阴杂记_page12.html">12</a><a href="藤阴杂记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
