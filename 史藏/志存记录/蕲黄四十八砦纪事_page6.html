<!DOCTYPE html>
<html>
<head>
    <meta charset="UTF-8">
    <title>蕲黄四十八砦纪事 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蕲黄四十八砦纪事 - 第 6 页/共 6 页</h1>
    <div class="content">　　易氏，诸生何际时妻。避贼龙井砦；贼索深箐中见之，骂贼死。

　　易女，易道光女；字熊友嘉仲子某，养于熊。贼袭白云砦，熊子被杀；女愤骂号哭，贼攒剌之死。

　　——右黄冈列女。

　　吴氏，诸生郭管虞妻、武昌县贡生吴如揆女。流贼破砦，杀管虞，虏吴氏；氏恸哭愿与夫同死，遂杀于管虞尸侧。

　　李氏，诸生南有杞妻；周氏，南之杰妻。李氏于崇祯十年流贼破砦被执，促之上马；厉声大骂，贼乃刺杀。后以子之杰贵，赠孺人。周氏于崇祯十六年，亦以烈殉。后以之杰继妻高氏子梦班贵，赠宜人。

　　姚氏，诸生南士华妻、大学士姚明恭侄女。明季，贼破砦，夫被掳；痛哭号救，贼以兵威之。姚氏曰：吾以得死为幸！遂被杀。

　　——右蕲水列女。

　　邹氏，王山甫妻、名胜大思直之女（？）。贼至，邹氏先与夫约曰：我若为贼掳，誓必死！恐尸久难认，我以耳环裹脚带内为记。夫识之。崇祯戊寅二月，砦破，贼掳邹氏及子女各一；邹氏力持子女骂贼，贼怒，举其子女撞石而死。邹氏骂愈厉，贼以木桩钉氏腹而死。后九日，夫往寻尸，果不能认；忽记邹氏言，解其脚带，有耳环在焉。见者哀之。

　　罗氏，诸生梁镇妻；王氏，梁孟孙妻。崇祯乙亥，寇至，镇与孟孙均外出，罗氏携王氏避乱于鸣山。贼获罗，勒之上马；罗氏曰：吾士人妻也，岂为贼妇！延颈受杀。王氏见姑死，曰：吾岂独生！贼亦杀之。后人埋其尸于山麓。

　　周氏，举人王山玉继妻。崇祯壬午七月，流贼破砦，周氏露宿小舍，产一男，日呕血数升。旋被执，周氏骂不绝口；贼怒，杀之。无血，颈上有刀痕二，白如练。

　　——右麻城列女。

　　王氏，韩琮妻、诸生三辅女。幼通书史，尝刲股救母，以孝闻。崇祯乙亥，贼袭风水山，琮父子俱被害；王氏受重伤，死而复苏。兄弟舁入城，医治乃痊。时年二十九，誓不再适。居夫家，惟破屋数椽、瘠田数亩，以一婢女自随。织絟终日，以给衣食；足不出户庭。守节四十五年，卒。

　　刘氏，丁遂妻。夫没，守节历三十余年。明末流贼破砦，刘氏扃户将雉经；贼击户，刘氏叱曰：我节妇，不可以面目见贼！贼捽户入，解其悬；乃以头击贼，被乱刀刺死。家有二犬，守其尸数日，不食死。子斯昌，诸生；时简，廪生。

　　赵氏，夫没（佚其名），守节；避贼风水砦。贼纵火焚之，赵氏伏二子于墙隙中，以身捍火；火洞两腋，终不释手，母子俱死。

　　秦氏，江至衡妻；生子女各一。年二十四，夫卒，誓死不贰。明季族豪觊产，秦氏力持，不为摧折。流氛方炽，秦氏避居同姓西砦。人多欲逃，秦氏训子弟与家仆曰：与其独奔遇贼死，何如同聚一处，有险可恃乎！众矢守御，卒赖以全。孤夭，抚孙密，成诸生；叹曰：书香有托，可瞑目报先人矣。年七十八，卒。

　　某氏，诸生秦珩妻。适珩甫十月，避寇山砦。砦破，姑被执；同姒李氏往救。厉声骂，贼刃毙之，无血痕。殓时，神色不改。

　　周氏，卢之懔母。崇祯末，骂贼死。

　　周氏，光禄吴士伸继妻。生而端凝；归吴，事孀姑孝。嗣随夫宦金陵，扶姑榇归葬，寓风水山砦。适流贼攻甚急，周氏遂投缳；遇救，复苏。贼入，骂不绝口，被贼碎首死。贼退，其子收殓遗骸，见周氏颜色如生。报经抚军，奖以额；以时多故，请旌未果。

　　彭女，诸生彭世济女。幼字司理卢经年，及笄未嫁。贼至，随父避乱砦中。会贼攻砦急，女自刎，父置之乱草中，砦随溃。世济入水，恍见其女牵之而渡，遂得生。次日，具棺殓之

　　——右黄安列女。

　　胡氏，诸生方应尊妻。避贼至赤剥岩砦，闻夫殒，痛哭投岩而死。

　　汪氏，兵部尚书王■〈火鼎〉继妻。■〈火鼎〉领四十八砦义军，转战庐州；军败，夫妇均被执。至南京，军中将有辱之者；汪氏骂曰：我何如人？尔何如人？敢辱我！不屈，从夫死；子光富殉之。

　　胡氏，岁贡王烻妻。流寇扰罗田，破砦堡。胡氏被执，将辱之；骂曰：尔以我夫若子皆何如人？而敢逼我！贼怒，持刃相向，将以死挟之；胡氏夺刀自刎死。贼相骇，叹曰：此真义烈也。

　　其宛若中有李氏者，乡饮宾熉之室。值流贼焚掠村舍大索，家人争入堡；李氏避不及，贼执之，怒骂不辍。贼断其右手及左足，举火焚其庐；李氏在火中，犹呼曰：砦众至矣！贼惊走，火随灭而李死。至今壁间人形宛然，除不去；佥谓义烈之气不泯也。

　　——右罗田列女。

　　唐氏，潘龙跃妻。崇祯十三年，避贼灵杲山；贼至，加刃龙跃颈，索钱。唐氏跪泣，乞以身代夫，不许；女巽大跪泣，乞以身代父，不许。唐氏知夫不免，投于塘；女从之。贼怆然释其夫。

　　张氏，王凝鼎妻。避贼于殷家冲砦；砦破，投波斯洞岩下死。月余，子秉钺收殓，面如生。秉钺，后任贵州卫守备，以张氏死事闻；国朝顺治中，赠恭人。

　　刘氏，太仆卿吴敏师妻。遇流贼，投水死。

　　徐氏，赵家鼎妻。死节赤砦。

　　——右广济列女。

　　吴氏，诸生李具庆妻、广济太常卿吴亮嗣女。明季贼陷蕲城，吴氏之翁兵备道树初不屈死，夫兄延庆次子及吴氏所生五子俱死；具庆亦被创。吴氏方有妊，从积尸中乘间掩诸尸，负具庆以窜；途中产子之瑨，裹以行。贼平，收葬诸骸骨，复还旧业；皆吴氏力也。

　　——右蕲州列女。

　　王氏，诸生秦在妻；麻城人。时北山周承谟倡乱麻城，在从之；王氏泣谏曰：汝必欲为此，当早备一棺，使吾母子寝处其中，勿俟祸及也！在不听。官兵至，王氏携八岁子奔砦求避；众不纳，谓其子日：汝父为逆，谁肯相容？王氏复奔至田间，以刃刺其子，遂自刎，俱死。随一婢名桃儿，亦大呼自刎；见者无不泣下。

　　唐氏，熊启之妻，麻城人；唐法扬女。及笄，有东山降人李有实强委禽；父弗许，遂适熊。其归宁也，有实邀于路；唐氏不屈，曰：宁为刃下鬼，不为反贼妻！有实怒，刃之；骂不绝口死。

　　徐氏，诸生周煊妻，麻城人；知州徐志尹姊也。顺治己丑，居卫生堡。值流贼，煊逃出；徐氏阴藏小刀。堡溃，嘱仆负幼子急行；遂自刎死。

　　论曰：乌呼！吾循绎吾蕲、黄山砦诸列女死节事，而叹正气不绝于衰微、大道不遗于幽曲也。当时顾宁人恢张东汉节义也，岂非以隐悼明遗节义之盛！而南宋以降，吾华妇女重开一新天地；自国史以至方志，其以节义显者，麻列至不可纪极。即以至短之岁月如山砦、不完备之人物如山砦，特一时仓皇避地，出其偷活之念，求庇于俄顷耳；非有储养之素也。而诸女丈夫于此争百年于一刻者，举皆赖于平昔名教之灌输焉。当山砦盛时，其烈士固皆怀必死之志；其家人相依者，亦皆抱贞一之节，不肯与歌舞新国者苟同。此吾表山砦而不欲遗列女之由，亦愈以章明诸烈士义声之周浃；至于妇人孺子，亦均与之从容含笑入地。如王■〈火鼎〉夫妇、王靖躬夫妇、李树初翁妇，是其例矣。东汉盛节义而史中始传列女事，固有同符者。吾考东汉名士之目，明季以东林、复社代之。当时吾黄之入官者，多通声气于东林；为诸生者，多示同心于复社。孔尚任演明季小说至极其名节于优倡之贱，咸欲得正人归之（包世臣书「桃花扇传奇」后，最能见其深处）；而况山砦中诸家人，大都搢绅儒流之家室者乎？举人王一翥妻樊氏骂贼曰：我天下名士妻！诸生樊维清妻吴氏击贼而言曰：吾父按察使，吾夫名士。徐一三妻毕氏骂贼曰：我夫与父兄，皆何如人？诸生郭巩妻柴氏骂贼曰：余冢累世清德！其武弁萧甲妻郑氏作诗，至以立志如张别山勖其夫：皆当时死节于山砦外者也。而山砦中则梁梦孙妻王氏曰：吾，士人妻也，岂为贼妇！王■〈火鼎〉妻汪氏曰：我何人？尔如何人！敢辱我！丁遂妻刘氏曰：我节妇，不可以面目见贼！其铮铮佼佼与劲霜烈日争光洁，何让彼砦外诸嘉淑也哉！夫至名教尊于巾帼、名士固于结褵，安怪当日酝酿此山砦一时义烈也欤！然可异者，如诸生秦在妻王氏不附周承谟之役、唐法扬之女不肯作配李有实为妻，则又耳目移易后之行；而本朝之克抚有天下，端兆此矣。亦附着焉。  
　 
叙论

　　论曰：吾观山砦用兵之事，既再翦而再生，又再平而再变；以李有实、张福寰十年之支拄，而卒摧灭于王师，岂无故哉！盖有三端以枢纽之：曰会剿也，曰用间也，曰民兵为向导也。皖砦会剿之师，有督兵、有操抚兵、有提兵、有漕兵；鄂砦会剿之师，有督兵、有抚兵、有提兵、有镇兵。皖砦之用间，发之者李日芃，成之者石镇国也；鄂砦之用间，先有白秉贞，继则吕阳也。皖之金承闇等、鄂之王象虞等，其始皆山兵中人；利用之，则可归吾驱策。吾验以前事，按以宋端宗时元陈天祥曾两用此策以平鄂、皖山兵。一于知兴国军时，以土兵攻李必聪山砦；一于知寿昌府时，以檄谕解散毛遇顺、周监、王宗之徒党。李、毛、王、周之平定，当时策之者既用是谋矣。吾又验以后事：按之康熙时于成龙平定何士荣、乾隆时吴楚解散马朝柱，但蹑三者之迹以用兵于兹土也，辄有功。康熙时之决策，成龙先用间谍招抚，以披其党；继用土兵导引，以竟其功。乾隆时之决策，有两江总督尹继善驻兵金家铺，有湖广总督永常驻兵跨马墩，有蕲州知州李珌深入以炯情实，有寿春镇总兵牧光宗统兵亲往搜捕；于三策中，或二用之、或一用之，常得胜利。后之用兵于山隘者，可以审矣。而山民遭乱，自卫身家者，亦可知其所从事矣。

　　论者谓明季死节之士多于列朝，不知明季降顺之臣亦多于列朝也。当时，降顺仍被戮与降顺仍遭摈弃者，勿论矣。降顺后而效用、效用后所挟持，其志在专仇故君，其自致则在力摧旧侣；不然，所谓忠愤义烈之人死于所谓洪内院，所谓平西、平南、靖南、定南诸藩者，何其多也？平定山砦之兵，主持军役，顾何以强半属明臣也欤？殆天设局以章明之，俾人择所自处耳。用兵鄂砦者，若徐勇、若祖可法、若陈之龙；用兵皖砦者，若吴惟华、若李犹龙、若石镇国、若黄鼎：皆有明左右行列中旧人也。此固鼎革时所习见；而明代义士之多，亦何能为诸人掩其迹乎！盖缘于衰世道丧风漓者半，缘于明代八股毒焰者亦半也。如诸人者，安得悉如孔有德其人之处傅上瑞、李成栋其人之处丁魁楚哉？从而溯之元世祖时，宋降将刘整为元画攻襄阳之策，高兴为元执秀王赵与檡，吕■〈彧上土下〉为元献安抚襄汉，管如德、吕师夔为博伯颜欢饰宋室宗女以献之，皆是类也。盖非若曹，即无亡国史也。若曹工于亡国，故仇故国之术亦与之俱工。乌乎！海宇交通，沧波万里；正声寥寂，满地淫哇。我思古人无言可说恢张大义，以遏颓流；此后纤人奋其倾陂险仄之技，受他族之诱为人佐斗，以陷我同胞于危亡百出，以绘魑魅变相者，庶几少止也哉！是在学者。

　　我生之初，当粤寇平定之明年；先大夫旌义公晚岁不聊，每挈稚儿欣欣有喜。父之执友，从而誉之曰：此儿清韵，足散人怀！吾父怡然，开颜深笑；而期望之挚，若有所思，辄摩顶而诏曰：汝乎，其有以慰余乎！幸生平世，匪学曷立；则又愀然曰：余家落矣；小子知学，他日勿忘我家乃几丁丧乱之时，屡蹶而屡振者也；明季一乱，我元、明先茔，凋丧之余，皆迷所在；闻诸父老，吾先茔者，家微之后，侵于别支子孙。余以后起，愤而讼官，卒不获直。追远之思，未之能达；更别树碣，祔诸近茔，然而余心伤矣！我十六世祖明遗民公讳晴生，当鼎革乃负奇祸；事后传闻，疑与当日山砦有联。卒隐耕桑，顑颔以没。方流贼炽时，自营山砦，多方捍避，仅免于亡。尔时服亲之中始七、八人，后止一、二人而已。我五世祖父卓然公，讳志奇；童冠零丁，又构土匪张士营之乱，艰虞中强自振立。生我高祖父文远公，讳班；兄弟五人。再经山砦变乱，更值会城标兵之警；其四人者，远遁潜、霍。脱屣旧基，独我文远公；惓惓先世井庐，保乂茔祀，用以传世。及我曾祖、祖父，起家大万，乐善好施，受旌于朝。遭时奇穷，厄运又至；道、咸以降，播越百端。吾父破家练勇，命吾伯兄培荣（官安徽宿松知县，死事状详「江表忠略」）率以克蕲水治城；身被十七创，不死。吾与季父、仲兄立万福砦，以捍捻寇；版筑、教练，皆身督之（案罗田砦堡，承平久废，惟光绪己亥、庚子县人故编修周先生锡恩修复平乡白云、青云、庆云三砦，并教练民团；盖奉朝旨为之也。旋罢）。甲子一役，井宅荡为飞灰；吾遇剧贼，跳免，去死一间。统十余载中，家以此落，学以此荒；我父中宪公弃世于避地之顷，我兄宿松君殉国于大淮之南。今幸际承平，汝兄弟为中兴后之稚氓，乌知余所遭之苦；乃余之称贷拮据以纳汝曹于儒术者何居乎？汝曹其有以慰余者乎？小子无知，皇皇增惧。成童前后，手卷不释；高堂淹疾，挟书侍侧，以伺起居。吾父卧中，翘首顾而兴叹；天罪不孝，降割严君。先太恭人勖我尤挚，寒灯秋夕诏我旧闻，明明祖德，娓娓口碑；小子好奇，勤肄忘倦。乌乎！终天之恨，今廿岁余。丙申居庐，述家传，纂世表；乙亥多暇，述乡练，志里团。甲辰兴学，爰造兹袟，冀以昭揭我先哲民爱国之烈，倡述来兹。方其摭考明季忠义节行之时，穷及各姓族谱；窃览而叹曰：嗟乎！明季死亡之惨，何其烈盛已乎！盖尝考里中如周、胡诸右族之牒记，往往至明季十有八、九无主，后并生卒葬配阙焉。是何故欤？是即死于明季之人也。吾先世自宋干道中遭江湖大旱，实始由江右编户蕲州之罗田乃历至有明之终，凡吾族中十四、十五、十六世诸从祖辈行各支所遗一二人而止，其余均遭难中绝也。吾读胡氏谱，有明遗民胡循然、胡效时二人自为「明季遭乱记」，知梁烈愍之殉节。方志但云乙亥二月已耳，循然则并二月十七日记之。是时刘国能恣屠我治城，其父即殉城中也。胡循然曰：九年兵火之后，继以大饥；十一年蝗，野无青草；十三年贼由河南来，杀掳殆尽。胡效时曰：十四年大旱，六月初三日始雨；至八月，巡抚宋一鹤率兵十三营来县，百物尽非民有。而方志则以此事属之十五年，且述一鹤奏请蠲租之绩：则官书与私家之述异矣。效时又曰：十五年春饥弥甚；老弱流散，人相食。疫疠乘之，十死八、九。而方志则属之十四年，谓大疫之时，积尸遍城野；又以人相食，列之十四年冬焉。循然又言其大略曰：癸未之前，兵乱年荒，野无草、树无皮，以人肉为食。至癸未岁，身为李贼所掠，亲见俘获多人，杀者十之二、三，刖者十之八、九。当时田产无主，往往以至廉之值，鬻至腴之产；力委于人，强而后受。方志则称：十六年六月，贼陷城，大杀，民十亡其九；未尽杀者，则以劈手为令。其即循然所云见刖之事乎？然而传述亦殊歧也。诸家述录虽不同，其惨状大都固无异也。乌乎！明季之民，其不幸乃壹至是乎！遭是时也，死于贼者一、死于流亡者一、死于饥祲者一、死于疫毒者一，其慷慨殉节者若而人、其颠沛中互恤而仍不免者若而人、其九死而一息尚苏者若而人；徒以家与族并绝、姻与邻都湮，于是遗烈苦情，皆消沈灭没，逐白驹而去。其骨血沦入义河之水，洗涤而不复以还；则今日族牒中一、二名氏之留诸不在孑遗之数者，岂真德薄不足以延其世矣乎？乃遭时不幸然也！吾考之一、二族，则凡在编户中群族可知；吾考之一县，则凡在列县可知。故蕲、黄一隅之地，吾举所闻于罗田示其例；即吾罗蕞尔之乡，吾举胡、周及吾族见其例。后之考古义烈者，须知吾蕲、黄冥冥中无名死节之士女在山砦中与其外者，岂仅传志所列云尔哉！岂仅传志所列云尔哉！  

</div>
    <div class="pagination">
<a href="蕲黄四十八砦纪事_page5.html">上一页</a><a href="蕲黄四十八砦纪事.html">1</a><a href="蕲黄四十八砦纪事_page2.html">2</a><a href="蕲黄四十八砦纪事_page3.html">3</a><a href="蕲黄四十八砦纪事_page4.html">4</a><a href="蕲黄四十八砦纪事_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
