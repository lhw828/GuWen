<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 13 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 13 页/共 96 页</h1>
    <div class="content">　　春螽秋蝉【原列子公仪伯曰臣之力能折春螽之股堪秋蝉之翼】
　　冥灵大椿【原荘子楚之南有冥灵者以五百岁为春五百岁为秋上古有大椿者以八千岁为春八千岁为秋】
　　天子剑【増荘子天子之剑裹以四时制以五行论以形徳开以隂阳持以春夏行以秋冬】真人通四时【増荘子真人凄然似秋暖然似春喜怒通四时与物有宜而莫知其极】防鼎造氷【原荘子鲁遽弚子曰我得夫子之道矣吾能冬防鼎而夏造氷矣鲁遽曰是真以阳召阳以隂召隂非吾所谓道也吾示子乎吾道】
　　飡六气【原楚辞飡六气而饮沆瀣兮漱正阳而含朝霞注陵阳子明经言春食朝霞朝霞者日始欲出赤黄气也秋食沦隂沦隂者日没以后赤黄气也冬饮沆瀣沆瀣者北方夜半气也夏食正阳正阳者南方日中气也并天地元黄之气是为六气也】
　　司天在泉【増内经己亥年厥隂司天风淫所胜平以辛凉佐以苦甘以甘缓之以酸防之子午年少隂司天热淫所胜平以醎寒佐以苦甘以酸之丑未年太隂司天湿淫所胜平以苦热佐以酸辛以苦燥之以淡泄之寅巾年少阳司天火淫所胜平以酸冷佐以苦甘以酸收之以苦之以醎复之卯酉年阳明司天燥淫所胜平以苦温佐以酸辛以苦下之辰戌年太阳司天寒淫所胜平以辛热佐以甘苦以醎防之寅申年厥隂在泉风淫于内治以辛凉佐以苦以甘缓之以辛防之卯酉年少隂在泉热淫于内治以醎寒佐以甘苦以酸收之以苦之辰戌年太隂在泉湿淫于内治以苦热佐以酸淡以苦燥之以淡泄之己亥年少阳在泉火淫于内治以醎冷佐以苦辛以酸收之以苦之子午年阳明在泉燥淫于内治以甘辛以苦下之丑未年太阳在泉寒淫于内治以甘热佐以苦辛以醎防之以辛润之以苦坚之本草纲目司天主上半年天气司之故六淫谓之所胜在泉主下半年地气司之故六淫谓之于内】
　　大期【原史记吕不韦至大期时生子政索隐人十月生此过二月故云大期】
　　三致千金【増史记货殖范蠡之陶为朱公乃治产积居与时逐而不责于人十九年之中三致千金再分散与贫交疏昆弟此所谓富好行其徳者也】
　　龟鹤夀【増史记龟防龟者天下之寳也生于深渊长于黄土知天之道明于上古游三千岁不出其域安平静正动不用力夀蔽天地莫知其极与物变化四时变色春苍夏黄秋白冬黒淮南子鹤夀千岁以极其逰】
　　岁竟折劵【原汉书髙帝纪髙帝为泗上亭长常从王媪武负贯酒时饮醉卧武负王媪见其上常有怪髙祖每酤留饮酒雠数倍及见怪岁竟此两家常折劵弃责】
　　延年【増汉书郊祀志登之罘浮大海用事八神延年宋书乐志今日乐相乐延年夀千秋】
　　农无休息【増汉书食货志今农夫五口之家其服役者不下二人其能耕者不过百亩百亩之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息】
　　三年不窥园【原汉书董仲舒仲舒下帷讲诵弟子以久次相授业或莫见其面葢三年不窥园其精如此】
　　岁中三迁【原汉书萧望之望之累迁諌大夫丞相司直岁中三迁官至二千石】
　　四时廵狩【原汉书元后太后四时车驾廵狩四郊存见孤寡贞妇春幸茧舘率皇后列侯夫人桑遵霸水而祓除夏逰籞宿鄠杜之间秋歴东馆望昆明集黄山宫冬飨饮飞羽校猎上兰登长年馆临泾水而览焉】
　　神女捧日【増汉武帝内景帝梦神女捧日以授王夫人夫人吞之十四月而生武帝】乘龙马【増大戴礼春夏乘龙秋冬乘马注龙马八尺者】
　　宜暑辟寒【増神异经东南海中有烜洲洲有温湖鲋鱼生焉其长八尺食之宜暑而避风寒】方朔岁星【原东方朔外武帝召大王公问曰尔知东方朔乎公对曰不知公何所能曰颇善星历帝问诸星皆具在否曰诸星具在独不见岁星十八年今复见耳帝仰天叹曰东方朔生在朕傍十八年而不知是岁星哉増李白诗谓我是方朔人间落岁星】
　　声风木【原东方朔外太初二年朔从西那邪国还得声风木十枝以献帝长九尺大如指实如细珠风吹珠如玉声因以为名朔曰此木五千年一湿万岁一枯也】
　　生洲【増十洲记生洲在东海丑寅之间接蓬莱十七万里地无寒暑安养万物亦多山川仙草众芝一洲之水味如饴酪至良洲也】
　　鲁恭士【原説鲁有恭士名曰机汜行年七十其恭益甚冬日行隂夏日行阳行必随坐必危一食之间三起不羞见衣裘褐之士则为之礼】
　　冬聚夏散【原三坟太古之人皆夀盈易始三男三女冬聚夏散】
　　五色神芝【増古瑞命记神农氏论芝云山川云雨五行四时隂阳昼夜之精以生五色神芝皆为圣王休祥焉】
　　地应秋冬【増诗含神雾秦地处仲秋之位男懦弱女髙膫白色音中商其言舌举而仰声清而魏地处季冬之位土地平夷唐地处孟冬之位得常山太岳之风音中羽其地硗确而收其民俭而好畜此唐尧之所处】
　　借宼一年【原后汉书寇恂车驾南征恂从至颍川盗贼悉降而竟不拜郡百姓遮道曰愿从陛下复借寇君一年乃留恂长社镇抚吏人受纳余降】
　　研京练都【増后汉书张衡衡拟班固两都作二京赋精思傅防十年乃成晋书左思思复欲赋三都乃诣著作郎张载访岷卭之事遂构思十年门庭藩溷皆着笔纸文心雕龙张衡研京以十年左思练都以一纪】
　　龙祠岁祭【増后汉书南匃奴俗岁有三龙祠常以正月五月九月戊日祭天神南单于既内附兼祠汉帝】
　　冬夏聼事【増华峤后汉书宋均字叔庠为九江太守五日一聼事冬以日中夏以平旦】琴法四时五行【増桓谭新论神农始削桐为琴绳丝为以通神明之徳合天地之和今琴四尺五寸法四时五行】
　　赤县之州【原张衡灵应昆仑东南有赤县之州风雨有时寒暑有节苟非此州南则多暑北则多寒东则多阳西则多隂故圣主不处焉】
　　颍川芝【原古今注建初五年芝出颍川常以六月中生一叶五岁五重春青夏紫秋白冬黒十月后黄气出土尺五寸】
　　琵琶象四时【原风俗通琵琶近出乐家所作长三尺五寸天地人与五行也四象四时】太常斋【増应劭汉官仪北海周泽字雉都为太常恒斋有疾其妻怜其年老被病闚内问之泽大怒以为干斋掾吏叩头争之不聼遂收送诏狱幷自劾谢论者讥其激不实谚曰居世不谐为太常妻一岁三百六十日三百五十九日斋一日不斋醉如泥既作事复低迷】
　　应时梦【増潜夫论春梦生夏梦髙眀秋冬梦熟藏此为应时之梦】
　　万八千岁【増徐整三五歴纪天地浑沌如鸡子盘古生其中万八千岁天地开辟阳清为天隂浊为地盘古在其中帝系谱天地初起溟涬鸿蒙即生天皇始万八千岁以木徳王】
　　轩辕镜【原轩辕内帝会王母于王屋山铸镜十二随月用之】
　　贯月查【増拾遗记尧登位有巨查浮于西海查上有光夜明昼灭海人望其光乍大乍小若星月之出入查常浮绕四海十二年一周天周而复始名曰贯月查亦谓挂星查】
　　鸾雏岁集【増拾遗记尧在位七十年有鸾雏岁岁来集】
　　四时乐曲【増拾遗记师涓造新曲有四时之乐春有离鸿去雁应苹之歌夏有明晨焦泉之华流金之调秋有商风白云落叶飞蓬之曲冬有凝河流隂沉云之操】
　　盈车嘉穟【増拾遗记燕昭王时有白鸾孤翔衔千茎穟穟于空中自生花实落地则生根叶一岁百获一茎满车故曰盈车嘉穟】
　　潜英石【原拾遗记汉武帝诏李少君与之语曰朕思李夫人其可得乎少君曰可暗海有潜英之石其色青轻如毛羽盛寒则石温盛暑则石冷刻之为人像神悟不异真人使此石像往则夫人至矣】清肠稻【増拾遗记宣帝地节元年乐浪之东有国来贡言其乡有清肠稻食一粒历年不饥】影木【増拾遗记瀛洲有树名影木日中视之如列星万岁一实实如青皮黑瓤食之骨轻上如华葢羣仙以避风雨】
　　星池水色【原拾遗记员峤之山西有星池周千里水色随四时变化】
　　四仲游宴【原拾遗记洞庭山浮于水上其下有金堂数百间玉女居之四时闻金石丝竹之声彻于山顶楚懐王之时举羣才赋诗于水湄毎四仲之节王常绕山以逰宴举四仲之气以为乐章律中夹钟乃作轻风流水之诗时中防宾乃作皓雾秋霜之曲】
　　重明鸟【増拾遗记秪支国献重明鸟双睛在目状如鸡鸣似凤能逐猛兽使妖灾羣恶不能为害饴以琼膏或一岁数来或数岁不至国人莫不扫洒门戸以望重明之至】
　　孤桑椹【増拾遗记西海之滨有孤桑之树直上千寻叶红椹紫万岁一实食之后天而老】金壶浆【増拾遗记太始元年魏帝为陈留王之岁有频斯国人来朝以五色玉为衣如今之铠其使不食中国滋味自赍金壶壶中有浆凝如脂尝一滴则夀千岁】
　　因霄国【増拾遗记西方有因霄之国人皆善啸丈夫啸闻百里妇人啸闻五十里如笙竽之音秋冬则声清亮春夏则声沉下人舌尖处倒向喉内亦曰两舌重沓以爪徐刮之则啸声愈逺故吕氏春秋云反舌殊乡之国即此谓也有至圣之君则来服其化】
　　射雉舍书【増吴志孙休鋭意于典籍欲毕览百家之言大好射雉春秋之间常晨出夜还惟此时舍之】
　　云马风驷【原仲长统诗春云为马秋风为驷按之不迟劳之不疾】
　　三余【原魏畧董遇言读书当以三余或问三余之义答曰冬者岁之余夜者日之余风雨者时之余】春华秋实【増刘桢諌平原侯书采庶子之春华忘家丞之秋实按家丞谓邢颙也】
　　闺门整肃【原晋书何曽曽闺门整肃年老之后与妻相见皆正衣冠相待如宾已南面妻北面再拜上酒酬酢既毕便出一岁如此者不过再三焉】
　　春蚓秋蛇【原晋书王羲之行行若萦春蚓字字如绾秋蛇】
　　四时气备【原晋书外戚褚裒少有简贵之风谢安雅重之恒云裒虽不言而四时之气备矣】巢居穴处【増晋书东夷肃慎氏夏则巢居冬则穴处】
　　汤泉【原吴录丹阳江乘县有汤山汤出其下大小凢六处汤涧绕其东西冬夏常热禽鱼之入者輙烂以煮豆谷终日不熟草木濯之輙更鲜茂旧有汤泉舘】
　　罗勒【増博物志烧马蹄羊角成灰春夏防着湿地生罗勒】
　　悬五色缯【増抱朴子入名山以甲子开除日以五色缯各五寸悬大石上所求必得】
　　黄龙芝【増抱朴子黄龙芝生于神山之中状如黄龙味辛甘以四时采隂干治食日一合夀万岁令人光泽】
　　扇设羽缯【増西京杂记天子夏设羽扇冬则设缯扇】
　　养夀【増神仙人受气虽不知方术但养之得宜常至百二十岁小复晓道可得二百四十岁加之可至四百八十岁养夀之道但莫伤之而已】
　　神枕【原神仙汉武帝东廵狩见泰山父老头上有白光髙数尺怪而问之对曰臣遇道者教臣絶谷并作神枕枕中有三十二物其三十二物中有二十四物以当二十四气八毒以应八风臣行之转老为少黒髪更生齿落复出臣今一百八十岁矣帝受其方赐玉帛】
　　百草花【増神仙鳯纲渔阳人常采百草花以水渍封泥之自正月始尽九月末止埋之百日煎九火纲常服此药至数百岁】
　　冬夏单衣【增神仙李意期蜀人于成都作一土窟居之冬夏单衣或二三百日不出窟】人面鸟【増山海经讃有鸟人靣一脚孤立性与时反冬出夏蛰带其羽毛迅雷不入】
　　扇牀温席【原孝子黄香九岁失母思慕骨立事父竭力以致养冬无被袴而尽滋味暑则扇牀寒则以身温席】
　　千头木奴【原襄阳耆旧李衡作宅于武陵龙阳泛洲上种橘千株勅其子曰吾有千头木奴不责汝衣食岁上绢一疋亦可不贫矣】
　　致肉酒米【増汉中士女志穆姜安众令陈秪妻秪前妻有四子兴敦觐豫穆姜生二子淮基秪亡兴等憎恶姜姜视之愈厚其资给六子以长幼为差衣服饮食凡百如之久兴等感悟自知失子道谒南郑狱受不爱亲罪太守嘉之复除门户常以二月八月社致肉酒米】
　　柱拟月【原傅子筝者上圆象天下平象地中空凖六合柱十二拟十二月乃仁智之器】随年变种【増水经注马仁陂在泚阳县五十里周溉田万顷随年变种境无俭岁】
　　隂阳石【原水经注很山县西面上里余石穴得二大石碛并立穴中相去一丈俗名隂阳石隂石常湿阳石常燥每水旱不调居民作威仪服饰往入穴中旱则鞭隂石应时雨多雨则鞭阳石俄而天晴】风穴【原水经注很山县风井山廻曲有异势穴口大如盆夏则风出冬则风入春秋分则静往人有冬过者置笠穴中风吸之经月还歩阳谿得其笠则知潜通矣邢子厉龙山记四麓各有一大穴大如车轮春则风出东秋出西夏出南冬出北不相夺伦有沙门法猛以夏日入其束穴见石台石人欲穷诸穴便有人厉声云法师其余皆如东者不宜来见秽猛仍愕然不觉身在穴外】
　　被髪编草【増水经注共北山仙者孙登之所处袁彦伯竹林七贤嵇叔夜常采药山泽遇之于山冬以被髪自覆夏则编草为裳弹一琴而五声和】
　　东台湖【増水经注夀春外郭东侧有一湖三春九夏红荷覆水引渎城隍水积成潭谓之东台湖】义井【増水经注义井出隋城东南井泉常涌溢而津注冬夏不异相承谓之义井】
　　汤谷【増水经注然宛县有紫山山东有一水东西十五里南北二百歩湛然冲满无所通会冬夏常温世谓之汤谷也】
　　人滩【増水经注人滩水至峻峭南岸有青石夏没冬出其石嵚崟数十歩中悉作人靣形或大或小其分明者须髪皆具因名曰人滩也】
　　兰岩双鹤【増神境记荥阳郡西有兰岩山常有双鹤素羽皦然日夕偶影翔集云昔夫妇俱隐此山年数百岁化成此鹤后一旦一鹤为人所害其一鹤岁常哀鸣至今响动岩谷莫知年岁】
　　四时甘脆【増琴操曽子幼小慈仁居贫无业以事父母躬耕力作随五土之利四时唯宜以进甘脆尝耕于太山之下遭雨雪寒冻旬月不得归乃作忧思歌】
　　俭稷寒纩【増宋书刘訏族祖孝标书称之曰俭岁之梁稷寒年之纎纩】
　　暮年【原宋书王之髙行表于初筮苦节彰于暮年增魏武帝诗烈士暮年壮心不已】
　　幼年【原梁书刘显礼着幼年业明壮齿】
　　白燕巢庭【原陈书马枢枢隐茅山有白燕双巢庭树春来秋去防三十年】
　　天女期会【原魏书帝纪初圣武帝尝率数万骑田于山泽欻见辎軿自天而下既至见美妇人侍卫甚盛曰我天女也受命相偶遂同寝宿旦请还曰明年周时复会此处言终而别及期帝至先所田处果见天女以所生男授帝曰此君之子也当世为帝王语讫而去子即始祖也】
　　华年【原魏书王叡渐风训于华年服道教于弱冠】
　　不葢不裘【原魏书良吏裴佗为赵郡太守迁中军将军清白任真不事家产暑不张葢寒不衣裘其贞俭若此】
　　四时珍新【原南史羊元保元保自少至老谨于祭奠四时珍新未得祠荐者口不妄尝】十年读书【原南史沈攸之攸之晚好读书手不释卷常叹曰早知穷逹有命恨不十年读书】岁读五经【原南史徐广广性好读书年过八十犹岁读五经一遍】
　　衣色随年【増南史扶桑国国王衣色随年改易甲乙年青丙丁年赤戊巳年黄庚辛年白壬癸年黒】
　　停年格【原北史崔亮亮迁吏部尚书奏为格制不问士之贤愚専以停觧日月为断沉滞者皆称其能亮外甥刘景安书规亮曰取士之途不沙汰之理未精舅宜改张易调如何反为停年格以限之天下士子谁复修厉名行哉】
　　鴈臣【原北史斛律金金统所部诣云州魏除为第二领人酋长秋朝京师春还部落号曰鴈臣】睡不畜枕【原北史儒林李定孝经论语毛诗三礼义防及三异同周易义例用心精苦曾三秋冬不蓄枕毎睡假寐而已】
　　虹饮釜【原异晋陵薛愿义熙初有虹饮其釜须臾便竭愿灌以酒随吐金满器于是丰富岁臻】丰玉荒谷【原世説世称庾文康为丰年玉王稚防为荒年谷】
　　田种随人【増佛国记师子国大在州出珍寳珠玑其国和适无冬夏之异草木常茂田种随人无有时节】
　　龟厯【増述异记陶唐之世越裳国献千岁神龟方三尺余背上有文蝌蚪书记开辟以来帝命录之谓之龟歴】
　　冬花春食【増述异记邯郸有故宫基存焉中有赵王之果园梅李至冬而花春得而食】千年燕【増述异记燕千年生胡髯元中记千岁之燕戸北向】
　　万年桃【増述异记磅磄山去扶桑五万里日所不及其地甚寒有桃树千围万年一实】
　　柴都【原元中记东方柴都在齐国有山山有泉如井深不测至春夏时雹从井出常败五谷土人以柴塞之即止故号柴都】
　　炎山【原元中记南方有炎山焉在扶南国之东加营国之北诸薄国之西山从四月而火生十二月火灭正月二月三月火不然山上但出云气而草木生叶至四月火然草木叶落如中国寒时也】
　　霹雳防【増元中记玉门之西有一国国中有山山上有祠庙国人岁岁出石防数千枚输庙中名为霹雳防从春雷出防日减至秋而尽】
　　钟山石【増元中记北方有钟山焉山有石首如人首左目为日右目为月开左目为昼开右目为夜开口为春夏闭口为秋冬】
　　铜人掩井【増南康记雩县盘固山其峰有井大铜人常守之五十年一涌水起数十丈铜人毎以手掩之】
　　离合风【原要览列子御风常以立春归于八荒立秋逰乎风穴是风至草木皆生去则揺落谓之离合风】
　　欲界仙都【増陶景荅谢中书书山川之美古今共谈髙峯入云清流见底两岸石壁五色交辉青林翠竹四时俱备晓雾将歇猿鸟乱鸣夕日欲頽沉鳞竞跃寔是欲界之仙都自康乐以来未复有能与其竒者】
　　茂年【原沈约弹秘书郎萧遥昌文遥昌盛戚茂年升华秘舘】
　　赏逐时移【増梁沈约逰钟山诗山中咸可悦赏逐四时移春光陇首秋风生桂枝】
　　秋荼夏日【増王融永明九年防秀才文伤秋荼之宻网恻夏日之严威】
　　诗感四【増钟嵘诗品序若夫春风春鸟秋月秋蝉夏云暑雨冬月祁寒斯四感诸诗者也】教民垦辟【増齐民要术序九真庐江不知牛耕毎致困乏任延王景乃令铸作田器教之垦辟岁岁开广百姓充给】
　　载酒劳农【増齐民要术序王丹家累千金好施与周人之急毎岁时后察其强力收多者輙歴载酒肴従而劳之便于田头树下饮食劝勉之因留其余肴而去其惰者独不见劳各自耻不能致丹其后无不力田者聚落以致殷富】
　　寒木春华【原顔氏家训辛毗嘲刘邈曰君軰辞藻譬若朝茵岂若吾徒千丈松常有风霜不可凋瘁刘曰既有寒木又春华何如也辛笑曰可矣】
　　期岁试儿【原顔氏家训江南风俗儿生一朞为制新衣盥浴装饰男则用弓矢纸笔女则刀尺鍼缕并加饮食之物及珍寳服玩置之儿前观其意所取以验贪亷愚智名之为试儿宋史曹彬彬始生周岁父母以百玩之具罗扵席观其所取彬左手持干戈右手持俎豆斯须取一印他无所视人皆异之】冨年【原周让荅王褒书昔吾壮日及第冨年俱值雝熙并劝衡泌】
　　夏霖秋潦【増周景式庐山记石门山有涧水为众泉之宗每夏霖秋潦转石树声动十数里】绮年【原宇文逌庾开府集序绮年而播华誉龆岁而有俊名増符子珪芳树诗芳树宜三月曈曈绮年】子夜歌【原唐书乐志子夜歌者晋曲也晋有女子名子夜造此声声过哀苦乐府觧题曰后人更为四时行乐之词谓之子夜四时歌】
　　从逰宴赐【増唐书李适天子飨会逰豫唯宰相及学士得从春幸棃园竝渭水祓除则赐细栁圈辟疠夏宴蒲萄园赐朱樱秋登慈恩浮屠献菊花酒称夀冬幸新豊歴白鹿观上骊山赐浴汤池给香粉兰泽从行给翔麟马品官黄衣各一】
</div>
    <div class="pagination">
<a href="御定月令辑要_page12.html">上一页</a><span>...</span><a href="御定月令辑要_page8.html">8</a><a href="御定月令辑要_page9.html">9</a><a href="御定月令辑要_page10.html">10</a><a href="御定月令辑要_page11.html">11</a><a href="御定月令辑要_page12.html">12</a><span class="current-page">13</span><a href="御定月令辑要_page14.html">14</a><a href="御定月令辑要_page15.html">15</a><a href="御定月令辑要_page16.html">16</a><a href="御定月令辑要_page17.html">17</a><a href="御定月令辑要_page18.html">18</a><span>...</span><a href="御定月令辑要_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
