<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 3 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 3 页/共 85 页</h1>
    <div class="content">　　予自少诵习公书，虽一言、一字，亦深潜玩味，终日不忍释手；迨今白首，茫未涉其涯涘！然信之深，思之至，殆不啻所谓焄蒿凄怆若或见之者也。公之言曰、『大抵吾辈于「货色」两关打不透，更无话可说也』。又曰：『分别「利义」二字，仍儒者第一义』。又曰：『「敬以直内、义以方外」八个字，一生用之不穷』。盖尝妄以己意绎之；惟不好货，斯可立品；惟不好色，斯可立命。义、利分际甚微；凡无所为而为者，皆义也；凡有所为而为者，皆利也。义，固未尝不利；利，正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之谓方。人生德业，即此数言，略包括无遗矣；他言之警切，胥此类。读其书者，亦惟是信之深，思之至，切己精察，实力躬行，勿稍游移堕落俗边去，自能希贤、希圣，与公有神明之契矣。予所期望于海外学者如此，而谓斯祠之无说乎？

　　祠，正堂三楹，两旁列斋舍六间，门楼一座。起工于壬辰冬月，至癸已仲春落成。不动公帑，不役民夫，一切需费悉出予任内养廉余羡。犹虑祠内香火及肄业师生修脯、油灯乏资，议将予拨归郡学■〈鱼逮〉港庄田二十八甲一分租粟供给，岁以为常，经行台湾府转行该学永远遵照，并记以示来者。

　　康熙五十一年二月吉旦，雷场陈璸记。属吏洪协一、洪一栋、俞兆岳、时惟豫、周锺瑄、杜成锦、陈文海、郑长济、郭涛、陶宣、陈亮釆同勒石。

　　按：碑现龛台南市孔子庙左墙壁，高三○○公分，宽一一八公分，花冈岩。额浮雕双龙，楷书「皇清」。本文分载台湾府县各志，可考有陈文达「台湾县志」、刘良璧「重修福建台湾府志」、范咸「重修台湾府志」、王必昌「重修台湾县志」、余文仪「续修台湾府志」、谢金銮「续修台湾县志」、陈璸「陈清端公文选」以及「台湾教育碑记」，俱略作者、时间、勒石者之题款。

　　.请建朱文公专祠碑（康熙五十二年）

　　福建分巡台湾厦门道按察使司佥事陈璸为钦奉上谕事。

　　康熙五十一年六月十九日，蒙提督福建学院范宪牌：『康熙五十一年六月初一日准礼部咨：礼科抄出该本部题前事，内开：「本年二月初四日，满汉大学士九卿等奉上谕：朕自冲龄，即好读书，亦好写字，一切经史，靡不遍阅成诵。在昔贤哲所著之书，间或字句与中正之理稍有未符、或稍有疵瑕者，后儒即加指摘，以为理宜更正；惟宋之朱子，注明经史，阐发载籍之理，凡所撰释之文字，莫有论其可更正者。观此，即孔、孟之后，朱子可谓有益于斯文，厥功伟！朕既深知之而不言，其谁言之？于朱子宜如何表章崇奉，尔等与九卿会同具议以闻，钦此，钦遵。臣等公同集议得：仰惟我皇上，统绍勋华，道宗邹鲁，礼明乐备，治定功成。勤劳万几，间有余暇，手不释书，言惟志学。躬圣神文武之德，契濂洛关闽之传。宝额亲题，昭文明于天壤；云章永焕，树仪表于人间。彰显遗徽，甄录嗣裔，既光前而耀后，洵振古而超今。而尤□朱子之全集，沈潜研极，实践敦行。尝谓朱子发明圣道，轨于至正：高不入于虚寂，卑不杂于名利。使六经之旨大明，圣学之传有继。孔孟以来，为功弘巨！今待臣等集议优崇之典。臣等谨查：朱子在孔子庙东庑之列。相应仰遵谕旨，移于大成殿十哲之次，配享先圣，以昭我皇上表章先贤之至意。等因具题。奉旨「依议钦此」；钦遵到部。该臣等议得：将朱子木主升配，吉日交与钦天监选择去后。今准钦天监选择得本年六月十五日丁卯未时，将木主升配吉□等语。钦惟我皇上念朱子发明圣道，轨于至正，有益斯文，为功弘巨；特谕九卿集议优崇之典，移于大成殿十哲之次。升配理应祭告，其祭祀供献等项、并派遣行礼官员，交与太常寺办理；祝文交与翰林院撰拟；木主、神龛、陈设等项，交工部照十哲例制造。今朱子木主既升配大成殿内，其所遗原位不可空缺，应将以下木主挨次依升可也等因具题。奉旨「依议，钦此」；钦遵到部。相应移咨福建巡抚，转行所属：制造木主，告祭升殿；其所遗原位，将东西两庑木主，挨次迎升可也。钦此，合咨前去，查照施行等因到部院。准此，除行布政司外，相应移文。为此，合用手本前诣贵院，烦为查照施行」等因到院。准此，备牌行道，即便转行所属钦遵，查照施行』。等因到道。蒙此，随即转行台湾府钦遵，查照制造朱子木主，择吉升殿配享；并行各县遵行具报，随据摄台湾府具报台、凤、诸三县遵行前由各在案。

　　该本道窃闻：朱子集诸儒之大成，犹孔子集群圣之大成；一圣一贤，心源之契，先后盖若合符节也。有朱子之「学庸章句」、「语孟集注」及经史训解诸书，而后孔子之道益明。是故愿学孔子者，断以表章朱子为汲汲。我皇上圣学天纵，洞契渊源，特谕九卿集议优崇之典，升朱子于十哲之列，所为表率正学之举，真超轶前古，垂示来今矣。然思朱子之神，无乎不在者也。台处海表，士子鲜知正学，一切权谋功利之习、异端诐行之说，未免得入其心；尤宜专祠朱子，以动瞻仰、定信从，庶乎诸生诵法孔子，可不迷于歧趋，而士习日端，人才亦日出。敬卜地于郡学明伦堂之左，起建正堂三间，安设朱子牌位；旁列斋舍，择诸生之有志向进者，肄业其中；缭以环墙，外辟门楼，额曰「朱文公祠」。直与文庙鼎峙，并传永久。合亟报明宪台，俯为察照者也。其用过工料细册，容于查议等事案一并造送查核，合并声明。为此备由具呈。伏乞照验施行！

　　康熙五十一年十二月初四日呈，同日移巡抚福建等处地方提督军务都察院右副都御史觉罗满、署理福建等处承宣布政使司事都运使司都运使加五级刘、总督福建浙江等处地方军务兼理粮饷兵部右侍郎兼都院右副都御史加二级纪录十三次范、提督福建通省学政按察使司佥事加一级纪录四次张。

　　康熙五十二年二月（缺）日，摄台湾府事知府事陈璸、台湾海防捕盗同知功加二级洪一栋、凤山县学教谕署台湾学郭涛、凤山县知县时惟豫、台湾府学教授曾辉缵、台湾县知县张宏、诸罗学教授陈声、诸罗县知县刘宗枢、督工官台湾府经历司经历陶宣。

　　按：碑龛台南市孔子庙左墙壁，高二九三公分，宽八九公分，花冈岩。篆额「请建朱文专祠」。是碑藓苔填积，多不可读；本文据二十年前拓片抄录之。文中「提督福建学院范」名光宗，「福建巡抚觉罗满」名保，「总督福建浙江等处地方范」名时崇。

　　.重修台湾孔庙碑（康熙五十四年）

　　台湾，荒岛也，夫子庙在焉。圣人之教与皇化并驰，固无海内外之隔。而岁久弗治，有自来矣；惟大成殿巍然为鲁灵光。若启圣祠暨两庑棂星门一带，皆腐折倾圮，剥落过半；前后庙基被水潦冲啮，陵夷就低，竟为人畜往来杂沓之场。噫！监斯土者何人，而不一駴目动心于其际乎？

　　予乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢，亟议修茸，佥合词无间言。予曰：『众志既同，是不可后』。遂备由上请大中丞觉罗满、闽浙总制范两宪。寻得报可。即以壬辰冬腊月兴工，委本标千戎曾荣董其役。榱桷朽腐者易之、缺折者补之，盖瓦级砖之欹斜者覆正之，墙壁漫漶不鲜者饰之，基址之坍塌卑薄者增筑之，而夫子之庙于是焕然易旧焉。启圣一祠，翼然起大成殿后，□左右列大德斋。祠下名宦祠居左，乡贤祠居右，再列六行斋。曰六德、曰六行，非文学兼德行之士不得寓焉。东庑下有献官斋宿房，西庑下有藏器库、有庖湢所。棂星门左右，改置文昌祠、土地祠。其外则为礼门、为义路，常置扃钥，非旦望及有事二丁不开。更于礼门外数十武，表立大成坊为界。周围墙及肩而止；通道之水，环绕其下。庙之规模，斯略具矣。至教官廨舍，则于明伦堂后新建三楹，斋厨等房胥具，门路从东廊出入；无得复如前之寄居启圣祠左右为渎亵。再于明伦堂前两廊，分列六艺斋。供诸生肄业之所。是役也，新太守冯君躬暨继至，与有劳焉。同城总镇姚公乐赞其成。计料若干、瓦若干、砖若干、石灰若干、匠若干工、小夫若干工，共计若干缗，悉出本道衙门养廉余羡、予所力请于两宪而得之者；不动公帑，不费民财。历三载之勤，得竣厥工，而予不能无一言。

　　凡庙学，非作新之为难，而能默体作新之意为难；亦非作新于始之为难，而能继续承承永葺于后之为难。兹予既新斯学于其始，愿执经士子咸各思发愤，以通经学古为业，以行道济世为贤；处有守，出有为，无负国家教育、振兴庠序之至意。地方有司亦共以教化为先务，培兹根本块地，时省而葺修之，俾有基勿坏。安知荒岛人文，不日新月盛，彬彬称海滨邹鲁也哉？余故详修建始末，并述其意，以书诸石。

　　康熙五十四年乙未岁二月吉旦，特巡湖南等处地方提督军务、都察院佥都御史陈殡恭纪。台湾府知府冯协一、同知洪一栋、台湾县知县俞兆岳、诸罗县知县周锺瑄、教谕郭涛、教授杜成锦、教谕陈文海、教谕郑长济、经历陶宣、县丞陈亮釆同勒石。

　　按：碑龛台南市孔子庙棂星门外左壁，高三○○公分，宽一一六公分，花冈岩。篆额「皇清」。本文分载台湾志乘，可老者有陈文达「台湾县志」、刘良璧「重修福建台湾府志」、范咸「重修台湾府志」、王必昌「重修台湾县志」、余文仪「续修台湾府志」、谢金銮「续修台湾县志」、陈璸「陈清端公文选」以及「台湾教育碑记」等书，与原碑出入者二十三字，年月、作者、勒石者题款俱略，标题亦各有出入。

　　.新建文昌阁碑记（康熙五十四年）

　　京邑之制：右庙、左学，前殿后阁。予乃于文公祠后，谋创建文昌阁焉。

　　尝读「文昌化书」，中有一二幻语，心窃疑之；既而往复玩味，大旨教人以修德积善，与「梓潼帝君阴隲文」一篇相表里。于是深信其言之有得于道，不予诬也。按「蜀志」有梓潼县，在保宁府界；离县三十里许，有梓潼帝君庙。予前岁奉命视学西川，得瞻礼祠下，叹天下之文章，莫大乎是。载考「汉史」「天文志」，斗魁列有文昌星次。吾又不知文昌之与梓潼，是一，是二？殆天人也耶？神耶？孟子曰：『有而化之之谓圣，圣而不可知之之谓神』，姑置弗深论；论其尽乎人以应验于天者，可乎？科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心始；求之窈冥昏默，反荒其心于无用。不知时观象以自省，有如：动一念焉，若帝君之予见；发一言焉，若帝君之予闻；措一行焉，若帝君之予视、予指。心谨其独，戒慎恐惧，将所为修德积善者，悉根诸此；学不自此进乎？学进则识进，识进则量进，量进则德修而福亦随集。由此而登高科、享大名，如持左券。人之为欤？何非天之为也？有志之士，无急求名于世，而务积学于己；交无徒乞灵于神，而务常操其未放之心，藏焉、修焉、息焉、游焉！

　　登兹阁也，睠焉四顾：东峙大山，层峦迭翠，动振千仞之思；南望凤山骞腾，隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，君门万里，何日得出此岛，与海内诸英俊交游，历金马、上玉堂为一快？以是洗心，以是励志，即以兹阁为不欺闇室之一助可也。若终日昏昏沉沉，放其心而不知；或舍近骛远，或处下窥高，甚或以兹阁为登眺观游之所，则与谋创建者之初心大相刺谬矣，可乎哉！

　　阁制度，高、广、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣；先后赞成，则同官同城诸公与有力焉。始于春二月丁亥，成于三月戊申。

　　康熙五十四年八月，陈璸。（中疑有缺）陈文海、杜成锦、郑长济、陶宣、陈亮釆同勒石。

　　按：碑龛台南市孔子庙庙墙里壁，高二七八公分，宽一○三．五公分，花冈岩。篆额「皇清」。本文分载台湾志乘，可考者有陈文达「台湾县志」、刘良璧「重修福建台湾府志」、范咸「重修台湾府志」、王必昌「重修台湾县志」、余文仪「续修台湾府志」、谢金銮「续修台湾县志」等书。原碑苔绿填塞，多不可辨，题款多缺。

　　.重建茅港尾桥铁线桥碑志（康熙五十七年）

　　□□之利诸邑□□然建置经营，虑始观成，惠不赀而一劳永逸。番民戴德，则咸以颂□□之功。

　　台阳北亩，地有二处，因茅港尾铁线桥廛闾鳞次，商旅辐辏；而衣带盈盈，众苦无桥。番人□□□竟年费工筑□，春冬尚可暂济，至夏秋雨涨，漂没无存，终非久远之计。郡人太学陈仕俊，义侠好施，商其事于邑侯。侯为令数载，劝田助兴水利，无一不以政教为务，闻而义之，割廉吏之俸三百金为倡。于是相而地利，募而民番，伐木于山，挽运砌筑。经始于三月初六日，数阅月而桥告成。计费六百余金。

　　□□□□□自命，宾赞厥事；而履道坦适，众无病涉。因思国侨古之遗爱，圣天子以为□济之□□若桥粱之成。盖济有大小，而惠与政由之。是役也，无预绅士，锱铢不苟。□□□□□□□之日，成无前之美，侯之功，于是为大！持此心也，即作楫而济□□可也。□□□邑一□□□为可无讹。

　　康熙五十七年蒲月□□日，阖邑绅衿士庶同立。

　　按：碑现存台南县下营乡中营村茅港尾天后宫庙前。高二○六公分，宽七九公分，花岗岩。额雕双龙，题曰「皇清」。文中「邑侯」，指诸罗县知县周锺瑄。

　　.重修棂星门泮池碑记（康熙五十九年）

　　圣天子御极二十有二年，辟台疆，设郡县，建夫子庙于郡治之宁南坊。庙门之外，环以栅栏，风雨飘摇，屡修屡圮。五十一年，观察陈公易栅栏为围墙，牢以砖灰，涂以丹漆。浚泮池于围墙之内。左畔建大成坊一座，游圣人之门必于是焉。虽风雨无虞；而棂星门未设，泮池迫窄，终不足以壮盛朝之规模。

　　五十五年，郡伯王公以刑部郎中特简来守是邦；政修事举，毅然有建兴之志。命工庀材，彻庙前围墙，而筑棂星门，高一丈六尺，阔五丈五尺；门以外为降阶，深六尺；两旁翼以花墙。移泮池于降阶之下，深五尺，阔九丈四尺，周围十四丈，与庙相配。池之外环以垣，累海石为之，形如半月，高八尺，周围三十七丈有奇。墙之外，东有龙门，西有云路。山明水秀，拱于庙前，焕然海外之巨观也。斯举也，始于康熙五十七年十一月，成于次年四月；用白金三百四十六两五钱，悉出郡伯捐俸；而区画制作，则参军王公讳士勷也。

　　工竣，四庠绅士因叙其始末，勒之于石，以垂不朽。郡伯王公讳珍，字雄樵，登辛酉副榜，上党人。

　　康熙五十九年岁次庚子六月榖旦，四庠绅士同勒石。

　　按：碑龛台南市孔子庙节孝祠后壁，高一九六公分，宽七七公分，花冈岩。本文载于陈文达「台湾县志」、王必昌「重修台湾县志」、谢金銮「续修台湾县志」等书，与原碑俱有二十字之出入，且落年月之题款。

　　.重建府学大成殿记（康熙五十九年）

　　康熙二十二年癸亥，台湾归入版图，置郡立学。日煜奉天子命，统辖水师，驻札安平镇。时地方初辟，规划未周，虽春秋二仲之间行丁祭礼，而孔子之庙惟仍伪制，历三十余载，未之有易焉。五十七年秋，闇斋梁公膺特简为台阳监司，入庙行礼，顾而叹曰：『此非殿制也！何以崇先圣而昭圣世之宏谟』？亟命取材内郡，择吉重新，以经历王君士勷董其事。高大前制：庙之前为站台；庙之后既左右两旁累短坦以通行走；其上则出檐角于四隅，中覆以亭，竖大成殿匾于覆亭前：制度悉与内郡等。费不下千金。阅半载而殿成，绅士谋勒石以志。日煜闻斯举也，跃然喜曰：是诚足以妥圣灵而彰王制矣。从兹以往，望宫墙者仰巍焕之巨观，游圣门者观规制之大备，海滨邹鲁之风，不于今日而益见哉？公诚有大功于圣庙，而为多士之所景从也。因盥手而为之记。

　　敕授荣禄大夫、湖广永州总兵、左都督李日煜恭记。

　　康熙五十九年，举人王锡祺、施世黻、李清运，贡生郭必捷、施士榜、黄国英，监生董国祚、陈仕俊、陈鸣章，生员李钦文、黄名臣、张士箱、王凤池、李清时、黄元弼、黄廷光、张方高、郭童魁，同勒石。

　　按：碑龛台南市孔子庙节孝祠背壁，高二○八公分，宽八三．五公分，花冈岩。本文分载陈文达「台湾县志」、王必昌「重修台湾县志」、谢金銮「续修台湾县志」等书，与原碑俱有二十字之出入。

　　.开山碑记（康熙年间）

　　大清康熙乙巳年，临济宗支僧胜芝、茂义、伽、普□，分济于东宁，见龟山之秀丽、形景而有奇；就处搭盖草亭，登山伐木，烹茗济渴行人。嗣募建寺宫，崇祀佛神，护官庇民，安行海舟。自劳苦勤耕，筑田、盖店，以资香灯。后蒙县主李、参府陈公批，舍北门菜圃一处、店地一所，垂寺宫永奠，宗支接祀。又蒙董、胡二公添舍香灯业课。义□不能，被谋典占尽；致二宫香灯，齐根无资；寺宇破漏，饥寒归世。幸徒侄竹峰俭积百余金，来鼎祀，修补寺宇，赎回原业；复明香灯永耀，前德依在。又蒙张公大发善心，喜装修金像，舍钟鼓金，对功德两全，阴光集福。恐后来不守法之徒子孙再盗典，贪利盗买，亦未可定。立石于寺中，布告一方云尔。

　　按：碑现存高雄市左营区新上里新下街兴隆寺内，高七二公分，宽四二公分，花岗岩。额镌「开山」二字。立碑年代未悉。按康熙乙已为明永历十九年（公元一六六五），可悉所建寺宫之肇启渊源。

　　.去思碑（雍正元年）

　　杨公甘棠留思。

　　公讳毓健，号力人，湖广荆州府长阳县人。以名卿贵冑，树帜胶庠。历仕秦、闽间，并着异绩；膺台荐，以郡刺史简用。当台郡需才，总制满公复请天子借为台司马，捕奸剔弊，商民大苏。壬寅秋，来摄凤篆。凤遭灾燹之余，百姓雕敝。公下车，即访疾苦，贷仓榖，修莲潭水利：凡诸徭役，悉从减省。设纸皁，立铜锣，以来椽胥。修楼橹，崇祀典，皆出宦橐。又念哀鸿甫集，躬亲劝稼，持酒饼以相慰；劳力不足者，给种予之。由是，田野大治。间复勤于听断，几无留牍。公余之暇，诏士子以文行；修义塾，倡示来学；请广本籍取额，以厚风俗：皆淬励为之，绝不以代庖有所宽假。计公治凤将及一年，其所设施，皆数百年大经大猷，足为保凤良规；非同一廉小惠，要誉当世。盖常凛承家训，期以清白报天子，随在而着其忠厚爱民之实。时当苦旱，步祷获龙蛇之祥，洵异事也！

　　兹当还郡，士民念公不置。夫人平居得一衣一饭，沾沾不忘，溯其由来，志其姓名焉。公诒我罔极，繄我父母！顾无片石志不朽，重贻父老羞。不然博求名巨倾胸而数数书者，文言之何如？质言之，斯则吾邑人以□朴待公意也。相与拜手稽首。

　　阖邑乡绅王璋，举人谢希元、贡生施世榜、□□□、郑□□、董大章、李钦文，监生王□□、吴□□、王□□，生员胡□□、刘文□、陈□克、卢友□、黄名科、陈□□、曾士□、苏思维、林凤仪、赵□□、余□思、陈□□、陈弘，首民黄午、曾同、曾辰、张意、□□、许从、□□、吴邦、黄龙、张三、王福、林□、□定、苏□、高辉、郑□、郑凤□、邓顺、苏成定，□□□□□总许□、林赐、王□、蔡保、陈老、李□、林明、吴□、张王、蔡才、吴福、陈□、林□、黄雄、黄□、李外、赵喜、□胜、李木、吴进、吴添、丘文、苏□、刘□、王□、□□、□德、黄□、何□、余□、曾安、赖祖、李□、郑□□、□□□、张德□、杨克成、林□富、张焕□、李合兴、陈□□、□永瑞、□□、□世英，□庄□□□林□、□玉、郭□、黄□、□细、□□、□□、林进、蔡光、郭益、谢维、□□、林允、□鼎、陈□、□□、谢维、林东、李□□、李文琳、周进、□□□、詹□、林平、吴魁□、陈□、张□□、洪□，兴隆庄铺民耆老□□曾、陈文煦、□助、□□、林养、吴□、郑□□、林冗、郑□□、郑阉、郑之节、郑回生、方松、郑瑞同勒石。

　　雍正元年桂月榖旦。

</div>
    <div class="pagination">
<a href="台湾南部碑文集成_page2.html">上一页</a><a href="台湾南部碑文集成.html">1</a><a href="台湾南部碑文集成_page2.html">2</a><span class="current-page">3</span><a href="台湾南部碑文集成_page4.html">4</a><a href="台湾南部碑文集成_page5.html">5</a><a href="台湾南部碑文集成_page6.html">6</a><a href="台湾南部碑文集成_page7.html">7</a><a href="台湾南部碑文集成_page8.html">8</a><span>...</span><a href="台湾南部碑文集成_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
