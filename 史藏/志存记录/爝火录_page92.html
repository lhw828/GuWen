<!DOCTYPE html>
<html>
<head>
    <meta charset="UTF-8">
    <title>爝火录 - 第 92 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 92 页/共 128 页</h1>
    <div class="content">
　　沙定洲闻孙可望至，解楚雄围去。

　　杨畏知追定洲至昆明，获其党张国用等磔之。

　　沐天波以兵属杨畏知，俾调练各土司兵马阨守诸隘。

　　孙可望陷富民，贡生李开芳偕其友王朝贺走。至松花坝，开芳自经；朝贺掩埋讫，亦自经。开芳妻及二子俱赴井死。在籍知县陈昌裔不受伪职，为贼杖死。

　　廉州推官张孝起举兵谋恢复；战败被执，妻妾俱投海死。孝起羁大清军中（初，廉州陷，孝起避海滨；至是举兵）。

　　孝起原名起，吴江人；为人孤峻无期，吴中之铮铮者也。「觚剩」云：『孝起字将子；崇祯三年举人，十三年特赐进士』。

　　永明王命贞忠营李赤心等攻荆州；月余，大清兵援荆州，赤心等大败。步走入蜀，数日不得食，乃散入施州卫，声言就食湖南。

　　初五日（丙子）

　　大清兵击张家玉，韩如璜战死；家玉走西乡，祖母陈、母黎、妹石宝俱赴水死，妻彭被执不屈死，乡人歼焉。

　　李成栋既杀余龙于黄连江，遂移师破■〈氵窖〉杜村。

　　昆明乡官孔师程纠合晋宁知州石阡冷阳春、呈贡知县嘉兴夏祖训、晋宁举人段伯美、诸生余继善、耿希哲起兵拒贼；李定国率众奄至，师程泛舟遁，阳春、祖训等俱死之。

　　夏祖训，字仲则，秀水学生；以贡，除呈贡知县。起义师失利，一城屠歼殆尽；祖训被刑最惨（黄孔昭「南归草」）。

　　永明王召朱天麟为礼部右侍郎，辞不至；疏请王自将为先锋，倡率诸镇，毋坐失事机。

　　有两王子浮海至舟山；黄斌卿沉之外洋，夺其资。

　　沙定洲御孙可望于革泥关，大败；遁归阿迷。

　　定洲遁归阿迷，遇可望于蛇花口；接战大败。

　　初八日（己卯）

　　孙可望分遣李定国徇迤东诸府。

　　大清兵临海口，鲁王参谋林钥舞、总兵赵牧死之；周崔芝退保火烧屿。

　　鲁王授鄢正畿兵科给事中。

　　黔镇总兵皮熊复贵州。孙可望入滇，熊由平越收兵复贵州（按皮熊初名罗联芳，守黔中；以范矿荐，授总兵。至是，可望入滇，贵阳不置一守兵；熊遂以其军入贵阳而据之，报称恢复黔省，驻平越）。

　　姚安举人席上珍闻孙可望等入云南，与姚州知州何思、大姚举人金世鼎据姚安城拒守。可望遣张虎攻陷之，世鼎自杀。上珍、思被执至昆明，入见可望，上珍不屈膝，可望呵之；厉声曰：『我大明忠臣，肯为贼屈耶』！可望怒，命引出斩之；大骂不绝，遂磔于市。思亦不屈死。

　　钱达走入太湖，纠合黄蜚、吴易旧部往来湖海郡县。大清兵邀击之，屡为所败；乃湮塞太湖诸口以困之。达困久粮绝，兵士死者过半。将潜入海趋郑成功营，渔人告诸大清兵遣舟师截之，大呼曰：『请见钱将军』！达知不免，跃过敌舟，厉声曰：『大丈夫死事耳』！至苏州，大清巡抚土国宝羁之大第，使骑环守之，知县朝夕候视。忽一楼舡至，报曰：『钱夫人来视将军』。骑引之入，则达妻杨氏、妾王氏也。居一日，妻留，妾与诸媵婢复去；骑问之，达曰：『吾遣妾往太湖传谕诸部解散耳』。骑信之，送至湖口。越二日，达置酒召守、令饮，其妻亦出；达与妻南向坐，守、令东西向坐。酒半，妻拜而入，即赴井；守、令大惊，遣人急救，达止之。诘旦，达语骑曰：『汝等各担土三石来，当厚赏』。诸骑欣然，担土至；达使填井，达亲以石覆之，拜而祀之。数日后，械至南京，见大清总督郎某，抗骂不屈。绝粒数日，骑以参液置酒中饮之，不死。械之至京，命械还华亭斩之。行次山东，死。妾返太湖，亦自缢。

　　十四日（乙酉）

　　李定国陷晋宁州，屠之。

　　张肯堂为周崔芝所忌，别崔芝北发，抵舟山。

　　桂林署中有一室，封锁既久；瞿式耜欲顾之，左右不可曰：『室中有怪，开之伤人』！式耜竟顾之，但见尘埃满室，中无一物。入夜，式耜绯袍南面坐，案列巨烛，隶役八人侍立；更余，八人者大惧，面如死灰；式耜命之退。危坐三鼓，一红袍怪至前；式耜正视之，怪渐缩小，入地不见。刻间梁上大振一声，式耜仰视之，见一面与目甚大；目摄之，不作一语。已而渐小渐下，细如豆粒，掷于案上。式耜纳之笔管，以指捺其两端；怪在管中大言曰：『吾久居此地，与汝无隙；汝何得相侵！若不释我，必祸汝』！刺刺不休，式耜默然不应。怪无如何，因哀求曰：『释我，后不敢在此为祟矣』！式耜亦不应。久之寂然，式耜意其已死；忽复云：『吾适至汝家杀汝母』！式耜心动，顾之无踪。急遣人星夜驰归访母，竟无恙；怪亦遂绝。

　　十六日（丁亥）

　　大清松江总兵官吴胜兆，故降将也；复谋叛，苏州举人杨廷枢因其客以怂恿之。副将詹天祥、都司高永义执胜兆等，诛之（廷枢，字维斗，与徐汧善，有重名；汧死难，廷枢遁在邓尉山中）。

　　有白党降将周谦者，稍知文墨；胜兆昵之。因通舟山黄斌卿，令举兵内向；故给事中陈子龙、举人殷之辂、诸生张宽等公与其谋。斌卿约于四月十六日兵至；而海舟非风不行，连日北风大作，舟不能至。海防同知杨之易、推官方重朗知其谋，潜移书于总督洪承畴，言胜兆反状；承畴不之信，即以其揭下胜兆。胜兆大惧，十五日夜半以令箭提之易、重朗至，杀之；意明日舟山兵必至也。天既曙，城外寂然；副将詹天祥知事不济，即同都司高永义率兵入，执胜兆杀之，按诛将校十七人（周谦，「成仁录」作周天，嘉兴人）。

　　之辂官中书舍人；逮至南京，洪承畴见之曰：『汝是明朝都大的官，作谋反大逆的事』？之辂如其言报之。承畴无以答，令与宽骈斩于市（宽字子服，华亭人）。

　　有周长吉者，亦连染入案；当事者鞫之，长吉曰：『吾与詹世勋谋叛，非胜兆也』。于是长吉、世勋俱论死（世勋，即天祥）。

　　徐石麒子尔榖率众持粮依胜兆，事败死之。妻孙氏闻讣，自投于河死，直立不仆。翁莫、董刚俱见捕杀（刚，尚书其昌孙）。刚妻赵氏没入官，自言良家子，义不受辱；触阶而死（尔谷，一作式榖）。

　　长洲戴武功、平湖陆瞻佝并死之。

　　子龙知事败，将遣夏发英至嘉兴，约同志复起兵；家童毛泰被执，其谋尽泄（发英，字宝沐，嘉兴诸生）。初，子龙与吴易谋起兵，遣发英至绍兴条陈策应机密；鲁王录其勤劳，授行人司行人。胜兆通舟山，亦遣发英。至是，为大清兵所执，死之。

　　川贼至广通，故浑源州同知张朝纲与其妻冯并缢；子诸生耀葬亲讫，亦缢。

　　孙可望与刘文秀西略，杨畏知御之于启明桥；战败，投水不死，踞而骂。可望与畏知同乡，甚重之；下马慰之曰：『闻公名久矣！吾为讨贼来，公能共事相与匡扶明室，非有他也』！畏知瞪目视之，曰：『绐我尔』？可望曰：『不信，当折矢誓』！畏知曰：『果尔，当从我三事：一不得仍用伪「西」年号，二不得杀人，三不得焚庐舍、淫妇女』。可望皆许诺。乃与至楚雄，略定大理诸郡，使刘文秀至永昌迎沐天波。迤西八府免屠戮，畏知力也。楚雄举人杜天祯闻畏知战败，即自杀。畏知降，可望遂以为巡抚。

　　十八日（己丑）

　　黔国城中人执阮韵嘉、袁士弘槛送楚雄，诛之（韵嘉、士弘，与沙定洲阴结为内应者也）。

　　李定国逼河西，四川巡抚耿廷箓赴水死；妻杨氏被执，不屈死。

　　永明王授甘永兵科给事中，出赞何腾蛟军事（永，永新人；崇祯壬午举人）。

　　二十四日（乙未）

　　大清兵至松江，执陈子龙（子龙与夏允彝同负重名；允彝死，子龙念祖母年九十，不忍割，遁为僧。寻受鲁王部院职衔，结太湖兵欲举事；事露被获，乘间投水死），狱词连及允彝子完淳、兄之旭。完淳下吏，谈笑自如，作乐府数十阕；临刑，神色不变。之旭作绝命词，从容谒文庙，自缢复圣位旁（完淳，字存古，七岁能诗文；死时，甫十六。之旭，字符初）。

　　子龙被执于富林；既死，犹戮其尸。子方五岁，亦论死。狱词连及嘉善钱栴、昆山顾咸正、嘉定侯岐曾、长洲刘曙、松江夏完淳、之旭等数十人；完淳，栴婿也。栴尝与吴易合谋，藏子龙□，论死。临讯，辞气不振；完淳厉声曰：『昔日者，公与陈公子龙及完淳同时歃血，上启监国，为江南举义倡；江南人莫不踊跃。今与公慷慨同死以见陈公于地下，岂不奇伟大丈夫哉』！栴曰：『吾死固当；子少年，何为不求死耶』？完淳笑曰：『宁为袁粲，不作褚渊？丈人何相视之轻也』！洪承畴见其年少，欲宽释之；谬曰：『童子何知，岂能称兵叛逆；误堕贼中耳。归顺，当不失官』！完淳厉声曰：『吾尝闻洪亨九先生，本朝人杰；松山、杏山之战，血溅章渠。先皇震悼、褒恤，感动华夷；吾常慕其忠烈。年虽少，杀身保国，岂可以让之』！左右曰：『上坐者，即洪经略也』！完淳叱之曰：『亨九先生死王事已久，天下莫不闻知；曾经谕祭七坛，天子亲临，泪满龙颜，群臣莫不呜咽。汝何等逆贼，敢伪托其名以污忠魄』！因跃起奋骂不已。承畴无以应，惟色沮气丧而已。栴竟与完淳同死。岐曾，峒曾弟，字雍瞻，太学生；咸正，字端木；曙，字公旦：俱坐死。

　　笪君甫，失其名，松江府胥也；亦见捕。论死，笑曰：『我一介小人，今日得与士大夫之列为忠义而死，死犹生也』！临刑，神色不变。

　　李定国徇临安，沙定洲部目李阿楚拒战甚力。定国穴城置炮，炮发城陷，遂入；驱城中官民于城外白场杀之，凡七万八千余人，斩获不与焉。进士廖履亨赴水死。当是时，皆意定国破临安，必袭阿迷、取定洲；乃仅掠临安子女而去，所过无不屠灭。

　　五月（辛丑）朔

　　永明王驻武冈州，改曰奉天府。刘承胤挟帝归武冈，政事皆决于承胤。

　　承胤闻桂林之捷，恐粤西渐安，帝将返桂林；遂劫帝移跸武冈，以州署为行宫。

　　沙定洲归阿迷，屯兵洱革龙；且借安南援自固。
</div>
    <div class="pagination">
<a href="爝火录_page91.html">上一页</a><span>...</span><a href="爝火录_page87.html">87</a><a href="爝火录_page88.html">88</a><a href="爝火录_page89.html">89</a><a href="爝火录_page90.html">90</a><a href="爝火录_page91.html">91</a><span class="current-page">92</span><a href="爝火录_page93.html">93</a><a href="爝火录_page94.html">94</a><a href="爝火录_page95.html">95</a><a href="爝火录_page96.html">96</a><a href="爝火录_page97.html">97</a><span>...</span><a href="爝火录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
