<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 31 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 31 页/共 267 页</h1>
    <div class="content">　　
　　两谢绶一弘治南京礼部尚书一正徳右副都御史
　　
　　两王宪一正徳袭封靖逺伯一嘉靖太子太保兵部尚书
　　
　　两张缙一正徳南京户部尚书一嘉靖都察院右副都御史
　　
　　两许国一正徳左都督一万厯少保武英殿大学士
　　
　　两彭泽俱嘉靖一少保兵部尚书一太常寺卿
　　
　　两陈儒俱嘉靖一泰宁侯一都察院右都御史
　　
　　两胡松俱嘉靖一工部尚书一吏部尚书
　　
　　两呉山俱嘉靖一刑部尚书一少保礼部尚书
　　
　　两孙应奎俱嘉靖一户部尚书一都察院右副都御史又相继为给事中以言事贬
　　
　　两张岳一嘉靖一万厯俱侍郎
　　
　　两刘文俱嘉靖一都督同知一宁晋伯
　　
　　两陈璋俱嘉靖一刑部左侍郎一工部左侍郎掌鸿胪寺
　　
　　两刘玺俱嘉靖一都督佥事山西总兵一宣府巡抚副都御史
　　
　　两何鳌俱嘉靖左布政使其一至刑部尚书
　　
　　两张镐俱嘉靖一副都御史一佥都御史
　　
　　两陈瓉俱隆庆三年同时一光禄卿后为左都御史一太常少卿后为刑部左侍郎
　　
　　两陈于陛万厯十八年一为詹事学士一为左副都御史班正聨立
　　
　　成化间万通奴锦衣指挥徐达与中山王同
　　
　　英国公张辅彭城伯张■〈〉同为勲戚重臣朝夕共事而■〈〉名其子曰辅与英国公同尤不可晓
　　
　　正徳中太师镇国公朱寿者盖上所托名也然国初亦自有舳舻侯朱寿
　　
　　国初会稽县知县邹鲁以政最入为大理寺丞弘治中御史邹鲁当迁大理寺丞不得恨刑部尚书何乔新荐其郎中夺之劾乔新谪山阴县知县山会皆绍兴附郭县也
　　
　　宣徳初命工部尚书黄福册兵马副指挥黄福女为郡王妃上好竒多戏或有意为之也
　　
　　景泰初翰林院修撰王振耻与太监振同名请改为恂
　　
　　景泰末司礼太监张永与于少保同祸而正徳中司礼太监张永诛逆有名相去正一甲子俱尝总督十二营
　　
　　成化间妖人千户王臣僇于市翰林侍讲学士王臣耻与同名上疏请更之不许
　　
　　正徳末江西按察副使副总兵都督佥事俱张佑按张佑为兵备时与总兵同事有功后一至都督同知一至布政使尚同事
　　
　　正徳末御马监太监张忠同监督团营军务至嘉靖初以罪革贬而藩邸中贵张忠亦升御马监太监代领团营不知者以为一人也
　　
　　金吾左卫指挥使杨善自陈景泰间从事尚膳监凡闻内臣密谋必逹于忠国公石亨上自沙漠还南内皇太后时时来省王诚舒良欲留锢之臣得其谋以逹内臣刘成启太后遂不至诏进一官为都指挥佥事是时与兴济伯为两杨善同预夺门者也
　　
　　同年一榜同姓名者多不可纪余所知辛丑有两张洽俱浙江人丁未有两林一新俱福建人乙丑有两陈王道俱吾乡人每投刺以邑里自别两林又同为户部主事以至员外郎郎中佥事叅议副使俱同其一林始卒而一林仕至布政使又景泰及嘉靖初俱有吏科给事中毛玉俱利口言事官俱不甚显
　　
　　成化中有两王浚同时为监察御史其一以掌院威宁伯王越荐超拜右佥都御史其一坐累出知山西石城县以发落误语累杀强盗家属多为西厂所发凌迟处死于市
　　
　　正徳十二年吏科论劾四川巡抚都御史马昊兵科论劾守备都指挥亦马昊同日报闻
　　
　　嘉靖中刑部郎中徐学诗兵部主事徐学诗俱有声郎署间后兵部改名曰学谟贵至礼部尚书刑部以论列大相为民后起南通政叅议寻卒赠大理寺右少卿
　　
　　嘉靖丁未以后连三科有李春芳其一状元少师一至知府一至左给事中
　　
　　王三锡王三接同名者至多而官皆不甚显不能踰方面余族人有之昆山陈王道与陈王道同举进士年亦相若而一止南道御史一止工部员外郎其官皆失于庚辰春万厯十一年中御史有两李植封事传逺近不能辨
　　
　　嘉靖两广总督尚书蔡经又副总兵都督佥事张经成功后蔡经复张姓同
　　
　　余尝于古迹中见洪武有周鼎字伯器而正统亦有周鼎字伯器俱博雅有文名前后几不可辨
　　
　　父子同名
　　
　　古有父子同名余尝记之矣国朝唯刘忠武侯事尤异忠武父名江为戍卒死忠武仍其父名不易累战功至左都督佩大将军印犹与其父同名后封广宁伯始更名荣封未几而卒
　　
　　叔侄名位事体相同
　　
　　潘珍与从子旦壬戌乙丑登第珍以兵左侍理部事旦以兵左侍督两广同岁议安南忤旨归珍戊申卒年七十二赠右都御史旦己酉卒年七十四赠尚书
　　
　　兄弟名位事体相同
　　
　　许诰许讃皆吏部尚书进子以避父嫌同日诰由给事中改翰林检讨赞由御史改编修后复以父累同日外谪诰为判官赞为知县寻再起累官诰为南户部尚书赞为户部尚书中间诰由九列一转翰林侍读学士讃最后自太宰为文渊阁大学士
　　
　　张禴张禬兄弟也其年事科第俱相近正徳中禴以刑部郎中禬以刑科都给事中俱改御史查盘禴迁太仆少卿遂转佥都御史禬为大理寺丞逆瑾败俱为言官所劾禴谪禬无恙后禬累官至右副都御史禴亦累迁旧官以卒郎中都给事改御史非故事也而禴禬兄弟以一时得之亦甚异矣
　　
　　呉良呉祯俱以老成为将少汗马劳为髙帝所重良封江阴侯追封江国公祯封靖海侯追封海国公俱特进光禄大夫良上柱国祯左柱国中间良以指挥使入都督佥事遂封侯祯以侯一出领指挥使
　　
　　詹许父子
　　
　　国初詹同以翰林院承旨兼吏部尚书绾二绶盖侍从与六卿之长也其子徽以吏部尚书兼左都御史亦绾二绶盖六卿三法司之长也后许进与子赞俱为吏部尚书复与子论俱为兵部尚书盖盛之极而竒者也
　　
　　呉聘君父子
　　
　　呉聘君与弼之父溥俱有文学行谊溥会试第一廷试二甲第一授翰林编修歴官三十余年仅至国子司业六品年六十八而卒与弼居田间不仕年六十八召至京即授左春坊左谕徳五品又聘君名满天下而溥以会元髙第人不知之如王文成守仁之父华以状元至太宰而人亦知有文成而不知华也
　　
　　孪生子同显
　　
　　孟麟孟凤者初臧姓王楠王杨者皆孪生而麟至右布政使凤至尚书内外二品楠至南鸿胪卿杨至右布政使官序略相当又戊午举人顾合璧聨璧其父四举胎八子与周八士同
</div>
    <div class="pagination">
<a href="弇山堂别集_page30.html">上一页</a><span>...</span><a href="弇山堂别集_page26.html">26</a><a href="弇山堂别集_page27.html">27</a><a href="弇山堂别集_page28.html">28</a><a href="弇山堂别集_page29.html">29</a><a href="弇山堂别集_page30.html">30</a><span class="current-page">31</span><a href="弇山堂别集_page32.html">32</a><a href="弇山堂别集_page33.html">33</a><a href="弇山堂别集_page34.html">34</a><a href="弇山堂别集_page35.html">35</a><a href="弇山堂别集_page36.html">36</a><span>...</span><a href="弇山堂别集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
