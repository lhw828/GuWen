<!DOCTYPE html>
<html>
 <head>
  <meta charset="utf-8"/>
  <title>
   明熹宗七年都察院实录 - 第 3 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明熹宗七年都察院实录 - 第 3 页/共 19 页
  </h1>
  <div class="content">
   廵视西城御史高弘图疏为捉获奸僧诡迹煽众秘帖骇人四月十九日朝天日忠城捉获怀妖帖奸僧一名法名□可俗名刘方泰随经研审看淂僧积可非病非颠随笔随口字迹尚多别讹语言实为妖异除人参供系东江米巷买来臣等以贫僧安所用此再三讯鞠招无别情外其称夷人不敢欺心似为□贼布流言也其称事事不能焉称辅臣又对症之药也其称亲王王子欲投内相之言又与道路之口君侧之奸相符合也其称明枪暗箭主宰在我灭文兴武不但一?虏贼作乱及故生暴怒之言又大逆不道不可赦原者也其以为真耶而二万一千之众安顿何处即一王之宾而无其人抑以为假耶而二十四人之供语语逼真直书各姓名而更不爽根究之则摇惑人心发大难之端轻纵之则惠飬回邪长奸宄之渐似应照妖言律刑其人而焚其字以定危疑之人心者也奉圣旨法司审明正法 
　　二十三日 
　　浙江道御史徐景濂疏为平心剖折以剪争端以杜祸衅内云臣谨以平心折之德完被紏不在具疏之日轻议两请而在会推之日不与三才大中力紏亦不在法严于必操舌争于必胜而在密构两忠之隙巧孤挤直之行然臣更以公道折之德完元标同是瑞世麟凤无中阴邪弄成左右之袒共作定倾柱础无疑风影轻议去留之装而大中出匣铓新刅献首功袭杀先庙之耆硕目下内奸捕急勿结死党拥起乱世之奸雄盖臣读谏臣刘弘化疏曰德完不去不巳则元标义不独留未淂奸雄之半臂先去忠直之两臣昌言哉臣即以二语总结之曰两忠断断不当去也三才断断不当来也奉圣旨昨魏大中张捷争辩念具本在谕前免究徐景濂如何复来掇拾奏扰好生不遵谕戒本当降处姑从轻罚俸一年该部知道 
　　二十七日 
　　廵视中城梁之栋等五月十四日奉左都御史张问达札委廵视四城御史会同齐集公所吊取监犯刘于简等逐一研审审淂刘保父子造古今未有之逆犯神人共愤之诛刘于简供笔供详罪状甚确与义男刘相刘福所当按律正罪以惩大逆者也妻妾幼男均当依律发落至若卢受以大珰而与逆同谋肘腋俱有伏奸杨镐李如桢负重辟而潜通不轨犴狴犹然漏金?罔在于简之活口已为的据湏受等之面质始见真情其韩登云高仁招系贺世贤之亲丁刘世禄又系登云等之窝主以叛贼之爪牙出没于内地意欲何为作奸党之窟穴败露于一朝法应并坐惟是彭应高等同时获于刘保之家中谁淂诿为局外旋复摉有李光荣之批照是否亦属个中不无有待于行查未敢即用以悬断事关重大湏亦下所司奉圣旨是逆犯刘保等已正典刑其供招多人还着法司详加鞫审卢受已经发遣凤阳不必究问该衙门知道 
　　二十八日 
　　左都御史张问达等疏请申饬吏治内云方今疆场多事征调颇烦搜括之文密如牛毛催科之令急于星火廉平之吏夫岂乏人而贪墨之夫借以肆虐秤头之重每两加至二三赎锾之取一事动至十百甚者且有外罚又甚复开他窦巧事上官工为涂粉如遇司府严明则此辈鹰化为鸠若值休察少宽则此辈又署上考矣彼清廉自守真心苦心为穷民极救之良吏不如贪肆不简弥缝粉饰者乘人而鬪其捷也正身率下司府自多翘楚而间亦有因承奉之简与否为爱憎为殿最者当此征求苛密之时抚按宜严加体访明白甄别监司郡守果真能察吏安民风清乡州县长吏能冰蘗自好仁明恤下政务修举地方保安者即应报部纪录并报院预定其清华之品比及铨选仍照前预定无复更易以嘉与贤俊表扬廉能若有贤名已着堕节官箴者就中不妨一二政正至于贪酷显著不职者即应报部并院议黜然止于削籍彼廉耻既丧满载而归广置田宅厚自崇奉夫亦何惮而不为应查照贪酷事迹提问按法追赃悉充新饷仍移文原籍官府律以齐民不淂私行冠带倘贪酷各吏抚院不随时陆续紏劾湏俟及期则小民剥肤困苦之害胡可胜言其清廉良吏亦定按季揭报部院以凭铨叙用示优加奉圣旨奖廉惩贪先要官评核实昨该部请定考核省浮文深为淂法这所奏有禆综覄俱依议司府州县等官廉能卓异的即与纪录优摧贪酷有实迹的照例拏问追赃法在必行庶淂察吏安民之实该部院便移文各抚按官一体遵行　兵部都察院接出圣谕朕惟辽渖継失河西督抚各官仓卒防御劳苦倍多将士官兵生者戮力艰辛殁者忠魂不冺宜有赏赉优恤兹当遣官宣谕御史方震孺后先具奏请行便着他去彩币查照 
　　二十九日 
　　浙江道御史刘廷宣疏请圣明立雨?斉霁天威收回成命以防壅塞以杜危亡内云臣同官冯三元张修德科臣魏应嘉参论旧经臣熊廷弼非为私也为皇帝之封疆有闻不敢不入告也即阅科姚宗文疏最后出当时且恨其发之晚今乃或贬秩或削籍曾不加宽假何也淮南之谋叛也视丞相如发蒙振落而惮汲直不敢发谏官亦何负于国哉况疆场之事何等重大而不令台谏一言及之乎边臣之掩败饬功剥军媚虏积习已牢不可破而又自夺之耳目为边臣者何幸而为谏臣者何不幸也昨王大人等三十余屯失事不为不大诚边臣不轻为卸担俾及淂借息壤之盟为口实而亦何可使噤口不言类抱叶之寒蝉乎故夫勘而后去不宜去而后勘此两言遂足千古然适足以明大臣不能主持之过而言者何尤焉如此处分臣恐此后强场之事将任其蒙蔽任其决裂无一人敢齿及之者矣又云朝廷强土人民海内安危利害岂不甚重顾不追治失陷清抚之利瓦伊翰不追失陷开元之郑之范又不追治袁应泰之迷谬谁是举主贺世贤之叛逆谁实骄惯而独追治其论辽事之人不亦倒置之甚贻酋笑耶嗟嗟言路关系不轻人才摧折甚易自杨涟李若珪拂衣后若郭巩若刘重庆若贾継春贬逐殆无虚日而一日内又逐此四臣者以去几何而不为黄台之爪耶臣因是不能不致疑阁臣焉阁臣身辅冲主不患事权不重何必驱逐立威不知贬籍上可降服向火之乞儿而豪人杰士终不以三公易吾一介其于以为箝制之术一何疏也且霍虎相龙渊不脱仗下之马一鸣辄斥异日指秦庭之鹿不难矣何以谢路人之疑其心也至于铨臣覆疏绝不能明目张胆为三四言臣请宽斧鍎而中藏躲闪之计惯作骑墙之语明旨所云当时既不能从公主持今又含糊回奏可谓切中膏肓嗟乎古之君子善则归君过则归己今之君子阴用李斯督责之说以长恶于君而聊带圣度优容一语以攘善于己大臣之事其君也道固如此乎毕世肝胆半生气骨不能不为之痛惜耳奉圣旨冯三元等已从轻处了刘廷宣如何又来党救且扯入郭巩刘重庆贾継春等又将朕明日剖断疑诋大臣朝廷处几个误国言官何云长恶岂是对君之体本当重处姑从轻降一级调外任用该部知道 

　　○六月 

　　六月初七日 
　　陕西道御史张慎言疏请申严黜陟之典内称日者羣小为政宠赂滋章二三要人视诸有司如外府也故奔竞成风不肖者膏脂自润即贤而自爱者曰吾格于考成辑瑞之典尔官邪日炽闾左空虚今与诸臣约入计之吏有以苞苴通者授者受者俱以赃论削其籍缉者即以其获赏之内不取于外则官不取于民矣此当先计求旨申饬者也一皇上嗣登大宝之初衣冠执玉之始先期敕令所在抚按自藩臬而下有真正廉能每省廉淂一二人而止明年考察之后如神宗故事御文华门奖赏赐宴若有贪残不法赃私狼籍者亦即于奖赏之后敕谕部院着先革聀为民拏问追赃火烈人望而畏之水弱鲜不溺焉故末世之法利用严玩则紏之以猛紏之此其时矣迩时山东抚臣赵彦严革耗羡遂至风清弊绝河南抚臣张我续参乘传之县令劾去任之贪墨拏玩横之同知紏擅去之藩臬一时所部肃然此当奖谕二抚并申饬各抚者也一祖宗朝甚严惩贪之法诚有如先臣海瑞所言迩来露劾之赃连篇累牍矣后乃借口怜才姑从浮躁此非怜才实怜不才耳以使贪之说施之无告之民此臣之所不觧也又有可异者入贺之使随例赍册隐语含糊一言点缀遂左为王官有同削籍反不如露劾贪残者有降调之条也山东右布政张五典谓怀庆府原任同知今转长史强自修长才洁守本道分守河东时稔知之时与卫辉府同知鲁廷彦声价颉顽一擢郡守一遂左迁何宵壤之甚也此后抚按紏参应从严重赍册注考无淂疑似一驿传凋疲烦屡旨申饬矣顷冠盖入都言驿骚之状甚殆甚于昔闻有颁诏中书鞁挞驿卒体无完肤不视廹视该县申呈抚按计即具疏以闻臣为驿逓蹙额矣此后无烦天语以抚按既以建牙持斧又所在强项之吏若不法者即以银铛系其仆役檄下所部自制科以及赀???仍有违旨妄用旗吹夫役所在有司据实以报当即参劾从重处分此安民饬吏之首务也一廵抚朝庭重臣也昔汉宣帝曰与我共治天下者其良二千石乎臣谓今之廵抚即与皇上共治天下者也兹慎简天下抚臣必皆确然有抚绥澄清之畧折冲侮御之猷诸抚臣又自简其所部酌边腹料冲散去其害马锄其败羣若非应手救时之器急更置之此在辅臣吏部主持之耳记旧辅方从哲秉政时钱桓以育抚镇南戆者期年矣疏凡再上从哲票拟俱聀惜育抚之体面悞朝廷之封疆可恨孰大焉一大计届期当兹倥偬凡冲剧要害之地贤能有能自合免觐矣至代庖之吏倍当详酌州邑之事以贤者数年整理而不足被代庖者三月坏之而有余昔琢州要地也以一广文代署究官与地俱受其害臣乡阳城令缺时以两照磨相継摄符至今父老恨其作俑也奉圣旨察吏安民昨已有谕这所奏深合朕意着该部院一体申饬遵行 
　　十三日 
　　河南道御史安伸疏参辅臣刘一燝内至聀方司郎中余大成据实直陈指名参奏一疏臣读未终篇不胜骇异太息曰有是哉辅臣刘一燝之阴结内侍徼君侧之有腹心惯行居间篾朝宁之无耳目一至此哉夫一燝乃受先帝顾命之托而辅皇上为尧舜之主者也臣想无欲之君然后可以行王道则必无欲之臣然后可以为王佐一燝职效赞襄任司启沃则非仁义之道不敢陈于君前苟非廉节之事亦不当以见诸行已矣而何腐身勋子反淂其颐指乎又何戎弁武夫反潜为推毂乎延祚欲谋荆备为铜山杨恩遂目延祚为金穴而一燝居其会而先为容实欣欣有欲炙之色矣社有鼠不逐也而乃藉之庇稷有狐不攻也而反假之威举事胡涂不堪着眼一之谓甚岂可再乎而六月六日之缓颊又何伏见告也即谊切门墙仇震之向隅堪泣而推分善地职方之清眼难回聀方无如辅臣何辅臣亦无如职方何奉圣旨这事情辅臣昨奏自明已有旨了不淂乘机渎奏 
　　十五日 
　　广西道御史李应荐疏为微臣忠告起疑内称臣近有巽命觧雨一时并凑之疏有调剂经抚以责成功一欵言经畧熊廷弼廵抚王化贞两人势相倚而事相济原不必论其不和但一居关内一居关外事态多端谋孽易起欲仰仗天语申谕俾廷弼以刚中承天宠化贞以耐心固藩篱以相扼相岐之心为?确协力之用原欲其相和非谓先有不和者也荷蒙俞旨方冀可以效一臂矣乃经臣则为虑之大过发之大早又谓与抚臣彼此同心万万不至此夫虑之太过发之太早臣不能无过而因淂彼此同心之言昭布中外则人心益安□酋可灭皇上即治臣以轻言之罪甘心也又云皇上每谕臣下和衷故当危急之时亦以和衷望两臣而不意其翻成逆耳因而起疑也夫经臣此来皇上视为锁钥中外倚为金汤臣即至愚亦见及此乃至谓请皇上敕问臣如肯容其经畧等语臣又何故不相容也此其疑臣又太甚也臣言不见信反以见疑者总之臣积诚之薄耳奉圣旨责人成功正议论宜省之时迩来调奏太多即果尽心亦多有疑经臣论旨已明李应荐既引咎自明姑不究 
　　二十四日 
　　山西道御史侯恂疏请明纲纪以保治安内云宣兵之哗也谁为挑激非师臣刘孔胤乎使当时立为正法以明告天下曰调兵而兵哗者法无赦其敢不急投衣袂为士卒先而竟以纳马赎死矣要挟无上罪已定而逭之诛尤而效之又何怪乎催檄如两而鼓噪者在在见闻也臣之为法惜者一楚兵之迯也谁为统押非道臣王世德乎使当时立为??乕秩以明告天下曰督兵而兵迯者法无赦敢不严操纪律为士卒倡而仅以夺俸亦惩矣罪本重而薄之罚尤而效之又何怪乎望援如岁而奔溃者屡屡见告也臣之为法惜者二匿名文书原有明禁而粘揭悬榜公然列之通衢夫朝廷宪典具存纵使罪在误国自应以国法诛之岂攸攸细人淂以蜚语装诬而操生杀之柄此风不为痛革深恐阴谋暗布含沙四射又起妖书之大狱也臣之为法惜者三嘉礼告成方庆巨典而重犯凶盗公然思为冐认夫母后家世分明纵或胆可包天何至并皇亲假之此律不从重拟将锺鼓亦为无光寤寐亦为不畅转恐奸类勾连又成陈槐之疑案也臣之为法惜者四刘应元李延祚仇震之钻书也营缺营地债帅行经不知如何剥削粮饷如何蠹坏营伍幸其事败矣而屈法狥情不闻究问则缘贿赂以进身托权要以媒官者真淂计矣臣之为法惜者五陈双泉登鼎臣之作奸也假官假印猾胥穴窟不知侵多少事例骗多少金钱幸其情淂矣而枉法容私复致幸脱则经城审无生路经参送无死理者真实录仕途庞杂又安淂澄清之日也臣之为法惜者六奉圣旨这所奏申国法知道了 

　　○七月 

　　七月初二日 
　　南京广东道御史王允成疏请振积玩以挽凌替内云善计天下者不视天下之安危察其纲纪之理乱而已矣请看今日之天下安耶危耶试观今日之纪纲理耶乱耶宝鼎盗矣龙座窃矣妖犯乱言于文华之殿奸人潜闯于宝应之门皇城内之纪纲何如也白昼越狱强盗公行刑余汹汹一閧而立毁宗伯之署假印累累屡犯而未正司寇之刑都门内之纪纲何如也陵军噪而台臣窘矣南宫哗而省臣去矣调兵而领军之役久观望于天津征饷而加派之银徒果腹于墨吏诏使可截直指可闱藩臬可迯军政可辩四海之纪纲何如也又云阁部大臣动言会议总因循之别名劳可任怨可任而必不可以忧谗畏讥之心为太平镇静之容也所谓因循之不可不戒者此也又云明纪纲于理财之际则征觧不敢候时支放不敢冐破火耗不敢滥加吏理不敢作弊纪纲不明岂但不清之辽饷三百万部臣有议有注尚未正侵克之罪而浮海迯死之臣且有挟银而归者矣明纪纲于用人之际则受命者不敢不来在任者不敢经去荐举者不敢夹带私人选除者不敢照顾门户纪纲不明岂但贪横之徐大化破坏察典弹墨未干公然见朝而奔干之夫且有乘机而躐取者矣薛国用抚辽徙戎之论识虽亿中辽阳之陷终难脱然时方危急姑借之为经畧领袖三军亦是权変之着第今病而去矣不可不一追论也参藩运粮亦今日紧要之官即不论品亦当论年长芦运使韩初命滥竽大参之推初命老不戒淂囊橐充然日近崦嵫以悠悠待尽之身而膺艰宏之任李长庚取才近地必自有说但初命行经臣亦知之颇真恐无济于缓急之用也兵部需才为边方多故耳刑部主事韩炳衡晋中为令贪声与宋学道齐后以潞安止用甲科一人故炳衡淂以漏网留部拟刑曹人尚啧有烦言此一调也骇然不觧其故或者以宽盗宝之大珰明珠重贿能作无翼之飞不难为神通之术乎奉圣旨该部知道 
　　初十日 
　　刑部尚书黄克缵等会审冯盛明罪案内云河南布政使司左布政使冯盛明于万历四十八年正月内到任正值连年饥荒又值东事告急调兵征饷盛明拮据独劳于四月初一日具文请告本省廵抚张我续蒙批慰留次日又具文申请又蒙批留至初三日坚意求去不候批允代题不意有未到副使吴瑞征亦以病告经行致蒙廵抚张我续一并具本参奉钦依藩臬监临一方即系守土官乃以一隅警告闻风遁逃大干宪纪该部院参看了来说钦此随该吏科抄参又该工科韦都给事中陕西道张御史各具本参会看淂原任河南左布政冯盛明物望夙隆官情忽澹两河分陕虽转饷之独多一旦乞身何弛担之太早当此边强告急政是志士请缨之时岂其国事虽艰偏为藩臣觧组之会纵使亟忧性命宁不负媿官裳抚院之弹文谓情轻而罪重台省之累牍觉义正而词严以致触怒圣明因而奉旨逮问盖当法令废弛之际人情观望之秋必欲示儆于将来何妨重惩乎既去迨其子冯铨泣陈臣父乞休始末恳乞圣明怜察宽宥之疏获奉有冯盛明离任是否未闻辽変着法司究问来说之旨又似少霁夫雷霆之怒而必然以日月之明者矣据伊子之陈情谓请告不关东事犹未可信阅抚按之参疏则乞休未闻辽変实有可凭但不听慰留何其果也不越三日何其廹也查淂大明律凡官吏无故擅离聀役者笞四十若避难因而在迯者杖一百罢聀役不叙今盛明引疾亟归即去辽警未传亦或有所托而去况地方民穷财匮适值时势难为不免有所避而行依律拟杖罢聀庶情罪允当而法纪亦伸矣奉圣旨依拟 
　　十三日 
　　陕西道御史高弘图疏为言路畏罪结舌非国之福内云济济言班相视攒眉若以言为戒又何以不言为耻本知威福之权出自朝廷犹疑丝纶之地未融恩怨臣窃以诸臣则诚愚矣夫言官虽卑与宰相等谓其言也谓其言之不识忌讳也如必计其如何言可以持禄保位如何言不免于触怒蒙谴于是必拟而后言或缄而不言始以顾盻之情夺其聀业継以隐忍之心丧其廉耻徒为鄙夫之患淂患失无所不至而已矣使継自今相率低头下气飬成一派柔顽不振之习无一时敢持大臣之短长无一人敢持封疆之利害而皇上试问之阁臣从古以来有此世界祖宗朝有此家法否耶臣亦有所责于言路者独谓数千年葛藤不了之业冤总为藩篱不撤意见用事以致强者攻弱者附智者亦迷巧者转借朝廷为聚讼之府政本有调喙之劳此诚言者之过也今非其时矣庙社有累卵之危头颅无自完之策苟有一隙之明谁肯无端寻怨间佐一淂之虑不过就事论人召还谏院犹几幸于去国之臣保护孤危宁绝望于回天之力盖其恩威忽转正见赏罚无私而部院从公更藉鼎铉独赞奉圣旨言官自以言为聀但要公心为国有济时艰缄默不言与怀私妄言的均为失聀该部院知道 
　　十七日 
　　廵按直隶御史冯英疏为荐举地方人材荐许乐善钱桓李同芳赵士谔申用懋陆彦章吴烱叶茂才金士衡吴亮凌汉冲李胤昌贺烺顾天埈汤日昭薛近兖陈所蕴龑道立董其昌龑三益姚永济王遇宾朱邦桢沈珫徐祯稷袁一虫??瞿汝说王志坚邹迪光储昌祚等奉圣旨吏部知道 
　　二十九日 
　　河南道御史谢文锦乞疏言路以杜内忧以靖外患内云宰相位冠百僚所与争可否而司紏驳者独有谏官是谏官虽卑与宰相埒假令谏官不淂其言矣谁为争而谁为紏者操纵自如爱增随意同已者庸异已者去百官奉命惟谨可以为所欲为而果其有益国家无惭衾影夫亦何憾但恐郗宾善借绾犬吃噬迨至误国家误身名始悔为福建子所误噬脐何及况皇上聦明天纵颖慧性成从此慱洽古今练习庶务一旦豁然贯通遡初政之淂失辨宰执之贞邪稍有差池定难回护福不盈眦祸溢于世历朝覆辙良为烱鉴臣故为相臣虑也人君以优容狂直为圣宰相以辅养君德为贤今皇上璞玉浑金未琢生机方长善端可充折柳必谏岂迂儒之陈谈艰难使知正老成之长虑纵或起居少节喜怒失调措置偶乖刑赏无度相臣不能淂之格心者庶几谏官淂之显诤乃今罚俸降削不啻上芥而相臣竟莫为调护似乎用意摧几沮丧其敢言之气者夫以爵禄还朝廷以角巾返初服士安往不淂贪残而独是谏官不淂行其言宰相必不淂行其道试思不冠不见为汲黯乎为公孙弘乎鹞死怀中为魏征乎为房玄龄乎又试揣引烛焚诏能有此担当否檄责弄臣能有此作用否衔宪握符而内不可问借丛炀灶而外不敢言自是谐臣媚子以称万年之觞溢志慆心穷长夜之乐恣其意之所适惟其言而莫违以可尧可舜之资而不收明目达聪之益少成若性积渐使然匡弼无能转移何术臣故为主德虑也又云言路之通塞天下之大利大害也然必人主重言官之言而后言为天下重亦必言官自重其言而后能为人主重彼其议兴议革百年之利病攸关倏止倏行四海之禀承恐后先事以酙酌其宜勿事后而二三其说则论事不敢不重词组敲推顿减班行之色一言奖借便生岩谷之春袒稍分于左右足即于重轻则论人不可不重臣愿诸臣以天下国家之心就人论人而东西南北勿问以天下国家之见就事论事而异同勿问以藏身之恕而求人非人勿欺之信而为直为诅庶乎不愧屋漏可对大廷言之能为人主重天下重者端必繇此奉圣旨这本内说言路当重言官当自重其言良是知道了 

　　○八月 

　　八月初一日 
　　南京广东道御史赵应期疏为济変全在得人内云星轺四出所在招兵计日数十万貔貅不患不集而王象干矍??乐据鞍熊廷弼慷慨再出一时人望充满阙廷帷幄运筹不患不精矣然扼险据要身士卒之先立矢石之下岂独在将是必淂激烈忠奋不受顶踵发肤之士以监制之如拱壁惠承芳张键何栋如王庭侯龚文选赵其杰其人者胷中具有甲兵夙志宁甘褁革使当一路之寄必能擐甲执桴鼓士气设奇伏也若夫台臣潘文龙之疏曰近日士大夫豢飬于富贵之余无复刚心锐气如妇人生长于闺门之中至于阃外之寄又以白面书生当之而冀兵之制胜不可淂也信知言矣又云如派节省并帑金共一千五十三万五千有奇矣夫饷至此不为不多矣而处处缺乏士不宿饱若然即使金丹点铁皇天雨金不足用也是以淂夷繇仲子之廉以司出入庶无干没乎如刘文征倪斯蕙杨楷骆日升岳具仰余新民毛可教杨之彬其人者四知自凛一介人知使居督饷之任必能锱铢不爽且节省赢余也至大兵已集便当仗义执言无为画地自守徒生怯懦盖防守处多正如泥穿壁破之家处处补塞头聚烦伙若一隙淂入即腹心之忧不可捄矣莫若乘兵将初至意气正猛以若干骁徤犯其锋以若干间道犁其庭扼其所必来之路攻其所必救之巢彼不过汉一大州之地二十万兵可殄其噍类矣邹元标王德完非夙称祥麟瑞凤为世所郑重者乎澄源初起方喜东山之来向未竟西隅之收而何以言去也德完欲去元标必不安岂不一举而失两人望乎奉圣旨这奏内各官该部酌量议覆王德完已有旨了 
　　初四日 
　　南京广东道御史王允成疏陈大计未尽事宜一曰卓异之举宜公一曰入贺之臣可议一曰司道之法宜严一曰察吏之道宜详一曰驰驿之禁宜严一曰行取之令宜早一曰免觐之官宜议一曰水程之限宜严一曰王官之转宜议奉圣旨这所奏有禆计典着该部议覆 
　　十四日 
　　云南道御史王大年疏为宦官不淂屡参大臣王言不宜轻狥中使内云南京机房太监李奉有县官欺君玩法不应人夫一本臣下相诧以为奇事夫以中贵之气焰也借朝廷之宠灵为御服之贡献黄金横带白玉缠腰行列蔽日之旌坐拥入传之舆虑无不淂之驿逓者而何乃谓不应人夫也夫不应人夫问之驿吏足矣呼之邮卒足矣咫尺神京一督促之计可朝发夕到何必以此琐屑故张皇其词叩九阍而渎天听也臣窃妄意皇上览此必且进县官而谕之曰当此秌风乍厉畿辅之民淂无有衣无襦而褐不完者尔其觧而衣之俾淂以卒岁予一人之章服即后至其何伤也又必进中贵而谕之曰当此援兵四集咽喉之地淂无有马疲车敝弃羁曳而迯者尔无绎而骚之以重困此一方民万国之筐篚又何难捆载而至也此臣下之望也及读圣谕殊大不然在中官之肤愬若挑若激乃天语之森严且震且怒无论词语不文有亵王言之体且令天下臣民晓然见皇上所亟亟皇皇者惟是袗衣之适体也曾不思古来圣君贤后所为恶衣服而甘????余濯者芳规其在而何介介于在笋之不充也又晓然见皇上有毁必入有触必听惟左右之言是听也曾不思古来明主有一颦一笑必以自爱者懿训昭然而何至黜陟狥私人也夫袖中弹文自有聀掌曾未闻有以阉人代之者有之自皇上御极之初始曩者陵监参道臣矣今机房又参县官矣皂囊白简山鬼之伎俩渐多威福予夺丛神之窥伺日密以皇上位置之官僚攒眉而作刑余之属吏以抚按参核之职掌拱手而听细人之齮龁不几辱朝廷而羞当世士耶恐从兹以往十五道观察之使尽可以蟒衣而易绣斧而禁庭之内不妨设青琐而贮中涓也有是理哉迨此辈养成不逊之形握定威福之柄皇上他日即欲还封事于外庭操太阿于掌上亦有不能自主者可不慎哉奉圣旨已有旨了不淂又来奏扰 
　　十八日 
　　广东道御史董翼疏述城差见闻内云郡邑之民属一府州县耳统摄无多门也长安中府二县诸司诸监诸厂诸局以及五城谁不可管辖者変名易姓隐情诈藉处处可逓投词外地之统挕何专而内地之管辖抑何棼也都人何不幸也可慨也公事佥报时时有之然必属之守土专官则事权画一而经承者始有所顾忌而不扰长安中此一佥报彼亦一佥报今日摄之明日释之一衙门脱之一衙门收之公事尚未有责成而民间脂膏早已望胥隶腹矣可慨也刑狱不厌平反而初情已确又何容故出见德长安中原参动成故纸再审辄至多岐事于要路则网竟觧于私书柄落承行则案立翻于货贿骫宪漏奸所司之法何在可慨也缙绅多处请托公行而饶风力者以公祖父母之体临之未能遂淂志也长安中比肩而事者非同里同籍同官则知交故旧也且或有相临而相驳者此等关说燕市如织非一郡一邑乡绅比矣稍之主持其复有真是非乎可慨也郡国房租主者收之长安房租则县官收之矣郡国非王土王民乎何独于帝里受廛不相贷也锱铢算及间架而竟以余银委溪壑臣莫觧矣然犹曰庶人在官禄从此出乃繁华大市尽注复除陋巷茅茨比屋而赋何不平也不当听廵视查核酌其租数支数严清滥兑量减派额以惠都人乎可慨也朝廷召买用物如珍宝等类物物定数倍之价故?人奇货内帑而中官亦奇货?人铺垫之例向犹十分之四今且十之六七矣?人实领者不过十分之三则?货实值者又十过三分之二内帑有万金之费而第次二十金之用漏卮亦何侈乎可慨也国家召募上役如土石器械车脚等类事事实浮于工而此所浮之价岂尽工役有乎工役仅三分之二其一则吏书班皂之所渔也近且渔及额外而告争起矣即一工役而他事之冐破类是也可慨也国家召集庄民以备上供如鸡骛等物圣微细矣而常例及焉彼其地之所入岂无嬴余于正供之外而余亦有几竟以饱役徒之腹一遭旱涝何以支撑即一微细而重大之常例类是也可慨也京国夜廵属之捕总而捕总属见题参懈弛如初曩者辽渖初传入夜尚时闻金铎近则营官渐玩逻卒杳然都门无夜禁矣刼杀惨祸各城往往见告辇毂之下盗贼公行何以肃重地而消乱萌乎相应责成该管衙门常川缉捕但有失事官用??乕罚卒用鞭贯此又根本绸缪万不容缓者也奉圣旨这奏内各欵有禆城务着内外衙门一体严饬 
　　二十日 
　　南京湖广道御史李良栋疏请勉留人望以咨谋尽内云国有老成社稷之福从古记之如佥都御史王德完侍郎邹元标此二臣者一时人望攸归海内望其一出不啻如祥麟瑞凤兹偶以一事意见稍稍不容德完遂坚意求去虽皇上温留至再而德完之去志亦坚矣夫德完去而元标岂能独留乎倘令二臣俱去则当此边事倥偬之日正老成矢谋毕虑之时于国是又何赖焉又云原任辽东同知冐日干以死难叙功者也今俨然家居冠盖应酬畧无避忌本官原籍扬州府人本管县官可问而知也首领保矣室庐聚矣煌煌恩恤之典何名之居乎臣谓即此一臣恐迯而归者不止一冐日干也归而仍在叙恤之列者亦不止一冐日干也钦恤何恩赏罚何事以全躯迯之夫而滥与兹典斯亦不欺朝廷而辱国恩耶乞皇上勑下兵部于死难叙功诸臣当移文原籍查果死事疆场者取有司甘结方与优恤庶恩典不滥而人思捐躯以报国功罪严明不敢苟且以偷生尤今日之第一急务矣奉圣旨邹元标王德完各有职掌未见抵牾且德完新奉简用何故预设去留致滋疑议同知冐日干是否见在该部即查明具奏 
　　二十三日 
　　廵按直隶御史冯英疏为表扬贞节以励风化贞女张氏镜里分鵉未逄夫面山头化日犹是女身靖节于不识不知之藁玷全生于无依无倚之岁月烈女苏香姐当待年而破镜遽闻変以投镮无定河边未识春风之面香闺梦里甘随夜月之魂烈女杭氏十二岁即坚从一之心四五年独抗靡他之志御缟孝未事之夫翁依然杨妇登楼耻改盟于叶氏遽尔捐生烈女四口徐氏结褵甫两月便知从一之贞属纩诺片言遂坚靡他之节投缳决绝共嗟烈魄依梅舍命相从咸叹贞魂化石姜氏六年为妇一志殉夫后死七旬自信从容而就义捐生三匝人嗟忼慷以杀身金氏婚纔四月轻生岂是绿情死距一年殉节实为酬志徐氏堂前将母愁看驾鹊明朝地下从夫忍作薙经此夕有过崩城之恸无愆同穴之期节妇八名汤氏身既寡而家又贫子尚幼而姑复瞽毁容断发亦坚氷蘗之操割股觧衣曲尽孝养之道邱氏树节一身食贫万状茹荼苦守寒灯销彻夜之魂弱草浮生尘甑冷连朝之火金氏事耄亲而妇以代儿孝养靡亏于朝夕抚弱子而母以兼父课读罔间于春秋束氏以廿年之婺妇抚三尺之遗孤金石逊坚氷霜比洁莫氏红颜孤影白首贞心偕伉俪者仅一二载矢氷霜者余五十年富氏负沉渊之隐痛矢抱石之贞心黄鹄兴悲不难夫死而与死和熊有志直欲孤存而与存李氏蚤失双栖之佀曾无一线之遗断发以纳棺恩酬结发呼天而沥血义振移天范氏绮岁孤婺稀龄苦节甘藜藿而糟糠不赡凛氷霜而母子相依奉圣旨礼部知道 

　　○九月 

　　九月初四日 
　　广西道御史马逢皋疏为主眷弥殷臣谊宜厚内云向高六月初旬以行期报矣八月初旬以至江西报矣果病耶何以至杭果不病耶又何以宜来而又不来也夫国有大丧外无强寇犹可言也三丧相継半壁莫支兵败将死壤削国危昔烽火彻甘泉不急于此向高曾为元辅复出忧国谁曰不宜乃一疏再疏且进且退为人言欤而建白者原无苛责也为辽罚欤而弃辽者犹可议用也为苖功不宜滥膺欤明主可与忠言何不直陈以苖之功辽之罪臣不任受而臣之赏臣之官难槩辞辞之以明国赏不可妄干受之以明主恩不可轻负以两朝之眷注报之今上又以今上之眷注急于一行岂不堂堂正正而何以见来以何闻去夫使言官结舌而主不淂收贤相之用释东顾之忧于时未便臣所谓忧国应湏早发以此又云林下之栖迟性甘鱼鸟途中之踊跃望切云霓使皆效尤尽成觧体夫无事之日好官自我有事之秋奉身而退国家豢飬不淂以资一臂之力元老世臣将何以谢九庙之灵此臣于向高恩命一疏与行人敦趋之旨不能无感也奉圣旨元辅三朝耆硕素笃忠贞时事多艰急湏匡济讣程入朝有日差官敦趋已有旨了该部知道 
　　十六日 
　　南京江西道御史李希孔疏请饬法纪究奸逆内云杨镐与李如桢之不当两请也市井童竖皆知即以王德完一时之昏错而转睫已深悔恨虽爱德完者亦不过为暴白无他或又谓其老成深虑恐生他変若有一叚苦心然者其概止此且德完意见既惶之后屡疏请决何啻日月之更明即有非常佞舌其谁敢谓镐如桢之当赦者科臣于此可以无言矣又云刘一燝韩爌在中书未及一年其与镐如桢非若方从哲之于利瓦伊翰嗜其参貂之常膻也又非若从哲有马上催战之大舛也从哲当日势成连鸡所畏引绳批根祸必攻以回环五内踌躇千端不克自持于是宁负朝廷必不肯逮利瓦伊翰周永春悬杨镐李如桢之首于藁街爰勑大法谢辽左数十万无端断送之哀魂果其所也若二阁臣原无辅车相倚之情又无唇亡齿寒之??心柰何舍君父庇前人而以竖庇此两么■〈麻外骨内〉何为也者又云德完章内有府臣邵辅忠忧形于色之句而德完疏大狱等三事辅忠亦有宫中狱中之奏同心之言其臭如兰抑何彼此相叶如是臣因是又顿足大诧之重疑之疑误德完者即辅忠也辅忠情词激烈宗子自立等语出于皇上大婚之前一日皆臣子所不敢言之时不忍言之事不祥莫大焉而辅忠谔谔不讳若谓此两人者诡谋已深羽翼已成发动已近此际前后左右莫非危机苟非急急宽而释之咄嗟生変殆且莫支即欲再赊一日再推一刻择时而言万不淂已赤丹耿耿讵非大有觧衣危论之风然因之清肘朖之隐奸则可借之纵大辟之罪人则不可为忠爱以保护皇上之起居而堤防微密则可为反间以乱朝中之定案而倒用机关则不可皇上虽冲龄而聪明天纵纷纷危言恐吓之旨将无早已照破诸臣之胆乎哉臣实至愚只愿辅忠力除君侧之毒先从镐如桢始不愿辅忠等倡宽政之说以飬臣逆于国中召奸人于境外幸危亡之速以实其口臣请以此为辅忠忠告者也奉圣旨已屡有旨了该衙门知道 
　　十七日 
　　京营戎政右佥都御史李宗延疏为内使凶横殴碎豸冠本月十二日皇上恭谒太庙鸿胪寺告示辰时而祭该臣于卯时初二刻入朝至承天门外内使将门关闭有都察院张都御史等官十数人等开门而入忽门开一隙聀官半入内使执棍不分官员乱行殴打将臣朝冠打碎以致朝簪獬豸落地找寻使淂随有吏部周尚书至门臣等文武数十余官因之而进彼时臣者预破冠意欲面奏皇上辄为同官挽留已而移揭于司礼监以石投水漠然不理内使欢然自庆曰纵参我不过充发南京凈军当此时东方紧急岂不快活人闻斯言乃知内使之敢于凌臣是故也非误也且驾言皇上命若辈栏门以致公侯带剑者锦衣执刀者俱阻门外而公卿仆地仆从大笑臣不意皇上优礼羣工而新进内使敢于凶横若此极也臣见王振刘瑾冯保之祸深矣然防微杜渐君子虑之岂其以皇后之尊而敢于诬蔑法司之问官敢于阻挠两京科道之弹章敢于寝阁则以内使杨正朝等之梗也今日殴击宪臣可谓大而非微着而非渐矣况太庙丹陛门外两榜南面欢笑至侯伯并位之上内使十余人羣然僵卧于地大属不敬全无人臣礼其朘索王府酷害驿逓逼死?人明娶妻室臣姑不论奉圣旨门禁宜严陪祀官员何淂混加栏击直日守门内官该监查明奏处太庙严肃随侍内使不淂嬉笑坐卧该监一并申饬 
　　二十日 
　　广东道御史晏春鸣疏为海内民穷已极庙堂德意宜周内云民之朝夕胼胝不能以充一饥昼夜桑麻不能以备一寒盖无时而不苦也仰事俯育交营于虑官钱私债融目堪涕盖无事而不苦也父子兄弟不能相保妇女妻儿流离四方盖无人而不苦也时和年豊廹而贱出岁荒时黜窘而贵入又无年而不苦也兼之征调频仍加派不止灾沴迭见无有虚日所以知衷苦情状者惟有司最亲柰何严荆重罚有鞭朴夹棍立毙民命者有重赎供析立破民产者刑罚之为民害不浅也又重征横敛有明加暗重每两耗一二钱者有巧借加派一倍加数倍者税敛之为民害者不浅矣臣切计所以禁革之者有法焉宜置循环簿册用抚按印铃束其面道府印连封其中每季令州县赴兵廵官更换凡一应杖赎词讼令犯人亲供册内其有州县私置供单与杖赎不入册记者立法稽查庶刑罚之弊可清也征收钱粮宜多颁称等判抚按额式于面并调镌字样于锤每年令各收头赴分守官制领凡钱粮出纳令小民自执等称其有州县私置等则与收称不合额式者则多方稽查庶税敛之弊可清也奉圣旨该部知道 
　　湖广道御史刘芳疏称今行取阁臣史継阶当二铨之时遗章惇首荐之讥科道交章非已经弹劾而去者哉乃今又将梦绕纶阁从装舍人杨杨作春明游矣长安士绅共诧为怪事有谓其当日垂涎大拜欲乘机而攫相印者有谓其钻营论扉厚期许以相酬谢者有谓其以邮传为垄断以要津为墦间者近日科臣阮大铖以直责其删夏嘉遇等五人之考选为占风草而剪门兰台臣马逄皋亦□其坐望三台为顽钝此等行径尚可平章军国代天言工乎苐就去就之间姑一评质之当其悻悻去国无亦弹射交加面目难施不淂不引去以谢人言乎谓宜社结绿埜想断黄扉不至烦皇华之行李即圣上优宰相体面不轻赐玦亦宜立申前请无遗后悔不至辱论音之敦趋庶惩艾于末路赎盖乎前愆而今胡为乎来哉岂为金瓯覆崔相之名抑绿银信趋邺侯之觐恐退不能系桐江之鼎于严陵岂进能抒平淮之谋于东山或者谓渐鸿振鹭充席盈阶则出而伴食中书正藏拙之薮迹其鼎元树私入何难造封驳受成之说而攫之位即有金张之拔必无丙魏之微可知也或者谓虎豹鵉凤在山游庭则出而寻盟心腹亦翻局之会就其辣手芟拂士何难张白马清流之网而遗之即有婺杞之忧莫漳江河之澜可知也天下安危世道否泰人心邪正转关于宰相者匪细而可容此憸壬之夫典司政本而相天下哉奉圣旨辅臣史継阶皇祖皇考简用朕屡勑敦促方切延竚刘芳如何辄肆横诋大伤国体姑从轻罚俸三个月该部知道 

　　○十月 

　　十月十一日 
　　江西道御史王心一疏救科臣倪思辉朱钦相内云臣尝读汉史至文帝有所幸慎夫人与皇后同席坐中郎将袁盎引却慎夫人坐帝怒慎夫人亦怒及盎以尊卑有序对帝悦以语慎夫人为赏五十金夫妃匹之际宫禁之严盎以小臣戆直乃尔文帝不惟容之而且赏之夫亦谓其心至于爱君原非有他不如是则主之过失无繇上闻也况我皇上擅天纵之圣具尧舜之资何有于汉文近者科臣朱钦相倪思辉疏论奉圣夫人客氏其心不过谓圣明之俞旨不可不信祖宗之家法不可不守宫禁之防闲不可不肃盖望皇上为尧为舜以成清明之朝廷而已尚不如汉臣犯妃匹之嫌目却坐之戆也昔唐高宗欲立武氏为后羣臣苦谏李绩独曰此陛下家事何以更问外人遂至流祸唐室大约佞臣之言往往类此不知王者以天下为家一家事莫非天下事彼两科臣者忧深虑远其言不无过激然正其家事视国忠于皇上之聀分也且人臣事君如子事父岂不知从谀可以取欢矫拂易于获戾但事有顺则相害逆则相成者不淂已而宁逆母顺以撄君父之鳞孔子曰忠言能勿诲乎此二臣之谓也奉圣旨屡谕不许渎扰王心一如何又来激聒且本内引用前代故事悖谬不伦好生狂妄本当重处姑从轻降三级调外任用该部知道 
　　十二日 
　　四川道御史焦源溥疏称黄克缵者年来举动已大不满于朝绅所以臣一参之后科臣董承业劾其诡诈孙杰紏其行私毛士龙参其骫法臣同官潘云翼弹其护奸杨新期论其误国王允成计其阴邪今且尽前尽后无端而纳之三才之臼窠又如卲辅忠者生平行径己多见羞于正类虽曾参论三才原是巧词当事意向王允成尊荣之二字亦不甚敲推李希孔误人谪伏尚堪掩面近日破绽自知露形恐后来之无榜遂巧埋众戴之根基亦必诪张转换牵合而援之三才之臼窠是三才者固为清流之陷穽复为奸慝之塘牌凡有触奸之胆锄邪之气者尽推而纳之陷阱之中凡有难脱之局虽掩之丑者尽脱而躲之塘牌之下臣每读克缵与辅忠疏揭不平者久之见其杜门乞休遂可忘言今晨朝班内复见两臣臣不觉有感于衷两臣之宜留宜去两臣自知臣亦不必过为索瘢而惟叹近日为言臣者亦难矣上则膺皇上之责罚下则应被言之牵缠被弹者至死不僵弹人者拔恶如山岂节义廉耻之风少逊于先朝抑皇上近日驱逐科臣有厌薄言官之意两臣先有以窥其微耶奉圣旨近来议论繁多缓急无济以后论人论事俱要指实陈奏不淂牵引苛求黄克缵等谕留已有旨了该部知道 
　　廵按直隶御史王安舜疏为勋裔恃强纳献纵盗殃民内云怀远侯常胤绪者身处尧舜之朝心逐豺枭之行恃权怙恶纵盗飬奸垂涎有主之产甘犯不宥之科竟令红巾赤眉之徒跳跃青天白昼之下强吞横噬真有不夺不餍也者虽曰违倒投献出于杨天瑞之作崇然役献在人纳献在我倘胤绪肯以名节自爱何难危词拒之即不然又何难善言逭之计不出此公然认为已物遣仆忿争以致羣党啸聚倚势披猖沐侯而冠假虎以翼歼人命以草菅藐国法若弁髦甚且假称祖号拒敌官兵海洋几为战场沙民多登鬼录在天瑞等固罪不容诛率兽食人非胤绪其谁也臣思胤绪必托言不知天瑞之猖獗矣夫留都护管等沙盈盈一水彼天瑞等扎营树旗刼财擅杀江之南北有耳有目者莫不门然咤为异事讵胤绪独不与闻况扬州兵备道臣及狼山营副总兵官杨应春业已各致书矣有人心者方且媿汗浃背汲汲请罪以谢地方而乃装聋作哑借口收租谈笑自若若优游作旁观者态是明明为绿林之党树赤炽矣争洲争沙之告相杂并陈杀人刼人之传交口不置问之彼问之此而以常府应者如出一口岂留都勋裔仅存胤绪一人故济恶之名洋洋盈耳耶若而人者以之对朝廷则为乱臣以之对祖宗则为逆子以之对世冑则为败类俯仰天地何处可以自容赫赫简书岂容坏法乱纪者幸迯天宪耶奉圣旨该部知道 
　　十六日 
　　文书房传出圣旨谕紏仪御史奏事不真只紏高可久五府首领官显是徧庇锦衣卫拿人来见拿出都着回将话来 
　　二十三日 
　　刑部尚书黄尧缵等会勘逆犯佟飬真罪案先是辽东廵抚王化贞廵按御史方震孺题参审东事破坏祗以逆贼辈甘心臣虏反戈内向辽渖継陷逆贼即受伪聀窃据镇江自谓三窟乃毛文龙率师兢渡以二百余孤军贾勇直入飬真父子赤身就縳遂杀贼党七十余人飬真又言奴酋无多兵皆我叛人表里为奸开门揖盗遂至兵连祸结而辽人被贼屠戮之惨流血成河号泣之声天地为之震怒又虏其室家淫其子女睊睊忿忿恨不与贼俱生自镇江捷后贼疲于奔命东顾西盻左支右吾无论骈首就戮之贼为已擒之虎而螳臂当车之虏特游釜之鱼耳奉圣旨各犯既覆审情真佟飬真等三名著便会官凌迟处死何国用等四名处斩仍与已故胡可宾枭首传示辽东余俱依拟 
　　二十五日 
　　南京河南道等御史陆师贽等疏请破格恤录原任户部右侍郎孟飬浩看淂孟飬浩才雄三找?之气塞两间彩笔掞天蚤传胪于青琐宏辞倒海遂专对而皇华晋秩掖垣谏草几篇真动鬼神之泣典试闽省伦理一策默动父子之情义胆忠肝宗杜时廑于虑真心亮节忧危情见乎词念青宫毓德之时乃宗社灵长之计迟久未立猜疑横生于是天捐七尺之躯以行四皓之策殆疏成圣怒不测旨下廷杖为民杖者痛心血作苌弘之碧闻者酸鼻人蹄杜鹘之红梧垣之籍削矣而东宫之坐稍安飬浩之身去矣而皇祖之心渐转故虽蓄不轨之阴计虽摇有主之宸衷卒成大名以安国本居然定策国老伟矣夹日虞渊去国则半榻琴书无复承明之梦居家惟一帘风月不闻长乐之锺时焚香以告天愿民安而国泰杜门谢客耻投剌以干人漱石枕流懒求田而问舍豹隐已深雀罗弗启迩者先帝登极诏书首颁亟录社稷之功随下赐环之诏一晋常少再擢中亟官乍北而乍南心且感而且泣节銊建钟山之阜吏肃民怀锁钥严天堑之防波恬浪静当兵戈久弛之日闻辽阳失守之警手不停批身不贴席问江之要害遍设斥堠察地之险夷慎固封守搜车练卒日无一刻之闲置器筑城时废三飧之节旌旗动色壁垒改观劳时不觉过劳病来顿成危病原因被杖血气枯而不荣一直忧勤膏盲伏而不治家徒叹四壁几无易篑之资简点只空囊犹胥麦舟之助怜彼双寡哭断峡猿之声抚兹二孤泪溢湘江之水神魂游秦淮之渚夜月凄凄谁为宋玉之赋精忠食太白之昴秋风飒飒空嗟绵上之田蹇蹇孤忠允符勤王事之谊迢迢旅衬洵为鞠躬尽瘁之臣三品以上例有优恤如飬浩者即例外加厚可也奉圣旨该部知道 
　　南京河南道御史何早疏陈目前时政内云欲清计典当严禁私揭非曰铨政可冥冥决也外吏之治行有抚按之奏牍在焉间风闻稍异彼藩臬两司面在不可面质其详乎此说堂之例宜遵而守也如谓私揭必不容废则抚按之或举或剌岂皆镜花与水月与是大计之日祗奸人报复之日而抚按仅有此空名也欲慎考选当速收访单非徒曰盛典可草草结也循良之善状有台垣之公评在焉间一二相左则舍独非而就众是不可立定其案乎此行取之例宜速而断也如访单必欲久稽则累朝之随召随用岂尽羊质而虎皮与是考选之时祗时论沸腾之时而累朝何无此繁议也且大匠不以寸朽而弃合抱之材故能成其大羙玉不以微瑕而减连城之价故能成其羙如赤子白意可原何妨畧其形迹倘人情物望允协不必摘其小疵又云计典与考选分之则两途合之则一辙而搃括之廉靖寡欲之词组方今仪文日盛礼节太烦铜符墨授之长一当回觐之期贤者疾首攒眉委弃家业以治行装不肖者刻削掊克嬴积羡余以邀知已惟大冡宰严行缉访痛加裁抑不以纸上之禁网恣暗中之索摸庶几回狂澜于万一尔奉圣旨吏部知道 
　　二十八日 
　　刑部尚书黄克缵等勘定妖人武悟空罪案先是总督漕运右佥都御史王纪具题奉圣旨刑部知道钦此看淂武悟空骆玄机以市井妖民辄猖白莲邪术呼朋引类为善友如鬼似蜮以聚徒设法淫妻岂是牟尼尊佛之教赚财掠物真成夺攘矫度之奸护法妄标人人共尊唐进忠魁首掘墩谬指三宝一依潘祖雄行甚至伪造谶词印符诱道徒有如说梦既而谩说衣甲兵仗假星何异风占此等戎首悟空应依妖言律斩其余党与分别律拟奏奉圣旨武悟空着便会审处决余俱依拟 

　　○十一月 

　　十一月二十日 
　　江西道御史李时荣疏参弃城迯臣遵义通判袁任内云年来事事废弛人心玩愒甚至大败极坏无如辽事而首祸罪魁久置不问近始两朝明旨冐日干逮矣利瓦伊翰郑之范又逮矣快举朝之公愤抒海内之正气向来因循惰窳之习稍见精明振刷之机或者人有创而不至以强土为戏也讵意川省告変复有踵之效之者夫袁任起家明经授聀别驾其恩遇已自不薄是时道将远出寮寀乏员絜郡县两即而授之隐然于城是寄其委?至重且巨矣谓力足辨此为一方保障耳即蔺首发难播孽煽殃亡命奸徒投赴助虐营哨为之杀散军民之为窜亡衙役全逃谁为居守然人臣业已结绶绾论身非已有城存与存城亡与亡犹不失致身之义何至贼未至而先奔城尚存而遽弃掉臂不顾望望去之若以脱命为淂计者此以全身远害则可矣如臣节与国法何此其罪在不原者也奉圣旨袁任弃城先迯着抚按官差人拿觧来京究问该部知道 
　　二十一日 
　　刑部尚书黄克缵等疏为逆酋恶贯已盈一旦离巢就縳合依律拟罪据云南抚臣沈儆炌题称大理府云龙州王舍叚进忠一么魔夷裔耳鬼蜮藏奸豺虎肆毒止缘谋夺宗聀之故必欲甘心嘉龙而后已招纳亡命谋动干戈初围云龙再袭蒲甸嘉龙遂遭毒手割舌剜睛剖腹取胆戮女淫妻斯已罪重必诛然犹乐祸不悔改土而胁命吏行勘而抗问官甚且杀人焚掠纵贼分赃迤西一带几无宁日比闻道院征兵集饷计无所出犹且拥众窥关为先发制人之术自非两院帷筹素定各道方畧万全将士同心罪人就縳则苍洱之祸岂在猛虎下哉据此叚进忠等所犯应依谋叛律律斩奉旨是 
　　二十七日 
　　掌河南道御史刘兰疏请亟复行取之规内称旧制之废阁者多而当以复行取为首务内而中行评慱外而知县推官其积俸序以待取莫不欲淂一当以见奇苐行取一节专以备台省之选台省重在风力则取士当以清修介特端方直谅为主其悃愊之士当另优以清秩浮薄之辈不应冐预华选进恬抑竞寀众取独精择确议勿遗勿滥一切藩篱之见可尽撤也方今纶音涣发旦暮可以淂旨行取既举咨访随継取到既齐考选即定不致如往者日久虑生时易事改祗增一番葛藤徒为后来口寔耳其行取各官之期定当以十二月为断至于来岁大计既毕尚有俸序及期者亦难再令赴任计其赴任之期转耳?兮即是三月回头是岸徒切望洋则三月之前再一取选以终此局可也行取既通后期易待余且俟之再举耳奉圣旨吏部知道 

　　○十二月 

　　十二月二十四日 
　　御史江秉谦疏称皇上再起熊廷弼授以经畧假以节銊不啻曰强场之役不从中制乎而数月以内经畧苦不淂措其手足展其尺寸呼号日疾辨驳踵至其执为题目者辄曰经抚不和王化贞欲战熊廷弼欲守耳夫廷弼非端言守谓守而后可进战也化贞锐意进战即战胜而可无事守乎万一不胜而又将何以为守也此其事势情形夫人而知之而必欲一升之九天无一言不听信一抑之于九渊无一策不吐弃岂真尽无心知不明于战守之宜彼原不从战守起议但从化贞与廷弼起议耳夫廷弼者辽东经畧节制三方者也则三方之进战退守皆当听其指挥听其部置乃化贞欲进则使廷弼题之而进化贞欲退则使廷弼题之而退化贞倏进倏退则又使廷弼进不知所以战退不知所以守是以化贞操制节廷弼之权而经畧未尝有节制三方之权也是经畧为具官禀成则无权坐罪则有主国家亦安赖此经畧哉故今日之会议非经抚不和乃恶经抚者不□也非战守之议论不合乃左右战守者之议论不合也奉圣旨 

　　●大明熹宗达天阐道敦孝笃友章文襄武靖穆庄勤悊皇帝寔录卷之三　天启二年正月至六月 

　　纂修官浙江道监察御史李长春 
　　编辑较正廪监生方　至 

　　正月 
　　二月 
　　三月
  </div>
  <div class="pagination">
   <a href="明熹宗七年都察院实录_page2.html">
    上一页
   </a>
   <a href="明熹宗七年都察院实录.html">
    1
   </a>
   <a href="明熹宗七年都察院实录_page2.html">
    2
   </a>
   <span class="current-page">
    3
   </span>
   <a href="明熹宗七年都察院实录_page4.html">
    4
   </a>
   <a href="明熹宗七年都察院实录_page5.html">
    5
   </a>
   <a href="明熹宗七年都察院实录_page6.html">
    6
   </a>
   <a href="明熹宗七年都察院实录_page7.html">
    7
   </a>
   <a href="明熹宗七年都察院实录_page8.html">
    8
   </a>
   <span>
    ...
   </span>
   <a href="明熹宗七年都察院实录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
