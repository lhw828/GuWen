<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 33 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 33 页/共 267 页</h1>
    <div class="content">　　吾州四王
　　
　　万厯壬午甲申间世贞以南大理卿还里而王礼侍锡爵给假省亲不出余弟世懋与礼侍之弟鼎爵俱以提学副使一自陜西一自河南乞归二子生同岁同为礼部郎同岁迁提学又同岁请告而余召为刑部侍郎不赴一时颇称之为四王者以其名位里居之相埒也余实不敢望礼侍寻召拜相余弟再补福建而鼎爵服除卒余弟转少卿亦前卒
　　
　　吾郡二呉宗伯
　　
　　吾呉郡弘治中呉公寛以礼书学士东阁管诰勅嘉靖中呉公一鹏亦如之二公俱累官内翰而俱不得入相殁俱赠太子太保俱得上谥一文定一文端今呉中人俱称呉阁老
　　
　　吾郡三陈祭酒
　　
　　吾郡成化陈鉴自侍读学士转祭酒正徳陈霁自南侍讲学士转祭酒嘉靖陈寰以司业转祭酒祭酒儒师重职步伍八座不当止而三公同止是官又同陈姓同为吾呉人甚竒
　　
　　湖广二张
　　
　　湖广嘉靖中张公璧以太子太保东阁大学士张公治亦以太子太保文渊阁大学士在位俱踰歳加宫保不数日而病病未久而逝俱赠少保一谥文简一谥文毅
　　
　　嘉靖四张
　　
　　鄞人张邦竒为吏部左侍郎蜀人张潮为右侍郎邦竒以翰林院学士掌院潮迁左侍郎兼学士同日加太子宾客未几邦竒进礼部尚书掌詹事改南吏部潮进尚书继之而楚人张璧以礼部尚书兼学士掌部张治以学士进吏部右侍郎四张皆光学也而皆在一时
　　
　　华亭二张
　　
　　华亭张公蓥为南大司马叅赞加太子少保后二年同邑张公恱继之亦加太子少保卒追赠太子太保一谥庄懿一谥庄简二公年位名徳里居相近今有混以为一人者
　　
　　江西二罗
　　
　　江西成化丙戌状元罗公伦以言事外谪后复官止修撰赠左谕徳谥文毅嘉靖己丑状元罗公洪先亦以言事为民止赞善赠光禄少卿谥文恭相去一甲子地同大魁同言事同讲学同从六品得谥同赠官从五品同尤竒絶
　　
　　内阁二刘
　　
　　正统戊辰进士寿光刘珝年二十三博野刘吉年二十二同为庶吉士同授编修修史经筵进秩无不同者又同主考己丑会试珝以吏左侍兼学士吉以礼左侍兼学士同日入阁同日进尚书珝户部吉礼部同日加太子少保自是加太子太保及柱国珝为谨身殿吉为武英殿皆同日最后珝致仕而吉留至少师首殿以卒然同赠三公珝得太保吉得太师同谥文珝得和吉得穆
　　
　　又三刘
　　
　　刘文靖健在内阁二十年正徳元年以少师首揆致仕四年少傅宇由吏部入阁六日而归省遂致仕五年少傅忠复入阁不满岁亦归省遂致仕三人在相位有久速人亦薫莸但皆刘姓而皆河南人为异耳
　　
　　二谭
　　
　　谭姓最少而宣徳间有谭广谭青者一时同为左都督俱善将骑兵塞外人畏之俱号谭家马青子袭指挥亦名广
　　
　　二徐
　　
　　今人但知有徐晞之为兵部尚书而不知徐辉之为户部尚书也辉在髙帝时由仓部主事郎中进侍郎尚书晞自兵部主事郎中进左右侍郎至尚书皆不歴他曹皆起本部小吏皆徐姓而又皆常州人一武进一江阴竒甚竒甚
　　
　　四罗功名相近
　　
　　罗姓非广而英庙之代有罗凡四而俱以才略任边事汝敬尝为庶吉士斥充刑部吏又斥戍交址未至而赦后以侍讲改御史超拜工部右侍郎提督诸卫屯种受赂事发逮问论绞长系久之始出充为事官仍旧屯种引诏径复职复坐诈传论斩再赦复官始致仕亨信以庶吉士为给事中谪充交址吏久之后为御史超拜右佥都御史抚宣大累转左副都御史皆甲辰进士通给事中以言事升交址清化州知州以不肯弃城还为户部员外郎转兵部郎中从王骥西征坐贪淫不法谪为广西闸官己巳之难适至复官以兵部郎中超拜右副都御史守居庸入佐院迁右都提督操练数与于谦争议后冒迎驾功三子俱官镇抚卒三公俱年七十余绮以御史迁大理寺丞抚辽东谪戍召还以中书舍人进大理寺少卿使边还以刑部左侍郎镇松潘召佐院为左副都御史坐御史论曹石谪为广西叅政以怨望为民再坐构讦征下狱籍其家其姓同官职同任边事同中间戍削起踬又同
　　
　　正统三会元
　　
　　正统己未会元杨鼎以解元登第一甲第二人壬戌会元姚夔以解元登第二甲第一人乙丑会元商辂以解元登第一甲第一人杨由侍讲擢户部右侍郎转左进尚书加太子少保致仕卒赠太子太保谥庄敏姚由吏科给事中擢礼部右侍郎转左以吏部进礼部尚书改吏部加太子少保卒赠少保谥文敏商由侍读进学士入内阁擢兵部左侍郎尚书改户部进文渊阁大学士改吏部加太子少保谨身殿大学士以少保致仕卒赠太傅谥文毅三公连三科皆以己巳年超拜俱不歴卿寺馆幄而名位科甲商尤胜絶又与姚俱严郡尤为竒也
　　
　　文武二姓名
　　
　　嘉靖末有锦衣卫指挥文承武太仓卫指挥使武尚文承武贵妃兄也尚文死受旌古有祖孝孙孙荣祖与此皆可作对
　　
　　湖广一时之竒
　　
　　国朝文臣无至三公而独张文忠居正加太傅至太师进勋上柱国辞殁以为赠锦衣缇帅无至公孤者而独陆武恵炳加太保兼少傅保傅相兼殁赠忠诚伯方外杂流无至公孤封爵者而陶仲文至少师少傅少保封恭诚伯殁谥荣康恵肃文臣至三公三少相兼得四字谥皆旷代絶典而生时恩礼隆重权势薫灼亦近世所无殁而不终后追削官谥尽除其子弟官以至籍殁无不同者然皆楚人张为荆州陆为承天陶为黄州而首尾三十年内尤竒
　　
　　丁丑三伯读卷
　　
　　读卷文臣事也与貂蝉无与而丁丑一试内阁则武功伯徐有贞礼部则兴济伯杨善兵部则靖逺伯王骥皆奉天翊卫推诚宣力文臣特进光禄大夫柱国大竒
　　
　　胡端敏李康恵名位
　　
　　胡端敏公世宁与李康恵公承勋同举进士同为南京刑部主事郎中相切磋为经济学旁及古文经术同时为江西属府知府招捕大盗起功名胡公仅一转兵备副使同时超按察使胡言事戍至嘉靖初同日转都御史胡以佥都抚四川李以副都抚辽东后同岁为南京尚书胡刑部李工部寻以同月胡改北刑部李改北吏部中途胡改都察院李改刑部俱加太子少保明年李进太子太保改兵部尚书提督团营又明年胡公改兵部尚书亦进太子太保致仕卒其又明年李公卒赠俱少保凡上之眷注优礼与才望声实无不同者而其与张桂诸贵人意合亦同
　　
　　江西三功臣
　　
　　宁王宸濠之反按察副使胡端敏公世宁发其谋副都御史孙忠烈公燧殉其节副都御史王文成公守仁成其功然皆浙人同举于乡者也是岁为弘治壬子场中若有大声云三人做好事然则非偶然矣
　　
　　甲子二相
　　
　　嘉靖甲子少师华亭徐公阶居首揆而常熟严公讷兴化李公春芳次之三公皆南直隶人严李二公同日应制撰文同日进学士同日加太常少卿同日转侍郎同日转吏礼部尚书同日入直同日加太子太保同日进内阁又同有老父母同于林下侍养以终今年甲申同歳捐馆盖无所不同者
　　
　　二故侯
　　
　　太子太保征蛮将军成山侯王通以擅弃交址下狱论死久之出为都督同知镇山陵总兵官镇逺侯顾兴祖以从驾不死难下狱出为都督同知镇紫荆皆景帝初即位时事也皆失侯而皆无他功状成山死后始复为伯镇逺遇赦复侯伦氏三元伦氏科第之盛已具盛典中谕徳文叙中会元状元通叅以谅中解元矣而祭酒以训复以解元及第第二人是父子合三元而赢其二也
　　
　　丙辰甲戌状元
　　
　　正统丙辰状元周旋弘治丙辰状元则朱希周正徳甲戍状元唐皋万厯甲戌状元则孙继皋考景泰甲戌状元则孙贤尤为竒絶
　　
　　丁丑状元
　　
　　正徳丁丑状元舒芬字国裳授修撰之未几以谏南幸谪外召复官卒万厯丁丑状元沈懋学字君典授修撰之未几以上书谏张相丁忧不合移病归卒二公才气略相同而修撰皆无满任寿皆四十二
　　
　　输粟三元
　　
　　嘉靖乙丑廷试第一人范应期丁丑会试第一人曹大章成化丙午顺天乡试第一人罗玘皆以输粟入国子监者大章廷试复第二人而与应期宦皆不达玘入翰林以文行显至大官其后正徳丙子为周光宙嘉靖戊子为马一龙辛卯为马从谦庚子为沈绍庆戊子为王衡而皆中顺天皆南直人
　　
　　嘉靖二真人
　　
　　嘉靖中道士邵元节赐号真人掌道教至礼部尚书赐蟒衣玉带谥文康荣靖道士陶仲文亦赐号真人掌道教至礼部尚书加三孤封伯谥荣康恵肃寿皆八十二而四字谥千古所无二人偕得之后亦同日削夺
　　
　　大科更易
　　
　　洪武丁丑取中状元陈■〈安阝〉等五十一人俱不刻登科録而亲试中韩克忠等六十一人言者谓考试官刘三吾等有私俱下狱故也永乐己丑覆取会试下第者熊槩金庠等十余人以考试官侍讲邹缉等出孟子尚书题误故也弘治己未预行场中学士程敏政不得阅卷徐经唐寅不得取以有论敏政鬻题故也嘉靖甲辰进士徐汝孝翟汝俭彭谦焦清等并考试官学士江汝璧等俱逮问除名登科録削汝孝等不録以言官论徇私故也
　　
</div>
    <div class="pagination">
<a href="弇山堂别集_page32.html">上一页</a><span>...</span><a href="弇山堂别集_page28.html">28</a><a href="弇山堂别集_page29.html">29</a><a href="弇山堂别集_page30.html">30</a><a href="弇山堂别集_page31.html">31</a><a href="弇山堂别集_page32.html">32</a><span class="current-page">33</span><a href="弇山堂别集_page34.html">34</a><a href="弇山堂别集_page35.html">35</a><a href="弇山堂别集_page36.html">36</a><a href="弇山堂别集_page37.html">37</a><a href="弇山堂别集_page38.html">38</a><span>...</span><a href="弇山堂别集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
