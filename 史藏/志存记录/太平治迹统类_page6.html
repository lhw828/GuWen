<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 6 页/共 11 页
  </h1>
  <div class="content">
   太平治迹统类卷十五

　　（宋）彭百川 撰

　　神宗经制西夏

　　赵元昊死谅祚立十九年其年秋率众三万来酬熟户赵明围大顺城官兵与赵明击之谅祚中流矢败走朝廷命西京左藏库副使何次公赍诏问以入寇之故且用鄜延经略使陆诜言令塞下止冬衣服银绢使者谅祚闻絶其赐予气大沮会上即位谅祚即驰表谢罪上赦其罪答以优诏且遣供备库使髙遵裕押大行皇帝遗留物赐之谅祚亦遣使进助山陵于是上批去岁降诏问罪夏国而界首作祻量使臣往来折难最为辛勤事既宁息以其名闻于是延州西路都巡检杨定进一官仍擢为阁门通事舎人权知保安军枢密察乃言夏国既进表谢罪词理恭顺乞诏沿边城寨守疆场无得生事诏从之居两月种谔复掩纳威明山取绥州四方兵衅复始于此名山本熟户九岁为元昊所据长为银夏绥三州监军其帐在绥州之侧领小使二十余人牙头吏史屈子者狡猾为众贷谅祚息钱累岁不能偿时大饥谅祚数黠兵民疲敝苦之屈子乃说诸小帅宻谍内附又名山之弟夷山前已先降为熟戸谔因夷山以诱名山之弟前已先降以来名山俱不知也谔即奏言谅祚累月用兵人情离贰尝欲登横山族帐尽过兴州人有懐土重迁之意矣故首领威明山者结绥银州人数万共谋归顺乞因天时人心许令化上诏转运使薛向诣阙询之诏陆诜召谔赴司审议并使向还会议于延州诜曰数万之众舍地来降情伪未可知且欲安所置之召谔问状遂与薛向同议奏曰威明山兵力诚能据横山而効顺于我因以刺史世封之使自为保障则中国之利若名山不能出此弃其地而徙之众来无实利加我而使我轻絶夏人以启边隙非计也上复召本路掌机宜张穆之问甚详穆之言事可必成可移诜知秦州诏令以观未行而谔所遣熟户韩轻持蜡书往与屈子期者已归报谔即夜发兵驰赴绥州折断世来会直抵名山帐名山大惊援鎗欲斗夷山呼之曰兄已约降何为如是其姊识其声曰汝为谁曰夷山也姊曰何以为验夷山示之手无一指姊曰是也名山曰我何尝纳降夷山曰兄已受种使金盂名山曰金盂何在文喜方以金盂进屈子且胁之曰宋兵十万至矣名山投鎗大笑不得已乃降谔遂据绥州诜大骇劾谔擅兴诜等代去至鄜州复有诏止诜同计边事诜驰入见面陈利害请以玺书慰谕夏国弃还绥州正种谔之罪当是时文彦博为枢密使亦以为谅祚称臣奉贡今袭取其地无名请归之会韩琦初罢相判相州上乃勅琦永兴军陜西四路经略使度其可受可却以闻琦至陜言可受彦博以朝旨诘之曰若受之则当馈之以粮戍之以兵有急当救之此二者俱有备乎琦对不必馈戍及救彼自以当谅祚即移书鄜延令无给粮追还戍兵若谅祚攻威明山勿救也知延州郭逵以为不可琦使经略使干官刘航往督之逵固执不从曰如此则降户无以自存俱溃去矣乃奏诣绥州筑城置兵戍之转运使所费凡六百万缗杨定者左右卖国尝受谅祚金银甚厚为沿边都巡检私出塞见谅祚表其子仲通尝往来谅祚所朝廷初未知也及谔据绥州谅祚已定费已故因议推杨诱杀之并执仲通以去上谓彦博曰杨定为夏人所杀于朝廷之体如何彦博对曰此谅祚犯顺曲在彼置令延州移牒诘问如朝贡不入即严设边备絶和市以困之然未可深讨也邵亢以天下才殚力屈未可用兵宜谕以边臣无生事因抚存其人民若不从命然后兵出益有名条其事上手诏报亢曰比览来奏允符朕意葢中国民力乃是大事兵兴之后不无科率人心一揺安危所系朕以渺微承五圣大器日惧不克永惟受托寄之重故前者咨询公欲求良画且赫然大国制临天下边境负恩皆为常事今则自我轻动先违信又引兵深入夺其城邑若为契丹计者则曰夏国未失藩臣之礼而南朝遽收复其地则我燕幽之境孰谓大朝无意取之哉以此言之二冦之心不期自合也朕又所系忧者也其时谔既以擅兴被劾者率多罪谔惟是张穆之谔为有竒功朝廷察穆之言过实意穆之与薛向表里成谔之事以误边计乃罢穆之令永兴听旨又罢向责知绛州而庆州懐安镇都监任懐正环州定边寨巡检李容初不禀经略司节度止慿薛向牒即会兵纳降法当斩以该徳音薄责之夺懐正一官容两官并免勒停种释罪赠杨定宫苑使禄其三子仲容仲爽仲襄既而谅祚以中国岁饥战又数败乃复以铁琅珰锢杀杨定者伪六宅使李崇贵右侍禁韩道喜将以献而谅祚死秉常嗣立议遣告哀使以杨定之死莫肯为使者薛宗道有罪强之来宗道甚惧及境朝廷遣刘航问其所以为使之意宗道曰告哀尔无他也京师至乃命新陜西使韩缜就都亭西驿告宗道贼杨定等事宗道李崇贵韩道喜三人已禁锢俟朝旨至即拘送及陈秉常与其母悔过惟命是听之意于是议定复欲乘此获塞门安远之地邵亢以为幸人之丧不可请以绥州易之亢之请与彦博之请合诏缜与宗道议缜与宗道朝廷欲以绥州还夏国宗道喜曰如此则感朝廷之大恩因令缜语宗道还我安远塞门二寨宗道曰茍能绥请献安远塞门寨基缜曰其田上何如宗道曰安有遗人之衣而留领袂乎缜信之入奏上令复喻立恐嗣主幼未能戢蕃部他日或来犯边今为夏国画长策度彼亲实保事酋领亦必三五人欲尽自朝廷除官仍割岁赐五万数充俸给所贵助国同心効顺弹制蕃部仍候李崇贵等至方可行吊慰之礼乃赐秉常诏曰惟尔先父保有西陲忽览讣音良深轸念眷言荼毒情何可任勉励孝忠用副存抚迨诸亲信之列亦同慰谕之怀令薛宗道等宣谕未几宗道奉表入贡且絷送李崇贵韩道喜与仲通俱至答前所宣谕则云不知于是独留崇贵等而却回宗道表并其物崇贵至京师乃发杨定私见谅祚受金等事推问仲通与崇贵所言俱符诏夺杨定私见谅祚受金等事推问仲通与崇贵所言仲雍仲爽仲襄并勒停淮南编管崇贵免决止刺面配洪州道喜编管庐州而已既而宗道复来缜因责宗道曰君在西驿时尝以二塞诺我今更易言何也宗道由是获罪不复来御史中丞吕诲上奏曰臣窃以收复绥州将及一年始闻朝廷议还其城归罪种谔讲寻旧好用安边患中外之人皆以为是今又闻留绥州以固横山之地及东与西人商量以绥易安远塞门等处彼既不纳和解无成是必主议者不一有所反复重失逺人之心为时生事必矣臣闻昔刘平曽献取洪宥之策种世衡有复横山之意而后保安军宋迪言招横山之民知延州程戡欲纳轻赋之地当时执政深言其说迪因得职司任使勘时昏老安能为之所以言者知不可行而有所安也果中奸谋寻以节钺宠之勘因保荐扬传此策皆出于传也以至薛向献攻取二策曰先举曰浅攻先举者乘谅祚黑闇意在掩其不备浅攻者止遣上丁入贼界平荡河南近种谔在青间城乃招诱威明山等众因其荒歉乘彼虚乏攘取绥州及是先举浅攻之策也献言者但喜功名而邀禄利不思困边疆而成后患朝廷一时信纳亦未思真皇李至叶灵夏之议当时岂不能坚守葢重惜生民之命借如曰众人谋尽复山外壤土因降人以居其地立酋豪以领其族不免増大军马以为外托飞挽刍粟以供军饷辇致金帛歳备赏赉必无一毫一杪入于公上损不资之费而事不给之用诚可惜也如邻府困乏一路利害可知矣今传闻薛宗道不复至刘航亦不遣前议既罢边患已成数路时有贼马边奏甚急调食寖广羽书交至使车旁午人心怖骇罔知涯涘臣所痛惜者谅祚前有缺礼圣君蒙覆未尝问罪及其无事种谔幸彼有灾因之伐丧不仁之甚曲皆在我典型未正何以示天下今乘绥州去留望朝廷早为定断谋臣料敌必无遗算然所识有远近持说有异同揣摩迎合之论不可不察也毋俾玩冦以失机会乃臣区区之见也又奏曰臣窃闻以绥州易安逺塞门谋之未就献议者谓绥城势不可弃弃之则示弱无以壮国威果如是臣计料之边人献议遂臣种谔之事且以孤城之内全籍官军戍守新附之民宁免糇粮供给经路安冲当更增添堡寨转饷之费力役之劳自是无复窘是见其害而未见其利也自起无名得此空迭彼国之民怨深骨髓方值凶歉未能举事人壮马肥必思报怨我兵百战百胜未足掩前举之失兵势小衂人心若何臣恐绥城未及而他城已有可虞也臣尝观边民谈说日寻干戈乃其幸也所以知献此议者必边人矣为天下谋者不专事一面与小戎开一朝廷之间隙絶三纪之信誓他有强敌劝我举动疑心一启何以支吾必不惜生灵之命竭天下之力收复灵夏何施不可顾事体轻重宜审措置惟析圣虑与大臣熟议其当否无贻后悔已而夏王复遣都啰重进言来曰主上以孝治天下而更教夏国以臣叛君何哉朝廷乃命更不分赐物但还二寨重进凡三返议不合更遣旺明鄂特以誓书来言谨奉诏以二易绥州乃诏秉常俟誓表来上乃以誓诏赐之又诏边臣毋辄生事继遂册之为夏国王秉常既受册郭逵乃遣其掌机宜文字赵卨交二寨定地界羌言朝廷原所欲者二寨尔地界非本约也上曰若不得地但得此二墙墟安用之诏卨赴阙既到因言绥州与之亦用兵边备未可弛也前此王安石亦为上言佞可知边事者以为绥州城据险可惜至是不复以绥州易二寨遂改绥州为绥徳城其后秉常又遣使来请如旧约许不许明年秋秉常乃举兵三十万大冦环庆

　　韩绛宣抚陜西

　　熙宁二年工部郎中李复主知庆州专杀喜功闹讹之役贼兵十万复圭合蕃汉兵才三千遣李信刘甫种咏分将之按以阵图约日接战信等如教未至贼营贼兵大至与战多所妄失退守荔原堡复圭急收所付阵图劾信等违节制种咏瘐狱死李信刘甫俱剑斩之人以为寃而朝廷未之知也王安石言于上复圭斩信等甚当上曰文彦博冯京俱以为不然已而复圭益出兵夜趋和市俘掳其老弱数百论功告捷又发兵夜袭金汤杀其老弱亦数百人西人大仇愤三年八月戊午上批泾原等路谍报西人黠集国人七十以下十五以上将入冦安石曰人岂无邻敌如何十五以上七十以下尽来而不忧邻敌窃其国乎若果尔则是西人无谋亦不足畏苻坚举国南戍为东晋所败东晋非能败苻坚驱率举国之人既不乐行则自溃而败也以臣料之或西人张虚声使我边塞聚兵费粮草则陜西困则无以待西贼而使我受其实弊也是月辛巳夏人果倾国大入攻围大顺城柔远寨荔原堡淮安镇东谷寨乐业镇兵多者号二十万少者二万围或六七日一二日与官军日夜接战髙敏战榆林郭庆魏庆宗等战乐业俱死之于是朝廷议遣重臣为宣抚使韩绛时为叅知政事请行安石曰绛于边事未尝更歴臣宜往绛曰不可朝廷方赖安石安石曰乃韩绛尔安石又言西战不足惮以顺讨逆以众攻寡以小敌大以陛下明圣当十岁孤儿胜负之形已决矣上曰绛与安石宜无适莫其为朝廷所赖一也卒不许安石而遣绛于是知杂御史谢景温奏曰西羌扰边环尘城堡皆被其害缘复圭邀功生事致一路之人空受涂炭窃闻复圭自统兵以来数行摽掠偏师二十余出遂使夏人怨愤举国内侵士卒死伤边民流离皆复圭所致昨诏鞫于河中府既又闻贷其罪如此即朝廷之法不行边臣得以自恣为生民害非细事也夫王者之师信义为本向使复圭虽有克捷之功而不信义犹不足取况轻敌损威伤财害民如此之甚乎乞下宣抚使韩绛体量致冦之因考核伤夷之数重行黜责以惊边藩乃谪复圭为保静军节度副使十二月丁卯拜韩绛为特换金紫光禄大夫依前行尚书吏部侍郎同中书门下平章事昭文馆大学士初绛之行也文彦博恐绛无功并任其责奏请为画一以附绛而略无发兵约束安石亦请不预边事而讨西方略一以委绛
　　绛至则选蕃兵为七军以种古任怀政周永清种谔向宝景思立种谊分领之绛驻延州命种谔尽节制诸将将兵城罗元燕达城抚宁吕公弼城荒堆于是贼众十万围抚宁三匝折继世拥重兵驻浮圗莫敢纵兵种谔将召燕达战悸不能下笔顾运判李南公流涕不己遂追继世兵还方议战守而抚宁城已陷将士千人俱殁人阅秦悯然曰近遣至啰兀以来见所筑殊不坚但一土墙围尔固已忧之今果亡千人边城举动后宜深戒荒惟寻亦罢弃贼又急攻啰兀绛命诸路出师制众州兵再出遂作乱上深以用兵为忧文彦博曰朝廷施为务合人心以静众为先凡事当兼众论不宜有所偏听陛下即位以来励精求治而人情未安葢更张之过也上曰三代圣王之法固已有弊国家承平百年安得不小有更张王安石曰朝廷但求害民者去之有何不可若百事隳頺如西晋之风兹益乱也呉充曰朝廷举事每欲便民而州县奉行之吏多不能体陛下之意或成劳扰至于救弊亦以渐上颔之彦博又曰行交子不便上曰行交子诚非得已若素有财用则自不须如此彦博又言祖宗法制具在但有废坠不举之处不须更张以失人心上曰更张法制于士大夫诚自不悦然于百姓何所不便彦博曰与士大夫治天下非与百姓治天下也上曰士大夫岂尽以更张为非亦自有以为当更张者安石曰法制具在财用宜不乏中国宜强今皆不然即未可谓之法制具在也彦博曰此行要人推行尔安石曰如赵子凡在府界案一王恺近臣乃以为刻薄小人不当奬用上下相扇为茍且不欲奉公类多如此则谁肯推行法制者已而上问执政以啰兀存弃安石曰不须筑堡则存而守之无害上曰如欲守固当筑堡则致冦今抚宁新陷士气阻却乃于边界中作堡又必致冦以沮怯之众当力争之冦则其生变必矣上曰如此当不复计惜已费财用弃之而已然见兵三千人在彼为可虑积粮草多为可惜遂诏弃啰兀又出内徳音曰朕徳不明听任失当外勤师旅内耗黎元秦晋之郊并罹困扰使人至此咎在朕躬其推恤隠之恩以昭悔过之义应陜西河东路罪人除却谋改斗已杀人至十恶不赦外余死罪下减一等徒已下释之两路禁军并与持支民间因军事科从者其议量重轻蠲减将来租税亡殁军士义勇强壮蕃部等委经略安抚司速具奏闻当行优恤命官及诸军校将蕃官弓箭手人员当优与追赠子孙无骨肉在本处者给官敛送归其家其不可辨识者塟祭之两路文武官应副军期有劳者保奏以闻两路进士礼部下三举御试两举并与免解于乎劳民致怨非朝廷之本谋克已施仁冀方隅之少息更赖黎献共图隽功安石等上表待罪上释之绛亦上章略云臣近乞面奏边事欲禀议攻守大计伏覩徳音责躬悔过己谓听任失当则臣虽复言必不见用臣见于缘路待罪望早赐黜责臣一身去就了不足惜所惜边防大事陛下如此主张臣竭赤诚而为报国浮议所摇猝然挠罢不得毕其始谋自今孰敢奋身当责以抗敌其偷安窃食之人坐视臣辈被谤蒙耻进退无路自必以为得计也奏至已贬罢坐依前吏部侍郎知邓州兼西南路安抚使上议责种谔与复圭同罪安石曰复圭罪薄西事之兴自绥徳始亦谔之罪也况误韩绛而败壊两路谔为罪首乃责谔授汝州团练副使潭州安置月余再责贺州别驾其后李复圭稍进用乃求赏向时麾下偏裨御史盛陶劾复圭临边轻敌败事其大略曰贼兵已围大顺诸垒方追集邠宁等兵处置乖方故陷郭庆魏庆宗于乐业陷髙敏于榆林庆州属羌荡灭无几正兵义勇死伤不可胜数寘之典法万死犹轻朝廷全其首领止令安置议者至今惜之陛下寛赦听还近职使复圭稍知廉耻当俯伏引咎以谢覃恩乃敢具奏乞赏打刼蕃复向时麾下偏禆文过饰非侥幸万一岂典刑独行于李信刘甫而废于复圭乎乞置之于散地以叶公议上语陶曰卿知李信刘甫所受剑否复圭当受陶曰陛下前日不诛复圭今日思之不能无悔复圭在朝又将谋帅臣恐陛下后日之悔有甚于今上曰向者止是不知今朕已尽知之自有处分乃诏永兴军路提点刑狱周良孺根究以闻复圭遂罢判流内院铨仍令良孺兴知庆州楚建中同根究后良孺建中以复圭节制陈图来上上乃黜复圭知曹州复圭将行对上有怨怼语曰二十年前已之曹州今日羞见其妻子乃羞见曹州吏民乎复圭无以对复圭既到任以谢表上复盛言已无罪放斥复盛陶所劾罚铜千觔云

　　种谔建议大举

　　元丰四年四月权鄜延路马步军副都总管第一将谔奏近课报西夏国母屡劝秉常不行汉礼秉常不从有梁相公者与其叔父亦相继劝之既而秉常为李将军所激怒欲谋杀叔母与梁相公其言颇露二人共谋作燕令召秉常饮常醉起于后园被害妻子及从者近百人即继遭屠戮臣窃谓西夏贼杀君长此上下叛亡之变诚天亡之时也正宜来此之时大兴王师以问其罪仍愿陛下假臣鄜延九将汉蕃人马之外量益正兵选陛下亲信中贵人为监兵同行文武将佐许臣自辟置之裹数十日之粮甲以趋乘其君长未定仓卒之间大兵直捣兴灵覆其巢穴则河南河北可以传檄而定谔又上言臣非于今月庚申奏夏国秉常为贼臣所杀乞朝廷兴师问罪今既知秉常兵马见聚于所居木寨国母及梁相公于国母巢穴自木寨至国母巢穴约五里今已絶河梁南北人马不通梁相公者已出银牌点集未知从与不从臣奏乞乘其君长未定国人离乱之际兴王师招讨且兵尚神达机不可后况西人叛乱邻国孰不动心契丹自数年来岁常三四以拜礼佛塔为名欲假道兴州而意在吞并其国西人平时已尝患之况今国内有乱若闻中国弃而不顾或备而迟留万一契丹乘此举兵吞并易于反掌矣若西夏果为契丹所并则异日必为大患于中国故今此事系朝廷为与不为决与不决尔所谓楚胜汉得之则胜汉今西夏疆场若归中国则契丹孤絶彼势既孤则为我所圗矣兵法曰先发者制人后发者制于人愿陛下留神早运圣算此千载一时之会陛下成万世大勲祇在今日矣五月环庆路经略使俞允上言西戎跳梁已久自仁宗朝欲平荡之未得其策近者或曰李靖有言兵贵神速机不可失惟疾雷不及掩耳乃可成功臣料今之议者不断欲先招纳羌人此策若行其机必露使贼得为备贼若先动为害不细康定覆车今日可戒昔李靖破突厥止用鋭兵三千葢谋当行之果所以胜也臣平时守边惟慕羊祜及其伐国志为李靖而已经营于此已三年矣元丰初蔡确既排吴充罢相王珪为充党欲并逐之珪畏确引为执政时王珪独相久上厌之珪不悟确机警觉上意有异一日宻谓珪曰上于公厚薄何如珪曰无他确曰上乆欲劾灵州患无任责者公能任责则相位可保也珪喜谢之适江东运判何琬有违法事上语珪欲遣官按治珪以告检正俞光光以告琬琬上章自辨上曰何琬事惟语卿琬何由知之珪以漏语退朝甚忧召俞光问之光对以实珪曰与君俱得罪矣即上表贺曰臣遣昌祚进攻已得其城有诏先得灵州以节度使赏之遵裕怒昌祚先至即遣李临安鼎持檄檄昌祚曰已遣王永昌入城招降可勿杀昌祚叹曰城不足下脱朝廷谓我争功奈何遂按甲翌日还庆军次南州平距城三十里遇贼接战斩首千余级昌祚提选锋数千骑赴之未至而贼已退遂见遵裕坐昌祚帐外移时既见问城下如何昌祚曰比欲攻城以幕府在后前日摩多之战余众退东闗若乘我师之鋭先攻破之城必下遵裕曰吾夜以万人负槖积垒下迟明城可得怒未解檄昌祚以泾原师付姚辟鄜不敢当遵裕禁昌裕毋得擅攻自以环庆兵攻之时军中悉无攻具亦无知其法者遵裕旋令采木造之俱细小朴拙不可用又欲以军法斩昌祚共解救之昌祚忧恚成疾泾原军师咸愤怒转运判官范纯粹谓遵裕两军不协恐生他变力劝遵裕诣昌祚营问疾以和解之遵裕又使谕城上人曰何不急降城上人曰我未曽战何谓降也围至十八日不能下夏人决七级渠以灌我师水至斩炮为梁以济追骑至转战累日至韦州为贼所乘一军俱溃灵州失利朝廷不闻问上忧之诏王中正曰环庆泾原之师见攻灵夏未破贼兵遶出大军之背扼絶粮道本路絶无援兵即今道路隔絶不可不虑令王中正将所部兵马除已过河更不追还于延州简不随种谔出界兵及河东兵共三万人以上速自环州洪徳寨入至韦州以北如道路通快贼兵败走灵州已有可破之势即换在彼久役兵员回接转饷或粮馈阙即应援两路之师迤■〈辶里〉退归务在审量仍速报军前且诏遵裕曰环庆泾原大兵久顿灵州城下粮道艰阻如已收复灵州即分遣将兵开道路或猝未可破即同泾原兵从环州兵迤■〈辶里〉移寨并边别议措置回师之际务在部分严整其左右贼马须痛杀戮已令王中正部领大军接更在审度机便施行又诏沈括曰闻贼会十二监军司兵卒于灵武内外拒捍官军缘庆渭之师暴露日久士饥力疲须得外来王兵为助逐救掇贼马通活粮道未论攻城利害且全两路之师整阵南归已为上计今种谔以回军并寨分诸路于保安军及菅下城寨歇泊朝廷已事遣使人厚赐犒赉必可鼓奋士气旋便思用宜速谕种谔来徳靖驻札潜移诸将并付西路休息饱给饭食候使人至犒赐讫接续举军西去环州洪徳路应援两道大军并力杀逐见屯贼马兵未会而转运司奏曰泾原环度两路进兵攻灵州不下两值大风夜寒冻死及杀伤士卒不少灵州绕城旧有黄河分水大渠三重及沟浍纵横贯注所水溉田约二千里前大军经过渠皆干涸自庚子贼决河水渠渐盈溢寨地卑下势将弇浸髙遵裕已于辛丑领大军离城下即有贼马出没邀截至午过一渠人马涉水至酉再过大渠虽有小桥人马壅并亦须涉水其后泾原兵遇夜止在渠北与中军隔渠下寨壬寅贼追及后军接战两渠间水浸及寒冻人马颇有死者申时至南州下营遵裕以泾原搬运粮草金帛至南州为贼兵抄掠几尽环庆再遣夫粮及境亦以道路艰难馈运不接见领军全通道应接粮草遵裕亦奏曰臣领大军径趋灵会合两路兵自丁亥并力攻击缘灵州城广阔守御备具近城贼兵数万不少日乆与诸将分头竭力且攻且战虽屡获首领然坚城未下庚子贼决黄河水浸营难以驻留两路转运司无计置一月粮草令大兵出界一月以上羌人于清远军韦州呜砂川烽火平以来出兵邀击粮草驿递不通彭逊兵护泾原折运粮草为贼抄掠诸军乏食士有饥色今若不统领大兵先讨除抄掠之冦使道通通快然后攻取即恐官军坐致疲敝加以冬寒日甚别致生事臣与两路总管将副等议定兵通路迎接粮草已而遵裕请入朝别议攻讨诏不许将将漕者亦力言遵谕不可复任边寄其奏曰伏闻朝廷诏遵裕领环庆泾原两路兵退归并边别议措置今见遵裕志虑昏浅动失事机喜怒轻肆赏罚谬滥有功将佐多遭摧沮士心不服昨深入贼境全不肯痛行讨荡仍节制将士遇贼接战限定步数不许追击有过所限遂遭廷夺欲行军法缘西贼战斗兵势稍力必即退遁既不肯乘势追击于理无复大捷以致贼势猖獗了无成功今若再委遵裕别议措置恐终未能上副朝廷责望之意又奏大兵攻灵州半月顿经寒冻自离灵州日有贼兵追袭为贼杀伤十过二三士卒乃敢攘夺公私之物至剥取军员衣服生埋掩之自去巾栉辫髪诈为蕃兵追夺财物军储什物弃毁满野多烧兜鍪以造饭枪杆弩椿箭笴排衙之类皆以充薪所持兵刃则以采柴木无不钝缺凡此皆属军政本司不当侵预不敢施行若密奏则缄黙之罪恐难逃逭诏夺遵裕岷州团练使为西上合门使知坊州泾原路兵初出界正兵及番汉弓箭手共万一千六十人马五千七百八十三疋及入寨止万三千四十八人马三千一百九十五疋而已李宪领熙河兼秦凤建大将旗鼓节制诸军至西市新城遇贼破之驻女遮道袭逐斩获降龛博结嘉等二十二族收复兰州城之请建为帅府以李浩安抚知兼州事遣归顺首领巴凌格攻萨布宗城驻军未发诏宪诸路兵朝夕直趋兴灵荡平夏贼栋戬亦称欲往灵州破青乘此机会协力深入扑灭巢穴若兴灵道阻即过河取凉州毋得止遣偏禆以往又诏宪兰州驻军踰十日矣虽兴版筑委官可办不须留连大军今总两路番汉兵夫十余万入贼境百余里即止正犯画一约束宜部诸将乘时奋功勿蹈迟疑自贻悔咎继以粮运不办诏击漕臣马由等更命赵济胡宗哲供亿宪留浩守兰州总兵东上破贼于髙州石硖进至屈呉山复破之下营打啰川城招纳酋豪郢城四降注家等族首领趋天都山焚南佐府库至满丁川击破统军威明山虏获甚众次葫芦河而南王中正将河东兵六万民夫荷粮者亦六万余人九月甲午发鄜州纔数里一日白草平即誊奏乞入边境晋屯九日不进遣士卒往来取刍粮于麟州十月乙卯始白草平引兵西行三十里至鸦州谷止丙辰西至四鹄峰以阴雾复留一日是日行不过四十余里丙寅度无定河而行地多湿人畜往往陷不得出晚至横山下神堆泽始遇谔两军相距数里谔先上言乞授王中正节制会谔出寨攻米脂斩首八千获马及牛羊槖驼器甲万万计令介讹遇以米脂降得番部万四千二十一人天子多其功许之明日诏书至谔不复见中正引兵先趋夏州时河东夫见鄜延夫言此去绥徳城甚近两日中亡者二十余人河转运使又奏提举常平仓赵成主随军粮饷凡所须索不行文书但遣人口传指挥而已公岳等以口语无所凭从容白中正云太尉所指挥事多恐将命者有所忘误乞记之纸笔自后以片纸书之公岳等问中正军境应备几日粮中正以为鄜延受我节制前与鄜延军彼粮皆我有也乃书片纸云止可备半月粮公岳等恐中道乏絶阴更备一月粮及谔既得诏不受中正节制鄜延粮不可复得人马渐乏食乃遣官属引民夫千余人发番人所窖藏仅得千余石庚午夏至州番将索九思前已遇种谔而弃城遁去谔斩首捕掳千七十人降附六百五十至是中正驻军于城东士卒无所得俱愤悒思战诸将俱言于中正曰鄜延军先行所获甚多我军出境近二旬且食尽矣何以复命于天子请袭夏州聊可借口中正从之癸酉至宥州城中有民五百余家遂屠之斩首百余级者十余人获马牛百六十羊二千九百军于城东二日杀所得马牛羊以充食甲戌凡内将官张真知府折克行引兵二千余人发窖谷遇敌骑千余以战败之斩首九百余终丙子至牛心亭食尽丁丑至奈王井遇鄜延掌机宜景思义得其粮遂引兵趋保安军顺宁寨兵夫冻馁僵卧于道来众以刀剔其肉食之谔起夏州而石州监军司亦遁去收其兵籍案牍得窖粟饷军还次李家平三军食尽亦俱号泣溃去沈括以闻上路缘理出不得已须当急且招安卿可速具朝旨出榜云闻战士止是不禁饥寒逃归其可随所在城寨权送纳器甲请给粮卿仍一面令城寨安抚司依榜受纳给十日粮听归所属节次具招抚数以闻十一月丙午诏曰据种谔奏已移军并塞兵马暴露日久宜令种谔部领还本路全养士气缮治器甲葺补衣装俟稍近春暖再出讨其本路士兵各归元札驻州军城寨蕃兵并汉蕃弓箭手等各归元住处开封府界京东西将兵分擘于近重有粮草军州屯泊其运粮夫皆散于种谔下将佐各随军宿泊又诏沈括曰本路行营之师自出境以来逢贼大小战斗未赏伤沮迄今保全南归并寨其士卒适当凝寒之际加之常抱饥馁其于勤劳忠荩可嘉甚矣若不稍遂休息以待将来之用则气力必须衰堕伤其壮勇之心况今边事未有期程缘边要地刍粟深宜乘时预有爱惜卿等疾速将诸将军马节次分屯其元系沿边者即量留防守其余移置求平已下州寨非紧切拟用去就食仍俟使人到犒设抚谕赉赐卿可责转运司官编排紬绢各六七万贯疋已上准备喝赐兵乃罢归延州上令中正谔俱趋灵州兴州中正不习军事入边境望空而行无卿遵斥堠性畏怯所至逗遛恐虑知其营栅之处夜二更即令军中灭火后军饭且熟即行士卒食乏多病又禁军中有鸿胪三千食之无还者及食尽士卒愤然流言当先杀王昭宣及赵庄二运使乃溃归中正颇闻之乃于军中扬言必竭力前进死而后已而阴令走马承受奏转运使粮运不继故不能进军今且于正节制故粮乏上怒令械公岳等于隰州狱治其罪公岳等乃奏臣等在麟府本具四十日粮王中正令臣上备半月粮片纸为验臣等阴备八日糗粮今出塞二十余日不得不乏上乃命械之出外合疑中正恐公岳复有所言甚惧乃还朝过隰州谓公岳等曰二君勿忧保无他已而公岳等各降一官职事皆如故李稷主鄜延粮饟民夫亦苦于折运多散走稷不能禁遣吏斩三百余人又自新斩九十余人虽多杀戮卒以粮运乏絶谔兵遂溃杀当以乏军兴上论批鄜延路转运使李稷应副军粮乏阙乖方及累奏诞妄致行营士卒乏食逃溃若不差人代领其职付吏正治其罪则有误国事不细遂降两官为转运判官而御史王祖道论其罪恶曰稷督夫粮出界令依阵法务崇虚文不恤事实民夫固不知有伍行部令之法所辖官吏又非所部分乱离扰即肆杀戮不能禁止况夫队常去大军十余里间即遇贼兵不知何以捍御方大兵未行以十万坐食之夫顿于五龙川者十比及出界粮食已乏逃亡者半乃妄言寒苦所致以觊免乏军之罪顷出界往回未尝有大雨雪稷之欺罔明甚始稷具图来上部伍行列指掌可观及其推行紊乱一一不如所言议者以稷惟事作威不知恤众自安定堡折运至无定河一日斩数十人故众溃弃粮而去今稷虽夺官得全首领已幸岂可复领将戍任以按察诏下沈括体量以闻其后上语执政曰昨陜西相有帅期李稷奏运粮夫已备及帅行夫数甚不足葢稷所奏文具耳无其实也稷所言多欺罔几误朝廷大事稷吕惠卿所荐文物甚似惠卿可诛好大言无诚实外以刚直实极污邪稷之随谔军也威势甚盛一日早入军营军士鸣鼓声诺谔尚卧帐中未兴谔怪之出对稷呼鼓角将问曰军中几帅曰太尉耳曰帅未升帐輙为转运粮草官鸣鼓声诺何也借汝之头以代运使者叱出斩之稷仓皇引去怖甚不能上马自此不敢入谔军及永乐城陷或言穆以虐酷乘乱为官军所杀云初河东发民夫十一万中正计粮数止六万余皆待命于保徳既而朝旨令余夫运粮自鄜州出踵中正军凡四万余人遣晋州将军訾虎将兵八千护送之虎等奏兵少夫多不足护送乞益兵出塞及又不知中正所在会赵卨领河东转运亦言中正不更事为谔所轻信妄举师出逾月略无功绪訾虎一军夫粮足备委之鄜州度其本谋必非持久既不敢直趋巢穴而乃旁请鄜州度其本谋乃以粮尽为解今李稷上奏窥测朝廷况随军役徒可使折运路昌衡在鄜延馈饷足以给之今徒役已散复集必难如期乃罢之至是天子诏曰昨朝廷大举本意直捣兴灵覆贼巢穴不为浅攻但取横山而已以地形观之自西路保安军顺宁寨趋兴灵至近昨种谔等出界自东路绥徳城二十二日方至白盐池而归师八日已入塞门不委王中正种谔所议进兵何因舍直就迂会兵夏州虚占日月劳顿士马横费军粮不能成功仰具析以闻于是种谔降受文州刺史王中正降授嘉州团练使沈括责授均州团练副使随州安置时大举伐西夏种谔帅师入银夏等州而不能有李宪仅得兰州逗挠不进髙遵裕又自灵败还上知师老民困即下诏曰据前军走马承受言经略司差定溪蕃兵马前去银州防守事勘会本州岛虽名为州而城守之具百无一有既非可制贼死命之所又非为进攻巢穴之渐徒縻军马守之安用显是全不较计向去得失确的利害止欲成就闻托虚名况士卒又罹冻馁人心厌怠之际尤宜乘时休息以待将来成计大用可急移文种谔仰除有守具去处差人把守外余一切放归诸城寨就粮草去处渴泊且下诏谕民更不调夫

　　李宪再举取灵武

　　初李宪将师浅攻得兰州筑为帅府以镇洮为列郡诏宪据军前事力修治为骑兵之所并力修治骑兵以粮饷不继船筏未备为言及泾原环庆师老于灵州趋宪赴授又不能往既而诸路师溃而归兵罢上以宪兰州犹有功同知枢密院孙固奏曰兵法期而后至者斩况诸将皆赴而宪独不行虽得兰会罪不可赦不听但问擅还之由宪以馈饷不接为词上释不诛使图末効宪乃上奏曰昨诸路之师各以一道出界兵势既分贼已熟见虚实将来再举须合诸道兵攻其必救使之莫测若并兵一道则有数者之利如仍旧分路则利悉为害臣今之策须于泾原会合并攻自熙宁寨进置堡障直抵鸣沙城以为驻兵之地如此则灵州不攻自抜河外贼巢必可扑灭遂陈进五利云审度事机须图再举遂以目覩利害画为此策墨不能自陈乞许臣赴阙面受成算上得奏大喜由是决意再举时元丰四年也诏河东转运司自泾原环庆择便路取灵州西旁筑城堡约十五处置守具积粮草明年以李宪权泾原路经略使兼经制熙河节制秦凤路陜西诸路经略使兼经制熙河节制京东六千人京西三千人河北八千人河东五十人淮南六千人并令都水监刷黄汴河清及客军共万三千人隶之又招纳栋戬阿里库果庄及禹藏花麻等宪奏进兵出塞筑立堡障及制贼方略乞从中裁诏不许宪又言五路军马会合之地逺近不齐不可一一择日虽拟七月辛丑中军起发为准乞下司天监详定宪又奏将来随军粮食转运司经制胶柱须索浩大虽倾闗中事力佐以北路金谷亦未易应办已自计置米五十万石干粮二千万斤自从本司运至出塞于是鄜延路总管曲珍出界至金汤遇贼焚荡族帐七百斩首千级珍又令遣将城葭芦寨至罗兀城相直背罔川全军夜惊而丰州屯驻神鋭兵千余人修葭芦寨至府州百胜寨王安等百余人鼓众擅还时谍者言夏国母自三月初点集河内西梁府罗歴界甘肃瓜沙十人发九人欲诸路入冦三万余骑侵犯淮南镇而神木堡兵首领皆穿头选募血战之士上戒勅诸将且促进兵时已支司农新钱又盐钞各二百万缗内藏库银三十万两中书奏陜西边束未息欲广调军需上曰秦居闗中止以一方士力尚能并一九州岛今天下之什倍于秦远取东南财赋以赡闗中更得名将练兵则何为而不可顾未有其人耳因谓执政曰康定中西鄙用兵契丹乘间有要请

　　徐禧等筑永乐城

　　元丰五年夏五月鄜延路经略安抚沈括经略副使种谔等上言准朝旨条具制贼方略仍令画一具所乞城山界本路正当可为之时今具大意臣等歴观前世本路边徼与中国隔限者利害全在沙漠若彼率众度漠入冦则彼先困我度漠往攻则我先困然而西戎常能为边患者以漠南有山界之粟可食山界之民可使有山界之水草险固可守我师度漠以北则溃赢粮载野野次突漠力疲粮窘利于速战不幸坚城未抜大河未渡食尽而退必为所乘此势之必然也所以兴灵之民晏然髙枕而我缘边城寨未尝解严者地利使然也至若能使漠南无粟可食无民可使无水草险固可守彼若羸粮疲师絶漠而南顿兵砂碛仰攻山界之坚城此自可以开闗延敌以逸待劳去则追击惜力治约之势在我而委敌以空野坚城之大利又山界既归于我则所出之粟可以养精兵数万得边之牧地可以蕃息战马盐地可以来西方之商旅铁冶可以益兵器置钱监以省山南之漕运彼之所亡者如此我之所得者如此而又絶利市罢岁赐驱河南之民聚食于河外彼将何以自赡更使之赂契丹结栋戬乃所以坐困之也山界既城则下瞰灵武不过数程纵使坚守必有时而懈缘边修战备积军食明斥堠待其弛备发洮河之舟以塞大河下横山之卒捣其不意此一举可覆也兼梁氏与萌讹首为悖乱使一国之民肝脑涂地彼宁不猜怨独以兵威刼束势不得动耳急之则并力缓之则自相圗此曹操所以破袁尚也其当措置事候得朝旨别具条奏又言昨条具制贼方略非谓展托边面而已葢欲穷因贼势窥其腹心须当尽据山界若占据山界则漠南更无点集之地彼若入冦须自漠北成军自来非大军不可如此当先择险要之地立坚城宿重兵以为家计今案视寨北古乌延正据山界北垠旧依山作垒可屯士马东望夏州且八十里西望宥州不过四十里下瞰平夏当要冲土地膏腴依山为城形势险固欲乞移宥州地平难守兼在沙碛土无所出先于华池油平筑堡以接兵势川路稍寛以通车运聚积粮草器具事事有备并力乌延先补山城全力筑平城此地膏美去盐地不逺其北即是牧地他日当为一都会镇压山界屏蔽鄜延其银夏州亦可置盐监铁冶钱监马收困险控扼候乌延工毕渐次计置仍乞将塞门寨以北石堡背水油平罗韦盐地一带为中路隶宥州米脂浮图葭芦义合呉银州一带为东路隶绥徳以金汤长城岭徳靖顺宁寨一带为西路隶安军除本路九将外更増置四将以新招土兵分隶缘边八将驻札边面次边三军置于金明青涧城盐州近里两将在鄜州河中府其缘边八州搉盐自卖交钞本为禁止青白盐立法将来青白盐池既归我入州军自不可食解盐乞以盐汔隶本路及转运司可以那移外乞朝廷应副钱万缗厢军五千人工匠千人递为百匹乞于近里州军应副生熟铁五万斤马皮万张车二千乘本司及转运司备义勇保甲万人应副以代禁军有事役者又言朝廷若定钱城守山界既乞起泾原兵马牵制及本路屡捷之后乘势兴修若迟留月日即恐西贼有谋费力平荡于是诏给事中徐禧内侍省押班李舜举往鄜延路同沈括计议先是豫章有进士黄雍者著书千家禧得之因切语为书褒美新法以献王安石安石大赏之时吕惠卿领修撰经义遂牒禧以布衣充检讨已而欲官之安石乃白上曰中书检正官如章惇辈朝廷即当有差除后更用人如不称艰于退绌今欲置人为习学上可其请于是除禧镇南军节度推官中书户房习学公事及安石罢相吕惠卿复荐禧召对垂拱殿除太子中允馆合校勘权监察御史里行禧口辩扬眉奋髯足以移人意安石再相邓绾为御史中丞劾禧党惠卿因纵华亭之狱禧出为荆湖北路转运使禧拜中丞首论绾人材阘茸不可知永兴又荐孔武仲邢恕可以为御史王安礼对上曰武仲与恕岂可为御史张璪曰此两人俱异论者上曰徐禧论事其意渐可见大率懐吕惠卿恩尤欲进异论之人安礼曰事君者不可以贰茍贰焉无所不至禧尚是知县资序陛下抜擢过分宜何以报而懐奸若此上曰禧俱尝有资序自布衣即擢至此禧事惠卿如父禧今日杀身可也岂上论报诏知青州刘庠与绾易而未罢禧中丞其后上复谓安礼等曰君臣之义报施而已古人待我国士故国士报之至于豺狼亦有报施如徐禧者可谓不知报矣安礼曰禧志行如此已为陛下所察莫若明示贬斥使天下之人知陛下好恶所在蒲宗孟曰若只今为给事中恐亦足以惩劝上曰待不悛当有显绌至是与沈括等计议乃言银州故城虽据明堂川无定河之会而城东南已为河水所吞其西北又阻天堑实不如永乐之形势险要已定议自永乐堞声塔平移而右堡乌延至长城岭至六寨自背围川良□孟□罗韦啰泊川至布娘置六堡□寨之大者城围九百步小者五百步一寨用工略万三千其非九百步之寨一百步之堡所能包尽地势则随处宜増展朝廷是其议即日报可七月诏李察差官团结厢军三万人令团结官押付鄜延路听转运使李稷赋功又诏泾原环庆熈河兰会路都大经制司泾原路经略制置司鄜延路见路进城山界须诸路兵为声援令泾原于镇戎定川熈宁髙平各置一军委刘昌祚尽护之须兵马三万以上环庆于顺城荔原堡柔远安强寨各驻一将令经略司委近上将领尽护之须兵马二万以上以鄜延路副总管曲珍为副使八月禧舜举括稷将步骑四万及诸路役兵城永乐凡十四日城成承永乐与绥徳俱在无定川中永乐北倚山南临无定河三面俱絶崖地诚险要冦骑数来争之俱败去先是冦发国人十丁取九以为兵近三十万人赍百日粮屯于泾原之北俟官军出寨而击之既闻城永乐即引兵趋鄜延边人来告者前后数十禧等俱不之信且曰彼若即来是吾立功迁官之秋上赐禧等黄旗曰将士立功受赏当倍于米脂禧等恐括分其功乃曰城略已就矣与存中归延安九月乙酉留李稷与曲珍以步兵三万余人护永乐禧括舜举以八千余人还米脂是日永乐遣人告边骑且至丙戌括留屯米脂禧舜举复如永乐丁亥边骑大至曲珍率城中兵陈于崖下水际禧舜举率城中兵陈于崖下水际禧舜举稷植黄旗坐于城上临视之贼自未明引骑过阵前食时未絶前将军髙永能曰吾众寡不敌宜及其未阵撃之庻几可破禧曰尔何知王师不鼓不成列及已阵而贼众前后无际将士有阻色曲珍白禧曰今众心已摇不可复战战必败请收入城禧曰君为大将奈何遇贼不战先自退邪俄而贼鸣笳于阵贼骑争渡水犯官军先是选军中勇士良马谓之选锋使居阵前未几选锋先败退走蹂践后阵贼骑乘之官军大溃偏将死者数人士卒死及弃甲南走者几半曲珍与残兵万余人入城崖峻径狭骑兵弃马缘崖而上丧马八千余匹贼遂围之城堞俱未备水寨为贼所据城中掘井三丈不及水士卒于是渴死者及过半贼游兵近米脂括退保绥徳城永乐孤絶贼攻益急曲珍度城必不可守白徐禧请率众突围而出南走犹胜于坐而待死禧怒曰君已败军又欲弃城耶戊戌夜值大雨城遂陷珍率众数十人踰城走免禧舜举稷阖城俱后初括奏贼兵来逼城见官军整故还上览奏已忧曰括料敌疎矣彼来未战岂有逃退邪必有大将在后已而果然及括以围城事闻上急诏李宪率所步兵赴援又诏括曰永乐为至危急若不斟酌便宜措置则恐误朝廷事愈重今虽发诸路赴救度可齐集须臾十数日卿可相度遣闲人与贼约抽退军马当追回永乐人民结党还地界如委可行即依今指挥若恐益増贼势即勿施行今永乐诸将已失利事出无可奈何卿宜勿惶挠整顿精神措置边事安抚在城人情招集散亡士卒使臣惟是上下一心坚守城池收拾民戸焚境委积勿以滋贼凶焰消沮士气所有今日已前累降处分军前可多方募人传达令求便溃围弃城比李宪至延州永乐已陷于是括坐始议城永乐既又应敌乖方责授均州团练副使员外置随州安置徐禧者狂疎喜谈兵常言用此精兵破羸冦左萦右拂直前刺之一步可取三级诸将有献策者輙大笑曰妄语可斩终以此败李舜举知城必陷裂衣襟奏曰臣死无所恨愿朝廷勿轻此贼及城说陷报夜至上早朝当子恸哭宰执不敢仰视上叹息曰永乐之举无一人言其不可者右丞蒲宗孟进曰臣尝言之上正色曰卿何尝有言在内惟吕公着在外惟赵卨曽言用兵不是好事既又谓宰执曰自今更不用兵与卿等共享太平也先是惠卿在延州首以边事迎合朝廷而已去官沈括继之遂谓讨伐种谔以鄜延之师深入无功髙遵裕以环庆之师至军州城下狼狈而还陜西河东骚然困弊天下共望朝廷安息而沈括种谔陈进取之策复讲筑城禧素以边事自任故上遣往经画之既入贼境略不为备寡谋轻敌猝通强冦故败自是后上始知边臣不可信亦厌兵事无意西伐矣

　　太平治迹统类卷十五

　　●钦定四库全书

　　太平治迹统类卷十六

　　（宋）彭百川 撰

　　神宗开熙河

　　河州大首领辖穆珍者邈川大首领嘉勒斯赉之孙也嘉勒斯赉本西域胡僧李立遵携来吐蕃立文法言是佛种由是吐蕃咸皆信服之吐蕃之俗俱辫髪谓佛为嘉勒谓儿子为斯赉故称嘉勒斯赉初据宗噶尔城以立遵为辅祥符中用立遵策将众十万穿古渭州入冦时曹伟以引进使知秦州领骑卒六千守伏差城闻已过毕利城伟率诸将渡渭逆之遂合战三都谷贼军虽众然器甲殊少在后有所持俱白棓毛连以备刼虏而已伟知其势弱不足畏欲以气凌之自引百骑穿贼阵出其后外髙指挥军中鼓噪夹击贼大溃斩首三千级明日视林薄间中伤及投崖死者万计伟威名大振嘉勒氏自此衰弱视中国如神明惕息不敢动立遵归又病死乃徙居邈川更以邈川温布格为辅遣使秦川求内属诏授斯赉宁远大将军爱州刺史以布格为归化将军后布格谋乱斯赉杀之以改莅青唐景佑中授两使留后异时与回鹘岁遣使自兰州入镇戎军以修朝贡朝廷亦命陜西州县特置驿谓之嘉勒氏位及元昊将叛虑嘉勒氏制其后举兵攻兰州诸羌南侵至马衔山筑瓦山会断兰州旧路留兵镇守自此嘉勒氏不能入贡而回鹘亦退保西州元昊遂叛命久为边害朝廷患之议者谓嘉勒氏尚在河湟间又与元昊世仇傥遣使通谕朝廷之意使西戎有后顾之忧则边患少息矣仁宗然之宝元中遂遣屯田员外郎刘涣奉使自古渭州抵青唐城因少邈川都统爵命受之俾持角以攻元昊斯赉谢恩大喜请举兵助中国讨贼自此元昊始病于牵制而嘉勒氏复与中国通矣既而元昊大举袭嘉勒氏而斯赉坚壁鄯州不与战元昊渡水尝植帜以志深浅斯赉潜使人移所植及元昊众溃于志处溺死过半自是数以计败元昊取西凉府而斯赉得斯多淑之众十余万回鹘亦以数万人归之其势遂强于诸羌朝廷命为保顺河西节度使洮凉两州刺史斯赉初娶立遵妹生二子一曰辖正一曰玛尔珍朝廷俱命为团练使自母失宠为尼即俱遁去辖正居河州龛谷生穆珍玛尔珍居宗噶尔城元昊妻以女遂附元昊玛尔珍懦不能制所部温氏亦叛归元昊斯赉再娶乔氏有才色生栋戬年长桀黠遂杀二兄并其众斯赉老国事一以委之秦鳯经略使张方平使人诱栋戬入诱栋戬所并乃励力结部落将雪耻又值其妇翁玛尔斯多沁以罪责于秦州乃归明住坐秦州之境且屡乞河州刺史秦州为奏得敕告然以其居逼边恐后为患乃谕以尔归河州即给付于是穆珍迁于武胜谓巡检程从简曰武胜亦河州界可以给付真命矣从简以候申师司为报偶牙校送斯赉加恩告穆珍乃执牙校语以得刺史告身即放尔归秦州枷从简劾以妄许之罪既而出从简令亲谕之及归穆珍又絷留从简穆珍自知与汉有隙日夜练兵其祖不能禁部族往往归附用其妻弟霞裕勒为谋主与夏人解仇朝廷务懐来卒授以河州刺史治平间斯多死起复栋戬为冠军大将军员外置同正员充保顺军节度使洮州营内观察处置押蕃落等使上即位加检校太保前此闗中士人数言其利害虽张载之年少时亦欲结客取之范仲淹帅延安招置府第但修制科至登进士第其志乃已王安石之子雩年十三得秦州卒言洮河事欢曰此可抚而有也使夏人得之则吾敌强而边受患博矣其后王韶上熈河之策葢取此王韶者始为建昌军帅理叅军时蔡挺提点江西刑狱受知于挺后数岁知庆州诏游西边谓挺且言将应制科欲知西州本末挺遂以前后士大夫之言边事者悉示之其间有向室议洮河一说韶恱之乃为平戎策以献其策曰古者御戎无上策谓戎狄荒忽在要服之外也今河西李氏据两路皆汉唐旧郡在邦域之中所谓痈疽伏疹留滞胁下心腹之患也观其蓄威养鋭窃号称制朝夕东向盱雎以窥中国之利此其志非止于来去荒忽利剽刼而已也国家奈何以戎狄待之曽不念子孙百世之后将有戚国内侮之忧也方承平无事四方万里无鸡鸣犬吠之警然贼人犹窥我边邑犯我城郭万一腹心之内有方二三千里水旱四方盗贼者相继当是时贼人之情其可以恩信保耶议者但欲备边固守为不可攻之计殊不知腹心一扰则边守自阙此唐吐番所以陷泾陇也昔拓抜民始居云中宋页允新初居振武当时议者亦不谓其能深入中国为腹心之患也今自绥银宥至于沙肃十四州军之地东西二千余里其又岂特云中振武一城之地耶夫劳中国以事戎狄诚非为国之长策然势有不得已者又安可端坐俟其侵逼哉今欲径举重兵捣其巢穴则国家重生边事纳其诚欵则不可先违誓约轻动士众使曲在我也愚以为国家必欲讨平西贼莫若先复河湟则李氏背腹皆受敌表里交击之患不攻而自覆矣今自武威之南古渭州之西皆汉陇西安定金城三郡地所谓隍中大小榆土地肥饶宜五谷者皆在今洮河兰鄯之间汉氏所以开屯田建城邑而臣诸羌者也自唐开元以以后吐蕃侵入尽陷河北即今为羌人所据者已三四百年矣今戬虽在河湟间而沿边诸侯自为种落如穆珍霞裕勒溪巴乌之徒皆与汉界相近在洮河间其种落大者不过一二万小者二三千人皆分离散处不相统一此正可以并合而兼抚之诚能厚以恩信结其宗党使其倾心向慕欣然有归服之意但得大族首领五七人其余小种皆可驱迫而用之矣诸种既服嘉勒氏虽盛其敢傲睨而不归我嘉勒氏既归于我则西河李氏在吾掌股中矣急之可以荡覆其巢穴缓之可以胁制其心腹此所谓见形于彼而收功在此也愚故以谓欲骤亲之则不为吾用急抚之则其心愈离此无异驱虎豹于山林而使之辕阨也令之犹不从召之安可致乎愚以谓此由国家未尝得抚戎狄之术故也夫虎豹之在山林其贪忍残暴惟肉是嗜骤亲之则伤人此固不可以恩信待也然后有善畜养者得而驯扰之至可以驾驭而驱使之无不如意羌戎之人贪爱慕义乐为人用其暴戾又岂甚于虎豹哉观其种性所习虽生梗顽硬难以道御而纯固诚悫易以恩诱患国家未尝得人亲抚之也为今之计莫若择通材明敏之士志虑轩豁能通知其意者朝夕出入于其间往来巡行察其疾苦有生梗顽硬者即稍以恩信绥之使其人皆知上位有爱我之意欣然相劝襁负而归于我矣此抚属羌之策也韶又献和戎六事上命枢密院召问方略以为秦凤路经略安抚司机宜文字时青唐俞龙珂大族难制议请讨且城之韶乃因按边上从数骑直抵其帐招诱之且留宿以示不疑龙珂遂率其属十二万口来附于是青唐渭源诸族俱纳地周环二千里上嘉龙珂首善拜为西头供奉官龙珂谓押判使曰平生闻包中丞拯朝廷忠臣今既归汉乞赐姓包上如其请遂赐之姓包名顺又诏髙遵裕即盐井川建第赐之赏韶为右正言直集贤院建古渭寨为通逺军使诏知军事以图武胜是岁熈宁五年也秋七月诏筑乞神平堡而番酋穆尔居玛尔邦山与水巴族相结时入冦诏平兵度行一岭逼之斩首百余级焚其帐洮西震动会穆珍渡河来冦而穆尔复依其声势保集玛尔邦山闰月知徳顺军景思立以泾原第六将兵并第一等弓箭手五千骑出南路且分遣诸将一击穆尔一击穆珍韶将大军从东征趋武胜未至则迎击韶贼兵败还走追至其城酋领霞裕勒弃城夜遁唯曲散王阿南阿出降乃城武胜八月以为镇洮军以髙遵裕知军事以结呉延珍为礼宾副使镇洮军洮西一带番部钤辖赐以器备甚宠延珍者穆珍诸弟也王师讨穆珍于巩令城穆珍败走延珍举其族并大首领李凌戬等出降故命之且诏沿边安抚司晓谕木征限一月降优与官爵不从即多设方略擒讨仍以内殿崇班告一道钱五千缗募人辅送冬以乞神平堡为庆平堡隶镇洮军又以镇洮军为熈州升镇洮军为节度额以熈河洮岷山逺通军为一路置马步军都总管经略安抚使所应制置事令经略安抚司详具以闻进王韶为龙图阁待制知熈州兼马步军都总管经略安抚使移髙遵裕知通逺军兼总管已而霞裕勒归熈州听命以凌戬为右侍禁充结河一带蕃部巡检凌戬此穆珍母党也其明年春景思立引兵由香子城进讨河州力战数合斩不用命者数人军声大振王韶引精兵从之捕斩贼首千余级穆珍遁走生擒其妻子以属吏韶入河州诸羌反袭香子城大掠辎重侍禁田琼战牛精各失利及其子永吉俱死诏急遣苗授救香子败之斩首四千余级守香子钤辖奚起城中兵与苗授合遂进讨牛精诸谷助贼蕃部焚其帐斩千余级过塞不通景思立复引兵通道又斩三千余级尽得所掠获牛羊刍粟不可胜计诏回军复击诸羌而穆珍复入河州韶乃城香子反复遣将渡洮河破康乐城之及城刘家川堡又自领兵破丹诺尔而城之俱戍以兵穆珍弟霞乌察急攻陷止不能下去围临江兵不敌熈河番汉部巡检刘惟吉率所部兵赴之力战霞乌察败遂走于是第功行赏以王韶为礼部郎中枢密直学士景思立为东上阁门使河州刺史迁奚起为皇城使刘惟吉为左藏库副使余减年推恩有差遂以思立知河州改苗授知徳顺军专管辖泾原正兵弓箭手策应熈河又诏丹诺尔城为定羌城香子城为宁河寨康乐城为康乐寨刘家川堡为当川堡并隶河州思立以河州未城寓行州事于宁河寨夏诏永兴秦凤转运司发壮兵二千付思立城河州又韶躬将士卒往视河州修城羌人谋伏兵南山断官军韶遣王君万等抜之遂川露骨山南入洮河界破穆珍弟布珍觉尽逐山南诸羌时穆珍留结彪守河州而自将鋭卒出王师后韶又分为两道遣别将攻河州而自逆穆珍所在大破之穆珍走遂围河州结羌以城降霞乌察布珍觉本令征钦令征等各以城降于是收复宕宜岷洮又城拶南通道川班师韶入觐安石请率百官称贺上曰此庙堂之谋将帅之功于朕何有安石再三陈请以熈河之功时少比陛下神算前定举无不克祖宗以来每下州郡例俱称贺上犹不许安石曰河州事中外所仍多端称贺则人情释然请俟城毕入庆从之既而毕工于上御紫宸殿王安石率郡臣上表贺上解所服玉带赐安石辞不许方受赐以王韶为端明殿学士兼龙图阁学士右谏议大夫初王韶之围河州也番部开门请降既入景思立夜杀降者二千余人上闻之曰祸莫大于杀已降故思立克河州之功不赏乃以髙遵裕为岷州霞乌察布珍觉董谷俱率朝引见延和殿上谓董谷虽非首领然能于鼐罗城先同其母诣景思立前锋请降乃尽以为崇仪副使悉充蕃部钤辖吴叱岷州巴珍觉洮州董谷河州厚遣之当时穆珍虽屡破屡败而栋戬别将青伊结果庄者复数扰河州屡诱胁部族举西山袭取河州采木军士害使臣张普十辈以书抵景思立不能忍包约劝之毋出兵思立不听明年春思立率蕃汉兵六千攻果庄于塔布城思立将中军韩存宝魏竒为前锋王宁策之王存为左助李粲为后殿赵亶策之果庄众二万余分为三以抗官军自辰及未血战十合贼从山下沿沟出围中军王宁战死韩存宝王存亦被围走马承受李元凯死之思立与存宝溃围而出与殿后合思立已三中箭存宝竒及他将亦各重伤于是众议曰日晩兵疲矣宜移阵东坡为营以自固而思立以前锋重伤乃独移屯岭上而戒诸将无得輙动复以百骑血战走蕃兵数千人方追之而殿后兵动不能止前阵欲战者见之俱溃思立且战且退至东岭上与赵亶合官军尚五千余人思立曰我敌以百骑走千余人诸军无助我者军败矣合自刭以谢天子众止之少顷再战数合不能解遂死包约亦战死上闻思立死深以用兵为忧批谕执政曰熈河边事未有安靖之日且湖南广南可诏章惇沈起早务了毕追还兵马并力一方庶不至别贻大患时王韶赴阙还在道闻思立败疾驰而西会兵于熈州以三月丙午度洮翼日破拉戬族于结河川口斩千余级释河州围走果庄等三万余人穆珍窜入（原阙）

　　神宗朝议契丹地界

　　熈宁七年春契丹遣泛使林牙兴复军节度使萧禧来言代北对境有侵地请遣使分画其书曰切以累朝而下讲好以来互守城规务敦夙契虽境分二国克保于难知而义若一家共思于悠永事如关于违越理须至于敷陈其蔚应朔三州土田一带强二祇自早岁曽遣使人止于旧封俾安铺舎庶南北永标于定限往来悉絶于奸徒洎览举甲輙有侵扰于全属当朝地分或营修伐垒存止或舎居皆是守边之冗员不顾睦邻之大体妄图功寔深越封陲今属省巡遂令按视备究端寔谅难寝停至于缕细之縁由分白之事理已具闻达尽令拆移既未见从故宜申报据侵入当界事理所起铺候之处各差官员同共检点早令毁撤却于久来元定地界再安置外其余边境吏有创生事端委差去使臣到日一就理会如此则岂惟疆场之内不见侵踰兼于信誓之间且无违爽兹寔穏便颛俟准依上许之而难其人执政白遣太常少卿判三司开拆司留忱秘书丞检签书枢宻院兵房文字吕大忠即河东理辨之及萧禧曰蔚应朔三州地界俟羌职官就地头检视定夺雄州外罗城乃嘉佑七年因旧缮葺元计六千余万工至今已三十年纔修五万余工即非创筑城隍有此誓书又非近年事北朝既不欲如此今示和好孰更不令接续增修白沟余亦俟差人检示如有创葢楼子箭窓等并令拆去如有创屯兵级并令抽回朝廷自来约束边臣不令生事如昨来赵用擅入全属北朝地分雄州职官十余人并已停降今来郭业侵入全属南界地分兼先放箭射伤巡人理须应敌况北朝近差巡马一是创生事端其郭庠事并其余细故并循常例别无违越无可施行禧奉诏而退授以誓书书曰辱迁使指来贶丞封厯陈二国之和有若一家之义固知邻保执信符独论边鄙之臣赏越封邮之守欲令移徙以复旧常切惟两朝抚有方宇岂重尺土之利而轻累世之欢况经界之间势形可指方州之内国籍具陈当遣官司各加覆视倘事由夙昔固难徇从或诚有侵踰何吝改正而又每戒强吏令遵誓言所谕创生之事端亦皆境候之细故已令还使具达本因细料英聪洞垂照悉韩缜时为兵部侍郎天章阁待制乃假龙图阁直学士给事中为回谢使忱等入辞对便殿忱曰臣受命以来在枢府考校文据未见本朝有尺寸侵边地且雁门者古名限塞且跬步不可弃业何由委五百里之疆以资敌乎臣既辱使指当以死报之惟陛下主臣之言幸甚上韪之忱已行上手勅曰边理危则忿卿姑如所欲与之忱不奉诏大忠又以父忧去独忱至河东而契丹亦令枢密副使同中书门下平章事萧素枢密直学士梁颖会于境上素颖颇倔强自言当庙坐谓北朝使相有此仪忱不从移文结难一日蕃首引兵万众入代州意焚铺候与官军交射已而素颖径入横都各施帐幔邀忱相见忱不往又欲设次于西陉东谷忱以侵地愈深不许会得国信所言至和中国信使萧徳常亦带平章事与馆接使行马坐次悉分宾主乃以此报之于是会于大黄平以宾主见寻诏大忠夺丧与素颖会议凡三四见议不决而指对蔚应朔三州分水岭土垄为界忱大忠即邀素颖行视无土垄乃但云以分水岭为界葢山所至有分水岭概言分水岭为界则异时可以罔取此黠冦之微意也相持既久忱等归报上闻萧禧且复来乃遣中使赐韩琦富弼文彦博曾公亮手诏曰朝廷通好北边凡八十年近岁以来生事弥甚代北之地素有定封而輙造衅端妄来理辨此敕官吏同加按行虽图籍甚眀而诡辞不报今横使复至意在必得朕以祖宗盟好之重固将优容冦情无厌势恐未已万一不听何以待之古之大政必询故老卿夙懐忠义厯相三朝虽尔身在外乃心罔不在王室其所以待遏之方密具以陈朕将亲览琦上疏曰臣观近年以来朝廷举事则似不以大敌为恤彼人见形生疑必以我有圗复燕南之意虽闻彼生孱而侫物岂无强梁宗属与夫谋臣策士引先发制人之说造此衅端故屡遣使以争地理界为名观我应之之术尔今日致彼疑有七通髙丽取熈河教义勇修军器沿边植柳榆置三十七将军今彼因疑生事但不得不然好进之人不顾国家利害但谓边事将作富贵可图必曰敌势已衰持外示骄慢尔以陛下圣神文武若择将臣领大兵深入敌境则幽蓟之地一举可复此又未之思也今河朔累岁灾伤民力大乏沿边次边州军刍粮不充新选将官皆麄勇寡谋之人义勇保甲新点未经训练若驱重兵顿于坚城之下粮道不给腹心受敌虽曹彬梁信名徳宿将犹以此致岐沟之败也臣愚今为陛下计谓遣使报聘优致礼币且言朝廷向来兴作乃修备之常与北朝道好之久自古所无岂有他意恐为谋者所误尔弼上疏言今杨使再至朝廷违之则兵起而速患顺之则河东斥堠渐蹙臣谓不若一委边臣坚持旧来图籍疆界为据使之尽力交相结难然北冦非不自知理曲葢欲生事遂兴干戈岂是无故自兴寔有以致其来也惟陛下深省熟虑不可独谓敌人造衅背盟也彼若万一入冦事不得已我但严兵以待之来则御之去则备守此自古中国边防之要也若朝廷来忿便欲深入讨撃实虑万有一跌其害非细若便与西夏为掎角之势则朝廷宵旰矣文彦博曽公亮则但持不与之论乞选将厉兵以待之彦博之疏曰中国御戎守信为上必以誓书为证彼虽危辞难夺正论公亮言边人之情畏强弱在控制得术耳今者中国所以恃边人者既极包含若其生事不已不使知惧臣恐未易驯服控制之柄无使倒持边人知中国不可窥奸谋亦自息矣是时萧禧至白沟又坚欲交马駄于城北亭非故事朝廷曲从之上批曰萧禧于白沟往凡十日至今未闻起离向宗儒等虽再三报以旧例禧殊未有从顺之义若更迁延深恐冦愈肆强忿或出不逊之言或以巡马拥送南来愈难处置雄州使人约栏又致喧争万一扰攘或伤官吏恐不可收于去岁蔡确接伴已许马駄依常使车例于雄州交割今必难却其请可详度止作朝廷据接伴奏特许依年例作两接交换庶几稍通其情于疆事易为商量又批曰北使久留白沟已经累月自通和好以来无此事朝廷处置实不可缓葢所争者小而所系者重议者若谓恐敌人因此得以占据两属之士是甚不然且北人前后执作证据以为属彼者岂独一事如夏秋二税借他葢馆雄州门侧札立标竿及巡马不住往来之类不待更増交割马駄一节乃可占据况人夫一半已于白沟代还在理委无深害可速议指挥禧至故因书其大指而去且以忱等迁延为言其书曰昨驰一介之輶传议复三州之旧封事已具陈理应深悉期遵誓约各守边陲至如创生事端侵越境土在彼则继有于此则曾微乃者萧禧纔回韩缜继至荐承函翰备认诚悰言有侵逾理须改正斯正见和成之意且无违拒之辞寻命官僚同行检点于文验则甚为显白其铺候则尽合拆移近览所司之奏陈载详兹事之缕细谓刘忱等虽曾会议未见唯依自是及冬以月建日或假他故或饰虚言殊无了絶之言止有迁延之意若匪载凭缄幅遣使人寔虞诡曲以相蒙罔罄端倪而具达更希精览遐亮至懐早遣边各加审视别安戍垒俾返旧常一则庶靡爽于邻驭一则表求敦于世契倘末从擗割仍示稽迟在往复以难停系悠长而岂可微阳戒候善啬为宜时王安石再入相召执政与忱大忠同对资政殿论难久之上曰凡事俯从尚不肯已今两遣使岂有中辍之理卿等为朝廷惜疆境诚是也然何以弭患大忠进曰遣使相来即与代北之地若有一使曰魏王英弼者来求闗南之地则如何上曰卿何言也大忠曰陛下既以臣言为不然今代北岂可启其渐忱曰大忠之言社稷大计愿陛下熟思之执政之臣大忠不可夺罢悦三司盐铁判官前此大忠乞终丧制奏曰臣与刘忱再会北人于大黄平萧素梁颖词理俱屈虽议论反复执迷不回切原其情技亦止此为今之计莫若因而困之伏望就除刘忱一本路差遣置地界于代州以萧士元为副来则与之言去则勿问在我则逸在彼则劳岁月之间庶可决议久寓絶塞人情皆非所堪速希成功实恐有害军机事理而臣方在衰疚弃几筵以将使事今者素颖亦必顾惜欢好决无仓卒起衅之端臣之去留似无所系乞听臣罢归以终丧制至是上许之大忠虽得请去然终论奏以地为不许奏曰切以北人窥伺边疆为日久矣始则圣佛谷次则今泉村以至牧羊峰瓦窑坞共侵筑二十九铺今则西起雪山东接双泉求地五百余里蔚应朔三州侵地已经理辨更无可疑惟瓦窑坞共侵筑见与北界商量萧禧未过界时臣先奏论乞朝廷主此定禧议又皆许之今西陉以东皆有眀据此地不能固争他处亦以难保切料敌情有可动者一有不可动者五狃于包容侵侮中国今若必校或激怒心此可动者一也岁得金帛与地孰利万一絶好所失则多此不可动者一也敌兵虽众脆弱骄惰应敌者鲜非咸平景徳间可比此不可动者二也城池不固器械不精以守必危以战必败此不可动者三也山后之民久苦虐政皆非思中国之心边衅一开必防内变此不可动者四也北人最畏西夏复有达靼之隙果欲长驱岂无牵制之虞此不可动者五也彼主弱而少断母老子孱纵有谋臣恐未得用今者边使再入必未尝先输屈伏之言俟其情意稍开且以胡谷义兴冶大石茹越麻谷五寨治平二年侵筑十五铺度山势立界或更増以瓦窑坞如王仅靳宗臣之议则我无屑就之愧彼有可取之名萧禧使还不遂其意万一张大兵势测我浅深乞指挥诸路帅臣但为御计一切勿校遂放命缜乗传诣境上会辽人结絶以闻诏谕萧禧以此归报禧不受命又遣内侍李崇贵诏许以长连城六番镇者治平二年契丹尝置铺其间边人以其见侵毁之后不复来至此计其即旧址置铺而禧犹不从执议如初上不得已议先遣沈括报聘括请可上谓括曰敌情难测设危使人卿何以处之括曰臣以身任之上曰卿忠义固当如此行学一时之安危卿安则边计安礼义自中国出较虚气无补于国切勿为也上又画七事以问中书枢密院曰今遣沈括等行而事当预虑者萧禧未还止之不令过界一也接伴久不至二也过界三五程止之令俟萧禧到三也到敌帐先问来意直俟以分水岭为界方得朝见四也虽得朝见延之穹庐中须令用分水岭为界方得五也使人未许以分水岭为界即领兵拆移铺舎屋徐遣括等持慢书来报云既商量不从已令兵马往彼拆移讫使朝廷知既未是絶好如何为处六也使人至輙苦辱之或授以恶马使颠仆于山谷中或诈为贼潜来伤害既不显中国之意如何为处七也中书枢密院其议应之所宜中书枢密院即条其奏曰切以分水岭既不可萧禧又未肯辞欲通两国之情则泛使不可不遣彼以禧未还而不纳或纳至接伴至不容或有之然且迁延境上以示我无絶好之意于义无伤则彼亦难怪禧之稽留无由发怒若必遣使人以分水岭为界则许与不许且使人之敢专就令屈从岂足为信若不候使还强移铺屋前已计议屈伸在我且为后图本朝与之通好多厯岁年使人之来礼遇甚厚今虽未允所求固无激怒之事若辱使人恐无此理上然之于是以使指授沈括曰本朝边臣见用照证长连城六番岭为界公牒十六道多是北界声说闗口把铺等处捉贼或交趾并在长连城六番岭之北内顺义军重熈二年三月十八日牒称南界送到于山后长连城两界分水岭上收捕贼人张奉还等不合界过准法断讫又顺义军清宁九年十月牒捉到截夺南界代州崞县赤泥交主白户支牛贼人事既指长连城六蕃岭南依旧趾修葢已是曲敦和好今禧更指分水岭为界縁所在山岭水势分流皆谓之分水岭昨萧素等所执证照文字三道除大石义兴治两寨已为此界侵越不经治平年发遣见不以连城为界外其西陉寨执张庆文字据言分水岭上有土垄所据指处即无土垄兼张庆文字指雁门塞地比至界遮敌军十一里今鴈门塞至长连城地界为兼忱等曽牒素等曽牒素等今指定是何山名为分水素等回牒但称沿边山名地里界至南界足可自知岂可移文会问显见元无指定去处今禧所执与素等同全无证据文字欲令沈括等到北朝日将见用照证文字一一闻达北朝又诏曰国家与契丹通好年深终不欲以疆埸细故有伤欢好大体既许以治平年葢铺处依旧法葢修务从和会即更不论有无照证若不指定分水处即恐检视之时难为擗拨一李福蛮地许于见闻壕堑处分水岭为界一水峪内义儿马铺并三小铺即移近两以见安新铺山头分水岭为界一则西陉寨地分以第一第二第三第四第五远探白草铺山头分水岭向西接右长城为界一黄嵬山地已经仁宗朝差官与北界官吏于聂再友等已侵耕地外标地立四至讫及大池庙顺义军牒称地里系属宁化军并无可商议二瓦窑坞地前来两界官私商量未了今已指挥韩缜等一就检视擗拨处以分水岭为界且遣使者持报书示禧报书曰两朝犯好六纪于兹事师故常谊存悠比久承使指谕及边陲已约官司皆从卞正当申封圻之旧以需事实之分而介信未通师屯先集侵禁堠戍伤射巡兵举示力争殊非和议至欲当中独坐位特改于臣工设次横都席尤难于宾主数从理屈纔就晤言且地接三川势非一槩輙举西陉之偏说要该诸寨之提封屡考文凭既无据验欲同按视又不准从职用乖违滋成濡滞切意有司之失指曾非与国之本谋兹枉招车再垂函问重加聘币弥见欢悰然论强事之侵尽置公移之显证述廷臣之议独尤病苦之愆期深认事端多非闻达重念合天地神鬼之听共立誓言守祖宗疆土之传各全生聚不啬金缯之巨万肯贪壤地之尺寻特欲辨论使无侵越而行人留馆必于分水以要求枢府授辞期以兴师而移拆岂其厯年之信约遂以细故而变渝已按舆圗遥为申画仍令职守共改沟封遐冀英聪洞加照悉禧见报书乃肯辞至是绘图上山分画利害安石言将欲取之必姑与之以笔画其地啚请与之诏如安石议诏曰双井水峪瓦窑坞分画地开壕立堠増置铺屋控扼处并依奏石门子铺如在三小铺外更不拆移见安新铺以东接胡谷寨地元非分画处若北人言及即以此拒之如固争执奏取朝旨其白草铺西接石长城先从北与之议毋得过黄河画地介其石长城以北弓箭手地听割移于是东西弃地五百余里云

　　太平治迹统类卷十六

　　●钦定四库全书

　　太平治迹统类卷十七

　　（宋）彭百川 撰

　　神宗开南江

　　熈宁五年闰七月庚戍遣检正中书戸部戸房公事章惇察访荆湖北路经制荆南事先是辰州布衣张翘与流人李资诣阙献书言辰州之南江古银州地接施黔牂牁世为蛮人向氏舒氏田氏所据也产朱砂水银金布黄■〈虫葛〉良田数万入路无山川之扼若朝廷出偏师压境上臣二人说之可使纳土为郡县书奏朝廷以委广西钤辖刘策既而上语王安石曰刘策所规画甚善策不欲令安石转运司预此上曰诚然安石曰须朝廷精择数人与同此事未几策死因改命惇仍以东作坊使石鉴知辰州使助之及有僧愿成者能为符箓禁呪王雱幼子夜啼用成咒而止雱徳之或言蛮人多行南法畏符箓雱即荐之于惇惇至辰州遂遣李资张竑及愿成等入南江谕以朝廷之意资等褊宕无谋亵于蛮妇其酋田元猛者不胜其愤尽缚资等钊斮于柱次至愿成博颊来哀元猛素事佛乃不杀而遣之愿成不以为耻乃更乗大马拥挝以自从称廉访大师犹以入峒之劳得紫衣师号惇知羣蛮终不可以说下也即三路进兵诛荡平之遂置沅州以懿州新城为治所县以卢阳为名又以潭州梅山建安化县得主客万四千八百九户土丁万九千八十九人田二十六万四百三十六畆起税租于是缮筑武阳闗硖城寨以控制之又令李诘将取光潜师至飞山振险不能度而还当是时张颉居忧于鼎州目覩其事遂以书抵朝贵言南江杀戮过甚无辜者十有八九以至浮尸塞江下流之人不敢食鱼者数月惇病其说且欲分功以陷之乃上言向者张颉知潭州之益阳县赏建取梅山之议今臣成功乃用颉之议也朝廷赐颉银绢二百而执政独患其异议会颉服阕乃就除为江淮发运使便道之官于是不敢食鱼之说息矣

　　神宗置南平军

　　熈宁八年十月丙戌诏以渝州南川县铜佛坝为南平军先是南川熟戸李光吉王衮梁承秀三族据其地各千家间以威胁诱汉户不从輙屠之没入其田土往往投充客户谓之纳身其税赋里胥代输无敢谁何者招纳亡命数以其徒伪为生獠刼边民官军追捕即入獠人已遁去习以为常厚赂州县民使候伺守令动息乃筑城堡以自固缮修甲兵逺近患之于是夔州路转运判官张诜等相与密议召兵马使冯仪牟简杜安行授以方略使圗之光吉等且于沿边仍军须以待事闻上可之仪等乃以祸福开谕不聴于是进兵穷讨乆未得巡检李宗闵顿军穆兰独逢光吉兵与战多所失亡死之居无何遂为仪等所破以三族之地赋民岁得租三万五千石丝绵万六千两有竒遂置荣懿扶欢两砦是岁熈宁四年也然其地西南接乌蛮昆明哥蛮其间种族且数十时为边患于是朝廷补其土人王才进充巡检控扼之其后才进死种族无所统一八年木攀木鬬軰二十余族复数出盗边诏下察访熊本于是董督兵破骆益王本二木鬬辈凡七寨等四国斩首六十六级俘男女百三十三人木鬬翁已下四十八人来降遂尽遣乗传赴阙上引见以上鬬翁为奉职安稳二为借职木鬬七安李四而下给俸授田有差于是即铜佛坝置军以南平为名盖其地南平獠之故地故也并领荣懿扶欢二寨増置开边通徳凡三寨而并废南川县云

　　神宗城茂州

　　茂州领覊縻九州岛俱蛮自推一人为州将治其众州将常在茂州受处分茂州居羣蛮之中地不过数十里旧无城惟植鹿角蛮人屡以昏夜入茂州剽掠民家六畜及人茂州輙取货于民家遣州将徃赎之与之讲和为誓习以为常茂州民甚苦之熈宁八年也田部员外郎李琪知茂州民投牒请筑城墈为奏之乞如民所请筑城绕民居凡八百余步朝廷下成都府路钤辖司度其利害时龙圗阁直学士蔡延庆领都钤辖李琪已罢去而太子中允范百常为之代延庆下百常言其利害朝廷遂令筑之既而蛮酋羣诉于百常称城侵其地乞罢之百常不许诉者不已百常以挺驱去九年三月己卯始兴筑文静等州羣蛮数百奄至茂州兵纔二百人百常帅之拒击杀数人蛮乃退百常帅民入牙城明日蛮数千人四面大至悉焚鹿角及民庐舍引梯冲攻牙城矢石两下百常帅众乗城拒守至甲申其酋长二人为櫑木所杀蛮兵乃退百常帅民城中人不敢出茂州南有箕宗闗路通永康军北有陇东路绵州俱为羣蛮所据百常募人间道诣成都又书木牌数百投江中急告求援于是蜀州驻泊都监孙青将数千人自箕宗闗入蛮伏兵击之青死而士卒死伤不多又有王供备等将数千人自垄东道入时州蛮请降从者杀其二子蛮怒密告静州等蛮使遮其前自后驱之壅溪上流官军既涉而决之杀溺殆尽于是延庆乞发陜西兵五千求援候兵集自将已徃诏延庆为持重毋得轻去成都遂遣内侍押班王中正经制蛮事上亲染条约付之曰可出榜晓谕地接蛮夷州军城寨茂州管下图戬等番部作过已剪灭其胁从番族如能悔过归顺倍加存恤应有合措置事逐路选监司一员按视度其逐处城围大小髙低厚薄壕堑深浅阔狭几处受敌缓急侧近人户可与不可容其入保井泉足与不足汲用城壕峡浅之处合与不合増展开浚如合兴修畵图计工料当如何规度计置功大者几年可毕楼橹守御之备如合増置其材具于何处取用入于何处差发保甲土木丁未经教阅缓急必难使如作番次于廵检县尉下廵防因以劝习武艺有无不便仍节畧开封府界及立路见行保甲上番条约令看详器甲如不精利及有少数于近便州军差官简选以备移用或本处难得即于逐路都作院渐次制造令特行选委其送官毋得以为常事卤莽供报须亲按视及体访利害条析以闻令中书枢密院看详取旨施行既而钤辖司已命百常与诸蛮和誓而中正自以为得旨掩袭五月乃将军数千自箕宗闗入恭宕州境乗其无备掩击之斩首数百级卤掠畜产焚其庐殆尽乃复与之和誓七月又袭击之又随而与之和誓乃还故事与蛮和誓蛮先输货谓之抵兵又输求和物官私乃籍所掠人畜财物使归人不在者増其价然输誓牛羊豕棘耒耜各一乃缚剑门于誓场酋豪皆集人人引于剑门下过刺牛羊豕血歃之掘地为坎反缚羗婢置坎违誓者当如此婢及中正和誓初不令输抵兵求和等物亦不索其所掠自备誓具买羗婢以毡蒙之终宿失去百常坐筑城致冦时追一官勒停然朝廷亦卒城茂州云

　　神宗平下溪州

　　熈寜九年正月乙卯以下溪刺史彭师晏为礼宾副使师晏盖盘瓠之种所居即汉黔中唐彭水之地其俗阻五溪歴代荒獝不常唐末诸酋分据之地自署刺史而彭氏素有溪州晋天福五年有彭士愁者率羣蛮冦辰锦进围澧州湖南节度使马希范刘勍以歩卒五千讨之不能下遂与士愁约和而五州酋豪既来盟乃立五铜柱为之界授士愁静边指挥使金紫光禄大夫检校大保使持节溪州诸军事溪州刺史兼御史大夫上柱国陇西县开国男食邑三百户其后世子孙世袭士愁官爵国初来诣辰州愿比内郡输租赋诏本道按山川地势以图来献卒不许之惟赐以印绶覊縻不絶而已至景徳中有彭文庆者来贡方物真宗面赏戒之后有彭儒猛彭文绾彭士漠等继以修贡唯彭士羲者名骜黠父祖五世袭下溪州刺史诸州将袭承为率蛮酋子孙若嫡侄亲党之当立者具州名闗移辰州州吏保证申钤辖司然后奏朝廷而赐以敇告即望拜阙庭而受恩其州曰上中下溪三州曰龙赐天赐忠顺保静感化永顺六州曰懿安逺新给富来宁南顺高十一州每州有押案副使及校吏俱自补置至和二年士义纳其子知上溪州师寳之妻师寳乃与其子师党投辰州告其父之恶且言将有叛谋于是转运司李肃之等共议领兵丁数千人入峒讨伐以师寳为乡导兵既至而仕义遁入它峒不可得官军战死者十六七后蛮獠数侵地不可复制问遣三司副使李参文思副使窦舜卿侍御史朱处约转运使王绰经制招伐领兵问罪仕义乃陈本非有侵轶不顺之状因其子悖逆而有司擅伐无辜愿以二十州旧地复奉贡求以向化既又遣殿中丞雷简夫往议纳欵遂以所掠兵丁共五十一人械甲千八百九事并蛮众七百人赴誓埸饮血就降而遣师党知龙赐州戒勿杀而荆湖之间遂以无事其后仕义为其子师彩所弑父自称权发遣下溪州事知众不附专为暴虐贼杀不辜旁夺诸州贡物其兄师晏结同廵检彭仕选都指挥周允荣攻围师彩杀之并诛其党田忠财以下三十余人乃纳誓表上其父仕义平生鞍马铠械仍归喏溪地因辰州以闻于是朝廷命师晏袭知下溪州事其所赐予之甚厚诏以所归地为镇溪寨是岁熈宁三年也五年春师晏愿纳马皮白峒来献乞升刺史从之六年冬师晏遂举州内附于是知辰州陶弼部兵夫人下溪州缮修城堡遂置会溪城黔安寨诏晏师而下十有八人赴阙既至乃有是命余补班行有差

　　神宗平交趾

　　仁宗朝以萧注知邕州居郡数年阴以利啖广源诸蛮密缮甲兵乃露奏曰交趾外奉朝贡中包祸心常思蚕食王土臣今得其腹心知其要害乗此时不取他日为害大哉愿得驰至阙下而陈方畧论者以注且为国生事不省上即位王安石秉政首用王韶取熈河以断西夏右臂又欲取灵武以继大辽右臂又用章惇为察访使以取湖北夔峡之蛮于是献言者谓交趾已为占城所取众不满万亦可计日取乃以注知桂州上问注攻取之策注辞曰臣昔者意尝在此溪洞之兵一可当十器甲犀利其亲信之人俱可指呼今溪洞非昔日之兵器甲无当时之备腹心之人死亡太半交人生聚教训又十五年矣众不满万恐传者之误也注至桂州自特磨至田陈州酋长逺近偕至问其山川曲折老幼存亡甚得其欢心故干徳动息必知之然有献平交州者輙火其书沈起独言交州小丑无可取之理安石喜乃罢注归以起知桂州起至则遣官入溪峒点集土兵为保伍授以阵图使岁时隶习诸洞骚然又于融州强置城寨诛杀人以千数又遣边吏薛举诱纳恩情州侬善美于省地交人以为言上患之御批付中书曰熈河方用兵未息而沈起又于南方千赏妄作引惹蛮事若不早为平治则必滋长为中国巨患实不可忽宜速议罢起治其擅招纳之罪以安中外于是以刘彛代起彛至复令指使因督盐运之海濵集舟师寓教水战交人与州县贸易一切禁止之交人愈怨望大集兵丁欲谋知邕州苏缄同知之以书抵彛请止保甲罢水运容互易无使交人兴师有名彛不听反移文劾缄沮议又责令不得辄言边事熈宁八年交人果大举众虎八万十一月甲申抵海岸未旬日攻陷钦廉二州破邑之太平永平迁陆古万四寨苏缄闻贼至阅郡兵从厢禁军合二千八百人分布城堞又号召郡人之才勇者授以方畧勒部队使分地自守又悉出官帑及私财示之曰吾兵械素具蓄聚又丰今贼众已薄城下惟坚壁固守以待外援可以坐取全胜若一人举足则羣心动摇大事去矣若辈听吾言当蒙厚赏不听或遁去则并其孥尽剑斩之时大校翟绩阴谋出奔缄使人伏门外枭其首以狥由是上下胁息听命缄复募死士得数百人拏舟邕江与贼逆战斩首三百余级十二月丁酉贼薄城下贼为攻具四百阚城缄为火箭焚其梯冲前后杀伤万五千余城中心益固缄谓救至在刻漏围即解是时遣使请救于彛彛遣都监张守节领三千兵以赴援守节闻贼众十倍逗遛不即行复迂途贵州驻兵康和驿阴观胜负缄又遣■〈虫葛〉丸告急于提点刑狱宋球球得书惊泣以便宜督守节惶怖移军大夹岭回保昆仑闗猝遇贼不及阵一军俱覆为贼擒者数百人贼知北军雅善攻城因啖以利使为云梯梯成为缄所焚又为攻壕洞蒙以华布缄伺其既度于穴中纵火焚之贼计尽欲去会有教贼囊土数万傅城山积顷刻髙数丈贼众登城城已陷缄犹扶伤卒驰骑苦战力不敌乃曰吾义不死贼手遂归阖门聚家属三十有六人杀之藏于坎纵火自焚贼至求尸俱莫得杀吏卒土丁居民五万余人以百首为积凡三百八十余积并钦亷所杀无虑数万余人并毁其城以填江邕被围凡四十有二日缄愤彛起生事致冦且坐视城覆弗救欲画疏闻上属道梗不通乃榜其罪于市冀闻逹朝廷卒无一人之救以至于没缄之没以九年正月庚寅而朝廷未之知也上自闻交人入冦即深咎彛起以石鉴代彛且诏鉴体量彛起以闻已而手诏中书曰沈起昨在广西妄传密受朝廷旨意经畧讨交州又不待诏礼擅委边诏接恩情州侬善羙及于融宜溪洞强置城寨虚奏言蛮众内附既兴筑果致叛扰杀土丁兵官校以数千今交贼犯顺宜獠内侵使一道生灵横遭屠戮职其致冦罪悉在起了无疑者朕为人父母视此逺方无辜之民横遭灾患深所哀悼沈起可贷死削夺在身官爵送恶州军编管命未行而中书枢密院言刘彛亦相继生事罪不独起乃并命安南招讨司更访其实至是御史蔡承禧以谓钦亷已破邕管既危数郡之民横遭屠害乞行沈起前诏刘彛亦更伸国典十月庚寅诏刑部郎中天章阁待御制集贤院修撰沈起责授检校水部员外郎郢州团练副使随州安置后数日苏缄死事上嗟悼为之不食诏赠缄奉国军节度使谥忠勇赐京城甲第五区乡里上田十顷官其亲族七人初缄子子元为珪州司户参军携家省父将还而贼适至缄私念郡守家屡出城见者以为避贼则人有走心独遣子元还桂而留其孥至是俱死惟子元在诏以子元为西头供奉官阁门祗候夺服充募舟师副将召对便殿上抚谕甚至且曰邕州若非卿父子如钦亷二州贼至而城破乗胜奔突则宾象桂州皆不得保矣昔唐张廵许逺以睢阳蔽遮江淮较之卿父未为逺过也改授子元殿中丞通判邕州缄既没交谋入冦桂州前锋行数舍或见大兵自北来呼曰苏皇城领兵来报交趾之怨师惧遂引归其后御史中丞邓绾言沈起刘彛虽已降责尚未尽乞治刘彛虽已降责尚未交趾之围廵州也安石言于上曰邕州城坚必不可破上以为然既而城陷上欲召天府会议于天章阁安石曰如此则事愈彰不若只就东府上从之安石忧阻形于言色王韶曰公居此尚尔况居边徼者乎愿少安重以镇物情安石曰使公徃能办之乎韶曰若朝廷应副何为不能办安石由是与韶有隙交趾乃为露布榜之衢路自言所部之民亡入中国官吏容受庇匿不遣我诉于管桂不报又遣使泛海诉于广州亦不报我故帅兵追捕亡者而钤辖张守节等輙相邀遮士众奋击应时授首又言桂管点阅洞丁明言欲见讨伐又言中国作青苗助役之法穷生民我今出师欲相拯济安石见之大怒自作勅榜以报复之方是时赵卨知延州命为安南道行营马歩军都总管经畧招讨使科秦晋鋭兵十万人发军骑总九将军水陆进讨入内押班李宪副之卨乃上言朝廷置招讨副使其余军士并须共听节制号令则当归一宪衔之宪语卨曰今边事共奏禀御前指挥更不经中书枢密院卨对以朝廷兴举大事若不经二府恐类墨勅于事未便宪曰将来若至军中不闻天子之诏当从便宜卨与宪由是屡于上前纷辨上问孰可以代宪者卨言郭逵着于边事上曰乡鋭帅令副之如何卨曰为国集事安问正副臣愿为裨赞于是上更用逵为招讨宣抚使卨为副兼都大提举粮草卨入辞上谕卨曰用峒丁之法先须得实利然后可以使人不可以甘言虚词责其郊令如延鄜点教蕃兵若非卿有以制之使轻罪可决重罪可诛违西夏则其祸逺合于兵法畏敌之义则其効命也难矣今卿可选募精劲工人一二千择枭将领之以胁峒丁谕以大兵将至从我者赏不从我者杀若果不从即诛三两族兵威既立先胁右江此等既归顺则攻刘纪巢穴不难也郭逵性吝啬卿宜谕朝廷不惜赏恐逵好作崖岸不通下情将佐莫敢言卿至彼为言之毋得轻敌卨顿首拜诏既行与逵谕论频不合上复驰御戒饬之卨初受命以为遥合不若亲见即欲驰至桂林乗兵形未动先抚辑两江峒丁择豪勇者啖以利招徕携贰隳其腹心然后以大兵临之逵不听留思陵州慿祥峒踰七旬卨如伺知交则始怵于李尚书悸继元之谋干徳与其毋怨之而以国听阮洙洙每有懐服意而广源州刘纪甲峒申景徳俱拥强兵横山寨监押成卓故与洙景徳相好卨欲使卓赍勅榜入贼中招纳逵又不听卨竟遣间谕纪纪将其族属请降已而大兵发思陵遂令燕逵先破广源复还永平兴兵会卨又以唐源间道距交州十二驿趣利掩击出其不意川涂并进三路致讨势必分溃固争不能得贼遂据富良江列战舰数百艘官军不能济已而粮饷阻絶瘴毒日甚十万之众死亡十九卨急分遣将吏伐木治工具机石如雨艨艟被击俱废徐以罢卒致贼设伏击之殪斩数千级没溺死者甚众馘其渠帅交人乃进降表遂班师而逵大惭于玩贼乙亥逵贬为左卫将军西京安置卨为右正言直龙图阁知桂州其所得广源州者诏为顺州顺州地岩险岚障特甚自置州而官吏戍兵去者輙死明年秋干徳遣使入贡且以顺州为请卨请弗与岁戍以三千人十损五六不可守上曰干徳犯顺故兴师讨罪逵等不能讨灭垂成而还今顺州荒忽瘴疠之地朝廷得之未为利岂可自驱戍兵投之瘴土一夫不还朕尚悯之况使十损五六耶乃诏罢归所略邕钦廉三州人口当还其地其后交人归所畧二百三十一人遂诏廉州与之是岁元丰七年也自沈起刘彛不能绥御逺人致陷三郡是役也仅得顺州又不可守竟弃之生口十得一而朝廷命徐禧计其费凡费钱帛金银粮草五百一十九万贯疋两石于二广之民自此大困

　　神宗平归来州蛮竒塔特

　　泸州之南三十里有纳溪寨寨西南五里有罗茍夷八姓五十余村夷族千户元丰元年纳溪寨居民与罗苟夷竞误欧杀之夷诉于官官为验其寔夷恚偾谓汉杀我人官不偿我骨价又暴露我夷人由是冦边诏西阁上门使泾原路总管韩存宝都大经制夷贼公夷知归徕州竒塔特遣其亲信至纳溪寨率兵助王师存宝报以无用重兵纳能抚遏诸夷擒捕罗茍余党当厚赏竒塔特如约罗茍平存宝卒不与赏竒塔特怒遂率晏州夷六千余突至江安城下责存宝如约江安城守不可得数日乃引去知泸州乔叙使介邀之打誓誓已竒塔特率众复围罗个牟责税不入罗个牟者熊本所团结熟夷也以急来请兵时梓夔路都监王宣守江安即出兵与竒塔特战一军俱没天子闻之诏存宝将兵万五千人讨竒塔特以皇城使姚儿为第十将庄宅使吕真为第二将落苑使咸宁为弟三将西京左藏库副使郭振为四将是岁元丰二年也归来州距泸州东南七百里存寳兵既出寨会久雨留屯不进遣人招谕竒塔特有文书服罪请降存寳以闻上悦御批诘之曰竒塔特昨既伤官兵又以害王宣等朝廷遣兵必诛首恶存寳自进兵以来未尝大有斩获今所竒塔特乞降文字未知存宝且欲以计欵贼乘便进讨或果欲受降如计欵贼乃用兵所宜若果欲受降深非朝廷出师之意如乞第尚能蚁聚委存寳多方择利掩杀如贼党迯溃亦选名将搜捕招募若逗遛不能成事必正军法既而军食尽存宝引还天子大怒命知杂御史何正已就按斩存宝亟命吏林广诣军代之广至则合兵三万为前后军日享军士士俱欲为用广先遣间入贼谕以逆顺且索王宣败时失亡士卒于是竒塔特归卒七人送降书而身不至广乃陈师徒于泸水率将吏东向再拜誓以灭贼遂以四年十二月再出击之始军行有二道自纳溪至江门近而险自宁逺至乐共回逺而平贼意官军必出江门盛兵距险而大军寔趍乐共贼兵不能支遁去广分兵绕行席帽溪掩江门大破之师次落个网山西南蕃部族降者相继而斗蒲者不至广又遣兵讨之斩首五百级落茹兠山阿徐地部相率守三隘广又分兵腹背攻之斩二千余级得王宣王谨言陷贼时即是月丙午次罗布云竒塔特遣其叔父阿汝诣军门献马请降广从十余卒出军垒以待之竒塔特伏弩士毡裘犹豫不前广即发伏击之贼大奔溃斩阿汝及酋豪二十八人効三百级获马铠仗及竒塔特父子所授勅告归徕州扬鼐溪有二桥竒塔特弟阿字乘竒塔特马度上桥追兵迫坠水斩之以为竒塔特争其尸以故竒塔特得径下桥跳去竒塔特既失去数将士数万相顾无人色复纵兵追袭会连雨雪甚刁斗无声次老人山山形俱刀剑立次黑崖然桂为薪上鸦飞不到山明年正月始入归徕州州唯茅屋数十分兵搜捕俱无所获所赍食尽得蛮所储粟千余斛馈运不继走马承受麦文炳问广军事当如何广曰已如朝旨荡贼巢穴虽未获元恶亦当班师待罪文炳乃出去年去月所授密诏题云至归徕州乃开至是开之诏云将来大兵深入讨贼期枭获元恶如已能破其巢穴及城守要害虽未能得乞弟万一粮运不继亦听班师军中俱呼万岁曰天子居九重明见万里外遂班师于昱筑乐共城江门寨席帽溪堡降附生夷三万余人其旁近诸蛮后番罗氏鬼主铺永西南石门君长等愿输贡职捷书闻迁广军马都虞候卫州防御使

　　太平治迹统类卷十七

　　●钦定四库全书

　　太平治迹统类卷十八

　　（宋）彭百川 撰

　　宣仁垂殿圣政

　　元丰八年二月癸巳上疾甚迁御福寜殿东阁之西间三省枢密院入问圣体见上于榻前王珪言去冬甞奉圣旨皇子延安郡王来春出阁愿早建东宫凡三奏上顾微肯首而已又乞皇太后权同听政候康复日依旧上亦顾视肯首既退移班东阁皇子及皇后太皇太后朱徳妃皆在帘下珪等奏请皇太后权同听政皇太后辞避入内都知张茂则言太后且为国家社稷事大不宜固辞珪等请至于再三皇太后泣许珪进言自去歳上令皇子侍宴羣臣皆甞见之今必更长立乞再曕覩是月三省枢密院亲王自朔旦至今日由内东门入问候于福寜殿惟是日未复再入先是蔡确谓上复用吕公着及司马则必夺已相乃阴与邢恕谋因与皇太后侄兄州团练使公绘寜州团练使公纪逰上初寝疾恕密闻公绘公纪二人辞不往明日又遣人招至东府确曰宜往见职方邢恕曰家有桃着白花可愈人主疾其说出道藏幸留一观入中庭红桃花也惊曰白华何在恕执二人手曰右相令布腹心上疾未损延安郡王冲幼宜早定议雍曹皆贤王也公绘等惧曰君欲祸我家竟去已而恕反谓雍王颢有觊觎心皇太后将舍延安郡王而立之王珪实主其事与内殿承制致仕王棫共造诬谤棫开封人甞从髙遵裕掌机宜于泾原倾巧士也故恕因之人知确与珪异素不相能欲借此以陷珪他日亟问确曰上起居比如何确曰疾向安将择日御殿恕微哂曰上疾再作失音直视闻内别有处分首相外为之主公为次相独不知耶一日片纸下以某为嗣则公不知死矣公自度有功徳在朝廷乎天下士大夫素归心乎确竦然曰然则计将安在恕曰延安郡王今春出阁上去冬固有成命羣臣莫不知公盍以问疾率同列具入亟于上前白发其端若东宫由公言而早建千秋万岁后公安如泰山矣确深然之恕又曰此事当略设兵备今与平时不同庶可以自表其曲折苐告子厚同列勿使知子厚章惇字也确媿谢谓恕曰和叔见子厚具言之惇固凶险即许诺遂与确定议仍约之开封府蔡京以其日领壮兵待变于朝廷谓曰大臣共议建储若有异议者当以壮士斩之是日三省枢密院俱入问疾初亦未敢及建储事既退乃于枢密院南厅共议之确惇屡以语廹珪乗其应对或有差误即以珪为首诛珪口吃连称是字数声徐曰上自有子复何议盖珪实无他志但蓄缩不能先事纳说所以致疑及是出语确惇顾无如珪何寻复入奏得请俱出逢雍王颢及曹王頵于殿门外惇更厉声曰已得旨立延安郡王为皇太子矣奈何颢曰天下幸甚已而禁中安堵如故辅臣等各罢归翼日遂立皇太子确惇京恕邪谋虽不得纵其踪迹诡秘亦莫辨诘各自谓有定策功事乆语闻卒为朝廷大祸其寔本恕发之【元丰末建储事诸家异说绍兴史官既别加考定专仿元佑旧文固得本寔矣第恨弗详今采取诸书稍増益之推原后来致祸如彼惨毒夷狄遂入国者盖由王珪任首相不早建白立太子致蔡确章惇蔡京等得乗隙进谤而萌芽则自邢恕发之其令蔡京领刽子入内廷确惇当时变色必有他说餂珪故珪不以为疑然开封之府何与朝廷事屯政坐珪愚闇耳若珪能即拒絶既无疑似之迹则横祸亦何从而来盖疑似之迹当时不过如此耳其后浸淫转加增饰遂自谓有定策功黄履疏髙士京书至蔡懋宣和间剳子用诬讪文字诞名御制极矣诚可为痛哭也非建炎初圣主早悟果断明辨则朝廷之事岂有息乎】三月甲午朔执政诣内东门问候皇太后垂帘皇太子立帘外皇太后谕珪等皇太子精俊好学日诵论语七卷略不好弄止是学书自皇帝服药手写佛经三卷祈福因出所写经示珪等书字极端谨珪等拜贺遂宣制立为太子改名煦仍令有司择日备礼册命又诏应军国事并皇太子权同处分候康复日依旧本刻执政再入问圣体进呈立皇太子例降赦皇太后谕珪等皇太子立大事已定天下事更在卿等用心珪等言朝廷法度纪纲完具臣等敢不悉心奉行自此执政日再入【旧纪书甲午立延安郡王佣皇太子改赐名集诏国军事皇太后权同处分新纪同哲宗立为皇子旧录诬谤绍兴史臣已具下明文字甚多曾布手记亦曰神宗与子宣仁立孙本无间隙事已素定而奸邪诬罔尽以为蔡确章惇建策之功史官已删去从政江端友上书皇帝陛下臣伏覩宣仁圣烈皇后当元丰末垂帘听政保佑哲宗皇帝起司马光为宰相天下归心焉九年之间朝廷清明海内乂安人到于今称之为大公直正之道仁民爱物之心可以近配仁宗至于力行祖宗正事抑絶外家私恩当是时耆老盛徳之士田野至愚之人皆有复见女中尧舜之语其功徳巍巍如此天下歌诵如彼而一邢恕称造无根之语以为诬议使后世疑焉如日月之明而浮灵蔽之臣不胜痛恨】丁酉皇太后遣勾当御药院梁从政问王珪等欲以温州僧道亲前年所进龙寿丹进皇帝卿等议其可否珪等言今疾势如此医工束手无如之何尚冀此药灵异万一有效因以进御然亦无及也初元丰五年秋上不豫道亲诣尚书自陈前年在雁荡上岩间有一老人自上而下与道亲语付药一丸其大如弹曰尔速入京以进皇帝此药以万歳胜膏熬成可以金盂玉钵研之日三服三日九服服此可保九九之数药名龙寿丹道亲得之数月未行再于山林遇之仍趣其行比至都已闻上不豫依老人语不敢隠蔽尚书省异之不敢受其状后因奏事言及之上命从政取其状并药及问所欲道亲言老人但戒进药勿言乞拯济孤穷禁天下勿捕龟又乞太岁本命四立日慎酒药此外无所须也上遣从政至雁荡山以烧香为名访之无所见至是皇太后遣人于睿思殿求得之药与道亲二状皆上手自封题其言九九上即位至十八年又云四立日慎酒药上以立春日得疾云戊戍上崩于福寜殿宰相王珪读遗制哲宗即位尊太后为太皇太后皇后为皇太后徳妃朱氏为皇太妃应军国事并太皇太后权同处分依章献明肃皇后故事如向来典礼有所阙失命有司更加讨论庚子以宰臣王珪为山陵使尊皇太后为太皇太后徳妃朱氏为太妃辛丑元丰八年三月八日羣臣诣阙门上表请皇帝听政又诣内东门请太皇太后听政皆批答不从自是表三上从之己酉以皇帝即位分遣三省官奏告天地社稷宗庙内臣分诣诸神祠己夘礼部御史台阁门奏讨论故事详定御殿及垂帘仪每朔望六叅呈帝御前殿百官起居三省枢密院奏事应见谢辞班退各令诸内东门进榜子皇帝双日御延和殿垂帘日叅官起居太皇太后移班少西起居皇帝并再拜三省枢密院奏诣事三日已上四拜不舞蹈候祔庙毕起居如常仪帘前通事以内侍陛下以阁门军头司引呈公事可以权付有司者续具条奏吏部磨勘奏举人垂帘日引见应谢朝臣僚遇朔望叅日不坐并先诣殿门次东门应招赐者并门赐从之丙辰上御迎阳门幄殿同太皇太后垂帘宰臣亲王以下合班起居常札分一十六班是合班以阁门奏请故也己未大中大夫知枢密院事韩缜门下侍郎章惇中书侍郎张璪同知枢密院事安焘并为通议大夫尚书左丞李清臣为大中大夫庚申银青光禄大夫守尚书左仆射兼门下侍郎郇国公王珪为金紫光禄大夫进封岐国公大中大夫守尚书右仆射兼中书侍郎蔡确为通议大夫诏以登位赐致仕前宰相守太师潞国公文彦博前执政宣徽南院使太子少师张方平观文殿学士知河阳冯京观文殿学士提举西京嵩山崇福宫孙固资政殿大学士知扬州吕公着资政殿学士知太原府吕惠卿资政殿学士知濠州蒲宗孟端明殿学士知江宁府王安礼寛衣银带银帛有差初司马光四任提举崇福宫既满不敢赴阙再乞西京留司御史台表上国子监未报会神宗崩光欲入临又避嫌不敢已而得闻观文殿学士孙固资政殿学士韩维皆集阙下时程颢在洛亦劝光行光乃从之卫士见光皆以手加额曰此司马相公也民皆拥光马呼曰公无归洛留相天子活百姓所在数千人聚观之光惧会放辞遂径归太皇太后闻之诘问主曰遣内侍梁惟简劳光问所当先者光乃上疏曰臣闻周易天地交则为泰不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽众心离叛自生民以来未有不由斯道者也夫道由岐路近差跬步逺失千里今皇帝陛下新临大寳徳性髙明太皇太后同断万几圣谟允大初发号令不可不慎斯乃治乱之岐途安危之所分也当以要切为先以琐细为后臣窃见近年以来风俗颓弊士大夫以偷安为智以范言正论为狂是致下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所颂公私两困盗贼已烦尤頼上帝垂休歳不大饥祖宗贻谋人无异志不然则天下之势可不为之寒心乎此皆罪在羣臣愚民无知往往归罪先帝此臣所以日夜感愤痛心泣血不頋死亡思有开发于朝廷者也臣以为今日所宜先者莫若明下诏书广开言路不以有官无官之人应有知朝廷阙失及民间苦者并许进寔封状尽情极言仍颁下州县诸路州军于所在要闹处出榜晓谕在京则于鼓院检院投下委主判官画时进入在外则于州军投下委长史即日附递奏闻皆不得取责副本强有抑退其百姓无产业人虑有奸诈即责保知在奏取旨挥放令逐使然后望陛下以听政之暇略赐省览其义理精当者即施下其言而显擢其人其次取其所长舎其所短其狂愚鄙陋无可采者报闻罢去亦不加罪如此则人言日进羣臣无隐陛下虽居九重而四海之事如指诸掌举措施为惟陛下所欲斯乃治安之源太平之本也陛下若以臣言为可取伏乞决自圣意下学士院草诏施行四月又诏元丰六年已前积欠夏秋税租及縁纳钱物并依三月六日赦书指挥特与除放诏曰恭以先皇帝临御四海十有九年夙夜励精建立政事所以惠泽天下传之后世比闻有司奉行法令往往失当或过为烦扰违戾元降诏旨或茍且文具不能布宣寔惠或妄意窥测怠于举职将恐朝廷成法因以隳弛其申谕中外自今以来协心循理奉承诏令以称先帝更易法度惠安元元之心敢有弗钦必底厥罪仍仰御史台察访弹劾以闻资政殿学士大中大夫司马光知潮州承奉郎秘书少监孙觉兼侍讲奉议郎宗正等丞刘次庄为殿中侍御史奉议郎真定府路安抚司勾当公事孙升为监察御史朝奉郎刘摰宣徳郎张汝贤为吏部郎中朝奉郎集贤校理梁焘为工部郎中奉议黄庭坚为校书郎诏守太师开府仪同三司潞国公致仕文彦博不许辞免两镇节度诏许枢密院依旧制开便门与中书省相通赴部堂议事辛巳奉议郎职方员外郎邢恕为左司员外郎蔡确初未知恕文彦博之归洛阳恕有诗送行神宗甞对确称为且谓恕又在馆下当迁确曰熈寜变法之初恕有异议不可用神宗不答确退朝即召恕告之恕寻迁著作郎不半歳又迁职方员外郎恕雅善司马光吕公着确爱光及公着必复用遂深交恕意欲因恕以结二人也然恕轻险为确有定策功于是骤迁都司中书省言登极赦书并今月八日朝旨民户欠去年夏秋税租元丰六年已前税租积欠并縁纳钱物倚合税等乞并特除放之诏诸民户欠元丰七年以前常平免役息钱各特免放五分买扑场务佃赁田宅空地出限当罚钱调奉天河防急夫开修京城濠及兴永利夫罚钱役人误给工食钱亦并除放司马光言疏新法病民此皆羣臣躁于进取误惑先帝使利归于身怨归于上非先帝之本意也又言如保甲免役钱将官三事皆当今之急务厘革所当先者为今之计莫若择其便民益国者存之痛民伤国者悉去之使天下晓然知朝廷有爱民之志吏之苛刻者必变而为忠厚民之离怨者必变而为亲誉徳业光荣福祚无穷岂不盛哉况今军国之事太皇太后陛下权同处分是乃母改子之政非子改父之道也何惮而不为哉惟圣明裁察陈所急于二月三十日上言以近歳风俗頺弊士大夫以偷安茍且为智以危言正论为狂致闾阎愁苦而上不得知明主忧勤而下无所诉公私两困盗贼已烦冝下诏书不以有官无官之人有知朝廷阙失及民间疾苦者并许进实封状鼓院检院州军长吏不得抑退其义精当者行其言而显其人狂愚鄙陋者报闻罢去亦不加罪今皇帝陛下新即位太皇太后初垂帘天下之人莫不属目倾耳臣自到西京以来朝夕伏听惟新之政以为必务明四目达四聪以发天下积年愤鬰之志今开言路之诏不闻颁于四方而太府少卿宋彭年言在京不可不并置三衙管军臣僚水部员外郎王谔乞依保马元立条约限均定逐年合买之数又乞令大学增置春秋博士使诸生肄业朝廷以非其本职而言各罚钱三千斤臣忽然闻之怅然失圗愤抑无已臣非私于二人直为朝廷惜治体耳夫阿意箝口容身窃禄此小人之利也威福在已人莫敢言此大臣之利也然民怨于下而不闻国家阽危而不知于陛下有何利哉彼宋彭年王谔臣素不识不知其人为贤为不肖但惜陛下临政之初而二臣首以言事获罪臣恐中外闻之忠臣解体直士挫气欲仕者敛冠藏之欲谏者咋舌相戒则上之聪明犹有所不照下之情伪犹有所不达太平之功尚未可期也今二臣之罚既不可追伏望陛下如臣前奏下诏不以有官无官当职之人皆得进言择其可取者微加旌赏则天下之人闻知朝廷乐闻善言不怠论事无可取者寝而勿问庶几纳忠之人犹肯源源而来也臣禀赋愚戆文学政事皆出人下惟不识忌讳不阿权贵遇事妄言无所顾避以此荷知于累朝见称于众人若亦不得言则无所复用于圣人也上辜太皇太后陛下下问之意下负微臣平生愿忠之心内自痛悼死难瞑目臣乆忝便安今朝廷授以名藩义不敢辞见牒本州岛县逓接公文起发赴任及到官之日但勉极疲驽恪勤本职茍力所不逮伏须罪戾不已于是令先过阙入见己亥诏资政殿大学士银青光禄大夫兼侍读吕公着乘传赴阙庚戍金紫光禄大夫守尚书左仆射兼门下侍郎岐国公王珪卒辍视朝五日初赠太尉再赠太师谥曰文恭礼部言当举哀成服诏以大行在殡罢之珪自辅政至宰相凡十六年无所建明守成而已时号为三旨宰相以其上殿进呈云取圣旨上可否讫又云领圣旨退谕禀事者云以得圣旨故也资政殿学士通议大夫司马光为门下侍郎初光知陈州过阙未入对上疏畧曰臣乞下诏广开言路凡有官无官之人并许进实封状乃顾下诸路州军于要闹处榜晓谕鼓院检院州军长吏不得抑退昨奉圣旨令入见及到京蒙降中使以五月五日诏书赐臣看阅臣狂瞽妄言曲荷采纳岂独微臣之幸抑亦天下之幸此乃圣王之先务太平之本原也然臣伏读诏书始末之言固尽善矣中间有云若乃阴有头懐犯非其分或扇惑机事之重或迎合已行之令上则观望朝廷之意以徼幸希旨下则衒惑流俗以干取虚誉实出于此茍不惩艾必能乱俗害治然则黜罚之行是亦不得已也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣惟不上言上言则以六事罪之矣伏望圣明于诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所懐不忧黜罚如此则中外之事逺近之情如指诸掌既除门下侍郎光又以札子辞免乞对讫赴陈州并请更张新法于是太皇太后遣中使梁维简赐手诏谕令供职曰嗣君年徳未尚吾当同处万务所頼方正之士赞佐邦国切要与君商量政事卿又何辞再降诏开言路须卿供职施行光乃受命六月诏河东州军人户见欠和籴粮草自三月六日赦书到日元丰七年以前所欠并与除放丙子资政殿学士提举崇福宫韩维知陈州维初赴临阙廷太皇太后降手诏劳问维奏治天下之道不必求髙逺止在审人情而已识人心不难以己之心推人之情可见矣凡人之情贫则思富苦则思乐劳困则思息郁塞则思通陛下诚能常以利民为本则民富矣常以爱人为心则民乐矣役事之有妨农务者去之则劳困息矣法禁之无益治道者蠲之则郁塞通矣推此广之尽诚心而行之则神孙观陛下之法不待教而自成圣徳贤士闻陛下之风不烦谕而事先忠力矣何忧军民不欣戴社稷不安固乎又奏臣近者伏覩传録到朝堂所出榜文开示大信招来羣言皆前代帝王之髙致而方今朝廷之急务天下幸甚然臣尚有疑者乃阴有所懐至不得已也七十五字幸非元谕圣旨之本意以增饰而为之者又云若不改正臣恐自今圣聪渐成壅蔽伏望陛下深察此弊而痛絶其端特作圣意批降旨挥令刋去此七十五字只以榜前所云别撰诏文徧颁天下使万方之人豁然知圣人好谏之心披雾而覩青天白日岂不快哉于是起知陈州未行召赴阙遂留经筵是日司马光言臣伏见皇帝陛下初临大寳太皇太后同断万几侧身虚已渴于求谏于五月三日特下诏书大开言路此诚明主之先务太平之本原也窃见中间一节天下见者未达圣心咸以为朝廷虽名求谏实恶人言豫设刑禁有上言者皆可以六事罪之臣愚欲望圣慈下学士院别草诏书除去中间一节务在勤求谠言使之尽忠竭诚无有所讳仍乞徧颁天下在京于尚书省前及马行街出榜在外诸州府军监各于要闹处晓示不以有官无官之内应有知朝廷阙失及民疾苦者许并进实封状言事在京则于登闻鼓院检院投下委主判官画时进入在外于州府军监投下委长史即日付递闻奏不得取责副本强有抑退其百姓无家业人虑有奸诈即令本州岛责保知在奏取旨挥放令遂便有上件实封状其所闻至当者用其言而显其身其是非相半者舎短取长其言无可采事不可行者亦不加罪如此则下情无不通嘉言罔伏聪明周四逺海内如指掌矣或虑奏状繁多难以亲览即先条付委三省官看详择其可取者用黄纸签出再进入留置左右以备规戒或乞降付有司施行从之丁亥诏曰朕绍承燕谋获奉宗庙初揽庶政郁于大道夙夜祗畏不敢皇寜惧无以彰先帝之休烈而安辑天下之民永惟古之王者即政之始必明目达聪以防壅蔽敷求谠言以辅不逮然后物情徧以上闻利泽得以下究诗不云乎访予落止此成王所以求助而羣臣所以进戒上下交儆以遂文武之功朕甚慕焉应中外臣寮及民庶并许实封直言朝政阙失民问疾苦在京于登闻鼓捡院投在外于所属州驿置以闻朕将亲览以求其中而施行之司马光凡三奏乞改前诏于是始用其言也吕公着既上十事【十事见辅道哲宗门】太皇太后遣中使梁惟简谕公着曰览卿所奏深有开益备见忠谅良切嘉称当此拯民疾苦更张何者为先更无灭裂具悉以闻复上奏云陛下必欲更修庶政使不惊物听而实利及民莫若任人为急乞广开言路选置台谏登用正人此最为当今急务遂荐【孙觉范纯仁李常刘挚王岩叟蘓辙】太皇太后封公着札子付司马光详所陈有无兼济之才直书当与未当以闻司马光荐【刘挚赵彦若傅尧俞唐淑问范祖禹等六人范纯仁吕大防王岩叟王存孙觉又荐赵君锡李常晏知止范纯礼胡宗愈韩宗道梁焘蘓轼朱光庭蘓辙】知庆州范纯仁应诏言得失【六月二十二日求言范纯仁在庆州此月未能上疏更详】秋七月朝奉大夫范纯礼为户部郎中【六月末司马光之所荐也】吕公着为尚书左丞上言应三省事合进呈取旨者以正前失诏应三省合取旨事及台谏章奏并同进施行庚戍三省枢密院言同差除及进呈文字理须会议者先于都堂会议或遇假及已归东西府厅便门往来聚议从之司马光以近年诸州勘到刦贼但不曾杀人情理可愍者并从寛贷【明难州长者曰元佑初温公当国天下之刑减往时少半非盛徳孰能之】司马光言臣伏见陛下诏开言路至今已涉旬月臣僚臣庶上言朝廷阙失民间疾苦仍降出令臣与执政看详其第一次降出三十卷臣谨与诸执政选择其中除无所取及冗长之词外其可取者己用黄纸签出进入讫伏乞陛下取签出更赐详览或留置左右以备规戒或降付有司商议施行如此则忠言日进聪明日广诚生民之厚幸社稷之盛福也其间亦有一事而众人共言者臣亦重复签出盖欲陛下知天下所共患众情所同欲也又言青苗免役保甲保马困民九月辛丑诏吕大防曰卿镇蜀日乆西南生民疾苦利害新法有困于民未便者想多闻见卿未到阙宜先以所见条析急递奏来于入内侍省投进无有所隠朝奉郎秘书少监刘挚为侍御史挚言切惟陛下即祚临政之始其所先者宜莫若广言路故臣今就职之日首献其说祖宗以来谏官御史张设员品罕不备足凡在职者皆称谏诤之臣欲望圣慈于谏院增置谏官员数本台六察御史并许言事其所领按察自不废如故所贵共尽忠力交辅圣政朝奉郎蘓轼为礼部郎中监察御史王岩叟上疏言青苗役法保甲之法十分之六七犹在此遂非饰过以欺圣听非至诚为国家去大害复大利者以便百姓为太平长乆之策也臣愿陛下奋然独断如听政之初行此数事则天下大乿无事而陛下髙枕而卧矣【保甲役法】十月癸酉诏仿六典置谏官其具所置员以闻从刘挚之言也丁丑诏尚书侍郎给舍谏议中丞待制以上各举堪充谏官二员除范纯仁为谏议大夫唐淑问为左司谏朱光庭为右正言蘓辙为司谏范祖禹为正言令三司枢密院同进呈太皇太后问此五人何如执政对呌外望章惇曰故事谏官令两制已上奏举执政进拟今除自从中出臣不知陛下何以知之得非左右所为此门不可浸启太皇太后曰此皆大臣所荐非左右也后以亲嫌范纯仁改为天章阁待制祖禹为著作佐郎寻复以纯仁兼侍读诏监察御史兼言事殿中御史兼侍事始用吕公着及刘挚之言也诏比者诏令屡下兼以均寛民力便安公私如闻官吏狃习故态不即奉行或致废格使逺近之人未尽被惠自今仰悉心奉行监司捡察上有违戾即御史台弹奏侍御史刘挚言臣窃谓州县之政废举得失其责宜在监司夫监司之任亦重矣人有一贤不肖则环地数千里休戚系之比蒙圣旨哀念元元取监司罪恶巳甚者既去之矣然其余人才颇上驳杂情之未一各懐所私盖其阴有观望者则必习常而慢令以致惠之壅其浅中觊利者则又特矫枉而过正或以其所宜治之事二者不可不察惟得其人庶惩此患臣欲望圣辞详酌河北河东陜西素号剧部向来所用使者出于暴进多非更歴民事人微望轻惟自过威刻而下终不服今宜稍复祖宗故事于三路各置转运使用两制臣僚充职以重其任自余诸路亦望推择资任稍髙练达民政识治体近中道之人分补监司之任明授之以政令使忠厚安民而不失寛弛肃给应务而不失之浅薄部使者诚如此州县之政随之则先帝之政陛下之恩徳庶几下究而与民休息无难矣考察见今之无状者一切澄汰罢之被罢之人茍非有显过宣还其资考别为任使要令不至于失职无聊而已方今先务恐实在兹伏望详酌施行十一月朝议大夫鲜于侁为京东转运使于是司马光语人曰今复以子骏为转运使诚非所宜朝廷欲求东土之弊非子骏不可此一路福星也可以为诸路转运使模范矣又曰安得百子骏布在天下乎侁既至奏罢莱芜利国两盐铁冶又乞海盐依河北通商民大悦又乞止絶髙丽朝贡只许就两浙互市不必烦扰朝廷事虽不行然朝廷所以待髙丽礼数亦杀于前云司马光言臣切惟陛下富于春秋太皇太后亲临万几事无大小皆委于执政垂拱仰成万一羣臣有所见不同势均力敌莫能相一伏望陛下特留神察审是非若甲是而乙非当舍乙而从甲乙是而甲非当舍甲而从乙如此则羣臣莫敢不服善政日新矣不然陛下虽有求治之心事功无时而成也奉议郎太常丞王觌为右正言觌首上疏论知人安民司马光言臣观今日公私耗竭逺近疲弊其原大槩出于用兵先帝深悼其然厌截截谝言思番番良士乃下哀痛之诏息兵富民奄有天下肇承基绪太皇太后同听庶政首戒边吏毋得妄出侵掠俾华夷两安今契丹继好秉常纳贡干徳拜章征戎开拓之义皆已息矣则此置提举散青苗免役钱点教保甲置都作院养马置将官市易司封状买坊场茶盐额措置河北籴使司皆为虚设陛下幸诏臣民各言疾苦其已至者千有余章未有不言此数事者知其为天下公患众人所共知非臣一人之私言也利害着明皎如日月各言疾苦而羣臣犹习常安故惮言更张虽皆裁损而监司按堵将官具存保甲犹教阅保马犹养饲边州屯戍不减军噐造作不休茶盐新额上在差役旧法未复是用兵虽息而公私劳费犹未息也如此因循不知改辙数年之后万一遇水旱大饥盗贼羣起其为国忧患岂敢不尽心哉伏愿陛下断自圣心凡王安石等所立新法果能胜于旧者则存之其余臣民以为不如旧之事欲乞陛下宣谕执政今因臣民上封事熟议利害进呈以圣鉴裁决而行昔夏遵禹训商用汤法周循文武之典盖创业垂统之主贻厥孙谋后世所宜谨守不可失也若凡百措置率由旧章但使政悉如熈寕之初则民物熈然海内太平更无余事矣议者必曰革弊不可仓卒当徐有如此何异使医治疾而曰勿使遽愈且勿除其根源使尽也其为医者谋则善矣其为疾者谋奚利哉御史刘摰言伏见昨日皇帝陛下太皇太后陛下听治之初惠绥天下去民之所不安至于振淹滞绌贪刻发政施仁无有虚日故近至畿甸逺至海隅莫不鼓舞承风倾心以听太平而近者一两月以来政事号令之见于施行者旷然稀阔中外喁喁无所见闻深求其故皆以为执政大臣议论不一之所由致也有阴拱而坐观者有阳合而内暌者有强横以肆制者有忍耻以懐旧者滞事积前相顾而不发故仁泽施于上而不下庶政壅于朝而不行以致文书稽留人情隔塞伏望圣慈详察事变防微杜渐特诏辅臣当务同协恭相倚以信去其贰心以济国事应今来政事之稽迟未决者趣令条上旨则望圣慈发自睿断别白施行以幸天下又言天时乖戾之变欲乞先次许台谏上殿奏事所贵公议人情不至隔塞元佑元年正月壬辰诏曰乆愆时雪虑囚系淹留在京委刑部郎中御史开封府界今提点司诸路州军今监司催促结絶先是上封者言切惟时雪未应阴阳不和意者刑狱未至钦恤法令未至寛民宜下诏恤天下刑狱故也右正言朱光庭奏疏言章惇蔡确韩缜等居位恐累圣政甲辰御史王岩叟言今天下之人害莫如青苗免役之法阴困生民莫如茶盐之法流害数路陛下固知之矣且优柔而未断以絶其源此民心之所以犹郁而天意之所以未开也朝中之大奸莫如蔡确之阴邪险刻章惇之谗贼狠戾相为朋比以蔽天聪虐下罔上不忠之迹着于两朝天下之人皆愿逐而去之以致清平而陛下反容而留之此民心之所以犹郁而天意之所以未开也伏望陛下上体天心下观民意奋励勇刚一革大害一去大奸以为宗社无穷之休以为生民莫大之福臣不胜拳拳忠告之至己酉司马光以疾谒告司马光吕公着既迁官光寻以疾谒告是日复有诏放正谢及恭谢光惶恐不敢奉诏乞竢疾间入谢依减拜旨挥光自是凡十有三旬不能出然奏疏相属五月十三日光乃入对延和殿又移书三省其略曰当今法度所宜最先更张者莫如免役钱不惟刻剥贫民使不聊生又顾得四方无頼浮民使供曰役官不得力为之计莫若尽罢免役钱依旧差役民间息肩者十已七八又曰朝廷今欲整治天下蘓息贫民先须十八路得好监司一两人忠厚晓事爱民忘私使之进贤退不肖兴利除害前日所草监司资格及委官荐举文字不知诸公曾徧见未若如此可行则早告进呈施行又云旱势可惧冝将常平米赈济直至成熟日还纳更不取利息如此始是实惠范景仁当仁宗不豫未有继嗣天下寒心莫敢启口之时独能首建大议以安宗庙社稷章十九除官不拜乞优与推恩又移书枢密院略曰吕大忠言忧冦乍恭乍骜由私市公行故也其延庆侵疆有害无利终当与之然今日未可与也俟大忠到官审察事势先奏乞严禁私市不必年歳问彼必曲服遣人来祈请然后朝廷下诏旷然归以侵疆赦其罪戾贡赐往来一切如故此策大善请明日更召见询访其详河东经略司总领二十余州军边面千余里地接二敌帅府之重孰过于此而以吉甫处之果能称职否渠自乞扬州诸公何不早许之别择老成重厚有胆畧者代之御史所言保甲罢按阅甚当冝从之又手书与公着曰晦叔自结发志学仕而行之端方忠厚天下仰服垂老乃得秉国政平生所藴不于今日将何俟乎比日以来物论颇议晦叔慎黙太过若此际复不廷争事有蹉跌则入彼相矣愿慎旃光诚不敢以忧国为己任然昨日富家之喻已上闻矣光自病已来悉以身付医家惟国家未有所付今日属于晦叔矣二月丁夘诏曰朕绍承圣绪总揽庶政永惟四方万里之逺其能使吏称其职而民蒙其泽者以司监得其人故也然非左右侍从之臣各举所知安能尽得天下之才而用哉孔子曰如有所誉者其有所试矣朕将考核能否而进退诛赏为应内外待制大中大夫以上限诏到一月各举曾歴一任知州已上聪明公正所至有名堪充监司者二人委中书籍记遇转运副使提点刑狱有闻选差若到官之后才识昏愚职事堕废荐不按罪喜怒任情即各依本罪大小并举者加惩责正议大夫守门下侍郎司马光依前官守尚书左仆射兼门下侍郎光方以疾再乞宫观未报而有是命光固辞不许闰二月司马光欲露章举文彦博自代不听诏户部勘会应系诸色欠负窠名数目若干系官本若千系息或罚及逐户以纳过息罚钱数并抛下免役及坊场净利等钱仍以欠户以纳过见今有无当抵物力速具保明以闻从蘓辙甲戍所奏也孙觉言窃见已降制除司马光左仆射中外交庆以为得人然臣见光论役法颇或疎略寻有旨更差韩维等四人等切详定立法推行可以永乆矣光之学集行义羣臣莫与比者如更得忠亮笃实才识明敏之人相与左右揆度则万务无不举矣今韩缜人品污下才薄望轻伏望圣慈罢缜相位别赐推选有徳有言堪其任者擢以代之诏诸路转运使除河北陜西河东外余路只置一员副使或判官一员其诸路提举官罢从司马光之言也王岩叟又奏两宫垂帘杜絶内外如此甚善盖斜封墨敇不宜于今日有自古事盖出于外人交结宦官女谒遂卖官鬻狱无所不至不可不防微太皇太后曰极是壬寅右司谏蘓辙曰臣闻薄赋敛散蓄聚若以救贫而民安其生乆而不胜其富也故臣愿于元丰库或内藏军乞钱二十万贯为招军例物选文武官僚有才干者往河北逐路于保甲中招其强壮精悍者为禁军随其人才以定军分合河北冦贼成羣皆是保甲余党若因之饥馑则变故之作不可复知臣访闻淮南乆旱二麦并已枯死官吏未见赈济臣欲乞指挥淮南官司先将所管义仓米数随处赈济兼将常平米减价出卖及取问监司州县因何并不曾申请擘划兼乞体访诸如有似此阙食去处一例施行又奉蠲积欠丙辰右司谏王岩叟右正言朱光庭进对太皇太后曰知卿等公正不由执政用卿朝廷有阙失一一言来太皇太后垂帘官家又年纪小不比神宗时若非台谏公正忠孝及执事得人一人耳目何得尽知天下事谓之执政若不执奏事却要何用台谏官若畏避何以立事卿驳安焘极当极知卿公正非不知安焘不才无公望但以顾托不欲尽去卿等所言多已施行余事休避仇怨安心言事三月右司谏蘓辙论除安焘诰不令给事中书读是时工部尚书孙永为吏部侍郎李常为户部尚书常文士少吏干或疑其不胜任以问司马光曰使此人掌邦计则天下知朝廷非急于征利贪使望风掊刻之患庶少息也常言诸路吏不达朝廷爱民之意以调凡所以供给县官皆可废弛孟子曰无政事则财用不足赋税课人国政之大者茍或不振何以上佐国用伏望圣慈特下诏令申饬官吏无谓寛民恤物之徳方行于上而于赋租课人废弛不治以误大计先是太皇太后遣勾当内东门司梁惟简赐文彦博手诏曰予宫中阅故书得卿神宗时所上亲书章奏见卿议论切于治要至诚忧国忠义可见深用嘉叹卿平时所藴如此况当兹国难之际想多忧勤予佐助机政斯逾年矣如近者黜陟臣僚因革庶政公议可乎夏国未附御以何术卿之所知贤人堪大任者亟当论荐用副东求所访事可条具闻奏切待至言以补阙失【据元佑密疏彦博此奏以三月十五日上今附本月也】是日文彦博奏堪大任者三人【刘庠苏颂刘奉世】又言困西羗之策考功员外郎林旦为殿中侍御史承议郎韩川权发遣推官上官均并为监察御史中丞刘挚之举也中书舍人蘓轼不行叙复沈起词头命入内押班梁从吉赍诏赐守太师致仕文彦博曰卿践更二府弼亮三朝名闻四海功在天下注想元老渴见仪型宜疾驰驱副我虚懐诏书到日卿可肩舆赴阙并男昭庆居中随侍令河南津置行李先是司马光除左仆射固辞以疾乞召用彦博而已佐之不听及将韩缜太皇太后以御札付光欲如卿所奏除光奏彦博勋徳爵齿逺在臣前若以彦博行尚书左仆射臣守右仆射则事体具正太皇太后又批付光曰卿忧国逺虑不为身谋其亦可知今若一旦使彦博名卿之上于予所以待卿之意深未允当卿更思之光又奏曰窃惟彦博光辅四朝勋德着明为太师年八十一臣为京官彦博己为宰相所奏益国体惟陛下幸听太皇太后卒不听及韩缜罢即遣中使召彦博盖用光奏诏诸路灾伤赈济及盗贼公事及转运司兼管其贼盗赏钱许于青苗息钱内支候役法了日奏取指挥左司谏王岩叟言访闻淮南旱甚物价踊贵本路监司殊不留意伏望选官措置诏发运司截留上供米一十万石比市价量减出粜与阙食人户不得过三石其粜到钱起发上京司马光言臣伏覩近降朝旨令户部指挥府界诸路提点刑狱司体量州县人户如委是缺食据现在义仓及常平米榖速行赈济仍叮咛指挥州县多方存恤无致流移失所此诚得安民之要道然所以使流民不移者全在本县令佐得人欲更令提点刑狱司常切体量逐县令佐有能用心存恤缺食人户虽系灾伤并不流移者闻明公优与奬擢其全不用心赈济致令人户多有流移者取勘奏闻乞行停替庶使官吏有所劝沮百姓寔沾圣泽三省进呈依奏右谏议孙觉言淮浙灾伤米榖踊贵虑盗贼因縁而起乞差官体量广行赈济遍下诸路灾伤各以实言如不实者坐之时灾伤转运等司并无奏报及宿亳至甚诏令发转运司体量灾伤州县缺食处仍令宿亳州分析并不申奏灾伤次第及且见今斛斗例冬疾置以闻诏内外待制以上举堪充转运判各二员辛丑诏曰朕惟兰台延阁皆圗书秘记之所藏而校雠论譔位序多阙永惟祖宗乐育贤俊常诏二府荐士置之秘府养其徳噐以待试用朕甚慕焉执政大臣吾之所重也宜各举文学政事行谊之臣可以充馆阁之选者三人各以名闻朕将考其才噐而甄作之乙夘右司谏蘓辙言伏见淮南旱灾民食踊贵朝廷特令截留上供米三十万石以济其急恤民之深意时所未甞有然臣访闻本路自正月以来义仓常平仓粮斛逐旋赈济约至夏中麦熟稍得给足不意今来旱潦益深夏麦无望而秋成之期逺在百日之后虽有前件截留上供米分在一路恐未能徧及饥民访闻发运司约定今年合留代上供外其余粮令只依乞买价尽数支拨于都郡出卖不得收买钱仍先是具若干留代上供若干可以出卖及元买价例申奏所贵米数稍多救接饥馑可支持至秋先是太皇太后遣中使程衍赍御札就赐司马光范纯仁奏乞以文彦博为师臣备顾问可以尊朝廷服四夷朱光庭札子乞尊礼为帝师勿劳以宰相执事所有朱光庭札子三道付卿看详可亲书条具闻奏者光言臣蒙恩推为首相自知智力浅孱歴亊未多故乞陛下以文彦博为侍中行左仆射而臣佐之庶无罪悔今范纯仁朱光庭以为彦博元老师臣不可烦以吏事此在陛下裁度若止太师平章军国重事令五日或六日一入朝因至门下中书都堂与诸政商量事合执政就宅谘谋其余常程文书只委仆射已下签书发遣如此亦足以尊大臣优老臣从之司马光辞许乘轿子三日一至都堂聚议恩命中书舎人蘓轼不行张诚一词头范百禄不行李定词头甲寅诏曰朕惟先帝临御以来讲求法度务在寛厚爱物仁民而缙绅之间有不能推原朝廷本意希功掊克或妄生边事或连起犴狱积其源流乆乃知弊此羣言所以未息朝廷所以惩革也整饬风俗修明纪纲兹出大恭盖不得已况罪显者已正恶巨者已斥则宜荡涤隠庇阔畧细故岂复究治以累天和夫疾之已甚仲尼不为御众以寛有虞所尚为国之道务全大体应今日已前有涉此事状者一切不问言者勿复弹劾有司毋得施行各俾自新同归美俗布告中外体朕意焉八月左司谏蘓辙言乞择监司庶郡县稍得良吏九月司马光卒【见拾遗门】中丞刘挚言下诏以安反侧非是乞寝诏书以免四方疑惑翰林学士蘓轼荐王巩充节操方正可备献纳科十二月诏依元丰三年诏书更不上尊号除叶康直为直龙圗阁权知秦州曾肇蘓辙再缴还词头曲为皇朝捐躯征进敢辞劳愿扫荡边尘静扶红日上青霄顿不料权奸阻火速遣亟牌召班师旅脱战袍空教父老望旌旄傅尧俞王岩叟同对延和尧俞前对太皇太后曰以卿有才望用卿尧俞拜讫未奏事先问曰今天下政事如何尧俞称善且曰但恐陛下临御日乆稍有怠堕如能兢兢业业日谨一日常以大公之徳自守则天下无不治左司谏朱光庭言学士院试馆载策题考试官不识大体不忠莫大策题蘓轼文也诏特放罪王岩叟言应州县灾伤人户缺乏粮食许结保借贷并令免息常平榖杀之二年二月诏左司监朱光庭诣河北路与监司一员徧视灾荒按累降指挥措置赈济有未尽未便并得从宜事体稍重即奏禀仍访本路从来如何赈济今流俗多如官吏奉法不处即按劾以闻诏蘓轼撰富弼神道碑以显忠尚徳为额其子绍庭请也三月学士蘓轼草太皇太后受册诏诏内外举堪知州者从御史吕陶之言也诏曰朕承祖宗之休获受大统涉道日浅昧于致治每事失中以干阴阳之和乃自冬迄夏旱暵为虐四方之内被灾者广生民嗷嗷无所告劳永惟灾变之来盖不虚发意者朕之听纳不得于理欤赏罚失当而税赋无节欤民力屈竭而土木营欤抑忠言壅于上闻而德泽不流欤何灾异以之滋至也非克己思过洗心修徳其何以答塞天变叶致太和可自今月十一日后避正殿减常膳公卿大夫其勉修厥职共圗消复四月诏旱暵为虐苗稼将稿民则何罪究实在予虽侧躬损膳尚虑无以消变而有司乃于此时屡奏受册是欲以隆名盛礼加我是重予之不德也所有将来受册礼宜权停罢仍诏诸路监司分督郡县刑狱以乆愆时雨司谏王觌有请也台司諌蘓辙上疏欲乞明降诏书许百官面奏公事以尽羣臣之异同阅人才之贤否庶乎灾患可息五月诏令学士院降勅书奬谕知楚州程之元以淮南赈济数言之元疚心存抚请褒擢故也癸酉吏部侍郎胡宗愈为御史中丞因奏对便殿上问朋党之弊宗愈曰君子义之与比谓小人为奸邪小人指君子为朋党陛下择中立不倚者用之则朋党自清因进君子无党论八月诏赐文彦博吕公着今后入朝凡有拜礼宜并特免卿宜专有为之振畧无益之仪翰林蘓轼奏彦博公着免拜指挥自是朝廷优贤贵老度越古人无可议者但有司合守典礼兼恐彦博公着不敢当不若允其所请若圣恩优其所悯老臣眷养不已遇其朝见问或传宣不拜足以为非常之恩所有不允批答臣未敢撰从之是日太皇太后遣中使赐宰相执政酒果并黄金犀带谕旨云知卿等于边事极劳心故有是赐吕公着告彦博等曰密赉可辞果庄得罪先帝获之诚可庆若便指庙堂之功则将帅闻之过有希望启向去贪功生事之弊不可不熟虑彦博等遂各辞免不许乃受之臣僚言赦令减放民间秋夏二税积欠及坊场败阙课利之类州县不肯依赦令直行放免欲乞御史台体访民间欠负未经行遣及虽以行遣而未尽者乞付吏部重行黜责诏令诸路监司限一月即速依勅结絶开具奏闻十月朱光庭为太常少卿诏运淮南二州所籴榖四十万斛赈济京路丁夘诏赐御筵于吕公着私第遣中使赐酒及禁中果寳绥金花环竒珍异十倍常人以御饮噐劝在席饮甚苦惟于公着颇寛皆异恩也壬申诏吕公着等于文臣中择有才行风力廉智边事堪大用者公着奏荐孙固蘓颂李常孙觉赵瞻顾临胡宗愈等七人蘓辙为户部侍郎顾临为给事中十一月孔文仲为中书舎人丰稷为右司谏杨康国为监察御史知枢密院安焘言大雪异常乆阴未解细民失职上贻忧念愿令贬黜以塞天戒刘安世为右正言诏罢变卖市易司元丰物从三省请也甲戍蘓轼言臣近面奏圣旨何故屡入文字罗织臣具以疾病之状又蒙宣谕岂以台諌有言故耶兄弟孤立自来进用皆是皇帝与太皇太后主张不因他人今来但安心勿恤人言不用更入文字求去臣退伏思念顷自登州召还至备员中书舎人以前初无人言只道叅议役法及蒙擢为学士后便为朱光度王岩叟贾易韩川赵挺之等攻击不已以至乞郡语言巧加酝酿谓之诽谤未及试院先言任意取文虽圣主知臣无罪然臣窃自惟盖縁赋性刚拙议论不随而宠禄过分地势亲迫故致纷纭亦理之当然也臣只欲坚乞一郡则是辜负圣知上违恩旨欲黜而不乞则是与台谏为敌不避其锋势必不安今既未许请郡臣亦不敢逺去左右只乞解罢学士除臣京师闲慢差遣如秘书监国子监祭酒之类或乞只经筵供职庶免众人侧目可以少安三月吕公着为司空同平章军国事仍一日三赴经筵二日一朝因至都堂议事吕大防纯仁制蘓轼草也是夕轼对于内东门小殿既承旨太皇太后曰有一事要问内翰前年任何官职轼曰汝州团练副使曰今为何官曰臣备员翰林学士曰何以至此曰遭遇陛下曰不闗老身事轼曰必是出自官家曰亦不闗官家事轼曰岂大臣荐论耶曰亦不闗老臣事轼惊曰臣虽无状必不别有闗请曰乆待学士如此是神宗皇帝之意当有饮食而停箸看文字则内人必曰此蘓轼文字也皇帝忽时称曰竒才竒才但未及用学士而上仙耳轼哭失声太皇太后与上左右皆泣已而命坐赐茶曰内翰直须尽心事官家以报先帝知遇轼拜而出撤金莲炬送归院尚书刘挚守中书侍郎王存守尚书左丞胡宗愈为尚书右丞孙觉为御史中丞右司谏刘安世进对太皇太后问近日差除如河安世等曰朝廷用人皆叶舆望惟胡宗愈公议以为未允太后曰且徐观其所为退言宗愈不可居本辖之任乞寝新命授以外官彭汝砺为中书舍人范祖禹为起居舎人五月辞免从傅尧俞为吏部侍郎王觌为右谏议大夫五月翰林蘓轼侍郎蘓辙同廷对欧阳棐为著作郎实録院检讨寻罢黄庭坚四月依旧著作郎御史赵挺之言其奸回有是命王觌论胡宗愈不当落职与外任太皇太后手诏皇帝嗣位于兹四年华夷来同天地并应而皇太妃以恭俭之徳鞠育之恩虽册以时奉行而情又疑有未称皇帝有祖宗之奉尊无二上而吾推春秋之义母以子贵其推天下之养以慰人子之心当下礼部太常寺讨论如于典故有褒崇未尽令开具以闻七月丙寅翟思为殿中侍御史从蘓轼等举也诏遇灾伤放税六分已下其带纳欠负即随放税分数催纳若放税七分已上并行倚阁八月王彭年为监察御史从孙觉盛陶举也知齐州王岩叟为起居舎人三年九月侍读蘓轼録迩英阁进读寳训之文以进第【辙作轼墓志云尝读宝训因及时事厯言今赏罚不明善恶无所劝沮又黄河势方北流而强之使东夏人冦镇戎杀死几万人帅臣掩蔽不闻朝廷亦不问事事如此恐成衰乱之渐当辅者恨之】李常为御史中丞御史中丞孙觉引疾求罢【九月】十月李常充龙圗阁直学士司马康为著作郎兼侍讲康初免丧即召用之十二月刘攽守中书舍人闰十二月郓州州学教授周橦罢归吏部用刘安世蘓轼言也致仕范镇卒蘓轼上章言太宗殿庭畜马云天下之众非如养马可置之殿庭当广任忠贤以为耳目若忠贤疎逺谄佞在傍则民之疾苦无由上达因陈二世胜广后主隋兵渡江事云近来边将奏报不实此风渐不可长御史李常言蘓轼进读寳训奏边将欺弊事乞根究以正典刑诏户部裁省浮费甲寅太皇太后宣谕辅臣曰今来官冗自宰执以下恩泽皆有减损本家亦须裁定要自上始则均一矣公着曰此盛徳之事当究本末以闻己而诏曰官冗之患从来尚矣流弊之极是萃于今以阙计员至相倍蓰茍非裁损入流之数无以澄清取士之源吾今自以渺身卒先天下永惟临御之始常敇有司荫补私亲旧无定限自惟徳薄敢配前人已诏家庭之恩止从母后之比今当又损以示必行忠义之士当识此诚各罔内顾之心共成节约之制今后毎遇圣节大礼生辰合得亲属恩泽并裁减皇太后皇太妃准此韩忠彦蘓辙奏节用裕民请自宫禁始诏诸路监司勿荐侍从官以上及帅臣从左司谏韩川请也四年刘安世言谢景温差除不当二月景温除知郓州二月知潞州梁焘为左谏议大夫王子韶为太常少卿刘安世言子韶资性憸佞熈寜士大夫十鑚之称目子韶为衙内钻以其造请公卿之门不惮寒暑也交权要子弟巧于自媒如锥之利乞放还误恩三月刘攽卒右丞胡宗愈知陈州丁亥诏罢春宴刘安世李常以旱灾请从其言也给事中赵君锡奏蘓轼乞外任除知杭州圣恩优渥待之不替而中外之望缺然解体何者轼之文追攀六经蹈藉班马自成一家之言国朝以来惟杨亿欧阳修及轼数人而已今轼飘然去国则憸人邪党必谓朝廷稍厌直臣奸人且将乘隙浸寻复进实系消长之机轼领逺藩承流牧民亦足发其所存但所施有限所利未广岂若使之在朝用其善言天下蒙福听其谠论则圣心开益行其诏令则四方风动奸邪寝谋善类益进伏望收还所除新命复留禁林仍侍经幄以成太平之基四月梁焘对延和殿春夏屡阴不雨皆人主犹豫不断之象愿面诏大臣协忠决疑无留政事方皇帝富于春秋太后保佑圣躬制政帘幄易以蒙蔽愿正纪纲明法度采用忠言讲求仁术坐使明恩实惠徧及四方望皇帝陛下时亲政事将来临御独断练熟机务太皇太后年来中外进呈文字常同商量官家出意裁决皆有圣断焘对曰圣德日新天下幸甚此太后保佑之功也愿官家更进圣学日课经史熟记寳训故事用之集贤校理李徳刍为都官员外郎司谏吴安诗言其往在宗正寺凭借安石气焰御史翟思言诏徳刍依旧校书郎范祖禹上言正君心【见辅导门】四月李常等俱罢补外坐不言蔡确或不草蔡确责词故出之孙升贾易为殿中侍御史徐州教授程师道候太学正缺日差从左谏议梁焘荐也秋范纯仁罢相坐营救蔡确言之也吴处厚论蔡确事【见第二十八卷】王岩叟为枢密都承旨黄庭坚为集贤校理诏河中凤翔邠经自今并选差守臣从彦博请也诏郡县考课优等人令三省考察任使从梁焘请也诏郡县蘓辙等为贺辽国生辰使九月辛巳诏大享明堂范纯仁知颕昌府诏依大礼令赐物外加赐噐币二百五十疋两十月朱光庭为右谏议大夫梁焘为御史中丞刘安世为左谏议大夫韩川为侍御史司马康为左正言兼侍讲川康皆辞免从之十一月孙固知枢密院事刘挚守门下侍郎傅尧俞守中书侍郎己丑太后手诏曰三朝盛礼会见王公羣臣造庭奉觞上寿皇帝临御五载恭以端庄庆集惟新受朝飨吾总机务协助政纲克享治安而每懐抑畏今有司乃欲以天圣故事御会庆殿称贺之頋惟菲凉岂敢比隆于先后其在典法亦当稽合于常观是日皇帝致贺于禁中羣臣奉表于东庑足以显邦家之庆而形孝谨之风何必朝外乃为礼来年正月一日更不御殿受贺上寿候皇帝御殿礼毕百官并内东门拜表前此尚书礼部乃检书天圣章献明肃皇太后元日御会庆殿受皇帝奏贺上寿及宰相百官契丹使以下起居称贺之仪为请故有是诏刘安世范祖禹论禁中求乳母事蘓轼言浙江灾伤十二月谏议大夫刘安世上章言禁中求乳母事云或者之论乃谓陛下稍疎先王之经典浸近后庭之女宠此声流播实损圣德五年春録石介子师中为郊社斋郎从刘挚韩忠彦孙固之请也二月丰稷为起居舍人孙升为侍御史三月杨畏为监察御史安世光庭力攻之翰林蘓辙言去冬无雪今歳春夏时雨絶少愿陛下举行祖宗故事诏有司罢朝会避正殿损常膳令百官吏民皆得上封事指时政阙失丁巳诏曰朕奉承统业于今五年临御崇髙未达庶政夙夜祗承惕厉若涉渊氷常恐德之弗类无以下慰民望上当天心今者冬雪不効春雨弗若逮此孟夏旱灾如焚麦不充食禾未出土歳事凛凛民且狼顾虽祷祝备至神莫之答惟省循自克则灾或可消意者政令寛弛吏或为害而莫之惩欤役赋失当民病于事而莫之察欤忠言有壅而未逹贤才有抑而未用欤念之虽动行则未至昭明恐惧之诚意庶几阴阳之不违可自今月二十三日后减常膳不御前殿及将来五月一日罢文徳殿视朝上奉东朝深愧帝珍之日阙下临庶尹尤冀嘉言之上闻茍利于人其无不可蘓轼之词也四月范纯仁知延安赵卨知太原寻易之韩川为中书舍人五月王岩叟为龙圗阁待制枢密都承旨张舜民为殿中侍御使杨康国为监察御史杨畏罢为工部员外刘安世为中书舎人蘓轼为御史中丞朱光庭为给事中刘唐老为右正言司马康为左司谏杨康国为殿中侍御史张舜民辞免贾易为国子司业充殿中侍御史寻又改淮南提点刑狱八月刘挚大防等争吏额事【见党事门】朱光庭改亳州刘安世提举崇福宫皆为邓伯温也次年正月仍为给事中梁焘亦出知郑州范纯仁为给事中王岩叟权知开封府杨康国为左司谏孔仲武兼侍读岑象求为殿中侍御史黄廉为枢密都丞旨殿中侍御史言不当使之居要近蘓辙言太皇太后陛下深处帷幄耳目至少惟有台谏官数人若听执政得自选择不公选正人而用之恐天下安危莫达于前而朝廷之势殆矣惟陛下留神省察徐君平虞策并为监察御史蘓辙邓温伯荐尚书右丞许将知定州以中丞蘓轼言也上官均罢知广徳军以均营救许将中丞蘓辙御史岑象求奏也六年春御史孙升为起居舎人蘓轼为吏部尚书杭州召也刘安世为中书舍人寻改枢密丞旨正月刘挚为右仆射兼中书侍郎王岩叟充枢密直学士签书枢密院事蘓辙为中大夫守尚书右丞蘓轼为翰林学士丞旨赵君锡为御史中丞丁未右司谏杨康国奏臣僚弹奏尚书右丞蘓辙不可为执政者其事有六陛下不以为过此恐陛下以辙兄弟并有文学所以眷奬之厚而用辙之坚也陛下岂不知王安石章惇吕惠卿蔡确亦有文学乎而所为如此若谓蘓辙兄弟无文学则非也蹈道则未也其学乃学为仪秦者也其文章务驰骋好作为纵横排阖无安静理致亦类其为人也比王安石则不及当与章惇蔡确吕惠卿相上下其为美丽浮歌侈艳小词则并过之虽辙亦不逮其兄矣兄弟由此故多得名于戚里中贵人之家其学如此安足为陛下谋主体断国论与共熈缉天下之事哉辛亥签书枢密院事王岩叟奏事罢留身曲谢太皇太后谕曰知卿才望故不次用卿便宜尽心以报朝廷岩叟曰臣乆去言路不得欵对清光今欲少陈区区幸垂听问何事岩叟曰陛下听政以来纳谏从善凡所更改悉合人心朝廷清明天下安静百姓无怨叹之声此成效也愿信之不疑守而毋失则宗社千万世之福也但愿每于用人之际更加审察盖邪正难辨用之一差治乱所系固有外与众同而中懐异趋不以今日之事为然者惟伺问隙以幸反复此等不可一日容于朝太后曰此事里面常说与官家因少进曰陛下今日进圣学者正谓要理会邪正二字正人在朝则朝廷安人君无过举则下有平治之理一邪人进朝廷便有不安之象非为一人遂致此也盖其类应之者众蒙蔽人主无由得知不觉养成祸患耳太皇太后甚然之又曰或闻曾有以君子小人参用之说告陛下者果然如此乃误陛下之言不可听君子小人无参用之理圣人惟说君子在内小人在外则成泰小人在内君子在外则成否小人既进君子不与之争进惟自引去君子既去小人竞进则危乱之机也不可不慎愿陛下常用心于此太后曰会得岩叟乃退前知杭州蘓轼言浙西二年水灾蘓湖为甚虽访闻已详而百闻不如一见自下塘路由湖入蘓目覩积水未退伏望圣慈察臣微诚垂愍一方特赐旨挥发运司依元降旨挥除己截拨二十万石外更乞兑拨三十万石与浙西诸州充出籴借贷如发运司去年元不收籴即乞一面截留上供米五十万石却令发运司将桩钱一百万贯候今年秋熟日收籴填还若朝廷不以臣言为然待饥馑疾疫大作方行赈济亦恐不及于事郑雍为右谏议大夫右丞蘓轼押入视事贾易为侍御史叶伸为殿中侍御史伸请补外诏别有差遣安鼎为监察御史姚勔为右正言庚戌迩英进读寳训至除彭乘为起居舎人事龙圗阁直学士前知杭州蘓轼言臣近奉诏书及圣旨不许辞免学士承旨恩命及乞郡事臣已于第三次奉乞除臣杨越陈蔡一郡去讫窃虑区区之诚未能遽回天意须至尽露本心重干天听陛下即位起臣于贬所不及一年备位禁林遭际之异古今无比臣每自惟昆虫草木之微无以报天地生成之徳惟有独立不倚知无不言可以少报万一始縁衙前差顾利害与孙永傅尧俞韩维争议因与司马光异论光不以斯怒臣而台谏诸人逆探光意遂与臣为仇臣又素疾程頥之奸未甞假以色词故頥之党人无不侧目自頥等废黜大奸数人而余党尤在要近阴为之地特未发耳小臣周橦乃敢上疏乞用王安石配享以常试朝科橦草芥之微敢建此议必有阴主其事者是以上书逆折其奸锋乞重赐行遣以破小人之谋自此党人尤加忿疾其后又于经筵极论黄河不可回夺利害比上疏争之遂大失执政意积此数事恐别致患祸又縁臂痛目昏所以累求补外俯伏思念自忝禁近三年之间台谏官臣者数四只因发策草麻罗织言语以为谤讪本无疑似自加诬执其间暧昧譛愬陛下不察其无实而不降去者又不知其几何矣若非二圣仁照洞见肝膈则为党人所倾首领不保岂敢望如先帝之赦臣早自出知杭州二年粗免人言中间法外刺配颜章颜益二人盖公私积弊事不获己陛下亦已赦臣而言者不赦论奏不已其意岂谓颜章等哉以此知党人之意未甞一日不在倾臣洗垢求瑕止得此事今者忽蒙圣恩召还擢用又除臣弟辙为执政此二事皆非大臣命意窃计党人必大猜忌磨厉以须势必如此闻命悸恐以福为灾即日上章辞免乞郡行至中路果弟辙为台谏所攻殿出廨宇待罪又蒙陛下委曲照见情状方获保全臣之刚愎众所共知党人猜忌甚于弟辙岂敢以衰病之躯复犯其锋虽自知无罪可言而今之言者岂问是非曲直窃谓人主之待臣子不过公道以相知党人之报怨嫌必为巧发而阴中臣岂敢恃二圣公道之知而傲党人阴中之祸所以不避繁渎自陈入仕以来进退本末欲陛下以臣危言危行独立不回以犯众怒者所来逺矣伏望圣慈察臣至诚特赐旨挥执政检会屡奏只作亲嫌回避早除一郡若朝廷不以臣不才犹欲驱使或除一重难边郡臣不敢辞避报国之心死而后已惟不愿居禁近使党人猜疑别加阴中也六月梁焘知郑州因日食奏言臣闻日者众阳之长人君之象以清明漙照为徳而不容侵蔽欺掩今又食五月之朔为变亦甚矣愿陛下思所以消变之理而消变之速莫如修徳修徳之要莫如进学伏望屏逺声色披绎经史宫中清燕熟复前代治乱之要退朝之余经筵之外闲召讲读侍臣咨访论议又奏太后曰日灾之应主弱臣强下凌上替阴侵阳之谓也宜举三务以消之早正宫中之位以为内助愿陛下外饰政事以申主道劝上进学以强君徳丙辰吕大防言昨得御前札子以蘓轼撰上清储祥宫碑颂示修宫费用以出自禁中此事近臣知之而外庭鲜有知者因此令中外其知甚便太后宣谕曰上清储祥宫本先帝所建意为皇嗣今来正欲成其愿凡百费用皆本殿收入钱物应制无分毫侵损国用比来有一二言者皆不知也八月范百禄转对言三事云尽祖宗典故效先王陈迹幸太学可以美文明之化采众言可以知天下之事严大祀可以臻上神之佑而致四时之和惟刍荛不以贱废庶几尘路或有补云赵君锡言蘓轼题诗事太后曰辄将此事诬轼先帝三月上仙轼五月题诗猥云轼别有意似此何可当显是捃拾初贾易言君锡想被易使之韩忠彦曰君锡素无执持王岩叟曰君锡虽无执持亦非助恶之人今罢去士论亦惜其风望进退人太速陛下尤所当慎曰极当慎也须求老成忠彦曰宜择忠厚岩叟曰须得中道者用之乃善闰八月左朝请郎梓州路转运判官董敦逸左朝请郎黄庆基并为监察御史敦逸永丰人辛亥诏曰朕承至尊休徳托于王公之上蒙成慈训海内晏安恭惟太皇太后有圣徳之徽懿居天下之崇髙保佑朕躬功及宗社人神俱归天地并贶稽歳甲还相之次当庆符本始之辰仰赞寿祺用致诚祝昔在神考有奉光献之礼甞以此恳请再三兴言伤财面诫悉罢永惟大徳之报方求尊安之禄此茍不圗将何以示孝敬于万方而达至感于神明乎其以元佑七年太皇太后本年歳旦斋在令及天下州军在城僧尼道士女冠一日内在京于中太上清储祥集禧建炎醴泉万寿等六处宫观大相国寺十禅院自正旦日各用僧道开建道场七昼夜宫观罢散□被露肝胆冒闻圣慈致陛下每有宣谕必以不喜管事为言常欲安静此圣意之本也臣未甞一日不思切惟渊衷逺虑深识用臣前言自识时矣乞检会前奏早赐诏旨归断人主以全大功不及言先帝大臣多以材进可稍复用委以别都名藩以全终始壬申起居舍人吕陶言伏覩迩英阁讲读罢臣僚退有頋临吕希哲再留奏事臣不复豫闻窃谓起居之职记人主言动凡讲读官有所奏陈或陛下宣答访闻皆须载録修为信史今乃不得预闻临等所奏深恐于分守未安伏望特降睿旨今后讲读罢有臣僚再留奏请并许记注官侍立所贵操笔不致阙畧从之是月左仆射吕大防以疾恳求罢政太后宣谕曰主上富于春秋相公未可去位更少俟歳月吾亦就东朝矣大防乃不敢复起视事八年二月兵部员外郎崇政殿说书吕希哲为右司谏希哲固辞之蘓轼在迩英见希哲除命戏谓希哲曰法筵龙象当观第一义希哲退而不应谓范祖禹曰若辞不获命当以杨畏为首时畏方在言路以险诈示任故希哲云耳七月丙子朔观文殿学士大中大夫范纯仁为通议大夫尚书右仆射兼中书侍郎纯仁自至颕昌即入对延和寻有是命纯仁辞至七不允又遣中使促纯仁就位及入谢太后宣谕曰相公且与吕大防等同心协力又曰人言相公必先进王觌彭汝砺如何纯仁曰此人望陛下早用之他日又谓纯仁曰卿父仲淹可谓忠臣在章献明肃垂帘时惟劝章肃尽母道及仁宗亲政又劝仁宗尽子道可谓忠臣公名望众人所归必能继绍前人纯仁顿首谢曰臣不肖何足当陛下奬劝委任之意然不敢不勉八月丙午辛酉太后有疾上不视事壬戍吕大防范纯仁蘓辙郑雍韩彦忠刘奉世入崇庆殿问圣体大防等言元丰五年神宗皇帝服药常除在京及畿内罪人太皇太后曰莫不消如此大防曰元丰中神宗皇帝自以圣躬服药降此指挥今上为太后于体尤顺上曰依故事前此凡奏事上未尝处分至是上以太皇太后意在谦抑故有此宣谕

　　太平治迹统类卷十八

　　●钦定四库全书

　　太平治迹统类卷十九

　　（宋）彭百川 撰

　　宣仁保佑哲宗

　　元丰八年三月哲宗即位夏四月丁丑资政大学士银青光禄大夫吕公着兼侍读公着时知扬州召用之遵先帝意也【先是神宗谕辅臣曰皇子明年出阁当以公着为师傅至是公着侍经筵】癸未司马光上疏言人君之徳三曰仁曰明曰武致治之道三曰任官曰信赏曰必罚其言畧云臣歴观古今之行事竭尽平生思虑质诸圣贤之格言治乱安危存亡之道举在于是不可私易是以区区首为累朝言之不知臣者以为臣进迂阔陈熟之语知臣者以臣为识天下之本原也六月丙子起知陈州韩维赴阙遂留经筵癸未吕公着入见上奏切思人君即位之始宜讲求修徳为治之要以正其始然后日就月将学有缉熙于光明新而又新以至于大治用是竭愚诚论圣道槩举十事仰赞聪明一曰畏天二曰爱民三曰修身四曰讲学五曰任贤六曰纳谏七曰薄敛八曰省刑九曰去奢十曰无逸伏望陛下留神垂察如言有可采乞置御座朝夕顾省庶圣徳少助万一癸未龙圗阁待制赵彦若兼侍读秘书监傅尧俞兼侍讲先是御史刘挚言陛下绍膺天命传序统业夫以异禀之质夙成之善又上有太皇太后之至仁厚徳保护开佑所以成就者备矣然方春秋鼎盛之时在所资养左右前后冝正人与居语黙见闻宜正士是接则观讲进读辅道之官可不审择也哉伏见兼侍讲给事中陆佃蔡卞皆新进少年越次暴起论徳则未试语望则素轻使在此官众谓非冝请罢兼职以允公议仍望于内外两制以上官内别选经术有行义忠信孝弟淳茂老成之人以充其任于是佃卞皆罢因彦若尧俞有是命诏今月十三日开讲筵进读宝训讲读官日赴资善堂以双日讲读仍留一员宿直初讲及更旬宰相执政并赴乙亥初御迩英阁诏三省枢宻院侍读修注官讲读锡宴于资善堂赉银帛有差元佑元年正月甲戍上御迩英阁侍读韩维进读至天禧有二宫人犯罪法当死真宗皇帝恻然怜之曰此等安知法杀之则不忍舍之无以励众仍使人持去答而遣之又幸汾阴日见一羊自掷于道左右曰今日尚食杀其羔真宗惨然不乐自是不杀羊羔因奏言此虽小善然推是心以及天下则仁不可胜用也真宗自澶渊却敌之后十有九年不言兵而天下富其源盖出于此外人皆言陛下仁孝发于天性每行见昆虫蝼蚁辄违而过之且敕左右勿践履此亦仁术也臣愿陛下推此心以及百姓则天下幸甚二月甲寅龙圗阁待制兼侍读赵彦若为兵部侍郎兼侍读宰相司马光言今讨论经史上自伏羲下至周威烈王略举大要合为二十卷名曰稽古録伏望看详送秘书省正字范祖禹等令缮写上进候读祖宗宝训了日乞取此书进读从之庚午吕公着言伏覩今月十五日以筵讲毕论语赐执政及讲官御讲筵是日上出皇帝御书唐贤律诗分赐臣等各一篇臣次日于延和殿帘前谢蒙太后宣谕皇帝好学在宫中别无行为惟留心典籍天下幸甚伏思陛下睿哲之性出于天纵而内禀慈训日新典学诚以尧舜三代为法则四海不劳而治今来论语终帙进讲尚书二书皆圣人格言为君要道愿陛下念兹在兹以广理徳臣职在辅导无能裨补辄于尚书论语及孝经中节取要语共一百段进呈惟取明白切治道者庶便省览或游意笔墨之间以备挥染亦日就月将之一助也他日三省奏事毕太后宣谕公着所进尚书论语要义百篇今日皇帝己依所奏每日书写看览甚有益于学问与写不同也公着以同列者言此圣人经训有补于治日冝亲阅壬申诏讲读官遇不开讲日轮具汉唐故事有益政体者二条进入仍旬一録申三省先是侍读苏颂言国朝典章大抵依唐史史官所记善恶咸备乞诏史官学士采新唐书中臣主所行日进数则以备圣览故有是诏三年二月己丑司谏丰稷为国子司业杨王颢荆王頵甞令成都走马承受官者造锦地衣稷白御史胡宗愈言之愈狐疑未决稷即独劾御史赵■〈山几〉与稷同进对退谓稷曰闻君言使■〈山几〉汗流给事赵君钖曰谏官如是天下必太平不数日稷徙他官五月侍讲范祖禹言陛下即位四年幸赖太后至仁盛徳母临天下垂拱无为治内晏然当今之务学问为急陛下今日学与不学系天下他日之治乱又云凡人进学莫不贵于年少之时陛下圣质日长龙徳日进数年之后虽欲勤于学问恐不得如今日専也臣切惜此日月愿以学为急天下幸甚四年十二月左谏议刘安世上章言禁中求乳母事云或者之论乃谓陛下稍疎先王之经典亲近后庭之女宠此声流播实损圣徳先是范祖禹上疏皇帝曰臣侍经筵于今累年陛下天纵先知圣徳纯茂对臣下日日如一未甞稍有差失此天眷皇家保生民社稷宗庙无疆之休也太祖皇帝肇造区夏栉风沐雨削平僣乱为子孙万世之基传太宗至真宗遂致太平仁宗年十三即大位章献明肃太后安定邦家调护圣性四十三年之间徳泽深结于民天下至今思慕不忘英宗自藩邸入继大统四海之内同心爱戴先帝励精求治甞宵衣旰食躬勤万事十有九年不幸早弃天下陛下始十年登寳位当此时人心凛凛忧危万端陛下幸赖太后保佑扶济艰难斥逐凶邪登进忠良诏令所至百姓欢呼年来中外晏然北幕西陲无不顺从皆太皇太后之徳也臣不知陛下将何以报之臣切惟陛下所以报之惟在进徳爱身而已进徳则为万世太平之主爱身则无疾疚不贻太皇太后之忧今羣臣万民之心情正望朝廷如天圣已来惟望法则仁宗而已祖宗天下百三十年如寳器之无缺陛下行纯徳备如美玉之无瑕臣切谓陛下保之惜之爱之重之陛下可不爱惜圣体哉陛下好徳则贤人动心欲助陛下之徳如好色则小人皆动心欲奉陛下之欲而圗一身富贵贤人进则治小人进则乱人君所好一身损益实系天下治乱不可不慎陛下于此将何择焉伏望察臣之心精専一意勉强学问日新徳业事亲则思孝居处则思敬动思礼听思诚服用思俭养民思仁使人思恕心则思道视则思正当食则思天下之饥当衣则思天下之寒陛下思此而强学不已以道徳为丽仁义为羙岂声色可移哉惟抑情欲爱圣体为先则动植之类无不蒙福又上太皇太后曰陛下忧勤必忧天下之本爱养四方之民必先爱一人之身一人之心天下之本也天下安危系于一人之身安则天下俱安天下治乱出于人君一心心正而天下正欲治天下必先安心正天下必先正心此二者当今急务久逺之计也尝观司马光言章献明肃太后保护仁宗食必与俱最为有法伏望陛下与皇太后太妃详论此事损圣徳无益圣軆冝戒饬保傅令一以章献为法深思逺虑察臣狂瞽之言疏皆留中他日吕大防奏事将退太皇太后留大防谓曰刘安世有文字言禁中求乳母事意则甚善但渠不知此非官家所要乃先帝一二小公主尚须饮乳也官家常在老身榻前阁内寝处老身又常究治果无可说与安世言令休入文字大防对曰谏官例不与宰相见太后曰然则将如何止安世文字勿令再入大防曰范祖禹现修实録臣间日过实録院必见祖禹刘安世与之同省臣当以圣旨令祖禹告安世太皇太后因言祖禹亦有疏论列后宫进御事并令大防谕旨及祖禹得大防所谕圣旨即过安世此系徳之污隆安世以谏名官安敢缄黙大防侍经筵上所亲信又岂得不言祖禹曰固尝言之安世曰宰相所传圣旨盍具奏知万一有为绐悔其可追乎安世遂奏云若陛下实未甞为臣之所言犹不废职陛下万一有之则臣进说已是后时虽不敢迯旷官之诛顾亦可补于事惟冀陛下爱身进徳清心御欲臣不胜惓惓爱君之至范祖禹奏縁臣二十五日以前未见大防不知己有圣旨更入后来文字今日大防谕乃知臣等所闻外议尽是虚传陛下恕臣狂愚不赐诛责然臣言进徳爱身宜常为戒太皇太后保护皇帝安身正心逺虑亦愿勿忘外议虽虚亦足为先事之戒也其后章惇为相上谓惇曰元佑太皇太后道宫嫔在朕左右者二十人皆年长一日觉十人者非素使令顷之十人至十人还复易去十人其去而还者皆色惨沮若方涕泣者朕甚骇不敢问后乃知因刘安世等上疏太皇太后诘之惇与蔡京谋诬元佑大臣尝有废立议指安世祖禹言为根二人遂得罪几死五年春范百禄兼侍讲诏讲读官今后每过经筵退留讲官各一员于迩英奏对正月焘甞奏疏曰大学之道在明明徳谓人君有清明之徳必由学以发之然后光被四表格于上下以此知天子之尊而能成圣徳必由明徳乎陛下受天明命早有万国日就月将学以成性此正其时愿择吉日诏开经筵优接进读劝讲之臣使从容复治乱之事究先王之藴辨歴代之迹无惜圣问询考圣心晓然日新一日可底大成愿加意勿忘又奏太皇太后曰今皇帝圣年已十五齿亦长矣孔子曰吾十有五而志于学皇帝天禀英异以圣人志学之时稽焉不可不学也愿陛下当三春布徳之前正先王授政之始面勉皇帝开经筵召见儒臣谈经读火从容赐对熟复古今宫中选茂俊之人诱掖诵说择谨厚之人辅视兴寝服勤道义为聪明睿智之助疎逺纷华为康宁寿考之资习久乃成自然至于诚意喜书正心乐道终副海内圣神之望不贻宸衷逸豫之忧养成静治为太平之贤主焉二月壬寅迩英阁讲毕无逸篇诏详録所讲义以进今后具讲义次日别进是月范祖禹对迩英阁札子言伏见仁宗皇帝庆厯初七月出御制观文鉴二圗记以示辅臣皇佑元年十一月御崇政召近臣三馆台谏官及宗室观三朝训鉴圗二圗皆常赐臣僚禁中必有本陛下永日观书之暇闲览此圗可以见前代帝王之迹知祖宗创业之难有所劝戒易于记省亦好学不倦之一端也给事中兼侍讲范祖禹上帝学八篇且言三皇之时至质略矣伏羲始开人文神农以下皆有师贤人之徳莫大于学在易干之六爻龙徳变化皆圣人九二曰见龙在田孔子曰龙徳而正中者也由学以聚之问以辨之故天下文明九三曰君子终日干干孔子曰进徳修业欲及时也至九五飞龙在天与天地合徳日月合明四时合序鬼神合其吉凶先天而天不违后天而奉天时圣人之徳莫盛于此由学以致之九二九三皆曰利见大人盖非学不能为大人故尧舜垂衣裳而天下治圣学之效也扬雄曰学之为王者事其已久矣尧舜禹汤文武汲汲仲尼皇皇其已久矣学始于伏羲至于成王易诗所常称者自古治日常少乱日常多推原其本由人君不学也恭惟本朝累圣相承百三十有二年四方无虞中外底宁徳泽深厚逺过前世由以道徳仁义之治天下人主好学故也陛下广览载籍歴观前世创业守成之君有如祖宗之皆好学者乎由三王至五代治安长久有如本朝百年太平者乎今人爱惜寳器尤恐其伤缺况祖宗百三十余年全盛天下可不务学以守之乎臣闻学则必问问然后为学中庸曰尊徳性而道问学致广大而尽精微极髙明而道中庸皆所为天下法也尧有衢室之问舜有总章之访动必咨于四岳孔子称舜之大知曰好问仲虺戒汤曰好问则裕学者圣人之先务也问者学之大方也文王询于八虞谘于二虢度于闳夭谋于南宫诹于蔡原而访于辛尹重之以周召毕荣所以能成其圣也武王访于箕子成王问于尹佚四圣维之众贤翼之是以为天下之圣君子能守成无失岂有他哉强于学而已今所録八篇上起伏羲下讫神宗惟陛下宪道三皇稽徳五帝轨仪三代法象祖宗集羣贤之所行軆干道之不息则四海格于泰和万年其永昌矣元佑六年八月签书枢密院事王岩叟言秋气己凉陛下闲燕之中足以留意经史鸡鸣而起大禹惜寸阴愿以舜禹为法上曰朕在禁中尝观书不废也上问王岩叟从谁学对曰从河东宁智先生学其人经明行修后随仕四方无常师有一善则师之上云如此则得师多上问因甚识韩琦对曰因随侍开居北门始识之遂荐辟学官文辟幕府又随之居相三年具塟乃去臣知琦为详琦亦知臣颇厚教臣事君之道前不希宠后不畏殆左右无所避中间惟诚意而已臣佩以终身上称叹久之七年三月甲寅王岩叟奏曰陛下宫中何以消日上曰并无所好惟是观书岩叟曰大抵圣学要在専勤屏去他事则専久而不倦则勤如此天下幸甚四月已夘礼部侍郎兼侍讲范祖禹曰臣伏见王存端立厚重素有人望前已执政若使进读足以重经筵之选苏轼文章天下第一其名亚于司马光但忌嫉者多此在陛下主张用之耳赵彦若父师民以经行纯懿久侍仁宗书筵彦若徳性类其先人博学多闻谙练故事去年为其子得罪其事可谅非有大过不可久弃郑雍自为中书舎人臣尝言其可备讲读自居言职风望愈髙今读官有阙之四人者实允众论程頥本末别具论列孔武仲学问该洽讲说明白仁宗时贾昌朝鲁公亮皆知制诰兼讲制今武仲若以中书舍人兼职自如故事吕希哲乃吕公着之子公着尝言此子不欺闇室其人经术履行识者皆谓可备劝讲今已五十四岁希哲是臣妻兄久不敢荐今将去朝廷窃谓言之可以无嫌乞陛下询大臣叅考其人吕大临是大防之弟修身好学行如古人臣虽不识熟知之甚久宰相之弟故不敢言陛下素知臣不附执政臣又乞外任故不自疑望陛下记其姓名以备选用呉师仁自布衣以仁义称于士大夫元佑初朝廷特召为学官众论皆谓师仁冝入侍经筵臣前后三荐师仁乞采众论又言臣读国史伏覩仁宗皇帝在位四十二年丰功盛徳固不可名言所可见者其事有五畏天爱民奉宗庙好学听谏仁宗行五者天下所以为仁也臣愿陛下留意法象祖宗日新辉光昭示所好以慰答羣生之望读札子毕又言臣观仁宗行事每示人好恶皇佑中杨安国讲直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之仁宗曰蘧伯玉君子矣然不若史鱼之直据孔子之言则史鱼不若蘧伯玉之君子仁宗之言仁君之言也人君惟欲臣下切直故言伯玉不若史鱼以开臣下切直之路由是天下知仁宗好直不好佞此圣人大徳也如此之类愿陛下以仁宗为法上然之此辛亥六月辛酉梁焘辞尚书左丞愿于旧臣耆徳疎逺之地圗任老成拣拔隽良庶使辅任得人朝廷増重章累入上遣中使趣拜焘曲谢太皇太后曰官家圣徳日成正要卿等辅佐焘曰臣不才谬当宠任敢不尽忠如范纯仁韩维辈在外贤徳尚多愿陛下留意壬申御迩英阁侍读顾临读寳训癸酉兵部尚书龙圗阁学士苏轼侍读八年正月丁亥上御迩英阁召宰臣执政暨讲读官讲礼毕读寳训顾临读至汉武帝藉提封为上林苑仁宗曰山泽之利当与众共之何用此也丁度对曰臣事陛下此系三月二十年每奉徳音未始不本于忧勤此盖祖宗家法尔讲毕吕大防等进曰祖宗家法甚多自三代后惟本朝百三十年中外无事葢由所立家法最善臣请举其略事亲之法事长之法治内之法待外戚之法尚俭之法勤身之法尚徳之法寛仁之法至于虚已纳谏不好畋猎不尚玩好不用玉器饮食不贵异味御厨止用羊肉此皆祖宗家法致太平者陛下但尽行家法足以为天下矣上甚然之学士范祖禹言陛下近者郊见天地都城之人瞻望玉色欢呼洋溢皆云陛下克类仁宗臣观天意人心如此实宗社无疆福也恭惟一祖五宗畏天爱民子孙皆当取法惟仁宗在位最久徳泽深结天下陛下上顺天意下顺民心専法仁宗则成康之隆不难治也遂悉集仁宗圣政百七十事编録成书名仁宗训典凡六卷上之学士赵彦直为翰林侍读学士【已下系七年十一月癸巳】三月癸夘翰林学士范祖禹为翰林正学士祖禹力辞不许又力辞兼侍讲学士曰臣伏见仁宗之初孙奭为侍讲学士凡七年乃兼龙圗阁学士冯京避亲除侍读学士后为翰林学士不兼侍读神宗初司马光吕公着以翰林学士兼侍读初不兼学士之职臣叔祖镇每入翰林治平中以侍读学士知陈州神宗召还复为翰林学士亦止兼侍读不带学士臣去岁蒙除禁职圣恩许避亲嫌改授侍读学士今复蒙申前命遂兼旧职是臣因避嫌不朞年得两学士在臣之分夫岂敢安朝廷如不许臣辞免新又以臣久在经筵仍兼职即先依旧例止兼侍讲不带学士则于职事无改而不违典故乃诏以翰林学士兼侍读五月癸未苏轼同吕希哲吴安诗丰稷赵彦若范祖禹顾临上言唐宰相陆贽才本王佐学为帝师臣等欲取奏议稍加校正缮写进呈八月庚午以太皇太后服药放朝叅吕大防等入问太皇太后圣軆前此大防等奏每日进呈文字颇烦乞自今细事毋烦省览宣谕太后今日脉息平和延福宫奏章已得吉兆九月癸夘学士兼侍讲范祖禹上言臣伏以天下不幸太皇太后登遐陛下号慕哀毁孝性天成在廷闻者莫不摧陨今将总览庶政延见羣臣四方之民仰耳而听拭目而视乃宋室隆替之本社稷安危之基天命人心去就离合之时呜呼可不慎哉臣等久备讲读职在论思首献言以助万一陛下冝先诚意正心推广圣孝发为徳音行为仁政以慰天下生民之望在陛下加意非难致也愿循其本而行之则其末无难然陛下所先者莫如报太皇太后之徳仁宗以来三后临朝皆有大功章献明肃之于仁宗慈圣光献之于英宗鞠养扶持勤劳艰难亦未如太皇太后之于陛下也元丰之末神宗寝病不能出号今陛下年始十岁太皇太后内定大策拥立陛下储位遂定陛下天下乃得之于太皇太后也听政之初诏令所下百姓欢欣鼓舞自古母后多私外家惟太皇太后未尝毫髪假借族人不惟族人而已徐王魏王皆亲子也以朝廷之故疎逺隔絶魏王病既殁然后一往太皇太后疾已革然后徐王得入进退羣臣必随天下之望不以意为喜怒赏罚故至公无私之徳虽匹夫匹妇之口亦能道之临朝九年未尝少自娯乐焦劳刻苦以念生民所以如此者岂有他哉凡为赵氏社稷宋室宗庙専心一意保佑陛下也故当其劳苦使陛下享其安逸昔章献明肃时亲党多侥幸滥进仁宗旣亲万几不免厘革故小人不能无怨今太皇太后临朝以来左右请求一切拒絶内外肃然盖以朝廷不可无纪纲故身当其怨而使陛下坐收肃清之功陛下如报太皇太后之徳莫若循其法度而守之祖宗以来惟以徳泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然仁宗皇帝圣性寛裕不忍拒人内降滥恩其后比比而有惟太皇太后严正至静不可干犯故能斥逐奸邪裁抑侥幸九年如一故虽徳泽深厚结于百姓而小人怨者不少矣今必有小人进言曰太皇太后不当改先帝之政逐先帝之臣此离间之言不可不察也当陛下嗣位太皇太后辅政之际臣民上书者万数皆言政令不便太后因天下人心欲改故欲陛下同改之旣改其法则作法之人及主法者有罪当逐陛下欲太后亦以众言而逐之所逐者皆上负先帝下负万民天下所雠疾众庶同欲去者也太皇太后岂有憎爱于其间哉顾不如此天下不安耳惟陛下心察是非斥逺佞人深拒邪说敢有邪惑圣听者宜明正其罪付之典刑痛惩一人以儆羣慝则帖然无事矣陛下若入其语不正其罪恐奸言邪说继进不己万一追报之礼小有不至则于太皇太后圣徳无损于陛下有亏必大失天下人心夫小人非为朝廷亦非为先帝皆为其身计也日夜伺候欲逞其憾者久矣今太皇太后新弃天下陛下初揽政事乃小人乗间伺隙之地故当预防之但此等旣悮先帝今又悞陛下天下事岂堪小人再破坏耶如臣等所言虽万万无之然不敢不虑于未然或有纎芥流于外则臣等上负陛下不先言之罪矣初苏轼与祖禹约日上章论列轼章己成见祖禹章观毕曰轼愿附名止于臣字下加等字久备劝讲又云久备讲读其余无所増损又曰公之文经世之文也轼于朝廷文字失于过当不若公之言皆可行也后数日祖禹又言陛下承六圣之遗烈守百三十四年之大业天下者祖宗之天下不可一日而怠人民者祖宗之人民不可湏臾而忘百官者祖宗之百官不可私非其人府库者祖宗之府库不可用非其道抑畏儆饬一言一动如祖宗临之在上质之在旁则可以长享天下之奉而不失矣自元丰之末时运艰危先帝早弃天下陛上嗣位幸先太皇太后以大公至正为心罢王安石吕恵卿等所造新法行祖宗旧政故天下危而复安人心离而复合乃至契丹主亦与其宰相议曰南朝専行仁宗皇帝事可敕燕蓟留守使邉吏约束无生事陛下观外国之情如此则中国人心可知也先太皇太后日夜劳苦以为陛下立太平之基九年已有成效陛下但由此持循成康之隆不难致也愿陛下静守毫髪无所改为诏左右大臣勤心循守祖宗法度陛下躬揽于朝谘诹善道察纳谠言邪正是非万事皆了于圣心矣今陛下亲万几小人必欲有所摇动而怀利者亦皆观望愿陛下上念祖宗之艰难太皇太后之勤劳痛心疾首以听用小人为刻骨之戒守元佑之政坚如金石重如山岳山岳可移圣政不可移也金石可变圣心不可变也使谗佞者不得进说观望者亦皆革心则自今以往朝廷清明日胜一日岁胜一岁矣

　　宣仁议立哲宗皇后

　　元佑五年五月皇太后宣谕宰臣皇帝春秋甚髙将来纳后仪式可讲寻讨论以闻六年四月辛亥三省枢密院同奏事太皇太后宣谕曰为选皇后已百十家极难得可者今得狄谘家似可大防曰好门户太后曰有二事女庶出嫡出嫡悍如须评薄此事不容错也王岩叟谓刘挚曰礼须夫妇所生大防曰不得已无可奈何岩叟曰国家之盛举岂冝作不得已事后二日大防等进通礼问名篇岩叟曰陛下疑之极是挚曰礼须别外祖岩叟曰今礼经旣先言夫妇所生方字三代旣序外祖陛下试观此是何义意太皇太后曰如此未免别选岩叟又曰此事重要令天下人无可指议乃善大防又曰不知更选定几家乞宣示太皇太后曰只为劝婚难道必早十全及明年太皇太后问狄谘家事大防犹欲成岩叟力言不可乃止十一月给事中兼侍讲范祖禹上疏太皇太后曰臣伏奉诏旨皇帝纳后六礼令翰林学士御史中丞两省给舎与礼部太常寺等官同共详议臣思此国家大事万世之始福祚所繋风化所先自古圣王重之今陛下冝知者四不可不谨臣谨稽上古叅后世为悉数而诏言之一曰族姓二曰女徳三曰隆礼四曰博议臣幸备劝讲其职所在以帝王之事禆益圣徳故敢献所闻臣之愚诚惟中宫正位之后四海之内室家相庆则宗社之福也七月乙丑吕大防等言纳后仪注昨两制礼官集议各具所见皆有典据今日恐难尽行臣等寻以叅酌进定进入太皇太后曰前议已曽省览其间有可行不可行者盖取其可不必拘泥古昔大防曰臣以圣谕欲望明示可否然长秋久未建立中外极不遑安不审的中已有定议否外间谓在京臣僚皆取索家状惟髙向二族未取大防曰为国家计自当付之公议况自古选后多出勲戚之间汉之阴邓是也而当时不以为嫌望降圣旨下二家依例供进太皇太后曰若是神宗无所不可今若自诏诚亦非便大防等曰今礼物悉备惟太皇太后脱畧小嫌特留圣旨使大婚早定下慰四海之望八月己丑三省进呈纳后六礼仪制太皇太后曰卿等所从已是得中可行大防曰国家大体俗礼难可尽依小有拘忌似可除去太皇太后曰此非小事今若灭裂异时致议论即悔不及昨卿等言取索家状自家未有相当者髙家女少合得相又云选后当以贤徳为先不在资质固知如此亦似不思大凡人间女子养于闺合贤与不贤人安得知选择之际惟见门阀与人物耳此事亦系人之福力仁宗皇帝选妃光献且入宫中便是当时亦不预知其贤徳后来母仪妇道辅佐功烈起絶古今虽圣贤异禀亦由仁宗福徳招之岂人力也英宗幼为颕王纳妃拣选迨八十余家最后是太后入见英宗一见便许以今日事势言之岂不由皇太后福徳所致大防等曰惟圣意选择早有定议太皇太后曰固夙夜在怀三省枢密院言议到纳后六礼诏从之初议以都亭驿为皇后行第给事中范祖禹言都亭辽使馆舍今纳母后而先居译使之馆非所以观示四方正始之道也乞以内尚书省为行第从之祖禹又言请皇后临轩发册命使奉迎及皇后入内并服衣冕以重大婚之礼不从执政奉事延和语及立后事太皇太后曰又选十余家皆不可召大防曰若门阀不可虽有容色亦难取王岩叟曰须勲徳之家乃可服天下心太皇太后家有其家有其人正协天下望不须小以嫌为辞太后曰只为不堪髙家亦安有此福大防请召都知押班由阁子中问当许之少顷见冯宗道梁惟简于内东门令奏髙公纪女年命乞除付是日执政会崇政殿门宗道惟简来传圣意云本朝未有一家二后嫌于大盛又恐人物不当上意却难成对大防具言之太皇太后因云不堪又密勘得所系甚重于是髙氏之门遂塞大防又言诸王家或有人闻蜀国长主之女前疾今已无他太皇太后曰未也又曰王诜不佳大防曰诜固不佳要是长主发出耳七年三月礼部言据太常寺修撰到纳后仪诏依夏四月己未内出制书立故马军虞候眉州防御使赠太尉孟元孙之女为皇后仍令所司择日备册命学士梁焘言臣今月六日当制参承太皇太后手诏立皇后朝廷庆事天下幸观臣敢为两宫之贺因得以献所当言者四事朝廷下旨讲求迎后典礼甚备诚一代盛事所当次简施行不宜少损使天下明知国家敬重大婚之礼垂法万世一也陛下十二月为皇帝得贤助当多进正人辅圣于外正人多则政事纯一朝廷安静奸邪自消可终无忧者二也合有推恩之人宜出圣意恩徳上归三也今大庆事人心所共忻冝有恩需以慰羣情四也四者皆今日急务可济中外欢心简而易行望留宸念四月王岩叟进中宫懿范戊戍上御文徳殿发册及命使奉迎皇后己亥百官表贺于东上阁门壬子翰林学士梁焘言太皇太后陛下拥护圣躬夙夜不倦保佑之功永福宗社今选正宫中已得贤淑冬至大礼自当郊见天地上下协应虽政机之烦久劳同听同断人主不可遇时此今日甚盛之举也愿赐处分以彰至圣如臣言为然望面出手诏付大臣施行绍圣三年八月上以孟后失徳赐号玉清妙静仙师法名冲真居瑶华宫章惇初成是狱狱成上谕辅臣曰今日之事诚出于不得已恻怛见于颜色惇等奏曰废大后事也不敢复有开陈愿少寛圣心其后上悔悟甞曰章惇坏我名节元符末皇太后复位号推上遗志而行之也
  </div>
  <div class="pagination">
   <a href="太平治迹统类_page5.html">
    上一页
   </a>
   <a href="太平治迹统类.html">
    1
   </a>
   <a href="太平治迹统类_page2.html">
    2
   </a>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <span class="current-page">
    6
   </span>
   <a href="太平治迹统类_page7.html">
    7
   </a>
   <a href="太平治迹统类_page8.html">
    8
   </a>
   <a href="太平治迹统类_page9.html">
    9
   </a>
   <a href="太平治迹统类_page10.html">
    10
   </a>
   <a href="太平治迹统类_page11.html">
    11
   </a>
   <a href="太平治迹统类_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
