<!DOCTYPE html>
<html>
 <head>
  <meta charset="utf-8"/>
  <title>
   明熹宗七年都察院实录 - 第 2 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明熹宗七年都察院实录 - 第 2 页/共 19 页
  </h1>
  <div class="content">
   三月初二日 
　　云南道御史魏光绪疏参文选司员外蔡奕琛内云日前赴中府会议路傍一老妪一少妇提携数岁幼子口称奕琛杀人等语问之则云氏夫李明经为奕琛侦探消息不的毒打身死数日万口喧传且闻明经怨恨之词死不绝口柰何打死我灭口等语于是深恨奕琛之胆可包天术能使鬼而凶暴残虐一至此也无论奕琛身为奸宄必不能为诘奸之事即令假官假印无处不告而奕琛徧历四司所发觉而指陈者几何人所参提而送问者几何事作奸之猾胥未见伏辜而仇恨之平人独行杖毙臣之所不能觧也顷汝阳之事无论来文偶有差误承行亦自有人即使情真矣罪当矣便当参送刑曹明正奸弊与金戚啘沈应元等明正刑章岂不直截痛快而胡竟占郄不发耶责人而多至四十其人有不糜烂以死者而奕琛不肯明言苐云重责何也且该犯死罪之人必非可选县丞之人既选县丞罪必不死此两言而决也人犯未齐赃证未确审勘未行奕琛何以知李明经为决不待时之人而登时取死略无等待耶若使选司即可论囚则是白堂之署可以久扃而爽鸠之官可以不设廷尉评驳之地俱为赘员而三覆五覆之文真成故纸矣奕琛之杀明经即喙长三尺何以自觧免也前疏淂旨之后以王之宷关系国本国论久郁今此一事若再沉匿先帝在天之灵必有愀然于心者臣因往告奕琛冀以早推结局臣此举为先帝褒直臣也为皇上广孝思也且慈宁召对之时皇上不当侍侧耶当时逆天之変业经圣目岂今日而遂忘先帝耶皇上不忘先帝岂遂忘之寀耶乃明旨明谕召用而奕琛谓生无媚骨异哉奕琛不君父之媚而谁媚也明知奕琛之媚久矣别有所用而敢于君父之前出此背逆之语奕琛头颅几何岂足膏明庭之斧锧耶奉圣旨该部知道 
　　十一日 
　　搃督漕运右佥都御史王纪疏为循例荐举漕属方面官员荐冯盛林欲栋沈光祚景昉胡世赏贾之凤孟习孔陈暎李成名觧经邦吉人苏进吕昌期冯汝京等官奉圣旨吏部知道 
　　十二日 
　　河南道御史刘大受疏为物力雕耗已极吏治激劝宜严内云举劾之权抚按为政然所凭者监司黜陟之权吏部为政然所凭者抚按悬之黑而白之募形之曲而影之直世无此理则欲为民择有司先为有司择监司有司居上下之会而为牧民之最紧关有司居上下之会而为察吏之最紧关监司恤有司一分即民受一分之赐有司爱民一分即国裕一分之财又云今之所不足者非财也即有能为皇上节冐滥之费者非所当亟拔者耶乃箭楼之役李笃培监其事桂王府之役王惟光董其成浦口之役石应嵩欧阳照任其劳敝精竭思寝食俱废大者省数万小者不下数千乃竟与縻费者一视安坐者同迁即在诸仕籍尚犹有待而应嵩劳死王事恤录未闻何政之平耶奉圣旨该部酌议具覆 
　　十五日 
　　山东道御史傅宗龙疏陈积弊并献刍言内云部寺诸臣应转方面者藩臬之缺不可多淂则求为大府太守府缺又不可淂则指见任之缺而预定焉一人求之众人争之选司不论俸次顾其人力何如耳争而淂者丧廉耻之心争而不淂者腾怨诽之口不争而恬静自守者俸虽深而迍邅自若也既有杰异之姿而偃仰之余隳颓过半矣举人坐监者例选有司未坐监者例湏就教非假请托仪制司不与列名而坐监者八九年不能授职举人原无廪禄不过盘费数十金耳而居家有费行路有费在京守候有费未选有讨缺之费既选有制衣办礼之费凡此诸费称贷不赀不必之官而已知其不能为廉吏矣其有脱然无累而能以功名自表见者几何人哉岁贡一途尤为可怜备常辛苦始慱一官有甫任年余丁艰回籍而一转再转遂列王官者矣有甫推学正教授凭未入手而即王官者矣青毡未暖便已曳裾白首穷经不能偿债其淂荐而叨有司之转者千百中之一二而已旧例教职之推尚凭考语而后乃一例序转以为此辈途穷日暮取束修以糊口者且安所分别而敝敝焉阅其考之高下乎而教职之不淂职荐者亦曰吾途穷日暮不过取束修以糊口耳师道不立而士习日偷职此故也合两年全贡半贡常至千五百人而国家何曾淂一人之用乎似此三途常壅更于何处求材又云方面不壅则部寺可循序而升举人有司亦渐有京官之望矣有司不壅则教人就教之额宜宽也举人如待字之女不可使有一毫点污授以一官资之诵读既可习娴吏事亦可简束身心若夫败类之尤既应注以劣考勿使复司民社又为百姓之殃则不肖既惩而贤者益勉他日良有司亦蒸蒸辈出矣举人之就教既多岁贡之途愈隘则拟升佐贰之议断断可行毋惑也国初重亲民官科甲初除淂州同县丞不以为屈今之佐贰尽以杂流充之上司礼貌不加视如奴仆故岁贡有考授斯职者渐恨而不乐之官亦积轻之势然耳今宜通行抚按将合省教聀留心品题果属贤能登之荐牍选司覄核有司方荐所遗入之揭荐州同有缺以教授学正补之县丞有缺以教谕训导补之谒见王司遇之以礼课其称职即转正官则岁贡皆知自爱亦骎骎有向用之阶而举人之就教与有司之改教者俱不患于占缺矣若曰加纳之事例正开此二等官皆卖淂厚价则何不并正官而卖之其淂价为愈厚乎事例之入甚微而奸弊如猬毛而起主爵者心厌之久矣先罢此二等官之加纳而以次徐徐厘剔之当不侯臣言之毕也奉圣旨该部酌议具覄 
　　十八日 
　　湖广道御史方震孺疏请严饬吏部破寻常资格内云循级而升沿资而进此人之视以为常而厌者也不次之擢超等之旌此人之视以为奇而惊者也惊则心动必皇皇然求其故而因以返照其生平如快风时雨之下尘襟不淂不清醉梦不淂不醒此正所以转世之机括也今山泽遗贤诚不可指屈即臣前疏偶举所知鲍应鳌高攀龙刘宗周等应鳌热肠冷眼世难比伦以此见奇以此淂谤然其修洁自好至于负债尚尔难还今见谅于拾遗之章矣而若孝靖皇太后寝园一事费尽苦心卒能委曲调停勉成大礼体皇祖之隐肠慰先帝之沉痛此其作用又有大过人者皇上仁孝性生水木之恩至渥有臣如此岂遂忘之则如应鳌者固不可以常格论也高攀龙当太仓炙手之时有惜才远佞之疏一身许国九死投荒里居且三十年绝口不言朝事人称其洁静中广大宽慱中宽严直欲远比周程近追罗薛此亦今世之祥麟威凤矣至若刘宗周者明知清薛将及却不肯隐忍数日必欲发摅其本心此其意何求也哉十载林居至衣食断绝而眉头终无皱时此等男子可于肥酒大肉中求之乎奉圣旨起废铨部主时次第补用但不淂以纷议稽延 
　　二十二日 
　　山西道御史江秉谦疏请亟敕廷议以保孤城以安社稷内云曩时杨镐失律丧师开铁沦没境无坚城人无固志当日情形之危急诚有百倍于此时者乃熊廷弼奉命田间仓皇赴召四方之征调未集士卒之胆落未伸甲马器械无一可恃而廷弼出万死不顾一生单骑从数千弱卒出关犹复收拾余烬城守经年而奴贼卒不能淂志如今之阑入者何前者垂危之辽城贼反不知其所攻今者坚备之渖镇我反失其所守则廷弼之才识胆畧有大过人者矣使廷弼淂安其位而展其雄抱定不至败坏到此然前此论廷弼者犹曰风闻不失为存边过计至今勘覄已明而复以横据之私意见抹杀天下之公是非宁坏朝廷之封疆必不肯释胸中之畛域虽然追之已无及矣为今之计渖既已陷奉不可知辽阳斗绝孤城不可不厚集声势而贺尤二将之卒未知存否光荣部下之兵或留自固此时提兵往援果将谁属兵果安在虽搜卒补乘军中或有妙筭而事势危廹廷议不可不亟讲者也山海虽三韩阨塞第辽阳保则战在千里之外不保则战在百里之内督臣久熟边情谅有胜筭而地衰难以偏守战卒能有几何则宿重兵而防不测又廷议不可不亟讲者也神京为根本重地虽　贼淂志于辽谅不能即长驱入犯第讹传则风鹤皆惊窥隙或寇盗窃发何以镇人心使无动摇何以杜奸宄使无意外此又廷议不可不亟讲者也奉圣旨这本内说熊廷弼才识胆畧有过人有保定危疆之功郭巩昨说他是罪有无私意着大小九卿科道官作速从公会议具奏 
　　二十五日 
　　兵部都察院接出圣谕今　囚日閧门禁当严内市暂着移与北安门外还着内外各衙门出示晓谕每日照内市日期交易待虏平之后仍复旧制该部院知道 
　　二十六日 
　　山东道御史汪泗论疏为往事成败昭然今日用舍宜决内云记昔抚顺初破红旗初刼道臣熊化有促总督出关之议使当日听化之日骤以大纛出其不意复抚顺之旧郭整残败之卒乘不亦尚完吾圉哉而当事者疾其疾愤一手拏住定辽之乱必辽之人一语用杨镐用李如栢刘国缙而清河之捐三路之惨相継之矣岂当日中外遂无一与熊化同心者乎既李如栢当逮奉旨中府议帅科臣李奇珍坚持不当再用李氏挺出一疏使从奇珍之言别访忠良即不能骤返前失何至迭丧吾守哉而李如桢傲然以狱吏之尊卑视三军譬若赵括临戎一到即亡开铁岂当日犹无一人知奇珍者乎及熊廷弼踉跄出关穷发奸细浚濠增垒数月之内屹然就绪虽花岭大人屯无不利钝然使毕假岁月专任责成即不能刻期兴复岂至成劳成废哉而姚宗文假阅视之名掩其师中之苦以一言不合遂中卸之百计媒孽中伤之嗟夫今不过半年新集之勋无闻垂成之局并破岂当日遂无一人知廷弼哉总无柰调停相袭者终以为固然也此皆成败之昭然者也又云张鹤鸣老练行间黔中铜柱终必赖之其次则祁伯裕久进枢机在籍则余懋衡才识沉毅三韩之画夙抱长筹与夫沈阳之高出近吐奉集之气南曹之邹维琏久闲韬钤之畧此皆就臣所知足以备国家缓急之任者也又云赏莫如信罚莫如必昨浑河之战川兵以万人当虏数万人斩贼落马者二三千人将臣吴天杰周敦吉秦邦屏皆战死此其英英烈气所当与恤亡之忠魂并纪而朱万良姜弼去浑河不过数里观望不前盖李如桢麻承恩之续其何辞于后至之诛乎则赏信罚必又所以佐援辽之气者也奉圣旨该部即与议覄 

　　○四月 

　　四月初一日 
　　广西道御史房可壮疏荐李三才白飬粹王象干邢慎言高捷冯瑗等奉圣旨封疆需人这所奏李三才等着即议起用该部知道 
　　云南道御史李日宣疏请召见大僚面决急务内云今辽阳狼狈光景搃不可问而犹可恃东西之相持谓口不即淂志于广宁以窥山海乎而犹可恃水陆之各习谓口即不逞狂于海盖以晲登莱乎而犹可恃大羊之志小谓口不即轻去其巢穴以望都城乎则但有一线之路安可无万全之备即据此时所议移驻海盖移驻广宁与催取王在晋张寉鸣熊廷弼等自是急着且怠缓不及事也唯是都门外如马上催将多金募勇重臣督援驻兵津通缓则陈三坌以壮海盖急则趋广宁以堵三坌又急则据宁前以固广宁此一说也都以内如严保甲肃禁卫分营练备火药缓则责成京畿以训练民兵急则又遣科道以招募忠义又急则派行勋戚以量助家丁又一说也此皆湏立议举行朝不待夕者而非一一淂旨未可以行臣愚以为此时皇上无一日不见羣臣之理臣下无一刻偃卧私室之理直湏朝朝趋朝以俟召对时时坐署以共运筹者也又云据臣平日所知留心边务者则有如今礼部郎中徐谟兵部主事张应吾与入贺四川周起元也应吾慷慨激烈自是广宁救手谟起元并警敏沉雅即日关海需才此指未可多屈也奉圣旨王在晋等已俱有旨了徐谟等还着部议覆 
　　初二日 
　　山东道御史傅宗龙疏陈目前切要事宜一曰皇上罪己之诏不可不速下一曰渍兵不可不速抚一曰内帑不可不速发一曰山东北直之加派不可不速蠲内云户部尚书李汝华批郎中杨嗣昌请免顺永二府加派之牍有曰待二府之地俱为战场然后可说此话且谓辽阳之败俱为风闻坚不肯信异哉汝华即髦而昏何至此等怪语也误国如此留之何益所当速赐罢归令保首领以去而该部印信即着侍郎臧尔劝署掌庶部务不误而力且停征东北之人心可及时收拾也至于永出关兵马何日出关已出关兵马何日至广宁能保其不望风奔溃否张经世能不逗留观望否不能视不能履之薛国用能终固吾圉否奉圣旨这所奏知道了大臣自有专聀不淂轻易弹射以阻任事之心该部知道 
　　初三日 
　　湖广道御史方震孺疏陈紧急军务内云一宁前道参议王化贞甚淂西虏之情形速加佥都御史聀衘令其便宜从事与薛国用同守河西等处宜责成吏部尚书周嘉谟一兵事急如星火凡东事本章求皇上随览随下切毋仍沿旧例一兵事旁午甚多阁臣宜取翰林四员分阅择紧要者贴浮票以便观览即刻举行一紧要军务不必俟部覆阁臣径自票发责成该部以省稽迟切勿借口侵各部聀掌一速遣风力科道十数员给与敕印限定时刻分道募兵兵饷即用新饷地方官有怠缓者即刻题参司道有不堪者即便更换一京城火器尽丧于辽存者多不中用宜责成工部侍郎姚思仁星夜督造委科道官一员验看大工宜暂停止做工夫役或修庆陵或浚城濠宜责成工部尚书王佐一永平顺天凤阳系根本重地加派辽饷未征者亟免以安人心其已征未觧者火速查明报部宜责成户部侍郎臧尔劝一廵城练兵御史先募京城之兵一以收骁勇一以散奸棍兵部新请帑金量行分给一辽阳不守漕运难行当并力陆运督饷侍郎李长庚宜撤回理部事一各处近京诸道应加衘者即加衘应更换者即更换廵抚亦然宜责成吏部周嘉谟一自通州至山海关一带口子某地应设防某地应筑某地可埋伏某地可结营宜敕少詹事徐光启往相度之立限回奏一少詹事徐光启尚驻天津即刻取回以制火器修敌台宜责成吏部尚书周嘉谟一京师至山海关当十里设一报马以速探明哨宜责成顺天廵抚李槿廵按李凌云一京军夏粮合于通州支放一以留京仓之积贮一以散通仓之储糈即光臣于谦烧通仓之遗意也宜责成户部侍郎臧尔劝一辽事紧急京官纷纷送家眷驿逓苦累人心汹汹宜颁行顺天抚按不系紧急军情驿逓不准应付当责成兵部蔡思充一崇文门外大通石桥关系城濠作何料理宜责成工部侍郎姚思仁一城外尚无车炮当即日做起宜责成工部侍郎姚思仁奉圣旨朕览文书见御史方震孺条陈紧急军情添设巡抚等十八事内一条取翰林四员阅择紧要以便举行朕嗣登大宝虽在冲龄自我祖宗以来历代未闻有此翰林协赞阁臣者不淂开此疑端朕思皇上简用阁臣叶向高等着该部行文马上催来任事其添设廵抚十七欵仍着该部酌议具覄 
　　湖广道御史方震孺等请设天津昌平通州易州四廵抚以卫神京奉旨该部议覄具奏 
　　初五日 
　　廵按贵州御史沈珣疏请特设总督重臣控制四省以一事权以禆安攘内云黔之所以大坏极敝者原非有他一言蔽之曰贫夫黔之贫自是天道非人之力所能使之不贫也嗷嗷阖境搃恃他省以生九品成赋无补纤毫即弃之何惜但无黔则滇不可通复是断指而失掌也无黔则楚与川并难安枕是去唇而寒齿也当事者又安能惧非常之原因循坐视而不画一经久绥奠之策臣反覄思维别无他计惟有酌四省之中设一搃督以临之其策最便约束从此而定也远近在吾掌握近以制近远以制远而尚复有陆梁雄行者乎议论从此而一也是非有所统宗辟如高坐堂上而辨堂下之曲直何爱何憎而有何议论之更淆窘乏从此而济也四省皆身内之痛痒辟如手取之而口食之手之不能口靳也明矣即其间有缓急之有司顽悍之土府而命令归一尚淂以两地界籍口支吾哉威武从此而振也穷瘠之黔兵微饷绝盗贼如猬毛而起搃督立则合四省之富强颐指所向便可西号蜀北号楚南号滇应如左右手任剿任抚擒纵惟意彼且望风觧散而又何萑苻之足虞体统从此而肃也流镇守备牛可耕出示禁楚兵不许护送施秉运粮川贵参将周天禄蒙抚按露章之劾几欲反唇相稽今见诸弁攒眉又以一妇两姑中多难处之事搃督立则黜陟独操而法守归一奸宄之窟穴从此而消也黔民无土著搃之皆三省游民如有作奸犯科一讯捕即鸟兽窜窟穴他省无从穷诘搃督立则片纸所向四省霜飞奸徒无可窜之地诸臣改隶之议从此而可息也历查黔中先后抚按身亲地方见触藩维谷之苦计无所之动以各省改隶为言总督立则无事割裂而控制自均又何苦二百年久定之疆界过为纷更交界添设之官从此而可裁也即如清郎参将以黔官而驻楚地乌撒同知以蜀吏而置黔方诸如此类搃以隔界难联搃督立则事归一统诸官可无建而地方省费寔多微独于是即黔抚与各道兼制之名亦自是可尽罢又免多少争端滇南改道之说从此而可已也滇池孤悬特假黔一线出入迩者为滇虑者计开粤途不过以黔中盗贼为梗之故搃督立则土司顺盗贼清而处处可通何必更生异议奉圣旨该部议覄回奏 
　　初八日 
　　浙江道御史刘廷宣疏参监军道高出逃臣辱国偷生内云监军道臣高出其人者出与经畧共受强埸之简命辽阳而既陷矣经畧而既自裁矣出何面目复偷视息人间乎然使其奉头鼠窜屏息待诛亦已耳乃复倡乘广宁以啖西虏之说公然其禀于督臣今印禀到部可覄也亡命之虏敢出此误国之计想惊魂丧魄不自知其头颅之尚在矣若不急行逮治何以警人臣不死事者夫必广宁存而后山海可守也弃广宁即是弃山海弃山海即是弃蓟北此不待智者而知臣恐当事者不容万一为此言所惑遂听经抚之疾呼而漫然不应即应之亦不甚亟不即腊而天下事去矣奉圣旨辽城失陷监军不能効死且倡为弃地啖虏之说公投逓印结摇惑人心蔑视国法若使人皆效尤封疆何赖高出着锦衣卫便差的当官旗杻觧来京究问其余道将姑着戴罪立功自赎该部仍查明分别具奏 
　　初八日 
　　河南道御史杨新期疏参刑部尚书黄克缵党奸误国内云刑部率属多官前者台臣每言参送人犯辄被卖放此为率属之严乎已应削籍矣犹可自居木偶曰孽非已作也至钦犯一起羽翼要挟后封牝鸣垂涎专政凡奇儿小里凡事先与我说二语中外惊骇此正朋党之律交结朋党紊乱朝政者皆斩即非有妻子不可谓非在朝官员也既已没其财产何为出脱多人此从古不能必淂于人上者何乃甘失于人臣也犹可自觧枉法曰好生圣德也乃张承胤全军殒殁于红旗一推致令国势危于累卵论利瓦伊翰者数奉该部之旨屡承有旨之旨宜何如急请缇骑速治抵罪者乃前推诿于兵部今更推诿于科道他无其论臣屡疏每以辽左功罪为言兵部方在倥偬之际克缵曾为州府矣亦知门禁属刑曹矣彼大辟承行为兵部乎刑吏乎如　酋贼者可仅门禁防守御之乎参看淂尚书黄克缵龙钟尸位兔窟巧营稽误军刑致国成积玩之难振支吾门禁冀身为一目之幸投貂珰市德风闻不指实其赃私冠带乞怜门簿多踉跄之行往二罪俱发以重论失误军机犹曰非奉调遣不依期策应也好党正条曰若犯罪律该处死其大臣小臣巧言谏免暗邀人心者亦斩此克缵所自供于急执者也即先斩以儆误国可也若以为非典兵也生之则皇上之恩耳奉圣旨时事多艰方望大臣肩任何淂寻端苛求黄克缵已屡旨谕留 
　　十一日 
　　广西道御史房可壮疏为荐贤本出虚公内云通政使司左参议吴殿邦疏言盗臣与夷狄并至盖专为起用李三才而发三才之生平当年之争论三才者业已详哉言之已臣一腔无私为三才也实为诸臣也故勖以社稷身家之为重为诸臣也总为社稷也故期于人已之两忘既不敢薄臣前日之言而畧誉其品亦不忍忘朝廷今日之事而并没其才此固臣为三才一叚实话臣为社稷一片真心又云羁縻既以飬痈如何抚如何拒请出胜算怜才恐真翻局如何举如何错谁说调停臣原不知三臣之局若何司臣之局若何何从而□臣原不知三才之题目若何司臣之题目若何何从而借至若死灰衣钵捷经推官等语此正臣前疏所为蔓延数卜年来了不之孽债所谓从今一切斩断者也司臣曰番天倒海之小人与攻城略地之□酋恐其并至臣即就其言而应之曰番天倒海之小人与攻城略地之□酋正是恰好一副对头奉圣旨已有旨该部院议覆著作速回奏 
　　浙江道御史刘宣廷疏称两日之内逐两臣谏大非圣明求贤纳言之意内云贾継春误信风闻之语指斥宫门诚不能无罪然而革聀焉民永不叙用淂无已甚乎至于郭巩驳正阁臣票拟之失平词不无过激乃其意岂故阻熊廷弼之进用哉罚俸半年已几晦阁臣休休本念何遽至贬遂以去也嗟嗟强敌临境岂大臣与小臣角胜之时霾火骇人日占甚异人岂不躬省而遂客之时也外之敌国外患既不足振我君臣之泄沓内之法家拂士之祇以供一网之驱逐保世吁谟应如是耶奉圣旨郭巩初疏以冲主藐视朕躬念系言官深用优容暨强土改坏尚不知省改复疏求胜情理难容不示惩戒则公论不明贾継春罪状多端尚在薄罚刘廷宣何淂逞腻渎激姑不究 
　　十四日 
　　云南道御史邱兆麟疏荐房师汤宾尹读书万卷植节千寻　初肆志曾有当郡县辽东之议假令此议能行今日当无忧　之陆梁矣嗣后微与时贤抵牾遂中以词林二百余年所未有之法若科场指摘已经勘明于地方人才屡膺扬扢即计在廷诸臣或苛绳其文人之气习未尝不悦慕其文章或微骇其豪杰之徧锋未尝不壮称其气魄诚以此人而使之自效于辽必有一番计谋干济供经畧抚按之借箸者奉圣旨知道了 
　　十五日 
　　廵按广东御史王尊德疏为遵诏请赦直臣录用举建言国本谪戍广东雷州府卫军原任江西道御史樊玉衡历事先朝孤忠自许痛三王并封之议矣一腔为国之忱抗疏危言叩阍直言遂霆发于奸戚致震怒于圣明四裔投之雷阳多年甘乎荷戟然而邪议旋寝册典既行元良奠震器于当年少海贻灵长于今日盖社稷万■〈礻冀〉之休而玉衡一臂之力也乃今姓名尚列于原伍而清华独后于诸臣亦皇上所不忍者奉圣旨吏部知道 
　　十六日 
　　浙江道御史张綋疏称兵部尚书崔景荣当夫会议筑舍诸臣即知其不足与有为少詹孙承宗怏悒特甚遂有往订之者彼第唯唯及台臣方震孺疏名请代而景荣心恚故为逊谢以让承宗肯攘臂任之乎与其仅作侍郎何如留为经筵用也是责已暗而旁贤巧也宜罢一也管营之推扬愈懋盖举者被世爵之积习而酌其可用重以事权则景荣贵也胡至任到之日参游而下不肯降折相从乎说者谓良弼实窟穴此为骑龁之术景荣何不先为洞悉乃至人问及而诿不知也是通国之视操练急而本兵之视操练缓也宜罢二也迩来荐剡若张应吾耿如祀鹿継善陆燧皆表表者张应吾推宁前道锐然欲往其品可知耿如杞等既铨补枢署虑无不抒胸中之甲兵而徒使之各守城闉也设诸臣仅司启闭之才彼原官讵锁钥而何必怂慂之新旧分劳逸而不为强场之倥偬释韬畧也可罢三也方今需兵议召议募犹惧不足而将种请缨痛欲报雠于父死家丁报主更图奋翼于渑池今邓懋官为父邓子龙疏数月而始?都司今调川兵矣胡秦邦之子誓为父捔躯而不闻刘之鼎为旧帅刘廷弼具揭而又不能达也夫此忠义所激誓不与虏俱生而川兵败战已见于沈阳柰何舍此而他求将士乎是有人磨砺以需而无人筑坛以拜也宜罢四也且也会议之日不欲张经世之出关而颦蹙于计议之无人谁掌本兵而求倚靠也则无任事之胆矣昼夜拮据惟是文移疏揭之翻查号此而遗彼跂后而疐前徒费鞅掌祗耗余息则无综理之一事落之司官自叹难取之向应甚至欲备左右掌纪而无从则无董率之权矣有臣若此即百身不当一人之用留一日反废一日之事奉圣旨部务繁重尚书方在任事勿以繁言掣肘枢贰仍移文守催该部知道 
　　十九日 
　　南京广东道御史王允成疏参辽东廵抚周永春末及徐兆魁李橒内云此日爰书其不坐罪永春者祗候部院议覄岂其免于罪戾及于宽政不宁惟是永春推诿脱卸借赵与邦为重兴邦之疏不云乎辽抚与经畧共事疆场二切进止机宜不独经畧事亦抚臣事也如抚臣不知其兵之不可进也而进之无料敌之智与经畧同知其兵之不可进也而不能止无必然之画与经畧同兴邦素称莫逆岂非以法在不淂不然与台臣舒荣都之疏不云乎非谓有用兵者在便可举城守之责而尽谢之也非谓辽阳有经臣在便可画广宁之前后以自固也皇祖票旨者旧参方从哲正永春所拥戴之人也亦云抚臣责任封疆岂能无罪又云国家立设言官使其有闻即陈而又分为六科便有专职抚清失陷赵兴邦署科宽李难翰之罪闻铁失陷守科之宽周永春之罪当时不据律在案至今台省石枯颖秃犹未正罪为兵科者其何辞于失职之罚人言旧参受维翰之贿止于革职听勘周永春听亓诗教之嘱正于戴罪立功繇今思之似非捕风捉影或亦有的据者又云楚中杀推官不问而被论之徐兆魁犹然出举劾之疏飬瞻媚福府既已无灵将假荐牍以收谢乎则贪矣黔中纵苖寇不问而飬祸之李橒犹罪滥节钺之任勒书遮罪既已败露尚淂借前人以尽愆乎则欺矣奉圣旨这奏会勘各官何淂稽迟至今该部院着各速议奏 
　　二十六日 
　　廵按直隶御史安伸疏参监督通州西仓主事张汝元内云有谓西仓积有余米向来留抵额数汝元乃听积书傅梦龙伴当朱镇等私出贰千余石见有买主张尚贤可证又云中仓亦积有余米向来作正支银本官又以署篆而听积书张闻伴当周学等私出六百余石见有买主常时应可证南仓亦有余米向来凑补挂欠本官又以署篆而听积书刘汉昌伴当李承宗等私出三百余石见有该廒梁仓官可证至于买夏布数十疋也曾值几何乃止半价给发而致陈钺之蜉羽又如买福轿二三乘也曾值几何乃不平价交易而致王赐禄之愤辕又如顶替差役也孝顺何名旧例何昉或入二两以抽身或入三两以进步而万鹏程韩朝宾等之刮金削铁亦已痛矣又如票追剩银也奸不可纵窘亦可怜或廹之卖女以偿或逼之拆屋以完而李祥符栋等之剜肉毁巢亦已惨矣奉圣旨该部知道 
　　二十八日 
　　廵视中城御史梁之栋等疏参大逆刘保交通□贼内云本月二十七日捉获刘保之子刘于翰刘于简隔别研审于翰供称伊父刘保素与李永芳通好每月传送邸报用白封筒不写字迹送至辽阳报银每月一百两或系家人往取或系永芳家丁高科送来或假充官差或私买马牌刘保仍写提塘官名禀票验放出关去年三月八月高科来京两次今年四月贺世贤家丁李成恭亦来京谋探又据于简供称本年四月初四亲为伊父刘保写荅贺世贤书内开韩宗功到已知事体条安但三坌河不知兵马多少此时乘胜前来谅必无败之理如过三坌河广宁更易山海愈便如何取胜京都何难目今兵马调赴不前畏怯大兵速速前来可也兹韩宗恭回辽忙中草此草报其刘保覆审与伊子供吐相同臣等看淂刘保原系辽阳卫人旧充兵部长官再跟辽中道府惯于作奸骫法通贿卖官辽阳将领藉为窟穴爰恃提塘易通线索敢犯滔天之罪明恣不轨之谋四载以来世无宁宇国有危形皆其贻祸之烈也臣等据寔供情状叛在辇毂患在目前闻者无不心裂而胆催通国咸欲啮肝而饮血幸赖祖宗在天之灵仰仗皇上如天之福当吉典告成之日有神人默护之庥叛谋尽败于一朝逆贼何辞于寸磔此在刘保所当按谋反大逆之律凌迟处死决不待时者也刘于翰所当照父子兄弟之律皆斩者也刘于简供有余犯在外湏存之以待质证如彭应高韩■〈口兀〉喇马你林永吴从二李宾等俱俟捕到折审分别轻重奉圣旨逆犯刘保交通叛贼召祸封疆谋危社稷据奏情罪真确宜正典刑刘保依谋反大逆律凌迟处死刘于翰斩着便会官处决传首辽东暴白罪状用泄众愤以伐逆谋刘于简等依议俟另正法未获名犯严行缉捕质证明确不淂拔诬无碍法司知道 
　　二十九日 
　　佥都御史王德完疏荐原任通政司左参议吕邦曜奉圣旨这所奏知道了吕邦曜着该部起用 

　　●大明熹宗达天阐道敦孝笃友章文襄武靖穆庄勤哲皇帝寔录卷之二　天启元年伍月至十二月 

　　纂修官浙江道监察御史李长春 
　　编辑较正廪监生方　至 

　　伍月 
　　六月 
　　七月 
　　八月 
　　九月 
　　十月 
　　十一月 
　　十二月 

　　○伍月 

　　天启元年伍月初二日 
　　广东道御史马逄皋疏为大婚礼成普天庆洽内云君能为尧舜必臣辅其君能为尧舜相臣刘一燝臣素重之不识何故又降台臣刘重庆语曰一夫向隅满堂为之不乐皇上琴瑟方调关雎兴化臣等见是日乾坤清朗次日雷雨震润普天臣民举手相庆以为淂贤内助关系非轻而无柰近日言路之轻也飬病姚宗文揭御史申廷譔刑部司官王登庸劾给事中郭巩河间县佟卜年揭御史徐扬先兵部司官耿如杞鹿善継又揭御史游士任小民略无忌惮大臣又复尔尔可叹也更可骇也奉圣旨这所奏知道了刘重庆已有屡旨不淂又来渎扰 
　　浙江道御史苏述疏参辽抚薛国用内云袁应泰苑云意所用者必望降中外东夷闻之落胆猷兼文武举朝淂之而快心乃问之则薛国用也不知广宁建节以来国用有何筹划辽阳陷失以后国用有何面目癃肿不堪之状已见于朱童蒙之勘疏且推经畧于已病已废之人则名器可惜以经畧为旅进旅退之官则国体大伤以已换者而又换则躭误在事机以败辽者而经辽则不明在功罪况今日之薛国用即前日之周永春也则失地丧地师抚臣并论之说则国用应有处法何永春之弹墨方新而国用之崇阶遽转永春凛凛于听勘而国用爰爰于荣归无论事同法异人心不平窃恐□酋闻之谓此日之新经畧即坐转之病开府死经畧已血膏荒草而生经畧又遯入榆关亦且咥咥笑中国之无人矣奉圣旨薛国用辽左功罪前已有旨候查明另议推补经略该部酌议具奏 
　　初五日 
　　福建道御史周宗建疏参兵部尚书崔景荣内云东事败坏以来在朝诸臣无不愁危愤激冬矢忧心独观枢臣崔景荣恬然自淂绝不介意曾不觧其故何且曾闻其私语辽事自谓的信云必无妨臣等外度犹意其果有所闻有恃无恐而孰料景荣一承部务即私大逆刘保任为耳目每有谋议辄唤提塘一日之内三吐之握孜孜有味者惟一逆保之言是信是崇景荣曰何兵可调保则曰某处兵少不堪调景荣曰何将可任保则曰某将资不及格不堪任景荣曰□可来否保则曰三坌河天堑之险必不来盖尽景荣之心腑灌入逆保之奸欺于是□必不来之说保则密地而献之景荣景荣亦密地而语之朋辈昏迷光景畧似袁应泰之信贺世贤者夫乃知景荣之所谓枢谋皆逆保之方畧景荣之所谓的信皆逆保之奸诬景荣之所谓忻忻自淂皆逆保毒药之所蒙蛊夫中枢重地皇上方将恃以折冲万里而景荣于肘腋之近昏聩若此倘非仰仗天威叛贼授首臣不知景荣之卖国家而危社稷者作何究竟也奉圣旨辽渖変告以来本兵章疏可按何淂以风闻苛索崔景荣已有旨了 
　　初六日 
　　左佥都御史王德完疏陈三策以保治安内云一决大疑一定大狱一慎大柄顷以缉捕奸细语司礼监大监卢受臣乍闻不胜惊骇以受为神祖内侍旧臣效劳最久皇上任为心膂岂淂翻为寇雠皇上倚为柱杖何至化为荆棘然都城内外口口喧传羣疑盖已丛集而不可觧已臣闻疑而不用用则不疑若疑而用之则进退维谷恐后有赤族之诛及早而遣之操纵适宜渠安享紫貂之乐祈皇上俞受请赐司香火于留都则眷礼不衰羣疑可释此保治安之一策也刑狱天下之大命也唐时大理奏天下断狱二十四人囹圄几空以今三朝恩赦而刑部重囚多至八百有余厉气腾冲蒸为旱魃至杨镐李如桢一狱关系非轻臣前同法司会鞫如睨汤火之鸡觳觫之牛鼎俎之鹿怵惕有怀宜酌羣臣大夫通国之公论倘以为可生即应遣戍立功冀收桑榆之效如以为罔赦又宜正刑饬法勿致衅孽之生凡此重情宜当果断此又保治安一策也用舍人君之大柄也而握兵司饷为柄尤大门大司马王象干今日应至国外可籍以惟握折冲而熊廷弼张鹤鸣胆气枭雄韬铃精熟屈指旦夕将至可籍以经山海搃蓟辽大司农李汝华夙着忠勤乃今气息奄奄闻在鹓鹭行中匍匐不能起宜令归骨以休老臣而尚书王纪汪应蛟谋猷写奕干理精勤可肩户仓之重驱萧曹于辇下集颇牧于禁中此又保治安之一策也奉旨这所奏科道官条议屡及卢受向以病告私家闲住已有旨了杨镐李如桢原俟徐议今既如此说准从宽议处户部尚书侍郎等官进退内外俟奏上裁行王德完聀司风纪还当镇定人心默持国是庶几淂大臣表率之体该部知道 
　　广西道御史李应荐疏参阁臣刘一燝内云皇上御极以来诸臣怀忠入告者无虑数百万言绝不能就中剖决一概模糊票拟至台臣方震孺议添四翰林代阅依旧以醉梦之语代天言则何心也皇上因移宫一事心迹未明于去岁十二月间曾望辅臣代为屏息纷扰至形之谕语乃竟中立不传示一语使圣明隐忍小臣之心変为穷究则贻害言官犹浅而使言官肆辨复干圣怒卒失优容之本怀又何心也宰相聀在用人辽患孔棘兵饷乏人尤为紧要乃用执拗无能之李汝华饷不成其饷用束手无策之崔景荣兵不成其兵如此两重任俱以无用之人盘踞之竟不肯任怨以易置之又何心也古大臣遇灾変或旷聀率引咎责躬以自贬损今辽阳境土已蹙兼以日星风霾天旱地裂在在见告而不见引咎刻责一言是视保业燮理若于已不相干矣有是理乎□贼奸细惯作内应开铁辽渖率由此陷今沙盘练兵祗知营私不知虑远引贼入内言者虽有公疏单疏而一燝漠然无所动也自非台臣张捷慷慨执奏次辅韩爌委婉主持而大内决不能肃清也则畏内如虎矣有是理乎至侍郎张经世无印催兵无人承使提督王威挈带家丁出关无敕无印淂于科臣熊德阳之入告者更属可骇此是国家何等时何等事而一燝亦置之不理乎奉圣旨辅臣公忠体国朕所素知李应荐何淂随事苛求恣意横加岂成国体本宜重处念辅臣力救姑不究 
　　都察院等衙门左都御史等官张问达等公疏申救台臣刘重庆内云今强寇在门国势抢攘不有忠言谠论谁能定难扶危不有乐受虚怀谁肯披衷摅赤诸臣不言皇上尚宜导之使言倘少示裁抑之意致灰靖献之心恐非所以集众思而勷祸乱也且重庆之所以淂罪者以为危言恐喝而罪之乎则夷腥渐逼武备全虚在在禳祸处处起衅但恐其有言而未尽岂恶其尽言而过激以为候补未任而罪之乎值此延纳不讳之朝孰无进言之路篘荛可言工瞽可言况待次簪笔之列岂独后补衮之忠奉圣旨朕岂不知所言宜宥乃近来议论太多阁部大臣畏讥思避且御史候补所言究非人所难言何必躁率渎扰你每为大臣同声附和沽名市德军国大事漠不经心此事何必合词申救该部知道 
　　陕西道御史张慎言疏为父子世受国恩去国情同迯遁内云辽渖既陷之后正主忧臣辱之时普天率土谊切缨冠孰意有不俟题请弃印而走如何南左布政冯盛明其人者乎又有借词将父挈资而南如翰林院简讨冯铨其人者乎盛明当旬宣保厘之任而其子亦读石室金匮之书君父之义胡不闻焉古人一饭之恩必报朝廷亦冯氏父子可谓不薄矣擢为藩伯拔置词林其为一饭也不既奢乎盛明既不俟命而行而其子市名马飬侠客腰缠十万扁舟而下吴越楚蜀之邦择地而处曰以吾囊中之百一成都成聚何难之有不难忘君父弃坟墓抛乡井而去矣嗟嗟盛明父子何不思之甚也天下岂有无君之国哉忘君亲则不忠弃坟墓则不孝抛乡井则不仁不忠不孝不仁之人安所用之说者曰其家父子济恶乡里以目运材紫荆伐石房山田园甲第富甲南畿怨毒之于人甚矣饥乱相仍攘臂一呼悖出之祸人将甘心焉父子殆虑及此矣太平无事之时父子纡朱柂紫家温身宠闻警之日畔官离次曰我即弃进贤冠犹淂享子女玉帛之奉待郊关无恙再借邹生之律以复我故物直反掌耳此其罪可胜诛哉奉圣旨冯盛明已有旨了冯铨不必苛求该部院知道 
　　初十日 
　　陕西道御史郭如楚疏为用舍舆论已明朝廷朝断宜速内云熊廷弼雄才大畧慷慨担当直扶危定倾之手兹所驭而前将入春明而用廷弼者尚茫无着落也臣为宜其经畧之任加以尚书之衔委以恢复之事自山海而东悉以?之抚镇饷诸臣尽属节制无耦立而舆瓢无九牧而掣肘任之专责之重而后成功可冀也旧辅叶向高肝胆揭日忠赤回天新辅何宗彦定识定力无偏无党正宜同心戮力共济时艰简召之旨将已匝岁而杳不闻空谷之音也昨者端官敦趋之旨政府踌躇不怿旋而议罢礼曾有背议而窃笑之者是诚何心所谓欲其入而闭之门也见在者蒙妨贤之罪而未来者托避贤之名可不可也是皆用之宜速断者也淮抚李三才之居官居乡本末昭然人所耳目蹄啮则有之千里则不可知也会议之日不可者大半诸大夫国人之论亦主爵淂失之衡矣值此多凶多惧之时尚可以枢要狥私耶内监卢受身邀屡朝豢飬之恩年当桑榆衰暮之景即未真有大不祥至亡道之事然奸人招攀道路如沸度有因缘岂尽无据久在肘腋非受之所为自全计也倘念其簪履之旧加以帷盖之施则如臣堂官王德完所言安置南京以善终始则亦以生成而高厚矣何恋此么么而不以释万众反侧之疑■〈忄尉〉中外万全之望也是皆舍之当速断者也此外则有用之未见其効而旋觊复用如徐光启者用之未见其不効而务阻其用如蔡复一者溺聀当舍而舍之不早如崔景荣者力竭当舍而舍之不决如李汝华者顽劣险侧当舍而自家必不肯舍必不忍舍如刘一燝者大抵顾人情不顾国事为体面不为朝廷此今日第一病痛而可为痛哭流涕长太息者也奉圣旨朝廷用舍大权言官当佐以公议郭如楚这本不无参以意见至轻诋辅臣不顾国体姑不深究 
　　十一日 
　　左佥都御史王德完疏请用五臣以褒盛治荐叶向高何宗彦许弘纲孙玮刘曰梧奉圣旨元辅奉皇考简召历时已久尚无起程消息着再差官同先差行人并该省抚按官敦趋就道在途辅臣及尚书廵抚等官一体行催起行该部知道 
　　十二日 
　　左佥都御史王德完疏请珍护忠贤以安宗社内云渖辽陷后国势濒危台臣房可壮疏荐三才可用臣初亦俞之而细读疏中杨诩奸雄终怀战栗昔人称曹操曰乱世奸雄操沾沾自喜三国至今几千年岂又有一孟德耶吏部会推之辰九卿朝集于文华殿臣谓三才用于外则许之必用之于内臣当以白简从事旋诣??宗蓬直房画题台省诸臣先书不与二字如出一手臣谓公论当亟从而诸臣中尚有犹豫者臣谓大臣望重何淂首鼠两端遂各尽题而别科臣汪庆百于别疏之尾褒臣廷斥首鼠方为臣危而人遂借谗于元标谓庆百以二字诋之遂欲于热审后乞休臣于元标称同心之交元标欲去臣岂独留口诵心唯殊令局蹐盖元标独击鹘鸣阳凤非鼠也臣初戒勉诸臣岂讥剌语耶实时有用三才者而浩荡乾坤不可无吴殿邦之论臣意盖曰即殿邦论一时虽有遑忤而千古不可磨灭之耳故笔之疏尾不谓议论遂繁大臣居尝和衷而论事则贵伉直宋庆历时韩范富欧上殿相争如虎下殿不失和气盖和而争者和之至也不然唯唯诺诺以为和何取于殿上之虎而以为蓍鉴耶奉圣旨诽誉相加非大臣所宜邹元标昨疏已有旨了 
　　浙江道御史蘓述疏请并收茅茹普示包荒内云未勘以前之熊廷弼不惟言者疑即皇上亦疑也不疑而何以勘也既勘以后之廷弼不惟皇上信即言者亦信也不信而何以更不言也言者为国勘者亦为国交伸于国即仝仝异异亦何为而不可或者愤辽阳之破而恨袁应泰恨袁应泰而思廷弼而因追及论廷弼者溯流穷源逓而罪之乎夫愤辽陷则当问守辽者恨应泰则即问荐应泰者即思廷弼亦当问会议廷弼者舍当境而问言官彼言官当日亦何尝曰代廷弼者必应泰而可也而遂因辽破以罪之乎如必执后人后事之善否为言者罪则言官凡出一言画一事必鳃鳃焉筭前虑后避祸趋福而后出于口亦谁复敢为国家筹事揆策发奸指佞者而天下事去矣故今日之事而必问也则当自大臣始而苟行株连之法则言不一人人不一牍挞伐未彰于　酋党锢先起于辇下若廷弼此来非为扫强胡而为除异己则廷弼不安诸大臣前既顺言官以去廷弼今又用廷弼以逐言官即大臣又何以自安也奉圣旨该部院知道 
　　十五日 
　　湖广道御史方震孺疏参道臣蔡复一内云复一夙负盛名而兼胜气近议添设廵抚臣等每为屈指即台臣侯恂未尝不许其才名未尝不期以节钺惟深有责望之心故微示激劝之意且垂涕一事淂之传闻非台臣之言而通国人之言也此亦何足深辨使复一而无是也则亦任真做事百折不回事定功成自然天下谅之举朝谅之即台臣亦终取之矣而一揭再揭以口舌角胜何为者也既曰刃在其颈谁先雏眉又曰三坌河在望谁先缩足此是何等说话岂雄心猛志不用以理封疆而能口利牙反用以摧言路如是而后明其不垂涕不惟怯乎或者谓其心惊胡马悔别青山狠嚷一场好寻归路诚如是也是真垂涕真惟怯之左券矣而复一岂其然乎不知赋归去于清平无事之时为知机为高蹈为养廉耻巧卸肩于扰攘艰危之日为畏难为怕死为讨便宜复一何不深长思耶奉圣旨司道才品行事抚按官不一甄别任其传揭纷辨蔡复一姑着策励供聀以后有径投揭都门并借言求去的即行抚按官从重参奏该部院知道 
　　十六日 
　　吏部都察院接出圣谕朕日览文书各部尚书侍郎等官杜门请告现在衙门办事只有左都御史及新任本兵尚书二人岂成政体遍览辽东廵抚王化贞奏贼夷谋犯河西情形最紧一切防御无备各衙门向来奏请奉旨盔甲器具兵饷抚赏诸需及推补各官如何尚未到彼着即查照原疏奏请一一督发补任□酋一隅小丑任我一二叛人逐日聚谋乘隙思逞乃我堂堂朝廷济济卿士大臣畏忧讹谗动思引避小臣挟私逞臆巧肆挤排忍令朕躬焦劳坐视封疆沦弃国家优礼臣工两朝覃布恩渥其报乃至于此抚时着躬能无悚怍辅臣一燝已着宣谕即出尚书周嘉谟李汝华黄克缵王佐侍郎臧尔劝周道登邹元标佥都御史王德完并各衙门大小官员都着即出供聀不淂揭告辨争待□氛稍平危疆可仗再听高尚以便身图再任纷争以快恩怨此时暂罢私闻专意急公此后大臣或因公指摘止就事辨明不淂辄托疾言去小臣即随事紏正亦只静听处分不淂连章求胜各殚力协心输忠尽职共济时艰如仍前抗违国典具存定以无礼大不敬论决不轻宥该部院一并传谕申饬施行故谕 
　　十七日 
　　江西道御史徐扬先疏参科臣魏大中内云卢受之当下于理也杨镐李如桢之当早处决也臣顷有疏上请矣德完先定大狱一策原非欲宽杨李二囚不过曰可生即宜遣戌罔赦即宜正刑凡此重情惟当决断人谓票德完之旨者有今既如此说准从宽议处之句可惜德完羙意竟为所借乃德完一片防患苦心无不叹之服之大中亦非不知心其然祗见德完再有乞用五臣之疏剌眼剌心又不敢明目张胆曰某宜用某不宜用但深恨请用之者而苦于无名遂搜前疏之语割半叚之文援重囚以耸人之听信假执法以掩已之私衷又云大中心丧魂迷不自反其本来无能望德完万一并不识德完之品直与刑部右侍郎邹元标共尊彛鼎急攘首功遽以一矢加遗在德完固不视腐鼠为重轻痛兹有数名流无缘无故如驱小儿于市肆贻笑天下取重外夷尚谓朝廷之上有人而言路之罪可胜诛哉奉圣旨王德完谕留已有旨了言官即有异同不必相雠该部知道 
　　陕西道御史张慎言疏为按臣从容就义忠烈可风内云经臣袁应泰城陷之时不淂不死者何廷魁淂不死而不可以不死而遂以死高出虽淂不死而遂亦以不死按臣张铨既淂不死亦可以不死乃卒以死又不徒如经臣道臣之死而以一死动天地泣鬼神感残辽数万之人心素犷悍不可驯之矿卒一时持挺聚众以待命于朝廷而廷议以一大理卿酬之吁按臣淂此犹愤发为厉鬼以杀叛贼而报君父固足以见高皇帝及列祖之灵于地下矣然以较之迯者无恙逼留者无恙前之坏辽事如利瓦伊翰者居然而享长林之乐者无恙而死者正一廷尉不稍薄乎虽薄可也恐后来边疆之臣忠不及此臣者不肯以此七尺染黄沙而慱一廷尉也臣之所以欲再从厚赠恤者非为忠如按臣者也为忠不如按臣者也又为按臣非不能如崔孺秀等不见逆贼之面急欲速尽恐有鼎镬刀锯之惨按臣正欲见逆贼甘受鼎镬刀锯之惨以愧逆贼也又为按臣非以一死结以前之局又以一死鼓三军之气励将吏之心为后日歼逆贼之地也按臣之父为山东右布政张五典端人正品剔历藩臬之间者二十余年矣噫藩臣分守莱州时先冡臣赵焕之言曰张大参即不为异品亦当为卓品计不阿私所好日者辽警既止痛子思亲杜门乞休控愬之词惨不忍读记客岁按臣江右报竣之时业有疏请告矣嗣按辽之差既有俞旨藩臣谕其子曰边强有事人臣不淂遂其私督毋淂持其前疏此父子以假归里甫未匝月促令星月就道无缓湏臾此可谓教子以忠若父子者岂知鼓班之日为永诀之辰哉非此父不生此子恤其子安淂不擢其父即使藩臣居平无以表见犹淂以其子之故而随牒以烦启事况所在有声清端峻硕者乎奉圣旨褒锡国家彛制张铨谥号祠额仍俟奏议赠官需次洊加伊父张五典才品自着即与优恤以劝教忠该部知道 
　　二十日 
　　云南道御史李日宣疏为欲慰忠魂湏体孝思内云张铨赴辽之时西廵臣乡者三载归侍祖母者旬日奋然勇往一切弗问死节之际喷血骂贼引颈抗□舆马唐突势折叛逆之腰拜别从容气缩蠢虏之手卒能北向完归中堂垂绝又非若他人之勉强从事逼廹自尽者也此诚睢阳之后不愧前修文山之流直可方驾者故当时共传□收其骨贼呼为忠而岫岩感泣争起内应真足诛奸雄于未死而激忠义于偷生虽在异族犹有然也又铨之父非他人即见任山东右布政张五典也子有五人而其长即应荫指挥佥事生员张道浚也五典年近六十服官三十年中外剔历所至有政绩今考功法亦应淂卿二迩闻道浚号泣来阙慷慨自矢白面书生颇饶吞胡之畧路经济南与五典泣别祖孙指天饮血欲为铨报仇以酬国恩而道浚负学秉礼犹不肯冒膺宠泽但愿召募忠义千人自为一军期灭此□不与共戴惟是家业凉薄不能不仰给家官将哀恳臣闻之恻然不知其涕之所从也伏乞皇上敕下吏部将张五典优转内秩俾之居中调度相机自效而准张道浚所请许以忠义官衔自行募召随地支给公费不为阻挠父为其子子为其父石可没羽虹为贯日使塞外披坚执锐之士凛有生气而向时诵忠慕义之□闻之胆落所系中外覌德良非小可奉圣旨该部一并议覆　廵按河南御史黄彦士疏为中上人材甚盛贤书觧额未宏请将河南觧额允加五名以足九十名奉圣旨礼部知道 
　　河南道御史崔呈秀疏请赐辽东廵抚王化贞尚方剑便宜行事以顺人心王威达奇勋杨肇基等加以援辽总兵职衘而王威亦当赐以尚方使便宜行事仍听王化贞节制而诸将统于王威其戴罪之李秉诚姜弼逃奔之康应干胡嘉栋吴瑞征等速当逮问以伸国法而道臣蔡复一当改辽左监司以尽其才奉圣旨经畧提督从长确议奔逃道将等官已奉旨议著作速回奏该部知道 
　　云南道御史邱兆麟疏参徐光启内云计两年以来光启所以为扬扬列京堂而开双棍者何官被覃恩获予告归而尊荣其父母者何勑命练兵则辞此则未闻辞也光启设自扪心二年岁月作何销算二年职业作何交还二年钱粮作何支费即自认止淂教习步兵亦当以步兵一行一伍交付皇上即又曰归并督抚则光启闻辽変之事正在通州尤当身先诸镇调发而赴广宁不则与之同入都门为九门十二营之颜行岂不足以舒君父之忧而壮京城之色哉乃光启此来愿绝口不言兵而苐言敌台也课功已虚迯练而更匿筑诸恋荣有兴求去而复改为来踪迹不浮不沉伎俩如侦如幻臣方疑其读书徒多恐成赵括虚名自悞未免仲文故特一言驳正而不谓光启不悔而复有词也即据光启所云此辈原非聀所谓兵则将以何者焉兵必择其所为兵又何湏夫练如其果能会练又何人不可为兵柰何光启既以练兵而又曰非职所谓兵也则当时韩信所谓市人可使战孙武子所谓妇人可使赴水火者固非耶今惟祈皇上督令光启自报昔日所练之兵若干即相交还为目前燃眉之用即归并督抚并责令督抚回报光启所归并之兵果可当一队否又或责限光启更图后效而计日即淂以立成敌台则臣且执鞭弭负畚锸而随其后而敢更多求乎奉圣旨迩来任事甚难徐光启方奉旨议用不必深求该部知道 
　　二十一日 
　　原任辽东经畧熊廷弼疏请宥言官以安微臣事内云臣自以勘归里誓不复出独痛封疆沦弃圣心忧焦二三大臣皆畏议论莫敢明目张胆主持庙谟一任纷争坐长祸乱故此感愤再出诚愿处嫌任怨赞助大臣主张于上推诚去猜和同台省归一于其下内衷羣言外授方畧以求仰副安攘之谕于万一若复为此再滋葛藤臣定不淂安位如去年辽中事而亦何以自效其狗马之力乎是盖为国安身不淂不出于此而非敢矫情为言官觧说也伏恳天恩收回前谕免行查问并将郭巩复职则言官感皇上如天之仁而微臣亦淂以安其位而行其志奉圣旨朕查问紏论科道念封强沦失欲警将来奉旨一月有余尚不回奏国纪何在熊廷弼感愤再出具见忠猷着安心任事不必申救该部院知道 
　　左佥都御史王德完疏请速正刑章以平天下内云镐桢一狱皇上力行果断则除凶讨罪天下可平若果徐徐云尔则纵恶容奸何以平天下少司寇邹元标谳镐与如桢也摭七死议并逮谓法之所在君不能私其臣子不能私其父贵不能私其友屹乎如南山之不可移是所称执法持手者恳皇上可其奏潜消衅孽立见清平奉圣旨这所奏已有屡旨了不必连章渎请 
　　二十二日
  </div>
  <div class="pagination">
   <a href="明熹宗七年都察院实录.html">
    上一页
   </a>
   <a href="明熹宗七年都察院实录.html">
    1
   </a>
   <span class="current-page">
    2
   </span>
   <a href="明熹宗七年都察院实录_page3.html">
    3
   </a>
   <a href="明熹宗七年都察院实录_page4.html">
    4
   </a>
   <a href="明熹宗七年都察院实录_page5.html">
    5
   </a>
   <a href="明熹宗七年都察院实录_page6.html">
    6
   </a>
   <a href="明熹宗七年都察院实录_page7.html">
    7
   </a>
   <span>
    ...
   </span>
   <a href="明熹宗七年都察院实录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
