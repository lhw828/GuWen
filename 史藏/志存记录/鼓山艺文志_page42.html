<!DOCTYPE html>
<html>
<head>
    <meta charset="UTF-8">
    <title>鼓山艺文志 - 第 42 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鼓山艺文志 - 第 42 页/共 45 页</h1>
    <div class="content">
鼓山寺施茶疏

窃以随缘应物，无非回向菩提；指事传心，总是行深般若。若欲破人间之大梦，须凭劫外之先春。伏唯鼓山某禅师，宝集正宗，转轮真子。学冠于竺乾华夏，智本圆通；神游于教海义天，理无罣碍。笑辟支独醒于一己；拟菩萨普悟于群生。借水澄心，即茶演法。涤随眠于九结；破昏滞于十纏。于是待蛰雷于鹿苑野中，声消北苑；采灵芽于鹫峰顶上，气靡蒙山。依马鸣龙树制造之方，得地藏清凉烹煎之旨。焙之以三昧火，碾之以无碍轮，煮之以方便铛，贮之以甘露碗。玉雪飞时，香遍阎浮国土，白云生处，光摇紫极楼台。非关陆羽之家风，压倒赵州之手段。以故居人共啜，过客争尝。使业障、报障、烦恼障即日消除；资戒心、定心、智能心一时洒落。今者法筵大启，海众齐臻，法是茶，茶是法，尽十方世界是个真心；醒即梦，梦即醒，转八识众生即成正觉。如斯煎点，利益何穷。更欲称扬，听末后句。龙团施满恒沙界，永祝龙图忆万春。
——乾隆《鼓山志 艺文》
叶向高生平见《诗》。

重兴鼓山寺田碑

夫天下之号丛林者众矣，有其兴之，胡可废也？其废也以幻教绌，其废之而不与废也，以祝圣义不得绌。其废之以乏物力绌，其废而复兴，兴之于重废之日也。长吏之所护持，神功之所托庇，义又不得绌。噫嘻！兴废之故盖难言之矣。
吾郡以鼓山为钜镇，寺建于梁开平；其溃于水也，以明弘治辛亥，其不戒于火也，以嘉靖壬寅。寺既燔且圮矣，独山下廨院巍然若鲁灵光，而以输租、以焚修、以饷众僧，以当供亿，以需词人墨客之登临，一切取办于檀那之田。田为畝者以七千计，后裁其五之一者寄诸学。佃入虽得以禾忽若秸输，而额仍隶寺，僧坐受困矣。寻以兵兴饷重，吏持之急，豪右乘其困，耽耽虎视，且侵渔焉。缙绅之仓箱日溢，而苾艹刍如洗，计有鼠雀窜耳。
岁乙己，王令公之入闽也，辄弹指悔恨，畴为名刹而榛芜若此；畴为租庸而逋逃若此；畴为金身丈六而剥蚀若此，抑何以为呼嵩者地也？实邑宰重贻之羞。遂括故牒，按旧额，清宿逋，蠲苛役，籍汙邪之蚀于豪者，奏记於左辖范公。既报可矣，随清浮粮之累僧者三十石。未几，令公入觐，閧者复起，孙守公以定力胜之，右辖陈公，督抚中丞徐公以全力护之；而督学熊公雅不欲诸生之有加于僧也，於是田之归寺者种种矣。令公又察比丘性聪之堪负荷也，籍而授之，而聪辄薰沐和南曰：“不腆山灵，惠徼令公，借此法力，饱兹香积。令公及诸大夫其永有誉。”乃请余为志之贞珉，以垂不朽。
余谓是役也，诸大夫之赐也，令公之力也。为山者尸祝于一篑，而穿井以一锸为功，则谓令君什倍于诸大夫可也。因论兹寺亦阽危矣：一厄于祝融，再厄于波臣，佹废矣，废而复兴，天实为之，而田复厄于豪，以祝融波臣之不能与豪格也，豪之不能与良令格也，亦天意矣。天不欲此田久蚀于豪，而沙弥辈不能任，故假诸良令之手，又欲使良令树德建功，千秋百世，假此少试经纶之技，岂天意奉令公耶！
令公在余四封之内，郡人颂其廉而谦，敏而断，疆直而温厚。治行在五凤、神爵间，非久当内召，侍台端，直左掖，而斯寺之祝令公与山俱敝可也，后之感废兴者，当于是乎？
考之徐公名学聚，兰溪人，癸未进士。范公名涞，歙县人，甲戌进士。陈公名所学，景陵人，癸未进士。熊公名尚文，丰城人，孙公名大庄，黄冈人，俱乙未进士。王公名世德，永康人，辛丑进士，法得并书。
明万历辛未冬，赐进士出身，资善大夫、礼部尚书兼东阁大学士，福唐叶向高撰。
——乾隆《鼓山志 艺文》
赵世显生平见《诗》。

鼓山旧志序

古今之为志者，迁，固其选矣。他如《博物》、《述异》，祗足以炫奇，《夷坚》、《虞初》徒资谈噱，然犹古之遗也。晚近有作，匪考之弗实，则语焉弗详。甚至附会芜杂，荒唐谬悠，吾无取焉。
鼓山旧无总志，虽游踪不绝，奈文獻无征。失今不图，后将何述？友人谢在杭夙嗜司马之游，雅擅三长之誉。宅忧之暇，爰与朋辈东窥屴崱，遍寻古迹。披荆棘，辟草莱，剔苔藓。凡危峰秀峦靡弗历，灵岩窈洞靡弗探，镌石留题靡弗录，古碣残碑靡弗辨。嘉木奇石，园圃土田，委径故道，精庐佛刹，神区仙迹，缁锡源委，靡弗穷其始而究其终。积日累月，编次成书，务俾幽隐毕达，高深咸晰。烟霞生色，猿鹤扬声。是故首之以胜迹，而灵异昭矣。次之以建置，而规制备矣。又次田赋，而供需赖矣。物产志则名区之生息以章，沙门志则衣钵之相承有绪，贞珉志则历览之人代有稽，艺文志则今昔之咏题弗泯。至于丛谈亦并载罔遗，则骚逸之麈柄弗竭。洵名山之信史，资千古之考镜，斯志不与兹山相为无穷者乎？
予惟曩昔三陟山巅，晚岁病疲，实同宗炳。睇此瑶编，神情飞动。不谓鄙语亦荷兼收，弁以芜辞，逾滋汗颊。纵在杭不我吐弃，得无贻笑山灵乎。
万历戊申岁，冬十一月既望，前进士郡人赵世显撰。
——《芝园集》

《游鼓山》序

地设晋安，天成屴崱；亭开凤尾，泉涌龙头。紫阳寄迹之区，黄石栖神之所。圆通闳敞，天风直送海涛；喝水岩幽，山色遥连江树。野径分而茗园积翠；石潭响而竹坞浮青。禅榻隐苍藤，诸天缥缈；镌题封碧藓，千字微芒。僧定云端，瓶水雨花寂寂；樵过涧曲，浴凫飞鹭悠悠。贝阙珠宫，恍东去蓬瀛之胜概；金函玉检，延西来衣钵之真传。雾散烟消，海外见琉球之岛；天晴日暖，云中瞻闽粤之城。
时过青阳，序当朱夏。莲塘漾绿，榴径舒红。雨底熟黄梅，荒郊气润；风前纷紫麦、亭午阴清。卢桔影中，觏青虫之隐见；蔷薇香里，听玄鸟之呢喃。童冠昔偕，曾播舞雩之咏；宾朋今合，言追河朔之欢。凡我同盟，从吾所好。钟毫、薛素预敛于行箱；桓笛、稽琴早修而就道。雕鞍既歇，嘉宴旋开。幽怀暢而动植增妍；游兴新而乾坤借色。通玄倐步，窥窈洞于灵源，超凡继升，瞩悬崖于大顶。涉鳌桥而望远，万象呈辉；临凤沼以探奇，群峰列峙。瀑泉飞而泻玉，山鸟哢以铿金。杯勺随人，树底频传鹦鹉；珠玑在手，壁间时走螭虬。清歌发而鹤梦惊；长啸舒而鸾音朗。既乘时而骋望，亦抚景以兴怀。嗟胜地之难逢，怅浮生之若寄。越宫罗绮，惟见青苔；汉代衣冠，空余绿草。花开花落，倐岁月之更新；年去年来，独江山之似昔。是以季鹰快意于杯酒，至若太白兴思于夜游。洵达人之大观，为吾徒之所与。惟兹同志，咸多雅怀，共播声歌，用垂不朽。
——《芝园稿》
徐熥生平见《诗》。

《游鼓山集》序

鼓山东临大海，其高无量。余自甲申夏至戊子秋，五年中三登其顶，而景界变幻，皆成瑰观。今年九月，陈振狂、王玉生、谢在杭、仲弟唯起将买舟游，邀予同往，适予与陈汝大有于山登高之约，不果，语在振狂记中。
夫吾闽山水奇胜甲天下，霍童、武夷、七台、九鲤、玉华、太姥、大武、清源诸山，自古蹑GFDC9赍粮者趾相错，然其事有传，有不传也。鼓山雄于吾郡，游屐不少，著有仅蔡君谟、赵子直、朱元晦、李伯纪诸公，余皆湮没不称，此其故难言之矣。余三游皆有佳景，皆有诗，以同游者寡和，寻复弃去。问有一二书寺壁者半为苍烟碧藓所蚀，磨灭不可读，心甚恨之。
兹游也，翩翩同调，唱和诗文烂然成帙，足以不朽，而余复不得与，怏然于怀。在杭既汇然游稿，殺青以传，而属余序其简首，庶几当卧游之一助耳。万历庚寅，重阳后二日题。
——《幔亭集》
福州沈氏抄本
谢肇淛生平见《诗》。

新开白云洞碑

夫山川无尽而人有尽，以有尽遇无尽，故耳目所不及接，手足所不及探，率付之无可奈何，以还造化，而山川之遇合显晦，又自有时。前之创者常留其无尽，以俟后之人，非其人，山灵不与也。
闽鼓山之有涌泉也，自僧灵峤始也。其岩之喝水也，自僧神晏始也，而洞之有白云也，自僧悟宗始也。悟宗出世学道，苦行精进，隐国师岩者二载，编茅居凤池者五六载，戒律坚定，天人护持，每夜见圆光，自他峰飞至，熠熠烛天，初谓野烧，继疑游磷。久而踪迹之，披榛五里许而得石。穿石抉土，土尽而得洞二：上小者为海音洞，稍下高广，延袤二丈许，如覆钟，如削玉者为白云洞。洞前空青隆起者为佛头岩，岩石稍坦者为说法台。台旁为潭，即谶所谓三潭九井之一云。而石之仰者为钵，竖者为禅杖，皆以形似名也。登洞则日月蔽亏，云霞从足底生灭，长江如带，巨海若杯，而无诸诚郭隐见烟中，一蚁垤耳。
悟宗性行超凡，慧心独运，鸠工蒐材，鼎建祠庑，而同事有善乩卜者，护法伽蓝凭焉，言应如响。于是远近云集布舍，物力毕具，金身碧殿，精舍香厨，不月而成巍然之观。然下视斗岩绝壁，势逾天险，自非猿猱，难以飞渡；则又凿石千武，悬梯万仞，起于平地为三天门。蛇屈而登，跨龙背，渡吼雷湫、印月潭，逾金刚石数百级，至化龙桥。观瀑布如线，散入桥下，天梯矗云嶻嶻然。王懋复太史为题“白云洞天。”行者两膝击颐，肩高于顶，喘如吴牛而未得休也，虽折笋之险巇，大峄之窈窕，蔑之加焉，嘻！亦奇矣。
自有宇宙便有此山，神僧之所剖辟，高贤之所杖履，经百千万劫所未有之奇，至今日以无意得之，而悟宗者又了然一身耳。不内交豪右，不借资陶猗。一旦稽天凿地，别开世界，非神识大力不至此，岂灵峤、神晏所留以俟其人者耶？
悟宗后居郡城之罗山，罗山法海寺为势豪所夺，且一甲子，历数主矣，而能引法曲谕，顿令檀那发心，舍宅还寺。不三年间，金碧珠林，焕复旧观，光复圣教，法力尤宏。其开白云洞，又藐然者耳。余时方志鼓山，感高僧之遗事，而嘉悟宗之能嗣其钵也，于是乎记。
洞开于万历丙戌，而天门凿于甲午。悟宗俗姓傅，郡之闽县人。万历戊申七月望曰，前进士、兵部尚书郎陈留谢肇淛撰。
——《小草斋集》旧抄本
徐火勃生平见《诗》。

九日鼓山游宴序

白帝司权，黄菊篱边呈色；金商转候，紫萝囊里生香。兹当重九之辰，共作登高之乐。江南王、谢，邺下陈、徐，遂挟青尊，同寻白社。小舟可买，泝几百里之鲸波；双屐堪携，历千万层之鸟道。晓攀叠嶂，千头古木撑云；夜渡石门，四壁垂萝絓月。崔嵬覆岭，岚光松影交青；幽翳丛林，蝉咽籁声阙响。遥观大海，蜃气成楼；俯瞰长江，马头如带。北拱已低莲崿；西来又隘旗丘。蕞尔一区，隐隐无诸城郭；渺然数点，茫茫天外琉球。洞中流水去何方？法祖诵经喝绝；山半祗林遗故坵，樵夫举火烧残，借宿虚龛，对高僧参禅演偈；采真深洞，与坐客酬酒赋诗。狂游遍灵迹之中，意气超形骸之外。兹游特妙，胜事堪传。何必登戏马之台？不让陟龙山之顶。故人生贵适志，几人能共此烟霞？而行乐须及时，尔辈当坚盟泉石。凡我同志，请各摛辞！
——《鳌峰集》

鼓山赋

翳石鼓之崔嵬，作海邦之巨镇。周回百里，壁立千仞。地轴盘峙乎坤，山势障屏于震。并华顶之穹窿，齐嵩高之极峻。下临沧海，远望扶桑。遐哉渺渺，郁乎苍苍。眄瀛涯而点缀，眺岛屿之微茫。盱硫球之国而隐见，瞩天吴之首以昂骧。隘群峰于下界，空万顷于八荒。观曜灵于昧谷，接羲驭于东旸。若乃山含岈窈窕，岝崿幽邃，萃川岳之郁葱，钟岩壑之灵秘，寒云际晓而锁青，古木当春而积翠。灵水澄源，甘泉涌地。缁衲聚僧，精蓝创寺。开山则祖师神晏，檀施则闽王忠懿。标佛土以庄严，表禅宫而壮丽。祗园宝殿，绀宇珠林；台铺碧瓦，地布黄金。驯鸽纷飞，现半空之影；频伽解语，送静夜之音。旃檀有香而馥馞，檐卜有气而萧森。至于国师登坛，高座说法，涧底泉声，奔流聒聒，杂梵呗而喧豗，混摩诃而活泼。立运神通，放声一喝，回别窦而倒流，涸空潭而停歇。望石壁兮徒存，听涧澌兮永绝。洞门蛸蒨，磴道岧峣。石封苔而棱渐损，藤抱树而叶微凋。亭跨丹凤之尾，桥蹴巨鳌之腰。摩名贤之篆刻，辨姓氏于前朝。法嗣曾兹以卓锡，高人昔此而挂瓢，怀古迹而心悸，感往事而魂销。
尔其异草奇花，珍禽怪兽，妖艳蒙茸，高飞远走，弥布于叠嶂嵁岩，吟啸于穷崖广岫。岭旋别径，路转人家。错村落其如绣，开场圃以种茶。植先春之粟粒，采未雨之灵芽。老翁负笤而向火，稚子持筐而踏霞。笑北苑龙团之莫匹，渺阳羡紫笋之难誇。极林峦幽翳之足赏，何陵谷变幻之堪嗟！樵火夜遗，琳宫瓦砾；佛国榛芜，禅房荆棘。风吹蔓草兮芊绵，水漾寒花兮寂历。山魈哭雨以啼霜，行客抚今而追昔。痛颓废兮六十余秋，悟残灰兮百千万劫。宝销佛面已多年，金舍给孤于何日？登临自美，吊古空劳。歌以咏志，赋必凭高。等沧溟于一勺，睇天风之海涛。蹑应真而飞渡，挟子乔以游遨。身陟云山兮渺渺，眼空尘海兮滔滔。优哉游哉！以翔以翱。
——《鳌峰集》
卜履吉字讷斋，江南上元(今南京市)人，明万历二十六年(1598年)进士，官泉州府推官，迁福建按察使副使。税监来闽开矿，将毁民居，履吉具疏朝廷，禁其暴行，又捐金助其矿税，使之出境，闽地以安。

元真庵记

夫外象幪虚，穷无之妙斯着；先天何物，未始之征罔闻。故博观则无相不入，冥遡则有力同沦，不可以未画传，不可以无极悟。大矣哉，其湼槃之旨也。盖自西方诞圣，灭雪堕其飞仙，中土抚期，恒河钦其荒界，法流既远，象教遂夷。然后帝振革蘖，沦响振于迦陵，王梦审求，缄经尊于石室。齐梁表刹于方兴，林远护门于未坠，异代同情，固亦有焉。昔者越都熄伯，岿峙鼓山之存，蜀土游魂，异托沙门之梦。于是碧天禅师道庇交丧，缘济未来，固已借冥力于西椒，颜白云于辟石矣。于霄嶛刺，俯日间天门，荡邪之池华清，蔽径之竹峭蒨，盖闽东之胜地也。
万历二十七年，将军许公讳国威，嬴缩阴阳，神化韬略。飞霜细柳，宁需函谷之泥；嘘风大树，已纪燕然之石。既而汉阁让麟，华山归马。负趋夜壑，悟返出门之车；探取邻环，妙湛受轮之器。遂于洞下立元真庵，以庇经像，复为堂，中形大觉之额，以发果体马。芟薙投模，卜中夏而经始；崇构留观，阅初秋而竣事。乃冈岩郁抱，云霞舒卷，背以佛头双髻之奇，表以莲峰方山之秀，三山抗虎，孤峙降龙，长江献其天堑，万落效其棋峙，亦已畅无穷之盈，视极安闲之世界矣。藉钵于焉证玄，趺坐于焉入定，可谓灵就移山，庵罗别舍者乎？是举也，偶物阐胜，地杰辉于当符；镂文纪代，世远著其可知，敢寓言于不朽，庶洪范之无歇。其辞曰：
幹维焉系，形上难名。眷彼群族，西方笃生。极妙无上，想体圆明。众生斯瘼，爱恼成瀛。爰造净土，皇济恒沙。超诸填坑，烦恼万差。阐提三昧，息言拈花。允赞多士，正象流遐。玄关不键，秕夷乃治。教始等慈，灵亦殉鸷。霜露所坠，戾止大庇。苦海慈沦，祗园易施。邈矣汉台，列刹惟弁。冠山垂葩，焕若舒电。聚珍既贲，若华易扬。瞻兹灵宇，日月齐光，胜地不易，乘数闻章，于昭至教，替崇未央。
——乾隆《鼓山志 艺文》
广靖明万历时，鼓山寺僧。

元真庵记

元真庵者，元真居士自捐俸所创也。堂额“大觉”，志觉已觉人也。居士生而好佛，癖嗜内典，参访多方，习静无地，近乃投戈林下，慕闽东鼓山西麓白云洞之胜。洞据山之巅，摩霄咫尺，人迹罕到，时惟白云缥渺而已。有石横亘十余丈，深二丈，巑岏屹峙，白乳时流，前有天池，左右有翠竹。下有三天门，门俱自然，苍石夹立。门之上则瀑布飞流，四时不绝，辟是洞者，悟宗上人也。
上人戒行精严，信心深笃，五丁托梦，石穴自开。居士结庵于下，依为胜友。庵之景莲峰送秀，方山拱色、三山万雉，争入眉睫。佛头岩插其鬓，双髻峰锁其口，龙脊岡跨其背。庵依洞，洞依庵，天造人设，默有相成。时一阴晦，咫尺不分；时一清霁，万里在目。时一闭关入定，则尘嚣都泯，法界混融；时一临高远望，则舟楫往来，耒耜交错。佥云：“极乐之士可以演习上乘。”客有登陟，肩舆可到，若洞在绝巅，磴道孤危，非扪萝附葛，莫能至是。
庵之兆工也，以万历庚子五月中旬，完以七月终旬，费钱十万。择是地者，莆堪舆翁友云，董是役也，山下老人郑九道也。居士姓许名国威，闽人，癸未武进士，历官征矮游击，元真其道号也，乃取元明真心之义云。万历庚子中秋记。
——乾隆《鼓山志 艺文》
袾宏浙江钱塘(今杭州市)人，明万历时，云栖寺僧。

元真庵记

许国威自号元真居士，而福城以东十余里鼓山之胜，居士庵其中，即以厥号，名庵曰元真庵。尝考《华严》，福城东去有娑罗林，林有塔庙。文殊师利童子教善财童子处也。夫不坏元真，名之曰童。兹居士跨海内，论兵底有成绩，倦游而归真，以是人居是地，而适与《华严》所称“福城”冥契，所称“童子”冥契，似非偶然者，可弗顾名而思义乎？假居士树立，摹麟阁、图云台、如梦如幻，妄也，非吾真也。吾归吾真矣，一归永归，予重嘱焉，是为记。
万历癸卯上元，古杭云棲寺沙门袾宏识。
——乾隆《鼓山志 艺文》
明超号越山，福建闽县(今福州市)人。

请无异大师开堂疏

闽川法运将新，师承有待，鼓岭宗风虽替，佛窟长存，道必人宏，珠随方现。恭维博山无异大师大和尚，古佛再生，今时落尽。秉寿昌之剑，播曹洞之风。棘栗蓬任气急于喉咙，冬瓜印不浪施于面孔。盲棒狂喝，一时潜踪。簇锦攒花，末由吐气。茧足走千山之衲，象踏截众溃之灛。光已放于闽南，迹犹悭于江右。顾兹鼓山片石，兴圣遗基，喝水之声常传，搴旗之略未坠。悲祝融肆虐七十载，如星及晨，仰妙喜入闽五十朝，如茅斯拔。仪等瞻风有日，诵语如雷，遣专使以陈词，先四众而请命。伏惟降神足于龙蟒杂居之所，设大冶于顽金跳跃之林。石鼓当轩，直令众山皆响，通霄有路，咸期圣箭飞来。仪等不胜颙望悲仰之至。
——乾隆《鼓山志 艺文》
杨瞿崃字稚实，福建晋江(今泉州市)人，明万历三十五年(1607年)进士，授户部主事，官至提督江西学政，未几告归。

请永觉和尚住鼓山疏

石鼓山龙山从，首作闽邦之巨镇；花宫窈窕，长为禅学之稠林。嗟宗风偶替于先年；幸旧案重拈于此日。机从天启，道待人洪。恭惟永觉大宗师慧云含涧，杲日当空。系出西山，家富七贤之学；英蜚艺圃，笔生五色之花。忽厌筌GFDD0，思穷神奥。偶触机于南泉刀下，遂归心于黎水桥边。摆手出寿昌，夺来不传之印，卧舟过剑水，抛却久蕴之珍。洞上宗风，宜复起于兹日；南来道脉，信独荷于一人。不沛屯膏，曷濡渴望？时虚鼓山之席，仰借荷岭之辉。伏惟宝杖垂光，法幢移彩，摛毒龙于巨海，全露爪牙；射圣箭于重城，侭教围绕。庶人天于焉胥庆，山海顿尔增荣。崃等临楮，不胜颙望驰神之至。
——乾隆《鼓山志 艺文》
元贤生平见《诗》。
</div>
    <div class="pagination">
<a href="鼓山艺文志_page41.html">上一页</a><span>...</span><a href="鼓山艺文志_page37.html">37</a><a href="鼓山艺文志_page38.html">38</a><a href="鼓山艺文志_page39.html">39</a><a href="鼓山艺文志_page40.html">40</a><a href="鼓山艺文志_page41.html">41</a><span class="current-page">42</span><a href="鼓山艺文志_page43.html">43</a><a href="鼓山艺文志_page44.html">44</a><a href="鼓山艺文志_page45.html">45</a><a href="鼓山艺文志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
