<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 8 页/共 10 页
  </h1>
  <div class="content">
   【胡氏寅曰大学之教曰长国家而务财用者必自小人矣与其有聚敛之臣寜有盗臣故治国不以利为利而以义为利也自事言之国家嵗得数百万缗非因头会箕敛而取之山泽似亦未有害者太宗不惟置其利又且黜其人而専以进贤利民为急以桓灵私藏为戒审所取舍明示好恶可为人君法矣愚按大学曰治国家不以利为利而以义为利也观太宗郤权万纪银坑之奏真能不以利为利者盖当是时宫室服用毎能慎乃俭徳是宜谆谆训下无愧辞也夫表正而景随源清则流清表未正而求正于景源未清而求清于流无是理也是故欲臣下厉防名当自人君之崇俭徳始】
　　贞观十六年太宗谓侍臣曰古人云鸟栖于林犹恐其不髙复巢于木末鱼藏于水犹恐其不深复穴于窟下然而为人所获者皆由贪饵故也今人臣受任居髙位食厚禄当须履忠正蹈公清则无灾害长守富贵矣古人云祸福无门惟人所召然陷其身者皆为【去声】贪冒财利与夫【音扶】鱼鸟何以异哉卿等宜思此语为鉴诫【旧本此章重岀鉴戒篇今按此章喻贪为切故去彼存此】
　　【愚按太宗训臣下防洁之为美贪利之为害者数矣鱼鸟之喻尤其明白痛切令人读之竦然诚足惩创人之逸志也可不戒哉】









　　贞观政要卷六
&lt;史部,杂史类,贞观政要&gt;
　　钦定四库全书
　　贞观政要卷七　　　　　　唐　吴兢　撰
　　元　戈直　集论
　　崇儒学第二十七【凡六章】
　　太宗初践祚即扵正殿之左置文馆精选天下文儒令以本官【令平声】兼署学士给以五品珍膳更日宿直【更平声】以聴朝之隙引入内殿讨论坟典【论平声】商略政事或至夜分乃罢又诏勲贤三品已上子孙为文学生【旧本此与后三章通为一章今按崇儒虽同典故则异分为三章又按通鉴武徳九年九月上于文殿聚四部书二十余万卷置文馆于殿侧精选天下文学之士虞世南褚亮姚思防欧阳询蔡允恭萧徳言等并以本官兼学士云云又取三品已上子孙充文馆学生】
　　【真氏徳秀曰后世人主之好学者莫如唐太宗当战攻未息之余已留情于经术召名儒学士以讲磨之此三代以下之无有也既即位置文馆于殿之侧引内学士畨宿更休聴朝之暇与讨古今论成败或日夜艾未尝少怠此三代以下之所又无也故陆贽举之以告徳宗谓言及稼穑艰难则务遵节俭言及闾阎疾苦则议息征徭此所以致贞观之治也后之人君有志于帝王之事业则贞观之规模不可以不复】
　　【愚按太宗之好学可谓至矣其未即位也广招瀛洲之贤其既即位也大启文之馆讨论坟典商略政事盖自三代以下人君讲学之勤未能或之先也然尝论之太宗之所讲学岂真尧舜禹汤文武孔顔之学也夫允执厥中尧之学也危微精一舜禹之学也建中建极汤武之学也忠恕一贯孔门师友之学也瀛洲诸贤之所讲亦尝及于此乎愚不得而知也文诸儒之所讲亦尝及于此乎愚不得而知也愚独怪夫君臣问答之际诏令章防之间一事之微无不讲也一物之细无不讲也独于统宗会元之地乃无一语及之是则太宗之学学其所学非尧舜禹汤文武孔顔之学也呜呼周公没而百世无善治孟轲死而千载无真儒讵不信哉】
　　贞观二年诏停周公为先圣始立孔子庙堂于国学稽式旧典以仲尼为先圣顔子为先师两边俎豆干戚之容始备于兹矣是嵗大收天下儒士赐帛给【去声驿也】令诣京师【令平声后同】擢以不次布在廊庙者甚众学生通一大经已上咸得署吏【署吏职入仕也】国学增筑学舍四百余间国子太学四门广文亦增置生员其书算各置博士学生以备众艺【唐制国子太学广文四门律书算凡七学皆置博士国子掌教三品以上及国公子孙从二品以上曾孙为生者太学掌教五品以上及郡县公子孙从三品曾孙为生者广文馆掌领国子学生业进士者四门馆掌教七品以上侯伯子男为生及庶人子为俊士生者律学书学算学掌教八品以下及庶人子为俊士生者又有五经博士掌以其经教国子】太宗又数幸国学【数音朔】令祭酒司业【凡会同飨醼必尊长先以酒祭先故曰祭酒长者之称也唐制国子监祭酒掌邦国儒学训导之政兼领诸学凡释奠则为初献司业其贰职也】博士讲论毕各赐以束帛四方儒士负书而至者盖以千数俄而吐蕃及髙昌髙丽新罗等诸夷酋长【音掌】亦遣子弟请入于学于是国学之内皷箧升讲筵者【箧方竹器所以盛书籍者】几至万人【几平声】儒学之兴古昔未有也【按儒学贞观十四年召天下惇师老徳以为学官数临幸观释菜广学舍千二百区益生员至三千二百自屯营飞骑皆给博士受经能通经者聴入贡限四方秀艾坌集京师于是新罗髙昌百济吐蕃髙丽等羣酋长并遣子弟入学皷笥踵堂者凡八千余人虽三代之盛所未闻也范氏祖禹曰古之教者家有塾党有庠遂有序国有学士修之于家而后升于乡升于乡而后升于国升扵国而后达于天子其教之有素其养之有渐故成人有徳小子有造贤才不可胜用由此道也后世乡里之学废人君能教者不过聚天下之士而乌合于京师学者众多耀于一时而已非有教养之实也唐之儒学惟贞观开元为盛其人才之所成就者亦可睹矣孟子曰学所以明人伦也无学则人伦不明故有国者以为先如不复三代之制未知其可也】
　　【愚按昌黎韩子原道曰尧以是之舜舜以是传之禹禹以是传之汤汤以是传之文武周公孔子然周公而上得位与时者也孔子不得位与时者也得位与时者其道见之于事不得位与时者其道托之于言而宰我曰以予观于夫子贤于尧舜逺矣夫尧舜而至周公去夫子之时邈矣正道日以榛芜非得夫子则尧舜之道何由而明于后世哉六经之训如日行天夫子之功也先儒周子谓宜乎后世无穷王祀夫子报徳报功之无尽焉夫周公固为先圣而立孔子庙堂于国学以夫子为先圣实始于太宗遂为万代之定制庙祀徧天下人知尊夫子之道即知尊尧舜禹汤文武周公之道矣太宗聪明英睿之君真特见也王封起于开元亦太宗有以致之】
　　贞观十四年诏曰梁皇侃【苦旦切皇姓侃名明三礼为散骑侍郎一作皇甫侃者非】褚仲都【明周易】周熊安生【字植之长乐人为国子博士】沈重【字子厚通春秋羣书为五经博士】陈沈文阿【字国卫通三礼春秋为五经博士】周正【字思行晋周顗之后为国子博士】张讥【字直言武城人为国子博士】隋何妥【字栖凤西城人为国子祭酒】刘炫【字光明河间人为太学博士】并前代名儒经术可纪加以所在学徒多行其讲疏宜加优赏以劝后生可访其子孙见在者【见音现】録姓名奏闻二十一年诏曰左丘明【左丘明见于论语程子谓古之闻人唐啖赵氏谓孔子所言左丘明在孔子前则左氏传非丘明所为亦有姓左而不得其名者为此传也或问朱子朱子曰未可知也先友邓著作考姓氏书曰盖左丘姓而名明传春秋者乃左氏耳然则太宗诏从祀诸儒以左丘明为首而寘于公谷之列者盖汉晋以来相传误以左氏为左丘明也】卜子夏【名商孔子弟子以文学称序诗传易礼春秋】公羊髙【公羊姓髙名子夏弟子传春秋】谷梁赤【谷梁姓赤名子夏弟子传春秋】伏胜【济南人为秦博士汉文时求治尚书者闻伏生能治之欲召时年九十余诏使往受之秦时焚书伏生藏于屋壁兵起流亡独得二十九篇教于齐鲁之间】髙堂生【鲁人前汉为博士得仪礼十七篇传于世为汉言礼宗】戴圣【前汉为九江太守得礼记三十六篇传于世号小戴记】毛苌【赵人为汉河间献王博士治诗】孔安国【孔子之后汉武帝时为博士至临淮太守为古文尚书之宗】刘向【字子政汉楚元王之后成帝时为光禄大夫校五经】郑众【后汉为大司农卿】杜子春【后汉河南人】马融【字季长扶风人汉桓帝时为南郡太守着春秋三传异同説】卢植【字子干后汉为北中郎将】郑【字康成北海人后汉为大司农卿着易书诗礼论语孝经国语乾象厯天文等书】服防【字子慎后汉为九江太守】何休【字邵公后汉为谏议大夫解春秋公羊传孝经论语等书】王肃【字子雍三国时为魏太常兰亭侯注孔子家语】王弼【字辅嗣三国时为魏尚书郎注易】杜预【字元凯晋惠帝时为镇南大将军当阳侯注春秋左氏传】范【西晋时为豫章太守注春秋谷梁传】等二十有一人并用其书垂于国胄既行其道理合褒崇自今有事于太学可并配享尼父庙堂【父音甫鲁哀公诔孔子之称】其尊儒重道如此
　　【唐氏仲友曰梁周陈隋之际吾道穷矣儒于此时犹守先王之经有如刘之徒至于流离饥饿而不悔其所发明有以资后学之讲习太宗能引擢其子孙以报之至于左丘明等二十一人用其书行其道者则又配享于夫子以褒大之先儒子孙防引擢之恩又有得配夫子之祀者则今之诸儒能不加勉又足为后世故实太宗二举岂不美哉】
　　【愚按太宗既以夫子为先圣立庙堂于国学后数年复优异梁周陈隋名儒之子孙虽其经术学行未探圣贤之阃奥然亦可以风厉天下矣又后数年复诏以左丘明等二十一人配享孔庙左氏诸儒注释经义考论制度使后世有所依据诚足以当此秩祀遂为不刋之典太宗是举亦前帝王所未及行也夫儒之近者恩沾于子孙儒之逺者礼秩于配享太宗之崇儒重道顾不美欤】
　　贞观二年太宗谓侍臣曰为政之要惟在得人用非其才必难致治今所任用必须以徳行【去声后同】学识为本谏议大夫王珪曰人臣若无学业不能识前言往行岂堪大任汉昭帝时【昭帝名弗陵武帝幼子】有人诈称卫太子【名据武帝太子卫皇后所生】聚观者数万人众皆致惑隽不疑【隽音吮姓也不疑其名字曼倩渤海人时为京兆尹】断以蒯聩之事【蒯古买切蒯聩春秋时卫灵公世子也出奔于宋灵公卒孙出公辄立晋又纳蒯聩于戚父子争国后十五年蒯聩□是为庄公辄乃出奔】昭帝曰公卿大臣当用经术明于古义者【昭帝始元五年有男子乗黄犊车诣北阙自谓卫太子诏公卿识视皆不敢言隽不疑后到叱从吏收缚曰昔蒯聩出奔辄拒而不纳春秋是之卫太子得罪先帝亡不即死今来自请此罪人也遂诏送狱帝嘉之廷尉验治竟得奸诈】此则固非刀笔俗吏所可比拟上曰信如卿言
　　【愚按贾子有言移风易俗使天下回心而乡道非俗吏之所能为也昔汉霍光因夏侯胜之言而重经术之士昭帝因隽不疑之事谓公卿大臣当用明于古义者夫汉之诸儒要非真儒也而明效大验如此况真知道者哉太宗谓任人须用徳行学识为本王珪谓人臣若无学业岂堪大任其説美矣此贞观之治所由致也然太宗王珪之所称道者又果真儒也哉】
　　贞观四年太宗以经籍去圣久逺文字讹谬诏前中书侍郎顔师古【名籕其先琅琊人博学善属文隋世李纲荐之授安养尉髙祖入关谒见授朝散大夫迁中书舍人诏令一出其手贞观中厘正五经拜秘书少监后撰五礼成进爵为子】于秘书省考定五经及功毕复诏尚书左仆射房龄集诸儒重加详议【重平声】时诸儒习师説舛谬已久皆共非之异端起而师古辄引晋宋已来古本随方晓答援据详明皆出其意表诸儒莫不叹服太宗称善者久之赐帛五百匹加授通直散骑常侍【晋以员外常侍与散骑常通直故号通直后世因之】颁其所定书于天下令学者习焉【令平声】太宗又以文学多门章句繁杂诏师古与国子祭酒孔颖达等诸儒撰定五经疏义凡一百八十卷名曰五经正义付国学施行【旧本五经疏义另为一章今合为一章】
　　【唐氏仲友曰五经出于煨烬之余诸儒习不胜异説当其并行之初是非当否之説持未定也世传既久其迂怪浅陋之学稍稍堙灭其能盛行于世者如王弼之易孔安国之书毛郑之诗郑氏之三礼杜预之左氏何休之公羊范甯之谷梁皆卓然显行于世而其他不胜异説之数十百家为之尽废然为数子之学者又各持异见太宗始命名儒为义疏以统一之岂可谓无益于经哉然亦崇其教而已道未也又曰自汉以来经学分析传习不同重以南北之分浸益讹舛师古家世齐周乃能通晋宋旧文故能厘正南北之谬其有益于学者多矣】
　　【愚按自经籍仅遗于秦火之余汉儒修补掇拾而専门名家之学纷纭轇轕学者不胜考也太宗兴起斯文命顔师古考定五经孔颖达撰定疏义易主于王弼书主于安国诗主于毛郑三礼主于康成杜预之左传何休之公羊范之谷梁皆卓然显行于世而其他数十百家尽废唐之疏义可谓有功于经矣然尝论之古者易有田氏焦氏贾氏数家自唐以王弼为正而秦汉象数之学晦矣古者书有欧阳氏大小夏侯氏数家自唐以安国为正而古文今文之本乱矣古者诗书之序不附于正经易之十翼不附于爻彖自唐之疏义既出而经传殽乱不可复考矣由此论之则明六经之道者疏义也晦六经之道者亦疏义也虽然名物度数之详字义音释之备毫分缕析使后世有考焉此则其功之不可诬者也】
　　太宗尝谓中书令岑文本曰夫人虽禀定性【夫音扶】必须博学以成其道亦犹蜃性含水待月光而水垂【蜃音肾大蛤也海上月明蜃吐气如楼阁之状】木性懐火待燧动而焰发【燧取火之木也春取榆栁之火夏取枣杏之火夏季取桑柘之火秋取柞楢之火冬取槐檀之火】人性含灵待学成而为美是以苏秦刺股【刺音漆苏秦字季子雒阳人师鬼谷子得太公隂符伏而诵之读书欲睡引锥自刺其股血流至踵简练揣摩至期年而成后游説佩六国相印】董生垂帷【董生名仲舒广川人汉景帝时为博士治春秋下帷讲诵弟子以次相授或莫见其面三年不窥园其精如此学者皆师尊之武帝即位举贤良对防三篇擢为江都王相】不勤道艺则其名不立文本对曰夫【音扶】人性相近情则迁移必须以学饬情以成其性礼云玉不琢不成器人不学不知道【礼学记之辞】所以古人勤于学问谓之懿徳
　　【愚按学之为言效也人性皆善觉有先后后觉者必效先觉之所为而后可以明善而复其初也由此论之善者吾性之所本有非学则无以复之也犹水者蜃性之所本有非月则无以成之也火者木性之所本有非燧则无以发之也太宗此论虽后世醇儒不能逺过文本斯时正当告之曰陛下既知性善之具于己则性无内外之分不当慎于外而怠于内也性无始终之异不当谨于始而怠于终也于以攻其邪心格其非心庶乎疾之有瘳矣顾乃泛引学记之言无所匡救道之不明有君无臣岂不可叹之甚哉】
　　文史第二十八【凡四章】
　　贞观初太宗谓监修国史房龄曰比见【比音鼻】前后汉史载録扬雄甘泉羽猎【扬雄字子云成都人汉成帝时有荐雄文似相如者上方郊祠甘泉泰畤汾隂后土以求继嗣召雄待诏承明之庭从上甘泉还奏甘泉赋以风后上羽猎雄从以为非尧舜成汤文王三驱之意故作羽猎赋以风】司马相如子虚上林【司马复姓相如名成都人着子虚赋汉武帝读而善之乃召问相如相如曰此乃诸侯之亊未足观请为天子游猎之赋相如以子虚虚言也欲明天子之义故虚借为辞以推天子诸侯之苑囿为子虚上林赋其卒章归之于节俭因以讽谏】班固两都等赋【班固字孟坚彪之子也汉明帝时为校书郎继父业着西汉书后迁武司马作西都东都赋】此既文体浮华无益劝诫何假书之史防其有上书论事词理切直可裨于政理者朕从与不从皆须备载
　　【胡氏寅曰凡人之心已以为是则欲天下皆是已以为非则欲天下皆非太宗于此其心广矣不敢自以为是而没人之善使后有考焉虽然切直之言犹瞑之药将以已疾也如其可服舍而不服而姑存其方岂若尅勉而从之以收益身之用乎】
　　【愚按春秋者诸史之本也褒善贬恶进君子退小人进中国退夷狄一言一字皆足为后世法后世之史表年纪亊而已固难律之以春秋之法要使其善足为劝恶足为戒可也无益之文何必厠于其间哉太宗谓汉史载甘泉等赋文体浮华无益劝戒其説是也近时司马氏作通鉴于韩文载文畅序于栁文载梓人传取其有益于世教也较之旧史载进学解等文相去逺矣司马氏之书真太宗之遗意哉】
　　贞观十一年著作佐郎邓隆【通鉴作邓世隆避太宗讳除世字】表请编次太宗文章为集太宗谓曰朕若制亊出令有益于人者史则书之足为不朽若事不师古乱政害物虽有词藻终贻后代笑非所须也只如梁武帝父子【武帝及昭明太子统也】及陈后主【名叔寳字元秀髙宗长子也国号陈多与狎客赋诗后为隋所灭封长城公】隋炀帝亦大有文集【如玉树后庭花曲清夜游西园曲之】而所为多不法宗社皆须臾倾覆凡人主惟在徳行【去声】何必要亊文章耶竟不许【按通鉴系十二年】
　　【愚按昔史臣赞尧曰钦明文思赞舜曰濬哲文明未尝不言文也夫子之言尧曰焕乎其有文章朱子谓文者徳之着乎外者也其经纬天地者乎后世帝王于是乎有文集矣若梁武帝父子陈后主隋炀帝之所谓文文与行乖何足云也太宗谓人主惟在徳行何必事文章此言固为要论然蕴之为徳行发之为文辞昭回天章光被万物如帝尧之文章尚何厌于文哉】
　　贞观十三年禇遂良为谏议大夫兼知起居注太宗问曰卿比知起居【比音鼻】书何等事大抵于人君得观见否朕欲见此注记者将却观所为得失以自警戒耳遂良曰今之起居古之左右史【礼天子动则左史书之言则右史书之】以记人君言行【去声】善恶毕书庶几人主不为非法【几平声】不闻帝王躬自观史太宗曰朕有不善卿必记耶遂良曰臣闻守道不如守官臣职当载笔何不书之黄门侍郎刘洎进曰人君有过失如日月之蚀人皆见之设令【平声】遂良不记天下之人皆记之矣
　　【范氏祖禹曰人君言行被于天下炳若日月众皆睹之其得失何可私也欲其可传于后世莫若自修而已矣何畏乎史官之记必自观之邪刘洎谓天下亦皆记之斯言足以儆其君心全其臣职矣愚按古者天子动则左史书之言则右史书之所以约饬人君之身心使之无言动之失而已唐制虽不尽古而意则犹古必得其人以举厥职则庶乎其有儆也若遂良之言可谓能守其职矣刘洎之言则两箴之也贤矣哉】
　　贞观十四年太宗谓房龄曰朕每观前代史书彰善瘅恶【瘅音亶病也】足为将来规诫不知自古当代国史何因不令【平声】帝王亲见之对曰国史既善恶必书庶几【平声】人主不为非法止应【平声】畏有忤防故不得见也太宗曰朕意殊不同古人今欲自看国史者盖有善事固不须论若有不善亦欲以为鉴诫使得自修改耳卿可撰録进来龄等遂删略国史为编年体撰髙祖太宗实録各二十卷表上之太宗见六月四日事【武徳九年六月丁巳秦王杀太子建成齐王元吉】语多微文乃谓龄曰昔周公诛管蔡而周室安【见公平篇注】季友鸩叔牙而鲁国宁【鸩直禁切毒鸟也以羽厯饮食即杀人春秋时鲁庄公有三弟长庆父次叔牙次季友庄公娶孟任生子班欲立之及病问嗣于叔牙叔牙曰庆父可为嗣公患之问季友季友请立班季友以公命使人饮叔牙以鸩】朕之所为义同此盖所以安社稷利万人耳史官执笔何烦有隠宜即改削浮词直书其事侍中魏征奏曰臣闻人主位居尊极无所忌惮惟有国史用为惩恶劝善书不以实后嗣何观陛下今遣史官正其辞雅合至公之道
　　【范氏祖禹曰古者官守其职史书善恶君相不与焉故齐太史兄弟三人死于崔杼而卒不没其罪此奸臣贼子所以惧也后世人君得以观史而宰相监修欲其直笔不亦难乎司马迁有言文史星厯近乎卜祝盖止于执简记事直书其实而已非如春秋有褒贬赏罚之文也后之为史者务褒贬而忘事实失其职矣人君任臣以职而宰相不与史事则善恶庶乎其可信也】
　　【又曰昔者象日以杀舜为事舜为天子也则封之管蔡启商以叛周周公为相也则诛之其迹不同而其道一也舜知象之将杀己也故象忧亦忧象喜亦喜尽其诚而亲爱之而已矣象得罪于舜故封之管蔡流言于国将危周公以间王室得罪于天下故诛之非周公诛之天下之所当诛也周公岂得而私之哉后世如有王者不幸而有害兄之弟如象则当如舜封之是也不幸而有乱天下之兄如管蔡则当如周公诛之是也舜处其常周公处其变此则圣人所以同归于道也若夫建成元吉岂得罪于天下者乎茍非得罪于天下则杀之者已之私也岂周公之心乎】
　　【愚按唐世临湖之事先儒论之详矣太宗至是乃自比于周公诛管蔡为同尤不能逃儒者之议焉文公朱子谓只消以公私断之周公全以周家天下为心太宗则假仁义以济私欲斯言尽之矣愚谓使建成有泰伯固让之心而太宗得如王季因心之友则至徳在建成圣徳在太宗可以掩絶千古矣是可为叹息也】
　　礼乐第二十九【凡十二章】
　　太宗初即位谓侍臣曰准礼名终将讳之前古帝王亦不生讳其名故周文王名昌周诗云克昌厥后春秋时鲁庄公名同十六年经书齐侯宋公同盟于幽唯近代诸帝妄为节制特令生避其讳【令平声】理非通允宜有改张因诏曰依礼二名义不偏讳尼父达圣非无前指近世以来曲为节制两字兼避废阙已多率意而行有违经语今宜依据礼典务从简约仰效先哲垂法将来其官号人名及公私文籍有世及民两字不连读并不须避
　　【愚按春秋传曰周人以讳事神名终将讳之礼曰不讳嫌名二名不偏讳着在礼经昭然可法讳名所以示尊亊之意也降及后世讳益繁而愈重有偏有旁有嫌甚至改易圣经之字遂失其义甚非古也太宗灼见近代之失去其繁文二名不偏讳允合古义】
　　贞观二年中书舍人髙季辅上疏曰窃见密王元晓等【髙祖第二十一子也】俱是懿亲陛下友爱之懐义髙古昔分以车服委以藩维须依礼仪以副瞻望比见【比音鼻】帝子拜诸叔诸叔亦即答拜王爵既同家人有礼岂合如此颠倒昭穆【昭如字古者宗庙之次左为昭右为穆而子孙亦以为序説见朱子中庸或问】伏愿一垂训诫永循彞则太宗乃诏元晓等不得答吴王恪魏王泰兄弟拜
　　【唐氏仲友曰诗书所载必起宗族家之未正其如邦何正帝子诸叔之昭穆岂惟得叙族之礼亦以明本支见尊无二上之义】
　　【愚按礼曰天子之元子士也天下无生而贵者入学齿胄所以尚敬也矧以帝诸子而受诸叔之答拜殊失亲亲之杀岂礼也哉季辅之言太宗之诏诚为彞则】
　　贞观四年太宗谓侍臣曰比闻【比音鼻】京城士庶居父母丧者【丧平声】乃有信巫书之言辰日不哭以此辞于吊问拘忌辍哀败俗伤风极乖人理宜令【平声】州县教导齐之以礼典
　　【愚按太史公谓隂阳家使人拘而多畏降及后世其説愈长其术愈衍而拘畏愈甚令人欲逺絶而不能然尝观曰辰在子夘谓之疾日君彻宴乐从古以来有是説此又何也以子夘而不乐亦犹辰日而不哭也太宗尝以辰日哭张公谨矣此固足以破时俗之惑而天下至有辰日而不哭父母者夫父天母地之倾摧号天叩地之不及乃以辰日而不哭此情果何为哉太宗令州县教导齐之以礼典善矣然隂阳之説流于今岂惟辰日不哭而已哉伤风败俗乖乱人理者尤多上之人道之以徳齐之以礼庶几其少改乎】
　　贞观五年太宗谓侍臣曰佛道设教本行善事岂遣僧尼道士等妄自尊崇坐受父母之拜损害风俗悖乱礼经宜即禁断仍令【平声】致拜于父母
　　【愚按张子西铭曰干称父坤称母人藐焉而中处则天地其大父母也书曰天子作民父母以为天下王则天子者天下之父母也诗曰父兮鞠我母兮育我则育我鞠我者一家之父母也僧道二字三代无是名也后世而有其名有其人矣独非上干下坤而处于中者乎独非为天下父母者之民乎独非一家父母之子乎而曰出世间矣上而不拜君王下而不拜父母其不在君临之内欤不出鞠育之中欤吾不知其何心也若唐世至于坐受父母之拜尤为不经之甚太宗勅之禁断仍令致拜父母允合民彞诚可为后世之法也】
　　贞观六年太宗谓尚书左仆射房龄曰比有【比音鼻】山东崔卢李郑四姓虽累叶陵迟犹恃其旧地好自矜大【好去声】称为士大夫每嫁女他族必广索聘财以多为贵论数定约同于市贾【音古】甚损风俗有紊礼经既轻重失宜理须改革乃诏吏部尚书髙士防御史大夫韦挺中书侍郎岑文本礼部侍郎令狐徳棻等【棻音汾令狐复姓徳棻名也宜州人博贯文史武徳初起居舍人尝建言论次隋周正史贞观三年诏徳棻等撰周齐梁陈隋史书成迁礼部侍郎】刋正姓氏普责天下谱牒兼据凭史【去声】剪其浮华定其真伪忠贤者褒进悖逆者贬黜撰为氏族志士防等及进定氏族等第遂以崔干为第一等太宗谓曰我与山东崔卢李郑旧既无嫌为其世代衰微【为去声】全无官宦犹自云士大夫婚姻之际则多索财物或才识庸下而偃仰自髙贩鬻松槚【音贾】依托富贵我不解【音懈】人间何为重之且士大夫有能立功爵位崇重善事君父忠孝可称或道义清素学艺通博此亦足为门户可谓天下士大夫今崔卢之属惟矜逺叶衣冠宁比当朝之贵公卿已下何暇多输钱物兼与他气势向声背实【背音倍】以得为荣我今定氏族者诚欲崇树今朝冠冕何因崔干【通鉴作崔民干避太宗讳除民字】犹为第一等只看卿等不贵我官爵耶不论数代已前只取今日官品人才作等级宜一量定用为永则遂以崔干为第三等至十二年书成凡百卷颁天下又诏曰氏族之美实繁于冠冕婚姻之道莫先于仁义自有魏失御齐氏云亡市朝既迁风俗陵替燕赵古姓多失衣冠之绪齐韩旧族或乖礼义之风名不着于州闾身未免于贫贱自号髙门之胄不敦匹嫡之仪问名唯在于窃赀结褵必归于富室乃有新官之辈丰财之家慕其祖宗竞结婚姻多纳货贿有如贩鬻或自贬家门受屈辱于姻娅或矜其旧望行无礼于舅姑积习成俗迄今未已既紊人伦实亏名教朕夙夜兢惕忧勤政道往代蠧害咸已惩革唯此风未能尽变自今已后明加告示使识嫁娶之序务合礼典称朕意焉【称去声按通鉴凡二百九十三姓千六百五十一家】
　　【唐氏仲友曰古者重氏姓故有同姓异姓庶姓之别以天揖时揖土揖为之礼奠系世辨昭穆史氏掌之岂容少有混淆自秦罢侯封而命氏别族之礼废自魏有中原而华夷之姓杂然无辨唐承南北之氏族之书安得不作又出英断以定髙下不幸遭许李挟艳后以焚信书至见目为勲格而又纳币逾制禁昏成敝使太宗之美意不得一传可胜叹哉】
　　【林氏之奇曰善恶贵贱之在天下犹白黑之不相掩初不可以一时之私见而决之也班孟坚作古今人物表止曰羲皇至于西汉凡善恶之目别为九等而锱铢之遂使后世之议纷然而起此无他善恶之在天下自有公论而非一时私见所得而决之故也太宗之论可谓正当世之失以合夫天下之公论矣然犹以一时品秩之髙下而为后世门户之贵贱则太宗所见犹未免于徇流俗之情也孰若付之公论使贵者自贵贱者自贱乎】
　　【愚按人之贤否不同善恶万状初不可以家世而求之也以尧舜为父而有朱均以瞽鲧为父而有舜禹伊尹自耕稼而佐成汤傅説自版筑而相武丁太公自渔钓而为周太师此岂以家世而求之邪况自魏有中原华夷之姓杂然无辨赫连托始于夏后拓跋推本于轩辕李氏以元为祖崇韬认汾阳为宗书史失传谱牒无据至若唐之崔卢李郑矜其门地贩鬻婚姻无所不至太宗深疾斯思欲革而正之是矣然犹以一时品级之髙下而为后世门户之贵贱则滋惑也姑以当时言之当时名臣无过房杜厥后遗爱与公主为非杜荷与承乾造逆将以其父祖之贤徳而取之乎抑以其子孙之叛逆而黜之乎然此犹在易世之后也若侯君集与凌烟之图而身为叛逆许敬宗与登瀛之选而心极奸邪又将何以处之乎夫物之不齐物之情也奈何欲定以一时之私见哉宜其纷纷而卒无补于事也】
　　礼部尚书王珪子敬直尚太宗女南平公主珪曰礼有妇见舅姑之仪自近代风俗薄公主出降此礼皆废主上钦明动循法制吾受公主谒见岂为身荣所以成国家之美耳遂与其妻就位而坐令公主亲执巾行盥馈之道【令平声盥音管馈音匮盥以盘水沃手也左传奉匜沃盥馈以食为饷也易家人主中馈言妇人职乎中馈巽顺而已】礼成而退太宗闻而称善是后公主下降有舅姑者皆遣备行此礼
　　【唐氏仲友曰有父子则有舅姑汉以来尚主者以贵降其父可谓逆人伦灭天理矣唐兴犹不行妇礼王珪正之不亦宜乎】
　　【愚按古者王姬下嫁于诸侯车服不系其夫下王后一等犹执妇道以成肃雝之徳降及后世而此礼失矣夫人主以一身为人伦之主居亿兆之上斯则尊无二上也帝女下降则妇道也岂宜以天子之女而壊五常之大伦乎太宗能善王珪言使公主行妇礼可谓庶几乎人伦之主也】
　　贞观十二年太宗谓侍臣曰古者诸侯入朝有汤沐之邑【古者诸侯京师有朝宿之邑泰山有汤沐之邑盖朝宿亦名汤沐诸侯来京师主为朝王故名朝宿从王巡狩主为助祭祭必沐浴故名汤沐随亊立名尔】刍禾百车【刍茭也禾秆也所以供军马】待以客礼昼坐正殿夜设庭燎【音疗大烛也诸侯将朝则司烜以物百枚并而束之设于门内也】思与相见问其劳苦又汉家京城亦为【去声后同】诸郡立邸舍顷闻考使【去声后同即朝集使也】至京者皆赁房以坐与商人杂居才得容身而已既待礼之不足必是人多怨叹岂肯竭情于共理哉乃令【平声】就京城闲坊为诸州考使各造邸第及成太宗亲幸观焉
　　【愚按汉世于京师置诸侯王邸第诸侯王朝会寓焉上计吏到京寓焉太宗为诸州考使各造邸第允合古制及其成亲幸临观尤见优异之意孰不竭情于共理哉】
　　贞观十三年礼部尚书王珪奏言准令三品已上遇亲王于路不合下马今皆违法申敬有乖朝典太宗曰卿辈欲自崇贵卑我儿子耶魏征对曰汉魏已来亲王班皆次三公下今三品并天子六尚书九卿为王下马【为去声】王所不宜当也求诸故事则无可凭行之于今又乖国宪理诚不可帝曰国家立太子者拟以为君人之修短不在老幼设无太子则母弟次立【母弟同母之弟也】以此而言安得轻我子耶征又曰殷人尚质有兄终弟及之义自周已降立嫡必长【音掌】所以絶庶孽之窥窬塞祸乱之源本为国家者所宜深慎太宗遂可王珪之奏
　　【愚按昔汉贾谊治安之书曰礼不敢齿君之路马蹵其刍者有罚见君之几杖则起遭君之乗车则下又曰王侯三公之贵皆天子之所改容而礼之也古天子之所谓伯父伯舅也然则臣之所以致敬于其君君之所以礼貌于其臣各尽其道而已王珪之奏固然而未免启太宗轻我子之疑而太宗之言亦岂贵贵尊贤之道哉且当是时储位之定久矣太宗至是而有设无太子则母弟次立之语固一时逺虑之言也如魏王泰辈之妄想宁不兆于此言邪可不慎哉】
　　贞观十四年太宗谓礼官曰同爨尚有缌麻之恩而嫂叔无服又舅之与姨亲疎相似而服之有殊未为得礼宜集学者详议余有亲重而服轻者亦附奏闻是月尚书八座与礼官定议曰臣窃闻之礼所以决嫌疑定犹豫别同异【别披列切】明是非者也非从天下非从地出人情而已矣人道所先在乎敦睦九族【九族者髙祖至孙之亲举近者以该逺五服异姓之亲亦在其中】九族敦睦由乎亲亲以近及逺亲属有等差故丧纪有隆杀【丧平声杀音赛】随恩之薄厚皆称情以立文【称去声后同此】原夫【音扶】舅之与姨虽为同气推之于母轻重相悬何则舅为母之本宗姨乃外戚他姓求之母族姨不与焉【与音预】考之经史舅诚为重故周王念齐是称舅甥之国【左传成公二年晋侯使巩朔献齐捷于周王弗见使单襄公辞曰夫齐甥舅之国也宁不亦淫从其欲抑岂不可谏】秦伯懐晋实切渭阳之诗【诗秦渭阳篇曰我送舅氏曰至渭阳朱子注舅氏秦康公之舅晋公子重耳也出亡在外穆公召而纳之时康公为太子送之渭阳而作此诗渭水名秦时都雍至渭阳者盖东行送之于咸阳之地也】今在舅服止一时之情为姨居丧五月【为去声后同丧平声后丧纪同五月小功之服】徇名丧实逐末弃本此古人之情或有未达所宜损益寔在兹乎礼记曰兄弟之子犹子也盖引而进之也嫂叔之无服盖推而逺之也【推他回切逺去声并后同礼丧记篇之辞】礼继父同居则为之期未尝同居则不为服从母之夫【从去后同】声舅之妻二人相为服或曰同爨缌麻然则继父且非骨肉服重由乎同爨恩轻在乎异居固知制服虽系于名文盖亦縁恩之厚薄者也或有长年之嫂【长音掌】遇孩童之叔劬劳鞠养情若所生分饥共寒契濶偕老【契音挈】譬同居之继父方他人之同爨情义之深浅宁可同日而言哉在其生也乃爱同骨肉于其死也则推而逺之求之本源深所未喻若推而逺之为是【为如字后同】则不可生而共居生而共居为是则不可死同行路重其生而轻其死厚其始而薄其终称情立文其义安在且事嫂见称【如字】载籍非一郑仲虞则恩礼甚笃【名均后汉时人好义笃实养寡嫂孤儿恩礼敦至兄子长令别居并门尽推财与之使得一尊其母】顔都则竭诚致感【名含晋时人嫂樊氏因疾失明含尽心奉养医须蚺蛇胆含忧叹累时有童子持囊授含开视乃胆也药成嫂病愈】马援则见之必冠【马援字文渊扶风人后汉伏波将军奉嫂致恭不冠不敢入庐见】孔伋则哭之为位【孔伋孔子之孙字子思礼记檀弓篇曽子曰子思之哭嫂也为位】此盖并躬践教义仁深孝友察其所行之防岂非先觉者欤但于时上无哲王礼非下之所议遂使深情郁于千载至理藏于万古其来久矣岂不惜哉今陛下以为尊卑之叙虽焕乎已备丧纪之制【丧平声】或情理未安爰命秩宗详议损益臣等奉遵明防触旁求采摭羣经讨论传记【论平声传去声】或抑或引兼名兼实损其有余益其不足使无文之礼咸秩敦睦之情毕举变薄俗于既往垂笃义于将来信六籍所不能谈超百王而独得者也谨按曾祖父母旧服齐衰三月【齐读曰咨衰七雷切齐衰五服之第二等衣长六尺博四寸裳下缉曰齐衰】请加为齐衰五月嫡子妇旧服大功【服九月】请加为期众子妇旧服小功今请与兄弟同为大功九月嫂叔旧无服今请服小功五月其弟妻及夫兄亦小功五月舅旧服缌麻请加与从母同服小功五月诏从其议【诏从如字】此并魏征之词也
　　【范氏祖禹曰人莫不有本自髙祖以上推而至于无穷苟或知之何可忘其所从来也既逺矣则服有时而絶先王之意岂以服尽而亲絶乎而后世不达于礼者或益之或损之出于私意不足为法也嫂叔之无服古之人岂于其嫂独无恩乎传曰其夫属乎父道者妻皆母道也其夫属乎子道者妻皆妇道也至于嫂不可以为母无属乎父道者也故推而逺之以明人伦加之而无义不若不加之为愈凡丧服从先王之礼则正矣】
　　【愚按古之制礼尚矣尝闻之师曰凡丧礼制为斩衰功缌之法者其文也不饮酒不食肉不处内者其实也中有其实而外饬以文是为情文之称徒服其服而无其实则与不服等尔虽不服其服而有其实者谓之心丧心丧有隆而无杀服制之文有杀而有隆古之道也盖服制一以周公之礼为正后世有所增改者皆溺乎其文昧乎其实而不究古制礼之意者也如从父之妻名以母之党而服从子之妻名以妇之党而服兄弟之妻不可名以妻之党其无服者推而逺之也然兄弟有妻之服已之妻有娣姒之服已虽无服必不华靡于其躬宴乐于其室如无服之人也同爨且服缌麻朋友尚加麻邻丧里殡犹无相杵巷歌之声奚独于兄嫂弟妇之丧而恝然待之如行路人乎古人制礼之意必有在而未易以浅识窥也夫实之无所不隆者仁之至文之有所或杀者义之精古人制礼之意盖如此后世意欲加厚于古而不知古者之制未尝薄也大抵古人所勉者丧之实也自尽于己者也后世所加者丧之文也可号于人者也诚伪之相去为何如呜呼安得起唐之君臣而与语斯义哉】
　　贞观十七年十二月癸丑太宗谓侍臣曰今日是朕生日俗间以生日可为喜乐【音洛后同】在朕情翻成感思君临天下富有四海而追求侍养【去声】永不可得仲由懐负米之恨【家语子路曰昔者由也事二亲之时常食藜藿之食为亲负米于外亲没之后南游于楚从车百乗积米万钟愿欲食藜藿为亲负米不可复得也】良有以也况诗云哀哀父母生我劬劳【上音渠病苦也诗蓼莪篇之辞】奈何以劬劳之辰遂为宴乐之事甚是乖于礼度因而泣下久之【通鉴系二十年十二月癸未胡氏寅曰劬劳之日父母存置酒为夀因以自庆可也父母既亡于是焉大为宴乐有人心者宜于此焉变矣天子者天下之表仪也太宗念亲不宴而泣去之数百嵗读其言犹使人恻然有感而后世流之逺取于百姓而为人臣报上之忠必如太宗一扫除之则人主孝慕之志彰而臣子谄谀之习革矣愚按以已之生日而念劬劳君上之至情也以君之生日而上朝贺臣子之至情也君上教天下以孝臣子训天下以忠两尽其情可也】
　　太常少卿【少去声】祖孝孙【祖姓也孝孙名】奏所定新乐【初隋用黄钟一宫惟击七钟其五钟设而不击谓之哑钟至是叶律郎张文收乃依古断竹为十二律命与孝孙吹调五钟叩之而应由是十二律皆用而孝孙又以三十一曲旋相为六十声八十四调雅乐成调无出七声七声一宫二商三角四变徴五正征六羽七变宫本宫旋相用唯乐章则随律定均合以笙磬节以钟鼔】太宗曰礼乐之作是圣人縁物设教以为撙节【撙祖本切】治政善恶岂此之由御史大夫杜淹对曰前代兴亡实由于乐陈将亡也为玉树后庭花【陈后主奢淫日甚每饮酒使妃嫔与狎客共赋诗采其艳丽者被以新声选宫女千余人习而歌之分部迭进其曲有玉树后庭花临春乐大略皆美诸妃嫔之容色君臣相酣歌自夕达旦以此为常由是覆灭】齐将亡也而为伴侣曲【齐东昏侯时作伴侣曲后为萧衍所灭】行路闻之莫不悲泣所谓亡国之音以是观之实由于乐太宗曰不然夫音声岂能感人【夫音扶】欢者闻之则悦哀者聴之则悲悲悦在于人心非由乐也将亡之政其人心苦然苦心相感故闻而则悲耳何乐声哀怨能使悦者悲乎今玉树伴侣之曲其声具存朕能为公奏之【为去声】知公必不悲耳尚书右丞魏征进曰古人称礼云礼云玉帛云乎哉【唐史无此九字】乐云乐云钟鼔云乎哉【论语孔子之辞】乐在人和不由音调【去声】太宗然之【按通鉴系贞观二年祖孝孙以为梁陈之音多吴楚周齐之音多胡夷于是斟酌南北考以古声作唐雅乐凡八十四调三十一曲十二和诏协律郎张文收与孝孙同修定六月乙酉孝孙等奏新乐上曰云云】
　　【司马氏光曰礼者圣人之所履也乐者圣人之所乐也圣人履中正而乐和平又思与四海共之百世传之于是作礼乐焉夫礼乐有本有文中和者本也容声者末也二者不可偏废先王守礼乐之本未尝须臾去其心行礼乐之文未尝须臾逺于身兴于闺门着于朝廷被于乡遂比邻达于诸侯流于四海自祭祀军旅至于饮食起居未尝不在礼乐之中如此数千百年然后治化周浃凤凰来仪也茍无其本徒有其末一日行之而百日舍之则虽韶夏濩武之音亦不能有以化一夫矣况齐陈淫昏之主亡国之音蹔奏于庭乌能变一世之哀乐乎而太宗遽云治之隆替不由于乐何其发言之易而果于非圣人也朱氏黼曰乐生于人心未尝不与政通也发于外者虽本于人心之喜怒哀乐而作于外者亦足以感其心之逆顺邪正世有治乱故其音有安乐怨怒之别而其音噍杀啴缓粗厉劲直亦足为其民之思忧康乐刚毅肃敬之殊闻韶濩之音不觉和易聴郑卫之曲不期流靡事有固然是岂经传谩云哉如太宗所言则圣人移风易俗之具防情教和之理皆妄诞也圣人曰钟鼓云盖伤后世徇器而忘情知末而丧本耳魏徴知太宗之非不谏而反执是以顺其防不惟不知乐固亦不知经义也】
　　【愚按古者圣人之作乐也功成治定徳洽仁浃众贤和于上万民和于下然后定律本制器物立曲调习舞节作为一代之乐以养情性育人才事神祗和上下其体用功效广大深切如此是故黎民时雍韶乐之本也然非后防制乐何以致凤凰来仪之盛绥万邦屡丰年武乐之本也然非周公制乐何以致清庙肃雝之盛盖乐本于圣人之徳而乐之成也又有以辅圣人之徳乐本于天地之和而乐之成也又有以召天地之和先王重其本而未尝遗其末也尽其实而未尝舍其文也徒有其乐而无其徳固无以为美教化成风俗之本徒有其徳而无其乐则亦何以为感神人和上下之具哉唐之君臣谓乐在人和亦可谓知乐之本矣然遽谓治政善恶岂此之由则是先王制作皆为具文矣岂不悖哉呜呼自秦灭典籍乐经最为残缺今其可知者百不存一后之人君汲汲而求之犹惧其漫灭难考而况訾为无用之具乎司马氏讥其发言之易而果于非圣人讵不信哉】
　　贞观七年太常卿萧瑀奏言今破陈乐舞【陈音阵破陈乐即七徳舞也太宗为秦王时破刘武周军中相与作破陈乐用乐工百二十八人被银甲执防而舞凡三变每变为四阵象刺左圆右方先偏后伍交错曲伸以象鱼龙鹅鹳观者莫不扼腕踊跃元日冬至朝会庆贺常奏后舞人改用进贤冠虎文袴螣蛇带乌皮靴二人执旌居前更号神功破阵乐七徳者取左传武有七徳名之也所以示其发扬蹈厉之容也】天下之所共然美盛徳之形容尚有所未尽前后之所破刘武周【马邑人隋世为鹰扬校尉义宁初据马邑郡起兵附于突厥突厥立武周为定杨可汗称帝改元后太宗败之于并州奔突厥为突厥所斩】薛举【兰州人隋末起兵自号西秦霸王建元后僭帝号于兰州太宗降举于髙墌城未几死子仁杲代立秦王率诸将讨之以仁杲及其党归京师斩之】窦建徳王世充等臣愿图其形状以写战胜攻取之容太宗曰朕当四方未定因为天下【为去声后我为同】救焚拯溺故不获已乃行战伐之事【战一作攻】所以人间遂有此舞国家因兹亦制其曲然雅乐之容止得陈其梗概若委曲写之则其状易识【易以豉切】朕以见在将相【见音现将相并去声】多有曾经受彼驱使者【曾音层】既经为一日君臣今若重见其被擒获之势【重平声】必当有所不忍我为此等所以不为也萧瑀谢曰此事非臣思虑所及【按史志太宗令魏征与李百药等更制破阵乐名曰七徳舞舞初成观者皆踊跃诸将上夀羣臣皆称万嵗蛮夷在庭者请相率以舞自是朝会庆贺与九功舞同奏】
　　【愚按古之乐莫善于韶舞韶舞尚矣今不可得而知矣夫子之论武舞有曰武始而北出再成而灭商三成而南四成而南国是疆五成而分周公左召公右六成复缀以崇天子其扬蹈厉之容进退击刺之节不过以象其克殷纣服荆蛮之事而已固未闻图画亡国之君而陈之也唐七徳之舞银甲执防先偏后伍交错屈伸以象鱼龙鹅鹳之阵虽不能上法三代盖亦庶几武舞之遗意矣萧瑀以为未尽请图画刘武周等形状以识之夫君子于所不知盖阙如也瑀何所据而云耶太宗谓今日将相有尝为其臣者观之有所不忍此特言当时之情耳要之瑀之论非特不便于当时盖亦无稽于往古也】






　　贞观政要卷七
　　钦定四库全书
　　贞观政要卷八　　　　　　唐　吴兢　撰
　　元　戈直　集论
　　务农第三十【凡四章】
　　贞观二年太宗谓侍臣曰凡事皆须务本国以人为本人以衣食为本凡营衣食以不失时为本夫不失时者【夫音扶后同】在人君简静乃可致耳若兵戈屡动土木不息而欲不夺农时其可得乎王珪曰昔秦皇汉武外则穷极兵戈内则崇侈宫室人力既竭祸难遂兴【难去声】彼岂不欲安人乎失所以安人之道也亡隋之辙殷鉴不逺陛下亲承其知所以易之【易如字】然在初则易【以豉切】终之实难伏愿慎终如始方尽其美太宗曰公言是也夫安人宁国惟在于君君无为则人乐【音洛】君多欲则人苦朕所以抑情损欲尅已自励耳
　　【愚按太宗之言曰国以人为本人以衣食为本营衣食以不失时为本人不失时以人君简静为本窃尝因其言而推之舜之罔游于逸万邦咸宁之本也禹之克俭于家朔南暨声教之本也汤之不迩声色表正万邦之本也文王之不敢盘于游田怀保小民之本也自古兴王之君未有不简静寡欲者也自古亡国之君未有不淫侈多欲者也至哉太宗之言乎其可谓知本者矣虽然言之非艰行之为难太宗既以隋之崇侈宫室为鉴矣而复有飞仙翠防之作既以隋之穷兵黩武为鉴矣而复有髙丽西域之师魏徴曰善始者实繁克终者盖寡王珪曰在初则易终之实难然则向非二臣之言又岂能始终践言也哉】
　　贞观二年京师旱蝗虫大起太宗入苑视禾见蝗虫掇数枚而呪曰人以谷为命而汝食之是害于百姓百姓有过在予一人尔其有灵但当蚀我心无害百姓将吞之左右遽谏曰恐成疾不可太宗曰所冀移灾朕躬何疾之避遂吞之自是蝗不复为灾
　　【林氏之奇曰夫天灾可以至诚感不可以人力胜太宗掇蝗而吞之不忍民受其灾其害自息明皇遣使捕之欲以人力胜天而其灾愈甚天人之际岂不甚明矣哉】
　　【愚按昔成汤祷旱于桑林以六事自责身代牺牲是不自有其身矣夫千金之子犹知爱其身人君以一身履九五之尊位崇髙莫大焉此身为何如也惟能知吾之一身亿万苍生之身也则凡吾赤子之痒疴疾痛举切其身矣太宗念蝗之为民害取而吞之曰宁食吾肺肠与汤之身代牺牲皆不自有其身者也其感天心也宜哉汉王嘉曰应天以实不以文此之谓也】
　　贞观五年有司上书言皇太子将行冠礼【冠去声】宜用二月为吉请追兵以备仪注太宗曰今东作方兴恐妨农事令改用十月【令平声】太子少保萧瑀奏言凖隂阳家用二月为胜太宗曰隂阳拘忌朕所不行若动静必依隂阳不顾理义欲求福祐其可得乎若所行皆遵正道自然常与吉会且吉凶在人岂假隂阳拘忌农时甚要不可蹔失
　　【愚按夫子曰使民以时释者曰时谓农隙无事之时使之不以其时则力本者不获自尽虽有爱民之心而民不被其泽矣夫朝廷之上宫廷之间行储君首服之礼固未至于使民而夺其时也而以追兵备仪妨农而止此太宗之心一念在民而不敢少弛也推是心于天下天下其有不务本者乎】
　　贞观十六年太宗以天下粟价率计斗直五钱其尤贱处计斗直三钱因谓侍臣曰国以民为本人以食为命若禾黍不登则兆庶非国家所有既属丰稔若斯朕为亿兆人父母唯欲躬务俭约必不辄为奢侈朕常欲赐天下之人皆使富贵今省徭赋不夺其时使比屋之人【比音鼻】恣其耕稼此则富矣敦行礼让使乡闾之间少敬长【少去声长音掌】妻敬夫此则贵矣但令天下皆然【令平声】朕不聴管弦不从畋猎乐在其中矣【乐音洛】
　　【愚按论语曰既庶矣又何加焉曰富之曰既富矣又何加焉曰教之释者曰庶而不富则民生不遂故制田里薄赋敛以富之富而不教则近于禽兽故必立学校明礼义以教之而孟子之告梁惠王亦曰王如施仁政于民省刑罚薄税敛深耕易耨壮者以暇日修其孝悌忠信此皆三代盛时所以王天下之要道也太宗谓朕欲赐天下人皆富贵省徭薄赋不夺其时恣其耕稼此则富矣敦行礼让使乡闾之间咸知敬顺此则贵矣斯言也与孔孟之言同一揆也虽三代之治何以越此然贞观之时亦云庶且富矣固尝大召名儒增广生员教亦云至矣朱子则谓其未知所以教也三代之教天子公卿躬行于上言行政事皆可师法太宗其能然乎愚谓太宗之言仁言也贞观之政善政也孟子曰仁言不如仁声之入人深善政不如善教之得民使太宗知此而力行之则所谓乐在其中者又当何如哉】
　　刑法第三十一【凡九章】
　　贞观元年太宗谓侍臣曰死者不可再生用法务在寛简古人云鬻棺者欲嵗之疫非疾于人利于棺售故耳【售音受卖也】今法司覈理一狱必求深刻欲成其考课今作何法得使平允谏议大夫王珪进曰但选公直良善人断狱允当者【当去声】增秩赐金即奸伪自息诏从之太宗又曰古者断狱必讯于三槐九棘之官【周礼秋官左九棘孤卿大夫位焉羣士在其后右九棘公侯伯子男位马羣吏在其后面三槐三公位焉州长众庶在其后】今三公九卿【三公见任贤篇注唐制九卿太常寺卿掌礼乐郊庙社稷之事光禄寺卿掌酒醴膳羞之政卫尉寺卿掌器械文物宗正寺卿掌天子族亲属籍以别昭穆太仆寺卿掌廏牧辇舆之政大理寺卿掌折狱详刑鸿胪寺卿掌宾客凶仪之事司农寺卿掌仓储委积之事太府寺卿掌财货廪藏贸易皆有少卿以为之贰】即其职也自今以后大辟罪【辟音辟死刑也】皆令【平声】中书门下四品已上及尚书九卿议之如此庶免寃滥由是至四年断死刑天下二十九人防致刑措【防平声旧本自太宗又曰以下另为一章今合为一章】
　　【愚按昔舜命曰汝作士明于五刑以弼五教又曰刑期于无刑盖帝王之治以教为先刑者不得已而行之以弼教而其心则期于无刑也然明用刑之要则曰惟明克允盖明者所以得其情允者有以当于心理官之所重者在此而穆王训刑尤切切于其审克之一语正奏谳详审之谓也王珪谓必选公良直善之人断狱允当者增秩赐金而太宗又使宰相及尚书九卿议之固宜致刑措之盛也夫唐虞之世期于无刑成周之隆至于刑措无刑尚矣刑措亦王者之极功也若汉之文景唐之太宗史臣皆以防致刑措美之自汉唐而论可谓仁君矣】
　　贞观二年太宗谓侍臣曰比有【比音鼻】奴告主谋逆此极弊法特须禁断假令【平声后同】有谋反者必不独成终将与人计之众计之事必有他人论之岂借奴告也自今奴告主者不须受尽令斩决
　　【愚按人臣谋逆此以下而叛上也奴告其主是亦以下而叛上也已恶人之叛上廼使叛上者得逞其志是以乱易乱相去防何太宗诏自今告主者勿受尽令斩决斯言一出固足以感格天下使无叛上之事矣】
  </div>
  <div class="pagination">
   <a href="贞观政要_page7.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <a href="贞观政要_page4.html">
    4
   </a>
   <a href="贞观政要_page5.html">
    5
   </a>
   <a href="贞观政要_page6.html">
    6
   </a>
   <a href="贞观政要_page7.html">
    7
   </a>
   <span class="current-page">
    8
   </span>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
