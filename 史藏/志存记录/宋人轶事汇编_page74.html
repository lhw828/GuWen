<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 74 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 74 页/共 98 页</h1>
    <div class="content">
　　綦崇礼草追赠邹浩制词，同省舍人李正民见之曰：“此吏房词头，寻常除目，不足骋辞。今君为邹草制，可喜也。”及录黄具，綦告假，李独直，以己名行下，綦戏曰：“君固欲挂名道乡公制，但恐润色非工，反为累耳。”续名臣言行录 

　　陈了翁之父尚书与潘良贵义荣之父情好甚密。一日潘谓陈曰：“吾二人官职年岁种种相似，独有一事不如公，甚以为恨。”陈问之，曰：“公有三子，我乃无之。”陈曰：“吾有一婢，已生子矣，当以奉借，他日生子即见还。”既而遣至，即了翁之母也。未几生良贵，后其母即往来两家焉。齐东野语 

　　向子諲陛对，日昃未退。良贵越班厉声曰：“向子諲以无益之言，久劳圣听！”叱之退者再，上惊而怒，欲抵良贵于法。张九成因侍讲金华，论其事曰：“臣尝就问之。良贵曰：‘时暑甚，子諲久对，朝膳未进，而流汗津津，良贵恐劳圣躬，情迫于中，不觉声之厉也。’”上云：“二人莫平日不相能否？”九成曰：“臣旧不闻子諲名，尝问良贵，良贵曰：‘好士人。’子諲又尝过臣，云：‘且得子贱在朝。’以此知二人初无不相得者。”上意稍解，二人仍罢。续名臣言行录 

　　庄绰年未甚老而体极癯瘠，洪析仲本呼为“细腰宫院子”。宋诗纪事 

　　甄龙友字云卿，永嘉人，滑稽辩给。楼宣献自西掖出守，以首春觞客，甄预坐，谓公曰：“今年春气一何太甚！”公问其故。甄曰：“以果奁甘蔗知之，根在公前而末已至此。”公为罚长吏，众訾其猥率。尝游天竺寺，集诗句赞大士，大书于壁曰：“巧笑倩兮，美目盼兮，彼美人兮，西方之人兮。”孝宗临幸，一见赏之，诏侍臣物色其人。或以甄姓名闻，曰：“是温州狂生，用之恐败风俗。”上曰：“惟此一人，朕举之。”甄时为邑宰，趋召登殿，上迎问曰：“卿何故名龙友？”甄惘然不知所对。既退，乃得之曰：“君为尧舜之君，故臣与夔龙为友。”由是不称旨。谈薮 按独醒杂志：龙友之问，为蔡京客毛友龙事。齐东野语二以为甄龙友事，岂两人皆有此事欤？ 

　　甄龙友少有俊声，而性浮薄，于乡人无不狎侮。木待问蕴之生朝，甄以词贺之云：“问道海坛沙涨也，明年。”盖谚云：“海坛沙涨，温州出相。”明年者，俗言且待也。齐东野语 

　　莆田方翥，试南宫，第三场欲出纳卷，有物碍其足，视之则一卷子，止有前二篇，其文亦通畅，不解何以不终卷而弃于地也。翥笔端俊甚，以其绪余足成之，并携出中门投之，一时不暇记其姓名。翥既中第，亦不复省问。他年翥为馆职，偶及试闱异事，间及之。有同年在坐；默不一语，翼日具冠裳造方，自叙本末，言：“试日疾不能支，吾抉曳而出，试卷莫记所在，已绝望矣。一旦榜出，乃在选中，恍然疑姓名之偶同，幸未尝与人言。亟入京物色之，良是。借真卷观之，俨然有续成者，竟莫测所以。今日乃知出君之笔，君吾恩人也。”方笑谢而已。宋稗类抄 

　　毕良史字少董，蔡州人。略知书传，喜字学，粗得晋人笔法。少游京师，以买卖古器书画之属，出入贵人之门。当时谓之“毕偿卖”。兵火赴行在，遂以古器书画之说动诸内侍，内侍皆喜之。上方搜访古器书画之属，恨未有辨真伪者，得良史大悦。月给俸五十千，仍令内侍延为门客。又得束脩百余千，良史月得几二百千，而食客满门，随有辄尽。当时号为“穷孟尝”。有姓毕人合得文资恩泽，无宗族承受。良史邂逅得之，补文学。朝廷既得三京地，即拟官就禄于新复之地，留守司俾权知东明。良史到县，乃搜求京城乱后遗弃古器书画一应古今骨董，买而藏之。会金人败盟，良史无所用心，乃教学，解春秋。及复得还，遂尽载所有骨董而到行在，上大喜。于是以解春秋改京秩，自此人号“毕骨董”。三朝北盟会编 按绍兴庚申金人归东京，命孟庾为留守，辟毕同行。见王明清熙丰日历叙。熙丰日历即毕自东京相国寺携归者。 

　　良史留北三年，有宋城、李师微愿师之，宋执一卷背立，且读且止；李执一卷，若有所问者。良史坐榻上，后有二女奴，髽者曰孙寿，冠者曰马惠。吴中旧事 

　　毕少董命所居之室曰死轩。凡所服用，皆上古圹内之物。研北杂志 

　　洪州娉婷市，五代时钟传侍儿所居。毕少董谓可对温柔乡。又 

　　林外字岂尘，泉南人。词翰潇洒，谈谲不羁，饮酒无算。在上庠，暇日独游西湖，幽寂处得一小旗亭，饮焉。外美风姿，角巾羽氅，飘飘然神仙中人。预市虎皮钱箧数枚藏腰间，每出其一，命酒家保倾倒，使视其数偿酒值，即藏去。酒且尽，复出一箧，倾倒如初。逮暮所饮几斗余，不醉，而箧内钱若循环无穷者，肆人皆惊异。将去，索笔题壁间曰：“药炉丹灶旧生涯，白云深处是吾家。江城恋酒不归去，吹落碧桃无限花。”明日都下盛传某家酒肆有神仙至云。又尝为垂虹亭词，所谓“飞梁遏水”者，倒题桥下。人传为吕翁作。高庙识之曰：“此必闽人，不然何以锁字协颜字。”已而知其果外也。齐东野语 

　　胡铨 王庭圭胡梦昱附 沈枢 胡致堂 洪天锡 郑伯熊 

　　罗钦若、李东尹与胡邦衡同在学舍，甚相得。他日同就试，钦若见邦衡试卷，问曰：“此欲何为？”邦衡曰：“觅官也。”钦若因于邦衡卷内指示一讳字谓曰：“与汝一官。”邦衡改之。是榜遂入选。胡公为侍从，东尹亦仕至中大夫，钦若止正郎。尝曰：“顷在太学，偶乏仆供庖，同舍自执烹饪。邦衡能操刀，东尹能和面，某无能，但然火而已。今之官职大小，已定于此。”独醒杂志 

　　胡邦衡多髯，初除吏部郎官，或以髯吏部为戏。二老堂诗话 

　　胡澹庵上书乞斩秦桧，金人闻之，以千金求其书，得之，君臣失色曰：“南朝有人！”盖足以破其阴遣桧归之谋也。乾道初，金使来，犹问胡铨今安在。张魏公曰：“秦太师专柄十九年，只成就得一胡邦衡。”鹤林玉露 

　　杀岳武穆，范同谋也。胡铨上封事，桧怒甚，问范如何处置。范曰：“只莫睬，半年便冷了，若重行谴谪，必成竖子之名。”宋稗类抄 

　　公上书请斩秦桧，拟昭州编管。时公妾临孕，遂寓湖上僧舍，欲少迟行，而临安已遣人械送贬所。范如圭、方畴同见晏敦复为公求援，敦复即往见守臣张澄曰：“铨论宰相，天下共知。祖宗朝言事官被谪，开封府必不如是。”澄愧谢曰：“即追回矣。”名臣言行录 

　　胡澹庵于福州佥厅分扇，得一扇，画古木间一人骑驴向西南行。及有新兴之命，方知为先兆。话腴 

　　胡忠简请诛桧以谢天下，胡之州里，竞传公以诛死，独一卜者谓公命当阶政府，必不死。又揭榜通衢，以验他日，人皆目为狂生。公封事未达金廷，间者募以千金得其副本，为之动色。四朝闻见录 

　　邦衡在新州，偶有“万古嗟无尽，千生笑有穷”之句，新州守评其诗曰：“‘无尽’指宰相。”盖张天觉自号无尽居士。“有穷”则古所谓有穷后羿也。于是迁儋耳。独醒杂志 

　　公徙吉阳军。先是桧于一德格天阁下书赵鼎、李光、胡铨三人姓名，公时犹在新州。广帅王鈇问知新州张棣曰：“胡铨何故未过海？”铨赋词曰：“欲驾巾车归去，有豺狼当辙。”棣即奏公怨望朝廷，于是送海南编管。命下，棣选使臣游崇部送，封小项筒，过海至雷州。守臣王趯廉得崇以私茗自随，械送狱，且厚饷公。是时诸道望风捃摭流人，以为奇货，惟趯与流人调护，海上无薪粲百物，趯辄津致之，后卒以此得罪。名臣言行录 

　　邦衡窜新州，再徙吉阳，吉阳即朱崖也。军守张生亦一右列，遇之无状，每旬必令囚首诣廷下。邦衡尽礼事之，至作五十韵诗，为其生日寿。性命之忧，朝不谋夕。是时，黎酋闻邦衡名，遣子就学。尝邀致入山，见军守者，荷枷絣西庑下，酋指而语曰：“此人贪虐已甚，吾将杀之，先生以为何如？”邦衡曰：“此人固无状，要为一州主，欲诉其过，合以告海南安抚使，不应擅杀也。”酋遂释之。明日，张诣门悔谢，感再生之恩，自此待为上客。邦衡隆兴初在侍从，录所作生日诗示仲兄文安公，且言昔日事。容斋三笔 

　　澹庵在谪所，因读离骚，浩然有江湖之思，作潇湘夜雨图以寄兴，自题云：“一片潇湘在笔端，骚人千古带愁看。不堪秋著枫林港，雨阔烟深夜钓寒。”时绍兴丁卯七夕。后一百三十五年辛巳，此画归之赵子昂。梅磵诗话 

　　胡澹庵十年海外，北归之日，饮于湘潭胡氏园，题诗云：“君恩许归此一醉，傍有梨颊生微涡。”谓侍奴黎倩也。厥后朱文公见之，题诗曰：“十年浮海一身轻，归对梨涡却有情。世事无如人欲险，几人到此误平生。”鹤林玉露 

　　胡忠简作字端凝劲挺，孝宗尝谓之曰：“卿写字宛如卿为人。”对曰：“臣幼法颜真卿，今自成一家耳。”上又曰：“朕前日侍太上皇，于德寿宫阁上治叠书画，得卿戊午所上封事，太上与朕详玩久之。喜卿词意精切，笔法老成，英风义气，凛然飞动。太上自藏之曰：‘留为后代式。’但其后为秦桧批抹污渍者多，朕启太上，令工逐行裁去，装褙之矣。”宋稗类抄 

　　隆兴元年五月三日晚，铨侍上于内殿之秘阁，蒙赐金凤笺、玉管笔、龙脑墨、凤咮砚。唤内侍司厨满头花备酒。上御玉荷杯，铨用金鸭杯。令潘妃唱贺新郎，兰香执玉荷杯，上自注酒赐铨曰：“贺新郎者，朕自贺得卿也。酌以玉荷杯者，示朕饮食与卿同器也。”铨再拜谢。贺新郎词内有“相见了又重午”句，上曰：“今重午不数日矣。”词内又有“湘江旧俗”句，上曰：“卿流落海岛二十余年，不为屈原之葬鱼腹者，皆天地祖宗之灵，留卿以辅朕也。”铨流涕，上亦黯然。俄而迁座，进八宝羹，洗盏更酌。上命潘妃执玉荷杯，唱万年欢，此词乃仁庙所制。上饮讫，亲唱一曲，名喜迁莺，上谓铨曰：“朕每在宫，不妄作歌，祗侍太上宴时，有旨令唱始作之。今夕与卿相会，朕意甚欢，故作此乐。”铨奏曰：“太上退闲，陛下御宇，正当勉力恢复，然此乐亦当有时。”上曰：“卿真忠臣也，汉之汲黯、唐之魏徵，亦不过是。”上又问铨在海南时所作诗文，铨一一奏对，时漏已四下。上又凭阑四望，顷之天竺钟声已动，御苑已鸦噪矣。玉音问答 

　　周益公赠胡邦衡诗，题曰：“邦衡置酒出小鬟，予以官柳名之，闻邦衡近买婢名野梅以为对。”益公省斋稿 

　　胡忠简既以乞斩秦桧掇新州之祸，一时士大夫畏罪箝口，莫敢与之立谈。独王卢溪庭圭作诗送之曰：“囊封初上九重关，是日清都虎豹闲。百辟动容观奏牍，几人回首愧朝班。名高北斗星辰上，身堕南州瘴海间。岂待他年公论出，汉庭行召贾生还。”“大厦原非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义祗心知。端能饱吃新州饭，在处江山足护持。”桧大怒，坐以谤讪，流夜郎。时年七十。既而桧死，因读韩文公猛虎行，复作诗曰：“夜读文公猛虎诗，如何虎死忽悲啼。人生未省向来事，虎死方羞向所为。昨日犹能食熊豹，今朝无计奈狐狸。我曾道汝不了事，唤作痴儿果是痴。”寻许自便。桯史 

　　诗狱起，郡守收公，掾突入公家，公谈笑自若。家徒壁立，唯所著易解鐍箧内，疑其货也，挈以去。公叹曰：“天厄吾书！”或谓今藏掾家。续名臣言行录 

　　秦桧卒，卢溪在夜郎。郡守夙待以囚隶，适邮筒至，张燕公堂以召之。卢溪怪前此未有，不敢赴。邀者系踵，不得已趋诣。罢燕之明日，始闻其事，守盖先得之矣。卢溪既得自便之命，题诗壁间曰：“辰州更在武陵西，每望长安信息希。二十年兴搢绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得姓依稀。”桯史 

　　宝庆间，胡梦昱、李晦应诏上书，讦直无忌，遂窜相州。胡炎有诗送之曰：“朝中竞送长沙傅，岭表争迎小澹翁。”齐东野语 

　　寿皇议遣汤鹏举使虏，沈詹事枢在同列，间发一语，操吴音曰：“官家好呆！”此语遂达于上，即日谪筠州。汤使虏，寿皇专差中贵候回程，先取国书，星夜以闻。寿皇启匣，元封不开，国书复回。汤以专对失职得谪，沈以先言有验得归。贵耳集 

　　沈持正谪筠州，携一鬟去，数年归嫁，犹处子。潘方寿赠诗云：“昔年单骑赴筠州，觅得歌姬共远游。去日正宜供夜直，归时浑未识春愁。禅人尚有香囊愧，道士犹怀炭妇羞。铁石心肠延寿药，不风流处却风流。”谈薮 

　　胡致堂寅，文定公安国之庶子也。将生欲不举，文定夫人梦大鱼跃盆水，急往救之，则已溺将死矣，遂抱为己子。少桀黠难制，父闭之空阁。其上有杂木，过数旬，则尽刻为人形。安国曰：“当思所以移其心。”遂置书数千卷于其上，年余悉成诵，遂为名儒。及贵显，不为本生母持服，为右正言章夏所劾，秦丞相亦恶之，遂谪新州。齐东野语 

　　尝游岳麓寺，大书壁间云：“是何南海之鳄鱼，来作长沙之鵩鸟。”时帅臣刘正方捃摭张浚诸人之罪。刘旦知潭州，潮阳人也，讼公于桧，遂落职。续名臣言行录 

　　读史管见乃贬岭表时所作，当时无一册文字随行，只是记忆，所以间有抵牾之处。有好诵佛书者，致堂乃集史传虏人姓名揭之一处，其人果收去念诵。此真戏也。续名臣言行录 

　　洪天锡君畴在闽日，尝书桃符曰：“平生要识琼崖面，到此当坚铁石心。”盖其刚劲之气，未尝一日稍沮也。齐东野语 

　　郑伯熊为黄岩尉，时人呼为“石莲县尉”，以其年少而坚不可磷也。宋诗纪事 

　　王庆曾 叶宗谔 韩璜 向宗厚 赵善湘 杜起莘 

　　王庆曾言早日覊穷，尝从一头陀占卦象，其词云：“须逢庚午方亨快，半是春来半是秋。”久之无验。晚用秦相君荐至参政，相君庚午生，半春半秋，“秦”字也。邵氏后录 

　　曾国老弼与王庆曾偕行次汉阳，欲绝江之鄂渚，国老约庆曾晨炊相与同渡，庆曾辞以茹素，自于客馆饭毕而后追路。国老怏怏，亟登舟。庆曾食未既，忽闻国老中流不济，船内无一人免者。庆曾后四十年为参政。挥麈后录 

　　建炎初，高宗驻跸维扬，虏骑忽至，六飞即日南渡，百僚窜身扬子江津。舟人乘时射利，每渡一人，须金一两。是时叶宗谔为将作监，逃至江浒，不携一钱，彷徨无措，忽睹一妇人于其侧，美而艳，语叶曰：“事有适可者，妾亦欲渡江。有金钗一只，宜济二人。而涉水非女子所习，公幸负我以趋。”叶从之。甫扣船舷，失手，妇人坠水而没。叶怅然登南岸。后以龙图帅建康，于其家影堂设位云：“扬子江头无姓名妇人。”挥麈后录 

　　韩璜叔夏为司谏，奉使江外，回赴堂白事。徐康国为两浙漕，亦以职事入谒，自谓践扬之久，率多傲忽。一绿衣少年先在，康国不知为叔夏也，貌慢之，偃然坐胡床，展两足于火踏子上，目视云霄，久之问曰：“足下前任何官？”绿衣者曰：“乍脱州县。”康国曰：“朝廷多事之际，随材授官。乍脱州县，未易遽干要除。”有堂吏过，康国趋揖之，且诧于绿衣曰：“此某中章也，某在此，倘非诸公调护，亦焉能久安耶？”语未终，丞相下马，遣直省吏致意康国曰：“适以韩司谏奉使回，得旨有所问，未及接见。”即引绿衣以登，回首揖康国而趍。康国始知为谏官，惊怅恐怖，脚蹙踏子翻空，灰火满地，皇灼而退。是时有流言刘刚据金陵叛。刚知之，束身星驰诣阙自明，适康国翌日再造，有黮袍后生武士在焉，康国反前日之辙，先揖问之曰：“适从何来？”武士曰：“来自建康。”康国遽问曰：“闻刘刚已反，公来时何如？”武士作色曰：“吾即刘刚，吾岂反者！想公欲反耳。”康国又惭而去。越数日，为叔夏弹其“交结堂吏，臣所目睹”而罢。挥麈后录 夷坚志亦载此而较略，末云：徐后数年起知婺州。 时刘立道大中为礼部尚书，旦夕且秉政。其父不乐在临安，来摄法曹于婺，因白事迟缓，徐责之曰：“老耄如此，胡不归？”刘曰：“儿子不见容，所以在此。”徐瞠曰：“贤郎为谁？”曰：“大中也。”遽易瞋为喜曰：“君精采逼人，虽老而健，法掾非所处，教官虚席，勉为诸生一临之。”即以权州学教授。 

　　绍兴间，王鈇帅番禺，有狼藉声。朝廷除司谏韩璜为广东提刑，令往廉察。宪治在韶阳，韩才建台，即行部指番禺。王忧甚，寝食俱废。有妾故钱塘倡也，问：“主公何忧？”王告之故，妾曰：“不足忧也。璜即韩九字叔夏，旧游妾家最欢，须强邀之饮，妾当有以败其守。”已而韩至，王郊迎不见，入城乃见。堂上不交一谈，次日报谒。王宿治具于别馆，茶罢邀游郡圃，不许，固请乃可。至别馆，水陆具陈，伎乐大作。韩踧踖不安，王麾去妓乐，阴令诸倡淡妆，诈作姬侍，迎入后堂。剧饮酒半，妾于帘内歌韩昔所赠词，韩闻之心动，狂不自制曰：“汝乃在此耶！”即欲见之。妾隔帘故邀其满引，至于再三，终不肯出。韩益心急，妾乃曰：“司谏曩在妾家最善舞，今日能为妾舞一曲，即当出也。”韩醉甚不知所以，即索舞衫，涂抹粉墨，踉跄而起，忽仆于地。王急命索舆，诸倡扶掖而登，归船昏然酣寝，五更酒醒，觉衣衫拘绊，索烛照镜，羞愧无以自容。即解舟还台，不敢复有问。此声流播，旋遭弹劾。王迄善罢。鹤林玉露 

　　向宗厚履方，建炎末为枢密院计议官。履方美髯而若有滑稽之状，裹华阳巾，缠足极弯，长于钩距。同舍王侑公为尝戏之曰：“君唐明皇时四人合而为一何耶！”向曰：“愿闻之。”公为曰：“君状类黄繙绰，头巾类叶法善，脚类杨贵妃，心肠似安禄山。”后程政道行其祠部员外郎诰词云：“汝佩服高古，操履甚恭。”亦以戏之。挥麈余话 

　　赵清臣善湘，父名不陋，使客吏整一漏处，呼而问之，曰：“今次修了不漏。”遂黥客吏。贵耳集 

　　杜起莘，自蜀入朝，不以家行。高庙闻其清修独处，甚爱之。一日，因对众褒谕曰：“闻卿出局，即蒲团纸帐，如一行脚僧，真难及也。”未几擢为谏官，张真父戏之曰：“吾蜀人如刘韶美、马圜仲及仆皆无妻妾，块然独处，与君等耳，君乃独以此见知得拔擢，何也？当挝登闻鼓诉之。”因相与大笑。老学庵笔记 

　　吴玠 曲端 安子文 

　　吴武安功绩记：撒离喝自商于出汉阴，捣梁洋，侯亟率麾下骑兵，倍道疾驰，昼夜数百里。先以黄柑数百犒贼师曰：“大军远来，聊奉止渴。今日决战，各忠所事。”撒离喝以杖击地大惊曰：“吴侯，尔来何速耶！”三朝北盟会编 
</div>
    <div class="pagination">
<a href="宋人轶事汇编_page73.html">上一页</a><span>...</span><a href="宋人轶事汇编_page69.html">69</a><a href="宋人轶事汇编_page70.html">70</a><a href="宋人轶事汇编_page71.html">71</a><a href="宋人轶事汇编_page72.html">72</a><a href="宋人轶事汇编_page73.html">73</a><span class="current-page">74</span><a href="宋人轶事汇编_page75.html">75</a><a href="宋人轶事汇编_page76.html">76</a><a href="宋人轶事汇编_page77.html">77</a><a href="宋人轶事汇编_page78.html">78</a><a href="宋人轶事汇编_page79.html">79</a><span>...</span><a href="宋人轶事汇编_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
