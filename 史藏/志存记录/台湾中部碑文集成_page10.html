<!DOCTYPE html>
<html>
<head>
    <meta charset="UTF-8">
    <title>台湾中部碑文集成 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾中部碑文集成 - 第 10 页/共 10 页</h1>
    <div class="content">　　按：碑在鹿谷乡，竖于该乡新寮公路旁。高九五公分，宽四二公分；砂岩。字迹稍剥泐；上端有「德遍山陬」四大字，楷书。同治十三年，清廷决行开山抚番，拟由北、中、南三路进兵，开凿通往台东之山路。其中路起自林圮埔以抵台东璞石阁，为程凡二百六十五里，福建福宁总兵吴光亮督成之。因是促进大坪顶一带之开发，山产甲于全堡。居民为颂德而建此碑。「云林县釆访册」云：『德遍山陬碑，在大坪顶新寮街；高六尺，宽三尺。正书「德遍山陬」四字，横列于上。前任台湾挂印总兵官记名提督吴光亮德政及人，光绪二年绅士、里众为立碑焉』。
　　福宁宫祀田碑（光绪十年）
　　立换祀田字人，武东保社头街业户萧德隆。窃隆明买水田一段，坐落在本保枋桥头洋，与员林街福宁宫祀业毗连。因隆欲筑坎，地在祀田兼界，即恳向贵庙董事赖万青、赖添宗、黄朝清、江上苑等相议，以小易大。随即邀集街庄绅商斟酌，祷神筶准，俯念择地；将祀田抽出南畔水头二坵，指明界址，换隆永远卜葬坟茔。当日凭公议定，隆愿将东畔水里三坵、又带南畔埒头一坵，计经丈田五分厘正；两处之田，东至清水沟为界，西至福宁宫祀田、南至隆田、北至枋桥头祀田为界；载明界址，奏成片段，甘愿充入福宁宫以为天上圣母逐年祭费之资，以答神庥。此系至公无私，一举两便，均各乐从。经隆随将印契批明抽出，补入祀田，永远为业。众议如斯，各宜遵照，亦不敢反悔滋事。特立换祀田字，勒石存炤。
　　光绪十年春正月吉日，立换祀田字人业户萧德隆立。
　　按：碑在员林镇，嵌于该镇妈祖庙福宁宫内右墙。高八六公分，宽四一公分；花岗石。字迹尚明；上端有「福宁宫碑记」五大字，似隶书。
　　镇兴庙祀田碑（光绪十年）
　　立□□□□□□□字人，燕雾保东山庄曹天火、曹士钳偕侄江水、侄女袍治等。有同承祖公明□□□□□□节，共一甲四分，界址在本庄前洋；第二份第一节：东至曹家田，西至大圳，南、北俱至曹家田为界；第二节：东至大圳，西至曹家田，南至□家田，北至曹家田为界；第三节：东至曹家田，西、南俱至林家田，北至□家田为界；第四节：东至浮家田，西至浮圳，南至林家田，北至曹家田为界。又第一份田三分三厘零，东至净圳，西、南俱至曹家田，北至许家田为界：五段共田一甲七分零。今因乏银费用，愿将此田出卖，托中引就与三块厝庄江得意出首承买，善心舍与镇兴庙辅顺将军为香祀。其业主许绵发，并舍大租。当日同中三面言定，尽根田价银三百二十大员正，即日银契两相交收足讫。其田五段，随即踏明界址，交付董事前去掌管，永为辅顺将军祀田物业。日后不得异言，生端滋事。
　　今欲有凭，合将同立杜卖□□契字，勒石为炤。□□□契，光绪七年承买；十年十月间，投税布字二万四千二百四十八□□□。
　　光绪十年十一月□□日，立碑记人生员江登甲、生员□□□、董事江老彭、□□□、□□□，代笔人曹明哲，为中人曹士六，知见人□□□。
　　按：碑在员林镇，嵌于该镇东郊之东山「镇兴庙」内左墙。高七七公分，广四八公分；花岗石。宇迹尚明，碑额两角已残，以致年代阙如；乃据文末「十年十月间一等语推断，当为光绪十年所成立。
　　社寮五谷王祀田碑（光绪十八年）
　　立石碑人，隆兴埤圳长陈玉峰。为敷施布德，人之大经也。但我十庄诸神寿诞，各有定缘演戏；惟有五谷王、开台王二位圣诞，缺额缘金，未得恭演千秋。是以□当隆兴埤长，愿将此大桥脚七甲七分全年水谷二十三石一斗，配入二位圣诞千秋演费。故将业户名次，开列于左：
　　陈草观田二甲、黄元昌田二甲、陈添登田五分、陈瑞得田五分、萧阿井田五分、庄便观田五分、张旺观田四分、陈登科田四分、张阿章田四分、张三奉田二分、陈水池田三分。共田七甲七分，全年水谷二十三石一斗正。
　　光绪十八年正月□□日立。
　　按：原文已失。文载陈凤仪「竹山郡管内概况」（稿本）；并云『在社寮，高四尺二寸，宽一尺八寸」。兹据录之。
　　受天宫褒善碑（光绪二十年）
　　同立石碑字人，松柏坑庄受天宫首事武生陈志文、陈成章、蔡达芳暨六庄众首等。窃谓褒善而铭诸碑，所以表义举而明禄位之由也。夫俎豆馨香，千秋之祀典不替；名垂金石，百代之姓字长存。苟非有大功德于庙堂之上者，岂得及此哉！若蔡求者，家财非巨富，施舍祀田及千金；此一节义之举，虽馨香百世、配祀庙貌于不朽者，不为过也。
　　文等既同佥议，而乃为之进禄位、立碑石，名之「褒善」；则不特蔡求之舍祀田有以褒之，且寓将来有志效尤者亦有以劝之云耳。
　　兹将田三段坐址、租项、条规，计录于左：
　　一、买过南投保万丹庄陈龙水田一段，价银三百五十员；坐落土名暗坑仔底，东至水沟头界，西至抄封田界，南至崁界，北至溪界；清丈一甲五分九厘一毫，钱粮二两一钱一分八厘四。又配福德爷香灯银，四六折实银一员二角，全年小租四十八石。
　　一、买过东螺保海风寮庄陈成水田一段，价银三百员；坐落土名二八仔洋，东至蔡家界，西至大路界，南至二八圳界，北至施厝圳界；清丈四分，钱粮一两零一分三厘四毫，大租四六折实九斗六升，水租一石零二升八合，小租三十二石。
　　一、买过武东保顶新厝庄蔡达芳水田一段，价银三百员；址在东螺保二八仔洋，东、西俱至陈家田界，南至二八仔圳界，北至施厝圳界，中插何家厝地一所；清丈六分五厘三毫二丝，钱粮一两零八分八厘，大租四六折实一石二斗七升二合，水租九斗五升，全年小租三十二石。三段合共全年小租一百一十二石。
　　一、议祀田三宗，其契白录入账簿，将契批明。此田系是本宫上帝香灯祀田，不得买卖、典借等情。如有此情，闻众呈官究办，决不姑宽。
　　一、议田租账簿、印记，凭六庄头人公拟端正之人交收掌管，不得恃强混争。
　　一、议交收之人，宜秉公办理账簿，原收出存，不得苟简。如是不公，亦凭六庄头人改换头人，不得生端滋事。
　　一、议正月十五、三月初三、八月十五，此三次各要猪羊牲醴、金纸等件，演戏开祭，庆祝千秋；其祭费，悉从田租定规开用。
　　一、凡祭祀之日，各宜备办牲醴、果品、金帛，先祭禄位；永为配享之例，不可废弛。
　　一、议凡要致祭，于三日前帖请头人整备衣冠，早临本宫，拈香与祭。祭后，随将物件燕请各庄头人，共饮神惠。
　　大清光绪二十年（岁次甲午）季冬之月。
　　按：碑在名间乡，竖于该乡西端八卦丘陵顶上松柏坑之玄天上帝庙受天宫前左侧。高一四八公分，宽七六公分；砂岩。有边框，字迹明晰，但每行字数不齐；上端有「受天宫褒善碑」六大字，楷书。



</div>
    <div class="pagination">
<a href="台湾中部碑文集成_page9.html">上一页</a><a href="台湾中部碑文集成.html">1</a><a href="台湾中部碑文集成_page2.html">2</a><a href="台湾中部碑文集成_page3.html">3</a><a href="台湾中部碑文集成_page4.html">4</a><a href="台湾中部碑文集成_page5.html">5</a><a href="台湾中部碑文集成_page6.html">6</a><a href="台湾中部碑文集成_page7.html">7</a><a href="台湾中部碑文集成_page8.html">8</a><a href="台湾中部碑文集成_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
