<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 58 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 58 页/共 118 页</h1>
    <div class="content">　　八月二十四日（公历九月二十三日——即礼拜四） 

　　台湾出口煤减税 

　　中外新闻据福州传来消息，知台湾出口煤税，每墩减钱一钱云。夫盐、铁为理财之大宗，人皆知之；至于煤，则刘晏等亦未之该及也。然煤之为物，产在深山，取之无禁、用之不竭；特征税太重，则人有嫌利微而不屑采者矣。台湾首减此税，其亦知□先务乎！ 

　　八月二十五日（公历九月二十四日——即礼拜五） 

　　恭录谕旨（二道） 

　　八月十四日，奉上谕：『沈葆桢等奏「提督假期届满，病势日增；恳请开缺调理」等语。福建陆路提督罗大春，着准其开缺，回籍调理。钦此』。 

　　十五日，奉上谕：『福建陆路提督，着唐定奎补授。所遗直隶正定镇总兵员缺，着吴长庆补授。钦此』。 

　　九月十一日（公历十月初九日——即礼拜六） 

　　台湾近事 

　　沈幼丹中丞升任江督，台事均交王补帆中丞办理，已乘轮返榕城。兹闻调统北路各军福宁镇总兵宋桂芳赴淡水接办罗大春军事，系于七月二十三日由福州赴台。八月初，淡水海关税务司好君会同开矿西人及李司马迪臣至郡商事，现已回淡水矣。又淡水南路自淮军撤回后，各路统兵大员亦多不利于开山，有因病出缺者，系新授浙江某营员及统带镇标「振」字各营记名总镇卢公雨人——系广东东莞人，均于本月十六日病故。此二公者，建功岛泽而戍死海邦，其与没于王事者将毋同欤！亦以见开山之役难也。 

　　九月十三日（公历十月十一日——即礼拜一） 

　　丁中丞接办船政事宜 

　　新授两江总督沈制军由台防暂返榕城，已列前报。兹闻台防、船政事宜，已奉特旨派丁雨生中丞接办。惟丁公前奉钦命帮办北洋通商大臣，甫经给假调理；其接办船改大臣之耗未见邸抄，恐未可据以为信也。 

　　九月十五日（公历十月十三日——即礼拜三） 

　　台湾开山情形 

　　去秋檄调大员至台湾，统师督勇，分段入山；其一在开辟田亩，其一在招徕生番。台岛舆图，北自三貂、南至琅峤，地之相距也，二千余里。今分作三路进兵：南路系张魁垣镇台督师，由内埔向北开凿山路，已至卑南觅社；再往，即曰绣姑峦。其地群峰攒耸、诸涧潆洄，为三路总汇处。凡三处辟路大员，至此为会集之所。中路系吴光亮总镇率军，由林圯埔向东而进，现已至八同关；再进，即绣姑峦矣。北路系罗大春军门统兵，由苏澳同南逶迤前进，已至奇莱岛；亦以绣姑峦为止。 

　　绣姑峦者，即名泗波澜；地居内山之中央，东面大海、西拥群山。其中平阳矿野，称为沃土；台岛膏膄，以此为最。惟山无涂径、海乏港■〈氵义〉，与外山隔绝不通；华人足迹所不到，生番悉生聚于其间。生番种类有二：其一，盘踞高崖峻岭之上，顽梗性成，獉狉未化；殊不可加以教训。其一，以耕植为生，四布山麓而结庐于坦坡，蓬茅相望，自成聚落；驯良易导。顾二种族类积不相能，常兴仇斗。自罗军门由苏澳开路至此，距今所建新城约计两日程。是地平壤，广袤纵横□十里；向无市廛，凡一切日用饮食，悉由□澳贩运而来，以资接济。罗军门规恢地势，即其地建城垣、盖兵房，制度一新。于是商贾纷集，现已设市，诸货毕备；土人号为「新城」。由新城往约两日程，有番社曰加礼苑。是社生番，夙称凶悍；闻官军至，突出阻截。罗军门先遣乡导者谕其酋长，开示威德、结以诚信以招抚之，并以红绒为赉；言欲假道进兵于鲤浪山。加礼苑社番目乃言『鲤浪山与我世仇，如共翦灭，不特假道，且愿助番丁齐攻合捣，以期一举而破』。罗军门如其所请，即挥兵前进。及至鲤浪山境，是处酋目欣然来迎，壶浆箪食以迓王师；罗军门因加教勉，许其就抚归化。而加礼苑生番以为与前该不符——不诛戮之，反抚循之，背约崇雠、弃言乖好，得毋伪托假途而隐怀图灭之心欤！因即将路堵塞，官军进退无从；而大营之距新城，几如相隔霄壤矣。罗军门因令军士另觅归途，逐沿海滨高山而行。其山峻巨异常，下瞰大海。从山腰之半，辟成鸟道，纡回环绕以达新城；路广丈许，舆马皆不能行。番目知我军由此径行，乃率众伏伺于山巅，俟有行旅过者，辄斩木掷石，俾于干仞峻坂圜转而下，军士有伤殒者。幸□鲤浪山一带平埔生番性极纯□，足供驱策；凡采办米粮、负运辎重，咸赖其力。当道者以加礼苑生番俟辟路至绣姑峦时，三路进剿，不难就灭。现闻辟路已至奇莱岛，离绣姑峦只隔一溪耳。兹罗军门因病请假，业经奏调宋镇军接办。 

　　中路吴总镇，自去秋统带风虎军前往，由林圯埔始经营开凿，曲折而东；现大营已抵□埔，前队已逾八同关。由八同关至绣姑峦，仅四、五十里。闻生番之归化投诚者，已不下六、七十社，番丁不下万余人。自总镇莅事以来，生番无不悦服，愿赴徭役。凡兵勇运粮必越迭幛层峦，险峻异常，难于行走；皆生番为之翼助。 

　　南路张镇台，由内埔辟路至卑南觅，距绣姑峦亦不甚远。南路水工恶劣、瘴疠熏蒸，兵勇多有触之而感病者；而是处生番，崛强不服。是以开山之事，殊难告捷。卑南觅一社，乃南路十八番社之主，其番目自称为「卑南王」。卑南之地，疆宇开广；就山后较山前言之，其界自凤山县属至嘉义。 

　　□大宪该开后山，披图览之，以绣姑峦在戊己之方，是以分作三路进兵。今南、北、中三路开山之役，已俱至绣姑山边界；大功不日可以告竣也。 

　　九月十六日（公历十月十四日——即礼拜四） 

　　福州将军文（煜）等奏为海神效顺请加封号建祠折（九月初四日京报） 

　　福州将军臣文煜、闽浙总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏：为海神助顺，请敕加封号、专建祠宇，以答灵贶而顺舆情；恭折详陈，仰祈圣鉴事。 

　　窃维台湾府城之西十余里，其海口曰安平。每年自四月杪起、至九月止，西南风司令，巨浪拍天、惊涛动地，数十里外声如震雷隐隐，昼夜不息；遇海雨狂飞，势尤汹涌。所以本地商舶，一交夏令，即避往他处；小舠巨舰，断绝往来。上年臣葆桢于五月东渡，即派各轮船分投运载军装、炮械、粮饷、兵勇克日到台；去来梭织，皆由安平登岸。后复于二鲲身口岸建造炮台，所有木石、砖甓、器具皆由内地而来，亦无非卸载该处。往往连日波浪奔腾，望洋兴叹；及各船抵口，涌势渐平，停卸、开驶辄获安稳。有时方风雨交作，遇有要务派船出港，立即风静波平。居民、船户咸额手相庆，谓为向来所未有，实有神助；应请奏恳加封立庙，以答垂庥等因。臣凯泰、臣葆桢躬履其地，见闻较确。 

　　伏查江海正神实能功德及民，例得奏请庙祀。今安平海神肸蠁潜孚，帆樯稳便；足见国家威灵所及，海若效灵。而神之盛德丰功，亦宜上邀褒宠。合无仰恳天恩，准于安平建立海神庙一区，敕加封号，编入「祀典」，以答灵贶而顺舆情。谨合词恭折具陈，伏乞皇太后、皇上圣鉴，训示遵行！ 

　　再，此折系臣葆桢主稿，合并声明。谨奏。 

　　军机大臣奉旨：『礼部该奏。钦此』。 

　　大臣沈（葆桢）奏为陆路提督患病咨请代奏吁恳开缺片 

　　沈葆桢片： 

　　再，准陆路提督臣罗大春文称：『本年正月间，在新城染患疟痢，转成胁痛、呕血等症；经臣等奏明，蒙恩赏假两个月安心调理。该提督祗聆之下，钦感莫名；遂于淡、阑等处□觅医药，加意调治。方期迅即痊愈，勉效驰驱。讵时阅三个月，不但前病莫减，血症转深；且心神恍惚，夜寐不成。前在军营所受劳伤，乘虚俱发；内则遇事怔忡，外□□□□□。□云系血□虚损，心脾交困；非静养日久，难以复元。伏念一介武夫，忝膺专阃；苟力能报效，敢惜微躯！惟假期已满，病势日增。前调福宁镇总兵宋桂芳业已东渡接办台北抚番、开路事宜，责成有寄；而提督本缺以卧病海隅、致矿职守，心实不安！惟有恳恩将福建陆路提督开缺另行简放，俾得交卸回籍，从容调理；倘病躯稍愈，仍当重效躯策，仰答生成』等因。迭次咨函，请为代奏前来。 

　　臣等查该提督自粤西从军，转战苏、皖、闽、浙，可谓老于戎行。自渡台以来，剿抚兼施，条理缜密；臣等正资其臂助。第人才难得，该提督积劳之后，又值台北苦疫之时；倘回籍可以速痊，尚冀将来为朝廷收得人之效。后山诸务，业有总兵宋桂芳接办。其陆路提督可否开缺、另行简放俾得回籍调理之处？出自天恩。谨合词附片陈明，伏乞圣鉴训示！谨奏。 

　　奉旨已录。 

　　大臣沈（葆桢）奏记名提督病故所管营伍现已派员接管片 

　　沈葆桢等片： 

　　再，准总统淮军提督唐定奎报称：『统带武毅右军会办营务处记名提督「勒勇」巴图鲁王德成，以奉剿凶番，积劳成疾，于五月十五日病故枋寮营次。弥留之际，犹以国恩未报为恨。军民闻者，无不泪下。所遗该军五营事务，现饬提督李长孚接管；其正营管带官，即以帮带解先祥接办』等因。臣等查王德成忠勇性成，身经百战；调台以来，防海、剿番，机宜悉协。遽以感受瘴疠，溘逝穷荒，殊堪悯恻！除饬将该提督生平战功详报，另行奏恳赐恤外，谨会同大学士直隶总督李鸿章附片陈明，伏乞圣鉴！谨奏。 

　　军机大臣奉旨：『知道了。钦此』。 

　　九月二十一日（公历十月十九日——即礼拜二） 

　　乙亥恩科福建乡试题名（节取） 

　　卢宗烈（台湾）、李藩岳（淡水）、黄玉书（彰化）、邱鹏云（台湾）、施士洁（台湾）、潘成清（淡水）。 

　　九月二十四日（公历十月二十二日——即礼拜五） 

　　福州杂闻 

　　福州十七日来信云：该处通厦门之电线工程，尚多窒碍。因官宪犹未出示禁止，百姓□难设法防护；是以现在停工云。又省中大宪下令调兵数营赴台湾，该兵士所执兵器均系旧式之火石铳；较之台湾生番所用者大不相若，恐未能与生番对敌也。 

　　九月二十八日（公历十月二十六日——即礼拜二） 

　　闽浙总督李（鹤年）奏知县调署片（九月十四日京报） 

　　李鹤年片： 

　　再，代理福建台湾嘉义县知县陈祚，另有差委；所遗嘉义县篆务，先以现署彰化县事、候补知县朱干隆调署。其彰化县原缺，饬令准调斯缺知县杨宝吾赴任供职。兹查彰化县现办辟境抚番等事，朱干隆办理甫有端诸，未便更易；应将朱干隆仍留署任，以资熟手。所遗嘉义县知县篆务，查准调彰化县知县杨宝吾实心任事、勤慎耐劳，堪以调委署理。该员任内，并无承缉盗案将届四参限满以及经征钱粮各处分。据福建藩、臬两司会详请奏前来，臣谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　九月三十日（公历十月二十八日——即礼拜四） 

　　丁中丞总理船政局事宜 

　　丁雨生中丞，当今之伟人也。总理微密，有如晋之陶侃；转运充裕，有如唐之刘晏。才大而心细，思深而虑远。其所以经营而擘画者，盖无微之不至、无蕴之或遗。其于机器制造之事，盖有神悟，别具见解，有合西法。曩时制造开花子母炮弹者，以中丞监督者为独精；攻击踞苏之贼，大获胜捷。自克复常州以至覆金陵之贼巢，无不赖此。事后推求恢复之绩者，盖推其功为独伟焉。中丞深明西学、熟谙洋务，几如烛照而计数。故观察苏、松之时，中外士民莫不敬仰；甫一稔，而所部大治。上海今为重镇，虽一县事，而实关天下全局。海关商税，各省之军糈、器械，无不仰给于此。西人通市，岛舶鳞次，设官领事于此。地大物博，万目骙骙；举措一不当，祸患立见。中丞之治也，持己以廉、御下以严，而民大悦服。始，西人桀惊，蔑视官府，以故遇事多掣肘。公悉以礼延之而以理折之，每入白事，昂首盱睢而来，伛偻磬折以去；而中丞之施行，有可想见矣。及中丞之开府吴中也，无不以实心行实政，德惠在民。民至今，犹思之弗置；惜遽以丁太夫人忧而去。中丞之归也，年仅服官政，而已无出山之想；怡情泉石、肆志缥缃，藏书数万卷，皆秘籍中物也。顾富于书而啬于赀；宦橐所余，惟清风明月耳。所有箸述欲付剞劂者，至无以给手民。粤垣有别墅，亦以缺葬费鬻去、则中丞之清德，可想见矣。昔何道州所云中丞「为一清彻骨者」，可谓不负斯言矣。朝廷知公深，时欲大用之；去岁，穆宗毅皇帝特诏起公于家。乃中丞之进京也，适以胃病举发，兼患咯血，屡疏请回籍养病。朝廷深加慰劳，迭沛温纶；知公稔于中外情形，命为北洋帮办大臣。于其疾也，特颁赐人参，以资颐养；敬礼大臣，其荣盖向来所未有也。近闻特旨命为福州船政局大臣，兼督上海制造局事务。盖知公精心独运，有远出于寻常万万者。或谓此举也，出于两江总督沈幼丹制军之特荐，学以自代。然朝廷之信公，固已有素矣；沈公之荐贤与朝廷之用贤，固若合符节也。昔宝山蒋敦复之言曰：『惟天下才，办天下事，办必了事。如奕然，举全局胜算，不过数着可了。何以了之？行道而得其位、操术以辅其道也』。盖世惟如公者，可以当之矣（选录「循环日报」）。 

</div>
    <div class="pagination">
<a href="清季申报台湾纪事辑录_page57.html">上一页</a><span>...</span><a href="清季申报台湾纪事辑录_page53.html">53</a><a href="清季申报台湾纪事辑录_page54.html">54</a><a href="清季申报台湾纪事辑录_page55.html">55</a><a href="清季申报台湾纪事辑录_page56.html">56</a><a href="清季申报台湾纪事辑录_page57.html">57</a><span class="current-page">58</span><a href="清季申报台湾纪事辑录_page59.html">59</a><a href="清季申报台湾纪事辑录_page60.html">60</a><a href="清季申报台湾纪事辑录_page61.html">61</a><a href="清季申报台湾纪事辑录_page62.html">62</a><a href="清季申报台湾纪事辑录_page63.html">63</a><span>...</span><a href="清季申报台湾纪事辑录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
