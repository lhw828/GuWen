<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 27 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 27 页/共 267 页</h1>
    <div class="content">　　太监四品其官又不可以封其父者或推恩其兄弟至都督等官因而貤及耳正徳初谷大用之父奉张永之父友特封锦衣卫指挥使丘聚魏彬马永成之父赠如之明年奉友俱进都督同知刘瑾縁以赠三代皆为都督同知而后遂为故典矣
　　
　　中贵与实録恩
　　
　　嘉靖五年六月大学士费宏等言皇考实録成其于圣谟睿徳纪载颇为详实然臣等不敢自以为功也盖累朝实録皆有章奏可据若今献皇帝三十余年事臣等所赖以考据者则有司礼监太监张佐黄英戴永原编实録一册载献皇睿制序文及各年章奏为详功当首论后又得司设太监杨保陈清锦衣正千户翟裕陆松所纂之助功当并论有旨佐荫弟侄指挥佥事黄英戴永俱正千户杨保百户陈清总旗俱锦衣卫世袭翟裕陆松升指挥佥事
　　
　　内臣赐祠
　　
　　天顺初复司礼监太监王振官立祠赐额曰旌忠成化初赐御马监太监刘永诚特祠额曰褒功成化初赐司礼监太监懐恩特祠额曰显忠史言恩之后有覃昌其贤亦相等自是请乞日繁不可胜纪按永诚以功恩以徳若振罪魁也此祀为不经矣
　　
　　特赐蒋山寺广荐佛会
　　
　　翰林学士宋濓记略洪武四年冬十有二月诏征江南髙僧十人钦天监择日于蒋山太平兴国禅寺建广荐法会上宿斋室却荤肉弗御者一月复勅中书右丞相汪广洋左丞相胡惟庸移书城社之神具宣上意俾达诸冥期以毕集明年春正月辛酉昧爽上服皮弁临奉天殿羣臣朝衣左右侍尚宝卿梁子忠启御撰章奏识以皇帝之宝上再拜燎香于垆复再拜躬视疏已授礼部尚书陶凯凯捧从黄道出午门寘龙舆中备法仗皷吹导至蒋山天界总持万金及蒋山主僧行容率僧伽千人持香华出迎取疏入大雄殿用梵法从事白而焚之退阅三藏诸文自辛酉至癸亥止当癸亥日时加申诣浮屠行祠事已上法驾临幸云中雨五色子如豆或谓娑罗子或谓天华坠地所变上服皮弁搢玉圭上殿礼佛北向立羣臣各衣法服以从和声即举麾奏悦佛之乐首曰善世曲上再拜迎羣臣亦再拜再奏昭信曲上跪进熏芗奠币复再拜乐三奏延慈曲相以悦佛之舞舞人十其手各有所执或香或灯或珠玉明水或青莲花氷桃暨名荈衣食之物势皆低昻应以节上行初献礼跪进清浄馔史册祝复再拜亚终二献同其殊异者不用册光禄寺卿徐兴祖进馔乐四奏曰法喜曲五奏曰禅悦曲舞同三献已上还大次羣臣退诸僧旋遶佛座演咒梵咒三周以寓攀注之意初斸山石地成六十坎漫以垩至是令军卒五百负汤实之汤蒸气成云诸僧速幽爽入浴焚象衣使其更以彩幢法乐引至三解脱门每门内五十步筑方坛髙四尺上升坛东向坐侍仪使浦博西向跪受诏而出集幽爽而戒饬之诏已引入殿致三佛之礼听法于径山禅师宗泐受毗尼戒于天竺法师慧日复引而出命轨范师饭摩伽陀斛法食凡四十九饭已夜将半上复上殿羣臣从如初乐六奏徧应曲执事者彻豆上再拜羣臣从拜七奏妙济曲上拜送者再羣臣复从拜八奏善成曲上至望位燎已还大次解严羣臣趍出濓复跋十四日甲午大风晦雨雪交作至午忽开霁上悦勅近臣于秦淮河燃水灯万枝十五日夜过半竣事还宫随有佛光五道从东北贯月烛天良久乃已书之见髙帝之于释门典礼之异如此
　　
　　番僧封爵之异
　　
　　永乐三年封西僧尚师哈里玛为万行具足十方最胜圆觉妙智慧善普应佑国演教如来大宝法王西天大善自在佛领天下释教事赐玉印诰命十年封其徒尚师布扎尔萨巴为万行圆融妙法最胜真如慧智弘慈广泽护国宣教正觉大乗法王西天上善金刚普应大光明佛余如前成化中封西僧尚师扎巴嘉勒灿为万行庄严功徳最胜智慧圆明能仁感应显国光教弘妙大悟法王西天至善金刚普济大智慧佛领天下释教事尚师即帝师史讳之也按元时赠帝师有皇天之下一人之上其称尤异然不云佛而云佛子又其它衔名亦小简
　　
　　道教封爵之异
　　
　　洪武中封张正常为正一教主嗣汉四十二代天师护国阐祖通诚崇道弘徳大真人领天下道教事宣徳封髙道刘渊然为冲虚至道玄妙无为光范衍教庄靖普济长春大真人嘉靖封邵元节为清微妙济守静修真凝弘衍范志黙秉诚致一真人礼部尚书兼管朝天显灵灵济三宫总领道教事封陶仲文为神霄紫府阐范保国弘烈宣教振法通真忠孝秉一真人特进光禄大夫柱国恭诚伯兼管三宫总领道教事时徽王厚爝辽王宪■〈火节〉亦自乞封真人授黄金印其印特大于国封之宝
　　
　　真人得内阁恩典
　　
　　真人陶仲文以少师一品考六年满加特进光禄大夫柱国兼支大学士俸荫一子尚宝司丞
　　
　　夷王封号之异
　　
　　永乐封安南国王陈天平降其僭王胡■〈大上互下〉曰顺化郡公宣徳赦安南黎利其衔曰权署国事正徳朝鲜王传位其弟普城君怿勅封以国王体统行事嘉靖安南莫登庸命降为安南都统从二品银印
　　
　　殉葬宫妃之典
　　
　　英宗遗命止宫妃殉葬此诚千古帝王之盛节而未有能考累朝从殉之人与事者故略记之髙皇帝殉葬宫人系建文中追封不可考独有所谓张凤李衡赵福张璧汪宾者初以锦衣卫所试百户散骑带刀舍人进为本所千户百户永乐初议革建文升授官员上曰他每这几家都是好职事不动通调孝陵卫带俸世袭至今人谓之太祖朝天女户太宗殉葬诸妃考仁庙録不见赠谥当是误遗之耳洪熈元年七月追谥皇庶母仁宗贵妃郭氏曰恭肃淑妃王氏曰贞恵丽妃王氏曰恵安顺妃谭氏曰恭僖充妃黄氏曰恭靖内郭氏二王氏即二十二年十月所册立者也宣徳十年八月追赠皇庶母宣宗恵妃何氏为贵妃谥端静赵氏为贤妃谥纯静呉氏为恵妃谥贞顺焦氏为淑妃谥庄静曹氏为敬妃谥庄顺徐氏为顺妃谥贞恵袁氏为丽妃谥恭定诸氏为恭妃谥贞静李氏为充妃谥恭顺何氏为成妃谥肃僖其册辞曰兹委身而蹈义随龙驭以上宾宜荐徽称用彰节行又考正统四年六月周宪王有炖薨无子乙酉上贻书王弟祥符王有爝令其自妃夫人以下不必从死年少有父母各遣归其家又十日乙未宪王府以王正室巩氏等死殉事闻赐谥贞烈赠夫人施氏欧氏韩氏陈氏张氏李氏俱赐谥贞顺赠夫人予祭及葬用一品礼未及闻上命故也当是时帝甫十三而有此书其止殉张本哉至成化四年辽王豪墭上言嫡长子恩鏋天亡子欲以其妇冯氏妾曹氏殉上贻书切责之令移其妇妾于宫中供养如法毋使失所然二十二年宁河康僖王卒宫人王氏杨氏张氏段氏俱自尽俱赠夫人赐祭及葬盖上以其节烈而旌之不知其亦从殉也呜呼英庙之仁泽逺且大矣
　　
　　诛公侯二特诏
　　
　　国朝诛勋臣大将如蓝玉辈俱无诏示天下其颁诏者仅忠国公石亨太傅咸宁侯仇鸾而已今记于后天顺四年二月初四日诏曰朕惟有功者必赏有罪者必罚此古昔帝王驭世之要道我祖宗垂统之成法也朕遵之而岂敢有私且如犯人石亨拔自下僚荐歴封爵暨朕顺天应人以复大位而亨适逢其会掩以为功朕于时信之不疑爵以上公宠以甲第金帛之赉莫与为比崇报之厚亦已极矣岂期石亨貌若忠厚心实狡险作威作福黩货无厌欺压诸司卖官鬻狱纵侄石彪肆为凶逆暗结人心圗谋镇守法司论亨罪当连坐朕念其微劳累次寛宥特令闲住以保全之亨乃不知感悟怨谤多端包藏祸心潜谋不轨幸而天地不容事乃发露文武大臣佥谓石亨罪大恶极不可再赦朕不得已置之于法书不云乎自作孽不可活朕虽欲曲为保全岂可得哉尔文武羣臣继今以后宜用为戒毋怙恩以违大义然石亨所犯乃其自取于众无预除将亲识情熟之人发遣外其余头目人等曽出入门下者悉置免究尔等尚其同心同徳勉辅我邦家钦哉故谕嘉靖三十一年九月初四日诏曰朕嗣守丕基法祖图治比因边境靡宁思欲选将练兵以为攘外安内之计二十九年敌入犯京畿贼臣仇鸾自大同拥兵入卫要以为功朕非不识姑试用之付以京营戎政之任假之宠异冀其感恩改善为朕讨寇讵意此逆懐蓄异志欺诳朕躬背叛朝廷通敌结好求箭纛为号临阵不与厮杀二年之间一卒不练迹其所为唯欲合谋乗衅志圗匪细大逆不道罪深恶极天地不容神人共愤彼身先殛死事寻败露已将通敌人犯勾引情迹鞫审得实逆鸾仍劈棺提尸斩首九边枭示并各犯家属人等明正典刑朕思此逆外假忠名中藏祸心非朕烛其险诈伐其逆谋几何不蹈宋巨奸之所为者惟上天赐佑宗社有灵灭此祸本以安邦家即择吉遣官恭行奏谢南北郊告谢太庙社稷先圣帝王特兹诏示于戏瘅恶伐罪国家之宪典具存福善祸淫天道之鉴临不爽播告天下咸使闻知
　　
　　罢辅臣特勅
　　
　　国朝内阁辅臣罢任多以礼待其重而削夺者亦不过于批旨内行遣而已嘉靖中宠任之极无过于张夏而二公罢相皆有勅谕羣臣八年八月十五日谕朕本藩服以我皇兄武宗毅皇帝青宫未建上宾之日遗诏命朕入继大统以奉天地社稷之祀君主臣民当是时杨廷和等懐贪天之功袭用宋濮安懿王之陋事以朕比拟英宗毒离父子之亲败乱天伦之正朕方在冲年蒙昧致彼愈为欺侮其时幸赖皇天垂鉴祖宗黙佑以今辅臣张璁首倡正议忘身捐命不下锋镝之间后遂致人伦溃而复叙父子散而复完厥功具载莫可冺逺朕念璁等忠于王事授以重职擢居辅导欲其全君臣始终之义之美奈何璁等自居官以来不思圗终之难顿忘谨始之志自用自恣负君负国所为事端昭然众见而桂蕚尤甚近以言官屡劾朕不敢私论法本当置诸刑典特从寛贷璁令还家怆悟以资后用蕚夺其散官并学士职衔回籍致仕其余党分别区处庶几仁之中义之公两尽焉又照给事中孙应奎王准陆粲居言官之列有耳目之寄既知大臣若斯却乃坐观至此方行举劾实非忠爱之本心亦负朝廷之委任者也应奎首为进言姑免究陆粲已究外王准也着法司提了问兹特谕尔文武羣臣庶令咸知朕意其璁等既已处置了他每罪固不可掩而功尤不可掩内外大小官员军民人等不许乘此挟私雠奏扰敢有违的决行重治不宥尚赖文武羣臣协力同心匡朕不逮凡近日所行事务有未当者都着条奏更正可行的不许一槩混开勿得罔上纵私效仿为事事或败露法典具在必罪治之尔礼部便转行都察院刻布天下悉使知之故谕十年月日勅谕三法司薛侃以猖狂之性发不讳之言据其言似忠谋逺虑但朕非宋仁宗向暮之年原其心实懐欺罔忍于言君终无建嗣之期妄生异议致惹事端法司拟罪来看彭泽质非有用性本无良小人狡诈之资奸邪谲诡之行往来构祸搬弄是非致薛侃招称有干宗室伤朕亲亲之情俾辅臣急于攻撃害朕君臣之义罪犯深重法当处死姑从寛宥发边逺地面充军辅臣张孚敬初以建言大礼朕特不次进用既而被人弹劾有旨令其省改却乃不慎于思罔悛于性朕心腹是托奚止股肱而已望以伊傅之任岂惟待遇是隆乃昧休休有容之量犯戚戚媢嫉之科殊非朕所倚赖专于忌恶甚失丞弼之任难以优从着致仕去夏言既于斯事无干不合拍案喧骂匪徒失仪亦涉争报念其被害所激赦而不问孙应奎曹汴职在纠举岂责彼言但其时事未明白遽斥辅臣迹涉回护故朕并令拿问今念系言官亦从赦放其余见监人犯悉宥之此事既经区处尔在朝大小官员宜思革除私忿务为尽忠效古人事君同寅协恭之心守圣人事君不贰不欺之训匡朕不逮以臻至化庶不负其君忝其亲永有誉闻二十一年六月朔之次日手勅谕都察院近日人事愆违天垂仁爱雨泽方至禾茂民康今雨下竟朝矣丞弼之臣宜忠敬清亮者居之故曰燮理调和之职也朕承皇天眷命以神王二道裁理天下非求仙用夷荒昧之为止是一早朝终始不一耳然君逸臣劳务本抑末失小顾大先贤用之朕虽失此早一临门视多命摄爱此身佥是父母遗我者宗礼帝神加志天下不曽色荒声迷于不省人事之地无一时不思天下付民上赖为人君之职所当惧者奈何世降人浮求一人才夹辅卒不可得昨夏言测东宫迁移无故称改慈庆为东宫府夫废母后备制以纵奉子朕必不为言前称朕意为正驳郭勋为非今何一用勋言若今谓为忠正前亦忠正前谓为非则今亦非也夫嫉人贤已必欲美皆已出恶亦无归夫何谓郭勋以不领勅下狱矣犹千罗百织如何自拟君旨谓不必用勅言官系朝廷耳目一犬不如专一听受主使逆君沽誉倾人取位以奉所恱或戕人一家以代报复吁是人为乎又凡工作例有内官监官昨撰大享殿兴工何无髙忠勅稿前歳忠代言进玉器祝寿朕已疑其与彼同计矣今果通泄朕言不具勅稿果无例耶果不通谋耶昨又闻乘轿苑中次日朕以香叶束髪巾用皮帛鞋以便跪起彼谓不可夫无赐而自乘擅也有命而抗违非礼也且朕不早朝彼亦不入内阁军国重事径自私家而専裁之王言要密岂宜人臣视如戏具如此大事言官岂无一人知见不闻一言片疏纠发徒知欺谤君主弄法舞文排挤忠直贪生媚灶今日神鬼皆怒雨甚伤禾卿等布谕俾中外知之时言待罪于家又十五日降口宣召入拜皇考讳辰御仍直候内苑礼成言具疏谢罪留中至七月朔始奉御批言始因朕谕孚敬令上疏论郊礼渐阶宠用出羣臣之首累次放恣欺慢全无警惧面谀退诽深负朕恩遇优礼之甚属当日食太重正坐下慢上之咎令革职闲住已乃降勅谕礼部曰今日仰天心下眷本朕不才累及太阳正坐臣子欺逼君父外阴侵犯内阳之咎夫太子者有臣道焉岂可居母位以匹父是一失即当退处本位夏言以臣欺凌君上作威作福不下郭勋之罪但卿五六人累年供事内苑赞诚左右独因此切轸朕心故免死去之用仰承天戒是二失中华阳外夷阴今阴犯阳若蹈荒原可见此时内外臣工通不爱民如身视国如家是三失若是三咎厥灾甚大伏荷皇天降示朕丕感弗胜即于明日为始修省三日初五日躬祗告于玄极殿内外大小百工宜各洗净乃心修举乃职目击戎务为急司其事者尽心图济用保吾民礼部刋刻颁布天下敬哉敬哉
　　
　　详夏之得罪每以偃蹇傲惰见咎而迄不知省以至败僇如十八年五月己巳先是上幸大峪山阅视陵工内阁以居守勅稿进览迟缓上不悦因责辅臣夏言欺慢状言具疏引罪上大怒曰言自微官朕命张孚敬示令建赞郊礼之仪遂不次进官其所倚任皆朝廷恩眷自当益励公勤尽忠事主乃每每怠慢不恭昨所选拟宫僚多不称用密疏既不遵式却借封皮以便私情既不遵奉原赐印记并歴年谕帖可即进缴御前虽无稿其数尚可查考无得隐匿取罪宜痛自省改以供职业言复自陈臣一介凡庸遭逢圣明在上追惟郊礼之议虽小有论赞实首发自渊衷成以睿断臣实何知何能遂蒙显拔不次进用臣非犬马草木敢不思感恩圗报于万一昨扈从南巡偶以疾昏迷时典礼方殷因勉强赴阁供事至于録进旧文并譔居守勅稿既失稽迟而密疏之陈又屡违钦式不意圣度优弘勉之省改使得自新臣于此惟有感激流涕痛自悔省而已复钦奉圣谕令以原赐印记并歴年谕帖进缴臣于恐惧待罪之余尚有意外祈恩之望盖印记之文乃特赐嘉奬圣谕诸帖皆亲洒宸翰比隆于典谟训诰已编之御集当传之万世惟是臣之家藏实臣一时遭际之荣为子孙百世之宝今一旦追取臣忍舎之伏望重加矜念仍以赐臣或别加罚治则臣死且不朽矣疏入上曰言既宝君命手泽可见其实有旨追取数日不缴必有残壊礼部即取进缴姑念昔日赞议郊典革其勋阶少师官职其以少保兼尚书学士致仕言乃检手勅谕帖自嘉靖九年起至十八年共四百余道为十二匣银印记一颗具疏上之上谕吏部阁臣夏言初出朕简用首因奉示建赞北郊兹典至大言知之真正克赞成之朕尝曰昔孚敬为纲常立论正吾父子之名言不忌祸患能赞吾复皇祖初礼二臣于我有助不意言以惰慢之资超进丞弼之任身居是位犹不警励昨已令去之然朕复念言建助大仪力赞陵议复他少傅兼太子太傅礼部尚书武英殿大学士还阁办事赞终丧礼宜省思尽忠未可怨尤君上也即日任事初言既罢政将行诣阙辞上遣司礼官止之命还家候旨随降是谕言即进阁上疏谢上报曰览卿已起阁朕知悦己卿宜益励初忠尽心辅政事秉公持正不惟副朕任亦免众忿也卿其思之言复疏谢且言自处不敢后于他人一志孤立为众所忌上览之不恱随诘责之并朱涂疏中洗改字数处言乃惶恐引罪得旨报闻亡何上以奉先殿雷震召大学士夏言顾鼎臣往视时晷已移辰矣而言等尚未入政府上不恱曰辅臣朕所慿倚恣逸若是何以表率羣工命礼部劾之言等请罪上曰朕每寛言过非为言为左右义重也言乃滋傲惰成性蔑不知儆其何以表率百僚鼎臣亦相效既已知罪姑宥之自后诸司敢踵过蹈非者礼部都察院叅奏相党护者连坐十九年五月始给还进缴御札四百三道银印一刻手勅一道二十年八月言久疾在告上以慈寿晏驾皇太子服制议示言具疏对误写字号被旨切责令从实陈状言引咎谢罪并乞假还乡治疾上怒曰言初以言职朕命孚敬传示令上言郊礼自是异擢崇迁眷出羣臣上何肆意放恣一至于此兹方庙灾修省之初皇伯母大丧之际边圉未靖属主忧之时乃罔思体念居出任意病已将平敢于求逸大负倚注本当遣问第念往劳落职令致仕去因尽削其阶勋职秩止令以礼书带武英殿学而已言初测知上怒奏备边事宜上答曰言既藴忠谋何乃坚于自爱负朕眷倚姑不究又五日为九月朔谕礼部今古异时纵孔子生未必不与我同朕自十三年受病重咳六十日余昨冬复得竒疾非热非寒卧三旬乃起早朝遂废百司尽怠不知君父本心非放恣声色大抵生长南方多脆非北地比奈夏言首辅先懈羣臣效尤姑令罢去今在位者务思忠劳之实勿慢天欺君旷职自肆又六日壬辰言入诣迎和门辞赐酒馔无逸殿仍令还私宅调理以俟后命至十月丁夘一月余乃诏以少傅太子太师礼部尚书武英大学士赴阁仍赐假调理令于十一月廷谢履任至壬寅之诏凡三褫矣戊申兵部议三边侍郎曽铣复河套疏上上以言主议衔之下问内阁露意大学士严嵩遂攻言上批谓言于铣疏初至时乃密疏称人臣未有如铣忠者朕已烛其私但知肆其所为不顾国安危民生死惟徇曽铣之欲云云言惧自辨上批答尔等朝廷倚政之本百尔自宜先以邦民为心如何专徇私情强君协众昔密奏未允乃诈称上意必行兹所奏又无引罪词吏礼二部会都察院叅看以闻部院叅言事惟任意迹渉强君上曰尔等奉旨议奏犹谓迹渉此非媚即畏是何臣体姑不究夏言削夺余官以尚书致仕寻捕曽铣子淳及言妇翁下狱得其交通事状诏夏言着锦衣卫差官校逮系来京问三法司谓言法固当斩以直侍多年效有劳勚据律有议能议贵之条请自上裁上怒曰尔等任曰执法岂不知恩威当自上出乃敢借意朋护朕视言为腹心言则视君为何方铣疏上时即密奏强君朕何尝一言谕答敢动称有密谕主行及事败止令致仕又不知引罪故作怨语曰前去因不带香巾为朝廷计非以身家是人臣礼欤彼正以西内二三月直候不得见苏纲为辞尔等又为言直侍内苑坚恣朋护之私是何法理其更拟奏遂同铣原坐交结近侍官员紊乱朝政律斩妻子流三千里及秋竟不免隆庆六年六月日皇后懿旨皇贵妃令旨皇帝圣旨说与内阁五府六部等衙门官员大行皇帝宾天先一日召内阁三臣在御榻前同我母子三人亲受遗嘱说东宫年小要尔们辅佐今有大学士髙拱専权擅政朝廷威福都强夺自専通不许皇帝主管不知他要何为我母子三人惊惧不宁髙拱便着回籍闲住不许停留你每大臣受国家厚恩当思竭忠报主如何只阿附权臣蔑视幼主姑且不究今后都要洗心涤虑用心办事如再有这等的处以典刑
　　
　　弇山堂别集卷十五


●钦定四库全书
　　
　　弇山堂别集卷十六
　　
　　（明）王世贞 撰
　　
　　○竒事述叙
　　
　　余既有异典盛事二述矣异典者遘之自人主者也盛事者遘之自天者也盛事之遘无非媺已异典之遘媺居十九疵亦居一已乃复有遘之自天而不可言盛遘之自人而不可言典或人与事之巧相符者或絶相悖者为其稍竒而不忍遗之别録成卷以备虞初春明之一采故不敢称稗史也
　　
　　○竒事述一
　　
　　再登大位
　　
　　英宗以正统己巳北狩居塞外者一年还称太上皇居深宫者七年以丁丑复辟复称皇帝者八年凡再即大位再纪元一称太上皇崇卑显晦更递尝之千古所无
　　
　　再立东宫
　　
　　宪宗以正统己巳册为皇太子景泰壬申降封沂王天顺壬午复册为皇太子凡再锡名三膺册一为亲王再正青宫近代所无
　　
　　鲁府二事
　　
　　鲁荒王太祖第十子封一歳而王王二十年而卒以卒之歳生一子曰靖王有贤名在位六十四年寿七十九嘉靖末郡王见在十余位将军以下至中尉及未名者四百余位王女亦数百人此一竒也荒王聪敏好学蚤卒髙帝以其好内服丹而谥之荒最后端王名丽丹书其淫虐之状闻天下而谥之端此亦竒也
　　
　　国封相同
　　
　　三呉王髙帝初封时已与张士诚同至洪武初复封周定王建文初复封允熥
　　
　　两徐王洪武初赠太后父马公建文初封允■〈火熙〉
　　
　　两汉王洪武中肃庄王初封永乐初封髙煦
　　
　　两赵王洪武初封杞薨永乐初封简王
　　
　　两衡王建文初封允熞成化中封恭王
　　
　　两荣王景泰中徳庄王初封成化中封庄王
　　
　　两卫王洪武中辽简王初封洪熈封恭王
　　
　　两髙唐王一徳府厚■〈火尔〉一衡府厚煐
　　
　　两汝南王俱周府一削爵有炖一子垗
　　
　　两枣阳王一襄府祁钲一代府成釨
　　
　　两宁阳王一衡府载垿一正徳赠张懋
　　
　　两东瓯王一鲁府当泚一国初赠汤和
　　
　　两宁河王一晋府美堛一国初赠邓愈
　　
　　两齐东王一汉府瞻坪一衡府厚炳
</div>
    <div class="pagination">
<a href="弇山堂别集_page26.html">上一页</a><span>...</span><a href="弇山堂别集_page22.html">22</a><a href="弇山堂别集_page23.html">23</a><a href="弇山堂别集_page24.html">24</a><a href="弇山堂别集_page25.html">25</a><a href="弇山堂别集_page26.html">26</a><span class="current-page">27</span><a href="弇山堂别集_page28.html">28</a><a href="弇山堂别集_page29.html">29</a><a href="弇山堂别集_page30.html">30</a><a href="弇山堂别集_page31.html">31</a><a href="弇山堂别集_page32.html">32</a><span>...</span><a href="弇山堂别集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
