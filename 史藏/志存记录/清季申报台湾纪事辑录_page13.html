<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 13 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 13 页/共 118 页</h1>
    <div class="content">　　厦门来电信 

　　厦门传来电信，据报东洋已有兵在台湾上岸；又有东洋战船数只，现在尚停泊该港。且说：华人在台湾者，以惧兵祸，多携家眷以归厦门云。 

　　四月初六日 

　　再论东洋伐台湾事 

　　昨接东洋二月三十日西字日报，说及台湾一役谓曰：以东洋国家近日办买火船以供载兵运饷之役而观也，则足征伐台湾之原谋其未全弃者，已可知矣。然此外，另别有数端可证。其新买之船名「德厄德」者，不日闻将往台湾；除将乘船以往之将军赛可并倩用之西员多人，又有海官内四员。闻四人已传令俟周年而后，始可回国。故东洋志仍须伐生番者，必矣；其又欲兼据该番之地，亦无疑云。 

　　查东洋收兵之传，其闻上海已经一月有余；然半月以来，而秣马厉兵无暇日，前锋趋战场不止。而东洋朝廷之言，其犹可信欤？吾闻之沈观察于初闻风之际，即诘之本埠东洋领事。于是，该领事藉电音以禀命于其君；旋接电谕，谓出师无事，仅派官数员往生番处探防而已。又谕领事，将电书转达道宪。道宪因又以转禀总理衙门，使以知所筹□。除此而外，本国朝廷皆未得闻诸东洋也。乃告以仅派数员探闻之言也，其时则征谋早定局，招兵亦已齐矣。故东洋之不信，以此而可见矣。本馆前曰：揆势，实如东朝欲收兵而下官有距达者，盖布收兵令者，故驻札东洋各国钦差得其信也。乃观于长崎上情，则收兵之言与仅派数员之言，□同类不可信。盖若收兵，犹何藉乎西人精于战谋者；东洋其不独瞒中国，亦欲瞒各外国。然其所以瞒外国者，盖转藉以瞒我国耳。此役攸关甚大，不知其伊于胡底？中国宜设法以明探东军之虚实精弱及备齐载运之充缺、遣兵之多少并战船优劣；既知其详，宜随时酌量以防不测。欲得其细情，则不如发委员至东洋数处访问复命。夫以大事，但昧昧以赖东洋及为东洋所瞒之西官以探其情实，殊非先量后行之良策也。 

　　按台湾系属海岛，距福建海滨约有二、三百里。而东洋所恃者，在于战船之精且众也；或图将战船割断台湾来往之道，亦未可知。然中国之为计者，不如速调多兵以备不虞。且东洋兵所执之鎗，皆属后门开者；其兵械可谓精矣。而中国防备之策，亦万不可忽焉。兵可千日不用，不可一日不修；亟宜设法广购精械、利器，庶几有以制伏之也。 

　　四月初七日 

　　长崎消息杂述 

　　长崎四月初一日报传曰：船之名「德厄得」并「沙弗士白利」两只，于今晚、明晨相继放海以往台湾。除搭兵士五百余名外，另附东洋木、铁、水作各匠多人；盖以起屋以备顿兵之用也。东洋铁甲船名「亚稣马干」，亦于今早出口赴厦矣。今闻东洋无意征办生番也，生番不扰，则置之不顾；意在据其地为己有而已。故欲设官移民，渐次以归兼并云云。 

　　四月初八日 

　　译字林近报 

　　「字林新报」曾曰：有上海西友顷接横滨归来函，谓曰：旅居东洋诸华人今得警信，不如出国；闻诸华人已多赴英国领事衙门，欲入名□英版为英辖下之人云。「字林」论之曰：观于此，则中国与东洋两国在台湾打战，东洋已想及之矣。 

　　四月初十日 

　　台湾近事 

　　「字林新报」传云：东洋军士在台湾上岸，系在一海湾名「跨梁而所奇」者；华人皆协力于上岸屯兵各事，无不趋往协助云。按东洋近来信息：则该国之往台湾也，又以报雠惩罪故也。其意惟在据地作封宫，泄国内之怨计耳。是以所谓华人协助，想不过该处土民为之耳。该地方官如何置治，自须待候朝廷下令而遵照以行之也。 

　　四月十二日 

　　台湾番社风俗考（一） 

　　夫番社，亦人耳。熟番，则与内地民人无别也。惟居处、饮食、衣饰、器用、婚嫁、丧葬，则有异于人耳；而番社中，亦复各不相同。今又缕屑以言之，亦足以资异闻也。 

　　台湾县有番社三：一曰大杰巅社、二曰新港社、三曰卓猴社。 

　　番作室名囤。先以竹木结成椽桷，编竹为墙，盖以茅草，为两大扇；中竖大梁，备酒、豕邀请番众，举上两扇合为屋。状如覆丹，宽二丈余、长数丈；前后门户流通。夫妻、子女，同聚一室。门两旁上下丹艧采色，灿然可观；舍内，地净无尘。前廊，竹木铺设如桥俯栏，颇亦有致；凿木板为阶梯。木极坚韧，或以相思木为之；又有一种木，文理樛结如檀梨状，从内山采出，番亦不名何木，高可五、六尺。入室者，拾级而入。 

　　所食之饭，凡二种：一，占米，煮食；一，篾筩贮糯米置釜上，蒸熟。手团食，日三餐，出则裹腰间。酒凡二种：一，舂秫米使碎，嚼米为曲置地上，隔夜发气，拌和藏瓮中。数日发变，其味甘酸；曰「姑待」。婚娶、筑舍、捕鹿，出此酒沃以水，群坐地上，用木瓢或椰碗吸饮之；酒酣歌舞，夜深乃散。一，将糯米蒸熟拌曲，入篾篮、置瓮口，津液下滴；藏久，色味香美。遇贵客，始出以待；敬客，必先尝而后进。凡捕鱼，于水清处见鱼发发，用三叉镖射之或手网取之。小鱼，熟食；大鱼，则腌食，不剖鱼腹，就鱼口纳盐瓮中，俟年余生食之。捕鹿，名曰「出草」。或镖、或箭，带犬追寻；获鹿即剥割，群聚而饮。脏腑腌藏瓮中，名曰「膏蚌蛙」；余肉，交通事贸易、纳饷。 

　　其衣饰，黑白不等，俱短至脐；名「笼仔」。用布二幅，缝其半于背，左右及腋而止；余尺许，垂肩及臂，无袖，披其襟。衣长至足者，名「■〈衤曼〉」。暑则围二幅半乌布，寒则披■〈衤曼〉－－近亦有仿汉人衣裤者。番妇衣短至腰，或织茜毛于领，或缘以他色。腰下围幅布，旁无襞积为桶裙。膝以下用乌布十余重，束其腓至踝。头上饰以珠，或玛瑙珠。颈项挂银钱、约指、螺贝，璎珞累累，盘绕数匝。臂钏，来自东洋，或穿玛瑙为之手圈。若遇种粟之期，群聚会饮，挽手歌唱，跳踯旋转以为乐。有一种曰麻达，专以走递公文，插雉尾于首，手臂系「萨鼓宜」；以铁为之，状如卷荷，长三寸许。展足斗走，脚掌去地尺余，扑及其臀；沙起风飞，手镯与「萨鼓宜」相击，丁当远闻，瞬息数十里。番之习荷兰字者，曰「教册」；用鹅毛管削尖，注墨汁于筒，蘸而横书自左而右，登记符檄、钱谷数目。暇则鹅营插于头上，或贮腰间。 

　　耕种，如牛车、犁耙，与汉人同。厝内器皿各殊：伋水用匏，饭具用椰碗、螺壳，捕鹿用镖、箭。炊饭用铁铛，亦用木扣，陶土为之；圆底缩口，微有唇起以承甑。以石三块为灶，置木扣于上以炊。近亦筑灶，间置桌椅及五彩瓷器；非以资用，为美观耳。螺钱，皆汉人磨砻而成；圆约三寸，中通一孔，以洁白者为上。每圆值银四、五分，如古贝式；各社皆然。 

　　婚姻，名曰「牵手」。订盟时，男家父母遗以布。番人之未娶者称曰「麻达」；成婚，父母送至女家，不需媒妁。至日，执豕酌酒，请通事、土官、亲戚聚饮，贺新婚。夫妇反目，即离异。男离妇，罚酒一瓮、番银三饼。女离男或私通被获，均如前例；其未嫁娶者不禁。若配合已久，造高架，坐妇于上，舁迎诸社中；番众赠色布，归宴同社之众，则永无离异。 

　　番人死后，不论贫富，俱用棺埋厝内；以平日衣服、器皿之半殉。丧家衣，俱着皁色，以示不变；父母、兄弟之丧，俱一年。夫死后改适，必自为择定，告前夫父母、所生父母而后嫁。 

　　三社风俗之大略也（选「循环日报」）。 

　　四月十三日 

　　闻沈钦使将往台湾论 

　　今以克敌制果，必才兼文武者，斯能膺兹巨任；且必素谙风俗者，始克洞悉情形也。昨闻中华朝廷已简放福建船政局钦使沈中丞驰赴台湾察看情形，相机便宜行事。斯言也，固得之于官场传闻，尚未得接邸报；而华民之额手称庆、拭目望捷者，不独闽省之商贾士庶同殷敌忾，即在沪之绅民商旅亦无不共切欢忻也。何则？盖台湾为我朝海疆要隘，久隶版图；一旦为异国凭陵，若不早为筹备、任其窥伺，固借口于假道，终恐立志于侵占。本馆前抒管见，屡论及之；盖为中华深思远虑，非好为臆度也。兹闻朝廷简任沈钦使，不但为得人之庆，且可规久远之模。诚以沈钦使籍隶八闽，督办船政，民情风土易以周知。况乡党众口交推，中外华洋共信；宏才卓识、闻望声名，诚夐绝乎寰区、超迈于瀛海矣。此次果能前赴，不难迅奏肤功耳。且钦使督办船政历今八年，日与西人日意得、德克碑诸君讲求外洋时势，洞悉日本情形，目染耳濡，熟思审处。加以各号轮船、战舰统带各员又为钦使所简拔之人，呼应既灵，约束较易。又闻台湾道夏观察暨镇台张军门均能和衷共济，控制有方。而夏观察前又提调船政多年，机宜亦能悉合；张镇军夙以水师积功起家，老于行阵，更属驾轻就熟，早着声威：此将帅文武之可□胜算者也。 

　　至如台湾地舆虽属孤悬海外，而沃野千里，户多盖藏，财用丰盈逾于内地；军饷固不虞匮乏，而输将亦甚为容易。以主待客、以逸待劳，此饟项富饶之又可操胜算者也。且迩来台湾风气既娴武功，更修文教；是以声明文物，蔚气英髦。本科赴试礼闱者，钦定取中三名；固以鼓励人才，亦以振兴士气。诚以士为四民之首，倘使得资观感，亦可化导愚顽，将莠民共进于良民、匪类咸归夫善类。相友相助，同泽同袍；修我戈矛，厉乃锋刃。去逆效顺，共随节钺以遄征；敌忾奏功，咸仰轺车之莅止。举欣欣然有喜色而相告曰：惟期简任沈公，庶同我太平、保我疆土为亿万年有道之长基，岂不懿哉！ 

　　四月十四日 

　　西人邮寄台湾消息 

　　厦门一西人寄信曰：今东洋兵士□已在台湾上岸，其所上之处亦并非生番境界，系在中国封地之上也。初是大口左右诸华人与生番积不相能，彼此械斗相杀以为常。今该华民见东洋兵来征服生番，甚为欣悦；以为先难于是役，可以乘机排挤。至东洋兵源源以来者亦非一日，而华官向来皆若置之不理；且于东船之进出口内，海关均不阻拒为难。今知其状，虽系不理，而心内甚为惶忽。驿人自厦门至省城以报事者，络绎不绝。始有中国战船一只方行抵此，欲径往大口；东洋若实露据地之形，则中国与之相战，想亦必矣。然台湾寄居各富户及有识之家，皆曰东洋其图据台湾之地，盖已实矣。 

　　四月十五日 

　　东洋钦使到沪 

　　日本国简放驻札中国京师之柄权大臣柳原前光，已于昨（十三）日由长崎乘舟抵沪，即以虹口大桥日本领事公馆为行辕。凡公尚系去冬奉命，因知北道阻冻，守待春融。当时本馆得信，即经列入前报布闻。驻沪养息数日，想即须北上也。而台湾一节，究竟有无收回成命，亦可得其实在矣。 

　　台湾番社风俗考（二） 

　　大杰巅社，在罗汉门；无差徭。新港，旧属诸罗，改隶首邑。盖新港向与萧垄、麻豆各番住于小琉球，后乃移之至此。此二社，地大番饶，推为巨擘。卓猴，为最逊。罗汉内门、外门，皆大杰巅社地也。康熙四十二年，台湾诸民人招漳州属县民垦治。自后往来渐众，耕种、采樵，每被土番镖杀或以火焚死，割去头颅；官弁诘捕，杳无踪迹。其近者为木岗、武洛、大泽机，远者为内幽诸社，生番环聚，缉治为艰；爰立界以绝其出入，藉杜其患。土番初以鹿皮为衣，夏月结麻枲，缕缕挂于下体。后乃渐易幅布，或以「达戈纹」为之——达戈纹，番人自织布名也。逮后，新港社番衣裤，半如汉人，各装棉；诸罗山中诸社亦有仿效者。番妇能为诅咒；「诸罗志」云：作法诅咒，且名曰「向」。番妇自言：『初学咒时，坐卧良久；如一树在前，卧而诵「向」，树立死，方为有灵』。先试树木立死，解而后稣；然后用之。不则，恐能「向」、不能解也。入舍，无敢胠箧探囊。擅其技者，多老番妇。田围阡陌，数尺一杙，环以绳；虽山豕、麋鹿，弗敢入。汉人初至，摘啖果蓏，唇立肿；求其主解之，转瞬平复如初。近年附郭诸社畏法，不敢为；稍远，则各社皆有。或于笭箵中取鹅卵石置于地，能令飞走；喝之，则止。新港与加溜湾、欧王、麻豆在「伪郑」时为四大社，令其子弟能就乡塾读书者蠲其徭，欲以渐化之。四社番亦知勤稼穑、务蓄积，比户殷富；又近郡治，习见城市居处礼让，故其俗于诸社为优。欧王，即曰萧垄；地濒海滨，不当孔道，尤为富庶。新港、加溜湾二社，为一邑孔道。凡奉差至者，将照身一出，练保人等不知何事，并不知何名；昼则支给酒食，夜则安顿馆社，然灯进馔，折勒规例。临行，供应夫车，一人必坐一乘；日拨数起。番社之恪奉徭役如此。新港四社地，边海空阔。诸番饶裕者，中为室，四旁列种果木；廪囷圈圉，次第井然，环植刺竹至数十亩。郡中造船，出水最艰；所司檄四社番众牵挽，岁以为常。闻金一鸣，鼓力并进。事毕，官酬以烟、布、糖丸，用偿厥劳；番众无不踊跃，欢声雷动。番社风俗，终身依妇以处，皆以门楣绍瓜瓞，父母不得有其子；故一、再世，而孙且不识其祖矣。番人皆无姓氏，有以也。 

　　四月十八日 

　　台湾兵事已见公牍 

　　东洋兵临台湾一节，先后本馆列论至再；或采各路新闻日报、或得之电线音传，而终未见官场公牍。虽二月间上海沈观察初有所闻，曾有□文致达日本领事，亦不过请详外务衙门：如果发兵抵闽，必须与闽关商说，不可造次径往等语；若与之置论者。今日始有明文，盖文系闽浙总督李制军檄行总办福建洋务总局之督粮道陆观察转达上海日本领事公馆者也。 

　　来文略开：『台湾地方，无论生番、熟番，皆属中原地土。其中果有残害外邦过客，尽可知照中国为之查办；岂能径自兴师征伐，殊违万国公法！况番众亦好歹不一，如去年之有日本国民利八等遭风遇救，曾经番目款留，送由凤山县申详解沪回国，极称恭顺。即所谓被害者，闻皆遭风自毙，亦无实在残杀之据。然是否被害，自当中国派员严加查办。现在简派统军前来之陆军中将所部兵船已经抵口，应即转请朝廷撤回』等因。从此，可见兴师之擅矣。此文，尚系昨日由上海道辕递交日本公馆；兹柄权钦使在沪，不难就此商办。且苏省布政应方伯亦已来沪，谅即会议此节；或不致从事干戈矣。 

　　前件公牍，乃即日由轮船递到。计其闽省□行为日较多，故于发时尚未闻东洋兵抵台湾之耗也。 

　　再，甫经脱稿，探知日本领事品川忠道随即照覆。以为朝廷军务大政，非领事衙门所能干预；况来文系本李制军檄行，可由两国人员商办云。至于日本钦使柳原大臣到沪后，藩、道两宪连日宴会，所谈各节内台湾一事，闻钦使之意，似乎不相干预；惟称兴师前往之故，实祗镇以威武，却非定与番众决仗耳。以上会谈，不过略闻其概；究竟若何？则军机大事，极属严密，原非局外者所闻见也。续有所知，再当登报。 

　　四月十九日 

　　论东洋近日筹议情形 

　　自东洋起意征台湾生番也，历今已有两月；而我朝并不谂知该国之举动，全赖西报传闻。其诡谲之谋，盖彼虽欲征犯中国藩疆，犹不暇与我朝咨议达报焉。是因本国以未得该国公文，故久置之风闻而已。继而东洋聚军旅、备糗粮，桀惊之风声，有络绎不绝之势焉。中朝官宪于是乎有心疑之者，向东洋驻上海之领事诘问；而该领事亦尚含糊对答，且以并无此事为言。既而备雇船舰、整顿戎兵，声势日益，众论愈同。于是又向领事再三盘诘，甫于四月初五日得领事转递东洋朝廷传来电报云：出师之举，并无其事；惟仅派发官弁数员，往台湾查看而已。乃是日东洋各举动，已经众人知其有征师五千抵台湾，已得其确耗矣。其随后尚未至者，更不知有几何兵卒也。嗣既得此确信，东洋不能搪塞其出师之举，故于前日藩、道两宪会晤新来东洋钦使柳原大臣，据伊称云：师往台湾无他，不过镇以威武而已，非定与番众决仗云。噫！此言也，似与先后各掩饰之语虽属相类而仍有相矛盾者，固不辩而自明、不烦言而自解矣。盖耗费国帑而出五千余兵以仅图恐吓无知小族之生番，其熟能信欤？除□匠人、倩西士精于量地者举造各事，别另派海关人员多士，其又何图欤？ 

　　按东洋之于此役也，初意扬言中朝已弃生番之地，不与干涉；又言：总理衙门已与前东洋使臣琐意西马言明。若果有此言，岂有弃自己之藩服，任他邦之愚陵！如此重大要事，而总无文据载之盟府耶？且中国既有此言而准其有此行，其何以东洋尚阴谋诡秘，乘我国之不知而肆其假道攻袭为耶？盖以此二端衡之，则知中国总无应许之言，并无准行之事；不过东洋欲乘机窃发，以肆其诡谋而已矣。昨于报中，见闽省督宪李公檄局转递上海东洋领事文书内开：『台湾地方，无论生番、熟番，皆属中原地土』。此言于当事极为切要，盖此理一明，则中国之应如何顾全国体，固不可不为捍御计矣。此书于理既无可驳，于大局亦有攸关；而中国志在东洋不准侵我藩疆也，明矣。东洋于此事，实已违万国公法，我中国理应即发重乓以创惩之。特我国以休兵息民是尚，故欲使东洋幡然□悔、废然自返；其意良深美善也。 

　　夫兵戎之祸，劳民启衅、耗帑伤财者所为也。奈今东洋为戎首，而我国如束手以观成败焉，不可也；安心以听其侵陵焉，更不可也！惟在东洋熟思审处，知所变计，而不定其乘机逞私以成侵据之图；或两国民人不至皆罹□干戈扰攘焉，不亦弭纷争之祸患哉！ 

</div>
    <div class="pagination">
<a href="清季申报台湾纪事辑录_page12.html">上一页</a><span>...</span><a href="清季申报台湾纪事辑录_page8.html">8</a><a href="清季申报台湾纪事辑录_page9.html">9</a><a href="清季申报台湾纪事辑录_page10.html">10</a><a href="清季申报台湾纪事辑录_page11.html">11</a><a href="清季申报台湾纪事辑录_page12.html">12</a><span class="current-page">13</span><a href="清季申报台湾纪事辑录_page14.html">14</a><a href="清季申报台湾纪事辑录_page15.html">15</a><a href="清季申报台湾纪事辑录_page16.html">16</a><a href="清季申报台湾纪事辑录_page17.html">17</a><a href="清季申报台湾纪事辑录_page18.html">18</a><span>...</span><a href="清季申报台湾纪事辑录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
