<!DOCTYPE html>
<html>
 <head>
  <meta charset="utf-8"/>
  <title>
   湘军志 - 第 3 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湘军志 - 第 3 页/共 6 页
  </h1>
  <div class="content">
   时左军破寇乐平，寇益遣黟、歙党往寻战。癸卯，寇悉众攻乐平城，左宗棠亦悉众出城击之，无部分，唯视来寇队分军。短兵接，寇大败，遂走广信，趋浙江去。甲申，国藩留军屯祁门，自将 亲军五百人出驻东流。于是娄云庆、唐义训防渔亭，张运兰守休宁，朱品隆在祁门，左军往为广、饶，鲍超军专赴急御巨寇，裁自救，不复论进取。而寇每纵横驰突，动行千里，北则自英山出，破蕲、黄，遂北踞德安；南则攻建昌、抚州，陷吉安、瑞州；西出义宁，扰崇、通；东则越衢州，陷龙游、汤溪，踞金华，掠遂昌，至义乌，破处州，卒莫知其所为。议者以为谋解安庆围，或又以寇无略，特乘虚纵掠以为戏，要宜急破安庆，攻金陵，如国藩初议。五月戊子，鲍超至安庆，攻赤冈寇屯，力战破之，禽寇将刘玱林，磔城下，以示城寇。玱林陷苏、常为前锋，自恃其勇，欲以孤垒遏官军，既伏诛，曾国荃军势自倍。鲍超移攻宿松，因援瑞州。是日，徽州寇袭陷黟县，梗渔亭、休宁军。壬辰，朱品隆等合攻黟，寇退走。丁酉，追寇岭外。庚子，徽州寇弃城走，得寇聚米，供二月军食。左宗棠移屯婺源，甫至汀州，寇出德兴，迎战，败之。
 
七月丙申，多隆阿桐城围军大破援寇于挂车。多隆阿与鲍超皆湘军大将，寇与战必悍党。多隆阿亦自持威重，不喜人节度，不求人自助，亦不轻助人，故寇大上江西、湖北，一月陷二十余城。鲍超疲奔命，则以李续宜军游击。李续宜者，名尤重于多隆阿、鲍超，及行军，忽南忽北，殊不遇寇。更奏调援蜀将刘岳昭自助，而浙江亦奏起李元度将军援浙，由平江出崇、通，寇乃东南走。于是寇帅陈玉成合群寇屯挂车，谋覆多隆阿军，多隆阿击走之，寇退屯石牌，绝其运道。议者复请征鲍军，多隆阿笑曰：“吾运道不易绝，比吾军粮未尽，贼已走矣。”庚戌，鲍超追瑞州寇至丰城。壬子，寇走抚州。八月丁巳朔，曾国荃克安庆。当石牌之被寇也，寇分党袭国荃屯后，攻战六昼夜，屯坚不可入。程学启复攻城外寇，破三石垒。国荃弟贞干作屯菱湖，合水军绝寇粮。陈玉成屡败，不得进，乃相率遁走。安庆既复，文宗崩，胡林翼薨，穆宗立，以彭玉麟为安徽巡抚，移前，巡抚李续宜抚湖北，皆辞，诏还续宜安徽。己未，多隆阿克桐城。庚申，鲍超至抚州，寇走贵溪。辛酉，超奉檄救江北，遂还军。是日，水军克池州。丙寅，鲍超至南昌，闻安庆复，复还抚州。寇复得广东新寇，合大众将西。丙子，鲍军至贵溪，寇东走，追奔六十里，平寇垒七十，进复铅山。多隆阿移桐城军驱寇宿松、黄海、广济、蕲。李续宜收黄州，刘岳昭收随，岳昭军遂西。九月，曾国荃进攻无为，克之。戊申，克运漕镇。甲寅，争东关，克之。国藩移驻安庆。多隆阿将二万人收舒城、庐江，进攻庐州。李续宜部将蒋凝学等将万人屯六安、霍山。左军屯婺源。张运兰等屯徽州。李元度新军出广信。寇悉赴浙江，而皖北寇聚保庐州。国藩军分守安庆、枞阳、庐江、无为及运漕镇、东关，不足，乃令曾国荃益募军六千，谋进取。而左宗棠议大举援浙，鲍超、朱品隆等合军进攻宁国，凡五道并进，军势沛然矣。
 
天子新即位，群臣争上书言事，多推湘、楚军功，以为偏裨皆可督、抚，因益重国藩，颇訾论江西、浙江、江苏巡抚。诏国藩兼制浙江巡抚、提督以下，统江、浙四省，唯都兴阿、袁甲三不隶部中。国藩皇恐，三奏辞，不听，始议援浙。以江西湘军将屈蟠、王德榜、段起及水军孙昌国、徽防将张运兰，悉统于左宗棠，而以广信漕粮奏令宗棠征收饷军，又分河口、景德、婺源三局厘税益之。于是，苗沛霖攻破寿州，胁巡抚以要权，遂踞霍邱、怀远，以窥凤、颍。十一月，杭州陷，寇分犯徽州。张运兰先以疾归，其弟运桂领军城守，朱品隆、唐义训还军赴援。品隆、义训常合屯，不相能，及俱出军，隙益甚。品隆至城下，寇来战，军将不支，义训案兵不相救。国藩闻之，大怒，遣让义训曰：“湘军之所以无敌者，彼此相顾也。湘军将虽有仇，临陈未尝不相援，故有晨参商而夕赴救者。私怨，情也；公事，义也，尔独不闻知乎？朱镇危急，三促出军而不肯应，是乱湘军之制，而湘军由此败坏也。不急改者，将谁容汝？吾行军十年，视将士如子弟，至于执军法以诛败类，必有余矣。”又下檄品隆问状。义训、品隆惭惧相悔谢，同上书谢，请 自今辑睦。于是一月七捷，徽州围解。国藩以军势已振，朝廷乡用 专，而浙江全省地被寇，江苏士大夫朝夕请师，乃奏荐左宗棠、李鸿章、蒋益澧、李桓各授巡抚、布政使，又请命大臣督己军饷。朝命副都御史晏端书专开税局于广州。沈葆桢前屡召不出，至是超擢江西巡抚，乃起视事。而湖南巡抚毛鸿宾，亦国藩旧交故吏，及湖北严树森、贵州韩超，皆胡林翼所荐用，骆秉章督四川，刘蓉以诸生径用布政使，李续宜、刘长佑则本起湘军，于是西至四川，东至海，皆用湘军将帅，则皆倚国藩为重，略如胡林翼书所言“包揽把持”者，东南争骛于功名矣。
 
同治元年二月，曾国荃新军至安庆。左宗棠军入浙，收开化。三月，上海具轮船至安庆来迎师，以李鸿章率湘军将及新募舒、桐军往应之。鲍超克青阳。国荃克巢县、含山、和州。鲍超克石埭、太平，寇众反正者万人，攻泾县，克之。曾贞干克繁昌、南陵。张运兰克旌德。国荃合水军进攻沿江诸寇屯。丁卯，多隆阿前军将雷正绾等攻庐州城东南门，石清吉等攻西门。寇将陈玉成将援寇屯城东，多隆阿攻其旁垒以致师。玉成恃勇悍，率众三千来钞官军，正绾迎击，交绥，寇退据城北浮桥。城寇先闻多隆阿至，皆凶惧，惟倚援寇自壮。及战，开北门出大众，谋合击东门军，方出城、玉成退，则惊以为败，亦北走。玉成遽断浮桥遏城寇，使阻水反拒，城寇愈惊，相蹂，绕城散走。石清吉等梯西南以登，城内外寇争走，于是合蹙之，斩馘数千计，俘八百四十七，拔民男女七千余人，庐州复。陈玉成走寿州，将乞援苗沛霖。沛霖闻玉成败，恐袭夺己众，又畏多隆阿之乘己也，反欲取陈玉成自效。玉成至，屯军肥水南。苗沛霖阳称疾，遣其党伏谒，迎入城，具牛酒犒三千人者。玉成入，导至馆，而闭城阻其从者。玉成初不疑，既登堂，见几上陈梏钅巢，乃司，怒骂曰：“苗生反复。我死，行及尔，乃自速诛邪！”沛霖遂囚玉成及从者二十人，献于颍州胜保营，而招诱余寇，寇或降或散去。
 
当是时，多隆阿之名慑惮群寇，寿、颍弭伏，江南闻风相惊动。国藩飞书约会兵，多隆阿素以文官不可亲，且己不识汉文，而亦恶儒吏，即报国藩，言军事权宜专一，以微示不与曾国荃同处。国藩具言如先约，一听公指捴。官文揣多隆阿终不欲东，而四川德安诸余寇俱入陕西，先已奏遣雷正绾赴援，遂再奏令多隆阿自往。陕抚及京朝官亦日言，关中帝王都，天下最要。朝命属多隆阿。命下，官文益自喜当上意，决意遣之，合军江宁之谋，不复听矣。国藩独叹曰：“多公威名太盛，寇知不敌，则必入南山老林，此所谓骐骥捕鼠者也。”与书官文，言：“江南财赋比秦中何止十倍，贼数众多何止百倍。曩者楚军有大谋，惟以书问往复，不先恃奏取朝旨以相压。故国藩不奏争，而上议于左右，宜且止西行，以图江南。”官文业建议，不肯止多隆阿。留五千人屯庐州，而身将万五千人入陕西，诏授为钦差大臣，后频破寇，竟死盩厔焉。
 
壬申，曾国荃克宣城。癸酉，合水军克金柱关。甲戌，收芜湖。五月甲申，进屯雨花台。自向荣、和春以兵七万，屯守八年，卒溃退，国荃军合水军不满二万，国藩以为孤县无益，未可进。国荃议曰：“诸军士自应募起义，人人以攻金陵为志，今不乘势薄城下，而还军待寇，则旷日持久，非利也。若舍金陵，别攻宁国、广德，或取颍、寿，则将士见谓置于闲地，浪战而意怠，虽鲍、张亦益厌攻战，将去公而归耳。逼城而屯，亦足以致寇，军势虽危，顾不可求万全。”国藩许之。会左宗棠亦言宜薄城，围攻之势乃定。
 
乙酉，上海军御寇新桥，大破之。李鸿章之赴上海也，其大将曰程学启。学启先陷寇中，安庆围合，归诚曾贞干，约以内应为效。未及期，夜率千余众叩贞干壁门，呼曰：“今事发，与寇战，突围至此，追者即至矣。吾所将皆精兵，当入营助守，不以释兵。公相信者开门纳我，不信急发炮击我，无两败也。”军中大惊疑，报贞干。贞干屣履出视，下令开门纳其众。追寇俄而至，亦遂还去。学启由此愿效死，贞干卒，则从鸿章。是时，上海结英、法二国军，复青浦、嘉定，攻松江，号南路军；学启、刘铭传、潘鼎 新、郭松林将湘、淮入攻南汇，号北路军。寇悉众攻败外国军，再陷嘉定，则并南路，窥上海。学启将千五百人屯新桥，寇夜围之数十重，炮击寇尸平壕。践而登，学启乃开壁突击，寇骇却。鸿章自将来救，前后合势，寇大奔。外国军见其战。自以为不如，自此上海湘、淮军始辰。
 
六月，宁国援寇分三屯，与城寇各踞一门。鲍超先攻城西。城西者，城寇屯也。城寇倚援轻进，超设伏钞其后，寇误以为援至，则反斗，官军合击，大败之，追至城下。寇退死守。乙丑，援寇发南北屯众攻官军，城寇出，结陈与相应。超分四军击之，宋国永攻南屯，陷陈深入，烧二垒，寇退，而北屯寇弃垒遽奔，城外寇尽奔，城寇收众人。丙寅，城寇复出东门犯官军，未战，引退。鲍超 自追之，寇不入，遂东走。超亦东追数十里，寇乃返斗。超引军作圆陈包寇，寇将单马突围走，余下马，步从遁去，得马千匹，俘寇裨将三百，死者千计。乃还军攻城，城寇皆长跪，莫敢拒战，遂复宁国。而宁国县寇将献城赎其死，遂先驱克广德。既复三城，或谏超曰：“宁国城未破，而公自追贼至六十里，城寇若攻公营，进有强寇，退失所据，此危道也。”超笑曰：“吾但知兵势，不知兵书。”盖超之战专剽锐，其持重坚忍不如多隆阿，而终未尝败没，其军在湘军为无纪律，然亦能相维系，乃竟以功名终云。
 
七月，袁甲三请疾，诏李续宜代其事，时续宜方以母丧归，语具《临淮篇》。徽、宁大疫，雨花台围军亦多疾病，鲍超等不能军，国藩忧惧，以为军行攻取方利，而天灾咎重，由己德薄任过，恐致倾覆，请出朝臣督军，以分己责。诏慰勉，且以疾疫流行寇不能独强为宽譬。而强将贤吏相继物故，军中至无炊烟。乙未，程学启克青浦，李鸿章遣军浮海克余姚。八月丙子，克慈溪。自上海军出浙江，江、浙兵气皆振。闰八月，苏、常寇来攻曾国荃军，多发西夷火器相烧击，复穴地袭屯垒，连十昼夜不休。九月，浙江寇复来助攻，国藩急征援兵，皆牵制不得赴。国荃以三万人居围中，城寇与援寇相环伺，士卒伤死劳敝，然罕搏战，率恃炮声相震骇。盖寇将骄佚，亦自重其死，又乌合大众，不知选将，比于初起时衰矣。十月，寇解去，由九洑洲北渡，败李世忠防军，陷和、含山、巢。其南走者，合广德寇，西南掠绩溪、祁门，徽、宁、安、庐俱阻绝，唯江上下恃水军得相联络。乃谋增陆军，征贵州提督江忠义 自广西出江西，视寇势为战守；以鲍超部将郑阳和等隶李榕，立为新军；留李鸿章军将张树声三千人，助庐、桐战守；召还李续宜；遣军将成大吉、萧庆衍等攻巢、和；又益募五千人，埤曾国荃围屯。自此统众过十万，而左、李各将数万，合湖北、江西湘军几三十万，自余援军分布黔、桂、秦、齐者又数万，连兵不得罢，国藩日夜忧危，以进攻江宁为非计，乃自行围案视焉。
 
二年正月，国藩自安庆出巡诸军屯。是时，曾国荃屯江宁城西南，江北则杨岳斌将水军屯乌江，皆当前敌。其南则罗逢元守太平，屯金柱，周万倬、吴绅修守芜湖，而彭玉麟将水军屯濡须，在江北。溧水、高淳寇时来窥太平、芜湖、运漕、东关寇反出濡须，上与和、含山、巢寇相响应。刘连捷、毛有铭等屯石涧埠，遏寇西南。韦志俊守无为城，以通水军。其西，庐江梁美材屯焉。庐江北庐州，石清吉守之。舒城在庐州西南，庐江西北，蒋凝学守之。舒城南桐城，周宽世守之。以南通、安庆、舒城西北六安，凝学分军守之，北防苗沛霖，南通霍山，为湖北边防。芜湖南则鲍超守宁国，屯高阻山，而刘松山屯城中。易开俊守泾，在超军西南。吴廷华守南陵，在超军西稍北，在泾西北。朱品隆先守旌德，以救青阳故移守青阳，在南陵西南。又西则池州，以濒江近安庆，无屯军。寇踞建平、广德、宁国县者，西出陷旌德、太平、石埭，南破绩溪，断徽、宁官军。徽州守将唐义训，恃左宗棠大军为声援。戊申朔，寇围泾。壬子，鲍超救泾，入城屯军。癸丑，出击寇，大破之，追奔二十里。甲寅，超还屯。二月，国藩还安庆，以曾国荃围军坚定，水陆辑睦，始罢退军之议。丁丑朔，王可升攻宁国寇，烧 其小淮窑屯，鲍超分攻梅领、庙埠屯，皆破之。寇犯休宁，分掠建德，西侵彭泽、鄱阳，东绕池州，围青阳。和、巢寇攻石涧官军， 自己卯至癸未，围益急。捻寇复南犯蕲水。辛卯，寇攻太平屯将朱洪章，洪章战败。南北岸同告急，均檄鲍超赴援。超疑所住，乃先石涧。未至，寇解去，掠无为、舒、桐、庐江、六安而还。上海军浮海攻福山寇屯，破之，遂解常熟围。三月，进克太仓。左军将刘典、江西军将王沐攻寇黟，复其城。四月，刘连捷、萧庆衍等合鲍超军，收巢、含山、和。曾国荃攻破江宁城南、西寇垒九，程学启克昆山。五月，鲍超等进攻浦口，寇弃屯遁走，遂收江浦，合水军攻九洑洲，四日破三隘，夺洲屯，语在《水师篇》。萧庆衍留屯江浦。上海军攻江阴，刘铬传破寇屯二十七，郭松林破寇屯三十五，滕嗣武寇屯十三。
 
六月，程学启克吴江。苗沛霖陷寿州。奏劾军将蒋凝学及逗留成大吉等，降责有差。国藩以饷乏，辞总督，诏慰勉。国藩、李鸿章合奏，请减苏、松、太仓浮粮，诏酌中定额，除故明积敝。李鸿章分军三道：程学启由昆山进攻苏州；李鹤章等由江阴进无锡，淮扬水军辅之；太湖水军将李朝斌由吴江进太湖。潘鼎新等分屯松江、上海，常胜军屯昆山，为前军援。徽、池寇自二月出江西，中踞建德、鄱阳间，左窥景德，右出东流、湖口。江忠义未至，席宝田先出抚州，趋饶州。刘典自徽州来总诸军，诸军将段起、王德榜、王沐、韩进春及宝田攻陶渡寇屯，大破之。丙子，进春轻出，遇伏败退。寇复张，趋攻湖口。国藩先遣李榕屯湖口，及江忠义至，壁坚山。李榕新军拒寇不利，寇攻坚山，忠义出击之，伤寇帅。壬辰，浙军将王文瑞复黟县。庚子，遣宁国防军将何绍彩及水军炮船援临淮，蒋凝学等防颍川、霍邱。七月丁未，湖口寇退走，都昌、建德、彭泽、鄱阳寇俱东北走，围青阳，铜陵、宁国、泾皆被寇，屯将拒战，各相持。八月乙亥朔，刘铭传攻江阴，寇内应，官军夜登城，烧门楼，余寇突门走，复其城。丙戌，李榕援青阳，败溃。江宁围军攻城南、东、西寇屯，频破之，乃遣鲍超还援。而水军将喻俊明及国藩护军将喻吉三，合江忠义、席宝田军先后至青阳，刻期攻寇。寇解围走石埭。超军至南陵，遂东攻建平。庚寅，程学启攻苏州，破东南寇屯四。无锡寇货轮船自助，周寿昌烧其轮船。石埭、大平寇频犯宁国、泾，败去，乃诣朱品隆，请献二城及旌德以自赎。九月壬子，收三城，散遣归诚人四万。彭玉麟督水陆军攻太平沿江诸寇屯，进高淳，高淳寇将请归诚。十月乙亥，收高淳。鲍超、杨岳斌俱会师东坝，寇震恐。丙子，易开俊自泾、刘松山自宁国合军收宁国县。东坝寇开屯迎官军。辛巳，收东坝。壬午，连下建平、溧水、东坝。既克皖南，金陵苏、浙军势相连，鲍超全军屯守之。王可升守溧水，李榕守建平，归诚人洪容海守高淳。青阳、石埭、太平、旌德、泾及宁国府，皆分军屯守。
 
戊戌，李鸿章复苏州。苏州之合围也，程学启军所至辄破寇垒。城寇诸将权不相下，相猜贰，因谋反正，斩导议者，开门纳军，然不交兵，犹拥众号十万。己亥，出城者八寇将竭鸿章，受二品冠服。乃谒学启，学启先已置人于坐，数其罪，悉引出斩之。报鸿章，鸿章大惊惧。学启入城谕众，众皆听命，或颇散走。而先与寇将誓约者曰副将郑国魁，恨负约，涕泣不食，卧三日。鸿章亦颇咎学启轻发，且曰：“为已甚，君亦降人也。”学启大怒，还营，将引军去。其营员奔告鸿章，鸿章复过学启，阳论他事，笑语甚欢，事乃解。
 
庚子，安徽巡抚唐训方收怀远。辛丑，苗沛霖突蒙城围，被斫死。十一月，李鹤章等复无锡，进攻常州，以应江宁围军。程学启出太湖，图嘉兴，以应浙军。潘鼎新等军先入浙，收平湖、海盐。寇争应官军，所至辄下，遂收嘉善。曾国荃益募新军，增围师，围城官军遂至五万人，援寇还江宁城者皆不敢出。左宗棠议以为当分军攻广德，国藩以寇势犹盛，而江忠义新亡，惧轶蹂江西，持不许。李鸿章诸军锐进深入。宗棠复奏言：“嘉兴、常州可缓攻。” 朝廷俱下其议，三帅卒各主己说，守其便宜焉。
 
三年正月戊申，宁国寇西南掠绩溪，遣江北将毛有铭将六千人援徽州，浙军将王开琳先还赴急。寇疾走，舍徽州不攻，北犯湖口，南趋景德，别党由浙入玉山，由闽入建昌，均期会抚州。徽州守将唐义训不能御，毛有铭未至，以战事委江西，语在《江西后篇》。
 
戊午，曾国荃攻钟山寇屯，克之。时东坝屯重兵，太平防轻，移金柱屯军助围师，及江浦，庐江守将皆先率军会城下，新募军亦俱集，乃谋合围。寇之设守也，环城多为石垒，尤重于北，既于钟山作大城，号曰“天保”，又于山脊入城处作大城，号“地保”。官军攻城西南，不甚惧，至进屯明陵，则出众力争之，向荣、和春皆以此败。二年夏，鲍超已作垒明陵前，会当移军，自平垒而退。国荃围攻几二年，破寇垒以百数，终未及城北。及破钟山垒，移军屯守，更增筑垒，屯军五六千遏北道，余玄武湖阻水为围，城寇粮运绝矣。
 
丙寅，郭松林等克宜兴。二月癸酉，溧阳反正。寇走江阴，围常熟，攻无锡。李鹤章还守无锡，郭松林援常熟，寇皆败散。程学启急攻嘉兴，寇请降。学启瞰城中，知其诈，攻益力，陈亡勇将何安泰。学启亲搏战，薄城先登，枪子伤额，遂克之。学启养伤苏州，创已合，一日独坐深念，有所忿，误发创口，血溢，竟死。自学启之归诚，经百战，每战料胜败无所失。或知当败则戒诸将曰： “公等皆不善败，吾当自饵贼，某时败，某时期某所来援，贼可退矣。”诸将素惮服其能，谨如约，则如所言。至其突陈陷围，见者以为神兵，夷将戈登尤敬之，及其死，以所建旗归诧海国，推为名将焉。江苏之战始上海，终嘉兴，功成而学启死，其名位亚于多隆阿矣。
 
辛巳，广德州寇弃城走湖州。自苏、杭、江宁军并进，论者皆以广德为要害，以官军力不足不敢攻，惴惴恒恐寇迸出。及寇弃 去，乃知其无能为。始议鲍超进攻句容。其时，李世忠已献还五河、天长、全椒、来安、六合、滁州，而镇江军将冯子材等，亦颇出兵助攻句容、丹阳。江宁寇频驱老弱女口出城以节食，更于城中种麦刈草为粮。庚寅，左宗棠克杭州。三月壬寅，鲍超克句容。甲辰，进攻金坛，冯子材飞书请先攻丹阳。乙卯，解金坛围，伏兵茅山待追寇。寇果出，中伏返走，追奔五十里，寇不入城，城寇反出走。丙辰，克金坛，乃还军援江西。是时，浙江寇走徽州，号二十万。徽防将毛有铭出战，辄败。寇深入江西，前队至宜黄、崇仁，南昌戒严。四月庚午，李鸿章克常州。壬申，冯子材复丹阳。特诏杨岳斌督军江西，寻援陕甘总督；又诏李鸿章移师合攻江宁。捻寇 自河南犯麻城，议遣王可升屯王为。李榕屯桐城。未行，寇复踞广德，趋徽州者日夜相继。杨岳斌、鲍超皆西援，乃以江苏军将刘铭传屯句容，郑魁武屯东坝。
 
五月壬戌，郭松林克长兴。于是，江宁围军以城破可计日，而李鸿章当来会师，耻借力鸿章；鸿章亦让功，托言盛暑不利火器，延不至。朝命促会师数急，曾国荃忧愤，日约将士穴地隧城，期必破，而龙膊寇屯所谓地保城者不得，则形势终不便，乃日夜发炮攻之。己巳，夺其垒，遂作炮台其上，穴其下，又环城列队十余道并攻，积湿芦、沙草高等城，以疑寇，使多备。六月甲申，地道成。乙酉，曾国荃令围军百营皆严备，别县赏募敢死将士，待城破先入，于是李臣典等誓先登者九将。日午，地道火发，城崩二十余丈。寇反然火药下烧我军。朱洪章等乘城缺登，张诗日等循城据北门，彭毓橘据东门，朱南桂、罗逢元等皆梯而登。寇散走，或出城，或还保子城。夜半，纵火烧城中，因突围出走。黄润昌等露立龙广山，袁大升等循城南，遇逃寇要击，诛斩数百。张定魁等追寇，及之湖熟，复俘斩数百人。城寇多自焚，或投池井。洪秀全已前一月死，其子洪福年十八九，余寇挟之走广德。洪福刻印，姓名下列“真王”二文，军吏误合二文为“瑱”，奏诏言“洪福瑱”者 以此。江宁既复，群寇出掠者皆瓦解。国藩奏上诸将功，以所俘寇将李秀成言，洪福已死；于是浙江、江西诸军方欲张寇势，洪福又实不死。李秀成者，寇所倚渠首。初议生致阙，及后见俘寇皆跪拜秀成，虑生变，辄斩之。群言益讙，争指目曾国荃。国荃自悲艰苦负时谤，诸宿将如多隆阿、杨岳斌、彭玉麟、鲍超等欲告去，人辄疑与国荃不和，且言江宁镃货尽入军中，左宗棠、沈葆桢每上奏，多镌讥江南军，会病疥，因请疾归乡里，散遣所部军二万五千人。而克城功最受封爵者，李臣典病卒，萧孚泗以丧归，大功虽成，然军气愤郁惨沮矣。
 
国藩本以忧惧治军，自幸平洪寇，克江宁，如初起兵时所望，力言湘军暮气不可复用，主用淮军，后以平捻寇。然席宝田、左宗棠仍募湘军征苗、回，竟定塞外，棱威天山，乌睹所谓暮气者邪？ 自国藩始创用乡农代额军，招之则来，麾之则去，见湘军者乃知军利敝。胡林翼、左宗棠、李鸿章皆由此起，故各系其用兵之地，而独以国藩本指，为《曾军前、后篇》。
 
 
水师篇第六
咸丰二年冬，湖北巡抚常大淳奏言：“寇水陆攻武昌，船炮充斥。闻湖南大军有广西炮船，江南水师有广艇炮船及中小号炮船，请调集江上下游，乃可制遏贼势，断其粮运。”诏徐广缙等饬行。时武备弛，徒存水师名，无船也。徐广缙奏，有卢应翔以炮船战于长沙，长沙人未之闻，及诏问乃知云。陆建瀛防江，有大小三版八桨船。向荣奏遣张国梁率湖南炮船。所谓湖南炮船者，以民船载炮。诏征登州水师船，亦募商舟。及寇破武昌东下，连舟数千，皆商舟也。祥厚奏言，江宁留船十，以分防芜湖、梁山已足矣，其不知水战如此。
 
三年春，九江陷。向荣奏调外海战船快蟹、大巴百余，取海道至江南，又调上海道吴健彰领拖罟战船、温州总兵领头莽等船备水战。而麟桂以练习船炮名，及李德麟、吴全美之徒稍有闻矣。五月，寇既北渡淮河，南围南昌，御史黄经上书言兵势，始请吴、楚、蜀疆臣各造船练士，乘流攻寇，乃指名及湖南。其时道路阻塞，朝报不时至，诏饬骆秉章，秉章以力所不及，又凡言官论列，例不行，未甚省也。曾国藩闻湖北战船败于田镇，谋守湘，乃试连木筏载炮横湘水。十月，诏国藩督练勇援武昌、汉阳，始命率船炮赴下游。而国藩亦先于衡州治水军，访船制，皆不知其状，筏成，不可用。羽檄征军日数至，人人以逗留为疑，乃叹曰：“今寇往来阳逻，湖南、北所费殆二十万，彼纵横江湖，非舟檝无与争利害。且成师以出，当为东征不归之计，九江以上，千里如洗，奈何以仓卒召募之众，执蛊脆之器，徒步三千里，以当虎狼百万之强寇乎？”水师守备成名标者，颇能言船炮事。国藩亦自以意，用商船改造为长唇宽舷，试发炮，果不震。而资费无所出，乃奏截留大营 粤饷银八万，兴水军四千，船二百。其大自五百石及千余石，炮自二百斤至三千斤，又推五日竞渡船意，为短桡长桨如蛇足，以人力胜风水。奏征右江道张敬修率战船，不果来。而同知褚汝航奉檄代敬修，造长龙战船于湘潭。先成名标于衡州造者，曰快蟹、三版、闽、越船制略备矣。然非有法，直以意消息，屡改乃成。其军亦募操舟人为之，增设炮手；其统将，国藩自主之；其裨将，亦号营哨官，纯用儒生、农氓，或陆营弁丁；其经营尺寸轻重之度数，皆自虑度之。而总督吴文镕，颇与同心，时相商定焉。
 
四年二月，船成，凡大小二百四十，辎重炮船百二十，辎重民船百，水军五千，分十营，设粮台舟中，器物食用工匠毕备，合陆军五千，发衡州，浮湘东下，军容甚壮。当是时，吴文镕以促战先出，败死，湖北水军尽散。而寇入洞庭，步上犯宁乡，及遇水军下，寇遽退，湘阴、岳州皆复。三月，寇复上，岳州防军溃，赖炮船以免。丙午，大风坏船，漂损大半。
 
戊申，以陆军败还长沙整军，寇遂上犯，屯靖港，及湘潭城，腹我军。当是时，寇若从湘潭上游，乘春水攻省城，及从靖港乘北风来攻，皆不过行二十刻，势危急。我军闻吹角及火光，皆自惊，寇竟不来。四月己巳朔，塔齐布援湘潭，战胜。报未至，军中议曰：“陆军败，皆溃，死矣。宜及军士心未散，率水军进攻，水陆交争，冀一当。”于是议所乡，用水师营官彭玉麟定计，全军上攻湘潭，四营夜发，约明日国藩帅四营继之。比至湘潭十里止，侦者还言，塔齐布已大胜，乃约水陆循城进攻，尽收所掠商船，百货阗委。彭玉麟计军士贪虏获，必懈，乃悉纵火烧船货。火延岸上，光烛数十里。寇先本在舟中者，仓卒不得走，虽亦发炮相拒，不能水战，伤溺者千计。城寇失计，弃城走。烧寇船之日，国藩帅四营下攻寇靖港，败还，城中大震，得湘潭水陆捷书，乃大定。五月，寇陷常德，水军船方艌，巡哨小船莫能救，然寇益不敢入湘。
 
六月，山东登州总兵陈辉龙，自广州来会师，广东游击沙镇邦，从广西道员李孟群自桂林来，亦将水军，水军益盛。庚辰，发长沙。甲午，渡湖。前队营官褚汝航、夏銮、彭玉麟、杨载福、乡导官何南青将二千人，遇寇湖中，遂屯万石湖。丙申，分五队：苏胜将先锋船趋南津，夏銮继之，彭玉麟伏船君山，杨载福伏船雷公湖，何南青建旗吹角列陈于后。寇掠商舟载炮陈南津，持不进。三版小船趋港中，寇争出，三版阳却诱之，寇舟连樯上，玉麟等钞之。商舟旋转不利战，退则相撞碍，烧沉百余舟，夺舟三十四、炮十三。其夜，南津及城寇潜遁。七月己亥，屯南津。庚子，寇复上，巨め乘北风以压三版。三版斜进，掷火烧寇，火药烟蔽江。寇斫其舟工，舟工愈乱，遂败去，追奔七十五里，夺寇大舟七十六， 自是寇不复上。壬寅，攻之雷鼓台，寇依岸自保，进攻多伤。会暮，军惧。杨载福曰：“今退，我船不满百，寇十倍我，败矣，非冒死出奇不得免。”躬乘三版，冲寇屯直下。彭玉麟中炮伤，竟烧寇后舟，寇争还救，乃大乱。载福自此以勇略名，与玉麟皆为水军名将，而陆军有塔齐布、罗泽南。塔、罗、彭、杨，军中无与为比。壬子，陈辉龙将后队至南津，闻彭、杨等战胜，则以为寇不足破。癸丑，自将攻城陵矶。湘军颇疑南风下水难退，辉龙曰：“吾习水战三十年，诸军无以为忧。”平旦，发炮遂行。广东军旌旗鲜明，刀矛如霜雪，洋装铜炮震山浦，诸军皆自失，以为不及。褚汝航、夏銮请同行，杨载福亦乘小船往观战。沙镇邦先进，寇舟拒战，败退。辉龙乘拖罟大船至中流，舟胶，寇伏舟齐出。镇邦船已逼寇屯，不得还。诸小船来救辉龙，水急风利，返吹俱下。寇依岸遏我军，欲登陆则逼寇，发炮恐伤前船。寇争来夺船，汝航、銮、镇邦赴水死。辉龙陷宠，军覆，船炮尽丧。寇乘拖罟还城陵矶。拖罟者，闽、广水师大舰也。国藩初造船无之，辉龙至，乃造二拖罟，其一以献国藩，其一自乘之。既败，水军损失大半，然自此益知水战利害。
 
闰七月戊辰朔，李孟群再攻城陵矶，小利，而陆军大捷。己 巳，杨载福等知寇将遁，出要其舟。寇皆乘小舟下走，而凿所得拖罟船，沉之江中。辛未，悉平寇两岸炮台，搜螺山、倒口、六溪口，入黄盖湖，还收嘉鱼，复蒲圻，遂会湖北军。甲午，进屯金口。八月巳亥，王明山下窥盐关，寇水陆围之，三版六，拒寇舟数十，突围出，伤两人耳。甲辰，杨载福巡沌口。丙午，湖北陆军攻汉阳关，未战，军溃。李孟群舣岸击寇，陆军得不败。己酉，国藩来视师，遂登小军山，望武昌、汉阳寇屯，寇来袭，败去。丁巳，烧盐关寇船二百，沿江寇垒九。戊午，杨载福等冲寇屯，攻塘角，遂至青山。寇炮击之，三版人皆露立，棹船徐进，有俯首避铅丸者，众目笑之，以为大耻。水军之初立也，谋避炮，百方皆弗良。至是，诸言避炮者尽绌。寇从城上望见，相顾失色，缒而逃者日杀百数不能止。明日，武昌寇弃城走，汉口、汉阳寇皆乘夜具舟遁。武汉之复不劳力，由创水军，使寇震怖无策，故千里无留行焉。下江屯寇闻之，凶惧，以水军不可与争锋，则据江险，悉众屯田镇。九月丙子，前军攻蕲州，寇冯城不敢出，陆军后，屯湋源。
 
十月丙申朔，会陆军于田镇。寇垒连四十里，夹江为五屯，据半壁山，铁索缆江，连舟承其下，上作大筏，列炮横中流，守以炮舰。其下游寇舟五六千，率掠遏商民船，以供运载。自江宁陷后，通江诸城镇无宁日，以此也。己亥，罗泽南等攻山，大破之，缒崖下斫江琐。明日，琐复续。国藩令曰：“水军牵于蕲城，蕲寇舟、城相掎角，形势不便。宜分船冲下游，得至半壁山，合陆军而屯，破贼必矣。”癸卯，彭玉麟、杨载福顺流移屯蕲，寇战舰不能追，唯发炮与岸上炮迭击。哨官萧世祥中炮死，军士多伤，竟下，下十五里止。乙巳，蕲舟寇乘西风走保田镇。丁未，进屯见峰，距癸卯屯十六里、田镇九里。玉麟、载福间行入塔齐布军，谋合攻，还，分船为四队，戒曰：“各有司，误者斩！待令而后动。”备炉鞴椎斧炭剪于头队船，刘国斌、孙昌凯领之。昌凯，故铁工，习冶锻，令专断铁琐。戊申，水、陆军大出，玉麟戒昌凯曰：“毋发炮，毋仰视，直趋铁缆下，彼筏上炮一发，船乘流已下矣，吾亲为公拒寇舟。”遂将二队出战，杨载福将三队待琐开，留四队守屯，以防寇钞。寇恃炮，以为船不能近缆。及国斌等直下，玉麟继进，寇舟未及移，环击之。烧二舟。国斌椎琐下钳，钳落筏空；昌凯鼓鞴冶琐，琐断缆开。筏上寇溃走，溺水、被斫死者无算。杨载福候缆开冲下，下游舟中寇愕，不知何军，乃从篷上望之，或有觉走者。舟连数十里，走辄絓而止。载福直进至武穴，乃回船掷火烧而上，玉麟烧而下，于是东风起，载福乘风，玉麟乘流，天明合军俱还。寇舟烬，岸上寇已夜走，蕲寇亦由陆遁走广济。甲寅，前军至九江。田镇已破，湘军水师名天下。文宗采其战法，手诏宣示江南北诸水军。江南北水军师艇船不谙战，续征红单拖罟船，皆待风乃行，所至淹留。而江西亦造战船，颇用湖南船制，以无将领，辄败退。湖南在籍官丁善庆、陈本钦、唐际盛、李概等，始捐赀设船局，而黄冕专制炮，以应征军。言船炮者，莫能及湖南焉。然太锋锐，深入要利，卒以至败。
 
寇距九江城，于湖口梅家洲作坚屯二，与城相鼎峙，北屯小池拒陆军。辛酉，李孟群等攻城。城北洲垒大设炮，旁维大舟，小艇环卫之。孟群先攻其大舟，战不利，苏胜、郑沐中炮死，李金梁船沉溺于江。寇既见官军水战法。亦并力于水战，多造小艇，依大舟以出。方冬风壮，江水涌起，战船苦震簸，寇又循岸射火烧船，军 日夜危苦，思番休，而陆军以克城在旦暮，方日日言战。十一月戊寅，塔齐布破孔龙寇屯，己卯，小池寇遁。北岸既得，遂围九江，寇悉众保湖口，彭玉麟等扼江与相持。丁亥，寇载火夜烧江外船，李孟群列队待之，火舟至，钩放溜中，终不得近。十二月辛丑，彭玉麟等攻湖口寇筏，破之，士死伤相积。寇亦殊死斗，其筏上作木楼，冯楼发炮，楼倾，或飞投江中，泅而走，其坚悍若此。丙午，萧捷三等以寇屯湖口，梅洲坚实，虑其掠鄱湖内犯，通资粮，率轻船闯姑塘，诸勇锐争从之。既入，乃不见一寇，会暮，止屯。寇瞰 大船势孤，出小舟二十攻坐营，都司史久立战死。寇小舟循官军大船间，抛火焚快蟹九、长龙七。诸军三版大半入姑塘，无斗志，乃夜还九江大营。时杨载福养病武穴，闻败，还争湖口，不利。寇复北渡，踞小池。己未，湖口陆军亦退保九江，其夜，小池、九江寇负小舟数十，直犯国藩拖罟大船，国藩慬而免，水军遂大乱。入姑塘者方益进至南康，闻坐营溃，退还，望湖口寇已作两浮桥，通岸往来。捷三等乃遂取食吴城，因袭都昌寇舟，破之。然无统将，且辎重阻绝，漂泊章、鄱间，有船百二十，人三千，为客兵，而外江、内湖水师分，实始于此。外江自己未夜溃，俄而寇从广济追杨霈至汉口。
 
五年正月丙寅，李孟群以船五十还救武汉。戊辰，大风损船四十余，船不能军，乃令彭玉麟等溯江，名援武昌，而修船新堤。国藩自是入陆军。未几，移屯南康，就萧捷三等取船江西，立内湖水营，而江西粮道邓仁堃主制造。二月，寇陷武昌。自是寇专力陆道，故城陷不能救。三月，湖南益发新船百余至金口，彭玉麟募军实之，合旧水军为三千人，与湖北巡抚胡林翼陆军相辅。四月，王国才进攻汉阳，将筑屯，寇前后钞之。玉麟望陆军已被围，舍船登岸反钞寇，多斩获，寇乃散走。六月，杨载福自岳州增募船军，合先屯为十营。内湖萧捷三等增军屯南康，为八营。杨载福既至金口，则议攻寇武昌，以李孟群所部弱，留孟群将陆军守金口，而林翼及玉麟先入汉，攻蔡店。玉麟以小船入沌，掠赤野湖东，而北绝汉至涢口，顺流东还，北破宗关石垒，南攻汉阳寇舟，岸发炮不得近，遂北攻汉口。寇舟乃出，溯流上，欲钞我，夹击之，夺其舟九，出汉口，攻寇浮桥，烧寇舟三百。凡三日，寇不出。杨载福自外江来会师，同出江屯沙口。沙口者，武昌下游三十里，至沌口六十里，还沌口当从武昌、汉阳城下过。载福之出也，寇无备，而玉麟从汉口渡江，距两城远，故寇炮不甚相及。既空屯沙口，不能助攻战，乃议还。众议由汉人沌，虽迂远，其避炮宜易。载福忄耎之曰：“丈夫行何所避，浮江下、溯江上乃为快耳。”玉麟耻后之，张帆先行。寇先已密备，觇我还路，舣舟傍中流。及城上县炮并发，诸军但冒进，不知谁生死。炮丸飞鸣，船仓群子以斗计，击沉四船，中炮死者三百人。炮击玉麟桅折，不能进，望见载福，自呼之，载福船瞬息已去。成发翔三版过，玉麟跃入得免。知其事者皆不直载福，而玉麟曰：“风急水溜，呼固宜不闻。”载福先已不乐玉麟，林翼亲拜两人，和解之。
 
内湖水师既成，而寇亦于九江造战船，悉仿官军制。四月，自姑塘上犯，败官军。五月，复战，败之，夺拖罟以归。拖罟者，即陈辉龙所造，九江所失者也。六月，进攻湖口，不利。七月，合陆军攻湖口，寇冯岸发炮，萧捷三中炮死。八月，乘流攻湖口，南风急，船驶陷寇垒下，丧船二十一。奏夺五营营官秦国禄等官，而急召玉麟。于是陆军大将罗泽南援武昌，而玉麟还领内湖军，李孟群改统陆军，而杨载福领外江军。载福议以孟群旧部多不可用，汰羸怯十之五。十一月，外江军合陆军逼围武昌。时玉麟当之南昌，江路绝，则道湖南趣陆行，阻袁、瑞寇四五百里，行旅相戒，惟通寇者乃得达。玉麟敝衣徒步往，从者数人，行二三日，皆惧不进。欲上取赣，则吉安亦陷，非从广东、闽、浙不可至南昌。玉麟谢去从者，伪为游学乞食，经寇关卜数十，寇无觉者。至南昌，城门诃禁之，问其实，报院司，皆大惊怪，军中闻其至，气自倍。
 
自十二月至六年二月，外江军数苦战，寇舟亦日益。四月，移屯沙口。杨载福念寇舟来则依岸，而其上下皆乘风，船炮制法同官军，与我共长江，恒避战，终不可胜，宜深入袭烧之。则募军士尤勇者，驾千石大船，实消黄、芦荻，施火线，约曰：“待近贼而发，发则登三版以自救，且急归。”应募者三百人。其夜，载福设酒，具五俎之食，飨三百人，躬自行酒，勉之曰：“成功归者，人犒百金，有官者超两阶，白丁拔六品实职，无负我。”既出，人相语曰：“观此往，必死也。”有悔者，或潜去。或又自奋曰：“壮 士死一言耳。”棹帆遂行，逼寇舟南岸嘴屯，火发，皆自跃登三版，或迟，伤火及堕水者，死哨官一，伤勇丁四十，余皆鼓棹还，载福亲迎劳颁赏。自是寇舟能战者二百余皆烬，火药冲寇空中，堕江水及岸相积。而前军游击，乃直至黄州，寇不复上。旬日，巡哨船掠巴河、蕲州，扬兵九江城下。寇震骇，援绝，武昌、汉阳坐困矣。
 
十一月，林翼复大治战船，增军至七千人，合二十四营，立船局沌口，以时修艌。其月，武昌、汉阳同日复，乃移船局汉口。载福遂同复武昌县，及黄、蕲，烧武穴、龙坪、小池诸寇舟，夺大小战船五十八。十二月，水陆军围九江，内湖军往来吉、袁、临、瑞、建昌、南康、饶、广间，日有战事，以陆军屡败不得志，然所在扼寇，寇亦不能长驱。江西亦自立水军，以刘于淳领之，常屯樟树，为省城西防。
 
七年二月，国藩遭父丧，奏言：“臣军事以水师为大，杨载福所统十营、彭玉麟所统八营，合大小战船五百，炮二千，请以署湖北提督杨载福为总统，惠潮嘉道彭玉麟为协理。”诏从所请。五月，湖口寇舟上犯，外江军出击之，乘风追过百里。及还，寇尾之，别从扁担夹出小舟要之，军败，哨官易景照等死者二十一人，勇丁死者百四十八人，丧船十八。盖水战，风水俱顺，则行急炮无准；俱逆，则胶滞不得进，数以此败，非善战者莫能操其机，则顺水取逆风，逆水取顺风，将勇者胜焉。闰五月，寇从陆道上窥蕲、黄，分船守兰溪、巴河、樊口、阳逻、沙口，而大营屯官牌夹，以攻小池。八月，小池拔。
 
九月，始复攻湖口。先是，玉麟军在江西岁余，无所得饷，借领火药亦靳之。时内湖军屡攻石钟、梅洲寇屯，不下，闻外江军至，克期遣谍告九江围军合攻。丁亥平旦，玉麟率全军分三队出湖，载福临江口发炮应之。寇并力拒湖内军，城洲两岸炮丸如雨。玉麟令三版先出，大船继之。寇度船所经，直石钟山下，有石崖高下与三版相当，即辇巨炮崖口，一发中前船，都司罗胜发毙，玉麟令回船。后者进有死者，复回船。后者迭进，伤死相继，莫敢退。或谏曰：“今驱士卒与飞火争命，非兵法也。”玉麟曰：“自水陆用兵，于此五年，精锐忠勇之士毙命于此千数矣，湖北、江西以此被屠戮者数十万，每一念之煎心。且久困，若不破此险，无生理。今日固死日也，义不令士卒独死，亦不令怯者独生矣。”鼓而进之。寇崖下炮发火多，铜焦，炮者震死。船衔尾直下，出江与外江合军，欢声动江水，于是沿江寇舟失势，所在掷火烧之，舟尽燔。而官军船为铁网牵絓，篙楫不利，岸上寇复聚火枪击水军，适会李续宾伏陆军，潜上湖口城背山，扬旗鸣角下，岸寇惊愕，大溃。三军合屯，其夜城寇破走，洲上寇亦遁，获军火子药数十万，炮船八十余，悉解江西。
 
辛卯，乘胜夺据小孤山。乙未，载福攻彭泽，庚子，克之。前军至望江，望江寇遁。壬寅，复东流。癸卯，过安庆，舍城不攻，攻枞阳垒，破之。甲辰，破大通垒。丙午，复铜陵。下至峡口，见官船旌旗。侦者言，此红单船，定海总兵李德麟所将也。丁未，载福往见李德麟，红单船人皆聚观，以为此军将从贼中来，疑不可信。李德麟因言方攻泥汊，县赏万六千金，攻七月，坚不下。明 日，载福令李成谋攻之。棹而进，逼屯掷火，屯中寇久懈，殊不意有军至，皆长跪乞命，获炮百、舟五、米六屋，及所俘寇尽以与红单船，回船而还。是月初，和春方奏言泥汊战胜状，至是湘军攻克，而江南大营不复言泥汊，盖讳之云。十月戊寅朔，载福还师。丙戌，至湖口。内湖军先增二营为十营，分八营屯章、赣，留二营湖口。丙申，江西寇自鄱阳窥湖口，援九江，为陆军所败，还走池州。前所复望江、东流、铜陵三城复陷。
 
八年四月壬子，水陆军攻克九江。外江内湖军要逃寇，尽歼之。诏杨载福专征。外江军移屯华阳镇，分防三营屯黄州，彭玉麟驻湖口。五月乙末，起国藩督陆师援浙。载福复克东流，进屯黄石 矶。六月，抚定建德寇，复其城。八月戊辰，国藩、载福奏祀阵亡将士三千余人于石钟山。内湖军合陆师克吉安，江西始平。九月辛巳，合陆军攻安庆。十月辛亥，三河军溃，寇大上。我军分屯，自九江至武昌十二，黄石屯军如故。
 
九年，寇别部犯湖南，围宝庆，湖南、北大震。分遣萧翰庆、王明山等四营入资水，曾绍霖等二营防沅水，左光培一营防澧水。五月，师行。七月，还江防。九月，寇将韦志俊以池州反正。玉麟躬率内湖军移驻黄石，与杨载福合屯。十月，李成谋往抚池州寇，众叛，攻韦志俊，力战击走之，收其众万人。十一月，徽、宁寇来攻，由际登城，池州陷，拔余众还张溪。
 
十年三月，浙江请援。遣萧翰庆改将陆师三千，合领归诚人三千援杭州，道宁国。副都御史张芾奏止韦志俊军。杭州已陷，新任巡抚王有龄以寇退，复奏止翰庆等，仍随张芾收旌德、石埭、太平、广德。已而浙事亟，飞檄召翰庆，而韦志俊遂率所部依水军。四月，外江营官陈金鏊，合江南水军攻枭矶寇屯，破之。五月，萧翰庆遇寇湖州，道战，死之，余众入城助守。江南大营溃，苏州陷。以国藩署两江总督。国藩自宿松移驻祁门，议立三路水师：一淮扬，一宁国，一太湖。林翼则议立衢、杭水军，而无宁国。然皆不果行。其后，乃立淮阳、太湖军，遂复江苏列县云。韦志俊从水军复攻池州，不克，还攻枞阳，收之。六月，载福奏遣江南水军将李德麟、吴全美还守镇江，分军屯大通。于时徽、宁继陷，陆军自顾不暇，安庆虽合围，而寇窥蕲、黄。国藩受命节制皖南军，而总兵周天受死宁国，宁国余民保南陵。总兵陈大富血书求援，不能救，乃令水军赴其急，谋拔出城中军民，弃城不守。载福念孤军深入，必具危。九月，秋雨江涨，躬率四营扬言攻芜湖。时寇方于南陵作垒，断北港以困城中，芜湖久无备，侦水军出，度南陵不通舟，即夜俱下赴芜湖。载福宿鲁港，半夜令曰：“视吾船所乡而进，先者斩！“旦令两营屯港口，已登三版，令柁师曰：“往救南陵。”诸军皆惊疑，以统将先则继进。港左右寇小屯三四处，愕出不意，走保城下大垒。垒寇大半赴芜湖，我掷火，则皆出走。载福叩城门呼大富曰：“今奉令拔城中居民，可急装入船。”令战船军皆步，循堤退出，民老弱先，壮者后，战船军后，载福殿，半日悉发。逃寇走报芜湖，芜湖众还已暮矣。寇呼噪来追，载福独持矛立堤上，众不敢逼。比出港，而芜湖寇将舟至，方与留防军杨占鳌等相持，见大队船浮港下，亦退走。军民万余人，分载诸船还黄石大营，给棚帐，留二十五日。十一月，寇陷东流、建德、彭泽，围湖 口，分陷鄱阳、都昌，载福、玉麟躬出战守。玉麟入湖口，登陴雨立数日夜，寇去，遂分复五县，迁南陵军民于东流。浙江议立水军，奏调营官刘培元，培元先归湖南领水军，在衡、永防寇，不果往。自是东南七省皆自有水师战船，多用湘军将，及制造皆仿湘军焉。
 
十一年春，寇复犯蕲、黄，遂及德安，颇窥彭泽、大通间濒江地，以防密，辄退走。玉麟又自率军至武汉，因巡江防，会陆军克孝感。三月，国藩移驻东流。安庆围已三年，曾国荃将万人，浚前后壕，引江水浮战船，互相倚。寇帅陈玉成尤患之，乃于菱湖北作屯，以通集贤关，且作浮桥通城。载福率师攻扰之。陆军将曾贞干筑垒湖口以遏寇，寇来争，战且筑。寇亦更筑阻遏水军，船从两垒间出，士多伤。四月，王明山等入石门湖，合陆军攻赤冈。下游屯军李朝斌等频攻鲁港，以牵寇援，陈代友等入练潭，与桐城陆军相应。五月，蔡国祥破菱湖寇屯。李成谋攻无为、青阳，寇皆冯城不出。七月，玉麟会陆军克孝感、天门、应城、黄州、德安。载福假归。八月丁巳朔，安庆复。寇先越湖遁走，胡水师先登。辛酉，赵三元克池州。上游蕲、黄次第平。林翼薨。诏玉麟为安徽巡抚。九月丁巳，王明山克铜陵、无为。黄翼升新立淮扬军，辅李鸿章陆军援苏、常，道绝，未得进，仍合诸军防江。十一月丁未，攻运漕镇。癸丑，攻东关，皆破之，以陆军少，留屯不进，玉麟奏言：  “臣起自诸生，居战舰十年，与水勇、柁工驰逐风浪。封疆大吏，进退百僚，深惧弗克胜任。”诏敦促赴官。再辞，改水师提督。明日，又诏曰：“彭玉麟有节制之任，武职不足资统率，着候补兵部侍郎。”载福避御名，改名岳斌，以母病再请假，诏促令到防。
 
同治元年三月，李成谋等合陆军攻巢，战于铜城闸、雍家镇，皆捷，遂复巢城。陆军乘胜攻含山、和，克之。蔡东祥别攻濡须，克之。李成谋、成发翔、蔡东祥等三军遂合陆军攻西梁山，烧其铁琐，寇不战而走，渡江攻鲁港，克之。陆军复南陵，玉麟进驻铜陵。四月壬申，玉麟将外江、内湖、淮扬三军十八营，盛兵攻金柱关，陆军因袭太平，复其城，夜攻金柱，克之。癸酉，分遣王明山攻乌江，李成谋、成发翔取芜湖，黄翼升袭东梁山，皆克之。玉麟悉调上游水军集濡须。
 
五月癸未，玉麟督彭楚汉、王吉、喻俊明、成发翔、王明山从溧州会陆军，攻江宁城西头关，破之。寇倚洲作二垒，玉麟分遣八营逼垒，寇炮落船中，乃遣军持火登岸，伏苇下。入夜，火起，宿苇枯根延烧新茎，燎一洲，寇走出，因袭烧其垒，夺炮数百，斩冠无算。玉麟自乘三版至下关，诸军方收队，见小船红旗直上，讶之。时昧旦初辨色，王明山未起，哨官廖德茂迎候，言明山连夜战，初还坐船，玉麟颔之。已而，陆军将来问克垒破关状，见玉麟在，则怖惧不知所言。廖德茂往报王明山，明山闻捷喜，又谩骂曰：“诸蠢奴，欲急灭长毛，归饿死耶？”德茂言：“统帅夜已至下关。”乃惊起，往谒玉麟，红旗小船已去久矣。故凡战，载福、玉麟在，或前或后，水陆将士皆惴惴，莫不尽其力。初，陆军之进雨花台也，寇钞后，断运道、梗军报不通，军中哗扰。至是头关破，以水军护粮由江路进，陆军心始定。自和春溃后，至此官军始再至城下，卒以合围，其先无水师故也。
 
癸巳，黄翼升领淮扬军越寇屯赴上海，因奏翼升署江南提督。长江五千余里，外江、内湖军分戍。孙昌国等长屯江西，犹隶于玉麟。七月，李鸿章奏言： “红单船不足用，淮扬军皆长龙、三版，分船四十防三江口，其余入松江、泖、淀诸湖。”然于海面风沙性不谙，盖始有意于轮船矣。八月，淮扬军拒吴淞寇，败之，平七垒，又攻淀湖北岸石垒，破之，夺舟二十。徽、宁寇负舟越东坝，谋争金柱，舟蛾集固城南漪湖，玉麟躬入湖拒之。寇烧出花津，岳斌往拒之。九月乙卯，战关下，郭明鳌中炮死。戊辰，七营合陆军攻花山，彭楚汉等先据上驷渡，绝浮桥。玉麟令曾泗美舍船助陆军，俱进。金柱守将罗逢元自后乘寇，大战，破之。寇败趋桥，遇楚汉列船，则大溃。辛未，破花津寇屯。戊寅，成发翔等战石臼湖，夺寇舟四十，旋克湾■■ 。下游寇乃乘间自浦口北渡，陷含山、巢、和。是时庐州新复，多隆阿不欲隶曾军，因诏书援陕，则北去，故庐、桐空虚。玉麟屯濡须，而寇复踞运漕镇，在其上游岳斌防芜湖，日夺东坝寇来一舟。十月，淮扬军出青浦，破寇舟于白鹤江。更立太湖军十营，李朝斌为统将。黄翼升攻寇福山，大破之。初，寇将骆国忠以常熟反正，寇起大众围常熟，官军往援，隔太仓不得进，故合陆军从福山入，与寇相持。十二月，玉麟克运漕镇，旋收含山、巢、和。
 
二年二月，淮扬军进攻福山，七十余日，击破来寇，解常熟城围。三月，分遣欧阳利见、王东华合陆军，克太仓、昆山、吴江。五月，玉麟、岳斌合陆军，大陈兵攻九洑洲过江浦，寇望风奔溃，收其城，遂破浦口屯。屯寇奔洲，洲寇闭不纳，多投江及饿死者。九洑洲为江宁对岸重镇，寇筑坚城以遏长江，集战舰，环巨炮数十护之。自寇据城，向荣、和春师至，洲寇必全力走江北及宁国以误我。及曾国荃欲合围，而都兴阿、冯子才日言九洑危险，朝议忧疑。含山之再陷也，降人李世忠负敢战名，以三万众扼九洑，不胜。故洲上寇垒愈高坚，旁列数十屯，列舟缘洲，亦自以为牢固。于是玉麟陈船上流，分二队，南从秦淮向下关，北绕永安洲向草鞋夹，更列军为南北后应。而岳斌自督战，以枯荻灌油烧屯舟，因烧 旁垒入，袭燕子矶，破之，胡俊友中炮死，洲寇不出。明日，岳斌遣陆军伏丛莽中，掘洲埂，分船夹洲上下，更列军乡城中关拒援寇，乃散遣三版绕洲，伺隙则登。寇分三队，发火枪，伤死者数百人。至夜，玉麟令曰：“洲破乃还师，不者，传餐而战。”喻俊明、成发翔、王吉、任星元更番夜攻，或有乘暗得登洲者，众噪而登，皆冒炮争上，践尸而进，人忘其死，九洑洲竟破，万余寇无一脱死者，获马三百余匹，悉送陆军中。捷未上，江北争飞书相庆。诏问状，且讶其速克焉。
 
七月，安徽巡抚唐训方有事苗练，以临淮无水军，谴丁泗滨将船八十护粮运，奏调淮扬军。诏令岳斌自往。国藩以长江事重大，留岳斌。李鸿章言：“苏、松之战，水师功为多。”亦不能遣淮扬军。八月，福建寇入江西，窥湖口、彭泽，旋败走，遂掠池州，围青阳。喻俊明往援，又急檄江忠义陆军出江西来援，玉麟来视师，围解。宁、太寇连屯高淳、溧水，谋袭芜湖陆军，并攻新河庄。玉麟躬攻水阳，岳斌来会师，克沧溪镇，逼高淳，降寇守将，遂收固城镇，克东坝，降建平、溧水寇将，解散万计。
 
三年春，诏频问国藩，以杨岳斌、彭玉麟宜分上、下游或内、外江，以镇抚湖北、江西。四月，奏遣玉麟驻九江以上，控湖北。浙江巡抚左宗棠以岳斌为未尽其用，且密陈其才堪督、抚。癸巳，诏岳斌督师江西，兼防皖南，未几，授陕甘总督。岳斌之贵先玉麟，及玉麟改提督，诏有统率文。岳斌自恨非文官，常见于词色，还江一奏事，被诏，令由国藩转上。当时论者皆以岳斌功高，胜玉麟远甚，叹息于文武积习，诸文人又自耻持常谈，亦交讼岳斌，称其才德。至是被显命，督师专征，众皆欣欣焉。五月，黄翼升还统外江军。内湖军将孙昌国克贵溪。岳斌至南昌，陆军大将鲍超已破江西寇，无所为，则奏劾江西统将席宝田以违节度，夺三阶。六月乙酉，江宁平。戊戌，诏论国藩功，以创立舟师为首。八月，进长江图。岳斌督陆军赴陕西，黄翼升为水师提督。诏玉麟驻安庆。国藩奏：“今议立长江水师，当周历区画。”
 
五年正月甲子，国藩、玉麟奏言：“濒江五省，战事大定。前募水勇，请改为经制水兵。我朝绿营兵丁五十余万，乾隆四十六年议增缺额，大学士阿桂上疏力争之，臣国藩丁咸丰元年，亦疏请裁兵五万。自洪、杨倡乱，捻、回继变，皆倚勇于以集事，国家养兵岁费二千万。今直省勇丁，合计三十万以外，而经制之兵，仍未能减，非长策也。大江水师，船至一千余号，炮位二三千，利器不宜浪抛，劲旅不宜裁彻。俸薪口粮修补船炮经费，于长江酌留厘税，量入为出，计提督一员，总兵五员，营官、副、参、游二十四，哨官、都守、千、把、外委七百七十四，兵数万二千，兵饷、杂费月五万有奇。自荆、岳二州至崇明五千余里，立六标分汛，计船七百七十四，营二十四，副将营战船四十三，参将营三十三，游击营二十三。自提督至外委各给坐船。长龙设大炮六，三版大小炮各二，设火药局于安徽、湖北二省城，设子弹局湖南省城，设船局汉阳、吴城、草鞋夹。”因奏事宜三十，营制二十四。六月，军机大臣会奏依行，编《章程》六卷入《方略》，垂示后世，颁之天下。水师即立，而国藩移督直隶，玉麟告归，黄翼升为提督。
 
七年，长江盗劫多，有军士不习篙楫。时议疑本奏裁兵，而更增兵。兵岁不用则罢惰，与旧时水师营等，兵不可久，长江水师亦宜罢。其年，国藩薨。诏征玉麟，召见，补兵部左侍郎，询长江事宜，复具疏三辞侍郎，诏每岁一巡长江。于是黄翼升请病去，而李成谋为提督。玉麟所至则江湖肃然改观，作《长江水师剔弊百条》上之，着于令。岳斌先已罢陕督，亦被征命巡江，恒多引疾，事专于玉麟，岁有劾罚。然旧部宿将皆衰老，新补兵稀复知战，言轮船炮利者益多矣。
 
 
浙江篇第七
自寇踞江宁，江南大营恒为浙轻重，倾浙财赋供饷，岁银几百万。湘军乏于资，则羡觊之。然浙江故无事于湘军，湘帅、浙抚每不相能。咸丰十年，罗遵殿自湖北来抚浙，寇犯安吉、长兴，始征湘军将萧翰庆等。未至，省城陷。驻防将军瑞昌保子城，江南军赴救者自外乘之，寇弃城走。顷之，大营溃散，苏、常破。援浙将张玉良，自以新有功于浙，收溃军屯杭、嘉间。巡抚王有龄综核善理财，由丞判为何桂清所举，不十年，至大位，故习江南诸将，初至杭州，则奏止湘军。事亟，更奏调李元度、刘培元等。胡林翼与书元度，戒以择所事，培元亦不至。而宁防将周天受败死，督皖南军张芾罢，皆浙所供支倚以屏蔽衢、严者也。有龄知当受兵，则通使祁门，请援曾国藩，语不及军饷。国藩以军未集辞。
 
十一年，杭州被围。穆宗新立，锐意定天下。诏国藩兼制浙江，超用左宗棠督军杭州。时浙江屯援军犹过四万，有龄复奏，用李元度募八千人入浙，免论徽州罪，且擢为按察使。至龙游，阻遏不得进杭州城。独张玉良屯外，未敢战。寇稍逼之，玉良中飞炮死。诸军不任战，反剽窃，而坐索饷。诏左宗棠代有龄，命下，城陷，有龄死之。李元度谋退屯，前安吉令陈钅重英上书言：“今议者欲还军常山，或走衢州，衢州自有防军，而江西不供饷，无事保常山也。闽为浙饷源，江山一城为入闽咽喉，固不如屯江山，顾饷道，与衢城相应。贼必不敢略江山而攻衢，亦不敢略衢城攻江山，即常山不守自全，策之上者也。”元度从之。时宗棠未入浙境，未能节度也。浙江全省地唯湖州、衢州城为国有，而湖州孤居群寇中，旦夕不自保。州人赵景贤以功节见重，朝廷惜其死，即授福建粮道，促令赴官，冀其脱免。故论者以湖州已不可保，唯固衢防。 曾国藩与宗棠义，以保徽州固饶、广为根本。奏以三府属县丁粮银米供军，设婺源、景德、河口三税局裨之。三府防军悉隶宗棠，通吴越为一家，以保江西。宗棠佐湖南军事十年，勇将健卒多归心。其名者黄少春、崔大光、张声恒，又雅善王珍，诸王多从之。以初领军，亦益谨事国藩。当补太常卿，有陈谢，犹不敢自上奏。凡有军谋，咨而后行，自比于列将。及授巡抚，竟因以起。
  </div>
  <div class="pagination">
   <a href="湘军志_page2.html">
    上一页
   </a>
   <a href="湘军志.html">
    1
   </a>
   <a href="湘军志_page2.html">
    2
   </a>
   <span class="current-page">
    3
   </span>
   <a href="湘军志_page4.html">
    4
   </a>
   <a href="湘军志_page5.html">
    5
   </a>
   <a href="湘军志_page6.html">
    6
   </a>
   <a href="湘军志_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
