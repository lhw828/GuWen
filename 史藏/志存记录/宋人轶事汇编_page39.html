<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 39 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 39 页/共 98 页</h1>
    <div class="content">　　韩魏公为陕西安抚，开府长安。李待制师中过之，李有诗名，席间使为官妓贾爱卿赋诗云：“愿得貔貅十万兵，犬戎巢穴一时平。归来不用封侯印，只向君王乞爱卿。”后山诗话 

　　李师中平日议论多与荆公违戾。及荆公权盛，李欲合之，乃于舒州作傅岩亭，以公尝倅舒，而始封又在舒也。东轩笔录 

　 郭祥正言，尝从章惇醉入梅山溪洞，见洞主苏甘家有神画像，被服如士大夫，奉之甚谨。问之，云：“此知桂府李大夫也。”问其名，曰：“此岂可名哉？”叩首称死罪数回，卒不敢名。考其年月，则李诚之师中也。诚之常为提刑，权知桂府。志林 

　　姚嗣宗，关右诗豪，忽绳检，坦然自任。杜祁公帅长安，多裁品人物，谓尹师鲁曰：“姚生何如人？”尹曰：“嗣宗者，使白衣入翰林亦不忝，减死一等黥流海岛亦不屈。”姚闻之，大喜曰：“善评我者也。”时天下久撤边警，一旦元昊以河西叛，朝廷方羁笼关中豪杰。嗣宗题二诗于驿壁，有“踏碎贺兰石，扫清西洛尘。布衣能效死，可惜作穷鳞”，又“百越干戈未息肩，九原金鼓又轰天。崆峒山叟笑不语，静听松风春昼眠”之句，韩忠献公奇之，奏补职官。既而一庸士张忘其名。亦堂堂人，猬髯黑面，顶青巾缁裳，持一诗代刺，摇袖以谒杜公曰：“昨夜云中羽檄来，按兵谁解埽氛埃。长安有客面如铁，为报君王早筑台。”祁公亦异之，奏补乾祐一尉，而胸无一物。未几，以赃去任。湘山续录 又贵耳集载姚嗣宗述怀诗云：大开双白眼，只见一青天。 

　　董士廉，关中豪侠之士，佐刘沪同筑水洛城，尹师鲁大非之。其后狄青帅渭，希师鲁意，以沪擅兴，械送狱，将按诛之。士廉已罢幕府至京师，青言于朝，槛车捕送，欲至渭而诛之。士廉过华阴县，姚嗣宗知县事，董姚意气之交也。县当发人护送，而监者兵仗严密，如护叛逆，不得语也。嗣宗交护送者于路，因呼士廉行第，屡引两手向上示之，士廉应曰：“会得。”嗣宗意令作向上一路出此槛车也。既至渭州，青方坐厅事，列兵仗盛怒以待之，士廉在槛车见青大呼曰：“狄青，你这回做也，只是董士廉碍著你，你今日杀了我，这回做也。”青闻之，大惊，不敢诛。盖青起于卒伍而贵，常有嫌疑之谤，心恶闻此语，因破槛车械送狱。既在有司，士廉得为计矣。其后反讼师鲁赃罪，师鲁贬死，而士廉从轻比，用姚嗣宗计也。默记 

　　华州西岳庙门里有唐玄宗封西岳御书碑。高数十丈，其字八分，几尺余。旧有碑楼，黄巢入关，人避于碑楼上，巢怒，并楼焚之，楼焚尽而碑字缺剥，十存一二。姚嗣宗知华阴县，时包希仁初为陕西都转运使，才入境，至华阴谒庙，县官皆从行。希仁初不知焚碑之由，见损碑，，顾谓嗣宗曰：“可惜好碑为何人烧了？”嗣宗作秦音对曰：“被贼烧了。”希仁曰：“县官何用？”嗣宗曰：“县内只有弓手三四十人，奈何贼不得？”希仁大怒曰：“安有此理，若奈何不得，要县官何用？且贼何人，至于不可捉也。”嗣宗曰：“却道贼姓黄，名巢。”希仁知其戏己，默然而去。同上 

　　高副枢若讷一日召姚嗣宗晨膳，忽一客老郎官者至，遂自举新诗，喋喋不已。日既高，宾主尽馁，无由速其去。姚亦关右诗豪，辩谑无羁，潜计之，此老非玩不起，果又举甘露寺阁诗云：“下观扬子小。”姚曰：“宜对卑末狗儿肥。”虽愠不已。又举秋日峡中感怀曰：“猿啼旅思凄。”姚曰：“好对犬吠王三嫂。”老客振色曰：“是何下辈？余场屋驰声二十年。”姚对曰：“未曾拨断一条弦。”因奋然而去。高大喜，因得就膳。湘山野录 五代史补以为何承裕事，无上一联。青箱杂记又以为曹琰对僧语。 

　　西塘先生郑侠，福清人，父监江宁税时，先生读书清凉寺。时荆公以舍人居忧，闻而奇之。有杨骥者学于荆公，公使依先生学。一夕大雪，先生读书过夜半，寒甚，呼骥起饮，酒酣，登楼观雪，赋诗，气宇浩然。诗曰：“浓雪暴寒景，寒斋岂怕哉。漏随书卷尽，春逐酒瓶开。一酌招孔孟，再斟留赐回。醺酣入诗句，同上玉楼台。”他日骥谒荆公，诵此诗，公为叹赏，屡诵其颈联。后登第，上流民图。上问安石曰：“识侠否？”安石曰：“尝从臣学。”侠未几下台狱，窜汀州。梅磵诗话 

　　郑介夫熙宁中贬英州。元祐初，东坡公荐之，复官。绍圣初，再谪英州，时坡公贬惠州，始与相遇，一见如故交。政和戊戌，介夫在福清，梦客至，自通铁冠道士，遗诗一章，视之乃坡公也。坡在海上，尝自称铁冠道人，时下世七年矣。其诗曰：“人间真实人，取次不离真。官为忧君失，家因好礼贫。门阑多杞菊，亭槛尽松筠。我友迂疏者，相从恨不频。”又曰：“介夫不久须当来。”寤而叹曰：“吾将逝矣。”时年七十八。明年秋被疾，语其孙嘉正曰：“人之一身，四大合成。四者若散，此身何有。”口占一诗曰：“似此平生只藉天，还如过鸟在云边。如今身畔浑无物，赢得虚堂一枕眠。”数日而卒。夷坚志 

　　王介性轻率，语言无伦，时人以为心风。与荆公旧交，公作诗曰：“吴兴太守美如何？柳恽诗才未足多，遥想郡人临下担，白苹洲上起沧波。”其意以水值风即波也。介喻其意，遂和十篇，盛气诵于荆公。其一曰：“吴兴太守美如何？太守从来恶祝驼。正直聪明神鬼畏，死时应合作阎罗。”荆公笑曰：“阎罗见阙，可速赴任也。”东轩笔录 

　　胡瑗 石介 孙明复 二程 杨时 

　　庆历间，胡瑗以白衣召对，侍延英讲易，读乾元亨利贞，不避上御名，上与左右皆失色。瑗曰：“临文不讳。”后瑗因言孟子民无恒产，读为常。上微笑曰：“又却避此一字。”盖自唐穆宗已改常字，积久读熟。上尝诏其修国史，瑗乃避其祖讳不拜。道山清话 

　　庆历六年，吴兴六老之会，郎简工部侍郎七十九，范说司封员外八十六，张维卫尉寺丞九十一，都官张先之父，刘余庆殿中丞九十二，述仲之父，周守中大理丞七十二，知几之父，时太守马寻主之，胡安定教授湖学，为之序。齐东野语 

　　胡翼之侍讲延英日，讲乾卦元亨利贞，上为动色，徐曰：“临文不讳。”伊川讲“南容三复白圭”，内侍告曰：“容字上旧名也。”不听，讲毕，曰：“昔仁宗时宫嫔谓正月为初，月饼之蒸者为炊，天下以为非，嫌名、旧名请勿讳。”齐东野语 

　　楚州徐积，有孝行，东坡诸公特敬礼之。初积学于胡瑗，瑗门人甚众，一日独召积食，二女子侍立。积问瑗：“门人或问见侍女否，将何以对？”瑗曰：“莫安排。”积闻此一语，忽大省悟，其学顿进。邵氏闻见后录 清波杂志同 

　　石守道为举子时，寓学于南都，固穷苦学。王侍郎渎闻其勤约，以盘餐贻之。石谢曰：“甘脆亦某所愿，但日享之则可。若止修一餐，明日何以继乎？朝享膏粱，暮厌粗粝，人之常情，某所以不敢当赐。”类苑引倦游杂录 

　　石介作庆历圣德诗，有云：“众贤之进，如茅斯拔。大奸之去，如距斯脱。”孙复闻之，曰：“介祸始此矣。”范仲淹谓韩琦曰：“为此怪鬼辈坏事也。”枫窗小牍 末语见魏公别录，毕鉴删去。 

　　石守道墓在奉符，太和间墓崩，诸孙具棺葬骸骨，与常人无异，独其心如合两手，已化为石。续夷坚志 

　　范文正在睢阳掌学，有孙秀才上谒，文正赠钱十千。明年孙生复道睢阳，谒文正，又赠十千，因问：“何故仆仆道路？”孙秀才戚然动色曰：“老母无以养，若日得钱百，则甘旨足矣。”文正曰：“吾观子辞气，非乞客也。二年仆仆，所得几何？吾今补子学职，月可得三千以供养，子能安于为学乎？”孙生再拜大喜，于是授以春秋，而孙生笃学，不舍昼夜，行复修谨，文正甚爱之。明年文正去睢阳，孙亦辞归。后十年，闻泰山下有孙明复先生以春秋教授学者，朝廷召至太学，乃昔日索游孙秀才也。文正叹曰：“贫之为累大矣，倘因循索米至老，则虽人才如孙明复，犹将汨没不见也。”东轩笔录 

　　孙明复居泰山之阳，枯槁憔悴，鬓发皓白。故相李文定守兖，就见之，叹曰：“先生年五十，一室独居，谁侍左右？不幸风雨饮食，生疾奈何！吾弟之女贤，可奉箕”先生固辞，文定曰：“吾女不妻先生，不过为一小官人妻。先生德高天下，幸壻李氏，荣贵莫大于此。”先生曰：“宰相之女不以妻公侯贵戚，而以嫁山谷衰老蔾藿之人，相国之贤，古无有也。不可不成相国之贤。”遂妻之。其女亦甘淡泊，尽妇道，士大夫莫不贤之。渑水燕谈录 

　　张尧封少从孙明复学于南京，其子去华与贵妃常执事左右。及妃贵，数遣使致问，明复闭门拒之终身。闻见近录 邵氏后录同 

　　神宗升遐，诏至洛。故相韩康公为留守，程宗丞伯淳自御史出为汝州酒官，会以檄来，举哀于府。既罢，康公之子宗师兵部曰：“朝廷之事如何？”宗丞曰：“司马君实、吕晦叔作相矣。”兵部曰：“二公果作相，当何如？”宗丞曰：“当与元丰大臣同，若先分党与，他日可忧。”兵部曰：“何忧？”宗丞曰：“元丰大臣皆嗜利者。若使自变已甚害民之法，则善矣；不然，衣冠之祸未艾也。君实忠直难与议，晦叔解事，恐力不足耳。”邵氏闻见录 

　　高祖少师有影帐，旁有二婢，曰凤子，曰宜子。抱笏苍头曰福郎。叔父七郎中亦有影帐，亦画二婢，大者曰楚云，小者曰赛奴。程颐家世旧事 按伊川不取影堂，曰：“多一茎须，便是他人。” 

　　明道先生尝憩一僧寺，夜闻察察有声，命火烛之，乃鼠于佛脐内衔一书欲出。先生取视之，乃丹书也。即手抄讫，而纳旧本佛腹。明日召塑工补其孔。先生后如其法炼月余，人见其有光以为火，竞趋扑之，至则非也，遂不复炼。试以将成之丹涂银器，涂处辄成金。或讽先生服之，先生曰：“吾腹内安可著此？”与一道者善，拟传之。比至，先生已易箦矣。霏雪录 

　　明道先生尝至天宁寺，方饭，见趋进揖逊之盛，叹曰：“三代威仪，尽在是矣。”能改斋漫录 

　　谢师直为江东运使，从明道借仆掘桑白皮。先生问何不使公卒，曰：“桑白皮出土见日能杀人。伯淳使人，则人不欺。”吹剑录外集 

　　明道与伊川同入庙，明道见佛揖而进，伊川则否。门人问之，明道曰：“但论年齿，他也比我多几岁，一揖何妨？”茶余客话 

　　伊川生日，致斋恭肃，不事饮燕，盖念劬劳之力。萤雪丛说 

　　元祐初，起文潞公平章军国重事，召程正叔为崇政殿说书。正叔以师道自居，每侍讲，色甚庄，继以讽谏，上畏之。潞公对上恭甚，进士唱名，侍立终日，上屡曰：“太师少休。”潞公顿首谢，立不去，时年九十矣。或谓正叔曰：“君之倨，视潞公之恭，议者以为未尽。”正叔曰：“潞公三朝大臣，事幼主，不得不恭。吾以布衣为上师傅，其敢不自重？吾与潞公所以不同也。”识者服其言。邵氏闻见录 

　　刘元城每言哲宗皇帝尝因春筵讲罢，移坐小轩赐茶，自起折一柳枝。程颐为说书，遽起谏曰：“方春万物生荣，不可无故摧折。”哲宗色不平，因掷弃之。温公闻之不乐，谓门人曰：“遂使人主不欲亲近儒生，正为此辈。”太后闻之，叹曰：“怪鬼坏事。”吕晦叔亦不乐其言也，云不须如此。道山清话 说郛本柳作柏，他书所引皆作柳，当以柳为是。 

　　经筵承受张茂则，尝招讲官啜茶观画，先生曰：“吾平生不啜茶，亦不识画。”竟不往。名臣言行录 

　　张子厚知太常礼院，定龙女衣冠，以其封善济夫人，故依夫人品服。正叔以为不然，曰：“闻龙女有五十三庙，皆三娘子。一龙耶？五十三龙耶？一龙不应有五十三庙，五十三龙不应尽为三娘子。”子厚默然。鸡肋编 

　　司马温公之亡，当明堂大享，朝廷以致斋不及奠。肆赦毕，苏子瞻率同辈以往，程正叔固争，引论语“子于是日哭则不歌”。子瞻曰：“明堂乃吉礼，不可谓歌则不哭。”正叔又谕司马诸孤不得受吊，子瞻戏曰：“颐可谓鏖糟陂里叔孙通。”孙公谈圃 按今本商刻谈圃，陂里二字改作鄙俚，能改斋漫录引此文仍作陂里，吴氏所见固原本也。考鏖糟陂乃汴京城外地名，见吕希哲吕氏杂记。又东坡与王定国书云，欲自号鏖糟陂里陶靖节，可知此三字为东坡口头语，明人惟不知为地名，故改为“鄙俚”，“鄙俚”二字，岂类坡公语耶？ 

　　程、苏当致斋，厨请造食荤素。苏令办荤，程令办素，时馆内附苏者令办荤，附程者令办素。鼠璞 

　　李先之、周恭叔皆从伊川学问，而学东坡文辞以文之，世多讥之。师友杂志 

　　伊川出入吕申公之门，东坡导谏议孔文仲奏颐为五鬼之魁，编管涪州。吹剑录外集 

　　司马文正在洛修史日，伊川先生为布衣，年尚少，其见亦有时。今为伊川学者以文正斋记内有曰正叔，云以为字伊川者非也，楚建中字正叔耳。伊川后用文正荐，劝讲禁中，未几罢去。孔平仲论曰：“颐在经筵僭横，造请权势，腾口间乱，以偿恩仇。市井之间，目为五鬼之魁。”刘器之论曰：“程颐、欧阳棐、毕仲游、杨国宝、孙朴交结执政子弟，搢绅之间，号五鬼。”邵氏闻见录 

　　忠宣守洛，游师雄景叔，忠宣门生也，赴陕，满任过洛，留数日启行。忠宣饯于郊，拉程正叔会，而使妓侑觞，盖忘正叔之来。旋悔之，已无及。景叔以正叔年德高，让在上座，正叔亦不辞。酒数行，景叔启忠宣曰：“数妓远出颇劳，某愿各酬一杯。”遂执爵遍劝诸妓。正叔不乐，忠宣甚惶怖。劝将毕，正叔厉言曰：“景叔，愿公爱陕之百姓亦如此。”景叔执爵从容操西语曰：“覆侍讲，只有此一勺里。”正叔亦为一嗤，忠宣意遂解。过庭录 

　　伊川过汉江，遇风，船几覆。舟人皆号泣，伊川正襟安坐而已。及岸，老父问伊川曰：“船当危时，君正坐甚严，何也？”伊川曰：“心存诚敬耳。”老父曰：“心存诚敬，不若无心。”伊川更欲与言，忽不见。东山谈苑 

　　赵忠简为相，尹和靖以布衣入讲，士大夫多称托伊川门人进用，桐庐喻樗自选除正字，中书王居正行诰词，时号伊川三魂；鼎为尊魂，居正为强魂，杨时为还魂。言时死而道犹行也。吹剑录外集 

　　程源伊川嫡孙，无聊殊甚。尝鬻米临安新门之草桥，后有教之以干当路者，著为道学正统图，自考亭之后剿入当路姓名。遂特授初品，因除二令，又以轮对迁寺监丞。四朝闻见录 

　　伊川之后人居池阳，族尚蕃，妇人不缠足，不贯耳，至今守之。湛渊静语 

　　明程敏政著苏氏梼杌，复洛蜀九世之仇。柳亭诗话 

　　龟山年七十，以宰相王黼荐除秘书郎。召至阙，迁著作郎。志铭皆不言所荐。吹剑录 

　　胡澹庵见杨龟山，龟山举两肘示之曰：“此肘不离案三十年。”鹤林玉露




●宋人轶事汇编卷十 

　　邵康节子伯温 

　　伯温曾祖母张夫人，遇祖母李夫人严甚，李夫人不能堪，一夕欲自尽，梦神人令以玉筯食羹一杯，告曰：“无自尽，当生佳儿。”夫人信之。后夫人病瘦，医者既投药，又梦寝堂门之左右木瓜二株，右者已枯，因为大父言，大父遽取药覆之。及期，生康节公，同堕一死胎，女也。后十余年，夫人病卧堂上，见月色下一女子拜庭前泣曰：“母不察，庸医以药毒儿可恨。”夫人曰：“命也。”女子曰：“若为命，何兄独生？”夫人曰：“汝死兄生，乃命也。”女子涕泣而去。又十余年，夫人再见女子来泣曰：“一为庸医所误，二十年方得受生。与母缘重，故相别。”又涕泣而去。则知释氏轮回鬼神之说有可信者。邵氏闻见录 

　　伊川丈人按即康节父与李夫人因山行于云雾间，见大黑猿有感，夫人遂孕。临蓐时慈乌满庭，人以为瑞，是生康节公。公初生，发被面，有齿，能呼母。七岁戏于庭，蚁穴内豁然别见天日，云气往来，久之以告夫人。夫人至无所见，禁勿言。既长，游学晋州，山路马突，同坠深涧下，从者攀缘寻，公无所伤，唯坏一帽。同上 
</div>
    <div class="pagination">
<a href="宋人轶事汇编_page38.html">上一页</a><span>...</span><a href="宋人轶事汇编_page34.html">34</a><a href="宋人轶事汇编_page35.html">35</a><a href="宋人轶事汇编_page36.html">36</a><a href="宋人轶事汇编_page37.html">37</a><a href="宋人轶事汇编_page38.html">38</a><span class="current-page">39</span><a href="宋人轶事汇编_page40.html">40</a><a href="宋人轶事汇编_page41.html">41</a><a href="宋人轶事汇编_page42.html">42</a><a href="宋人轶事汇编_page43.html">43</a><a href="宋人轶事汇编_page44.html">44</a><span>...</span><a href="宋人轶事汇编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
