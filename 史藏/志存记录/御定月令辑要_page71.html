<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 71 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 71 页/共 96 页</h1>
    <div class="content">　　枸骨树子【増本草纲目枸骨树如杜仲诗云南山有枸是也结实如女贞及菝葜子九月熟时绯红色人采其木皮煎膏以粘鸟雀谓之粘黐】
　　采枣【原本草凡枣九月采日晒干补中益气久服神仙】
　　刈苕箒【増经世民事录苕箒即独扫屋侧路旁皆可种以草绳束腰九月刈取以石压匾收之】干地黄【増忘懐录造干地黄法九月末掘取肥大者去须熟烝微曝干又烝微曝食之如蜜可停久逺】蛇黄【増名胜志平南县蛇黄冈在县北四里冈势盘纡出蛇黄每嵗九月邑人掘深七八尺始得大如鸡子小者如弹丸其色紫磨之可傅肿毒尤治小儿惊癎】
　　忙月【増嘉兴县志九月艺麦豆栽桑筑子妇竭作亦谓之忙月】
　　三勒浆【原遵生八牋九月宜合三勒浆用诃梨勒批梨勒庵摩勒三味和核捣如麻豆大用三两次用蜜一斗以新汲水二斗调匀倾瓮中即下三勒熟搅密封三四日后开又搅之以干净布拭去汗蜜封共三十日方成味甚美饮之消食下炁】
　　天道南行【原遵生八牋是月也天道南行作事出行俱宜向南】
　　益肝气【増云笈七签季秋肝蔵气微肺金用事宜减辛増酸以益肝气助筋补血以及其时】赵孟頫九月耕诗【増大家饶米麫何啻百室盈纵复人力多舂磨常不停激水转大轮硙碾亦易成古人有机智用之可厚生朝出连百车莫入还满庭勾稽数多寡必假布算精小人好争利昼夜心营营君子贵知足知足万虑轻】
　　赵孟頫九月织诗【増季秋霜露降凛凛寒气生是月当授衣有布织未成天寒催刀尺机杼可无营教女学纺纑举足疾且轻舎南与舎北嘒嘒闻车声通都富豪家华屋贮娉婷被服杂罗绮五色相间明听説贫家女恻然当动情】
　　物
　　桑落【増诗桑之落矣其黄而陨笺谓其时季秋也】
　　蟋蟀在堂【原诗蟋蟀在堂蟋蟀蛬也九月在堂又九月在户疏九月则在室户之内】草虫鸣【増诗喓喓草虫笺草虫鸣晚秋之时也】
　　鸿鴈来宾【原礼鸿鴈来宾疏上仲秋直云鸿鴈来今季秋云来賔以仲秋初来则过去故不云賔今季秋鸿鴈来賔者客止未去也犹如賔客故云集説鴈以仲秋先至者为主季秋后至者为賔如先登者为主人从之以登者为客也夏小正遰鸿鴈传遰往也増淮南子鴈来賔注賔雀者老雀也栖宿人家堂宇之间如賔客也诗纪歴枢天霜树落叶而鸿鴈南飞】
　　爵为蛤【原礼爵入大水为蛤注大水海也夏小正爵入于海为蛤爵入于海为蛤盖有矣非常入也】鞠有黄华【原礼鞠有黄华注鞠本又作菊集説鞠色不一而専言黄者秋令在金金自有五色而黄为贵故鞠色以黄为正也夏小正荣鞠鞠草也増陶潜诗秋菊有佳色裛露掇其英杨炯庭菊赋郁兮蔓衍郁兮芬芳珉枝金萼兮翠叶红芒秋星下照金气上腾风萧萧兮瑟瑟霜剌剌兮棱棱当此时也弱其志强其骨独嵗寒而晚登】
　　豺祭兽【原礼豺乃祭兽戮禽疏禽兽皆杀之但杀兽而又陈戮禽则杀之而已不以为祭増兽经豺祭以兽其陈也方秋猎也】
　　蛰虫咸俯【原礼蛰虫咸俯在内皆墐其户疏俯垂头也墐涂也前月但蔵而坏户至此月既寒故垂头向下以随阳气阳气稍沉在下也而又涂塞其户穴以避地上隂杀之气也】
　　陟元鸟蛰【原夏小正陟元鸟蛰陟升也元鸟者鷰也先言陟而后言蛰者何也陟而后蛰也】蛰兽【原夏小正熊罴豹貉鼬鼪则穴广义注此周官所谓蛰兽也】
　　树槐【原淮南子其树槐注槐懐也可以懐来逺人也】
　　目树【増广州记目树似棠梨叶如楮皮白树高大如木瓜而小邪倾不周正味酢九月熟】仙人桃【増洛阳伽蓝记景阳观山南百果园有仙人桃其色赤表里照彻得严霜乃熟亦出昆仑山一曰王母桃也】
　　柿叶赤【増韩愈游青龙寺诗秋灰初吹季月管日出夘南晖景短友生招我佛寺行正值万株红叶满光华闪壁见神赫赫炎官张火然云烧树大实騈金乌下啄赪虬卵志林韩退之青龙寺诗终篇言赤色莫晓其故尝见小説郑防寓青龙寺贫无纸取柿叶书九月柿叶赤而实红则退之诗乃谓此也】合掌柏【増酉阳杂俎汝西有练溪多异柏及暮秋叶上敛俗呼合掌柏】
　　鸳鸯菊【増曲洧旧闻草乌头近畿如嵩少具茨诸山亦多有之花开九月色青可爱玩人多移植园圃号鸳鸯菊盖取其近似耳】
　　拒霜花【増锦绣万花谷拒霜花树丛生叶大而其花甚红九月霜降时开故名拒霜】
　　鴈来红【増本草纲目鴈来红茎叶穗子竝与鸡冠同其叶九月鲜红望之如花故名吴人呼为老少年】辛夷实【増本草纲目辛夷其树似杜仲子似冬桃而小九月采实干去心及外毛毛射人肺令人欬】香薷【増本草纲目香薷中州人呼为香菜方茎尖叶九月开紫花成穂有细子细叶者仅髙数寸叶如落帚叶即石香薷也】
　　兔丝子【増本草纲目兔丝子蔓延草木之上九月采实曝干色黄而细者为赤纲色浅而大者为菟蔂】女贞【増本草纲目女贞叶似冬青树其实九月熟黑似牛李子】
　　水仙【増本草纲目水仙花叶似蒜其花香甚清九月初栽于肥壤则花茂盛瘦地则无花】
　　南烛【増本草纲目南烛是木而似草故号南烛草木其子如茱萸九月熟酸美可食】
　　蔓荆【増本草纲目蔓荆生水濵苖茎蔓延长丈余九月有实黑斑大如梧子而虚】
　　补骨脂【増本草纲目补骨脂俗讹为破故纸生岭南诸州及波斯国茎髙三四尺叶小似薄荷花微紫色实如麻子圆扁而黑九月采】
　　茵蔯【増本草纲目山茵蔯其茎如艾其叶如淡色青蒿而背白叶岐细而扁整九月细花黄色结实大如艾子花实并与庵防相似】
　　九仙子【増本草纲目九仙子出均州太和山一根连缀九枚大者如鸡子小者如半夏白色叶如乌桕叶而短扁不圎每叶桠生子枝或一或二袅袅下垂九月采根】
　　荜茇【増本草纲目荜茇岭南有之多生竹林内丛髙三四尺其茎如筯叶青圎如蕺菜濶二三寸如桑面光而厚花白色结子如小指大青黑色椹子而长九月收采曝干南人爱其辛香或取叶生茹之】麪条鱼【増燕山丛录寳坻银鱼都下所珍北人称为麪条鱼形似东吴鲙残而倍大出海中蛤山下秋深霜降上温泉产子映日望之波浪皆成银色人每其至网之】
　　录荠【増卞伯玉荠赋终风扫于暮节霜露交于杪秋有萋萋之绿荠方滋繁于中丘】
　　蒲萄熟【増白乐天蒲萄诗九月肃霜初熟时寳珰碌碌珠累累】
　　占验
　　愆【原礼季秋行夏令则其国大水冬蔵殃败民多鼽嚏注未之气乗之也又行冬令则国多盗贼邉竟不宁土多分裂注丑之气乗之也又行春令则暖风来至民气解惰师兴不居注辰之气乗之也】粟米占【増师旷占粟米常以九月为本若贵贱不时以最贱之日为本粟以秋得本贵在来夏以冬得本贵在来秋此收谷逺近之期也】
　　嵗隂在戌【増史记天官书阉茂嵗嵗隂在戍星居已以九月与翼轸辰出曰天睢白色大明其失次有应见东壁岁水注索隠曰尔雅在戌曰阉茂孙炎云万物皆蔽冒故曰阉茂】
　　九月晴雨【原田家五行重九日晴则冬至元日上元清明四日皆晴雨则皆雨谚云重阳无雨一冬晴又谚云九日雨米成脯又云重阳湿漉漉穰草钱千束四时占九月雨大宜收禾又云九月九日是雨归路日有雨来年熟】
　　以日占月【原戎事占自一日至九日以日占月遇此日风则此月谷贱】
　　雷占【原戎事占九月雷主谷贵】
　　霜雨占【原戎事占霜不下则来年三月多隂寒多雨主米贵増文林广记九月庚辰辛夘日雨主冬谷贵一倍】
　　朔值占【原杂占朔日值寒露主冬寒严凝值霜降主嵗歉】
　　朔日风雨占【原杂占朔日风雨主春旱夏雨芝麻贵又朔日东风半日不止主米麦贵】上夘日风【原杂占九月上夘日北风主来年三七月米大贵东风亦然西北平平】
　　晴占【原杂占十三日晴则冬晴柴贱増嘉定县志九月十三日为稻箩生日宜晴又云十三晴不如十四灵十四晴钉靴挂断鼻头绳】
　　虹占【増文林广记虹以九月出西方大小豆贵又朔日虹见麻贵油贵】
　　雹占【増文林广记九月雨雹不利牛马】
　　杂纪
　　赤爵衔书【増史记周本纪有圣瑞疏季秋之月甲子赤爵衔丹书入于酆止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此盖圣瑞尚书中周文王为西伯季秋之月甲子赤雀衔丹书入丰鄗止于昌户乃拜稽首受取】
　　得玉杯【増汉书文帝纪十六年秋九月得玉杯刻曰人主延夀令天下大酺】
　　献白雉兔【増后汉书光武纪建武十三年九月日南徼外献白雉白兔】
　　感梦白帝【原帝王世纪扶始以季秋下旬梦白帝遗鸟喙子旦而升邱见白虎其上有云感已而生臯陶于曲阜】
　　上西门【増李尤上西门铭上西在季位月惟戌菊黄豹察号令严悉】
　　作金虎台【増魏志建安十八年九月作金虎台凿渠引漳水入白沟以通河】
　　献汗血马【増晋书武帝纪泰始六年九月大宛献汗血马】
　　无忌月【原晋书礼志穆帝纳后欲用九月九月是忌月范汪问王彪之答云礼无忌月不敢以所不见便谓无之博士曹躭荀讷等并谓无忌月之文不应有妨王洽曰若有忌月当复有忌嵗】
　　钓白蛟【増拾遗记汉宣帝元凤二年于淋池之南起桂台以望逺气帝常以季秋之月泛蘅兰云鹢之舟穷晷系夜钓于台下以香金为钩防丝为纶丹鲤为饵钓得白蛟长三丈若大蛇无鳞甲命太官为鲊肉紫骨青味甚香美】
　　飞蛾集烛【増傅亮感物赋序余以暮秋之月述职内禁夜清务隙游目艺苑于时风霜初戒蛰尚繁飞蛾翔羽翩翾满室赴轩幌集明烛者必以燋灭为度虽则微物矜懐者久之】
　　桑再椹【増异苑汉兴平元年九月桑再椹时刘元德军小沛年荒谷贵士众皆饥仰以为粮】温泉出【増魏书灵徴志太宗泰常七年九月温泉出于涿鹿人有风寒之疾入者多愈】
　　神鼎出【增魏书灵徴志髙宗太和二年九月鼎出于洛州滍水送于京师王者不极滋味则神鼎出也】孝感获瓜【増魏书宋琼琼少以孝行称母曽病季秋之月思瓜不已琼梦想见之求而遂获时人称异】
　　捍虎图【増水经注虎圈东魏太平真君五年城之以牢虎也季秋之月亲御圈上勅虎士効力于其下事同奔戎生制猛兽即诗所谓袒裼虎献于公所也故魏有捍虎图】
　　甘露宴【増南史陈宣帝纪太建七年九月甘露频降乐游苑丁未舆驾幸苑采甘露宴羣臣诏于苑龙舟山立甘露亭】
　　鹡鸰颂【増唐明皇帝鹡鸰颂并序朕之兄弟惟有五人每听政之后延入宫掖申友于之志咏常棣之诗邕邕如怡怡如展天伦之爱也秋九月辛酉有鹡鸰千数栖集于麟德殿之庭树竟旬焉飞鸣行揺得在原之趣昆季相乐纵目而观者久之左清道率府长史魏光乗预观其事以献其颂美其彬蔚俯同颂云伊我轩宫竒树青葱蔼周庐兮冐霜停雪以茂以悦恣卷舒兮连枝同荣吐绿含英曜春初兮蓐收御节寒露微结气清虚兮桂宫兰殿惟所息宴栖雍渠兮行摇飞鸣急难有情情有余兮顾唯德凉夙夜兢惶慙化疎兮上之所教下之所效实在予兮天伦之性鲁卫分政亲贤居兮爰游爰处爰笑爰语廵庭除兮观此翔禽以悦我心良史书兮】
　　河清【増唐防要武德七年九月丹州言河水清又寳应元年九月甲午太州至陕州二百余里河清澄澈见底】
　　御阁观酺【増唐防要上元元年九月甲寅御翔鸾阁观酺时赤县与太常音乐分东西朋帝诏雍王贤主东周王显主西因以角胜】
　　冬蚕成茧【増唐防要大歴五年九月太原奏文水县冬蚕成茧】
　　书玉堂署【増宋史太宗纪淳化二年九月帝飞白书玉堂之署四字以赐翰林承防苏易简】宗室座右铭【増宋史真宗纪大中祥符三年九月丁亥作宗室座右铭赐诸王】
　　百嵗补郎【増宋史理宗纪景定三年九月丁丑温州布衣李元老读书安贫不事科举今已百四嵗诏补廸功郎致仕本郡给奉】
　　颁大晟乐【増宗史乐志政和三年九月诏大晟乐颁于太学辟廱诸生习学所服冠以弁袍以素纱皁缘绅带佩玉从刘昺制也】
　　合穗禾【増宋史五行志太平兴国元年九月隰州献合穂禾长尺余玉海祥符九年九月壬戌永静军言禾异垅合穗】
　　不忌往亡【増通鉴宪宗元和十二年九月甲寅李愬将攻吴房诸将曰今日往亡愬曰吾兵少不足战宜出其不意彼以往亡不吾虞正可撃也遂往克其外城斩首千余级注隂阳家之説九月以寒露后第二十七日为往亡】
　　科目展限【増师友谈记东坡云国朝试科目昔在八月中旬顷与黄门将试黄门忽感疾卧病相国韩魏公知之辄奏上曰今嵗召制科之士惟苏轼苏辙最有声望今闻苏辙偶病如此人兄弟中不得一人就试甚非众望欲展限以俟上许之凡比常例展二十日自后试科目竝在九月始此】
　　画朝贡衣冠【増燕翼诒谋录祥符八年九月直史馆张复上言乞纂朝贡诸国衣冠画其形状录其风俗以备史官广记从之】
　　制定命寳【増燕翼诒谋录政和七年九月辛巳制定命寳范围天地幽赞神明保合太和万夀无疆为文广九寸号九寳】
　　书序孝经【増金石论明皇注孝经四卷天寳四载九月八分书御制序云举六家之异同防五经之防趣约文敷义分注错经写之琬琰庶补将来】
　　酒库开清【増干淳嵗时记户部防检所十三酒库例于九月初开清每库各用疋布书库名髙品以长竿县之谓之布牌以木牀铁擎为仙佛神之驾空飞动谓之台阁杂剧百戏之外又为渔父习闲竹马出猎八仙故事命妓家女使裹头花巾为酒家保库妓皆珠翠盛饰销金红背乗绣鞯寳勒骏骑各有皁衣黄号私身数对诃导于前浮浪闲客随逐于后少年狭客往往簇饤持杯争劝马首金钱防缎霑及舆台所经之地髙楼防阁绣幕如云累足骈肩真所谓万人海也】
　　紫芝生【増玉海贞观十七年九月紫芝生于太庙寝室二十四茎为龙凤形】
　　上明良集【增玉海天禧二年九月癸酉龙图阁待制李虚已上奉诏集羣臣所和御制诗为明良集五百卷诏赐器币】
　　赐瑞盐【増玉海祥符三年九月辛巳赐近臣及三馆秘阁解州瑞盐】
　　赐词林字【増玉海至和元年九月王洙为学士仁宗尝以涂金龙水牋为飞白词林二字赐之】赐耕者茶帛【増玉海天圣二年九月辛夘祠太一宫驻辇赐道左耕者茶帛】
　　赐金盆【増玉海治平三年九月丙辰夜召学士王珪至蘂珠殿特诏中书除端明殿学士翌日又赐盘龙金盆一曰知卿忠纯有守故有此赐】
　　蛮洞大设【増溪蛮丛笑富洞以九月燕为大设】
　　凿河取石【増辽史太祖纪天赞三年九月丁巳凿金河水取乌山石辇致潢河木叶山以示山川朝海宗岳之意】
　　千龄节【増辽史圣宗纪统和元年九月辛未有司请以帝生日为千龄节从之】
　　获三十六熊【増辽史兴宗纪重熙五年九月猎黄花山获熊三十六】
　　小五台星光【増元好问诗注繋舟山僧徒谓之小五台九月中时有景星如佛光】
　　持斋【増法苑珠林佛言九月者少隂用事乾坤改位万物毕终衰落无牢众生蛰蔵神气归本因道自宁故持九月一日斋竟十五日】
　　感梦神人【増法苑珠林汉明帝永平七年九月帝梦神人长丈六面作真金色太子舎人传毅奏称臣闻外国浄饭王太子悉逹出家成道陛下梦警将无感也即敕使西寻抄圣教六十万五千言以白马防还】
　　乗云驾鹤【増云笈七签秦始皇三十一年九月庚子茅盈髙祖蒙于华山之中乗云驾鹤白日升天】
　　御制暮秋重出居庸关诗乱榆丛栁未经霜峻岭重峦晓色苍峡里细泉流不竭仍闻太古韵铿锵
　　晋九月折杨栁歌【増甘菊吐黄花非无杯觞用当奈许寒何折杨栁授欢罗衣裳含笑言不取】
　　齐竟陵王子良九月侍宴诗【増月殿风转层台气寒髙云敛色遥露已团式诏司警言戾秋峦轻觞时荐落英可飡】
　　李贺九月乐词【増离宫散萤天似水竹黄池冷芙蓉死月缀金铺光脉脉凉苑虚庭空澹白露花飞飞风草草翠锦斓斑满层道鸡人罢唱晓珑璁鸦啼金井下疎桐】






　　御定月令辑要卷十六
<史部,时令类,御定月令辑要>
　　钦定四库全书
　　御定月令辑要卷十七
</div>
    <div class="pagination">
<a href="御定月令辑要_page70.html">上一页</a><span>...</span><a href="御定月令辑要_page66.html">66</a><a href="御定月令辑要_page67.html">67</a><a href="御定月令辑要_page68.html">68</a><a href="御定月令辑要_page69.html">69</a><a href="御定月令辑要_page70.html">70</a><span class="current-page">71</span><a href="御定月令辑要_page72.html">72</a><a href="御定月令辑要_page73.html">73</a><a href="御定月令辑要_page74.html">74</a><a href="御定月令辑要_page75.html">75</a><a href="御定月令辑要_page76.html">76</a><span>...</span><a href="御定月令辑要_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
