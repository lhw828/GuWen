<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 34 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 34 页/共 98 页</h1>
    <div class="content">　　欧公记真州东园，泛以画舫之舟，曾子固亦以为疑。清波杂志 

　　韩魏公在相为昼锦堂，欧公记之“仕宦至将相，富贵归故乡”，韩公得之爱赏。后数日，欧复遣介，别以本至，曰：“前有未是，可换此本。”韩再三玩之，无异前者，但于“仕宦”“富贵”下各添一“而”字，文义尤畅。前辈为文不易如此。过庭录 

　　欧公晚年，尝自窜定平生所为文，用思甚苦。其夫人止之曰：“何自苦如此，尚畏先生嗔耶？”公笑曰：“不畏先生嗔，却怕后生笑。”寓简 

　　欧阳论琴帖：为夷陵令得一琴于河南刘＜山几＞，常琴也。后作舍人又得一琴，乃张粤琴也。后作学士又得一琴，盖雷琴也。官愈昌，琴愈贵，而意愈不乐。在夷陵，青山绿水，日在目前，无复俗累，琴虽不佳，意则自适。及作舍人学士，日奔走于尘土间，声利扰扰，无复清思；琴虽佳，意则昏杂，何由有乐趣。乃知在人不在琴，若心自适，无弦可也。贵耳集 

　　欧阳公与人行令，各作诗二句，须犯徒以上罪。一云持刀哄寡妇，下海劫人船；一云月黑杀人夜，风高放火天。至欧云：“酒黏衫袖重，花压帽檐偏。”或问之，答云：“当此时徒以上罪亦做了。”拊掌录 

　　欧阳公尝得一古画牡丹丛，其下有一猫。永叔未知其精妙，丞相正肃吴公与欧公姻家，一见曰：“此正午牡丹也。何以明之？其花披哆而色燥，此日中时花也。猫眼黑睛如线，此正午猫眼也。”此亦善求古人之意也。梦溪笔谈 

　　一长老在欧阳公座上，见公家小儿有名僧哥者，戏谓公曰：“公不重佛，安得此名？”公笑曰：“人家小儿要易长育，往往以贱为名，如狗羊犬马之类是也。”闻者莫不服公之捷对。道山清话 渑水燕谈录云：公幼子小名和尚，余略同。 

　　送刘贡父守淮扬，作长短句云：“平山栏楯倚晴空，山色有无中。”平山堂望江左诸山甚近，或谓公短视，故云。东坡笑之，因赋快哉亭，及其事云：“长记平山堂上，攲枕江南烟雨，杳杳没孤鸿。认取醉翁语，山色有无中。”艺苑雌黄 

　　欧阳文忠近视，常时读书甚艰，惟使人读而听之。在政府数年，每进文字，亦如常人。王右丞正仲口吃，遇奏事则如流。石林燕语 

　　临川谢无逸，江南胜士也。一日，有贡士来谒，坐定曰：“闻人言欧阳修，果何如人？”无逸熟视久之，曰：“旧亦一书生，后甚显达，尝参大政。”又问：“能文章否？”无逸曰：“也得。”无逸之子宗野，方七岁，立于旁，闻之匿笑而去。墨客挥犀 

　　欧阳文忠在蔡州，屡乞致仕。门下生蔡承禧因间言曰：“公德望为朝廷所重，且未及引年，岂容遽去也？”答曰：“某平生名节为后生描画尽，惟有速退以全节，岂可更俟驱逐乎？”类苑引倦游杂录 清波杂志略同 

　　初欧阳文忠与赵少师概同在政府，尝约还政后，再相会。及告老，赵自南京访文忠于颍上。文忠所居之西堂曰会老，仍赋诗以志一时盛事。时翰林吕学士公著方牧颍，特置酒于堂宴二公。文忠作口号云：“金马玉堂三学士，清风明月两闲人。”渑水燕谈录 青箱杂记略同 

　　六一先生庆历五年，坐言者论张氏事责知滁州。 

时方三十九，未及强仕之年，已有“醉翁”之号。后与韩魏公同在政府，六一长魏公一岁，魏公诸事颇从之。至议推尊濮王，同朝俱攻六一，故六一遗令托魏公作墓志，言初议推尊，乃政府熟议，共入文字，欲令魏公承当此事，以破后世之惑耳。懒真子 

　　韩魏公薨，士大夫以勋德难名，知与不知，皆为泫然而叹曰：“天何不为我留欧阳公为魏公作志文而后死也。”诗话总龟 

　　欧阳公之父崇公与母韩国太夫人皆葬沙溪泷冈。胥、杨两夫人之丧，亦归祔葬。公辞政日，屡乞豫章，欲归省坟墓，竟不得请。乡里父老至今相传，云公葬太夫人时，尝指其山曰：“此处当葬老夫。”后葬新郑，非公意也。独醒杂志 

　　公葬母夫人于泷冈，盖终公之身，未尝再至也。后葬于颍，子孙遂为颍人。洪景卢谓欧阳氏以一代显达，而坟墓乃隔为他壤，且公无一语及于松楸，为之太息。泷冈有西阳宫，宫之道士，岁时省展，如其子孙。听雨记谈 

　　欧阳文忠初但谥文，盖以配韩文公。常夷甫方兼太常，晚与文忠相失，乃独谓公有定策功，当以忠字，实抑之也。李邦直作议，不能固执，公论非之，当时士大夫相谓曰：“永叔不得谥文公，此谥必留与介甫耳。”其后信然。老学庵笔记 

　　毗陵正素处士张子厚善书，余尝于其家见欧阳文忠子棐以乌丝阑绢一幅求子厚书文忠明妃曲两篇、庐山高一篇，略云：“先公平日未尝矜其所为文，一日被酒语棐曰：‘吾诗庐山高，今人莫能为，唯太白能之。明妃曲后篇，太白不能，唯子美能之。至于前篇则子美亦不能，唯吾能之也。’因欲别录此三篇也。”石林诗话 

　　欧公素不信释氏之说。既登二府，一日被病，梦至一所，见十人冠冕环坐，一人云：“参政安得至此？宜速返舍。”公出门数步，复往问之，曰：“公等岂非释氏所谓十王乎？”曰：“然。”因问：“世人造经饭僧，为亡人追福，果有益乎？”答云：“安得无益？”既寤，病良己。自是遂信佛法。诗话总龟 

　　欧阳子孙奉释氏严。余在汝阴，尝访公子棐于其家，入门，闻歌呗钟磬声。棐出，手犹持数珠讽佛名，具谢今日适斋日，与家人共为佛事方毕。问之，云公无恙时，薛夫人已自尔，不禁也。汝阴有老书生，犹及从公游，为予言，晚闻富韩公得道于净慈本老，执礼甚恭。以为富公非苟下人者，因时与法师住荐福寺所谓颙华严者，本之高弟，公稍从闻其说。颙使读华严，读未终而公薨。避暑录话 

　　于友人欧阳俊处，得其远祖文忠公自初进擢至赠谥纶诰，一无遗者，可谓故物，不愧郑公笏。清波杂志 

　　安平都尉完颜斜烈尝镇商州，偶搜伏于竹林，得欧阳文忠子孙甚多，以欧公故，并其族属乡里三千余人悉纵遣之。壬辰杂编 

　　刘改之有代欧阳丞上平章韩侂胄诗曰：“当年欧富与韩范，戮力同心佐汉廷。今日故家浑似旧，醉翁之后独飘零。”“玉立堂堂社稷臣，人言忠献是前身。三生昼锦堂前梦，莫忘当年作记人。”大为韩所称赏。梅磵诗话 

　　平山堂，欧公为扬州守时所创。负堂而望，江南诸山历历在檐楹间。公政暇辄往游，啸咏竟日而返。庆元十一月，有右司郎中糜师旦游堂中，宛如畴昔所经，独叹惜壁间字画、堂前杨柳不存耳。翌日渡江，适其兄倅京口，即移柳数十本属扬帅赵子固为补植，且寄诗云：“壁上龙蛇飞去久，堂前杨柳补来新。一生企慕欧阳子，重到平山省后身。”是夕舟行，兄弟对语，至戊夜方寝，晨起，师旦逝矣。先是师旦登第时，过妇家姑苏之黄渡，饮于园亭。夜半，忽屏间有大书太师字，秉烛聚观，墨影随灭。人谓师旦他日必远到，至是始悟欧阳公官至太子太师，益验后身之句云。涌幢小品 





●宋人轶事汇编卷九 

　　文彦博 

　　文潞公本姓敬，其曾大父避石晋高祖讳，更姓文。至汉复姓，入本朝，其大父避翼祖讳，又更姓文。邵氏闻见录 

　　文潞公父为白波辇运，潞公尚少。一日以事忤其父，欲挞之，潞公逃去。张靖父为辇运军曹司，知其所在，迎归使与靖同处。其父求潞公月余不得，极悲思之，乃徐出见，因使与靖同学。潞公相时擢靖直龙图阁。石林燕语 邵氏闻见录文异事略同 

　　文潞公始登第，以大理评事知并州榆次县。吏新鞔衙鼓面新洁，公戏题诗于上曰：“置上谯楼一任挝，挝多挝少不知它。如今幸有黄绸被，努出头来道放衙。”类苑引倦游录 世传宋太祖谓县令曰：切勿于黄被里放衙。见坚瓠集 

　　文潞公自兖州通判代归，吕许公一见奇之，问潞公曰：“有兖州墨携以来。”明日潞公进墨，文靖熟视久之。盖欲相潞公手也。邵氏闻见录 梦溪笔谈略同 

　　文潞公以枢密直学士知成都，时年未四十。成都风俗喜行乐，公多燕集，有蜚语至京师。御史何圣从因谒告归，上遣伺察之。何将至，潞公亦为之动，幕客张少愚谓公曰：“圣从之来无足虑，少愚与圣从同郡。”因迎见于汉州，命酒设乐。有营妓善舞，圣从狎之，问其姓，曰：“姓杨。”圣从曰：“所谓杨台柳者。”少愚即取妓项罗帕，题诗曰：“蜀国佳人号细腰，东台御史惜妖娆。从今唤作杨台柳，舞尽东风万万条。”命其妓作柳词歌之。圣从极相赏洽。后数日，圣从至成都，颇严重。一日潞公大作乐以燕圣从，迎其妓，杂府妓间，歌少愚之词以侑觞，圣从每为之醉。及还朝，潞公之谤遂息。邵氏闻见录 清波杂志、西溪丛语皆云妓名王宫花，诗首句作舞彻漳州更六么，三句作从今改作王宫柳。 

　　文潞公入相，因张贵妃也。贵妃父尧封尝为文彦博父门客，贵妃因认彦博为伯父，亦欲得士大夫为助耳。彦博知成都，贵妃以近上元，令织异锦为献。彦博遂令工人织金线灯笼，载莲花为锦，又为秋千以备寒食。贵妃始衣之以见上，上惊曰：“何处有此锦？”妃曰：“昨令成都文彦博织来以尝与妾父有旧。然妾安能使之，盖彦博奉陛下耳。”上色怡，自尔属意彦博。自成都归，不久参知政事。贝州王则叛，朝廷遣明镐往讨之。贼将破，上以近京甚忧之。一日宫内语曰：“执政大臣无一人为国家分忧者，日日上殿无有取贼意。”贵妃密令人语彦博，明日上殿乞身往破贼。上大喜，以彦博任统军。至则镐已下贝州，则成擒矣。捷书至，遂就拜彦博同平章事。后因监察御史唐介疏论，召彦博上殿面质奇锦事，数件皆实，有诏彦博守故官，出知许州。明年上元，内臣有诗曰：“无人更进灯笼锦，红粉宫中忆佞臣。”上闻此句亦笑。碧云騢 余载温成皇后条下。 

　　庆历四年，贝州卒王则据城叛，诏明镐加讨，久无功。参知政事文彦博请行，仁宗欣然遣之，且曰：“贝字加文为败，卿必擒则矣。”未逾月，捷报至。渑水燕谈录 

　　仁宗寝疾，两府虽宿禁内，数日不知上起居。潞公召内侍都知等诘之曰：“主上疾有增损，皆不令两府知。何也？”对曰：“禁内事不敢洩漏。”潞公怒曰：“天子违豫，海内寒心。彦博等备位两府，与国同安危，岂得不预知也，何谓漏洩？”顾直省官引都知等至中书，令供状；今后禁内事，如不令两府知，甘伏军令。诸内侍大惧。日暮皇城诸门白下锁，都知曰：“汝自白两府，我当他剑不得。”由是禁内事无不知者。涑水纪闻 

　　至和三年，仁宗寝疾不能言。两府以设道场为名，皆宿禁内，专决庶政。有禁卒诣开封府告大校谋变者，府夜封上，时富公以疾谒告，惟潞公、刘相、王伯庸居内。旦日潞公召三帅问大校平日所为何如，三帅言其谨愿。潞公秉笔欲判状斩告变者，伯庸捏其膝，乃请刘相判之。上疾愈，沆谮彦博擅斩，彦博以沆判呈，上意乃解。同上 

　　潞公位元台时，上偶违豫，二府日宿于内。一夕有人叩禁闼告变，公即命砻墨于盆，呼其人至前，浓涂面目，驱出斩东华门外。翌日都下帖然，虽左右亦不知上变者为何人也。珍席放谈 

　　文潞公为唐质肃所击，罢，质肃亦坐贬岭外。至和间，稍牵复为江东转运使。此下似有脱字。潞公复相，因言：“唐某疏臣事固当。初贬已重，而久未得显擢，愿得复召还。”仁宗不欲，止命迁官。石林燕语 

　　元丰间文潞公以太尉留守西京。未受印，先就第坐，见监司府官。唐介参政之子义问为转运判官，退谓其客尹焕曰：“先君为台官，尝言潞公。今岂挟为恨也，某当避之。”焕曰：“潞公所为必有理，姑听之。”明日，公受府事，以次见监司府官如常仪。或以问公，公曰：“吾未视府事，三日见庶僚也。”既受印，河南知府见监司矣。义问闻之，复谓焕曰：“微君殆有失于潞公也。”一日，潞公谓义问曰：“仁宗朝，先参政为台谏，以言某谪官，某亦罢相判许州。未几某复召还相位，某上言唐某所言，正当臣罪。召臣未召唐某，臣不敢行，仁宗用某言，起参政通判潭州。寻至大用，与某同执政，相知为深。”义问闻潞公之言，至感泣。自此出入潞公门下。后潞公为平章重事，荐义问以集贤殿修撰，帅荆南。潞公德度绝人如此。邵氏闻见录 

　　文潞公出镇西京，诏于琼林院燕饯，从列皆赋诗送行。王禹玉为内相，诗云：“都门秋色满旌旗，祖帐容陪醉御卮。功业迥高嘉祐末，精神如破贝州时。匣中宝剑腾霜锷，海上仙桃压露枝。昨日更闻褒诏下，别刊名姓入周彝。”时以为警绝。墨庄漫录 

　　潞公以太尉镇洛，遇生日，僚吏皆献诗，多云五福全者，潞公不悦曰：“遽使我考终命耶？”有一客诗云：“绰约肌肤如处子。”洛人笑之曰：“愿尔得妇色若此。”盖潞公色黔也。明道杂志 

　　苏文忠以作诗下狱，自黄州再起，历侍从，出守钱塘，来别文潞公。公曰：“愿君至杭少作诗，恐为不喜者诬谤。”临别上马，公笑曰：“若还‘兴也’，便有‘笺云’。”时吴处厚取蔡安州诗作注以上，安州遂遇祸。故潞公有“笺云”之戏。明道杂志 

　　文潞公帅长安，见石才叔苍舒所藏禇河南圣教序墨迹，爱玩不已。令子弟临一本，休日宴僚属，出二本令坐客别之。客盛称公临本为真，才叔不出一语辨答，启潞公云：“今日方知苍舒孤寒。”玉照新志 补笔谈云：李士衡有晋人墨迹，长安石从事临一本献潞公，客以临本为真，士衡云云。与此小异。 

　　熙宁行新法，诸路使者率用一时新进之士。大理寺丞李察为河北提举常平，颇事风采。文潞公守北门，思欲折之。察年少侏儒，公俟其来，于厅事设高脚椅子。察进谒，盘跚久不能就坐。公顾左右徐曰：“抱上寺丞。”察惭沮而退。高斋漫录 

　　元丰五年，文潞公以太尉留守西都。时富韩公以司徒致仕，潞公慕唐白乐天九老会，乃集洛之卿大夫年德高者为耆英会，以洛阳风俗尚齿不尚官，就资圣院建大厦曰耆英堂，命闽人郑奂绘像其间。时富韩公年七十九，文潞公与司封郎席汝言皆七十七，朝议大夫王尚恭年七十六，太常少卿赵丙、秘书监刘几、卫州防御使冯行己皆七十五，天章阁待制楚建中、朝议大夫王慎言皆七十二，太中大夫张问、龙图阁直学士张焘皆年七十。时宣徽使王拱宸留守北京，贻书潞公，愿预其会，年七十一。独司马温公年未七十，潞公素重其人，用唐九老狄兼謩故事，请入会。温公辞以晚进不敢班富、文二公后。潞公不从，令郑奂自幕后传温公像，又至北京传王公像，于是预会者十三人。潞公以地主，携妓乐就富公宅，作第一会。至富公会，送羊酒不出，余皆次为会。洛阳多名园古刹，有水竹林亭之胜，诸老须眉皓白，衣冠甚伟。每宴集，都人随观之。时康节先生已下世，有中散大夫吴执中者，少年登科，已作秘书丞，不乐仕进，其年德不在诸公下，居洛多杜门，人不识其面，独与康节相善，执中未尝至官府，其不预会者非潞公遗之也。邵氏闻见录 渑水燕谈录、梦溪笔谈皆略。又小学绀珠：文潞公彦博、范景仁镇、张仲巽、史仲辉、刘伯寿称西京五老，按老人会集前此有至道九老，见李昉事下，至和五老见杜衍事下，吴兴庆历六老见胡瑗事，同时有吴中九老见米元章事下。 

　　文潞公归洛，年七十八。同时有中散大夫程晌、朝议大夫司马旦、司封郎中席汝言皆年七十八。尝为同甲会，各赋诗一首，潞公诗曰：“四人三百十二岁，况是同生丙午年。招得梁园为赋客，合成商岭采芝仙。清谭亹亹风生席，素发飘飘雪满肩。此会从来诚未有，洛中应作画图传。”梦溪笔谈 按此条邵氏闻见录不及梦溪之详 

　　洛之士夫生祠潞公于资圣院，温公取神宗选公判河南诗隶于榜曰伫瞻堂，塑公像其间，冠剑伟然，都人事之甚肃。名臣言行录 

　　洛人张起宗以训蒙为生，居于会节园侧，年四十余。一日见西来行李甚盛，问之，曰：“文枢密知成都回也。”姬侍皆骏马，锦绣兰麝，溢人眼鼻。起宗自叹曰：“同丙午生相远如此。”傍有瞽者曰：“秀才，我与汝算命。”因与藉地。卜者出算子百余布地上曰：“好笑诸事不同，但三十年后有某星临某所，两人皆同，当并案而食者九个月。”起宗后七十余，文公亦居洛，起宗视其交游宴饮者皆一时贵人，辄自疑曰：“余安得并案而食乎？”一日公独游会节园，问园侧教学者为谁，左右以张对，公命请至。及见大喜，问其甲子，又与之同，因呼为会节先生。公每召客，必预召，赴人会无先生则不往。公为主人则拐于左，公为客则拐于右，并案而食者将及九月。公之子及甫知河阳府，公往视之。公所居私第地名东田，有小姬四人，谓之东田小籍，共升大车随行，租于城西。有伶人素不平之，因为口号云：“东田小籍，已登油壁之车；会节先生，暂别玳筵之宴。”坐客微笑。自此潞公复归洛，不复召之矣。闻于司马文季。懒真子 

</div>
    <div class="pagination">
<a href="宋人轶事汇编_page33.html">上一页</a><span>...</span><a href="宋人轶事汇编_page29.html">29</a><a href="宋人轶事汇编_page30.html">30</a><a href="宋人轶事汇编_page31.html">31</a><a href="宋人轶事汇编_page32.html">32</a><a href="宋人轶事汇编_page33.html">33</a><span class="current-page">34</span><a href="宋人轶事汇编_page35.html">35</a><a href="宋人轶事汇编_page36.html">36</a><a href="宋人轶事汇编_page37.html">37</a><a href="宋人轶事汇编_page38.html">38</a><a href="宋人轶事汇编_page39.html">39</a><span>...</span><a href="宋人轶事汇编_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
