<!DOCTYPE html>
<html>
 <head>
  <meta charset="utf-8"/>
  <title>
   清代琉球纪录集辑 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代琉球纪录集辑 - 第 9 页/共 11 页
  </h1>
  <div class="content">
   十七日（丁卯），雨。世传十八为潮生辰，国俗于是夜候潮波上。按潮说不一：「山海经」以为海鱛出入吐纳，「异鱼图赞」主之；浮屠氏以为神龙变化，义仿「海经」；「抱朴子」以为两水相合相荡，「吴越春秋」以为伍员之灵：是皆凿空，无足深辨。卢肇「赋」以日气出入，冲激而成；「高丽图经」谓天包水、水承地，地沈则水溢、地浮则水缩。余襄公独以为水之应月，各从其处：月临卯酉，则水涨于东西；临子午，则水平于南北。邵康节亦以为潮者，月之喘息。数说皆有理解，而「应月」之论尤精。方诸见月津而为水，其明验也；然要不离乎阴阳呼吸之气。余住此三月，日记潮候，较内地率后三辰。如福州望日以午满，球阳满以戌；则又水生于西而归于东，地气不同。如候日出者，地有高卑，则时有先后；日月出时不易，则潮生亦不易：故曰潮信。
　　十八日（戊辰），晴。子刻，偕寄尘至波上；草如碧毯，沾露愈滑。扶仆行，凭垣倚石而坐。丑刻，潮始至，若云峰万叠，卷海飞来。须臾，腥气大盛，水怪搏风，金蛇掣电；天柱欲折，地轴暗摇。雪浪溅衣，直高百尺；未敢遽窥鲛宫，巳若有推而起之者。迷离徜恍，千态万状；觉枚乘七发，形容未尽。潮既退，始闻噌■〈口宏〉之声出礁石间；徐步至护国寺，尚似有雷霆震耳。潮至此，观止矣！
　　十九日（己巳），雨。向世德以「寄语」二百余条来；问之曰：『闻国尽戒僧，犯戒奈何』？对曰：『国俗，男欲为僧者听。既受戒，有廪给。有犯戒者，饬令还俗，放之别岛』。又问：『闻女子愿为土妓者，亦听。接交外客，女之兄弟仍与外客叙亲往来；信乎』？对曰：『诚有之。然率皆贫民，故不以为耻。若已嫁夫而复犯奸者，许女之父兄自杀之；不以告王。即告王，王亦不赦。此国中良贱之大防，所以重廉耻也』。
　　二十日（庚午）寒露，晴。国王遣法司来，请游南苑。香崖邀长史趁集购布，过长史家，遂留饮。归，问以所闻；对曰：『国人率恭谨，有所受，必高举为礼；有所敬，则俯身搓手而后膜拜。劝尊者酒，酌而置杯于指尖，以为敬；平等，则置手心。因长吏命其子进酒，故得闻之』。余始悟国王进酒之礼悉仿中国行，非国俗也。
　　二十一日（辛未），晴。自此至二十七，皆龙神大会暴期。杨大凤以「寄语」二百余条来，问以岁时庆忌。对曰：『元旦至六日，贺节；初五日，迎灶。二月，祭麦神；十二日，浚井，汲新水浴，谓之洗百病。三月三日，作艾糕相馈。五月五日，竞渡』。余曰：『五月后，我已目击。归舟当在十月，请述十月后者』！文凤曰：『十二月八日，作糯米糕，层裹棕叶，蒸以相饷，名曰鬼饼。二十四日，送灶。正、三、五、九为吉月，妇女率游海畔，拜水神祈福。逢朔、望，群至炮台汲新水献神：此其略也』。余独疑国俗敬佛，而不知四月八日为佛诞辰；腊八鬼饼如角黍，而不知七宝粥？
　　二十二日（壬申），晴。食后，偕介山游南苑。越中岛、富盛折而东，循行阡陌间，水田漠漠，番薯油油，绝无秋景；薯有新种者，问知已三收矣。再入山，松阴夹道，茅屋参差，田家之景可画。计十余里，始入苑。村名姑场川，即「志略」所载「同乐苑」也；国王新易今名。苑踞山脊，轩五楹；夹石为复阁，颇曲折。轩前有池，新凿；狭而东西长，叠礁为桥。桥南新阜垒垒，即凿池弃土也；因垒以为亭，仅容三人，宜远眺。亭东植奇花异卉：有花绝类蝴蝶，绦红色，叶如嫩槐，曰蝴蝶花；有松叶如白毛，曰白发松。池东旧有亭，圯；以布代之。池西有阁，方丈余，颇轩敞——山下多薯田；四面风来，宜纳凉。国王请额，介山题其阁曰「迎晖」；余亦为题其亭曰「一览」。轩北，有松、有凤蕉、有桃、有柳。黄昏，将辞去，国王命举烟火，略与中国同。
　　二十三日（癸酉），晴。长史来言：『北山前夜出蛟，幸去岛远，未伤人』！余曰：『蛟入海，尚为患乎』？对曰：『间亦有之。闻昔义本之世，有蛟入海，潜北谷县无漏溪，岁为民害。阴阳家言须用童男女为牺祭，患可已。王曰：「我何忍以赤子为牺哉！如不得已，请牺我」！众官进曰：「牺用童；以一童而救万民，王其许之」！乃下教曰：「有童男女为国弃身者，予家万金」。时宜野湾县有章氏儿名思德者，年十二；姊名真鹤，长思德二岁。幼失父，家甚贫，事母至孝；日出，采时果、拾桑椹，以供食。一日，思德行县前，闻王教；归语其姊，愿以身为牺，得金养母。姊曰：「汝承宗祧，任甚重。我女也，生无益于母，不如死」！思德固争之，姊急，欲自刎；思德从之。将告母，姊曰：「不可告也；告必不行」！因绐母曰：「来日将往海汲水煮盐」。母曰：「我夜梦乘龙升天，至今犹悸！可毋往」！真鹤曰：「梦，虚也；何信焉！况梦无凶」。诘旦，潜与弟出门，哭别于野；遂投县自诉。县乃授女于巫，择吉往祭。祭之日，云雾四塞，有蛟眼如星、口吐火；巫祝方毕，将投矣，忽霹雳一声，风雨交至。有老人如寿星者，左执旗、右握剑，且趋且叱；众惊，莫敢仰视。及霁，遂失蛟。县驰以告于王，王既感雷雨之变，又念姊若弟忠且孝——天且怜之，万金不足酬；乃取真鹤为子妇，而以女妻思德焉』。呜呼！舍生成孝，烈士犹难；况弱女稚儿哉！乃一念感格，事济而身不必死，且致富贵；天之报施孝子，岂不厚哉！
　　二十四日（甲戌），晴。马法司邀游天王寺。寺在圆觉寺东北，规模略类圆觉，宏敞不如；亦有木主祀王父、世子之未册立者，并祀王妃。有钟，为景泰七年（丙子）铸。中奉金刚，手七星轮及刃。有草，叶阔如兰，中绿而白缘其边如线，花长尺余；名乌木毒。又一叶丛生，无花、无枝干，名一叶。又有叶如贴梗海棠、子如豆荚者，问知为雷山花，土名吉茄；以四、五月花，类牵牛而小，作鸦翠色：皆异种也。
　　二十五日（乙亥），晴。寄尘游波上归，为余言：『板阁无他神，惟挂铜片幡；上凿「奉寄御币」字，后署云「元和二年（壬戌）」。其唐时物乎』？余曰：『「志略」已辨之矣；云「日本马场信武撰「八封通变指南」内列「三元指掌」云：上元起永禄七年（甲子）、止元和三年（癸亥），中元起宽永元年（甲子）、止天和三年（癸亥），下元起贞亨元年（甲子）」。今元禄十六年（癸未），国中既行「宽永钱」，证以「元和」日本僭号，知琉球旧曾臣属日本，今讳言之矣』。
　　二十六日（丙子），晴。有秀才■〈王处〉荣馈蚫鱼一斤、菊八盆，标名于竹片，曰「太白仙影、晓锦朝霞；秋山清曙、祥星黄霞」。花半开，叶自根而上，无一损者。问来意？对曰：『小底性嗜菊，又嗜书；愿以菊求书』！袖出纸一卷。噫！生亦雅矣。因留纸于案，收其菊而还其鲍。问以姓所自出，茫无以应；始知为璩姓之误。字书已载「■〈王处〉」字，无足怪；惟以鲍鱼为「蚫」，则无其字矣。
　　二十七日（丁丑），晴。紫金大夫陈天宠馈花二盆：一禅菊，即中国万寿菊，俗名江西辣也。一野牡丹，花累累如铃铎，素瓣紫晕，檀心圆而大，颇芳烈。「志略」云：『二、三月花』；今八月复花，知凡花常开四季矣。坐顷，出纸一束，索诗、索书；并出所作诗求政，诗亦有清思。邦人但解律诗，无能古体者；杨文凤亦然。
　　二十八日（戊寅），雨。从仆购得应潮鸡，雄纯黑、雌纯白，皆短足长尾，驯不避人。先，香崖购一犬，小而毛豹斑，性灵警；与饭不食，与薯乃食：知人皆食薯矣。球地鼠、雀最多，而鼠尤虐。亦有猫不知捕鼠，邦人以为玩；乃知物性亦随地而变。「汪录」谓「有大犬，能伤人」；问国人，曰：『无之』。亦未见有鹅、鸭；鸟兽之属不产于海，其少也固宜。
　　二十九日（己卯），晴。食品有异螺，大如盆而色绿。寄尘云：『粤产有勺，白身而绿柄；即此壳』。邦人但贪其肉，不解为器；亦间饰螺钿，粗恶不足贵。又有鱼，周围五爪，长三、四寸；名曰壁虎鱼。——方言谓之呀纸妈菩；余皆不能食。
　　九月朔日（庚辰），晴。行香后，往验封舟。知二号船以无龙骨为浪击损，不堪再渡重洋；速命购材补修，并令艌头号船。是日，初见纸鸢，制无精巧者，儿童多立屋上放之。按中国多于清明前，义取张口仰视，宣导阳气，令儿少疾。今放于九月，失其旨矣。然地非九月纸鸢不能上，则风力与中国异；即此可验球阳气暖，故能十月种稻。闻日本、台湾亦然，东洋气候同矣。国王起居如例。
　　初二日（辛巳），晴。遣官入王城，初见鹰。此邦少禽，匪独无鴈；鹰为东北风飘至，至亦不多。率类痴，不能击；儿童获之，绳系以为玩，至死乃已。又有鸟绿羽白尾，状如莺，亦于是日至；名曰麻石，人多笼养之。是日，集兵于演武场试枪。
　　初三日（壬午），雨。香崖归自集中，谓余曰：『此邦屋俱不高，瓦必■〈同瓦〉；何也』？曰：『以避飓也』。『地板必去地二、三尺者，何也』？曰：『以避湿也』。『屋脊四出如八角亭，四面接修，更无重构复室；何也』？曰：『以省材也』。『屋无门户，上、下限刻双沟，设方格，糊以纸，左右推移，更不设暗櫰、何也』？曰：『利省便，恃无盗也；临街，则设矣』。『神龛置青石于炉，实以沙；何也』？曰：『祀祖神也。国以石为神，无传真也』。『屋上瓦狮何名』？曰：『「隋书」所谓「兽头骨角」也』。『壁无粉墁，何也』？曰：『示朴也。贵家间有糊呀粉花笺者，习华风，俗渐奢也』。香崖曰：『国地不加增而生齿日繁，人满奈何』？余笑而不答。
　　初四日（癸未），雨。先是，国王以御书「海表恭藩」额业经镌饰悬奉，请往瞻拜；已为定期此日，虽雨亦往。食后，偕介山入王宫，升楼及前楹，御书悬焉。金碧辉煌，永为镇国之宝；敬谨瞻拜毕。国王邀入南宫，指示园中花木，异种有地分木，叶如榖树，小白花丛生；云叶毒，可药鱼。又有梯沽高数丈，如柿，作「品」字形，对节生，直干少枝；云花开四月，附干攒朵，色红如紫木笔，蕊长尺余。由园折而西上王城，有亭依城，立望极远。因与国王小憩亭中，品瑞泉，纵观中山八景——八景者，「泉崎夜月」、「临海潮声」、「夈村竹篱」、「龙洞松涛」、「笋崖夕照」、「长虹秋霁」、「城岳灵泉」、「中岛蕉园」也。亭下多棕榈紫竹；竹丛生高三尺余，叶如棕，狭而长，即所谓观音竹也。亭南有蚶壳长八尺许，贮水以供盥；知大蚶亦不易得。游毕，将辞归；国王留饮，命王弟出见——年十四，翩翩濯濯。是日，见案上有墨，长五寸、宽二寸；有老坑端砚，长一尺、宽六寸：疑为旧物。命通事取视，墨有「永乐四年」字，砚背有「元丰七年四月，东坡居士留赠潘邠老」字；问知为前明受赐物也。国中又有「东坡先生诗集」，知王不但宝其砚矣。
　　初五日（甲申），晴。国王遣官送菊二十余盆，花叶并茂。根际皆以竹签标名，内三种尤异。一名金锦，朵兼红、黄、白三色，小而繁，灿如列星；一名重宝，瓣如莲而小，色淡红，绝类通草相生；一名素球，瓣宽不类菊，重叠千层，白如雪：皆所未见者
　　初六日（乙酉）霜降，晴。向循师邀寄尘食，归言初见狮子舞；余曰：『奈何』？寄尘曰：『布为身、皮为头、丝为尾，翦彩相毛饰其外。头、尾、口、眼皆活，镀睛、贴齿。两人居其中，俯仰跳跃相驯狎欢腾状』。余曰：『此近古乐矣』。按「旧唐书」「音乐志」：『后周武帝时，造太平乐，亦谓之五方狮子舞』。白乐天「西凉妓」云：『假面夷人弄狮子，刻木为头丝作尾；金镀眼睛银贴齿，奋迅毛衣摆双耳』：即此舞也。
　　初七日（丙戌），雨。杨文凤、四公子来，各送「寄语」三百余条。饮之酒，问之曰：『闻此邦产马，亦有骏乎』？文凤曰：『骏不易得，癖亦生祸』。余曰：「有说乎」？对曰：『昔首里高平良者，官锁侧，性骄侈。闻大谢庇椰有骏，曰飞兔；欲夺之。庇椰有马癖，固不与；平良密赂其仆，鸩庇椰而夺其马。庇椰有二子，长曰谢纳、次为僧曰庆运；阴谋复仇，托狮象戏艺以乘其间。会平良家有异马入神龛，心恶之，避举小湾；家人不之从也，而妻时往省焉。谢纳闻之，藏剑于竹以挑戏具，与弟庆运往；遇平良之妻于路，妻固耽戏，且欲悦其夫，呼而观之。日暮，妻欲归，平良送之门；谢纳急从后拔剑，刺杀平良，仆惊散。庆运追及其妻，亦杀之』。嗟乎！以弄马之故，祸及其身，岂独唐成公哉！书之，以戒癖马者。
　　初八日（丁亥），晴。王叔尚周邀游辨岳。岳在王宫东南三里许；过圆觉寺，从山脊行，水分左右，堪舆家谓之过峡，中山来脉也。山大小五峰，最高者为之辨岳；灌木密覆。前有石柱二，中置栅，栅外板阁二楹。少左有小石塔，左右列石案五。入门，石磴折而东，数十级。至顶，有石鑪二，西祭山、东祭海。岳之神曰祝祝，天孙氏第二女也。国王受封，必斋戒亲祭。正、五、九月祭山海及护国神，皆于此国之镇山也。王叔尚容、法司，紫金官皆从游，游毕，各以食榼供茶点——榼制精巧，或渗金朱漆、或渗银黑漆，率刳木为之；中叠方器四，置食物；旁置酒壶二，盏、箸略备。未刻，将归，尚周邀至家——屋宇坚朴，庭饶石山花木。月橘尤多，叶细如枣，小白花甚芳烈，一名十里香；实如天竹子，稍大。闻二月中，红累累满树，若火齐屏；惜未及见。有石池，方广数尺，养龙眼鱼十余尾。尚周求额，为题曰「乐鱼精舍」。
　　初九日（戊子），风雨。重阳暴，应。国王遣法司馈水火鑪——二鑪通盛以木箱，下二层黑漆奁三、四事，藏茗；茗上置鑪，铜表锡里，一置水、一置鑪，空其周以煎水。余每出游，茶吏携一具以随，爱其轻简。国王馈，有因以其为土物也，受之。
　　初十日（己丑），微雨。梁焕来，问以迎宾礼。对曰：『国无揖让之烦。客至，不迎，随意坐。主人即具烟架，内火鑪、竹筒、木匣各一；横烟管其上，匣以贮烟、筒以弃灰也。遇所敬客，乃烹茶；以细米粉少许杂茶末，入沸水半瓯，搅以小竹帚，以沫满瓯面为度。客去，亦不送』。噫！此固真率，无乃太简乎！
　　十一日（庚寅），雨。旧例，重阳为第四宴，具龙舟竞渡于龙潭；已辞之矣。是日，长史来言：『龙舟具备；虽不宴会，曷观竞渡乎』！余曰：『竞渡，宴会之实也；乌乎可』！琉球亦于五月竞渡，重阳之戏专为宴天使设，更不可不辞。自此至十五，为龙神朝帝暴。
　　十二日（辛卯），雨，风。法司向天迪请游家园，辞。时无霜，花草不杀，蚊雷不收。荻花盛开，条弱如柳、叶似榆，作「品」字形；花缀叶间如缘，紫艳类扁豆花。古巴梯斯实，又名阔利子；高数丈，叶如柿，花五桠。实红，大于谏果而少匾，仁亦类之；味甘香。小儿争食，不以馈客。试取尝之，微有腥气。
　　十三日（壬辰），雨。王叔尚容邀游末吉，以雨辞。供应所送海松、石芝各一盆。海松色如火，枝干大小匀通至杪，叶酷肖侧柏；根盘石上，石黑如枯桩。每本干三、四出，高三、五尺不等。石芝，或肖荷叶荷花、或肖芝、或肖鹿角、或肖羊肚，色或青、或黄、或白，高二、三尺不等；皆玲珑绉透可玩，然气极腥。细砂积结而成，质又极脆；故不能致远。惟马齿人能泅水，深入斸石取之出水；不二十日色渐退，枝叶花瓣渐凋。意其初生，亦必有气类相感，故能胎结生气，自小而大。问之土人，莫明其故；统名曰「砂」。
　　十四日(癸巳)，晴。偕从客等策骑由泉崎渡，过丰见城；越南山度丝满村，人家皆面海，奇石林立。遵海而西有山，翠色攒空，石骨穿海；曰砂岳。时午潮初退，白石粼粼；群马争驰，飞溅如雨。再西，度大岭村，丛棘为篱，渔网数百晒其上。村外水田漠漠，泥淖陷马，有牛放于冈。「汪录」谓「马耕无牛」；今不尽然。截山而北渡，过却金亭，返照已入港矣。
　　十五日(甲午)，晴。行香、起居如例。令船户速理封舟，以俟风信。食后，杨文凤偕四公子各以「寄语」百余条来。余每疑球俗恭谨而懦，何更有按司割据事？因问文凤曰：『余来已五月，见风俗谦谨，当无机械变诈者』？对曰：『人心难测，岂尽谦谨！昔有中城按司毛国鼎者，性忠毅，有智谋才略，诚格上下；国倚为重镇。有胜连按司阿庸者贵为郡马，性贪狡，亦有文武才，阴谋不轨；惮国鼎，未敢发，谬为敬慕，实欲害之。忽日暮，仓皇语国鼎：「适闻海东有警，欲速图之，恐力弱。按司如以兵济我，则无虑矣」！国鼎曰：「此国事也，何敢委！问期」？庸曰：「事不可迟，迟则变矣！请公来日密陈兵于末吉以待我」！国鼎许之。庸侦其兵已出，奔告王曰：「国鼎将为乱」！王曰：「无之」！庸曰：「臣不敢欺，兵陈末吉矣。需，悔无及」！王乃遣信臣登高望之。归报曰「信」，遂急以兵付庸。庸得兵，乃遣人以王教示国鼎，且趣之曰：「不早自裁，兵且至」！国鼎知为所卖，无以自明，乃自刎。庸遂以兵围其家，无老幼尽杀之。国鼎有妾曰查，山南查国吉之女也；生二子，长曰鹤、次曰龟。年十二、三，英伟过人。时随母归宁，未及难。闻其父遇害，日夜图报；变姓名往伺于胜连，与母泣别。母各赐以剑，且嘱曰：「仇不复，无相见也」！阿庸既杀国鼎，心无所忌，志益高、谋益肆；日携俊童美女，遨游山水间，歌以行乐。鹤、龟闻之，乃藏剑艳装而往。至则，阿庸已半醉，见之，疑为仙也；呼而问曰：「若能歌舞乎」？龟急拔剑，鹤止以目，齐伏地对曰：「能」。命起舞。二子极意承欢，鹤并劝从者酒；阿庸大喜，以剑赐鹤、以衣赐龟。二子又提壶急劝之，皆大醉。鹤目龟伏庸后，自以剑刺其腹；庸伤退，立未定，龟从后急斩之，并杀从者。此非贪狡之报乎』！余独爱龟、鹤二子皆髫年，甘心仇人，竟遂其愿；孰谓童子可欺哉！
　　十六日(乙未)，晴。张良暴，不应。遣人至王城，并送交「中山世监」。按「世监」载：『隋使羽骑尉朱宽至国，于万涛间见地形如? 龙浮水，始曰「流虯」。而「隋书」又作流求，谓水行五日而至，土多山洞，王姓斯欢、名渴利兜』；与所见又不甚合－－殆未亲至其地、亲见其人也。「新唐书」作流鬼，似见其人形矣；而「元史」又作瑠球、明复作琉球，好事者遂加辨证。不知「瑠」俗字皆对音，无足辨也。「世监」又载：『元延佑元年，国分为三。大里按司据佐敷、知念、玉城、具志头、东风平、岛尻、喜屋武、摩文仁、真壁、兼城、丰见城十一国，称山南王；今归仁按司据羽地、名护、国头、金武、伊江、大宜味、恩纳七国，称山北王。中山惟首里、王城、那霸、泊、浦添、北溪、中城、越来、读榖山、具志川、胜连、三平等国』。余于中山、南山游历几遍，大村不及二里，而即谓之国；未免夸大。至于叙述国王功德，臣子之分宜然；然有昏虐之主，亦固不讳：犹有直笔之遗风焉。
　　十七日（丙申），晴。尚容邀游末吉山。过守礼坊，折而北；越赤平、仪保二村，折而东；度新桥，再折而北；万松排列，皆合抱。过万寿寺，不入。再折而东，槿篱夹道，有峰独出，曰龟山；与众山绝。前附小峰，离约二丈许。邦人驾石为洞，连二山；高十丈余，结布幔于洞东。不憩，拾级而登；行洞上，又十余级，乃陟巅。巅恰容一楼——楼无名，四面轩豁，无户牖；后有石坛，祀神处也。余顾长史曰：『兹楼俯中山之全势，不可无名』！因名之曰「蜀楼」，并为之跋曰：『蜀者何？独也。楼何以蜀名？以其踞于独山也。不曰独而曰蜀者，以余为蜀人；楼构以百年而余始名之，若有待也。楼左瞰青畴、右扶苍石，后临大海、前揖中山；坐其中以望，若建瓴焉』。长史请曰：『额不可无联』！因书前四语付之。下山，游万寿寺——今名「遍照」。国王遣人馈柑，味极美；分食从者。归路循海而西，崖洞谿壑皆奇肖，又一胜游矣。
　　十八日（丁酉），阴。寄尘归自圆觉寺，语余曰：『今日见踏板戏矣』！余曰：『此戏载之「徐录」，正月戏也；今曷由见』？寄尘曰：『正月戏，非正月始学也；时习之矣』。余曰：『奈何』？寄尘曰：『横木以为梁，高四尺余；复置板而横之，长丈有二尺。虚其两端，均力焉。夷女二，结束衣彩，赤双足，各手一巾；对立，相视而歌。歌未竟，跃立两端，稍作低昂，势若水碓之起伏，渐起渐高。东者陡落而激之，则西者飞起三丈余，翩翩若轻燕之舞于空也；西者落而陡激之，则东者复起，又如鸷鸟之直上穿云也：叠相起伏，愈激愈疾，几若山鸡舞镜，不复辨其孰为影、孰为形焉。俄而势渐衰，机渐缓；板未及安，齐跃而立。终戏，无虚蹈分寸者：技至此绝矣！惜公等限于礼势，不得同观』。余曰：『何必目击！闻师言，如目击矣』。
　　十九日（戊戌），晴。观音暴，不应。法司向天迪邀游其家。有园三亩，山石空灵，小池金鱼数百尾。福木修整异常，叶对节而生，形如豕肾，厚泽可染，裂之浆出；实如橘，味腥；花小而黄，又与冬青异。天迪请题，为颜其额曰「漱石山房」，联曰「明月松间，清泉石上；落花水面，好鸟枝头」。
　　二十日（己亥），晴。时与介山定期于十月望日登舟。食后，入王宫拜辞，示以必行，便预修表。茶罢，国王先行，候于东宫——所谓世子府也；具果食，手奉三爵。饮毕，复行一跪、三叩对拜礼。辞出，王依依如不舍者。便道访杨文凤及首里四公子，留诗为别。向循师家有呀喇菩一株，叶纹对缕如织，中边映日通明作金黄色。「徐录」谓之「斗缕树」，余疑即贝多罗树；东禅、龙渡两寺皆有之。寺僧常出数片，求书。盖叶经沤后，缕纹具在，薄如蝉翼，无异贝叶；但其大不及耳。实如橘，国人用以榨油；与福木同号「君子树」。
　　二十一日（庚子）立冬，换戴冬帽，改行装。球阳地暖，所携长襟、长褂、皮衣皆无用；即过冬，中毛羊皮已足。悔此行不知，枉费周章。跟役如例而止，多则无用。惟从客善书者，不可少；球人重书，请者甚众，两手不能给也。至备赏扇对、笔墨、香帕等物，亦宜多备；体统所关也。琴、棋与画，不备亦可。是日，初检行装。书此，后有来者，幸毋再误如余！
　　二十二日（辛丑），晴。马法司邀游天界寺。寺在首里坊，南向。西南有石室高丈许，封而不树，中山之茔也；尚圆以来皆葬此。规模，似圆觉而小。内殿木主，独尚懿为王父，余皆祀王妃、王女。树有松、有桄榔、有椰、有福满木。惟福满最小，高数尺，叶似槿；子赤，累累可食。
　　二十三日（壬寅），晴。往别王叔、法司诸人。尚容有鸟癖，笼养数种，有麻石、有恨煞、有容蕊。别有古哈鲁，长觜短尾，毛色全黄；乌凤，如秦吉了；石求读，似雀而黄；莫读史，似雀而绿。有树曰吃力，高数丈；叶如枇杷，子丛生，如火齐。花有杜鹃、天竺、夹竹桃。屋宇极净，其性殆好洁者；因为额之曰「石瘦松清之室」。
　　二十四日（癸卯），雨。闻程顺则曾于津门购得宋朱文公墨蹟十四字，徐葆光为之跋；今其后裔犹宝之。借观不得，因与介山至其家开卷，见笔势森严，如奇峰怪石，有岩岩不可犯之色；想见当日道学气象。字径八寸以上，文曰「香飞翰苑围川野，春报南桥叠翠新」；后有名款，无岁月。文公在宋，不以书名；然墨刻流传世间者，莫不宝而藏之。盖其所就者大，笔墨乃其余事；顾能自成一家如此，知古人学力无所不至。为跋数语，以志景仰焉。
　　二十五日（甲辰），阴。游都通事蔡清派家祠。祠初为清泰寺故址，蔡氏买得之以祀其先，内供君谟画像。并出君谟墨蹟见示，知为君谟的派；由明初至琉球，为三十六姓之一。清派奉其王命，护送封舟；能汉语，人亦倜傥。由祠至其家，花木俱有清致；池圆如月，为额其室曰「月波书屋」。大抵球人工翦剔树木、叠砌假山，故士大夫家率有邱壑以供游览。庭中竖长竿，上置小木舟，长二尺，桅、柁、帆、橹皆备；首尾列风轮五叶，挂色旗以候风。渡海之家，率预计归期：南风至，则合家欢喜，谓行人当归；归则撤之——即古五两旗遗意。
　　二十六日（乙巳），国王来馆送行，面馈金骨扇一柄，仍手奉三爵。将行，遣紫金大夫致词，请照例仍遣陪臣子弟入太学读书，恳回代奏；许之。是日，国王经行处，土人具各戏如前。饬船户备船具、饬兵役理行装，仍往验二号船工已竣。至陈宅观兰；球俗嗜兰，谓之「孔子花」，陈宅尤多异产。有风兰，叶较兰稍长，味如茴香；篾竹为盆，挂风前即蕃衍。有名护兰，叶类桂而厚，稍长如指；花一箭八、九出，以四月开，香胜于兰——出名护岳岩石间，不假水土，或寄树桠、或裹以棕而悬之，无不茂。有粟兰——一名芷兰，叶如凤尾，花作珍珠状。有棒兰，绿色，茎如珊瑚；无叶，花出桠间，如兰而小——亦寄树活。又有西表、松兰、竹兰之目，或致自外岛、或取之岩间；香皆不减兰也。
　　二十七日（丙午），阴，风；应冷风暴。国俗，盥酥漱不用汤。家竖石桩，置石盂或蚶壳其上，贮水；旁置一柄筒，晨起以筒盛水浇而盥漱之。客至，亦然。地多草，细软如毯；有事，则取新沙覆之。是日，长史送文萱、芸香二盆。萱，重叶小花，叶如兰而阔，有青白相间文；芸，丛生，子如碧珠，开花时一穗数十朵。
　　二十八日（丁未），晴。连日以纸索书者甚伙，有棉纸、清纸，皆以榖木皮为之，恶不中书。有护书纸，大者佳，高可三尺许，阔二尺，白如玉版；小者减其半。亦有印花诗笺，可作札。别有围屏纸，则糊壁用矣。积既多，因与寄尘分写之；仍标以原名，恶其混也。徐葆光「球纸」诗云：『冷金入手白于练，侧理海涛凝一片；昆刀裁截径尺方，叠雪千层无羃面』：形容殆尽。笔则鹿毛短管，不适用；球之学书者，亦多购自福州云。
　　二十九日（戊申），雨。往游辨才庙。庙荒落，供辨才天女；通事云：『神昔灵异特着，号辨戈天，能易水为盐、化米为沙，以御外患。经某天使一言败之，遂不灵。后改称辨才天女；然国人至今，犹崇祀惟谨』。或曰即天孙女，又曰即君君——天孙氏之长女也。余熟闻宝岛即「志略」所谓土噶喇，而未知其命名之义；举以问通事。对曰：『国中金银、珠玉、丝货、铜瓷以及鲍鱼、海参诸宝，皆从彼岛来，因以得名』；可谓贫而守礼矣。
　　三十日（己酉），微雨。毛法司国栋邀游仪间山。食后，渡至南山里许，折而西，入垣花村。村多米廪，如草亭；悬地四、五尺，下施十六柱，空可通人。上装以木板，率为官家釆地米；或数家共一亭。再折而北、而南，为南炮台。堤间有碑二：一正书，剥蚀甚，微辨「奉书造」三字；一其国草书，前明嘉靖二十一年建，虽不能尽识，其笔力正自遒劲飞舞。因令从者解鞍，坐堤上。鞍，略同中国，朱漆描金；惟前后加红帕四条，以为饰。鞯，或皮、或毡；勒索，用五色全疋蕉布，入手两盘，垂尚及马胁。镫如曲杓，刳木为之；首系绳结鞍，空其口以容足。土俗，骑皆不用鞭。又闻女亦骑，多侧坐鞍上，两足共一镫；拥领蔽面，人控徐行，未之见。有木类福满木，曰山米——又名野麻姑，叶可染；子如女贞，味酸，土人榨以为醋。球醋纯白，不甚酸；供者以为米醋，味不类，或即此果所榨欤？又有树曰悉达慈姑，高丈许，叶类桃；子累累如葡萄，色青，名慈姑奶；食之毒人。大要国以樫木为上品，贵家造屋皆用之；次用松、次用杂木，绝少十围者。地狭人稠，不能待其大矣。
　　十月朔日（庚戌），晴。行香。国王遣法司官起居，送赆仪各五千两。随与介山坐堂，集兵役；呼法司，谕之曰：『承国王厚意，虽属成例，然使者百事仰给于官，无所用金；况蒙皇上体恤外藩无微不至，使者尤当仰体！住近五月，已縻多矣；又复多赆，是使者德薄才庸，忠信之心不能见谅于国人，而上负圣天子柔远之恩也，心窃自愧！今故集兵役并汝等同官，明告以不受之故，非有所嫌疑；归谢国王，无劳往返』！随谕兵役速具装登舟，期不改矣。国俗，岁定于是日换苎衣；其换蕉布衣，则定于四月朔日。令从者摒挡一切。
　　初二日（辛亥），晴。紫金大夫毛廷桂邀游波上，留诗以别。归过其宅，留便饭；席地坐，以东为上，设毡。食皆小盘，方盈尺，着两板为脚，高八寸许。肴凡四进——各盘贮而不相共。三进，皆附以饭；至四肴，乃进酒——酒不过三巡。每进肴，止一盘；必彻前肴，而后进其次肴。饭用油煎面果，次肴饭用炒米花，三肴用饭。每供肴酒，主人必亲手高举致客前，俯身搓手而退。终席，主人不陪，以为致敬：此球人宴尊客之礼。平等，皆对饮。大要球俗席皆坐地，无椅桌之用；食具如古俎豆，肴尽干制，无所用勺。虽贵官家，食不过一肴、一饭、一箸——箸多削新柳为之。即妻子不同食，犹有古人之遗风焉。
　　初三日（壬子），雨。郑得功来，问以获剑溪宝剑犹在乎？对曰：『在昔山北王有宝剑，名重金；兵败，掷于志庆真河。百年后，有伊平屋人渔于河，见宝光烛天，网而得之，献于王；溪所由名也。剑未掷时，山北王屡败，以石无神，剑砍之，石分为四——受剑石遗蹟犹存；然卒至败亡。小邦之兴，以德、不以剑』。呜呼！不有君子，其能国乎？余为之肃然起敬。
　　初四日（癸丑），晴。杨文凤、四公子各以「寄语」三百余条来；曰：『尽之矣，此外无能解者』。余曰：『非以多文为富也，务实耳』。因命庖人备肴酒，邀文凤等往别奥山。越中岛，循泉崎而归。窃疑「隋书」称「有虎、狼、熊、罴」，今实无之。又云「无牛、羊、驴、马」，驴诚无，而六畜无不备：乃知书不可尽信。是日，初见金翅虫，两翼及足皆金色；性嗜棒兰，嗅不去，遂被获。土人笼养之，以为玩。连日国王遣人款留，婉谢之。
　　初五日（甲寅），晴。恭请天后、挐公登舟。按历来「使录」皆云十月二十后东风顺送为吉，而从无十月归舟者；半缘货多、价米全结，亦由归志不决，遂为从人所误。此行令船户出结，货既少，以货易货外，补价无多，早令办结；今复预请天后登舟，从人亦无敢观望者。是日，陈瑞芳灵柩送舟安放。
　　初六日（乙卯）小雪，晴。恭逢我皇上万寿圣节，五更，率从官于彝伦堂行庆贺礼，球官从者二十余人；国王于宫门外望北庆贺。黎明，祭于天后、关帝，告归期，默祝焉。是日，与介山具肴酒，招从客饮。酒酣，有客曰：『闻海面西距黑水沟，与闽海界；古称沧溟，亦曰东溟。球人不知，此行亦未之过；何也』？余曰：『渡海者多，著书者少。登舟不呕，日坐将台亲书其所见者尤少；率一人倡之，众人和之。耳食之谈，何可尽信！球人岁一渡海而不知黑沟，则即谓无黑沟也可』。客又曰：『琉球何得谓巽方乎！抑闻东邻日本萨摩洲者，何地也』？余曰：『洲即今之宝岛也。球处艮方，云巽方者，误也。鍼路由辰而卯，近寅而止；是其验也』。客又曰：『此行无玻璃漏，其制可得闻欤』？余曰：『「志略」图之矣。瓶两枚，大腹细口。满沙一枚，对口而覆其上，通一线以过沙；沙尽为一漏，再倒悬之。凡二漏有奇，为一更。昼夜约二十四漏，得十二更，以应十二时，理犹时辰表也。每更或云百里，或云六十里；余此行就有定之里对以表而例其余，每时约行百有十里。虽风有大小、行有迟速，以此行七分风证之，则百里之说为长。至记以香，益无凭矣』。
　　初七日（丙辰），晴。使院敷命堂后，旧有二牓。一书前明册使姓名：洪武五年封中山王察度，使行人杨载；永乐二年封武宁，使行人时中；洪熙元年封尚巴志，使中官柴山；正统七年封尚忠，使给事中俞忭、行人刘逊；十三年封尚思达，使给事中陈传、行人万祥；景泰二年封尚金福，使给事中乔毅、行人童守宏；六年封尚泰久，使给事中严诚、行人刘俭；天顺六年封尚德，使吏科给事中福建龙溪潘荣、行人蔡哲；成化六年封尚圆，使兵科给事中官荣、行人韩文；十三年封尚真，使兵科给事中董旻、行人司司副张祥；嘉靖七年封尚清，使吏科给事中浙江鄞县陈侃、行人顺天固安高澄；四十一年封尚元，使吏科左给事中江西永丰郭汝霖、行人河南杞县李际春；万历四年封尚永，使户科左给事中云南籍应天上元人萧崇业、行人福建长乐谢杰；二十九年封尚宁，使兵科右给事中江西玉山夏子阳、行人山东泗水王士正；崇祯元年封尚丰，使户部左给事中山东东平州杜三策、行人司司正云南籍上元人杨抡。凡十五次，二十七人；柴山以前，无副也。一载本朝册使姓名：康熙二年封尚质，使兵科给事副理官辽阳张学礼、行人山东胶州王垓；二十一年封尚贞，使翰林院检讨江南仪征汪楫、内阁中书舍人福建莆田林麟焻；五十八年封尚敬，使翰林院检讨满洲镶白旗海宝、翰林院编修江南吴江徐葆光；乾隆二十一年封尚穆，使翰林院侍讲满洲镶白旗全魁、翰林院编修四川涪州周煌。凡四次、共八人；因与介山题名其后。偶忆旧天使馆有前明萧崇业题「洒露堂」，谢杰为之记；因与介山往观，额尚在，记已亡。陪臣处其中，为供应全局。按旧例，国中供应设七司：一、馆务司，掌承发；一、承应所，掌修葺；一、掌牲所，供六畜；一、供应所，掌酒、米、菜蔬；一、书简司，掌帖札；一、评价司，掌交易；一、理宴司，掌宴会——司设黄帽官一、红帽官三、杂役二十七人。七司之外，更设总理司。紫、黄、红帽官二十余人，日伺使院前；天使出入，排班跪迎送，有事则以告七司。此行，惟理宴司虚设。既问知其故，因即传示六司：具行粮十日为度，毋縻费。
　　初八日（丁巳），晴。杨文凤来，语之曰：『君见闻甚博，尚有忠烈之士广异闻乎』？对曰：『无之。有，故事载于「志略」者不甚得实；公欲闻之乎』？余曰：『可』。文凤曰：『昔有平良按司某，与保萦茂按司善，誓为婚姻。未几，平良举一子，曰鹤寿；保萦举一女，曰乙达吕：二人喜如约。鹤寿三岁，丧其母。平良娶继妻，生一子，遂恶鹤寿。会保萦卒，其妻欲赘鹤寿。母利其家富，欲以己子赘之；阴毒鹤寿，瞽双目。使告保萦之妻曰：「鹤寿不幸为废人，恐误女。兄弟，一也；曷以其弟代之」？母以告女，女曰：「背父弃夫而乱其伦，禽兽行也。能起吾父于九泉，告而诺之，词无费矣」！使归以告平。母欲绝其意，谮鹤寿于平良，放之八头山石穴中，欲死之。女日夜泣，思往救而无所；梦神示之，且告以治目方。寐告其母，如神言迹之，得鹤寿；携归，如方以治，目复明。保母往见平良，告之故；平良大怒，欲逐其妻、返鹤寿；鹤寿泣曰：「儿自幼稚，赖母以生；敢忘「罔极」之恩哉！且母去，弟将谁倚」！叩头流血。平良感其意，遂不遣；仍以鹤寿赘归乙达吕，使继保萦之后为按司』。嗟乎！爱己子而嫉前妻子，妇人之愚；至贪人富而欲杀其子，忍又甚焉！脱非鹤寿至孝，悔何及矣！烈女如乙达吕者，又岂多哉！
　　初九日（戊午），阴。客有问风信者；余述「志略」答曰：『清明后，地气自南而北，南风为常；霜降后，地气自北而南，北风为常。反是，飓、■〈风日〉将作。正、二、三、四月多飓，五、六、七、八月多■〈风日〉；飓骤发而倏止，■〈风日〉渐作而多日。九月北风——或连月，俗称九降风；间有■〈风日〉起，亦骤如飓。遇飓犹可，遇■〈风日〉难当。十月后，多北风，飓、■〈风日〉无定期；舟人视风隙以来往。凡飓将至，天色有黑点，急收帆，严柁以待；迟则不及，或至倾覆。■〈风日〉将至，天边断虹若片帆，曰破帆；稍及半天如鲎尾，曰屈鲎。若见北方，尤虐。又海面骤变多秽如米糠，及海蛇浮游或红蜻蜓飞绕，皆飓、■〈风日〉征。「汪录」谓「海鱼无数，长四、五尺，脊尾尽露」；盖误以蛇为鱼。翼日飓风大作，经四昼夜不息；其验也』。
　　初十日（己未），晴。恭逢皇后千秋节，五更，率从官于彝伦堂行庆贺礼，球官从者二十余人；国王仍于宫门外庆贺。归视封舟，船户及兵役等官皆备具，有已登舟者。
　　十一日（庚申），晴。是日，为老母孟太宜人诞辰；惟恐人知，故不举祝礼。方启门，国王遣王叔尚周送团扇五柄、瓷香鑪一对、亲书大红缎寿屏序文十二幅；余惊曰：『国王何以知之？即知，曷不早告』！长史跪廪曰：『国王感激两位天使诸物不受，故密遣小底辈问于内使，得知寿期；又密问家世，得其详。国王因令杨文凤撰文，亲笔楷书，以致诚敬。知告必不行，故不告。正使大人亦如之』。余初犹不怿，然既已书之于屏，势无却礼，因再拜受之。余素闻国王善书，展读之，书法得松雪笔意，可谓此行一宝；惟文多过誉，心转不安。于是馆之人莫不欣然来祝，随购得羊豕各二只、酒四大瓮，分赏从者及球官，令「熟食」之。饮介山及从客于馆，酒酣思母，归心愈切。
　　十二日（辛酉），雨。先是，杨文凤、四公子屡招饮，俱却之。至是，请益挚；不得已，抵其书斋。各以送行诗见质，触余离绪，各依韵答之。文凤以「行乐图」归我；展视，则国人和余之诗悉书于上，已满幅：是亦此行所得之宝也。
　　十三日（壬戌），晴。杨文凤来，问尚有异闻可诵乎？对曰：『昔有富盛按司侍士长田者，因富盛为丝数按司所害，匿小按司于从兄庆留庇椰所，将图复仇；丝数侦知，以兵围其宅。庆留欲救无计，子庆路有女曰乙鹤，愿以身代小按司死，即自刎；庆留以头给丝数，乃解围。后庆路闻丝数出游，伏兵于要路而杀之；小按司复得立，以夫人礼葬乙鹤焉。又有大里按司某，为仇家所害，继妻携己生及前妻子匿于荻堂村长子乳母家；仇知之，乘其不备，获二子去。母哀恳于仇家，乃许杀长而留少；母曰：「诚若此，愿杀少而留长」！仇问故？母曰：「长者前妻子，少者妾所生也」。仇感其义，并宥之』。余曰：『此皆「志略」所已载；然君言较简练，存君文，事亦传矣』。
　　十四日（癸亥），晴。饬兵役来早各执事登舟，毋复上岸。悉出庖余分赏球人之役于馆者外，各赏银一两；箧中巾扇有未尽者赏球官，案头积纸有未书者书与之。饬从者将行李登舟，顷刻尽，以无长物也。长史来告：封舟供行粮半月。余曰：『费矣！然海行无定期，多备无患；使者亦未敢以来时迅速，辄邀天之幸也』。是夜，与介山一灯相对，若有感者。
　　十五日（甲子），微雨。已刻，晴，北风厉。午刻，奉节登舟。国人遮道跪送，有泣者；杨文凤及四公子、长史、通事哽咽不能出声。缓行至迎恩亭，节驻；国王率百官送节，行三跪、九叩礼。毕，再跪云：『臣温寄请圣躬万安』！谨对曰：『回京代奏』。节将行，国王袖出一札，不知何谓；通事致词曰：『此国王代言柬也』。余与介山曰：『使者无私，可令通事诵之』。词曰：『温启：窃温僻处海隅，全无知识；荷蒙皇上天恩准袭世职，感激难名！又蒙天使远来，祷逆风而顺之；险涉重洋，惟温之故。每恨国小民贫，礼疏供应。乃承初入馆，即裁减旧例诸费；及船户呈上货单，又蒙厚爱，于福州登州时即将贵货裁减，并令出结定价。惟恐累及贫国，并承捐除七宴。温属臣子，固以为礼在则然。惟是小邦别无可敬，端赖七宴稍尽微情。今既捐除，更无尽情之处；屡具宴金，又皆却还，心益滋愧！乃承教训，国中士子每遇进见，必策以忠孝。副使大人更为小邦广声教，辑「球雅」；国之略晓文字者，皆得就教尊前，执经问业：父师之恩，尤深感戴！欣幸久住，亲炙多人。不谓屡次屈留，归心愈急；随遣法司按例每位赆金五千两及区区刀布土仪，又再却金不受。在天使洁忠自矢，不愧名臣；而温身为主人，毫情未尽，心实难安！况每次册封，从无十月归舟；此固天使敬事而信，急于恭复恩命，不知已为小邦省费无算。凡此皆天使仰体皇上之心为心，事事先为体恤；不特温感入肺腑，即通国臣民亦谓天使体恤下情，从未有如两位大人者。无奈言语不通，通事传词又不能备述；故特具柬代言，稍舒积悃。幸恕不恭』！读毕，国王依依若欲下泪。因遣通事谢曰：『凡所言皆使者分内事，过蒙奖誉，转滋愧悚！惟愿国王励精图治，福祚绵长』！复行一跪、三叩对拜礼。国王率百官跪，送节。再与国王揖别。登舆，由浮梁登舟；国王跪于却金亭前，候安节毕。余与介山拱而揖岸曰：『节安，公归矣』！国王起，率众官惆怅而去。是日，为东府君朝玉皇暴，应。
　　十六日（乙丑），晴。南风，不能开帆。晨起，祷于天后并求茭，仍得第一；合舟皆喜。因与介山究历来鍼路，汪公来鍼尚不及全公来鍼尽善。〔「汪录」：『自五虎开洋，乙辰八更，取鸡笼头；辰巽三更，取梅花屿；单卯十更，取钓鱼台；乙辰四更，过黄尾屿；甲卯十更，取姑米山；乙卯七更，取马齿山；甲寅并甲卯，取那霸港』。初开帆，辰鍼得矣；兼用巽则太高，不得不用卯鍼取钓鱼台。盖以乙鍼为钝，几至台湾矣。「志略」云：『诘旦，自五虎门开洋，单午风，乙辰鍼；日入，行船六更。夜，单午风，单乙鍼；行船五更，见鸡笼山头。十一日上午，坤未风，单乙鍼三更。下午，单酉风，单乙鍼；日入，行船四更，见钓鱼台。夜，单丙风，单乙鍼，行船四更。十二日，单午风，单乙鍼一更，见赤洋；转单丁风，单乙鍼；至日入，行船五更。夜，单午风，单乙鍼四更，过沟。十三日，丁午风，甲卯鍼；行船二更，见姑米山。风轻，转单午，单乙鍼；日入，行船一更。夜，丁午风，乙卯鍼二更』：鍼路最为真确。惟鸡笼山后不见彭家山而即见钓鱼台，又不可解。盖彭家山为来鍼第一准则，汪用巽鍼不见彭家山，宜矣。用乙鍼，必见彭家山；且自鸡笼屿至钓鱼台应得十五更，而七更即至，记载有误：知所谓鸡笼山头者，虚拟之词——未得实也。此行鍼路实依之，其小有参差者，开洋用单辰，过赤尾仍用单乙、不用甲卯。参而用之，来鍼尽于此矣〕。介山曰：『今将归，归路尤要』。因与细阅「志略」，归舟无不遇暴者；而鍼又各不同，自干而坤，皆有用者。汪、徐二公归路甚危，仓皇中鍼路无定；全、周二公归路平善，且多用辛鍼。来以乙、去宜辛，理尤可信。因预为录书，黏之于壁。〔略云：『正月三十，率三舟开洋，乙卯鍼，行三更；午时，至马齿山安护浦，下椗。初四日，单卯风，用午鍼，出澳；已刻，转丑风，单辛鍼三更。午时，过姑米山，单申鍼五更。初五日早，乙辰风，单辛鍼五更。夜，辰巽风，单辛鍼六更；过沟，祭海。初六日，单艮风，辛鍼三更。申刻，大雾，不见山，寄椗。初十日，雾开，见台州石盘山；用未鍼，见温州南杞山。十一日，东北风，单辛鍼七更，下罗湖，下碇。十二日，申鍼，收入定海』。鍼路且徐试；惟云乙卯鍼出那霸港，岂有入以甲寅、出以乙卯者？恐误「风」为「鍼矣」〕。
　　十七日（丙寅），晴。风东南，不能出口。头眩腹泄，通体发热；终日不食，寝不安。是日，上淡水，满四井而止。
　　十八日（丁卯），晴。风仍东南。身热、头眩渐愈，惟泄未止；因以常服验方，制药一剂服之。午刻，长史来告：是日辰刻，国王初举子。封事始竣，又添一喜，国福家庆，乐事可知。使者既得与闻，不可无贺；而箧中别无一物，诗以贺之。
　　十九日（戊辰），晴。自服药后，泄一次即止，病已豁然。巳刻，风转东北，催船户出口。琉球通事、伙长等并谢使俱至首里称贺，不得开头。
　　二十日（己巳），晴。东岳朝天暴，不应。东北风利，促解缆。卯刻，扬帆出那霸港；岸上、舟中送者如云，举手辞谢之。午刻，雨，入暮不止。伙长恐有暴，收马齿山安护浦下椗。山势横袤二十里，犬牙相错，出没海中，若断若续；分东、西二岛，为中山第一外障。泊处青山围绕，无出路。有鹿见于山间，疑亦海鱼所化。雨景大佳。
　　二十一日大雪，暴期，应。午后，雨。
　　二十二日（辛未），雨，风仍西北。午刻，晴。偕介山驾小舟登岸，王舅、紫金大夫从；沿沙洲行至山麓，有石高丈余，玲珑可爱。坐石上观渔——皆赤身，入水无寒色；马齿人善泅，习使然也。移时，土人以二鹿进，毛浅而小，眼似鱼；鱼所化也。始悟鹰化为鸠，识者犹憎其眼，以眼不能化也。舟中斋时多，无所用，仍令携去。循山麓而东，槿篱不翦，非复久米景；村中径路曲折，人家即以篱为墙，瓦屋绝少。有板阁供石，曰庙；庙前有泉，深不及二尺，味甚甘。泉南有一区，有黄帽跪迎；大夫曰：『此可小憩』！屋制与中山同，亲云上之居也。大夫命于舟中取酒，余与介山亦遣仆就舟取饭；坐间，问郑得功曰：『「夏录」云：此地产牛、马、粟、布、文贝螺、怪石；产于海者不可知，产于陆者何未之见』？得功曰：『陆产惟鹿；岂惟无粟，并无薯』。余曰：『居人安食』？得功曰：『食铁树根。先取根，三煮而三浴之，去毒尽，碓为末；杂石粉以为饼，不过充饥度命。罪人率流此者，以地苦也。酋长间以鹿或石松易薯于中山，贫民不得也』。
　　二十三日（壬申），大雨，北风甚暴。偶阅「志略」，中山昔有僧曰日秀，所居岁丰，人以为神。又有宗实、不羁、瘦梅，称三诗僧；汪、徐皆纪以诗。此行遍访，无一能诗者，亦未闻有通僧能以文字教人者；今大异于古所云矣。
　　二十四日（癸酉），晴。北风少平，促伙长出洋；对以「风信未定」。余曰：『风信定，能无变乎？可行，则行』！介山曰：『姑候之』！遂止。
　　二十五日（甲戌），晴。北风如故，决令开帆，介山亦以为然；遂于巳刻解缆。子丑风，用辛鍼。酉刻，过姑米山。终日峭帆，舟转驶，微侧而震，有吐者；余仍日坐将台，饮食如故。「志略」云：『洋鸟止则浮窠水面，飞则衔窠而起』。来时见白鸟飞，未见衔窠；至是，舟行竟日无一鸟，岂归路无山，遂无鸟邪！视海面深黑，天水遥接；岂即所谓「黑沟」邪！抑来者皆耳食，未敢亲视，遂妄生奇议邪！是皆未可知。以余目击，固无他异。
　　二十六日（乙亥），晴。风与鍼如故。巳刻，转寅卯风，仍用辛鍼。翁爹暴，不应。
　　二十七日（丙子），晴。辰刻，转巳卯风；午刻，转辰卯风，鍼皆如故。戌刻，风止。余已卧，闻譁声；披衣起，祷于天后。渐复辰卯风，鍼仍如故。是日，是东府君朝玉皇暴，不应。遥望二号船在北，相去数十里。琉球两船未知前后，令鸦班登桅望之，亦不见。
　　二十八日（丁丑），晴。寅刻，风转辰巳，舟不能行。急于焚藏香，祷于天后。辰刻，风转子丑而微，仍用辛鍼。未刻，雾大起；伙长云：『宜一见山。恐夜暴，舟逼山』！心甚忧之。自二十六至此，日有大鱼挟舟。
　　二十九日（戊寅），辰卯风微，大雾，鍼如故。巳刻，稍霁；见温州南杞山，舟人大喜。少顷，见北杞山，有船数十只泊焉；舟人皆喜曰：『此必迎护船也』！雾渐消，山渐近；守备登后艄以望，惊报曰：『泊者，贼船也』！余曰：『舟巳至此，戒兵无譁！速食，备器械』！余亦饱食。守备又报贼船皆扬帆矣；与介山衣冠出，先祷于天后，饬吐者、病者悉归舱；登战台，誓众曰：『贼众我寡，尔等未免胆怯。然贼船小、我船大，彼络绎开帆，纵善驾驶，不能并集，犹一与一之势也。且既巳遇之，惧亦无益！惟有以死相拚，可望死中求活。此我与汝致命之秋也，生死共之』！众兵勇气顿振，皆曰「唯命」！乃下令曰：『贼船未及三百步，不得放子母炮；未及八十步，不得放枪；未及四十步，不得放箭。如果近，始用长枪相拚。有能毙贼者，重赏；违者，按以军法』。随令守备牵一羊至，斩以徇；各整暇以俟。未几，贼船十六只吆喝而来，第一只已入三百步。余举旗麾之，吴得进从舵门放子母炮，立毙四人，击喝者入海；贼退不及入百步，枪并发，又毙六人；一只乃退。二只又入三百步，复以炮击之，毙五人；稍进，又击之，复毙四人，乃退去。其时，三只贼船巳占上风；暗移子母炮至舵右舷边，连毙贼十二人，焚其头篷：皆转舵而退。中二船较大，复鼓噪由上风飞至；余曰：『此必贼首也』！密令舵工将船稍横，俟大炮准对贼船，即施放一发，中之。炮响后，烟迷里许；既散，则贼船巳尽退。是役也，王得禄首先士卒，兵丁吴得进、陈成德、林安顺、张大良、王名标、甘耀等枪炮俱无虚发，幸免于危。惟时日将暮，风甚微；恐贼乘夜来袭，默祷于天后求风。不一时，北风大至，浪飞过船。余倦极，思卧。念前险假遇害，岂复能虑此险！况求风得风，可无忧；即忧，亦无着力处。遂解衣熟睡，付之不见不闻。
　　十一月朔日（己卯），阴。梦中闻舟人譁曰：『到官塘矣』！惊起。介山、从客皆一夜不眠，语余曰：『险至此，服汝能睡。设葬鱼腹，亦为糊涂鬼矣』！余曰：『险奈何』？介山曰：『上则九天，下则九地，声如转水车、锯湿木，时复疟颤；每侧，则篷皆卧水。一浪盖船，则船身入水，惟闻瀑布声垂流不息；其不覆者幸耳』！余曰：『脱覆，君等能免之乎！余乐拾得一觉，又忘其险，余幸矣』！介山乃大笑。盥后，登战台视之，前后十余灶皆没，船面无一物，爨火断矣。舟人指曰：『前即定海，可无虑』！申刻，乃得泊。总兵何定江来，云奉制军命迎护；余笑谢之。因语以北杞之战，定江惶悚失措；余曰：『馁矣！他事且缓商』。遂令船户登岸购米、薪，乃得食，是日，二号船先至；琉球头号船，三更亦至。
　　初二日（庚辰），晴。总兵倪定德来，始知七月间神风暴起，击碎艇船百余只，并没海贼蔡谦船四十余只；皇上遣发藏香恭祭天后，并有廷寄令致祭官默祝臣等封舟早得回闽。天恩优渥、天后效灵，十月回舟、六日抵闽，去来如出一辙；实从来封舟所未有。是皆我皇上福大如天、恩深似海，故能海若效顺，风暴不惊；闻命自天，感激无地！巳刻，入五虎门，至怡山院；特购羊一、豕一，致祭于天后海神。宣读谕祭报文毕，乡之耆老夙儒拄杖来观，咸曰：『神速哉！封舟自祖父以来，未闻有此』！并出前度谕祭文，请曰：『此镇山之宝也。请留示后，别具誊黄』！余与介山曰：『谨藏之』。归舟，潮退不能行，闻琉球二号船亦至。是夜，缮摺稿、修家书。
　　初三日（辛巳），雨，微风。卯刻，乘潮行；去南台十里，潮退。制军遣人以小舟来迎，当道皆坐候舍人庙；遂令小舟奉节登岸，奉安天后行像、挐公于故所。同致祭毕，即于舍人庙宴胙。因语制军，以天后灵威、助风击贼，欲具摺奏闻，请加封天后父母，并恭报回闽日期；玉公曰：『加封事，公归自奏未晚。惟恭报回闽一摺，不可迟；皇上悬望久矣』。因出廷寄见示。跪读毕，泪涔涔下。余与介山约，住不出两日，拟即从封舟移入红船，以免应酬之苦。制军再三迎入城，不得已，奉节登岸。适馆后，始知介山太夫人潘于三月二十日在籍仙游；随往唁，相抱痛哭。斯役也，往来顺利，风帆迅速，夷人欢喜，兵役无过，可谓至幸！惟都司陈瑞芳前殁于夷、介山登岸即闻讣，是为美中不足；况同舟共济，相处日久，未免痛心！申刻，陈观察送到家书，知老母康健；九月十四日，又举一子，母名曰「海」：稍慰乌私。又以介山故，缓至初七日登舟。寄尘于舟巳病，上岸就医；拟于初六日叩别天后，再往视。随于各当道致谢告辞，并告以同使有丧不宴会。因念余与介山同居夷馆半载，无日不感念天恩、系怀老母；常谓介山母尚少余母十岁，不谓有此变！念及此，归心益急矣。
　　●中山见闻辨异黄景福
　　琉球，隋以前无考。隋大业元年，海帅何蛮上言：『海上有烟雾气，不知几千里；乃流求也』——此流求著名之始（「中山世监」：『隋使羽骑尉朱宽至国，于万涛间见地形如虯龙浮水中，始曰「流虯」。「新唐书」作「流鬼」，「粤志」作「瑠求」。「中山谱系」：「宋景定五年，改「流求」曰「瑠求」。明洪武五年，改「瑠求」曰「琉球」』）；后招之不服，伐之不服。元又伐之，不服。明洪武五年，遣行人杨载齎诏往谕，中山王察度遣弟泰期奉表贡方物——此通中国之始。七年，又遣泰期入贡，赐文绮、纱罗等——此受赐之始。永乐二年，太宗遣行人时中往，诏武宁袭中山王爵——此受封之始。我世祖章皇帝应天受命，琉球入贡输诚；百余年来，世修侯度，恪檩王章：故能屡邀圣世之恩纶、永作天朝之屏藩云。
　　国自元延佑间分为三：中山为中头，属间切（所属球名「间切」，不名府也；土名「抹极列」。「志略」作「府」，土名「间切」；俱误）十四；山南为岛尾（「志」作岛窟，误），属间切十二；山北为国头，属间切九。府所属，曰村（土名「母喇」。「志」作「村头」，误；李鼎元「记」别间切于属府之外，似更误）。明宣德时，合为一。按「中山谱系」：『明永乐二十年，尚巴志即位，勤政爱民；后灭山北，遂平山南』。则合而为一不在宣德时，似为可据。
　　国在海东溟，明册使夏子阳「录」：『以「一统舆图」视之，则在东南；以闽省视之，则在闽东北』。然册使多用乙鍼，又似居艮方；后用卯鍼，则封舟又飘过北山：知「指南广义」主用卯鍼之说不足凭。近去用乙鍼、参以辰卯，来用辛鍼、参以甲午，较为谛当。
　　国都中辖三十九间切（首里、那霸、久米为三省，皆在外。首里，为王城。泊附首里，与那霸皆名府，不名间切。久米名村，又与间切所属曰村之村异。「志」载首里、泊、久米、都霸为四府，非），外环三十六岛寨（外岛也，属琉球统辖。治之之法，择本岛能中山语者，给黄帽为酋长。遣亲云上监抚之，名奉行官；主其谳讼，赋其土宜于王）。其星野，与扬州吴越同属女牛之次，俱在丑宫（康熙五十八年，遣员丰盛额偕册使海宝、徐葆光同往测量）。地形，南北长、东西狭。册使汪楫「录」：『幅员可五、六千里，东西长、南北狭』；「志略」非之。询之官生云：『国中以中国十里为一里』；与册使徐葆光「录」相符。又云：『大不踰中国千里之数』；与「志略」东西可数十里、南北四百四十里之说亦合。「汪录」失实，无疑。
　　凡船行，来以孟冬后东北风，自姑米山至福州，凡五十更（六十里为一更，计三千里）；去以孟夏后西南风，自福州至姑米山，止四十更（计二千四百里）。姑米距国都四百八十里，来时绕南北行，故里数较远；前人动称「万里」，特悬揣耳。
　　「志略」：『洪武间，因该国人遭风后，赐闽人善操舟者三十六姓，以便往来』。历考诸书，仅有永乐中拨闽人蔡璟往充水手一事，并无赐姓操舟明文；及观球人程顺则「圣庙记」「遣三十六姓往铎」一语，则知前明赐姓，广文教也（居久米村，今存七姓）。又万历三十四年，王奏称洪、永间赐闽人三十六姓，知书者授大夫、长史，为朝贡之司；习海者为通事，为指南之备（今皆知书者为之）。国中重久米人，以此。
　　先王之制，凡属国止封其君，而其臣之爵秩不与闻焉。琉球爵秩，亦分九品如中国例；「志略」较「徐录」所载为详。然其间正多舛错，为分条厘正之。
　　国王，初嗣位，称「权国事」请封；见册使，称「中山王世子」。受封后，始称王。「徐录」有元侯、郡侯、邑侯、郡伯、邑伯等爵，皆无考。
　　王子、按司，俱出品。今并无按司。
　　国相，正一品（旧作左、右二员，今止一员）。法司官三员，从一品（以上皆首里缺。前间有久米人为之者，即入籍首里）。
　　紫金官（首里缺）、紫金大夫（久米缺）加法司衔，正二品；紫金官、紫金大夫，从二品（以下员数，惟耳目官定例四员，余则俱无定额。旧作久米紫金大夫四员，误）。
　　耳目官（首里缺），正三品；正议大夫（久米缺）加耳目官衔，从三品。
　　吟味官（首里缺。「徐录」作「赞议」）、正议大夫，正四品；那霸官（首里缺）、中议大夫、长史（久米缺），俱从四品（旧增载察侍纪官。按察侍纪乃土语；非衔名也）。
　　正殿当官（首里缺。旧作遏闼理官；按「遏闼理」亦土语，非衔名也）、都通事（久米缺），正五品；副通事、加当官（久米缺），从五品。
　　正殿势头官（首里缺），正六品；加势头官（公缺），从六品。
　　里之子亲云上（公缺）、副通事（久米缺），正七品；筑登之亲云上（首里、那霸缺），从七品。
　　正殿里之子（首里缺），正八品；里之子座（公缺），从八品。
　　正殿筑登之（首里缺），正九品；筑登之座（首里、那霸缺），从九品。
　　又，久米村选紫金大夫内一员为总理唐营司（久米，一名唐营），正中议、都通内二员为长史，专主朝贡礼仪、文移；那霸府选那霸之亲云上等为总理司专司府事外，久米村另有笔者、副（「志」作「若」，误）笔者——即书吏：是皆那霸人充之。久米人，十二岁拜孔圣、国王后，为若秀才；无米（「志」作七岁给米二石，又十二岁始拜孔圣、国王，均误）。十五岁，薙顶发，又拜孔圣、国王后，为秀才；给米二石。康熙年间，各裁一石：皆未入品。「志略」「此即官不必有其人、职不必专其事之类」；非是。
　　禄糈，三等：一、俸米；一、釆地；一、功米。俸米，按时给领，官罢则已。釆地，王子总理一郡，或一代、或数代，视其功之大小为率——未有一王子而领二郡者（「旧录」「或二郡」，误）。国相领二郡，法司各领一郡，其余或一郡、或一村（郡即间切、村即间切属地）；亦以功之大小为率，并无计亩递减之例。前教习潘相「见闻录」「或一郡、两郡，复一邑、数邑，或计亩，子孙以次递减，至曾孙则不减，永为世禄」；亦非。功米（土名「知行」），视功定额，加于俸米、釆地之外，数十百石不等——旧讹称「切米」。按切米乃计人口赈贫之名，非功米也；「志」疑「切」乃「功」字之讹，亦非是。
　　冠制：国王，乌纱帽，双翅侧冲上向，盘金，朱缨垂颔；更有皮弁五色帽。王子弟，青地花帽。正一品，花紫锦；从一、正二、从二，素紫锦；正三至正七，黄绫；从七，黄绢（「志」作正六至从七俱黄绢，非）；正八至从九，红绢。王府各役，青绿绢——民间不戴帽也。「志略」：『又有片帽，以黑绢为之漫顶，下檐作六棱』。按此因随从人随贡使入中国，特制此冠；非平居之冠也。
　　衣服：王着蟒袍，犀角白玉带。官民皆宽博交衽，袖长不掩指，右襟缺末。三品上，例用缎；五品上，例用紬；余皆以布。带，以黄地锦花为贵，次青地龙蟠、次赤地龙蟠；七品下，杂色花带（「志略」以紫地为贵；按带无紫地者）。国惟王着靴；臣民无，男女皆草靸。
　　簪制：王，龙头；妃，凤头：皆金簪。一品至正二，素金簪；从二，金头银柱；三品下，俱银簪；民，皆铜。命妇、士妻，视其夫；民妇（「志」作「民间」，误），多以玳瑁。
　　贡使多三品官，加金簪；官生多八品官，特易红绫帽。国人至中国，始着靴。
  </div>
  <div class="pagination">
   <a href="清代琉球纪录集辑_page8.html">
    上一页
   </a>
   <span>
    ...
   </span>
   <a href="清代琉球纪录集辑_page4.html">
    4
   </a>
   <a href="清代琉球纪录集辑_page5.html">
    5
   </a>
   <a href="清代琉球纪录集辑_page6.html">
    6
   </a>
   <a href="清代琉球纪录集辑_page7.html">
    7
   </a>
   <a href="清代琉球纪录集辑_page8.html">
    8
   </a>
   <span class="current-page">
    9
   </span>
   <a href="清代琉球纪录集辑_page10.html">
    10
   </a>
   <a href="清代琉球纪录集辑_page11.html">
    11
   </a>
   <a href="清代琉球纪录集辑_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
