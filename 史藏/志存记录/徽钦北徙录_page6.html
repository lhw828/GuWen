<!DOCTYPE html>
<html>
<head>
    <meta charset="UTF-8">
    <title>徽钦北徙录 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徽钦北徙录 - 第 6 页/共 8 页</h1>
    <div class="content">　　十一日，车驾出城幸虏营，百姓万余人扳辕谏曰：「陛下不可出诣军前。虏性叵测，恐事生不测。」涕泣阻扼，帝亦泣下。宋臣范琼按剑怒曰：「皇帝本为两国生灵，讲求和好。今幸虏营，旦去暮回。金若不放车驾出城，汝等亦无生理。」百姓俱怒。争投瓦砾击之。琼怒，即挥剑断数人手，遂出城。至虏营前，军吏止皇帝于小室曰：「元帅寝未起，可俟于此容报。」移时，有小黄头奴至前曰：「元帅请国主见。」帝从行至阶下，元帅降阶下执帝手曰：「远国酋长，不知中国礼仪。」乃曲躬揖之，升阶命左右坐帝于室之西隅，移时不语。左右皆持长矛大刀侍傍，少帝只仅有阉宦周可成一人而已。 
　　粘罕命左右取前日北国诏书别立贤君者示帝。帝视之，不复语。粘罕使左右白帝曰：「元帅敬问国主，其事如何？」帝曰：「苟利生灵，敢不从命！以息兵革。」粘罕复命左右白帝曰：「既如此，请国王暂归幕次，等候北国皇帝圣旨。」乃使人揖帝仍还前小室中。俄有人进饮食，少帝不复举箸。移时，帝语左右曰：「可告元帅，令我回去。所议事既从，无余事。」少刻，左右白帝曰：「元帅方进表，请国主同发，来日早行未晚。」帝默然。至日暮，左右并进乐，帝唏歔不能饮食。是夜寒甚，帏幙风急，坐不能稳，倚案凭立。左右或相劝勉，帝无语。五更，有人至帝前曰：「元帅有令，请国主到营，会同发表。」帝随行。其人引至帐下，旋次升阶上，惟一案设香烛。粘罕以表示帝，其略曰： 
　　臣侄南宋国赵某，今蒙叔父北国皇帝圣旨，令某同父退避大位，别选宗室中贤者，立以为君，敢不遵从！公同元帅申发前去。其所居止，及择别贤族，未敢专擅，先此奏闻，候允从目别奏具请。 
　　书后复如前请，命帝署名。帝从之。封缄毕，帐下驰一骑黄旗素马，賷发前去讫，方命左右设座，粘罕南向，帝东向。 
　　俄有一紫衣人自外至，粘罕与帝并与紫衣人下马升阶，西向揖之，各就坐。粘罕使人白帝曰：「此北国皇后弟也，传谕至此，催促陛下议事。」帝唯唯。天寒进酒，帝饮二杯。紫衣者曰：「陛下且宜止此。晚刻，面奉北国皇帝商议事，共陛下说。」乃相揖，令左右仍引回幕次。帝回顾，粘罕与紫衣人尚同坐。 
　　帝至幕中，天尚未明，少憩，风正寒，不成寐。左右有彩衣者，语帝曰：「臣河北人，本系陛下赤子，因为金人所掳当执事，今使令监视陛下。但恐一入虎口，无由出矣。陛下若履节于适间之紫衣人，庶几少有更改，不赐无□归□。望陛下勉之！」语讫，回顾而去。良久又来，手持羊肉一块进帝曰：「陛下可少食以御寒。」帝却之，因问彩衣者曰；「汝何姓名？今为金国何官？」曰：「臣姓赵名保安，粘罕亲吏。有妹二人，今皆为粘罕姬妾，故命臣为亲从，以察陛下动静。一因问其人曰：「早间所来紫衣者何人？」答曰：「姓野耶名葛多波，今为十七军都统，位在粘罕之上。要取选到入宫女子一千五百人，三两日后行将北去也。」 
　　少刻天明，有褐衣番奴十余人侍列左右，语言不通。俄报统军来相见，帝迎之，即紫衣人也。帝逊之坐，语言不可辨。帝但卑礼求其周全为意，亦少不回颜色。顾左右指瓶中物，因以酒进。紫衣者举大杯连沃四五觞，帝亦举三杯。顾左右谓帝曰：「兀移大都。」左右解之曰：「安心也。」盖番语兀移为安，大都为心，长揖而去。 
　　十五日，帝在幕中，粘罕使守卫者传语云：「候北国皇帝回命到日可归。」十六日，粘罕使人掖帝至帐下，升阶东向。俄有吏持文书若案牍者示粘罕，阶下刀斧簇拥一紫衣贵人，视之，乃宗室士侃也。粘罕谓士侃曰：「现今宗室中择一有民望贤俊者，同你及合朝大臣，保明密地申奏，以准备北国皇帝圣旨到时，别立君长。」语毕，挥使退去。又拥一皂衣吏至阶下，粘罕使人谓曰：「汝于东京城内，择一宽广寺院，欲于其中造二王宫，速速置办！」语讫，挥使退去。帝起白粘罕曰：「所指挥已经一一从命，容朕入城视太上安否，以尽子道，实元帅赐也。」粘罕首肯，命左右进酒食。帐下伶奏乐，唱言奉粘罕为太公伊尹，粘罕不喜曰：「太公伊尹，古圣人也，我安敢冀其万一？」视其人而语帝曰：「这几个大宋乐人，今日好公事。」笑而止之曰：「来日教足下入城，安慰太上五七日，北国皇帝文字到时，再来相请，不可推却。」良久，遣左右送帝归幕次。又有人传元帅命曰：「来日一面回城，不须更来帐下也。」 
　　十七日五更，绿衣者来，谓帝曰：「元帅有命，任陛下还宫。」良久，复进饮食。天明，有数人引帝出幕，至军门，遥见禁卫列于外户，迎车驾回城。 

　　●三　二帝被执 

　　二十一日，大雨雹，城中剽掠尤甚，难民号泣者，夜以继日。金人纵火毁戴楼门。二十二日，粘罕使人入城白帝曰：「前日所言择人择地二事，可速计处。三月间北国皇帝有文字到，便要用也。」帝唯唯，一面议论，众皆以康王及南安寺为言。二十四日，金人催促二帝来见，帝乃以康王及南安寺为书以复粘罕。二十六日，金人复命曰：「来日父子遣康王到军前见元帅。」 
　　二十七日，上诣撷芳园见太上皇，相持涕泣。郑太后在坐。少帝曰：「臣不孝不道，致贻君父之忧，万姓之祸，杀身不足以塞责。今北人见迫，日以择人为言，臣与陛下吉凶共之。若以康王为主，不失宗庙社稷，祖宗之幸也。」时康王之母韦妃在侧，抗言曰：「两宫今许以康王继中兴，然外镇须假主盟者，陛下可驰书四方有兵赴京。金人狡诈不测，恐不止于择贤。虑其祸生不测非细，二宫必不可留京师，惟陛下熟计之！」 
　　二十八日，皇帝与太上同晓膳，粘罕遣使问太上起居，且传语曰：「北国皇帝起居南朝皇帝安心无忧。」三十日，粘罕使人入城，献太上酒十杯，称言皇帝所赐。三月初二日，遣人将一纸诣太上，一纸诣少帝前曰：「今日北国皇帝文字至，所有施行事情，请车驾到军前听指挥。」又遣人请太上少帝并至军前议事。至晚遣人不绝，又云：「太上未出城，皇帝不妨先至军前。」 
　　初三日，车驾出幸虏营。至帐下，粘罕上坐而言曰：「今北国皇帝不从汝请，别立异姓为主矣。」使人持诏书示之，遥远不可辨。遣人拥帝降自北道，入小门，至一室，篱落疏缺，守以兵刃。自辰至申，未得食，饮泣而已。先是帝将出幸也，书「便可即真，来救父母」八字于衣领，付宰相何■，以召康王兴兵，以图恢复。且在中途分咐开封府尹曰：「赵氏请孟子检讨付来。」盖隐语，其意乃指延寿孟太后也。自是帝在室中至日暮，始有番奴持食一盘，酒一瓶，置帝前曰：「食之。」帝泣曰：「父母不复顾矣！」番奴曰：「无忧，父母旦晚与汝相见也。」逮夜，无床席可寝，寝处仅有木櫈两条而已；亦无灯烛之类。窗外时闻兵甲声，天气正值凄寒，帝达旦不成寐。 
　　天明，有人呼帝出，曰：「太上至矣。」帝急出视之，见数人戎衣，引太上由旁门小道而去。帝欲前备问，左右拽止之。帝哭不自胜，而至小室中向隅独泣，左右勉止之。初四日至十五日十余日间，后妃王族及诸王累累至军前，日夜不止。太上与帝各居一室，及后妃诸王各不相见；惟郑太后及朱后相从。其它妃嫔并诸王公主，各为金人分散前去。全城百姓，号泣七日不止。其前扳阻二帝车驾不便出城者，俱为范琼所杀。今后不叙诸王诸妃主所历，但记两帝后行迹矣。 

　　●四　胁迫北行 

　　十六日，粘罕坐帐上，使人掖二帝至阶下，传北国皇帝命曰： 
　　汝父子上负祖宗，下负民物，恣为奢侈，颠倒是非，信任奸佞，以致结怨邻国，天人共弃，不可复君。宜择异姓以代宋后，令元帅府责开封府吏以保明册立。仍令赵桓父子前来燕京，着元帅府差人发遣！ 
　　二帝闻诏，相对涕泣无语。粘罕又问：「所择康王，今在何处？」帝曰：「不知。」粘罕曰：「急驰书开封府召康王！」 
　　少刻，帝与太上共入一室，防卫数人，皆丑恶番奴，言语不辨。竟日惟进一食。至夜，宿于竹簟上。时天气严寒，冷风刺骨，防卫人取茅草黍穰作焰火，二帝亦与之，同坐享火至天明。是日，粘罕命左右以青袍易二帝所服，兼以寻常妇人服易二后之服。遇番奴饮食，即呼二帝共之。其中点狡者，犹有怒色。窗外兵甲甚众。 
　　十七日，粘罕使骑吏持书示二帝曰：「元帅令遣汝北赴燕京，南朝皇帝另择异姓，已召康王至军前，同往燕京。」又以保明文书示帝曰：「已立张邦昌为帝，国号大楚。」二帝惟泣下。时郑太后初经丧乱，心腹作楚，痛不可忍，卧于木櫈，几次欲绝。朱后与之抚摩。四人相对涕泣。骑吏怒曰：「元帅令已下，来日发行，诈病欲何为？」少帝曰：「我母心腹痛甚，君不见其面色，安敢诈伪？我失孝道，使父母至此。倘蒙见怜，以杯药或沸汤见赐，他日当图厚报。」吏领之，叱左右以沸汤一杯进。后饮之，痛稍辍，乃泣而言曰：「妾之不幸久矣。国破家亡，虽生何益！」是夕，宿野寺中。 
　　十八日早，骑吏促行，牵四马与二帝后，乘之北行。二后不能乘，吏掖而乘之。郑太后病未愈，伏鞍上。行十余里，路傍有数父老见之，泣下曰：「皇帝父子北去，我等百姓何日见太平？」因奉上饭羹二盂，帝后分食之，粗粝不能下咽。骑吏从行者五百余人，衣袍与二帝有一色者，不知父老何由认识？问之，云：「我等久闻车驾将入燕京。今见面色不同，故知之耳。」少帝曰：「我母有心腹痛病，尔寻有汤药一愈否？」对曰：「无，止有炒盐，能除痛腹之疾。」遂煎而饮之。骑吏怒其迟滞，有误期限，催促甚急。 
　　其掌行千户，自言姓幽西名骨禄都，常以言戏朱后，复又无礼。途次，朱后下畦间便溲，骨禄都从后执其手曰：「能从我否？」朱后泣下，战栗不能言。随亦病作，难以乘骑，骨禄都乃掖后同载马上而行。至晚，约三十余里，宿处乃阒寂一室，寒月初上，照见廊庑。骨禄都使人爇火烹食，以啖二帝于他室。二后皆病，不能食。骨禄都乃自煎羊肉粥饲之，曰：「汝二妇休烦恼，我护你到燕京去。」是夕，郑太后病稍间，而朱后惊悸不已，心腹作痛。骨禄都以手抚其胸，祝曰：「病已！病已！」又曰：「尔强之！尔强之！」其无礼如此。天明，言于少帝曰：「为我说尔妻，善视我，我当保汝以相报也。」 
　　十九日，至东明镇，骨禄都与帝后同早膳，村落荒芜，兵燹后百里无人烟。时二后疾少愈，少帝泣下不止，不能食。骨禄都怒曰：「汝在汴京，妃嫔三千余口，皆流徙北去。其中美貌女子，为人取去，亦复不少；何独惜一朱后，不以结识于我，以作前途之托乎？且我本非番人，原是宋人。因以妹奉元帅，故得致身富贵。原籍河州，本姓王，今名幽西骨禄都，乃元帅所改。汝父为官家时，采花石纲之役，虐使天下人民，苦不可言。尔父子今至此，乃天报耳，尚何悲哉？」二帝闻之默然，不复敢言，惟吁嗟而已。 
　　二十日，至封丘。早间至山坡，各人饮食，马囓草水，共于一处。时雨初霁，泥滑难行，二帝后皆在泥中蹲伏。连日风霜饥渴，面色黧黑，目睛皆暗。傍有水窟，太上误堕其中，衣服沾湿，骨禄都拯而出之。马惊跳跃，又伤郑后之足。朱后手绞太上衣，去其水，扶上马以行。是夕，宿驿馆。 
　　二十一日至二十三日，行抵黄河岸，忽见一舟自北而来，上立皂旗，中有紫衣人谓骨禄都曰：「北国皇帝传命，着四月十五日至燕京，今已三月尽，宜速行，毋违限期！」骨禄都频目朱后，且哂之。紫衣人知其情状，拔剑执而喝之曰：「汝本河州一鼠贼，我抬举用汝至此，安敢与妇人私通，以致缓行程，获罪不小！」遂立斩之，投尸于河。顾复问妇人何人，少帝曰：「此我妻朱氏。骨禄都屡行侵暴，哀苦无告。今得将军诛之，深雪我耻。」紫衣人曰：「汝识我乎？我乃元帅之弟泽利也。」帝感谢而去，后亦拜之。暮抵河北岸垣县之西安镇驻宿。是时泽利所领兵千余，新旧共二千人剳寨。泽利命置酒与二后同帝共饮之。二后不肯就席，泽利曰：「汝病不能饮，可持二杯饮汝二帝。」乃遣二后入室饮帝及太上。 
　　二十四日，入卫城，同坐饮食。泽利已醉，命朱后唱歌劝酒。后辞以不能饮，泽利怒曰：「汝四人性命，在我掌握之中，安敢如是不遵！」遂执鞭欲击朱后，傍有某知县劝止之。泽利又起拽后衣与并坐同饮，后怒，欲以手格之，力不能及，反为泽利所击及面，赖知县复为劝止之。朱后是夜被其淫辱难堪，且泣而厉声曰：「愿速杀我，死而无恨！」回身欲投墙下碰死，左右急止之。知县曰：「将军须从缓，不可如此辱他。北国皇帝要他四人活的进见，公事匪轻。」酒罢，各各散去。是日，四人无晚食，泽利使人监视愈紧，执缚愈凶，骂詈百端，凌辱不堪；惟待朱后稍宽，正泽利处心之不良也。 
　　二十五六两日，至徐村。自信县到徐村二百余里，并无人烟。泽利叱令骑卒，先将文字飞报。先是真定府留一半护卫，是日申时，遇北来军马五百余人。其首领来见，泽利下马作礼，语言莫辨，仅闻其一句可晓：「巳遣四太予下江南建康也。」 
　　二十七日，至白水镇，朱后又欲投河，郑后掖止之，泽利怒曰。「可缚之！」与郑后连索练系缚，夹于马队中而行。正趱路间，忽望见前有一堡，极其高大，旗帜挺竖，上书「周定」二字。良久，寨门开处，有士兵五百余，前来冲击，泽利挥兵合战，流矢正中太上旁首一番人之胸，太上甚惶惧。其兵乃河北乡民，聚集强壮，保护闾里者。由辰至申，乡民败走，驻军大林中。泽利呼掳获者，指帝后而告之曰：「这四人是你南朝帝后，如今放你回去，报告诸乡村，即日早早归降，以免生灵涂炭。」遂叱令二帝二后自称我是南朝官家，今往燕京朝见大金皇帝。乡民不觉泪下，谓二帝曰：「我这一乡周定，聚集二千余人，北连真空，南接怀卫，约计有三十余处，日日引兵南望，要想见大宋官家，同去破杀番人。今官家被他掳去，我辈各处乡兵，不久当自散也。又闻康王在南边做官家，不知如何？」泽利曰：「康王亦被捉了，后面就来。」语毕，挥使乡兵散去。是晚，帝后皆野宿于地，并无铺垫，上无遮盖。夜半微雨，衣久垢腻不堪，又加沾濡，秽臭难堪。后雨大作，拖泥行数里，及寺，驻军于中，方得小憩，但遍体泥水，莫可如何。 
　　二十八九两日，并在荒野中行，不计里数。诸番人在马上食干粮肉脯，亦有所掳食物，取火煨啖。帝后亦稍得分余食，勉以充饥。 
　　三十日，泽利解衣数件，泥皆遍身，叱令朱后洗澣，后不能举动，郑后共同洗之。帝及太上亦于水边自洗身上泥污衣服。是日，天气晴明，眺望山青水绿，石涧流水，清澈可爱。方驻军少歇，忽见北来一人，手执文字，至泽利前曰：「速行为是。」泽利遂催趱起行。其传命者，鞭马向南而去。 
　　四月初一日，至真定府城下，不入城，催促急行，亦不住歇，祇于马上取轻粮充饥。至晚行百余里，宿一古寺中。 
　　初二日，军马至寺门外，泽利立正门上遥。见一簇人马自南来，约计五百余人，中间拥十余人，皆是皇族。内有柔福公主等，皆着青袍，与帝后相见，对视而哭，左右促行，不及一语而过。移时又有一队前来，军马三百余，亦有皇族二十余人在内，行急如前。少顷，复有军马至寺前，谓泽利曰：「此中有康王在内，先往京也。」言讫驰去。如是累累不绝，凡过军马七八队，皆有被俘皇族在其中。两帝后悲泣无语。至日中始催行。日晚，探骑报云：「有乡兵千余，在前寺屯驻。」泽利叱左右分兵一半，前往抵敌；又遣一半，拥卫前行。至夜半，回报杀退乡兵，得粮食而退。 
　　初三日，过一坡，见傍有死尸堆积，秽臭不可近。狼兽方在囓嚼尸肉，见人惊窜。乌鸦羣噪，方广百丈。竟日行陂野中，时天气渐煗，行至路，口燥无水可饮。帝渴甚，终不可得滑滴也。 
　　自四月初三日至五月半，其间所历，皆旷野荒郊，又且拘执更急，虽便溺亦必持刀随后。俟后亦不记期日。是日忧饥渴甚，亦不能复忆日月，但云或日而已，阅者约略记其次第可耳。 
　　或日，见一乡村，人家约数十户，迎谓泽利曰：「北国皇帝因我们投降，封此地为归顺县，差命王六郎为知县。」俄有一褐衣人前拜泽利，奉上酒食，泽利受之。其次军伍，各有所饷。二帝及后，亦有饮食，较前俱极丰腴。 
　　或日，至一县不知名，亦有官出迎，如前具酒食见泽利毕，次见帝后曰：「小番娶得肃王女为妻，要见二后。」乃引一女子拜于前，已变夷人服矣，视帝后而泣曰：「吾肃王小女珍珍也。呼郑后为婆婆，朱后为姆姆。我前日被兵马拥至于此，首领万户与知县是弟兄，将奴与他成亲纔六日，前日至此县中。诸王女只十七人，皆被番人分去，为妻为婢，东西分散矣。」拜讫，知县仍引去。是夕，宿一豪家，其主待泽利甚恭，中夜置酒，命妾三人劝酒于庭；又令兵卒数辈缚帝后于庭下，便溺亦不自由。视劝酒妇人皆绝姿。良久酒罢，泽利去宿别馆。闻诸女相谓曰：「我与汝皆皇孙女，当前伯伯做官家时，好事都不知；公公做官家时，还快活。今落他家做奴婢，何日出头？」互相流泪。俄而被人呼去。 
　　或日，至一州，忘其名，城郭高峻，人烟稠密。泽利安宿驿馆，知州来见，并各官皆见。市中亦有番人做买卖。俄有本州岛岛百姓来至驿傍，方悉帝后被执蒙尘，往往有流涕者。或低声曰：「东京官家张邦昌，原是金国所立，纔做不久，仍是康王接位。大金官家怒发，已差命四太子倾人马去征讨。」二帝隔窗闻知，始得康王确信。前日所云在队中，乃番人狡妄之语。 
　　或日，到一县极荒残，祇有破屋七八间，城廓倒塌。路旁见有一女，约年二十许，垂泪而告曰：「我乃南朝皇帝孙女，因病不能行，大军弃我于此，不能存活。」乃拜太后曰：「带取奴家去。」后不敢留。左右报泽利，急趋视之，微笑曰：「真美女也！」遂命左右搀扶上马。是夜，宿于野寨，泽利乘醉，极力淫污。女实当不起淫秽，求免之声，不忍闻也。帝后亦置不敢问。次日遇酒食，必分及此女，谓朱后曰：「你不及他多多矣。」 
　　或日，过一城，不知是何州县，止有番兵二千余人，并无居民。其首领见泽利再拜，以怀中文字呈上，泽利呼左右，全易帝后衣服冠帻裳服，皆如罪囚状，坐小室中。又有一人持文字示帝曰：「依我作表达燕京，两三日就到矣。」其文引孙皓刘禅及晋愍石少帝故事，尊称金主为汤武唐太宗，先灭契丹，又灭南宋功德巍峨，并请罪免赐死之意。持文字者呼左右取纸笔，促帝草之，其略云： 
　　亡国囚俘赵某，并男某，及归妾郑氏朱氏，稽首再拜大金辅图佐运应道法古至德皇帝陛下：重念某乘祖宗基业，立民为国，不能上顺天命，下抚万民；听谗臣之言，结怨外国；徇贼臣之求，积衅华夏。今一家被掳，百口分飞；父子二妻，听命机下。伏惟陛下德过尧舜，威胜汤武，既已灭宋，当立异姓。而微贱之躯，尚祈哀宥！幸有赦文，若延残喘。 
　　文成，多有删改。末有云：「愍怀幽厉，未有如今日之惭；汤武文高，曷敌此时之举！」是日作表毕，又行二十余里，及夜深月明乃止。 
　　或日，至一官府，牌曰「收复新门」。旁列兵刃二十余人，甲士六七十人，传呼二帝进见。二帝入门，须臾，见堂上金紫人衣朝服，侍卫甚众，引二帝北面再拜。有人传语曰：「将他去见海滨侯毕，来日入城，再见郎主。」言讫引去。复入一门，见一胡服番人，首无巾帻，立庭砌傍，若有所俟者。左右指谓帝曰： 
　　「此契丹主耶律延禧是也。与汝罪状相同，在此未了公事。」言讫，复引帝坐一小室。少刻，延禧亦入小室中，已有巾帻，揖于二帝曰：「我契丹与大宋南北二百余年，未尝绝和好。一旦遭于奸臣所误，彼此俱受难于此，如之奈何？」又曰：「公父子如后日见北国皇帝，设有赦宥之理，亦未可料。我在此三年，尚未了绝。」帝曰：「何事未了？」延禧曰：「我祖遗传尚有百穴珠一粒，大如鸡卵，上有百穴，每遇月圆之夜，向月照之，一穴即生一穴珠，自然落下，以绛囊盛之，每月得珠百粒。又有一件通木香一段，其长尺许，以沸汤沃之，取其汁洗衣服，或洒木石屋宇，以及花草之类，香气可经年不散；又可治疗百病，服之立愈；又焚之能降天真。当时我国为大金所灭，失去二物，不知已在何所。今大金皇帝拘执延禧，立要二物，缘此三载未能释放回国。我妻子眷属，尽皆离散；有为此间官员贵人之奴仆，有为富贵家作妻妾者，萍梗飘零，言之可伤！」帝问：「此间为何地？」曰：「此处是平州界，去燕京尚有七百余里，公其勉之！」良久，引延禧出，次立檐下。有数甲士拥一番囚至云：「是车咽面单于被俘到此。」其人大骂，语言不可辨。主者命以刀断其舌，牵出斩之。车咽面之妻甚美，将拜为夫请命，主者怒，亦命斩之。并小儿三四人，并用木棍击杀。 
　　复引二帝出门，见二后尚立墙下，掩面而哭。同行至通衢，叱令上马，鞭之疾驰。复出一门，向北而行。路傍花木甚多。有急走二十余人，往来不停，云是郎主召四太子下江南，盖番人不知二帝为江南天子也。时有三南人为卒者，相谓曰：「五月初一日，康王在南边即位了。今日已经十日，四太子去后，不识如何？」余语低不可辨。少刻，左右催行，至晚约行五十余里。其时近暑，帝后衣服垢腻，遍生虮虱，污发结月?直如囚徒，已无复有贵人气象矣。趱行三日，不见泽利，亦不知其何在；军中左右，时时诡传其言语，亦不甚能辨。 
　　行及数日，有人呼帝出，谓曰：「今四太子大军至，汝当见。」路傍一寺，四太子拥胡床坐台上，引帝后拜于台下。四太子曰：「汝父子无道昏愦，致有今日之苦。若当初崇信我家言，誓海上之盟，共灭契丹，分其地土，一旦何至今日如此？奈汝不明天命，皮与契丹连和，坐对成败，彼胜则助彼破我。不料我已胜矣，犹不从求于我，此汝之愚一也。暨我兵既破汝国，我皇上悯念生灵，与汝讲和，以河为界。汝又不服，劳我师旅远征，此汝之愚二也。汝祖宗基业，不能守成，内则奢侈，外则结怨，兹一旦绝灭社稷，尚不求死，偷生人世，汝之愚三也。」帝俯首伏地，汗流肩背，不能辨答一语。极呼左右取笔砚伺候，叱令少帝作书，招刘光世韩世忠刘锜等速速回兵。复又言曰：「今日夏至节令，赐汝一杯酒吃。」叱令左右斟饮四人毕，又曰：「你等往朝，皇上无杀汝之罪，无庸战栗，免不失侯王也。」言讫，遂上马而去。但闻鼙鼓之声，震动天地，冲晌凌霄。二帝不禁神魂俱堕落矣，犹如一木偶耳。 
　　二后自出汴京以来，虽马载而行，但足上生茧，不能行步，肌肉消瘦，与二帝俱不类人形。又时时被监押者诟詈鞭扑，欲死无由。又将四人衣袂互相结缚，无晓昼夜。二后与番奴连衽合手，并坐同食。 

　　●五　朝见金主 

　　又行五六日，始达燕京，盖契丹之旧都也。城阙壮丽，颇类东京。到后候金主登门，左右执二帝后入门跪拜讫。其门下左右两傍，侍列金紫衣或深衣或褐衣或伞或笠或骑或车约数百人，皆呼万岁。良久，传诏赐巾帻与二帝。又有内侍二人，自门内出，传旨曰：「皇帝命汝，赐巾帻衣服沐浴。既来我朝，前非悉屏赦免！」遂于袖中取出赦书，引二帝入都堂，见宰相上坐，问知为朱孛堇相公也。帝再拜，孛堇答拜。内侍将赦之文不载，惟末句云：「赦赵某父子之罪，免为庶人。」引帝金阙谢恩讫，仍引出阁门四驿馆中，宣敕曰：「来日引见赵某父子等四人常议。」是日始知为五月二十一日也。 
　　五月廿三日早，有客使引帝入朝，皆巾帻青袍，二后仍常服，至殿下，北面再拜。金主传赦书，帝为重昏侯，太上为昏德公，各于燕京赐宅居住。帝后拜谢毕，左右引入一小室，有衣褐番人坐堂上曰：「此燕京元帅也。」帝亦再拜。皂衣吏呈上文书于元帅，乃挥笔署其末，命引去。皂衣吏引帝出大内门，从行护卫者二十余人，经走十余街，始至元帅府。入府门，左转廊下一小室，呼帝后坐。其中并无椅櫈，惟砖石两三块而已。时帝因终日仆仆惊惶，不欲饮良，居止不宁，日惟饮水一二盂。二后俱哭泣不已，欲触死阶下，左右力劝止之。 

　　二十三至三十日，皆住小室中，外户锁闭，监守者十余人。每日惟粗饭四盂而已，相顾不能下咽。朱后有疾，卧冷地上，连日哼吟，监者犹以时骂责。帝语之曰：「汝等可怜悯我国破家亡之人，乞取些汤水来救我妻！」左右怒喝曰：「吾国中所禁御讳犯者，罪等杀人。汝呼闵字，已该死罪，还要呼汤唤水！」再求之，不应而去。 
　　六月一日侵早，一人引帝后至元帅府庭下再拜。左右呼喝，如点名画卵状，良久退。时朱后病剧，不能行，监者负之而去。至庭中，双持后足，无礼尤甚。是日以后，朱后病益进，已无生理矣，哀哉！ 
　　初二日，朱后殂，年二十六岁。帝大恸，乃谓监者曰：「某妻已死，合如何？」左右白于官，良久，皂衣吏引白衣者数人，扶后尸出外，用黍荐卷之，二人掖之而去。帝哭愈悲，而不敢高声，恐监者诃责也。 

　　●六　往安肃军 

　　初三日早，有中使坐元帅府堂上，引帝及太上太后至庭中，传宣曰：「昏德公赵佶父子，可往安肃军听候指挥，来日便行，令元帅府发遣。」 
　　初四日早，府吏呼帝曰：「奉旨令汝往安肃军居住，今日便行。」帝曰：「我母病未已，略候晚行何如？」吏怒曰：「我北朝不比南朝，令在必行。汝今日到此，尚不遵法令耶？」乃叱骂不已。帝默然，不敢对，即相率步行，护卫者二千余人。自元帅府从行，至晚始出燕京北门，宿捕司房；捕司如南朝尉司也。郑太后病不能行，帝与太上互相扶掖，或时肩负。是夜并无饮食进。 
　　初五日，盛暑行砂碛中，毒风扬尘若雾，闭塞口目，又乏水泉。其时监押二千余人，为首者为伊鹅替，独怜帝后困惫，谓其党曰：「今日天气暑热，稍宜缓行，恐致他疾，有所不便。」于是得少缓。遇有泉水，令左右供进，因此郑后之病，途中稍愈。 
　　自初五至十一日，所过村邑饮食，俱赖伊鹅替劝勉供进，戒左右不许叱喝。午间极热时，得少就树阴休息。时少帝二十九岁，太上四十六岁，并皆枯槁黧黑，无复有贵人形容。此行若非伊鹅替护行，必填沟衢矣。 
　　十二日，至安肃军，土城卑薄，入其门，守卫者逐一一搜检，甚摸至郑后胸腹间，亦所不免。即他人出入皆然，盖出城者防泄内事，入城者防传外事也。历阶衢数处，方至一官府衙署，入门，帝后俱立庭下，左右喝拜之讫。知军别呼深衣吏引帝三人出门，入一小室，令住其中，送粟米浆水。后伊鹅替从外来，语帝相别安慰之意，遂出。自此帝后日住斯室。前此自春及夏，行泥水中，裳服垢腻，虮虱循行衣领，苦不胜言。独有一阿计替者，乃泽利命来守，监视二帝，至今不离二帝。左右时为帝后洗濯衣服，但语言难辨，十晓三而已。 
　　十四日，安肃军同知使人呼帝至庭下，传北国皇帝圣旨：「昏德公赵某父子，并给赐夏衣一袭。」视之，乃纱葛二端，令帝再拜谢恩。其人行至室中，已被监押者割取其半，复以旧葛生绢衣付帝曰：有现成「夏衣在此，省汝裁制也。」乃易取纱葛而去。自此后室中锁闭，惟得进粟饮浆水，每日三盂而已。 
　　十七日夜半，忽闻喊杀声甚厉，大火烛天，合城大乱。缘安肃同知有二人：一是契丹人，一是金国人；二人不和，契丹同知欲杀金国同知，刼二帝投西夏，结连易定。谋尚未发，因醉后鞭其奴，奴遁去，密告金国同知，遂统兵围契丹同知，杀伤殆尽，至晓方定。延烧屋宇百余所，杀伤七百余人。烧至二帝所居，仅三丈许而止，否则亦遭焚死矣。 
　　十八日早，同知坐庭上，掖二帝于庭下，责之曰：「你敢与契丹同知通谋，欲杀我投西夏，我昨夜已杀了也。今便要启奏大金皇帝，共你论理。」帝辨曰：「我每日被拘，囚防甚密，何敢与彼通情？」同知怒曰：「现有出首人在，你不得图赖，煞煞好公事！」帝争辨不已，同知怒令左右以鞭扑帝面，折齿流血，令人仍拽入小室中拘监，系以绳索，帝泣不敢出声。是日，饮食俱绝，赖监牢者分以少许水饭，三人均啖之。至夜，囚缚愈急，直至二十日后，不稍宽纵。 

　　●七　徙居云州 

　　二十三日，同知坐堂上，引帝至堂下，再拜宣诏曰： 
　　赵佶父子朝廷恩宥免死，着令居止安肃，乃敢结连同知李奉国，意欲叛归西夏，负恩特甚。本拟诛夷，姑体上天好生之德，免其诛戮，更令往云州居住，听候指挥。仍仰安肃军押送前去。 
　　读毕，同知命役吏引帝再拜谢恩。帝哽咽不能言，同知怒喝曰：「尚敢如此耶！你前日要杀我，我今日如何放得你过？」命左右挞帝胸，坐之于地，以柳条鞭五十余下。帝涕泪如雨，咬牙痛绝，久而复苏，立命扭锁就道。至晚，出安肃门，宿野亭中。时当盛暑，帝鞭伤处皆烂成疮，卧亭中地下，痛楚呼号，不能起坐。夜深月上，始得些少粗饭，凉水一瓯，三人分食之。太上亦因暑热困殆饥饿成疾。监押人取青草皮树枝布地下，令帝后卧于上云：「不为地气所侵，可免湿病也。」 
　　二十四日至月终，在途遭大风雨，疾病连绵，悲苦情状，不能备录。数日方达云州，拜同知于庭下，命左右引帝于圜土内，外有兵护守。三人衣带尽皆搜去，盖防其自缢也。日惟一食。在其中居处，几及两月。时秋月方明，约略中秋时候，圜土中事不复知，故不备书也。 
　　至八月十七日，有人言曰：「北国皇帝赦汝罪，令汝再还燕京，可出谢恩。」二帝出圜，望北拜谢讫。随有绿衣吏引帝复入一小室中，如前日囚闭之所，日间饭一木器，浆一木瓶。时天气渐凉，帝后日食冷水饭，腹中作痛成痢。自此后居是室将及半月余，帝后受祸已及半年，置之无可奈何，亦不愁苦。但衣裳经夏糜烂，不可御寒。监押中有慈良者，或遗以故衣，略得补缀摭盖。 
　　十月朔日，将至五更，忽闻金鼓声震天，人声鼎沸，乃同知押下将校有千户三人作乱。囚同知，夺其妻，遂共杀同知一家六十余口，复及市中百姓六七百家，至日中方定。其千户三人者，皆下马至帝居小室前，携衣服数件，自牖中授帝曰：「弃尔弃尔，我三人今归西夏去。汝国中康王做官家半载矣，慎勉之！将来必有归国之期，切当自爱也。所有监押者二十余人，我已杀之。我不能久留。」复赠帝干粮数器，各上马去。是夕，城中终夜自乱，随有千户执为乱者数十人斩于市，乃止。经三两日，别军始到城中，方定。先是监押中有阿计替者，相从半年，全得其护□之力。或谓太上曰：「阿计替被前日反者所杀，刻虽城中定乱，汝父子不复得出此门，奈何？」言未已，阿计替自外至曰：「且幸无事。」帝问其不死之由，曰：「我于死人堆中潜伏两日两夜，由是得脱。」此后阿计替仍复监视二帝。外来者千余人，盖同知官兵也。 
　　或一日，阿计替引帝至庭下，有紫衣番人上坐，呼帝曰：「识我否？」帝曰：「不识。」番人曰：「语汝，吾盖天大王也，乃四太子之伯父。」良久，于屏后呼一妇人出，帝熟视之，乃韦妃也。太上见之，低头不敢仰视。有顷，呼左右赐二帝及太后酒曰：「我看此夫人面上。」盖因韦妃为彼留作妻室也。酒罢，为监者曰：「善护之！」仍引入前室。自后得稍宽拘执，饮食略备，一冬衣服，差可御寒。 
　　天辅十一年正月朔日，金国例以是日□放禁囚，虽死罪亦得暂出。时阿计替引帝外行，散观纵步，但不许出门庭耳。帝视玩间，有一褐衣婢，口称韦夫人遣来，手持盒子，且云：「夫人传语十一官人八官人且忍耐。」遂密语曰：「闻知九哥即位了，恐早晚有归期也。」其婢遂将盒中物置帝衣袂中，奔驰而去；视其物，乃枣面油煎大饼。阿许替乃佯言：「是何奴婢，将物送与他人，速藏之！」乃引帝入室中，密问曰：「适微闻婢云：九哥即位，即何人也？」帝曰：「九哥即康王，我之亲弟。韦夫人康王生母，故相报也。」阿计替复问：「十一官人是谁？」帝曰：「我父行十一，我行第八也。」遂将其物与阿计替，并新到监者二十余人分食之。至晚，不复出。 

　　初三日，金国例以是日为放偷日，一切什物器皿，虽妇人珍宝，为人窃去，官法不禁。当家惟各自谨守，盗至则笑而遣之，他日则不然。是日有黄衣者数人，各将余食七八器，将五器为监者曰：「食之。」将三器入室中为帝曰：「食之。」视其物乃饘糜，以肉米合煎而成。帝与太上太后食不尽者，亦与监者持去。帝问阿计替曰：「此食何来？」答曰：「此地风俗，无他善事，惟设粥以饲禁囚者，与斋僧同功，故今日有人设此粥也。」帝又问：「是谁家？」阿计替曰：「此亦是韦夫人家也。」自是帝后三人，因韦夫人与盖天大王在彼，阴受其福。 
　　十四日夜，亦放灯。十五日，街市张灯，无音乐，但闻金鼓喧天，彻晓而止。胡妇胡女携手酒肆中，遇合意者，即谐合而归。官长夫男父母皆不禁，与放偷略同。 
　　二十一日，阿计替为帝曰：「今月二十九日，乃北国皇帝圣诞作宴，此处同知宴罢，即赴燕京去也。」北国定例，先期十日赐宴，宴罢，近郡皆上燕京上寿。是夜将阑，阿计替引向日送饼婢至帝前曰：「夫人传语十一哥，我二三日间往燕京去也。去后来与不来，尚未可定，且保重将息。」言未毕，即回顾趋去。其它监者已觉，争问其实，阿计替笑之曰：「汝不闻，乃同知所指挥来者，曷问其实？」挥之使退，乃不复问。是夕，帝与太上太后三人，闻韦夫人将去，俱有惨色。 
　　二十三日，闻韦夫人同盖天大王统领人马前去，止留下千户五人。内一主守啜奚兀领人从三十余，手中各持敢棒至帝前曰：「盖天大王并韦夫人和你父子二人，煞有公事。似你这般人，留之何用？若五七日间探知盖天大王不再来此，共你契勘这场公事。」呼监者二十余人戒之曰：「防固不得少懈！」自此复被拘执如前，阿计替亦不敢劝解。 
　　二十八日，阿计替曰：「闻之二太子已下四川，建康为四太子打破，康王南徙浙江，其势恐亦不久。」帝与太上闻之，吁叹良久，且曰：「若九哥事无成，我父子终无南还之日矣！」一时泣下如雨。俄有持酒食者至曰：「金国皇帝圣诞，赐来酒肉。」帝略尝而却之。 
　　二月初一日，有探骑至府报啜奚兀曰：「盖天大王已差往关西，交点五路财款，别遣兀西哺途来此作同知也。」 
　　初二日，有皂隶持文书至二帝前曰：「今新同知到来，要你文字，须便供写。」帝曰：「如何写？」吏叱之曰：「速写！」极口诋詈，又不言所以。帝不得已，乃书现在之案款曰：「近封昏德公赵某，男某，妻某氏，年若干岁，谨状」云云，番隶乃持去。 
　　初十日，新同知到云州，引二帝至庭下，所问语言，皆不能辨，咄咄十余句毕，约以仍命引去之意。少刻，有褐衣者同阿计替入，谓二帝曰：「今日所到新同知名兀西哺途，系兀途右之儿。其父从四太子征江南，被刘三相公捉去斩首，故今仇恨于你，要将你三人窘辱泄愤。」至晚，移二帝及后于小室内，卑湿不可居处，相对而泣曰：「我等今番死也。」阿计替曰：「兀西哺途今差我往燕京下文字，须三十日方还，二官人且耐烦宁心。我到燕京，自当与官人探问南朝信息，来相报也。」 

　　●八　徙西江州 

　　三月初九日，有一褐衣番人至囚所，手持文字曰：「皇帝圣旨，教你三人往西江州听候指挥，缘新同知之奏请也。」二帝泣曰：「又往何地？」俄有人引帝，执缚二帝并后之手，驱行出云州二十余里，至晚方止宿野寺中。自此后日月不复记录，因阿计替不在帝左右也。 
　　或日，所行地砖铺不平，有一从行者系山后人，语言略可辨，言于帝曰：「此长城基址。」日行七十里，实八九十里。二帝及太后足皆肿裂，寸步难移，或从者负之而行。时渐入沙漠地，风霜凄惨，寒气袭人，无异深冬景象。帝后衣袷单薄，兼以饥饿劳苦，时疫顿作，僵卧古屋中七八日，稍得痊愈。监者不时催促，帝后病骨支离，又无适口饮食，状如鬼魅。从者作木格，覆以茅草，舁之而行，真活不如死。 
　　行三四日间，忽逢北来骑兵三四千，首领一紫衣人，问讯对答，皆不能记。帝卧草与中，微开目窃视。紫衣状如汉儿，忽驻军下马，呼左右取水吃干粮。各于皮筐中取出干牛肉数块赠帝后，赖此病体稍瘥。紫衣人谓帝曰：「我本汉臣，昔为陛下延安钤辖周忠是也。元符中，中国与西夏交战，兵败被掳，由是父子俱降西夏，亦曾作西夏部中首领。宣和间，西夏遣臣将兵助契丹，与金国交战，又为金国所掳，降之。现为统管，郎主命臣至奚国发兵，往陕西路御西将军，今所领是也。」又言：「陛下无忧。昔时契丹大辽主与大金连战日久，尚且不杀，今见在昌合州收管。况陛下并不与大金苦战，只是近日四太子在江南颇为失利。金国盛称刘锜刘光世韩世忠等皆戮力疆场，智勇双全，不难恢复。臣本宋臣，不忍见陛下如此，故将微肉上献，幸为自爱！」言讫别去。 
　　是夕，宿树林下，月色微明，闻番人吹羌笛声，呜咽如泣，盖美国兵后阵也。帝与太上太后闻之曰：「与他成乐如何？」时太上口占词曰： 
　　玉京曾忆昔繁华，万国帝皇家。金殿琼楼，朝吹凤管，暮弄龙琶。花城人去今萧索，春梦说胡沙。向晚不堪，回首坡头，吹彻梅花泣路涯。 
　　少帝及太后闻之，俱各惨然泪下。少帝乃赓其韵而和之曰： 
</div>
    <div class="pagination">
<a href="徽钦北徙录_page5.html">上一页</a><a href="徽钦北徙录.html">1</a><a href="徽钦北徙录_page2.html">2</a><a href="徽钦北徙录_page3.html">3</a><a href="徽钦北徙录_page4.html">4</a><a href="徽钦北徙录_page5.html">5</a><span class="current-page">6</span><a href="徽钦北徙录_page7.html">7</a><a href="徽钦北徙录_page8.html">8</a><a href="徽钦北徙录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
