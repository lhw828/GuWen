<!DOCTYPE html>
<html>
<head>
    <meta charset="UTF-8">
    <title>南疆绎史 - 第 43 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南疆绎史 - 第 43 页/共 88 页</h1>
    <div class="content">
　　南都破，走杭州；从唐王入闽，进户部尚书。时郑芝龙、鸿逵兄弟横甚，王行郊天礼，称疾不出。楷言：「礼莫大于郊。二勋臣不陪祀，无人臣礼，宜正其罪」！王奖其风节，命掌都察院事。已而鸿逵挥扇殿上，楷呵止之。二郑交恶，知不为所容，连请告去。中途遇盗，截去一耳；芝龙使部将杨耿为之也。

　　后漳州破，抑郁而卒。

　　「摭遗」曰：何元子博综群书，寒暑勿辍；尤邃于经学。与黄幼平道周、刘晋卿同升、林石士兰友、赵景之士春，称长安五谏；搏击豪强，权党侧目。奈何用不竟其才，而卒为郑氏残贼以死；惜哉！

　　徐人龙

　　徐人龙字亮生，上虞人。万历丙辰进士，授工部主事，出为湖广荆襄道佥事兼筦榷务。时蜀寇樊龙等杀抚据蜀，江汉震动；人龙与楚抚日议战守事甚具。寻迁湖南提学副使。故事，使车按止义陵；凡义陵而南辰、沅、郴、靖官师子弟皆就试。以自桃源南入，接岭连山，争高竞险，而舆挽不得前，故却；人龙乃独往。每度一关，必询视形势。及抵辰龙关，徒行尽得其要害。后剿临蓝大盗，辄用有功其地。辰郡稍稍能文，溆、沅歌谣杂出。至靖川，与峒彝相半；有通「论语」一章者，即举茂才。人龙乘传所至，人多化之；且惊喜以为开国来无此事。已擢湖南道参议；珰难起，即乞终养归。以前发策试士题多侵，为珰所衔。家居凡十又二年。

　　崇祯乙亥，服未阕，即起为岭北道。多善政，增拓城垣十数处，以能闻于朝。调苏松兵备道按察司副使，虔民留之。会郴、桂贼起，围长沙、攻衡州；诏命两广江虔会楚合剿，檄人龙为监军。累战奏功，破诸寨，斩级万余，擒贼渠十有八。捷闻，迁武昌道，晋参政。特召赐对；道臣向无特召，召自人龙始。时杨嗣昌以夺情起官入阁，兼本兵；因人龙曾任楚官，载拜执手指所坐曰：「以此待公」！人龙初应召，疏论时政与嗣昌忤；至是见其墨绖在坐，连瞩之，且言已终养历十二年，慷慨激切。嗣昌■〈目咢〉眙不知所对，遽引退。先是虔饥，人龙输粟为赈，民赖以苏。召对时，上问所全活者几何？曰：「以十万计」。上喜。及退，上犹顾左右曰：「活人至十万，亦几矣」！嗣昌遽曰：「虔户版几何？而动言十万，此冈上也」。上默然。然嘉其能，谕吏部遇督、抚缺推用。遂超拜右佥都御史，巡抚山东登莱等处；叠陈防海、通运、粮储各事宜。而嗣昌衔怨，谓漕非所职，严敕之；且中以他事夺俸。人龙知事不可为，乞放归田。无何，嗣昌死。会兵部增设右侍郎，备边关制督之选，廷推起用；疏辞，不允。

　　甲申，晋户部尚书。以倪元璐荐，特旨兵部马上催赴。比至淮，闻国变，恸哭草檄讨贼。南都立，马士英兼本兵，仍为副。每堂同坐，机事一决于士英；人龙心不平，求去。且每在堂，正色危坐，士英踧踖不自安。遂分部事判两堂，命人龙督理驾库、漕运。既而人龙多所谏诤，语侵士英。复极言「安置四镇不宜。以庐、凤、淮、扬祖宗汤沐重地，而遽予拥兵自卫之人。夫带砺之盟，俟有成绩。即事在急，遽争先歆赏，亦必策以自效。使恢一城，即予以是城；复一地，即授以是地。当前激励未为不是，乃兵未动而遽刳内地畀之，则江南尺寸土可胜刳哉」？土英恶其言，讽台臣劾之；无可劾，乃使御史何纶纠其年耄拜舞失仪，勒致仕。时人龙年六十有九，进止矍铄，实无少误。

　　浙东鲁王监国，起工部尚书。闽中唐王立，以武英殿大学士、兵部尚书召，命人龙门下士闽抚吴春枝赍诏谕促行。比入闽，力辞不受事，杜门却扫者又七年而卒。卒之日，流涕曰：「吾颇知兵事，且官兵当国家需兵时，乃竟不得为国家用兵以死」！

　　「摭遗」曰：徐公奉敕巡抚山东，陛辞日，赐银币，遣中官四人扶肩轝出都，道路荣之。上事后，治行一如其守赣时。既而孔有德之乱，引朝鲜船至，军吏告急。公治事不辍，密檄津门、山海为犄角，遣标将焚其船，夺其大铜炮三十余架，贼氛顿息。因是虑阻漕，欲疏胶河故道傍入于海，以通运。亲视有成画，疏告；乃受嗣昌之扼。江东之役，公提一旅与王之仁分屯江口，名西陵军。既溃，乃遯入海。西河毛氏曰：「公既优文事，又擅武备。方其虔之事兵，一切皆听命联络，如出一人；故一往有功。后四镇之出，人自为政；即同堂决机者尚龃龉不合，欲其命将出师、制胜庙堂，是亦难矣」！

　　公子咸清，有神童之誉；一岁识字，五岁通经。甫蓄发，既应乡举入场。后被征归，与其妻商偕隐以终。商与祁忠敏配景兰，兄弟也；世称仲商夫人云。

　　杨文骢（孙临）

　　杨文骢字龙友，贵阳人。万历末，举于乡。与马士英为渊联，故人多诋谋之。崇祯时，官江宁知县。御史詹兆恒劾其贪，夺职。

　　福王立，士英当国，起兵部主事，历员外郎中，监军京口。以金山踞大江中。控制南北，请筑城以资守御；从之。善书，有文藻。好交游，干士英者多缘以进；气焰赫然。为人豪迈自憙，颇推奖士类，士亦以此附之。明年，迁兵备副使，分巡常、镇二府，监大将郑鸿逵、郑彩军。及大清兵临江，文骢驻金山，扼大江而守。五月初，擢右佥都御史，巡抚其地，兼督沿海诸军。乃还京口，合鸿逵等军札南岸，与大兵隔一江相持。大兵编巨筏，夜置镫火，放之中流；南岸军虚发炮石以为克敌也，日以捷闻。九日，大兵乘雾潜济；迫岸，诸军始知，仓皇列阵于甘露寺。大兵以铁骑冲之，悉溃，文骢走苏州。十三日，南京破，百官尽降，命鸿胪丞黄家鼒往苏州安抚，文骢袭杀之，遂走处州。

　　时福州唐王立，乃遣使奉表称贺。鸿逵已由海道赴闽，数荐其才；旋拜兵部右侍郎兼右佥都御史、提督军务，令图南京。初，王在镇江，与文骢交好。其子鼎卿为士英甥，士英遣迎福王，与王遇于淮安；王贫窭甚，鼎卿赒给之，王与定布衣交。及鼎卿上谒，以故人子待之，宠甚。特授左都督、太子太保奖其父子，拟以汉朝大、小耿。

　　明年，衢州告急；诚意侯刘孔昭亦驻处州，王令文骢与共为援。七月，大兵至；文骢不能御，退至浦城，与监纪孙临并为追骑所获。说之降，不从，同被杀。

　　临，字武公，桐城人；官职方主事。龙友招之入幕，前兵部侍郎晋之弟也。

　　「摭遗」曰：龙友顾曲秦淮，一时名下士翕然和之。观其设守金山，胸中非漫无计画者。累于附热，损厥清名，遂至沦入奸党。幸而死之，犹得其所耳。嗟哉！吾特因其尽节也，拔诸。

　　钱敬忠

　　钱敬忠字孝直，号玉尘；鄞县人。万历己未进士，临江知府若赓子。若赓初官仪部，论选妃事得罪神庙，几不免。既出守，以会勘江陵所陷故御史状，江抚因之遣戍。诸权贵衔之，诬为酷吏。神宗以夙怒，诏置之死。诸法司申救不得，临江士民千数人连年赴阙，亦不得。阁臣申儒行冤之而不敢请，乃与理臣议请缓决；遂长系于狱者三十又七年。若赓三子皆授经于狱，其冢孙肃乐亦时寄所业就狱教之。下狱时，敬忠祗一岁；至是成进士，不赴大对。为文誓墓，省其父。还诣京，具疏吁冤至千万言。会熹宗新即位，匦臣尼之；乃自囚服泣血跪午门前，丐阁部诸臣转请。凡江右人之在官者徐良彦、姜曰广、吴士元辈为出公揭，同榜生如姚希孟、孔开运、陈子壮等亦力与当道谋。时邹元标筦刑部，促议以入。得旨：「钱敬忠为父呼冤，请以身代，其情可哀！汝不负父，将来必不负朕。准将钱若赓免死，放还乡里」。遂驰赴江西，奉父归浙。当其伏阙也，别作誓天文，以必死要之；而卒遂其志。

　　壬戌，补奉大对谒选，授刑部主事。寻以忧归。珰祸炽，服阕不起。时涿鹿冯铨嫟于珰，呼吸通天；以敬忠出其门，招之，绝不往。后南京御史沈希韶疏言：「敬忠泣血长安道上三年而出父于狱，精诚上通帝座。冯铨炙手可热，而独不肯一为俯首，如水不波。宜亟加擢用，以重学使铨衡之选」。诏起原官。会以母氏田病，自念兄伯仲咸在舍，不得援终养例，竟乞休。奉母几二十年，再补原官，出知宁国府；已罢还。

　　甲申之难，重趼奔赴。南都立，敬忠以六月朔上疏，凡千数百言。略曰：「皇上所亲遘之难与三月十九日，为开辟未有之变。纔一念及，则蹐地局天，行尸走肉，不觉魄已离魂，生不如死。独念国破君亡，虽陵寝震惊、钟簴非故，犹赖东南半壁，何止一成一旅！而皇上渊跃天飞，依然有君。则自监国以来、登基以后，皇上一大事因缘、朝野一正经题目，除却讨贼复仇外，更无与为第二义者。今观举朝诸臣，似以三月十九事亦未为地覆天翻、千古非常之奇变也。如以为奇变，当必有洗胃刮肠一番痛心之设施。乃两月来，立纲陈纪、张官置吏，亦既济济彬彬章满公车、言满朝听，而讨贼复仇一事未闻有痛哭流涕为皇上一赞决者，亦未见有单肩赤脊为皇上一亟图者。臣不敢深言，亦不忍深言。百年以来，功利之毒沦入骨髓，已成膏肓；乃有书破万卷、官跻一品，未识「君父」二字者，致有今日！以今日世道人心，恢复大事，诸臣已不足恃；独有皇上不共戴天一念，果可彻地通天、反风却日，决不愁神灵不护呵、群力不辐辏也！臣昧死请我皇上无烦再计、不俟终朝，推瞿然失席之情，挺身蹶起；效素服哭郊之事，洒泪誓师。悬诏国门、布告天下，亲率敢死之士一往无前，灭此朝食。四海之内，义称臣子者，各各蠲赀贾勇以佐军；现有职司者，在在炼兵转饷而接济。万事不理，单刀直入。即有谓万乘之孝，与匹夫不同；孤注之危，非万全良策者。彼虽陈议甚高，吾思吾父不能顾矣。即今残破地方姑置弗论，其未经兵火者南直十数郡外，江、浙、闽、广皆雄藩也。诚早以训练转输专责之师帅之，任十数万子弟兵、数百万粮草，何虑不首尾接应。只须掀翻格套，使■〈飠匊〉郁尽舒；宽假便宜，令胆智毕吐：庶几真才为我作使。若复一瓢众举、十羊九牧，徒相与蒿目而忧；无兵无饷，真是向饭箩边愁饿死耳。在事诸臣必诋臣腐儒不暗时务，不曰祖宗社稷为重，必曰轻举躁动为殃；臣亦敢不谓然。独恨功利之毒自锢锢人，听其所言洋洋至理，扪心自揣，或非本怀。从来误人家国、贻羞千载，何尝不据一面之理。唯愿皇上存敝屣草芥之心，不绥被发缨冠之举；思伍员夜泣之悲，早决枕戈待旦之计。除凶雪耻，远迹康、宣；抑亦惧乱贼、扶纲常、正人心，息邪说。否则，无父无君，不知其所终矣」！得旨：「钱敬忠有何异谋可足兵食，以便恢剿？着再奏」。敬忠溯典引经，复得千数百言，再上之；报闻。已又陈第三疏，备论齐、鲁重轻之势；且云：「庙堂诸老，非有张良之智、裴度之忠、李德裕之才与识，不过以定策而枋国耳。昔者楚、汉之争，势重在楚不在汉；比三老董公遮说义帝之丧发，而天下大势尽归重于刘。楚、汉轻重之势，亦即今日我与贼及廷臣诸镇轻重之势。汉高能早握其机以成帝业，此我今日君臣所当共念者也。晋栾却杀厉公，立十四龄之悼公，势在栾却；已悼公召群大夫誓之，稽首唯命，而晋势得尽归于公。夫悼公能早握其机以致中兴，此又我皇上今日所当独念者也。舍此一着，何言宗佑百年，即欲为皇上图一身亦无计矣；何言恢复一统，即欲为皇上保半壁亦无计矣。盖皇上一失此机，则浸假而移于柄臣、落于雄镇，且浸假而倒授于贼。今登莱等处未睹诏书，犹为我大明坚守；民之思汉可知。乃当事诸臣四顾踌躇，动忧兵食；且鳃鳃乎奇谋异计，借此箸筹。此机一失、此势不回，天下事未知税驾；偏安且不可得，臣从此不复敢言矣」。敬忠连上三疏，待命逾月，庙堂充耳；而马士英辈以其累渎，终不上。遂怏怏失志归，自称「崇祯遗臣」，卧病不出。

　　次年，大兵渡江。敬忠病甚，每索邸抄读之，抚膺恸哭，自叹其不幸多言而应也。乃戒勿药，以六月望后一日卒。生平喜聚书，终日丹黄不倦；手批书至数千卷。子二：光绣、昭绣，并能诗。光绣字蛰庵，尤有名。

　　「摭遗」曰：钱公血疏救父，痛累万余言。神宗之于此狱，实伤天地之和。节其词云：「臣父下狱，年未四十，臣甫一岁无所知。祖父母俱六十，相继断肠死。嫡母张，忧怖死。臣父有子之妾，一时改嫁，子母生离；两弟以忆母而殇。两姊未嫁，嫡母既丧，别无亲人；日夜号咷，以成疾而殀.止余臣兄弟三人俱断乳，依圜土中。臣父刀俎残喘，实兼母、师；抱哺煦濡，含酸授简。臣自一岁至三十八岁，桁■〈木匣〉杨柜之间、沮洳臭秽之地，履影吊心，酸鼻痛胃」。又云：「臣自童时不忍见父受苦，今何能两眼看父断送圜中。且何能手持父尸，独生出狱门，尔时必无逃一死。臣不揣昧死侥幸，愿以余年代父伏法；使臣两兄裹父残躯至祖墓，洒血长号，一写终天之痛，而得免拖尸之恶名。臣虽身首异处，死有余荣矣」！嗟乎！此文百世而下，犹恻恻不忍踵读也。「摭遗」之所以补列斯传者，以赧王时三疏为剀切之文，而藉以见忠介公忠孝一门之盛云。

　　姜一洪

　　姜一洪字开初，号光阳；余姚人。万历丙辰进士。历职礼、户二部员外郎，转郎中；出守江西。迁河南兵备，分巡汴梁。时流寇分犯河北，一洪设法防御；叶县、鄢陵、彰德、怀庆千里之内，赖之以安。叙功，擢福建按察使，转广东布政使左参议。累着政绩，迁太仆卿。

　　甲申之变，与左都御史刘宗周议振义旗，不果。唐王立，大学士黄道周荐之，晋吏部侍郎。旋升户部尚书，奉命赴赣，会仙霞岭兵溃。丙戌秋八月二十一日，唐王出奔，一洪徒步追从之。及抵赣之木榔庵，力竭恸哭，赴江死。

　　子二：长曰天植、次曰廷梧；偕走四千余里，负楬椟以还。中涂屡遘官军，械天植为逃丁；而廷梧方总角少年也，辄膝行马前，求为兄代。一时以孝友称。

　　「摭遗」曰：案姜司农尽节时，有陈若水者，同赴江右；竭蹶道路，同以力尽死。爵里不可考。

　　熊纬（郭符甲）

　　熊纬字文江，南昌人。崇祯癸酉进士，官行人。两都既覆，家居。每饮酒，辄涕泗横流。其友或语之曰：「昔狼■〈月覃〉有言：「吾未获死所」。子既有志，盍求其所」！纬因驰诣延平谒唐王，擢兵科给事中。寻扈行至汀洲遘变，从官迸散，纬独奔赴于王。大兵遂之，号哭入行宫；说之降，不屈，乃被杀。

　　泉州破，故南京户部主事郭符甲举兵谋恢复，战殁。尸暴七日如生，乡人义而葬之。符甲，晋江人；崇祯癸未进士。

　　徐复仪

　　徐复仪字汉宫，上虞人；崇祯癸未进士，为兵部尚书人龙族子。北都变，家居恸哭，誓讨贼。南都立，授刑部员外郎；按治逆臣罪，有能声。出典云南乡试，未至，南都破；人心汹汹，而复仪讲宾兴礼如故。夜谒黔国公沐天波，使陈兵卫镇抚之；土夷遂不敢肆。

　　乙酉闰六月，闽中唐王立，起翰林院编修。丙戌八月大兵下，复仪乃幅巾草履走千里归；辞父母、妻妾，独居山中，日诵「离骚」。或从危崖撺身而下，累不得死。一日，风雨昼晦；恸哭，急投谷中死，目犹张。其父承宠趋视，持其首哭之，乃瞑。

　　周之藩

　　周之藩字长屏，籍贯弗详。崇祯中，曾为福建参将。乙酉，进前军都督府总兵官。唐王大举出师，诏之藩以所部由汀州出，直抵南昌；遥授御营右先锋，属永胜伯郑彩节度。已而不果行，封福清伯。

　　延平失守，乃踉跄趋扈。追兵急，辄大声呼曰：「吾大明皇帝也」！乱兵争前执之，知其非是；群矢集如猬，遂死。时方大暑，群尸虫腐，之藩摊尸五日而玉色莹然。

　　「摭遗」曰：闽事既败，东阁大学士傅冠不屈死。冠，进贤人，崇祯时入阁。性简易，罢职归。唐王起故官，命督师江右；后致仕。大兵被执，不屈死。礼部尚书曹学佺投缳死。学佺，侯官人；学问淹贯，立朝有风节。通政使马思理亦死之。前大学士蒋德璟卒于泉州。东阁大学士兼礼部尚书顾锡畴，字瑞屏，昆山人。寓居温州江心寺，唐王命以故官督师；为降将总兵贺君尧所杀。浦城破，协守仙霞关兵科给事中建阳黄大鹏阖门死之。吏部稽勋司员外郎泉州叶翼云，为令有声。兵破同安，被获不屈死。都督同知义乌傅启耀，亦以不顺命死；全家俱殉。侯官贡生元纶绝粒死。闽县民赵卯，哭辞所亲，雉经死。黄鸣俊既投款，授五品官。已而自羞，以疾辞；未几卒。

　　「摭遗」补曰：当时遗臣若曾、若路、若何，名犹在史册间，人得知之。若徐、若钱、若姜而下诸公，皆能尽诚、尽节于一时者也，而可失诸记载乎？外此而犹有所遗者，则于闽、粤诸臣之下分附其名；得有事实，则续稿疏列以载补之。

　　●绎史摭遗卷三

　　吴郡李瑶子玉纂

　　目录

　　闽疆督师守赣诸臣列传

　　杨廷麟万元吉郭维经（子应铨、应衡、应煜）刘同升彭期生姚奇胤、杨文荐（陈烈、吴国球、林逢春、周瑚、熊国本等、李时兴、高飞声、胡甲桂、郭宁登附）

　　赣州之守也，阁部督师杨、万、郭三公协志婴城，湛身殉国，实与唐王相终始。温氏于闽「纪略」中仅一见其名，概不书其死事。殆以汀州之平在八月，而赣则及十月始溃，无所附丽，故略之邪？且案之诸义师中，又不为立传；是「佚史」之于吃要处，其脱失正复不少耳。凡江右之守土效死及赣中殉义所遗者，并摭附。

　　列传三

　　杨廷麟

　　杨廷麟字伯祥，清江人。崇祯辛未进士，授庶吉士，转编修。勤学嗜古，声震馆阁；与都御史黄道周善。皇太子将出阁，简充讲官兼直经延；乃具疏力让道周，不许。明年春，帝御经筵，问保举、考选之法何者能得人？对曰：「保举当严举主；如唐世济、王维章为温体仁、王应熊所荐，今二臣败而举主无恙。是连坐之令先不行于大臣，欲守保举效得乎」？帝为动容。畿辅告警，因上疏劾兵部尚书杨嗣昌；言「陛下有挞伐之志，大臣无御侮之才。谋之不臧，以国为戏。嗣昌及蓟辽总督吴阿衡内外扶同、朋谋误国，倡和款议，武备顿忘，以至于此。今可忧之在外者三、在内者五。督臣卢象升以祸国责枢臣，言之痛心。夫南仲在内，李纲无功；潜善秉成，宗泽殒命。乞陛下赫然一怒，明正向者主和之罪；俾将士畏法，无有二心。召见大小诸臣，咨以方略；谕象升集诸路援师乘机赴敌，不从中制：此今日之急务也」。时嗣昌意主和议而廷麟痛诋之，遂大恚忿，诡荐其知兵。帝即召见，改兵部职方主事，赞昼象升军。象升得之甚喜，即令往真定转饷济师。及象升战死贾庄，嗣昌亟问杨赞画死未？侦卒以奉使在外对，嗣昌为不怿者久之。初在军中报曲折，嗣昌拟旨责其欺罔。事后几欲中以危法；帝察无罪，仅贬秩。黄道周狱起词连，将逮治；旋狱释。言者交荐，得仍故官；未赴，都城陷。廷麟时在南昌，跄地恸哭；与翰林修撰刘同升遇，集兵勤王。会福王立，御史祁彪佳荐之，授左庶子；辞不就。宗室朱统■〈金类〉诬劾大学士姜曰广并诬廷麟招健儿，有不轨谋，曰广为内应。语绝狂诞，王置不问：然所募兵竟以散去。

　　乙丑南都破，我大清兵下南昌，袁州、临江、吉安俱投诚。已又取建昌，惟赣州孤悬上游，岌岌独存；而兵力单寡，人怀汹惧。廷麟乃与同升谋邀南赣巡抚李永茂享士大夫于明伦堂，劝谕兵饷，刻期大举。唐王手诏至，嘉奖备优，擢吏部右侍郎。比有粤东入卫兵过境，即疏留之；立忠诚社，得二万余人。九月，廷麟领兵偕同升取万安、抵泰和，复吉安全郡，又收临江。具表，以偏安海甸为非计，请王移驻赣州；进兵部尚书兼东阁大学士，赐尚方剑，便宜从事。未几，王召永茂为兵部右侍郎，以张朝綖来代。俄，朝綖召还，即以同升代。十月，吉安告警，副将徐必达战败赴水死。援师至，大兵稍退，屯峡江。十二月，同升卒；总制万元吉自闽至赣，遂兼巡抚事，与廷麟协力规画。明年正月，廷麟赴赣招降峒蛮张安等四营，复得四万人；安骁勇善战，赐名「龙武新军」。三月，闻王将莅赣，趋往朝之。甫行，吉安告警；留屯郊外，日驰疏陈援吉、防赣事宜。时元吉代守吉安，守将胡长荫违节制战败，城复失。元吉走皂口欲自沉；永丰令亟持之，乃退保赣州。

　　初，中书舍人张同敞于崇祯末奉命赴云南调兵；及抵江西而南都且失，因退还吉安。廷麟留与共守，待以客礼。其将赵印选、胡一青频立战功，元吉约束严，不少假贷，诸将渐不悦，不用命。元吉以新军张安为足恃也，蔑视云、广军；云、广两军因之解体。然安故蛮寇，受降后淫掠自如；廷麟遣救湖西，所过无不残破。及是，大兵逼吉安，诸军皆内携，城中不战而溃。四月，我兵复乘胜至赣，薄城下。江西巡抚刘远生亟出城，躬往雩都邀张琮者将兵来救；赣人疑之曰：「抚军遁矣」！焚其舟，并拘其妻子。俄而远生率琮兵至，赣人乃悔罪。琮渡河抵梅林，中伏大败；还至河争舟，多堕水死。远生愤甚，五月朔渡河复阵，身先士卒，被执；复逃归，围愈急。廷麟乃遣使调广西狼兵，己往湖西邀新军还。及望日，与我兵再战梅林，再败；即散遣其军，而身入赣城与元吉誓守。六月，李永茂遣副将吴之蕃率广东兵五千至，战于李家山，围暂解。广安（？）退保南康；已复合廷麟等分门坚拒如初。
</div>
    <div class="pagination">
<a href="南疆绎史_page42.html">上一页</a><span>...</span><a href="南疆绎史_page38.html">38</a><a href="南疆绎史_page39.html">39</a><a href="南疆绎史_page40.html">40</a><a href="南疆绎史_page41.html">41</a><a href="南疆绎史_page42.html">42</a><span class="current-page">43</span><a href="南疆绎史_page44.html">44</a><a href="南疆绎史_page45.html">45</a><a href="南疆绎史_page46.html">46</a><a href="南疆绎史_page47.html">47</a><a href="南疆绎史_page48.html">48</a><span>...</span><a href="南疆绎史_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
