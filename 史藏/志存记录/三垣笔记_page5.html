<!DOCTYPE html>
<html>
<head>
    <meta charset="UTF-8">
    <title>三垣笔记 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三垣笔记 - 第 5 页/共 7 页</h1>
    <div class="content">崇祯 一
上为信王时，曾梦乌龙蟠殿柱。又偶游本宫花园，园有二井，相离甚远，上戏汲于井，得金鱼一尾，再汲一井，复得一尾，活泼光曜。左右皆知其异，秘不敢言。
熹宗初即位，上犹在稚龄，忽问曰：「这个官儿我可做得否？」熹宗曰：「我做几年时，当与汝做。」人以其言为谶。
熹宗大渐，逆珰魏忠贤方柄事，懿安皇后召上入继大统，戒勿用宫中食。上从周戚畹奎处作麦饭，袖而食之。
上即位数日，大珰王体干、魏忠贤侍。问及立枷事，体干奏曰：「非大奸巨恶，法所不能治者，弗用。」上蹙然曰：「虽如此言，亦太惨矣。」忠贤默然，遂传免。
上初即位，以内臣崔文升用泄药致光庙晏驾，欲杀之，忽内宫哗嚣不可止，上问故，曰：「崔官儿好人，理不应杀。」上命免其死。越数日，徐访内臣为首数人，皆杖杀之。
上聪明天纵，初即位时，视诸臣每有不足之意。一日，召对诸臣，无一语当圣意，上曰：「此就是召对了么？」
上每言欲法尧舜，有以汉孝文相方者，犹目为中主。一日，辅臣语及唐太宗，上曰：「太宗扫荡群雄，朕愧无其才，若闺门无序，家法荡然，朕羞称之矣。」
上初即位，倪侍御文焕 【万历己未，江都人。】 以附崔呈秀 【万历癸丑，蓟州人。】 削夺归，同乡乔中书可聘往谒，文焕神色沮丧，若悔前非者。可聘曰：「他无论，若杨、左二公，以忤珰罹祸，君子也，公纠之，何故？」文焕曰：「一时有一时之君子，一时有一时之小人。我居言路时，举朝皆吴杨、左诸人，我自纠小人耳。如今看起，元来是两个君子。」
吴侍御甡初入台班，独行无倚。赵太宰南星欲以年例处之，不得已，乃荐方侍御震孺 【万历癸丑，寿州人。】 等，以释其疑。后魏、崔专政，又以三案有疏，借例推削夺杨侍御维垣，攻魏、崔时，犹以故意疏荐，及再入台班，始风节矫矫，以弹击称雄。
予壬戌赴公交车，见张司马鹤鸣 【万历壬辰，颍川人。】 以及台省部郎，皆与熊经略廷弼 【万历戊戌，江夏人。】 构，众推一愚率之王抚化贞，以抗廷弼。而廷弼疏言：「广宁必失，河西必危，乞留臣言以券」一疏，尤为先见。及事败，与化贞同辟，人以为冤。至辽东传一书，为丁辅绍轼【万历丁未，贵池人。】 等进呈以杀廷弼者，予曾见此传，最俚浅不根，而指为廷弼撰授，尤诬。赴市时，挺立不跪，下刃仅及颈半，行刑者即以刀逆割之，惨哉！闻绍轼舆行长安道上，白日见廷弼，回寓脑裂死。鹤鸣以陷廷弼卸罪生还，后为流贼索贿，倒悬城门，身首碎裂，亦天道也。崇祯初，韩辅爌【万历壬辰，蒲州人。】 疏请归葬，有「不死于封疆，而死于门户」等语，公道始明。
王抚化贞、邱副宪志充 【万历癸丑，诸城人。】 皆诸城人，又皆癸丑进士，一坐失陷封疆，一坐行贿谋升，同日弃市，亦云怪矣。
梁侍御梦环 【万历癸丑，顺德人。】 首纠魏忠贤。及巡按山海，忠贤欲以查核钱粮中之法，梦环惶急，知忠贤憾张戚畹国纪，【太康伯。】 以参疏献媚，内有「丹山之穴、蓝田之种可疑」二语，谓张后非国纪生，将撼中宫也。上嗣位，依子骂父律绞，是年秋决。上勾其名，以墨轻未见，诸囚皆决，梦环还狱。及复奏，以原疏对名，方见其勾，仓皇取之狱，抱上马，至西市行刑。
王冢宰允光， 【万历壬辰，长垣人。】 当魏忠贤专权时，请以票拟还之政府，可谓言人所难。吴侍御甡以其为司马时不驳魏良卿【忠贤侄。】 封爵，纠之，遂与声气大左。及例转科员，与吏科陈都谏良训 【万历癸丑，进贤人。】 各有所主，相持不下，良训曰：「宁用晚生。」遂以大参补之。
己巳除夜，误传免朝。上是夜宫中内宴，宴毕，竟升殿，惟温辅体仁、冯给谏元在。或奏圣驾御殿，例闭朝门，诸臣不得入。上退坐，命启门，复不至，不得已还宫。及诸臣闻驾出，咸仓皇入，上复升殿，仪部吏佩元旦表，与仪郎交臂相呼而不相识。及拜贺礼行，遂取别省贺元旦表读之，中官命报名以辨至否。时诸臣各竞纸笔伏地呵冻书之，如犬踵蛇行。出讯之，则自官僚以至从役，皆如醉如痴，不辨天曙，莫知何故也。
钱辅龙锡 【万历丁未，华亭人。】 万历丁未会试时，梦衣蟒玉，有刀加颈，为人夺去。后在政府，以袁经略崇焕诛毛帅文龙，谓龙锡知情，下狱议死。时上震怒，人皆危之，龙锡坦然曰：「吾先梦在，必不以刑死。」已，果减等出。
崇祯癸酉、甲戌，凤阳出恶鸟数万，兔头鸡身鼠足，人取供馔，甚肥美，但犯其骨立死。乙亥上元，遂有流寇惨杀之祸。
叛贼孔有德围莱州，城守甚固，刘督宇烈 【万历丁未，绵竹人。】 主抚，遣屈司李宜扬往说之。贼诳宜扬往城下请谢抚军琏 【万历丙辰，监利人。】 出受抚，总兵杨某坚止，琏不听，率朱郡伯万年开城出，贼故遥呼罗拜，琏喜，稍近之，贼遣使请退左右，有密言相告。及众兵撤，而琏及万年皆被执，万年诳贼曰：「尔执我无益，可以精骑从吾呼守城者出降。」贼然之，以精骑五百押至城下，万年大呼杨云：「我已被擒，无生理，贼精骑尽在此，可速发炮击之，吾与俱尽，亦不枉此死耳！」杨犹不忍，万年复顿足大呼，遂遇害。杨发炮，击死过半，贼势大摧。
乙酉夏初，镇江民妇产一子，颈戴二首，与母俱毙，又下游丝成团，不知何兆。
崇祯辛未四月，扬州胡尚蔚染疾不瘳，妇程氏私刲股二片啖之，呕出，不救。妇不食二日，然有身四月，或解之曰：「若得男，可延而夫嗣，徒死无为也。」妇曰：「吾亦知之，但生女，又未免苟活数月，恐无以对吾夫耳。」因复食。至七月，果生男，踰年，子以痘殇，即理前盟，致谢翁姑曰：「未亡人且死，不能常侍，幸有娣姒养，无悲也。」复绝食，越二日，其姑故难之曰：「尔父母家不越二百里，若不候面诀，或有言奈何？」妇曰：「然。可急迎之。」然终不食，惟日饮清米汤一匙，谓可延旦夕候父母至。迨十二日，其父母遣幼弟至，妇曰：「是即可白吾志。」自是滴水不入口，姑向之泣，则曰：「未亡人若再嫁，则当哭，此好事耳，何哭？」徐简奁中簪珥，令变易备后事，以其余给散家人并邻妪之曾过问者。复自卜曰：「十八九日皆良，吾当逝。向曾刲肉二片救夫，夫不可救，尚以石灰养之灶头，死后可入敛，以示全归。」遂死。
钱少宗伯谦益，声气宿望，虚誉隆赫，时周少宗伯延儒为上所眷注，阻之令不得列名于枚卜，延儒请之瞿给谏式耜， 【万历丙辰，常熟人。】式耜厉声拒之。适温宗伯体仁亦以沈故辅一贯 【隆庆戊辰，四明人。】 门人，为时望所摈，每立朝，无敢与言者，而资俸久在谦益上，亦不与名。于是体仁、延儒交遂合，始有召对钱千秋之事。谦益等又欲攻去周辅道登，【万历戊戌，吴江人。】 故道登亦从中主持。当召对时，体仁应答如流，而谦益噤不能言。上命锦衣卫拿谦益，下犹相顾不敢，致上益怒，故谦益卒不胜。
嘉兴县庠生李梦康幼女四岁丧母，抚尸恸绝，绝而苏，事后母以孝谨闻。父食贫，女独勤纺绩供父。或慕而求字，因询父曰：「世何谓贤？」父曰：「善事舅姑尔。」女曰：「舍己亲事他人亲，以此谓贤，实非儿愿。且我母早逝，烹宰非伯兄事，父休矣。」因哭拜力谢，父亦感泣。及笄，愈贞不字之心，父悲其志，不强夺也。父尝病，女祷天请代，置药庭中，有青鸟衔一朱实坠药铛中，服之即愈。崇祯二年六月朔，女疾作，自知不起，抱父号泣，以不克终养为恨，一恸遂绝。
郝景春 【万历壬子，江都举人。】 官房县令，张献忠既就抚复叛，来攻房城，身自巡视，有不用力者手刃之。 【原作「不用力者手刃之」，无「身自巡视有」五字，依抄本甲补。】景春亦悬钱立赏格，曰：「击中一贼，赏钱一千。」中者辄取去。 【此五字依抄本甲补。】 献忠有花马，甚爱，出则常骑，亦为炮击死，其徒死者甚众。献忠无如之何，将退，【「之何将退」四字依抄本甲补。】 会 【「会」字依抄本甲补。】 指挥张三锡 【抄本甲「三」作「天」。】 以绳引贼入城，城遂破。降贼张大经百计说景春降，不从，呼其子鸣鸾至，谓之曰：「男子不幸至此，惟一死耳。」又以手画颈曰：「此其甚痛耶。」乃与鸣鸾及仆陈宜往见献忠，不屈，献忠指大经曰：「彼九省监军道，如何恭谨，汝一知县，敢尔！」景春曰：「彼已降贼，不值一钱，吾岂效彼者！」乃杀一丞以惧之，骂如故。献忠与大经怒，命曳出，犹骂大经不绝口，遂见杀。鸣鸾抚父尸大呼曰：「死贼，何不杀我？」遂与陈宜同遇害。时崇祯十二年。【此六字依抄本甲补。】 事闻，赠太仆寺少卿。
郑辅以伟 【万历辛丑，上饶人。】 喜读书，而票拟非所长，疏有「何况」二字，误以为人名也，票云「何况  按抚提问」，上驳改，乃悟。由是有馆员须历推知之谕。又一日拟票，悬笔不能下，周辅延儒等哂之，以伟叹曰：「吾富于万卷，而窘于数行，致为后生所藐。」遂挂冠，后竟卒于京。
吴侍御甡辛未按秦，一以察吏安民，稽核功罪，激励将士讨贼为务。凡巡方旧套审录拿访等俱停，守令贤否，即以城守坚完，盗贼不犯境，民获安堵者为最。故按秦二十阅月，贼未过西安、汉中一步。
曹总兵文诏与洪总督承畴 【万历丙辰，南安人。】 不协，吴直指甡曾问文诏曰：「制府素称得将士心，而不能用将军，何也？」文诏曰：「制府为人，煦煦小仁，御士以诈，无雄略英断，可遇小敌，不可遇大敌。文诏从征数年，颇有功，而幕下将吏不闻荐录一人，此骐骥困于盐车，仰天长鸣者也。」甡为疏题部下有功者，请部加衔，文诏甚感之，故后抚晋时大得其用。
郑庶常鄤入京，以温辅体仁异调，恐阻己入馆，逢人肆诟，谓「吾必纠体仁」。然特以恐吓为胁制耳，实无意纠也。体仁知之，遂为先发制人计，而蔑伦词臣之疏出。
礼科房之骐， 【崇祯戊辰，东明人。】 父楠， 【万历辛丑。】 温辅体仁本房门生也，之骐以国博改给谏，实体仁力。已，复纠体仁，以附声气。噫，宁吾为逄蒙，自负其师耳！后两仕清，寻革职。
宋给谏学显以声气自雄，田太宰维嘉与抵牾。一日，学显以书干选郎，维嘉得之，遂例转。时学显方扬扬谒客，忽数朝士拥马首曰：「高升矣。」学显呶呶不平。维嘉扬言将以私书入告，遂悒悒出都。
田戚畹弘遇 【田妃父。】 所为不法，人争鼓讼，御史台以法绳之，贵妃脱簪求解，上怒曰：「祖宗法不可私。」摈居别宫久之。周后召至看花，乃承恩如故。
上重太宰之选，召内阁、五府、九卿、科道等官，命各举所知。张少宰捷云：「诸臣党同伐异，一切把持，臣所举皆所不喜。」卢吏垣兆龙【天启壬戌，光山人。】 曰：「科道例不荐举，惟举有不当者，方行纠参。」上然其言，命吏部先举。捷因举唐世济、吕纯如，诸臣皆各有所举。上问世济何如人，温辅体仁、钱辅士升、【万历丙辰状元，嘉善人。】 王辅应熊皆极誉之，上曰：「吕纯如系逆案，不可开端。」于是兆龙首纠之，而姜给谏应甲、孙给谏晋言尤力，张侍御三谟、 【天启壬戌，太原人。】金侍御光辰等继之，独河南道卢元宾不言。捷再言纯如才，「若用之不效，愿与同罪。」上曰：「既絓逆案，不用也罢。」初，召对诸臣传闻阁部同心，且有大力者为之内援，纯如之用，圣意已决，故皆蓄缩不敢言，赖上片言而定，诸臣方敢继其后。然纯如无颂忠贤疏，逆案指为有颂，误也。
上以山西、大同、宣府等处失机，罢督抚罪之，命会推代者。张少宰捷出诸袖中曰：「山西巡抚已有人矣。」众问之，以吴侍御甡对，众为不平，争论久之，捷竟以甡奏。上召甡，问何以抚山西，对曰：「御敌当御之边外，若大同、宣府不能遏其入口，山西岂遽能驱之出口乎？然其入边，尚在一二年后，犹可预为修备。今流贼遍满内地，郡县为墟，此国家腹心元气之病，不可不速为扑灭。山西逼近京畿，关系尤大。」兼陈歼渠散党、防河、用将、申严纪律诸事，上倾听久之，是晚命下。
孙给谏承泽入垣诸疏，中立无所依附，当事者欲以年例处之，疏纠蔡少司寇奕琛，乃得免，自此以声气推。
上笃好文学，励精求治，尝因讲席咨问春秋传义，左右陈说无称旨者。或荐文翰林震孟，特赐燕对，震孟援引侃侃，上嘉悦之。
吴给谏麟征生平不受人意旨言事，与文翰林震孟交密。震孟以劾润州张某奏稿讽麟征上之，麟征谢曰：「非时政所亟也。」震孟虽鞅鞅去，而心敬之。
文翰林震孟一日入讲，上加足于膝，遇讲中有云「为人上者，可不敬哉」。震孟重言之，上为竦然。及入阁，颇洒脱，曾拟票某本不决，密遣仆持疏送姚给谏思孝代拟，时思孝与温辅体仁左，大惊曰：「若泄，祸立至矣。」谢遣之。此思孝亲为予言者。
蒋少宗伯德璟留心国计，将各边饷册细加剔厘，计祖制九边及先后增设东西二协昌通津登保五处，共十六镇，一切新旧练三饷兵马及屯盐民运漕粮马价，各项原额现额，苦心编纂，而诸形势要害，及近边部落，今昔疏义有可采者，亦附见焉。合为总册，分为各镇，名曰备边御览册。先进总册，次进备边抚赏一本，三进蓟密山永一本，蓟永三略考一本，昌平镇一本，守边乞赏各部落一本。又将各边十六镇新旧兵马屯盐民运京运漕粮三饷本折及兵马价各项，括其大纲，以便稽核，名曰御览简明册一本，又进九边十六镇兵饷总册二本，御览简明册二本，蓟州镇兵饷原额二本，新设中协蓟州镇一本，东协山永镇一本，西协密云镇一本，大宁三略考一本，附戚继光【登州吴人，谥武毅。】 口外山川图、大宁哨拨、历朝经历及朵颜福余泰宁支派、恢复大宁诸疏议。新设昌平镇二本，附诸陵形势、历朝谒陵事宜。新设通州镇一本，新设天津镇一本，附二镇漕河水利。真保镇二本，新设登莱镇二本，附胶莱河养鱼池考、海运考、毛文龙至黄蜚始末考。新设关外宁远镇二本，附建州始末考二本。山西镇一本，宣府镇一本，大同镇一本，守边赏彝考二本，附隆庆以来顺义款贡始末。陕西固原镇一本，延绥镇一本，宁夏镇一本，甘肃镇一本，附河套考、大同叛兵考、寘鐇考、元昊考、哈密诸番考。其进册时在入阁后。
文辅震孟入阁时，温辅体仁久居首席，每票拟，必商之，震孟有改，必从。震孟密语诸同志曰：「温公虚怀乃尔，何云奸？」何辅吾驺【万历乙未，香山人。】 曰：「是人伏机甚深，何可信？」震孟不为意。越十余日，体仁窥其脱，凡震孟票拟，竟发改，震孟坚不从，径抹去之，震孟怒，拍案大呼，以诸疏掷体仁前，体仁亦不顾。未几，许给谏誉卿为谢冢宰升所纠，体仁拟旨为民，震孟力争之不得，曰：「科道为民，非天下美事。」体仁奏其语，遂罢。震孟每语诸同志曰：「诸君子见予当国。放胆作事，无复前者兢业，遂为奸辅所窥，乘机相中。」先是，周辅延儒被纠将去国，体仁与闵冢宰洪学【万历戊戌，乌程人。】 深谈，历指某疏比某疏尤甚，笑声彻外。后浪催前浪，其相嫉固然也。
许侍御自表纠温辅体仁疏，项翰林煜所授也。煜以自表由明经拔，上所注意，虽纠必不处，竟镌级调用。
体仁长于心计，凡阁中票拟，每遇刑名钱粮名姓之繁多，头绪之棼错，皆相顾攒眉，独体仁一览便了，从不以舛误驳改，故诸辅亦服其敏练。但存心过刻，伏机甚深，又不敢批逆鳞，其大病也。
张给谏焜芳 【崇祯戊辰，山阴人。】 纠史冏少复 【天启壬戌，清苑人。】 单款，扬州同袍郑元勋所授也。复巡盐狼籍多在扬郡，故元勋知之甚详。然复系狱后，母死不得归，号泣不辍，颇有怜之者。
吴辅甡在晋，尝语诸将曰：「予在行间久，知兵事好还，贼焚掠害民，即杀之千万，有功无罪。若无辜胁从，即杀一二，亦有罪无功。且我纵军士滥杀，上天或假手贼以致丧败。」诸将恻然。甡乃制白旗二面，每出阵，令胁从老幼妇女降者跪伏旗下，一、散其党，俾得直前杀贼，一、全活无辜，使有更生之望。
河南流贼张甚谋欲渡晋，吴辅甡请旨移驻河上，督兵防御。往时抚院移镇，皆远坐郡县，将吏得逍遥河上。甡驻禹庙，坐卧处，韩城诸山村粲然在目，分列军士，倚山为垒，多置火炮，无事则凿冰，有警则伏锐以待。腊月望后，贼掠韩城诸山村，火照壁垒间。未几，逼河争道，相持旬日，矢石交发，贼不敢近。除夜，甡语中军曰：「年节恐军士酣饮离伍，为贼所窥，此数日夜更宜严惕。」贼果是夜呼噪至，官军寂然，既近，发炮击之，伤者甚众，至明乃止。次日，贼遍满山谷，终不得渡，以丙子正月三日渐徙而南入豫。甡不解衣带者半月。
吴抚甡亲诣雁门一带边堡，阅从前敌兵出入处，各堡废弛，无一劲卒壮马可御敌者。边墙尚不及环堵土垣，器仗朽敝，仅火器存焉。将吏云：「自俺答受款，后人不复整理，六七十年矣。设边原防西虏，岂料东人千里外入犯乎？」甡乃绘图，列所应修治增设堡墩台墙上闻，委廉能官督各郡县丁壮葺治之。又察往日管修各弁侵冒状，严惩之，立限完工，半年而边隘可守。
山西饥，吴抚甡疏闻，中使吴金至，语甡曰：「上览公疏，谕各宫曰：「山西饥荒，人相食，抚臣疏到矣。各捐所有，往赈之。」一日得三万，即刻差遣，上留心民瘼如此。」甡不觉泣下，即约巡按同中使驰赴平阳察赈，赈毕大雨，是秋熟。
乙亥，户部议税闲架，虽比唐法稍轻，而扰民贾怨则均。吴抚甡具疏，援陆贽谏唐德宗事，内云：「陛下投珠抵璧，上希尧舜，当事者固不当以德宗敝政进，而诸臣中无一陆贽，臣深以为耻。愿概赐停止，非独为三晋灾民请命已也。」不报。
乙亥，山西提学袁继咸以名教为己任，操履皭然，课士公明。吴抚甡因明旨有提学官三年清公有望者，闲擢五品京堂，以示优异，乃具疏荐之。而张巡按孙振批遗才诸生状，令送入场，继咸曰：「本道事何以按院批状行乎！」严斥诸生。孙振怒，具疏参论，捏诸赃款污蔑之，奉旨革职解京究问，且谓「抚臣何得滥荐？擅自行回奏。」孙振密令一司李谒甡，云：「回奏疏擅自引咎，渠与乌程相公相知，不过降级耳。」甡曰：「皇天白日，可令甡卖继咸以欺君父乎？」遂直陈按臣徇私属托，继咸抗直不阿状。孙振恨益深。
甲戌之春，上御殿，谓群臣曰：「今天下有事，用人方急，在廷诸臣，其各举所知。」温辅体仁先对曰：「臣等名忝政府，不宜以汲引自私，若皇上下询省掖近臣，何患无贤？」上顾六垣，无应者，独给谏麟征出对曰：「臣所见与辅臣异，窃谓荐贤正辅臣事，宜开合延士，持吐握之诚，荐达疏远，备皇上任使。若有不当，则谏官循名责实，纠弹随其后。虽阁臣，无能颠倒邪正。若令纠弹之臣杂主任使，则国家论列长短，属之何人？」上曰：「善。」
乔侍御可聘巡按两浙时，属下诸公皆欲重蔡少司寇奕琛受贿罪，托嘉兴史司李德翼言于可聘，而钱少宗伯谦益为最，可聘心无适莫，正色拒之。谦益等遂以为党邪叛正，且尤及吴侍御甡，谓甡乃可聘儿女戚，何不致一言。及南渡后，荐奕琛者，又谦益也。
上因辽事倥偬，思故宁远伯李成梁旧功，特宣诏赦其子如桢于狱。时如桢坐杨经略镐失事系狱久矣，清晨抵家，叩门而入，家人以为鬼，皆惊呼。已，知其故，乃相持感泣。
甲戌，河南孟县民孙光显旧阡在河阳驿之东偏，茔中有蔓草，俗名野葡萄，滋蔓长丈许。入夏，枝节间忽抽新条，条列万状，有美人者，达官者，为龙，为凤，为麟，为龟，为雀，为鱼，为蝉，为蛇，为孔雀，为鼠。又有鹦鹉栖于架，架上有盏，盏中有粒。凤则苞羽具五彩，美人上衣下裳，裳白衣黄，面上依稀似粉黛，盖翳雾所就也。凡人间物象，种种咸备，独无器用之具耳。至布置点染，宛肖生动，虽善绘者犹失其巧，连陌王秀才及党氏茔，所产俱同，三氏外则无有，即一枝出三氏茔外者，其上即无有。曹副使应秋闻之，急使人往取，已为好事者采尽。有人亲往，得三美人一鹦鹉一凤者，故述此三物尤悉。此异宜闻于朝，县令以萎草不久，遂寝。
壬午秋，甘肃巡按奏，田间虾蟆皆变鼠，食稼殆尽。
予为宁波司李，谒嘉兴守道晏大参日启。 【万历癸丑，新喻人。】 偶语及洪总督承畴，日启曰：「敝门人往司李兴化所取，初谒时，视其少隽，甚喜。然某蹭蹬宦途几十余载，不识何故鸿音永绝。」予曰：「有嫌否？」曰：「无。」今追忆其言，良可味也。
浙江郭直指金 弘复命，病甚，所上疏俱不能自简。内「皇上敕下」误书「皇下敕上」。上怒，加二大叉，后降调。或曰，此亦不祥语也。
高侍御钦舜、 【天启壬戌，嘉兴人。】 张侍御养 【万历丙辰，榆次人。】 巡盐两淮，养甚愦愦，钦舜则舳舻相衔，载归赀不绝，为内臣杨显名所纠，皆被逮。一日，刑部某主政过予，言二人罪皆辟，予惨然。某主政问故，予曰：「张过。」及秋刑，钦舜欲求先死，赂狱官前其名，决讫，忽讹唱停刑，养以下诸犯皆免。时上虽谪监刑御史，而究不杀养也。
己巳，永平乐亭县被寇，其乡民家蓄一犬，主被杀，犬护之不去。后乡人逃难者归，见群犬伺尸欲食，一犬横阻其中，则其主尸也。归者咸义之，纠乡人埋其主，犬自穴于冢旁，入其中，不移趾死，土人为立义犬亭云。此同年成枢曹德为予言者，德后殉闯贼难。
北兵破汶上县，驱一妇上马，誓死不从，强迫之上，复大骂投地，遂被杀。以血书片瓦，置其怀中，云「此妇可风」。惜忘其姓。此予过汶上，土人所言。
唐少司马世济素服霍司马维华才，家居时，言及维华锢逆案辄懊怅不已。及起任总宪，遂以边才荐，开送吏部。时维华戍徐州，每对人言己旦晚必用。及闻世济被纠下狱，怏怏卒。
崇祯中，有人诣通政司投疏，谓年号「崇」字宜用古字作「」。盖以山压宗不安，若宗庙安于泰山，则吉征也。通政司怪其诞，屏弗奏。
辛巳八月，上视学，行释菜礼，幸彝伦堂。祭酒、司业以次坐，讲毕，驾阅城东北角楼，楼新报落成也，兵部堂上官得骑马护驾。上御角楼，赐护驾各官瓜果，辅臣等同入谢，上谕辅臣曰：「大儒周、二程、张、朱、邵六子有功圣道，与从祀诸贤不同，宜议优崇，卿等传于礼部。」吴少司马甡退而具表章真儒疏，请命词臣辑正六子全书，颁之学宫，报可。
吴少司马甡在部，以卫所各官承袭冒滥，简故牒，大率皆靖难功，而开国者百不一二，靖难视开国何如，而滥冒若是？岂开国诸卫所军皆从北征，事后经诛夺欤？汉诸侯王以酎金色轻恶除者百余，即开国侯伯，见在存袭者几人？而卫所各官传袭二百五十年不绝，祖父有罪，子弟仍袭爵，幼者优给，即嗣绝者，亦得旁引不可知之族姓，夤缘冒官，徒糜俸银，滥名器，可叹也。
辛巳冬，山东盗复剧，请兵，上命发京营五千往。因召对，上曰：「近日练兵何如？」吴少司马甡对曰：「练兵必先选将，将得其人，兵自可练，今京营诸将，皆循资递迁，非有拔自行伍，擢自功级者。今发不练之兵，靖方张之寇，万一不备，有伤重威。」时提督太监王德化亦奏言：「京营马匹不满万，又多瘦弱，不便发剿。」语未毕，上目摄之，曰：「此非尔奏事处！」德化惶惧而退。是晚，上手谕下阁，罢提督，止发兵三千，命内员督剿，竟无功。
壬午四月召对，上欲于京营选五万战兵而汰老弱，何以使选者精，汰事不哗，吴少司马甡曰：「汰老弱即在练精壮中，京营原募边勇营一万二千，专练骑射，月支米一石，盐菜银一两。又有壮丁营，专练火器者三万，月支米一石，银六钱，余皆月支一石，无盐菜也。近日验之，皆与散兵无异。臣责各将领，曰：「粮分厚薄，而兵无强壮，何以服军士？」今后行分练法，各将领日拣骑射，火器精熟而力举三百斤以外者，另列名籍，旬日呈总协合操之。如式者，散兵拔为边勇，下则边勇降为散兵，壮丁亦然。老弱不堪者革退，另选精勇者补伍。行之数月，选练者十之一二，汰去者亦十之二三。此法常行，军士皆鼓励练习，以图厚糈，而被汰者亦无怨。革弊当以渐，不可使知有汰兵之意。」上曰：「然。」又问：「当另立战营？得堪战者五万否？」甡对曰：「京营设兵，原期人人堪战，因承平日久，不见战阵。前者发兵剿贼，皆沿途无籍游棍代顶，将领利于扣粮，游棍利于扰抢，饰败为功，冒功滥赏。归营则本军依旧充伍，积弊已久。今依臣练法，要在选将，有战将自有战兵，五万亦不为难。但法须易简，事忌纷更，不必另立战营也。」上谕兵部曰：「协理说得是，卿速选将，不可悠忽。」又谕甡曰：「还具疏条陈来看。」赐果饼，拜谢而出。
巩驸马永固 【光宗婿，顺天人。】 上疏请补建文谥，上与诸辅臣议，皆怂恿吴甡更奏，曰：「建文无过。」上曰：「不然。渠变祖制，戕亲藩，皆过也。」又曰：「此事列圣皆未行，朕可行否？」既而曰：「毕竟是一家。」会兵事迫，遂已。
黄翰林道周每具疏，皆手书上闻，从不倩笔。及廷杖下狱，犹手书孝经解百本，序赞无一重者，每本售银一两，人争市之，以为家珍。其继夫人【蔡氏，名玉卿，字润石，并工诗文。】 亦善书，与黄公无别。
杨翰林廷麟以劾杨内阁嗣昌，改兵部主政，为卢督师象升赞画。同籍屠翰林象美，自负知兵，为募乌合百余人，指麾操演，旬余方行。至卢沟桥，望前途尘起，讹传敌兵至，皆奔散，惟存廷麟孑身而已。
丙子五月，詹侍御尔选上辅臣以去明心疏，言甚切直。上怒，召对，辞色俱厉，尔选应对无所屈。上问：「如何是苟且？」尔选曰：「即捐助一事，也是苟且。」侃侃数千言，且云：「臣死不足惜，皇上幸听臣言，固可为今日之用，即不听臣言，亦可留为后日之思。」上益怒，辅臣申救良久，命锦衣系之朝房。翌日，旨下都察院议处，仅降调。
崇祯时，误国辅臣皆指周延儒、温体仁，误国枢臣皆指杨嗣昌、陈新甲。然历数前后辅枢，其智睿优长，又推四人最。盖将相乏才，故众口所诋，犹居然冠军，此国事所以不支也。
戊寅四月、六月、八月皆有火药之变，而四月为甚，石板平起空中，人家酱瓿或移寘屋脊而酱不倾。骑驴过者，人驴俱在空中，驴腹肠溃破，而人徐堕地无恙。
中贵有玉犀带而无金银花素之制，其玉犀亦非品级所宜得，但因贵幸而赏之耳，累朝相沿，已为定制。上于辛巳创为定品，乃自花金以至光银等带皆有之，又为定补服，斗牛飞鱼而下，以各色异兽分品。
凤阳总督杨一鹏 【万历庚戌，岳州县人。】 初司李蜀中，上峨嵋，见一僧结跏趺殿上，与佛并坐。一鹏异之，往问讯，僧曰：「子非孩时不呱不泣者耶？」一鹏生时实有此事，大惊，执弟子礼。兼询终身事，则云：「我凤阳人，汝六十时当与汝相见。」遂别。及为总督已二十余年，于甲戌九月间，有人夜击鼓如警报状，亟取入，则内有诗七章，仅传其五，云：「谪向人间仅一周，而今限满恐难留。清虚有约无相负，好觅当年范蠡舟。」「业风吹破进贤冠，生死关头着脚难。六百年亦今一遇，莫将大事等闲看。」「浪游生死岂男儿，教外真传别有师。富贵神仙今两得，尚牵重锁是狂痴。」「难将蟒玉拒无常，勋业终归土一方。欲问后来神妙处，碧天齐拥紫金光。」「颁来法旨不容违，仙律森严敢泄机？楚水吴山相共聚，与君同跨片云飞。」细阅之，乃向所遇峨嵋僧遣徒远贻，讽其归隐也。一鹏不能决，但命赠其徒路资，笑曰：「何以金为！」挥手去。未几，以流贼掘皇陵逮诛，赴市日，惟仰天叹曰：「好师父，好师父。」至定辟，乃纪刑曹克家主笔，克家引盗陵树律，有「虽无共盗之情」云云，似属牵合。而一鹏求稍缓，以待圣怒之解，克家不从，爰书不三日上，遂立决。后克家疽发于背，一鹏昼现，以手扑之，遂溃烂死。
张司马凤翼 【万历癸丑，振武县人。天启乙丑科有张凤翼，山东堂邑人，官工部尚书，当非此。】 遭丙子之变，自请以身当之。先是，以旧司马梁廷栋【万历己未，鄢陵人。】 为总督，廷栋由南至，凤翼自京出，北兵至雄县乃返，大蹂畿辅，破数十城。二人俱尾其后，北兵将出，乃斫大树白而书曰：「各官免送。」所在有之。二人度北兵出，且罹重罪，日服大黄取泻。北兵以八月二十九日出口，凤翼以九月初一日卒，又数日廷栋亦卒。
杨司马嗣昌奏，以秦督洪司马承畴兼剿务，而用粤抚熊中丞文灿为总理。以十抚分为四正六隅，刻期合剿，计兵十二万，马三之，步七之，剿饷加派民间者至二百八十万。兵合后，期以百日，剿贼无遗，否则按泛守行军法。且令各抚不必更调兵，即用郡邑民兵往。秦督孙中丞传庭移书争之，谓：「用多不用精，无益且蹶，况民力已竭，不堪重困。今但选关宁精锐马兵八千，属仆及督理分将之，同心殚力，惟贼是求，不数月可尽。何用尔尔？夫尔尔必不尽也。」嗣昌不从，卒无功。
总理熊中丞文灿所剿豫寇老回回、混十万等，凡十三股，聚屯殽、函间，联营数十里，文灿尾其后，招使降。贼佯与应，多所要挟，秦督孙中丞传庭曰：「天下之寇尽此，我击其西，总理击其东，不降则灭。此贼灭，张献忠虽据谷城，不敢独反。」因提兵出潼关击贼，屡败之。贼以文灿手谕上传庭曰：「旦暮即降。」传庭曰：「尔曹就总理讲，而日肆屠掠，伪也。」明日复进兵击之，行不数里，得文灿檄，若为饬谕有司者，谓：「吾功已成，无功而害其成。」传庭不得已旋师，贼迄不就抚，遂窥商、雒，南入于楚。
仇少司马维桢出镇通州，到任后，疏称通州内珰守御之能，金侍御光辰论之，谓其不思自树，巧借内援，责备极当。召对平台，上怒甚，曰：「维桢方至通州，亦须让他展布，尔便借题沽名。」会天大雨雷震，因而霁威。
总理淮盐杨内监显名治衙宇于扬郡，内起高楼，落成日，梁直指云构自泗州置扁如楼之广，大书「迎恩楼」字，加以采绘，鼓吹导至，悬焉。云构弘光时为少司马，后降北，与其子铨曹羽明俱为显官。媚珰与媚敌，一道也。
王给谏都， 【天启壬戌，金坛人。天启乙丑科有王都，北直沧州人，未考何官，查甲申传信录，金坛之王都，官太常寺卿，被闯刑夹，舁至家即死，未知即是人欤？】考选时，吏部拟授南道，御笔改北。及沈兵曹迅以条陈边务，特改兵科，都语之曰：「举朝受皇上特恩者，不止我二臣，当思负皇上特恩者，恐又添此二臣。」迅为悚然。
江西解巡抚学龙以翰林黄道周夙望，为所属幕官，随例荐举，若阁中如旧例止批该部知道，上置弗览矣。魏辅照乘 【万历丙辰，滑县人。】不悦道周，批解学龙不得滥荐，且有挑激语。上览之，遂并逮。
庚辰三月之望，上御皇极殿，策会试中式举人，乘步辇，降殿阶周视，距诸士几案咫尺，天颜霁悦。已，亲阅试策，谕礼部传胪，展期二日。十九日黎明，传旨召贡士，中使出，执一名册，传呼黄云师等四十人进，至文华门外。午余，上御殿，召问灭敌雪耻一事，中使传御题十幅，每幅四人共阅，阅毕，以次跪对。上注听甚殷，执笔亲录数语，或有名上注圈点者，天颜睟穆，任人敷陈。二十日卯刻，胪传讫，亭午，吏部接出上谕，以赵玉森、【无锡人。】 姚宗衡、 【歙县人。】 刘瑄、 【澧州人。】 孙一脉、 【沂州人。】 严似祖 【昆明人。】 五名授翰林，黄云师、 【德化人。】 周正儒、【宜兴人。】 宣国柱、 【怀宁人。】 胡周鼒、 【长洲人。】 李如璧 【华阳人。】 五名授科，冯垣登、 【新建人。】 陈纯德、 【零陵人。】 陈羽白、【南靖人。】 魏景琦、 【永城人。】   邦臣 【绍兴人。】 五名授御史，余董国祥、 【安平人。】 颜浑【怀宁人。】 等授吏兵二部有差。后殉闯难者止纯德一人，正儒、邦臣皆于顺治朝以荐起送。
薛辅国观既逮到，不下狱，自分必不死，宴处城外，为理装计。及夤夜诏到，犹鼾睡，家人唤醒，云外有衣红衔诏者。国观始霍然兴，曰：「吾死矣！」仓卒觅小帽不得，裂苍头帽代之，宣读毕，以首顿地，泣曰：「皇上何处臣若此？徒欲籍没臣家，不知臣贫耳。」又呼吴铨曹昌时名，詈曰：「吾死必不置尔！」遂就缢。
自温辅体仁归，辅臣始用外官，如张辅志发、 【万历辛丑，淄川人。】 程辅国祥、 【万历甲辰，上元人。】 杨辅嗣昌、蔡辅国用、范辅汝粹、【万历己未，黄县人。】 谢辅升等，然自嗣昌外，罕当上意者。辛巳，薛罢杨死，起周辅延儒、贺辅逢圣用之。逢圣清谨，延儒警敏，延儒北行，家眷相随，舳舻衔尾，拜尘者栉比。逢圣以次辅不敢先，一轻舟隔数程踵后，人无知者。识者谓延儒酬接太滥，异日临事，徇法则贾怨，徇人则失己，二者之咎，必居其一矣。
周辅延儒至京陛见，上甚礼之，赐宴，上亲作主。退入宫，欣欣色喜曰：「还是他。」故当时所请，如蠲逋、缓刑、起废、罢厂卫、罢京营提督内臣，无不允。且清狱亦命延儒，而一时逮系，如侯司农恂、孙总督传庭胥得出狱，且以赎罪，各握兵权。
长至，上亲郊，传闻天坛旗竿一绒绳价八百金。上虽躬行节俭，而鼠雀于内竖者，亦不能尽革。
流贼张献忠嗜杀，每破一城，则遣一队往屠，如有孑遗，则一队尽戮。间有赦而不杀者，必断其右手，或以左手进，则两手并断。又不许贼营蓄女子，其破楚省时，驱妇女数千，悉拥纳江流，两岸泊尸如叠。又喜嗜人肉，每立其人于前面，割而炙之，一举数脔。又破黄州时，拆其城，役及女子，指甲尽落，血横流，拆罢仍压之。
山东贼李青山据梁山泊，诸生王某为谋主，分遣其众，据八闸，梗运道。周辅延儒北上，二贼以门生名刺来谒，众惊布，延儒命入见，两贼自云：「非敢为乱，以护漕耳。」延儒曰：「如漕粟无梗无失，当言之朝，授汝官，以卫漕船。」及岁终，青山塞安山闸，凿河十里，通梁山，驱漕舟，并系漕卒去，焚掠近临清，意在胁招。张漕督国维惧，适内臣刘元斌率剿寇京军还，合镇兵击之，诱青山降，执送京师献俘。上率太子、永定二王御门受之，凡三十余人，贷一人，磔青山及王，余斩首。方缚付西市，众贼云：「许我做官，乃缚我耶？」至市，青山奋起，所缚之桩立拔，王诟骂当事负约，死乃绝声。
大凌失后，关外所恃八城。己巳，北兵屯义州，势将持久，蚕食关外。时祖总兵大寿驻锦州，失大凌时尝降北，其心不可知。洪蓟督承畴乃自将兵驻宁远，名援之，实制之，脱锦州失，尤得以己当一面耳。时北敌四王子困松杏，粮将竭，闻承畴将至，初亦失色，候骑报云，督师兵距城五十里而屯。四王子指天而喜曰：「吾事济矣。彼提重兵来援，不望城疾趋，有惧我心，惧则怯，怯可破也。」遂分兵绕出督师后，钞其粮运，阻其声援，祖、洪遂成孤悬。朝议救之，陈司马新甲调五镇兵十五万出关，张枢曹若骐以禄少为监督，至关，饷部计兵予饷，大率千兵可得六百，尚杂老稚。饷部以人数不足，减其饷，将领复于六分中汰其小半，实出关八万余。至乳尖山，北兵以三千踞其上，若骐乘五镇兵多，进击，遂拔其寨。无何，北兵大至，若骐议依宁远城拒之。至城，承畴曰：「宁远城小而固，犹可坚守，若顿兵城下，责饷城中，不旬月粮尽，有俱毙耳。」遂速还，于是大同王总兵朴即以兵宵遁。北兵已于所还道掘成三大堑，军士有脱衣甲委器械度者，昏夜倾跌蹂践，死者已众。既历三堑，北兵以铁骑四驰，我兵力疲队乱，遂大溃，惟所斩杀。若骐上海舟得免，朴等五将各还镇，上疏待罪。所携盔甲、兵仗、火器、银米、车马不可胜计，悉以资敌。北兵因我粮械，坐困宁锦，于是款议阴起。
周辅延儒初入，同直贺辅逢圣廉慎而短才，谢辅升清执有担荷，而深刻不为众所附形，以延儒圆敏，其短才深刻益着。然以两人在旁，延儒终有所顾忌。门人在都者，谏垣有章都谏正宸、沈给谏胤培、沈给谏迅，迅为杨辅嗣昌所汲引，故延儒不甚洽。正宸矫矫，不肯依人，胤培善避形迹，未有以贿赂干者，故一时有誉无毁。
江宣抚禹绪 【崇祯辛未，杞县人。】 为周辅延儒门生，居官有烦言，陪推宣大总督，章都谏正宸以为不可。李冢宰日宣 【万历癸丑，吉水人。】 承延儒意，改正点用。正宸疏劾日宣私易，是未尝为阁臣地也，事幸寝。后六月，正宸坐系，人疑延儒修劾云。
起废中，除逆案封疆赃罪计典不与，余得察用。金沙周仪曹镳以言事罢，尝有揭尼周辅延儒之出，王铨部重不知也。延儒问重：「吾乡举废当用谁？」重云：「无如周镳。」延儒默然。镳因所亲谢过，且认为同宗，故得起召。延儒初入，用舍未违禁也，如江陵令史元调【崇祯辛未，金坛人。】 亦门生，欲起之，因章都谏正宸于名下注「钻」字，亦止。
黄侍御澍奉命赈河南，迁延不行。一日，上召对，澍娓娓有言，上连声曰：「住了。」又问：「命汝往河南，何不速去？」澍曰：「无兵。」上曰：「赈济焉用兵？」澍奏：「有赈金十万，无兵谁为护致？」上命给以京营兵三千，仍厉声曰：「限汝三日去。」
周同袍正仪，延儒弟，其父弥留时，曰：「当视如子。」故延儒甚爱之。及在京，日出拜客，路礼曹迈 【崇祯甲戌，宜兴人。】与正仪为儿女姻，复为招摇，候选候考者多趋焉，于是有以七千求词林，五千求科，三千求道者。迈寻改吏部。
壬午，考选各官辰入，赐茶饭，逼暮，上出御中左门，阁臣亦几杌坐旁。人有名册，先令内臣传策，题御书也。已，以次跪对，名字有圈点者，有书所对数语于名旁者，有驳者。内马令嘉植、金令汝砺【崇祯甲戌，仁和人。】 敷对工雅，张大行法 【崇祯甲戌，罗山人。】 高喊而不辨所言云何。罢对，漏已二下，出至午门，令以所对补本进，不得增减。次日，各封入，更数日，得省十二人，余俱台，异数也。
考选科道，吏部、都察院职掌也，上疑徇私，故戊寅考选，召对候考各官，壬午复行之。对毕，郑冢宰三俊、刘总宪宗周面奏：「凡人才品，外核官评，内采舆论，尚恐不确。今片晷天威之下，有才品清卓而口吶，亦有才品卑劣而便佞者，何以裁定流品？且考选科道，从来是部院职掌，如果徇私不当，合加罪斥，乃至劳陛下宵旰，臣等为溺职矣。」上不怿。
台省谢恩后，类候阁，周辅延儒讽以无及厂权，无及谢辅陛。盖延儒之入，王内臣裕民有力，其罢厂权，亦有力。已，以祖制，并罢裕民所管京营，裕民恚为延儒所卖，延儒亦惧为中伤，乃托所善董心葵调停，阴还厂权。相约不罗织士大夫，犹惧诸新进言及，复激其怒，故云。
上每次考选，旨屡云「何以无科贡？」盖科贡所处之地疲瘠，与考极难，到者常少甲榜，待之往往裘敝长安，皆以为谢辅升所票，恨之。及谒，升语次云：「人主以不用聪明为聪明，皇上太用聪明。」又云：「款事诸君不必言，皇上曾于奉先殿祈签，圣意已决。」诸人方愤升，闻数语，以为诽谤，漏泄禁中语。于是朱给谏徽启端，廖给谏国遴显攻之，省中渗和，祸几不测。周辅延儒周旋，得罢职去。
宁锦之溃，北边精锐几尽，而中州寇祸正张，上意亦欲以金币姑缓北兵，端力平寇，谢辅升与陈司马新甲主之。周辅延儒亦欲安享其成，成则分功，败不及祸，其不欲去升以此。
周辅延儒灵颖善对，尝召对，上云：「近日科道横，如杨枝起一疏荐四十二人，是用人不在铨部，只在科道。若杨嗣昌、温体仁已物故，薛国观已赐死，谢升已处郑瓮跏胯U疏又云四凶？」延儒云：「尧有四凶。」上色稍怡。又云：「还有马嘉植，都票来重处！」延儒云：「此皆新进外臣，感特拔之恩，有闻入告，不觉过激，若一经申饬，自不敢妄言。」上曰：「即拟一谕旨来。」延儒退，拟一敕，极口诋斥言官，末云「除已往不究」，三人遂免。
凡考选，矫矫者多入省。兹选，朱给谏徽博雅，杨给谏枝起、廖给谏国遴、姜给谏采、倪给谏仁祯、 【崇祯丁丑，浦江人。】方给谏士亮、光给谏时亨皆能建言。然杨险，廖横，倪阴狠，皆济以多欲，方孤行一意。姜质直而戆，若论品，方、姜、朱似胜。姜于礼垣，能论禁中频事斋醮，亦云敢言矣。
方给谏士亮任兵垣，极敢言，蓟督之裁，咸虑北兵以偏师缀我，而悉锐捣蓟五镇，出关，亦虑精锐尽简，而宣大空虚。士亮疏，欲撤张督福臻，【万历癸丑，高密人。】 倘如其言，后来遵化之失，必且追咎得罪，岂俟监军时耶！至欲用闽将陈鹏为操江，一时勋臣以为蔑祖制，不顾也。
五镇溃后，朝中无言及宁锦者。已，闻宁锦失，洪督承畴执，祖总兵大寿降，曹总兵变蛟死，塔山一城，以不肯降尽城自焚。上临轩垂泣云：「我不曾救得承畴。」敕建祠京师，赠恤从厚，且令设坛，拟往亲祭。今犹俨然也。
</div>
    <div class="pagination">
<a href="三垣笔记_page4.html">上一页</a><a href="三垣笔记.html">1</a><a href="三垣笔记_page2.html">2</a><a href="三垣笔记_page3.html">3</a><a href="三垣笔记_page4.html">4</a><span class="current-page">5</span><a href="三垣笔记_page6.html">6</a><a href="三垣笔记_page7.html">7</a><a href="三垣笔记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
