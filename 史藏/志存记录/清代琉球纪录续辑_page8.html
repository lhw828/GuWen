<!DOCTYPE html>
<html>
<head>
    <meta charset="UTF-8">
    <title>清代琉球纪录续辑 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代琉球纪录续辑 - 第 8 页/共 10 页</h1>
    <div class="content">　　庚辰春，绍衣奉天子命入成均，学于余。因其旧习，率骤言讲学而视文若可缓。余语之曰；『四科殿以文学，而文顾先学；盖学弸于中而襮之以文。文非学无本、学非文不着；彼昧昧于文者，犹昧昧于学也。自古有道所生之文、有因文见道之文，经传尚矣。秦、汉而后，种学之士，未尝不绩文。昌黎远绍旁搜，必曰「文从字顺各识职」。吾楚濂溪先生，初不欲以文见；而「太极通书」上宗「易系」，其论文必蕲于美而爱、爱而传。程子亦言「吾无子厚笔力，不能为「西铭」。若乃朱子「全集」，雄视百代；其文理密察，片语只词莫不各有妙道精义。即今所读「集注」章句，字字秤停，尤为千古至文；而学者童而习之、老而不知，又奚足与论学也』！绍衣以为然。予乃授之「小学」、「近思录」，俾知穷经阶梯。继之「四书」、「六经」，指示乎「朱注」之学之粹、文之密，常于「之乎也者」等字增减同异处辨之；生始知有文法。然后与之读汉、唐以来之古文，磨砻乎句读而含咀乎英华，反复乎篇章而沈潜乎意义。如是者有年，生又知文有肤、有肉、有气骨、有神韵，要视乎缔构段落、宅句措字之不可苟，起伏呼应之未或诬；于是以其学之所至焉者发而为文，则每出益奇。其法律谨严，若梓人构室千门万户，一衷于绳墨；其采取宏富，若海涵地负，万物生蓄无不毕具；而又长于设色，若万紫千红之攒簇而迷离。要其迎之、距之、敲之、推之，务求其是而后已。其信之甚笃，而好之甚挚；至盛暑隆寒、疾病呻吟，穷日夜而为之不厌。伟哉、懿乎！是其精神、志意固足以开球阳之风气者乎！他日者陈于王廷，率其国之人举曩之所以为文者倍精而加详焉，中原之文其信渡海而南矣。
　　抑余所言者，文也。文之境，视乎学之功；学之既深，而充乎其中而见乎其外，庶几由因文见道之文，以渐窥乎道所生之之文。然而难矣，是岂易与轻谈文学者言哉！既书其集以勖之，亦因以自警焉。
　　时乾隆癸未孟冬之吉，友生楚安乡潘相经峰氏书于太学之西厢。
　　中山蔡汝显太学课艺序潘相
　　处中土者利用因，居边方者利用变。言子之于吴、陈良之于楚，皆以北学邹、鲁而变其旧俗，使南戒雄风，方驾上国。然自汉、唐以来，匈奴及新罗、百济皆尝遣子入学，彪炳史书；乃其来学者既弗闻有所表见，而其国之风亦未见蒸蒸然日进于雅者，何也？岂非务于虚文，而诚心小耶！抑又考「周官」：大司乐韎师教韎乐、旄人教夷舞、鞮鞻氏又掌夷乐与其声。夫东昧南任固征来王之盛，而使彼之入学者仍服其服、舞其舞；因此而推，则汉、唐之学之所以教之者，亦庸有未尽也。琉球虽远处海南，然与扬州吴、越同分野；于外藩若东高丽国，于内郡若广之琼州、福之台湾。又地当南位，南为火房，于人文最宜。故自明初中山王子日孜每阔八马入成均，及今凡十九次，渐染华风，祀先圣、兴学校，家购儒书、人崇问学；信哉乎，其易变也！顾此十九次之士，其立功德于国者类班班可谱，惟天章蔡君有「四本堂集」见称徐太史；而余窃观其所载，犹以为变之而有大力焉者，仍有俟乎后之人。若蔡生汝显二、三子，固不得不共肩其任矣。
　　蔡生为天章从孙，其先世自宋端明殿学士君谟以文章、政事显；厥后六世孙奉明太祖命入琉球，传十数世，子孙着录者数十人，入太学者强半蔡氏子弟。蔡生祖、父、伯、叔皆官上大夫，娴礼法；澹园法司尤窥寻向上，笃志洛、闽学。蔡生胚胎前光，目濡耳染，早铮铮有才声。会中山王选士入学，诸大夫佥举生。岁庚辰，偕郑生绍衣学于余。余不欲以古司乐之所教者教之也，作「答问」四条；一曰端趋向，二曰变习尚。生笃信之，与郑生禀承指授，刻苦力学，无间旦夕者凡四年；裒其课艺若干首，将以献于廷、师于家、模范于国。美哉！洋洋乎，其诚心于学者耶！其予所谓有大力而善变者耶！
　　生好读韩文，言必举为宗；顾其俊杰廉悍、峭刻雄厉，往往似柳州、半山。余尝论唐、宋八家，惟柳、王足亚韩豪，而韩公于柳、王之长无不有。生学焉而得其性之所近，故常相似也。韩公起八代之衰，生归而举公之所以为文者教其国之人，其弗变矣乎？抑闻昌黎居潮州，命进士赵德为之师，而潮人知学；衡、湘以南，经子厚讲解指画，为文词者皆有法度可观：到今两地尸祝之。蔡生勉乎哉！球阳之人千百世后，其犹如楚、越之尸祝两公也哉！
　　时乾隆癸未孟冬之吉，友生楚南平潘相云逵氏书于敬一亭之右屋。
　　中山郑绍言太学课艺序潘相
　　今天子之二十有四年，中山王选士入太学。郑生绍言以唐荣茂才，限于额，不得与：即负笈随兄绍衣、蔡生汝显航钜海水陆万里，以其私，请从予游。予教之比两官生自敦品、读正书外，亟与言为文。顾谆谆然惟篇章段落、虚字语助是辨，尤禁其为语录、讲章之派；举世之所谓高且远者，若概置焉不讲，凡以云救也。然「昌黎全集」大振颓风，其「通解」、「择言」、「鄠人对」诸篇，陈齐之谓其「之乎也者」不伦，指为少作，与晚年笔法若两手。即其「自序」用力，惟曰「陈言务去」；以剽贼为圣神徂伏，以词必己出为古，以苦涩若樊绍述为躅。究其要归，则曰「文从字顺各识职」而已。故朱子「考异」秉其权衡，正于片字只语、文势义理，定厥从违。若是乎篇章段落、虚字语助之辨固彻乎上下，而非遗高远而专言卑迩者比也。且夫上古之为文以舌，秦、汉而后之为文以腕；「六经」、「四子」，岂尝秉笔为词章！而道足而文生，若天地之有日月星辰、山川河岳，后之人才分悬殊；即操管营度，犹往往不及古人，何况语录！故「近思录」一书自所引「太极通书」、「西铭」外，往往多诸公口授门弟子之语，杂以方言。学之者以为作圣之筏、穷经之阶、行文之根柢则得矣，而一袭其貌、用其句以入于文，则迂腐陈俗，而不可行远。故曰「人声之精者为言，文词之于言又其精者」。语录，固非文词也；其他则又何说！
　　绍言敦孝友、厉廉隅，一如其兄；而兀兀穷年，耕锄经畲，用工更苦。盖其质较鲁，而竟以鲁得力，笃信「五子书」若性命、肌肤不可离；其行文因好用之，而于古文法亦未深。既禀乎绳尺者三年，而后乃旷然一变其旧。论，笃实而雄畅；表，流丽以端庄；尤长于碑记，奇崛之概，每得古人三昧。都计课艺若干首，其于两官生殆伯仲之间矣。回忆绍言始来时何似，而乃今至此！
　　吾尝论为学如涉海；海于天地物最巨，气怯者望洋反耳。有强力者问于长年，慎厥舟手一针，柹更沙漏，经台翻飓吼不震惊；不数日，蹑彼岸：志定而神王也。绍言渡海而来、观海而归者也，题其集，即与之论海。
　　记
　　瑞泉记郑孝德
　　王城之中有泉，曰瑞泉；嵌铁龙于泉眼，水从龙口喷出，故一名龙泉。泉侧有石岩，峭屹丈余。岩上多铁树，郁葱而丛茂；其势彷佛苍龙，隐于青云之中，蚴蟉而欲腾。是泉也，碧澄而甘醴，虽旱弗竭；烹茗而茗清香、酿酒而酒清冽，宗庙朝廷莫不需焉。前后册封天使饮而嘉之，勒碣二：一曰「中山第一」、一曰「云根石髓」，志瑞也。凡官吏登朝，道必由乎斯泉之旁。远而闻之，其声琤琮然如鼓瑟弄弦，闻于城郭之外；近而观之，其脉瀺灂然若跳珠飞雪，灌于金沟之中：诚足以清尘耳、沁诗脾也。
　　若乃径圆觉寺、观莲桥直汇于龙潭，民间赖以灌田圃，屡享岁丰之乐；其又瑞之所由溥欤！是维我王德隆道茂、政通人诚，措国家于辨岳之宁。迩自三山、遐及三十六洲，靡不沐浴鸿泽，敬宣盛化。由是其泉滃然而清，永表瑞于亿千万叶耳。
　　微臣欣睹斯泉之溥博无穷，而窃叹乎至诚之不息也！爰缀文以记之。
　　那霸港记郑孝德
　　王城之西，有江焉；潮汐震荡，浩浩汤汤，源远派别，厥利无疆。在那霸南数十步之近，故名那霸港。其东北，径唐荣泉崎桥、泊江以通城北山川村；其东南，过丰城真玉桥、国场极、新城、下津、嘉山之前：吞溟海、达诸江。凡入贡天朝与外岛入贡之舶、贾货之艘，靡不会兹：洵中山之咽喉也。
　　港之左，曰屋良座；其后有阁，曰住吉亭。右曰见城；其旁构院，曰临海寺。登见城而西望，则遥岑耸翠出没于云霞之间者，马齿山也。其偏东平地数百亩，沙光耀银浮于沧瀛之中者，奇洲也。登屋良座而东眺，则层峦嵯峨，有亭飞耸、邻云霄而枕绿波者，波上山也。其偏北青屿十余里，横流于碧澜之内者，读谷山崎也。港后一、二里，古松郁葱峙于中流者，奥山也。其南笔架峰麓，遥闻水声琤然出松林直灌江流者，落平泉也。朝岚暮霭，一碧万顷；天高水阔，气象万千：此固霸港之奇观也。
　　至若港腹中流，有暗礁碍舟；砌石为表，谓之「马喀牙」。夹江皆铁板沙，嵌空嵯岈。自马喀牙直达大瀛，波涛冲激，怒号澎湃如万马之腾空；潮长则没。舟误触，无不立碎者。港崖左右筑长堤，建两炮台，雉堞翼如，有龙蟠虎踞之势。其天之所以付以金汤，俾我王德威溥博，万万世奠国祚于磐石之固乎！
　　德不敏，窃有感于「大易」设险之文，遂书以为记。
　　重修泉崎桥记郑孝德
　　先王构桥于泉崎之北，发仁政，济群黎也。代远年湮，厥桥颓坏。我新主重修之，恢旧制；命臣为文记其事。
　　臣观是桥在学宫之前，玉蝀为腰，金鳌作背，叠石砌成、仙工赞就，高耸如磴，双门拱月，直跨唐荣东南。东极泊江，西通灞港；吞喷二水，仍归溟海。泉崎涌田之官吏藉以达朝，山南诸岛贡于都、贾于市者罔弗由焉：洵要津也。且夫大屿、小屿屹于中河，每当海潮甫进，半浮水上、半潜波底，犹龙马负图而游泳。逮夫海潮既止，烟水悠悠，一碧万顷；沙鸥翔集于晴渚，锦鳞瀺灂于澄渊。凡山北马齿之艘维于船藏与中洲者，或临风而吹笛，或把酒以弄弦，信宿渔火，歌谣互答。登斯桥也，固有尘虑顿消、诗思清远，其乐无极者矣。前册封天使徐先生游而奇之，题诗曰：『明月送潮来，桥上不知暮；遥见渡头人，纷纷厂西去』：盖志实也。
　　臣德识浅才疏，固不足以述之。感吾君德盛化远，有即一桥可见者；因缀芜篇，以拜扬休命云。
　　久米村记蔡世昌
　　久米村，一名唐荣；即古之普门地也。明太祖赐唐人三十六姓，聚族于此；故曰「唐营」。又以显荣者多，故改曰「唐荣」。国王厚其裔，世其糈，故取「世禄」之义曰「久米」。
　　村之中有长道，纡回数里，蜿蜿蜒蜓。其南口港堤突出，圆广如唇，泉崎水萦带其间。中岛石卓立如印，洵所谓天马行空，鬼乐相生者。故是村有文明之象，而俊髦辈出，崭然见头角也。村之东有文庙，紫金大夫金正春请王建之；厥宇背林，厥位面阳；殿堂墙扉，黝垔丹漆皆如法。殿外，为露台。殿内，割后楹为神座，塑王者像，垂旒搢圭，而署其主曰「至圣先师孔子神位」；左右二龛四配，各手一卷，则「诗」、「书」、「易」、「春秋」四经也。庙之左有明伦堂，紫金大夫程顺则启建之。堂中北壁分三小龛，奉启圣王及四氏神主。两庑设学，选立二师：一曰讲解师、一曰训诂师；村中通事、秀才及童幼皆从业。于焉师生有舍、庖廪有次，人知向学，争自濯磨，改粗鄙之俗为儒雅之风；皆庙学之赐，而吾村之盛迹也。
　　自村口而入，行数十步，有神庙曰「上天妃宫」；嘉靖中，册使郭汝霖所建。宽不过数亩，周围缭垣。殿宇宏敞，其正中为天妃神堂，其右为关帝位座，其左为久米公议地。凡中朝册使及一切渡海官民，莫不赖天妃灵佑；故累朝天使，皆谒庙行香，竖匾挂联以酬之。庙东门之内，有小院曰「龙神庙」；徐太史有联云：「受朝宗而宅海，敷雨露以行天」。左小扉外东北半里许，有松林焉，为吾蔡氏祖祠，广数十亩；堂之作，不用华饰、不列墙垣，以万松为藩篱、小山为屏风。其始浮屠居之，名曰「清泰寺」；其后澹园公与我伯祖价而售之，毁其旧寺、洁其园囿，汉松、福水之植周于四隅，嘉葩、美石又经纬之，乃作门堂寝室，颜曰「忠荩堂」。每岁春秋时享，长幼咸集；移孝作忠，盖世世罔替也。
　　至于首对奥山、尾注大瀛，出大门（村别名）、望山翠、登波上、观海澜，则游人之适情者多吟咏焉。其天钟秀于兹，以俟唐人之居而开百世之盛者欤！不书所由，使胜迹郁堙，是贻「唐荣」之愧；故记之。
　　骈体
　　拟贺万寿表郑孝德
　　伏以圣德日新，兼三才而立极；皇仁天覆，合万国以长春。乐动南薰，歌重华于舜日；尊倾北斗，祝多寿于尧年。庆洽冰天，欢腾熯地！钦惟皇帝陛下聪明睿智，文武圣神：继百代之心传，惟精惟一；综千秋之治监，丕显丕承。戬谷颂九如，正日月升恒之始；捧觞称万寿，符乾坤策数之全。纯嘏缉熙，至诚无息。臣某备封属国，叨列东藩。碧海波恬，遥仰圣人有道；青云彩焕，恭称天子万年！伏愿受祜益隆，绥猷弥笃！高明博厚，允符悠远之征；易简确隤，常表贞观之象。将见宏开寿宇，永占运会之盛隆；敬答天休，长溢声名于中外矣。臣某无任瞻天仰圣、踊跃懽忭之至。谨奉表称贺以闻。
　　拟恭谢天恩赏赐缎三匹、貂四张表郑孝德
　　伏以圣泽旁流，喜推恩于有永；皇仁广被，庆锡类以无疆。颁文绮于九天，鸡林彩焕；锡丰貂于三殿，虎观春回。喜气腾霄，欢声动地。钦惟皇帝陛下德孚穷昊，诚贯神明。集符瑞于四方，歌颂遍尧民之衢壤；平妖氛于万里，祥和挥舜陛之薰弦。景运日中，昌期天保。兹盖恭逢皇太后、陛下坤道长宁，天慈覃被。亿年受祜，着不息之休征；万国来王，颂无垠之景命。则天因地，大泽既沛于无加；育物诚民，鸿恩更覃乎靡外。陪臣孝德远从岛屿，近侧辟雍；久被荣光，欣逢盛会。叨随虎拜，祝紫罽之鸿禧；钦迓銮舆，仰天颜之燕喜：千秋罕观，万古希闻。矧厚德之自天，荷深恩以如海：珍颁内府，篚锡外藩。缉鹤图云，宁同挟纩；堆金珥玉，奚但披裘！真教负用铜仙，难胜贶重；虽使量来玉尺，莫罄恩长！望凤阙以山呼，敬伸葵悃；随鵷班而兽舞，恭谢天恩！伏愿纯嘏缉熙，至诚无息。车书一统，弥恢九有之文明；玉帛万方，常颂八紘之清晏：则后三光而不老，长享太平；与万物以皆春，永跻寿域矣。陪臣孝德无任瞻天仰圣、激切屏营之至。谨奉表称谢以闻。
　　拟贺万寿表蔡世昌
　　伏以鼎业灵长，隆运占乾坤交泰；璇图永茂，瑞符比天地贞观。庆圣德之日新，山称「万岁」；歌皇仁之天覆，水建千年。喜溢人区，欢腾海表！钦惟皇帝陛下绥猷咸五，建极登三。文德覃敷，启前代难通之土宇；武功赫濯，绥累朝未服之苍黎：悠久无疆，令闻不已。臣穆新承宠命，世受隆恩；欣值西戎即叙之年，恭逢万寿无期之会。遥瞻舜日，惟赓复旦之歌；远望尧天，窃效三多之颂！伏愿鸿庥益懋，纯嘏弥崇：如日初升，永集亿年之祜；似川方至，长昭恒月之辉！将见寿宇宏开乎八荒，不数羲、黄纪岁；声名洋溢乎万国，直同覆载长春矣。臣某无任瞻天仰圣、踊跃懽忭之至。谨奉表称贺以闻。
　　拟恭谢天恩赏赐缎三匹、貂四张表蔡世昌
　　伏以圣孝格天，启无疆之运会；皇仁遍地，洽有截之臣民。万国仰慈晖，溥介禧以锡类；八荒开寿宇，宣徽训以推恩。欢洽寰区，庆流中外。钦惟皇帝陛下心同虞舜，道迈周文。合九有以来王，弥广照临之德；奉三无而出治，益宏亭育之仁。故教化浃于海隅，而声灵震于月窟。欣逢圣母届七旬之万寿，恭惟圣人合万国之欢心：如日之升，诗进南山之颂；以天下养，晏开北斗之樽。率土沾恩，举欣欣而有喜；穹天载德，实荡荡以难名！陪臣从学虎闱，仰瞻金阙；欣逢昌会，喜厕末班。仰凤辇之璇晖，山呼以拜；瞻銮舆之仙仗，鱼贯而前。既叨就日之荣，更荷自天之宠：赐丰貂于内府，春煖鲛人；颁文绮于尚方，月辉蜃岛。洵万古难逢之旷典，实千秋未有之荣光。望阙三呼，拜恩九叩：伏愿鸿庥天保，景运日新！福如海而无涯，永绥繁祉；寿齐天而不老，长享太平。将见囿致文麟，复睹轩皇之嘉瑞；阶生神荚，重开唐帝之休祥矣。
　　恩赐衣帽谢表蔡世昌
　　伏蒙圣恩特赐貂帽、羔裘等项者，章服饰容，仰儒冠之炳焕；毳裘蔽体，欣法服之光华。自顾何人，亦逢盛典！瞻天俯偻，望阙拜扬。伏念陪臣绝徼愚氓，荒陬寒士：原思露肘，俄成绮旭之辉；季路縕袍，忽现彤霞之彩。兹盖伏遇皇帝陛下裁成中外，覆被华夷。念南岛之樗材，入北都之槐市；施之以霈泽，教之以鸿文。因怜鹤氅之寒，特赐貂狐之煖。服之无斁，深知衣锦之荣；文而得中，更觉被恩之重！
　　大学课艺题辞蔡世昌
　　恭承王命，敬执圣经；遥偕海国之朋，侧听天都之诲。九衢来往，瞻云日之光辉；三载步趋，仰斗山之模范。喜沾化雨，欢坐春风！况夫夏葛冬裘，锡玄黄于内府；朝饔夕飧，颁米粟于天仓。圣德宏深，难纪栽培之遍；皇恩浩荡，讵忘乐育之隆！爰乃采徐、庾之词华，常惭绠短；寻洛、闽之流派，屡恨途迷！然而远自迩、高自卑，惟循阶而布武；长其善、救其失，渐去故以生新。是以聊比雕虫，强同鸣缶。石经追而成玉，功在先生；砂由拣以得金，感深弟子！偶有咏而必录，期积久以无忘。
　　●琉球小志并补遗姚文栋（译）
　　琉球地理志序
　　姚君子梁自海外邮示所译「琉球地理志」，余读竟，乃叹日人往者之役所得小而所失钜矣！日人责琉人曰：『尔何舍同族之国而自昵于汉人』！日人诚知念同族耶？则何为自取同族而熸之！今夫瀛寰之大派为五洲，地物博大，我亚洲实伯之；宜若龙行虎视，叱吒宙合矣。乃者欧、美东来，全洲风靡：以其瑰巧奇丽，震耀我耳目；以其鸷猛銛捷，骇慑我心思；以其阴狡沈深，浸渍懈涣我志气、构煽间胁我党徒。于是北包毳居羶食之族，西括蓦默婆罗之伦，南尽巫来绕亚之种，罔不帖耳戢翼，郁其怒而不敢鸣。所岌岌焉力与颉颃者，恃我中国及日本耳。然则今日之事，无问中与日、与琉也，凡同洲之国，类当以同族视之，齐志壹力，共扞外难，犹惧不济；况当挑阋于户墙哉！
　　琉球，蕞尔岛国耳。试取是编按之，疆域几何耶？物产几何耶？取其地足广国耶？其财足富民耶？无益于日，有损于中。徒使他族蹈隙效尤，坐收渔人之利；夫岂我亚洲之福哉！日人近更名琉地为「冲绳」，是编仍「琉球」之称。余知姚君之意，将使日人读之，幡然而悔图我；华人读之，益枨其兴废继绝之思也：岂不尚哉！
　　光绪九年癸未十一月，上海张焕纶序。
　　琉球小志序
　　姚君子梁博涉、能文章，邃精舆地家言。自来东澥，益究当世之务。近检日本官书，译成「琉球小志」一卷，于中南二岛疆域、纬度、山川、形势、沿革之大，支渠、曲港、岬峡、屿礁、间切之细，条剖缕述，秩然了然。惟原本出于日士之手，其论说不无颇袒；要在知彼之情，不复更以己意。
　　夫琉球臣事中国，阅二代、更五百年，此普天环澥之所知，有不待辩而自明者。徒以瀛程间阻、方语侏禽，往时命使册封、遣于就学，冠盖络绎而记载缺如；间有一二操管者率疏略，不足资考证。庄生有言：『九州之外，圣人存而不论』。方今以五部为户庭、以四溟为堂奥，即扶桑片壤且在我帷幕襟带之间；况中山故土乎？子梁是译，固将以备职方之掌，而补王会之图；且以见琉球虽地狭势偪，而尚氏世奉东藩，朝贡无废，至于荡析播迁而不贰。然则朝廷之眷眷以「兴灭继绝」为念，夫岂得已哉！夫岂得已哉！
　　光绪九年二月十一日，武进陈允颐序。
　　琉球说略序
　　昔在己卯，余既驻崎之明年，有日本陆军医曰渡边重纲者归自琉球，因其国人小曾根荣遗余以所着「琉球漫录」。其书仅一小册子，余受而览之，虽于倭文字义未尽了了，然该岛地理形势及其川岳称名与夫户口、租税、风俗、物产，亦已悉其梗概。方欲译为汉语，付之梓人，或可补吾邦纪载所未备；顾以港内事繁、日劳勾当，未得与译官从事，心甚缺然！近得姚君子梁自江户来书，并寄示「琉球说略」，嘱余弁书数语。姚君谓「此书出自东京学校中，乃幼童肄业之本。今译成仅此数篇，寥寥无几；明知牛刀割鸡，未必屑于小试」等语。余览毕，慨然叹曰：『琉球之幅员广狭，尽在此中矣』！古者，皇华之选，周爰咨询以求实用，君子多乎哉；不多也！中国素称稽古右文之邦，曩时策遣使臣至其国者，非翰詹、科道，则必门下中书，翩翩羽仪，不乏贤哲；而纪载所及，求如此篇之条分缕析以考其山川形状，绝不可得。无他，驰虚声不求实事，虽多亦奚以为！余观日本人文亚于中国，然自维新后发奋有为，凡地理海程，尤为加意；无论国内、国外，探讨不遗余力，非独琉球诸岛为然也。朝野上下之间，方孜孜焉群材以是为驱策，小学亦以此为津梁。虽云式法泰西，或讥其急功近利；以视因循苟安者，其相去为何如哉！余喜姚君为能相与有成也；他日携此书归，见之者幸毋忽其少则迩言是察，即无愧于大知也夫！
　　时在光绪九年（岁次癸未）七月，余瓗序于崎阳理事署之镇海楼。
　　琉球地理小志（照日本明治八年官撰地书译出）
　　疆域
　　有中、南二岛：中岛之冲绳岛，在萨摩开闻岬之西南少南海中一百三十六里，自东北亘西南，长二十七里。东、西广处十里，狭处一里余；南、北十里。周回七十四里，幅员共一百六十方里。其南岛宫古、八重山群岛，总云先岛（按日本里法：每六十间为一町，每三十六町为一里；计日本一里，约当中国六里零）。
　　度数
　　起北纬二十四度一十零分，至二十七度五十零分；西经起一十一度一十零分，至一十六度五十二分。
　　形势
　　萨摩群岛之余脉，起伏走西南；岛屿无数，其最大者，云冲绳岛。地形狭长，南北横联，如海蛇之蟺蜒。岛内少高山，气候恒燠，草木不凋、霜雪不降，稻谷再熟。居民言语、笔札及居室之制，仿傚内地（谓日本）。风俗温和。产业，农桑之外，织工、漆工为多。气候，极暑九十七度，极寒五十七度。
　　沿革
　　开国始祖，为天孙氏。文武天皇时，内附入贡。天孙氏相传二十五世，为贼臣利勇所弑。文治三年，浦添按司尊敦诛贼代立，居首里，称王，统全岛；是为舜天王——尊敦者，源为朝之子也（为朝配伊豆大岛，后如琉球。纳大里按司妹，生尊敦）。文应元年，孙义本让位天孙氏之裔英祖。文永三年，大岛始来属。至曾孙玉城，嘉历中，国大乱，今归仁按司称山北王、大里按司称山南王；玉城仅保中头，称中山王。正平四年，玉城子西威卒；明年，国人废世子，奉浦添按司察度为中山王。文中二年，察度始通明，受其册封；山南、山北二王，亦入贡于明。元中七年，宫古、八重山诸岛始内附中山。至子武宁，应永十二年，佐铺按司尚巴志起兵废之，奉其父思绍即王位。二十三年，尚巴志灭山北王樊安知（山北四世，九十余年）；遣使臣献方物于将军足利义持。二十八年，思绍卒，巴志立。永享元年，灭山南王他鲁每（山南四世，一百四年），始并有全岛。十二年，尚巴志卒，子尚忠立；将军义教以琉球赐萨摩守护岛津忠国为附庸。嗣后与岛津氏聘使来往，岁时以方物献将军；于是两属于日本及明。尚志五传至尚德，国乱。文明元年，尚德卒，国人废世子，奉义本之裔尚圆为王。后六世至尚宁，不修使聘。庆长十四年，岛津家久请于将军德川秀忠，遣将伐之，擒尚宁归；谒将军，将军命永为岛津氏之附庸，世修贡礼。明治五年，尚宁之后十二世尚泰修职贡，诏封藩王，国属西海道。
　　间切（案琉球法，省管间切，间切管村。省如日本之郡，间切如日本之乡）中头，国之中央稍南偏，汉名称中山省；管一十一间切（每间切置驿所——岛尻、国头亦同）。首里：村数二十。
　　（附录）海军省图说云：首里城，王府庶政之所出也。去那霸炮台正东三里，据山为城，周回不满一里。都门有匾额一座，题曰「中山」；国门曰「欢会」、府门曰「漏刻」、殿门曰「奉神」，每门有匾。四周皆石壁；而正殿巍然，在山之巅。殿阁二层，南北八楹，皆模仿汉制者矣。凡王亲以下，品官第宅、众庶屋舍渐下，鳞次山腰；除王及世嗣之外，无楼阁二层之物，皆缭以为垣。除首里及那霸令廨以下，竟无瓦屋；盖以地多大风故也。那霸：在首里之西。村数六（案以上二邑，住世官子孙，不称间切）。西原：在首里之东、岛尻南风原之东北，至首里二十六町。村数十九。浦添：在首里之北，至首里三十一町五间。村数十四。宜野湾：在浦添之北，至首里一里二十七町三十二间。村数十四。北谷：在宜野湾之东北，至首里二里三十四町。村数十二。中城：在西原之北、宜野湾之东，至首里三里一町五十三间。村数二十三。美里：在北谷之北，至首里四里十五町。村数二十。具志川：在中城之北、美里之东，至首里五里十二町五十一间。村数十五。胜连：在具志川之东——斗出海中，至首里六里三十町二十三间。村数十。越来：在具志川之北，至首里四里十五町。村数十。
　　与那城：在越来之东北，至首里七里十二町四十六间。村数十。
　　读谷山：在越来之西、美里之北，至首里五里十七町五十七间。村数十六（以上皆接海）。
　　岛尻，国之南端，称山南省；管一十五间切。
　　真和志：在首里之西南、那霸之东，至首里十九町四十一间。村数十一。
　　南风原：在首里之东南、真和志之东，至首里二十七町。村数十。
　　东风平：在南风原之南，至首里二里四町二十二间。村数十。
　　大里：在南风原之东南、东风平之东——东临海，至首里一里。村数十九。
　　佐敷：在大里之东，至首里二里八町二十间。村数九。
　　知念：在佐敷之东——东南濒海，至首里三里九町十九间。村数十二。
　　玉城：在知念之西——其南临海，至首里二里十九町二十八间。村数十四。
　　高岭：在大里之南、玉城之西，至首里三里一町三十间。村数五。
　　丰见城：在真和志之南、东风平之西，至首里一里二十町二十四间。村数二十一。
　　小禄：在真和志之西南、丰见城之西——临海，至首里一里二十九町三十六间。村数十五。
　　兼城：在丰见城之南--西南濒海，至首里二里十五町四十六间。村数九。
　　真壁：在兼城之东，至首里三里二十七町十三间。村数九。
　　具志头：在玉城之西南，至首里三里十二町四间。村数七。
　　摩文仁：在具志头之西南、真壁之东，至首里四里十二町二十七间。村数六。
　　喜屋武：在兼城、真壁、摩文仁之南西——南濒海，至首里四里七町二十四间。村数五。
　　国头，国之北边，称山北者；管九间切。
　　恩纳：在中头读谷山之东北、与那城之北，至首里九里二十五町五十四间。村数十二。
　　金武：在恩纳之东北，至首里九里五町四十四间。村数七。
　　名护：在恩纳之东、金武之北，至首里十四里三十二町二十四间。村数十一。
　　羽地：在名护之东，至首里十六里二十町四十三间。村数十九。
　　本部：在名护之西，至首里十八里二十五町四十七间。村数十九。
　　今归仁：在本部之北、羽地之西——西北出海管濑底诸岛，至首里十九里十四町四十八间。村数二十一。
　　久志：在名护之东、羽地之南，至首里十四里十四町二十九间。村数十三。
　　大宜味：在羽地之东、久志之东北，至首里二十里五町四十三间。村数十六。
　　国头：国之极北，在久志、大宜味之北，至首里二十二里三十五町四十三间。村数十六（以上皆临海）。
　　庆良间岛，管二间切。
　　渡嘉敷：村数五。
　　座间味：村数四。
　　久米岛，管二间切。
　　具志川：岛之北方。村数九。
</div>
    <div class="pagination">
<a href="清代琉球纪录续辑_page7.html">上一页</a><a href="清代琉球纪录续辑.html">1</a><a href="清代琉球纪录续辑_page2.html">2</a><a href="清代琉球纪录续辑_page3.html">3</a><a href="清代琉球纪录续辑_page4.html">4</a><a href="清代琉球纪录续辑_page5.html">5</a><a href="清代琉球纪录续辑_page6.html">6</a><a href="清代琉球纪录续辑_page7.html">7</a><span class="current-page">8</span><a href="清代琉球纪录续辑_page9.html">9</a><a href="清代琉球纪录续辑_page10.html">10</a><a href="清代琉球纪录续辑_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
