<!DOCTYPE html>
<html>
<head>
    <meta charset="UTF-8">
    <title>偏安排日事迹 - 第 3 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>偏安排日事迹 - 第 3 页/共 39 页</h1>
    <div class="content">　　慎言疏内先列甡督师稽缓与三俊误用吴昌时二事，欲使天下共见其过，然后用之耳。俞甡、罢三俊，皆阁臣弘图所拟也。

　　调考功司员外王重文选司郎中。

　　命速议熹庙张后尊谥。

　　风闻后已殉难故也。

　　升御史詹兆恒大理寺左丞。

　　辅臣马士英疏陈开国大计。允之。

　　一、雒阳残破后，闻圣母尚寓郭家寨；当急图近养。一、皇考遇难后，匆匆藁葬；宜迁梓宫护送南来，择吉壤安厝。一、宜敕礼部择吉慎选淑女，以继中宫。一、诸藩流离，恐奸宄生心；或为所挟，不利社稷。凡侨寓者，宜俱差官迎置近地；俟中原恢复，各还原封。疏奏，命辅臣可法遣迎圣母；亲藩事，礼部酌议。

　　诏封疆失事各官，不许起用。

　　时刘孔昭言：『臣读前诏内罪废各官、「逆案」内计典赃私，俱不得轻议，惟置封疆失事于不言。今日祸及君父、倾颓庙社，封疆之罪犹当追论，以正国法；而拟议诏款中，仍留此一段之肺肝，以再误陛下。天下事，尚忍言哉』！时监军佥事宋劼亦言：『天下人才，多坏于门户。每择一题，因竖标援人、陷人；则占风望气者景附云集，致真正介特之士不得效用。宜如先臣杨士奇言：以天下心官天下人，以天下官官天下才』。皆可其奏。自此，门户之说滋矣。

　　起用原任礼部侍郎钱谦益。

　　谦益以主潞议惧祸，时科臣李沾有定策功，故浼沾疏荐为巧护地。台臣陈良弼不平，言：『陛下以亲、以贤，当正大统。乃龙江觐驾，谦益邪议挠止。时科臣李沾相对诧异，与臣等并持公论。及事定，谦益犹现身密间；沾对臣曰：「此时尚议论不归正乎」！今忽以谦益与黄道周、黄景昉等同荐黄扉，臣忧奸人钻用，心不可测！当陛下前，不惜一死争之。退，仍与沾争，彼谓为吾乡，不得不调停矣。调停同乡情面，不顾紊胤朝廷，是何心哉！谦益大节已失，公论共斥。阅沾荐疏，原借名正人君子；而于众瑜中，混以瑕邪！从来误国宿套，牢不可破。愿以臣疏与沾疏悬之国门，发下文武诸臣共……』。疏奏，沾无以屈也。

　　江楚督臣袁继咸疏陈致治定国大计。嘉纳之。

　　疏言：『自古国祚久长，有开创，必有中兴；然致治在于得人，而守国必先审势。所云致治必先得人者，何也？宋之高宗，亦号中兴；然上不得与武丁、周宣比烈，次亦不得与汉光、唐肃絜盛者，「知人善任使」弗讲也。武丁知傅说、甘盘之贤而终任之，故能集鬼方之勋；周宣知吉甫、方叔之贤而终任之，故能致车攻之盛；光武知邓禹、寇恂之贤而终任之，故能诛莽、戮嚣，扫赤眉、铜马之焰以光复旧物；肃宗知子仪、李泌之贤虽不能终用，犹能不失其用，故能芟夷安、史，克复两京。高宗则不然。知李纲、赵鼎之贤而不能用，用而不能信；以小人参之，卒令沦落以老。其始终所信任者，惟黄潜善、汪伯彦、秦桧、汤思退之徒；以致主势日卑、亲耻不雪，腼颜臣仇为万世笑。其得偏安一隅，犹幸尔。臣愿皇上于在廷诸臣知而已用者，任之信之，勿使小人参之；在野诸臣未及用者，明诏廷臣各举所知，一如高宗求旧学、光武褒卓茂故事，蒲轮征召，赞襄大业：则商、周、建武之隆，可立致也。臣故曰：致治必先得人也。臣所云守国必先审势者，何也？自昔论建都者，右西北而左东南。以西北之势足起东南，东南之势不足起西北；亦据六朝、五代、弱宋之成迹论耳。我高皇帝龙飞淮甸，定鼎金陵，卒能芟群雄、驱蒙古、取中原，安在东南不可起西北哉！今皇上缵承大统，宅定镐京；攻守先后之大势，不可不早计。不先自治而遽图敌，立败之道也。臣以为金陵之界限在大江，而淮南、江北实为屏蔽；金陵之咽喉在浔阳，而湖南、襄、樊实为门户。顷闻叛将溃兵蟠结淮南、江北间，小民渐丧乐生之心。若不及时区画，一旦大寇凭陵、内奸响应，得无寒心！湖南献贼仅遁，千里蒿莱；襄阳必争之地，闯逆设防颇固。镇臣左良玉并全力以往，计日可归版图；然复而不守，与不复何异！盖守襄阳，则必设重镇。设重镇，则必宿重兵；设重镇，则必须厚饷：皆不可不从长计议也。臣窃谓欲料理淮南、江北，则必处置溃兵。乞密诏督、抚二臣审察顺逆：真心就我戎索，则分信地、足额饷，申明纪律，毋为百姓烦苦；或中怀观望，急乘寇势未睹，破碎其党。虽有焦烂，宁忍小痛以除大毒，臣以为愈于养痈。欲料理湖南，则宜别简风力重臣抚治其地，选补廉吏，戢和难民；招来商贾，疏通巴蜀、黔、粤之货，以济公私。欲料理襄、樊，则必开帅府、宿重兵。俟规模初定，然后搜括旧田，大兴屯种；且耕且守，为持久计。夫襄、樊守，则可由宛、叶以图关中；淮南、江北守，则可由归德以图河南，亦可由彭城以图河北。攻守大势如此；若欲为画江舍腹里而就边角，则腹里共边角愈蹙，此输着耳。臣故曰：守国必先审势也。然臣终以明断为请！人材之贞邪消长，理而已矣；国势之攻守得失，机而已矣。理非明不能晰，机非断不能割：臣以为得人、审势之要也』。疏奏，阁臣士英疑汪、黄等语刺己，深恨之。

　　督师辅臣史可法徙淮、扬。

　　己酉，诏议生祖妣、神庙着贵妃尊谥。

　　加淮抚田仰兵部右侍郎。

　　升兵部郎中万元吉太仆寺少卿，监理江北军务。

　　补吏部司官夏允彝、余扬等。

　　命潞王暂居杭州府。

　　辛亥，复原任御史郑友玄原官，督理两淮盐法。

　　友玄，崇祯时以考选钱粮未完，配。

　　诏督师辅臣可法遣官访大行皇帝梓宫并太子、二王。

　　从少詹管绍宁请也。

　　诏议先妃谥号。

　　壬子，命祈雨。

　　御史郭维经言：『圣明御极将两旬矣，一切雪耻除凶、收拾人心之事，分毫未见实着。且伪官纵横于凤、泗，悍卒抢攘于瓜、仪，焚杀劫掳之惨渐过江南；丰镐一片地，不知将来成何光景！而庙廊之上不闻动色相戒，惟以漫不切要之务，盈庭而议；以致乘便门而为钻窥之隙穴、斗疾足而作富贵之阶梯，举朝人心如狂如醉。数日以来，匹夫匹妇呼天愤抑，酿成灾祲。伏乞早降纶音：凡内外文武诸臣洗涤肺肠、从公起见，毋违道以干誉、毋拂民以从欲；凡刻薄偏私以及恩怨报复种种故习，尽期湔除，一意以办贼复仇为念。即此公忠上彻玄昊，自召天和。仍敕在京诸臣，遵古制斋祷』。从之。

　　进公魏国徐弘基、侯灵璧汤国祚、安远柳祚昌、伯诚意刘孔昭、南和方一元、东宁焦梦熊、成安郭祚永宫衔，荫子有差。

　　予司礼监太监韩赞周、卢九德各弟侄一人锦衣卫指挥佥事，〔赉〕银、币有差。

　　魏国公徐弘基疏荐原任南兵部尚书熊明遇等。报闻。

　　勋臣荐文臣，始此。

　　吏部尚书张慎言乞休。不允。

　　时勋臣刘孔昭、赵之龙等皆怒慎言荐旧辅吴甡，朝罢，群臣诟于庭，至目为朋党奸欺，所用皆私人；声彻殿陛。阁臣弘图等解之，乃退。孔昭又言：『先帝无声色游幸之好、无神仙土木之费，饬法明刑，锐心雪耻。缘诸大吏营私党恶，票拟之中，暗伏机关；声气之中，党同非类。事权功令，尽济其贪残之用。廉耻丧而人心散，大势土崩，重不可返。迨贼骑临城，主亡国破，殉节仅数人；其余从逆，尽为美官。今潜逃南中者，大率皆受伪命，为贼作内应；否则，南走胡、北走越耳。铨臣不驱除击攘，且汲汲议用。乃以误国罪臣，巧为推毂；势不尽倾江南不止』。又言：『慎言原有二心；当告庙决策定立主上之际，阻难奸辨』。疏奏，慎言疏辨，且乞休。阁臣弘图等亦以不能戢和文武，各疏乞休。俱不允。御史王孙蕃言：『慎言治事，南铨底册靡凭。或用人偶不合，勋臣宜平心入告，以候上裁；未有呼大小九卿、科道于庭，而大骂冢臣如今日之异者。「安国在尊君」，勋臣尚未闻乎』？督辅可法言：『吴甡持斧建牙，声誉特简；止因奉命讨贼迟迟其行，遂蒙先帝罢归，复催促至京拟戍金齿：此甡之过也。然甡奉命之日，正敌入犯之时；原候唐通兵为剿贼助，敌不去则兵不前，故屡请行未允：此甡过之可原也。年来仕路不清，病在党同伐异。或以不肖之最，百足不僵；或以可用之才，一眚永锢。臣生平拙守，不解异同；如监国诏内「起废」一款有除封疆、「逆案」、计典、赃私不准起用一段，臣为去之。诚以国事之败坏非常，人才之汇征宜广；未可仍执往例耳。后来不知何故，复入此等字面。此示人以隘，不欲以天下之才尽供天下用也。今宜捐去成见，一屏虚行。如甡之过，则还以过；如甡之才，则用其才。王路荡平，何容偏欹！况北都之变，文臣固多误国，武臣岂尽矢忠！若各执成心，日寻水火，文武不和，臣切不愿诸臣存此见也』。已府丞郭维经言：『可法去「逆案」一语，为失言之过』。报闻。时谓南逃诸臣不宜轻议，用孔昭言亦是；然喧争非体，故孔、蕃等及之。

　　诏议优恤北都殉难诸臣。

　　从御史陈良弼请也。

　　癸丑，复荫刘泽清子锦衣卫千户。

　　以先帝时曾拟封伯故也。

　　命十七年练饷已征者尽数起解，无得干没；明年全豁免。旧饷、辽饷，速催。

　　甲寅，命督师辅臣史可法祭泗、凤陵，左良玉祭显陵。

　　告即位也。

　　辅臣为士英陈恢复大计。命议行。

　　士英言：『吴三桂，宜速行接济，在海有粟可挽，有金声桓可使，而又可因三桂臣款□。原任知县马绍愉，陈新甲曾使款□；昔下策，今上策也。当咨送督辅，以备驱使』。诏可法便宜行。

　　乙卯，封关门总兵西平伯吴三桂为蓟国公，给诰券、禄米；发银五万两、漕米十万石，差官赍送。

　　先因三桂承命移三城入抵关；方抵关而京城失，三桂遂举义发丧，乞师北庭，始败叛将唐通，覆其师。已复三败闯逆；逆西遁，遂引北兵入京师。事闻，诏以三桂破贼复仇，功在社稷；乃进封。户部侍郎贺世寿言：『先帝神武，魁柄独持。只以求治不效，日夜焦迫，未免爵一人过其量、罪一人溢其罚。今日更化善治，莫若肃纪纲而慎刑赏。如吴三桂奋身血战，彷佛李、郭；此乃可言功拜爵，方无愧。若乃口头报国，岂遂干城！河上拥兵，曷不敌忾！恩数已盈，功名宜立。不则，天下且谓人主不爱嚬笑而轻名器矣。臣愿皇上申明国纪，为制治计』。国子监典籍李模言：『当日拥立之事，皇上不以得位为利，诸臣何敢以定策为名！甚至侯、伯之封轻加镇将，于义未安。况皇上正位丰镐，乃先帝所凭依；将以大复仇而光前烈也。

　　即在诸镇将，事先帝未效桑榆之收、事皇上未彰汗马之绩，案其实亦在戴罪〔之〕科；而予之定策，其何敢安！诸镇果负血性，必大慰先帝殉国之灵，庶堪膺皇上延世之赏。若以今日无功，洊膺勋爵；尚宜再四辞免，必明臣谊。臣实不愿光复未臻，而大体先亵。至于丝纶为重，勿因大僚而过烦；拜下宜严，勿因泰交而稍越；繁缨可惜，勿因近侍而稍宽。明王必防其渐，然后纲维不堕矣』。

　　命兴平伯高杰安顿扬州城外；仍迅统前征，以应东师。

　　起升礼部右侍郎陈子壮为礼部尚书，掌詹事府事；少詹管绍宁为正詹事，谕德徐汧、吴伟业为少詹事。

　　子壮，崇祯时以议宗藩不宜更制，削籍。汧，时里居；感愤时事，贻同事书曰：『今日贤邪之辨，不可不严；而异同之见，不可不化。以君民为心，则和平立至；不必合党连群，而自无不同。以职掌为务，则猷念各分；不必破党涣群，而自无不异。用人者执此为衡，其忠君爱民、精白乃心者为君子，否则小人；修职就业、竭节在公者为君子，否则小人。流品区明，澄叙无舛。故人谓异同立，而贤邪之界限以明；不知异同化，而贤邪之流品始出。夫以先帝十七载干惕，卒使鼎湖泣于寇孽、椒殿倾于贼烽，其故何与？良由频〔年〕以来，是非混淆，士大夫精神智虑未尝为君民勤恤、为职掌究图。极其末流，乃至漠视主上，如胡、越之瘠肥；委身寇仇，若秦、楚之朝暮：岂不痛哉！今者吾皇中兴，百尔在位；自当洗心涤虑，事我一人。有能匡弼吾君者，则登之；不然，如鹯逐雀，勿疑也。有能奠丽斯民者，则庸之；不然，为苗去莠，勿后也。有能殚心职业者，则陟之；不然，校官秕政、便文自营，勿贷也。毋以体骨不媚，远耿介特立之人；毋以悃愊无华，失专心向公之士！毋喜闻声之浮慕、援助之实繁，滥收趋势游利之宵类；毋因一事之快心、片言之顺意，误用呈身换面之憸流。除凶雪耻，端有赖矣』。汧有上当事七款：一曰辨人才、二曰课职业、三曰敦寅恭、四曰励廉耻、五曰核名实、六曰纳忠谠、七曰破情面；语多可采。

　　命江、淮赈济北归难民，严禁掠夺。

　　丙辰，命议河督黄希宪、齐抚邱祖德、晋抚郭景昌等罪。

　　御史朱国昌言：『北都之变，三督、抚一时并逃，骈集吴会；未雨乏绸缪之防，御寇无死绥之勇。方之卖国降敌，止争「先去」；律以失陷封疆，尚多「一逃」。乞敕廷臣申明大法』！遂下部看议。  
　 
</div>
    <div class="pagination">
<a href="偏安排日事迹_page2.html">上一页</a><a href="偏安排日事迹.html">1</a><a href="偏安排日事迹_page2.html">2</a><span class="current-page">3</span><a href="偏安排日事迹_page4.html">4</a><a href="偏安排日事迹_page5.html">5</a><a href="偏安排日事迹_page6.html">6</a><a href="偏安排日事迹_page7.html">7</a><a href="偏安排日事迹_page8.html">8</a><span>...</span><a href="偏安排日事迹_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
