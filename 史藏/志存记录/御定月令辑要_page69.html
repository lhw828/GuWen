<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 69 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 69 页/共 96 页</h1>
    <div class="content">　　马射【原齐书礼志九月九日马射或説云秋金之节讲武习射像汉立秋之礼】
　　受防赋诗【増南史齐萧子显子显尝自为序云前代贾傅崔马邯郸缪路之徒竝以文章显所以屡上歌颂自比古人天监六年始预九日朝宴稠人广坐独受防云今云物甚美卿将不斐然赋诗诗既成又降防曰可谓才子余退谓人曰一顾之恩非望而至遂方贾谊何如哉未易当也】
　　白衣送酒【原续晋阳秋陶潜九月九日无酒于宅邉菊丛中摘菊盈把坐其侧久之望见白衣至乃王送酒也即便就酌醉而后归増王勃九日诗九日重阳节门有菊花不知来送酒若个是陶家杜审言九日诗降霜青女月送酒白衣人李白诗渊明归去来不与世相逐为无杯中物遂偶本州牧因招白衣人笑酌黄花菊】
　　登髙【原续齐谐记汝南桓景随费长房游学累年长房谓曰九月九日汝家中当有灾宜急去令家人各作绛囊盛茱茰以繋臂登髙饮菊花酒此祸可除景如言齐家登山夕还见鸡犬牛羊一时死长房闻之曰此可代也今世人九日登髙饮酒妇人带茱萸囊盖始于此増物原齐景公始为登髙唐诗纪事景龙三年九月九日中宗幸临渭亭登髙御制序云陶盈把既浮九醖之欢毕卓持螯湏尽一生之兴人题四韵同赋五言其最后成罚之引满是宴也韦安石苏瓌诗先成于经野卢懐慎最后成罚酒王维九日忆山东兄弟诗独在异郷为异客每逢佳节倍思亲遥知兄弟登髙处遍插茱萸少一人】
　　借野饮宴【増荆楚嵗时记九月九日四民竝借野饮宴】
　　凤岭【増襄阳记望楚山旧名马鞍山宋武陵王骏为刺史改为望楚山后遂龙飞人号为凤岭髙处有三隥即刘山简九日宴赏之所】
　　湖山防会【原临海记郡北四十歩有湖山山甚平正可容数百人坐民俗极重九日菊酒之辰防会于此山者常至三四百人】
　　龙沙升髙【原水经注赣水又北迳龙沙西沙甚洁白髙峻而陁有龙形连亘五里中旧俗九月九日升髙处也】
　　桑落酒【増齐民要术笨麴桑落酒法预前浄刬麴细剉曝干作酿池以藁茹瓮黍米淘湏极浄九月九日日未出前收水九斗浸麴九斗当日即炊米九斗为馈下馈着空瓮中以釡内炊汤及热沃之令馈上者水深一寸余便止以盆合头良久水尽馈熟极软泻着蓆上摊之令冷挹取麴汁于瓮中搦块令破泻瓮中复以酒杷搅之每酘皆然两重布盖瓮口七日一酘每酘皆用米九斗随瓮大小以满为限假令六酘半前三酘皆用沃馈半后三酘作再馏黍其七酘者四炊沃馈三炊黍饭瓮满好熟然后押出香美势力倍胜常酒】曲江赋诗【増旧唐书徳宗纪贞元十三年九月辛夘九日宴宰臣百官于曲江上赋诗以赐之】山池赐宴【増旧唐书徳宗纪贞元十八年九月癸亥赐羣臣宴于马璘山池上赋九日赐宴诗六韵赐之】
　　赐诗考第【増旧唐书刘太真贞元四年九月赐宴曲江亭诏曰卿等重阳会宴朕想欢洽欣慰良多情发于中因制诗序今赐卿等一本可中书门下简定文词士三五十人应制同用清字明日纳于延英门进来宰臣李泌等虽奉诏简择难于取舍由是百僚皆和上自考其诗以太真及李纾等四人为上等鲍防于邵等四人为次等张蒙殷亮等二十四人为下等而李晟马燧李泌三宰相之诗不加考第徳宗诗早衣对庭燎躬化勤意诚时此万防暇适与佳节并曲池洁寒流芳菊舒金英乾坤爽气满台殿秋光清朝野庆年丰髙会多欢声永懐无荒戒良士期同情】
　　登慈恩寺塔【増唐书李适凡天子游幸秋登慈恩浮图献菊花酒称夀上官昭容九月九日上幸慈恩寺登浮图羣臣上菊花夀酒诗帝里重阳节香园万乗来却邪茰入佩献夀菊杯塔承天涌门疑待佛开睿词悬日月长得仰昭囬宋之问奉和诗瑞塔千寻起仙舆九日来萸房陈寳席菊蘂散花台御气鹏霄近升髙凤野开天歌将梵乐空里共徘徊】
　　学士别会【増唐书韦绶穆宗时九月九日宴羣臣曲江绶请集贤学士得别会】
　　麻葛糕【増六典饍部节日食料九日麻葛糕】
　　赐射【増唐会要贞观十六年九月九日赐文武五品以上射于元武门啓顔录唐宗国公萧瑀不解射九月九日赐射瑀箭俱不着垜一无所获欧阳询咏之曰急风吹缓箭弱手驭强弓欲髙翻复下应西还更东十廻俱着地两手并擎空借问谁为此乃应是宋公】
　　丰年多庆诗【増唐会要贞元十八年九月癸亥重阳御制丰年多庆九日示懐诗赐羣臣诗爽气肃时令早衣闻朔鸿重阳有佳节具物欣年丰皎洁暮潭色参差新菊丛芳樽满衢室繁吹凝烟空恵合信吾道保和惟尔同推诚至元化天下期为公】
　　右军宅会【増十道志临川郡吴太平二年分豫章之临汝南城县立晋王羲之为临川内史宅于郡城东偏荀伯子临川记曰右军故宅其地爽垲山川若画每重阳日二千石多萃于斯旧宅及墨池犹存】造脯饼佩符【原金门嵗节记洛阳人家重阳造迎凉脯羊肝饼佩瘿木符】
　　赏魏謩诗【増唐诗纪事宣宗重阳锡宴羣臣有御制诗其略曰欵塞旋征骑和戎委庙贤倾心方倚注叶力共安邉宰臣以卞应制皆和上曰宰相魏謩诗最佳其两聨云四方无事去宸豫杪秋来八水寒光起千山霁色开上嘉赏久之】
　　沙苑射鹤【原集异记明皇天寳十三载重阳日猎于沙苑云间有孤鹤回翔上亲御弧矢一发而中其鹤带箭矫翰西南而逝益州城距郭十五里有明月观观之东廊第一院有青城山道士徐佐卿嵗率三四至一日忽自外至神爽不怡谓院中人曰吾行山中偶为飞矢所加寻已无恙然此箭非人间所有吾畱之于壁上后年箭主到此即宜付之仍记壁云畱箭之时则十三载九月九日也及明皇幸蜀暇日命驾行游偶至斯观既入此堂忽覩挂箭取而翫之盖御箭也佐卿所题乃前歳沙苑縦畋之日也佐卿乃中箭孤鹤耳上大竒之因收其箭而寳焉自后蜀人亦无复有逢佐卿者矣】
　　题诗防事【増北梦琐言李商隠依令狐楚以笺奏受知相国既殁子绹继有韦平之拜疎陇西未尝展分重阳日义山诣宅于防事上题诗曰曽共山公把酒巵霜天白菊正离披十年泉下无消息九日樽前有所思莫学汉臣栽苜蓿还同楚客咏江蓠郎君官贵施行马东阁无由得再窥绹覩之慙怅扃闭此防终身不处】
　　米锦糕【増食谱张手美家重九米锦糕】
　　曲宴太清楼【増宋史仁宗纪庆歴五年九月辛夘以重阳曲宴近臣宗室于太清楼】孙夫人飞升【原太平广记孙夫人三天法师张道陵之妻炼金液还丹依太乙元君所授黄金之法积年丹成变形飞化无所不能汉桓帝永夀二年丙申九月九日与天师于阆中云台白日升天位至上真东岳夫人】
　　尹氏歌【原江南野史永新尹氏女善歌重阳登南山文峰同辈促之歌一曲声达数十里故俗云尹氏之歌闻于长安刺史表献入宫为唱歌供奉】
　　寒花晚节【増李彦平录韩魏公在北门九日燕诸僚佐有诗云不羞老圃秋容淡犹有寒花晚节香识者知其晚节之髙】
　　满城风雨【原潘大临答谢无逸书秋来景物件件是佳致昨日清卧闻搅林风雨声遂起题笔曰满城风雨近重阳忽催租人至败意止此一句奉寄】
　　布衣与宴【原事文聚韩忠献尝遇重阳置酒私第惟欧文忠与一二执政而苏明允乃以布衣参其间都人以为异礼席间赋诗明允有佳节屡从愁里过壮心还倚醉中开之句其志气不少衰】饮新酒【増干淳嵗时记重九都人饮新酒泛萸簪菊赵抃诗更上髙最髙处黄花新酒醉重阳】供进夹服【増干淳嵗时记重九日御前供进夹罗御服臣僚服锦袄子夹公服授衣之意也】菊糕【増干淳嵗时记重九都人各以菊糕为馈以糖肉秫麫杂物为之上缕肉丝鸭饼缀以橊颗标以防旗又作蛮王狮子于上及麋栗为屑合以蜂蜜印花脱饼以为果饵】
　　设火开炉【増干淳嵗时记重九日御炉设火皇后殿开炉节排当】
　　春兰秋菊【増干淳嵗时记重九日都人以蘓子微渍梅卤杂和蔗霜梨橙玉橊小颗名曰春兰秋菊】菊花洞户【増东京梦华録九月重阳都下赏菊有数种其黄白色蘂若莲房曰万龄菊粉红色曰桃花菊白而檀心曰木香菊黄色而圆者曰金龄菊纯白而大者曰喜容菊无处无之酒家皆以菊花成洞户】聚香鼎【増清波杂志毘陵士大夫有仕成都者九日药市见一铜鼎已破阙旁一人赞取之既得问何所用曰归以数炉炷香环此鼎香气皆聚于中试之果然乃名聚香鼎】
　　赐新橘【原合璧事唐太宗蓬莱殿九日宴羣臣酒赐湖南新橘】
　　服白菊【原太清灵寳方九月九日白菊花二斤茯苓一斤竝罗为末每服二钱温酒调下或以炼过松脂为丸鸡子大每服一丸久服令人好顔色不老】
　　射虎【増辽史礼志九月重九日天子率羣臣部族射虎少者为负罚重九宴射毕择髙地卓帐赐蕃汉臣僚饮菊花酒兔肝为臡鹿舌为酱又研茱萸酒洒门户以禬禳国语谓是日为博罗哩乌楚哩九月九日也】拜天【増金史太祖纪收国元年九月九日拜天射栁嵗以为常又礼志金因辽旧俗重九日行拜天之礼于都城外其制刳木为盘如舟状赤为质画云鹤文为架髙五六尺置盘其上荐食物其中聚宗族拜之若至尊则于常武殿筑台为拜天所】
　　花糕宴【増燕都游览志重九日勅赐百官花糕宴原帝京景物略九月九日麫饼种枣栗其面星星然曰花糕糕肆标纸防旗曰花糕旗父母家必迎女来食花糕亦曰女儿节】
　　得橘登第【増莆田县志防溪上有仙人岩岩上野橘其实无时得者为瑞宋元祐间方亚夫薛蕃皆以九日游岩人得一橘竝登第】
　　祝百事髙【原遵生八牋吕公记九日天明时以片糕搭儿女头额更祝曰愿儿百事俱髙作三声】延算斋【増云笈七签三洞奉道科云九月九日为延算斋】
　　御制九日幸景山登髙诗秋色浄楼台登髙紫禁隈千门鸣鴈度万井霁烟翠拂銮舆上云随豹尾来佳辰欣宴赏满泛菊花杯
　　御制九日对菊诗不与繁花竞寒苞晚更香数茎偏挺秀嘉尔傲风霜
　　云林右英夫人九月九日诗【増晨阙太霞搆玉室起霄清领略三竒观浮景翔絶冥丹华空中有金暎育挺精八风鼔锦披碧树曜四灵华盖廕兰晖紫辔防绿軿结信通神交触率天诚何事外象感须覩瑶玉琼】
　　陶潜九月九日诗【増靡靡秋已夕凄凄风露交蔓草不复荣园木空自凋清气澄余滓杳然天界髙哀蝉无流响丛鴈鸣云霄】
　　梁丘迟九日侍宴乐游苑诗【増朱明已谢蓐收司礼爰理秋袚备扬旌棨奉璋峩峩金貂济济上林敞离宫非一防殿廻风丹楼映日随珠甲帐屯卫周悉晬容徐动天仪澄谧云物斿飏光景髙丽枯叶未落黄花委砌丝桐激舞楚雅闲慧参差繁响殷懃流诣】
　　唐髙宗九日诗【増端居临玉扆初律啓金商凤阙澄秋色龙闱引夕凉野浄山气敛林疎风露长砌兰亏半影岩桂发全香满盖荷雕翠圆花菊散黄挥鞭争电烈飞羽乱星光栁空穿日碎虚侧月张怯猿啼落岫惊鴈断分行斜轮低夕景归斾拥通庄】
　　唐德宗重阳日中外同欢以诗言志因示羣官诗【増爽节在重九物华新雨余清秋黄叶下菊散金潭初万寳行就稔百工欣所如欢心畅遐迩殊俗同车书至化自敦睦佳辰宜宴胥锵锵间丝竹济济罗簪裾此乐匪足躭此诚期永孚】
　　李峤九日应制诗【増令节三秋晚重阳九日欢仙杯还泛菊寳馔且调兰御气云霄近乗髙宇宙寛今朝万夀引宜向曲中弹】
　　李乂九日应制诗【増望幸纡千乗登髙自九重台疑临戏马殿似接疏龙捧箧萸香遍称觞菊气浓更看仙鹤舞来此庆时雍】
　　张説九日进茱萸山诗【増家居洛阳下举目见嵩山刻作茱萸节情生造化间】王维和圣制重阳节宰臣及羣官上夀诗【増四海方无事三秋大有年百工逢此日万夀愿齐天芍药和金鼎茱萸插玳筵玉堂开右个天乐动宫悬御栁疎秋景城鸦拂曙烟无穷菊花节长奉柏梁篇】
　　杜牧九日齐山登髙诗【増江涵秋景鴈初飞与客携壶上翠微尘世难逢开口笑菊花须插满头归但将酩酊酬佳节不用登临怨落晖古往今来只如此牛山何必泪沾衣】
　　欧阳修九日词【増九日欢游何处好黄花万萼雕栏绕通体清香无俗调天气好烟滋露结功多少　日脚清寒髙下照寳钉密缀圎斜小落叶西园风嫋嫋催秋老丛邉莫厌金樽倒】
　　苏轼九日次韵定国诗【増菊盏萸囊自古长房宁复是臞仙应从汉武横汾日数到刘公戏马年对玉山人今老矣见恒河性故依然王郎九日诗千首今赋黄楼第二篇】
　　苏轼九日舟中望见有美堂上鲁少卿饮以诗戏之【増指防云间数防红笙歌正拥紫髯翁谁知爱酒龙山客却在渔舟一叶中】
　　朱子九日登天湖诗【増去嵗潇湘重九时满城寒雨客思归故山此日还佳节黄菊清樽更晩晖短髪无多休落帽长风不断且吹衣相看下视人寰小祗合从今老翠微】
　　初十日
　　小重阳【増玉海贞元十年九月十日戊子以重阳赐百僚追赏原嵗时记京师士庶多于重九后一日再防谓之小重阳】
　　御制康熙十七年九月初十日奉
　　太皇太后临御温泉恭纪五言排律八韵
　　慈宁方晓日掖辇幸温泉羽骑清尘道华旗卫御前九重双阙防三辅万家连葱郁东臯树苍茫北岭烟问安频色喜侍膳每心悬孝养尊
　　亲重时廵法
　　祖防村村施化溥处处得恩先更虑民情隠深惭抚八埏郑谷十日菊诗【原节去愁蝶不知晓庭还绕折残枝自缘今日人心别未必秋香一夜衰】徐十日和张少监诗【増重阳髙防古平台吟徧秋光始下来黄菊后期香未减新诗捧得眼还开每因佳节知身老却忆前欢似梦廻且喜清时屡行乐是非名利尽悠哉】十一日
　　送河州守【増玉海嘉祐二年翰林侍读学士李淑以九月十一日出守河州御制五言六韵诗示之】
　　进西汉防要【増玉海嘉定四年九月徐天麟表进所编西汉防要七十卷总为十五门分三百六十有七事十一日丁夘有防蔵秘阁】
　　展药市【原事物纪原梓州九月初八日药市逮本朝天圣中燕龙图肃知郡事又展为三日至十一日而罢】
　　十二日
　　定律尺【増玉海景祐二年九月十二日依新黍定律尺每十黍为一寸】
　　儋耳醉书【増长公外纪九月十二日东坡在儋耳与客饮酒小醉信笔书曰吾始至南海环视天水无际凄然伤之曰何时得出此岛耶已而思之天地在积水中九州在大瀛海中中国在少海中有生孰不在岛者覆盆水于地芥浮于水蚁浮于芥茫然不知所济少焉水涸蚁即径去见其出涕曰防不复与子相见岂知俯仰之间有方轨八逹之路乎念此可以一笑】
　　铸鼎作鸾刀【増玉海皇祐五年九月十二日戊寅铸鼎十有二圜丘用五宗庙七又作鸾刀郊庙各一初贾昌朝侍经筵帝问鼎卦圣人亨以享上帝今郊何以无鼎昌朝不能对曰容退而讲求于是诏礼官议以为郊有亨牲进熟遂命阮逸胡瑗铸铜鼎制鸾刀帝亲书刻之牛鼎容一斛羊鼎五斗豕鼎三斗】宴右文殿【増玉海淳熙五年九月十二壬申日幸秘书省受朝右文殿移御秘阁入东西壁观累朝御书上手以光尧太上皇帝所书琴赋示羣臣谕曰此钟王所不及既又脩太平兴国故事张宴右文酒五行罢翌日癸酉赐御制诗诗有宴开芸阁坐对蓬山之语】
　　寺塔现光【増识小编永乐十七年九月十二日钦颁佛经至大报恩寺当日夜本寺塔现舎利光如寳珠次现五色毫光庆云捧日】
　　十三日
　　献瑞应图【増唐防要开元十三年九月十三日潞州献瑞应图上谓宰臣曰朕在潞州但靖以恭軄不记此事今既固请编录可召藩僚问其实事然后修图】
　　讲乾卦【増玉海皇祐四年九月己未十三日御阁召贾昌朝讲乾卦用九曰外以刚健决事内以谦恭应物诏褒答以卦义付史馆上曰昌朝位将相而执经朝廷美事也】
　　上寛恤诏令【増玉海绍兴二十五年九月十三日丁巳宰臣上寛恤诏令一百六十八卷目录三十一卷修书防挥一卷共二百卷五十门诏名曰绍兴编寛恤诏令颁行之】
　　十四日
　　赏绯紫鱼袋【増苏氏记自永徽已来正员官始佩鱼至开元八年九月十四日中书令张嘉贞奏致仕及内外官五品已上检校试判及内供奉官准正员例佩鱼自后恩制赏绯紫例兼鱼袋谓之章服】观骑射【増玉海干德四年九月十四日观卫兵骑射张乐赐从官饮】
　　香檀鱼契【増玉海皇祐二年九月十四日庚子皇城司上新作文德殿香檀鱼契契有左右左畱中右付本司各长尺有一寸博二寸八分厚六分刻鱼形凿枘相合镂金为文车驾至门勘契官执右契奏閤门使降左契勘契官勘毕奏云外契合】
　　十五日
　　神蓍立【増唐防要景龙二年九月十五日临淄王将朝京师使术士韩从礼筮之卦未成而一蓍翘立从礼曰此天人之瑞潘炎神蓍立赋惟圣人之观象乃神动而入列八卦以效变翘孤茎而孑立蓍之立兮其祥吾君得之尊以光明乎太极演彼归蔵因卜祝之符瑞应天人之防昌】
　　迩英讲论语【増苏轼诗集九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句翌日各以表谢又进诗篇】
　　水晶宫【増豹隠纪谈吴兴之水晶宫不载图经刺史杨汉公九月十五日夜絶句云江南地暖少南风九月炎凉正得中溪上玉楼楼上月清光合作水晶宫后来林子中闻滕元发得湖州以诗贺何洵直邦彦曰清风楼下两溪春三十余年一梦新欲识玉皇香案吏水晶宫主谪仙人因为故事】
　　朱文公生【増延平府志文山在青印溪濵隔溪为公山邑人义斋郑氏居此宋韦斋先生朱松为尤溪尉任满假馆于郑氏建炎庚戌九月十五日考亭夫子生焉先是二山草木繁密及考亭既生野烧同时尽焚山形毕露俨若文公二字】
　　大礼喜晴【増西湖志余淳熙三年九月十五日明堂大礼十三日雨未时奏请宿斋十四日驾诣景灵宫回太庙宿斋雨不止十五日晴色甚佳车驾自太庙乗辂还内日映御袍天顔甚喜张抡进临江仙云闻道彤庭森寳仗霜风逐雨驱云六龙扶辇下青冥香随鸾扇逺日映赭袍明卷天街人顶戴满城喜气氤氲等闲散作八荒春祗知天意好昨夜月华新】
　　僧广宣九月十五日夜宿郑尚书东亭诗【増霜天晴夜宿东斋松竹交隂惬素懐出风尘心得地可怜三五月当阶】
　　梅尧臣九月十五日夜北楼望太湖诗【増东吴临海若看月上青冥河汉微分练星辰淡布萤细烟沉逺水重露裛空庭孤坐饶清兴唯将影对形】
　　十六日
　　置医学【増玉海贞观三年九月癸丑十六日诸州置医学御制广济广利等方书】
　　龙见中天【増悬笥琐探天顺七年九月十六日有一物见于中天淡白垂长数丈尾微曲少顷不见忽又垂出闪闪若动细如数百丈线人言是龙也】
　　十七日
　　艺文聚成【増唐防要髙祖武德七年九月十七日给事中欧阳询奉敕撰艺文聚成上之】试贤良方正【増玉海景德三年九月十七日丙辰御崇政殿试贤良方正钱易石待问】补九域志【増玉海绍圣四年九月十七日兵部侍郎黄裳言今九域志所载甚略愿诏职方取四方郡县山川民俗物产古迹之辑为一书补缀遗缺诏秘省录山海经等送职方检阅】
　　书资治通鉴【増玉海建炎二年九月十七戊戌日上书资治通鉴第四册赐黄潜善】十八日
　　赐稽古阁名【増玉海大观二年九月十八日州县蔵书阁赐名稽古】
　　幸玉津园【増玉海淳熙元年九月十八日幸玉津园宴射赋七言诗赐曽懐以下与宴者皆和】明太祖诞生【原盱眙志天歴元年九月十八日未时太祖髙皇帝诞生龙兴慈记诞时携浴于河忽水中浮起红罗一方取为襁今名红罗幛云】
　　嘲菊花【増韩琦阅古堂前植菊二本九月十八日花犹未开因以小诗嘲之只趂重阳选菊栽当栏殊不及时开风霜日犹何待甚得迎春见识来】
　　唐德宗九月十八日赐百僚追赏因书所懐诗【増雨霁霜气肃天髙云日明繁林已坠叶寒菊仍舒荣懿此秋节时更延追赏情池台列广宴丝竹传新声至乐非外奬浃欢同中诚庶敦朝野意永使风化清】
　　十九日
　　展重阳【原事文聚九月十九日曰展重阳】
　　廷试赐御书【増玉海绍兴五年九月十九日赐新及第汪应辰以下御书石刻中庸篇廷试毕赐御书自此始】
　　菊花赋【増退齐雅闻录刘拱卫逺宣和初守祁州尝接伴北使李处能处能谓逺曰本朝道宗皇帝好文先人昔荷异眷尝于九日进菊花赋次日赐批答一絶句云昨日吟卿菊花赋碎剪金英作嘉句至今襟袖有余香冷落秋风吹不去】
　　范成大九月十九日饮清心堂观晚菊诗【増归来翠帷卷聊共黄花笑虽无落帽风亦复接防倒】
　　二十日
　　幸讲武台【増玉海太平兴国二年九月辛亥二十日幸讲武台大阅】
　　赐御书尚书【増玉海绍兴五年九月二十庚寅日赐赵鼎御书尚书一部翼日鼎奏谢上曰尚书所载君臣相戒敕之言所以赐卿欲共由此道以成治功】
　　苏轼九月二十日微雪懐子由弟诗【増岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白髪秋来已上簪近买貂裘堪出塞忽思乗问西琛】
　　二十一日
　　上歴法九议【増玉海乾道六年九月二十一日成都歴学进士贾浚上歴法九议一册】逢栲栳【増前定录延陵包隰泝舟于隋河时已廹选限率僮仆为之挽过符离县西古树下有穴若废井然一仆忽误坠落久而方出提一片石有小曰旁有水上有道八百年中逢栲栳众咸异之而莫知所谓寻问坠坑者名栲栳也时元和三年九月二十一日矣】
　　二十二日
</div>
    <div class="pagination">
<a href="御定月令辑要_page68.html">上一页</a><span>...</span><a href="御定月令辑要_page64.html">64</a><a href="御定月令辑要_page65.html">65</a><a href="御定月令辑要_page66.html">66</a><a href="御定月令辑要_page67.html">67</a><a href="御定月令辑要_page68.html">68</a><span class="current-page">69</span><a href="御定月令辑要_page70.html">70</a><a href="御定月令辑要_page71.html">71</a><a href="御定月令辑要_page72.html">72</a><a href="御定月令辑要_page73.html">73</a><a href="御定月令辑要_page74.html">74</a><span>...</span><a href="御定月令辑要_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
