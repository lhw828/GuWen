<!DOCTYPE html>
<html>
<head>
    <meta charset="UTF-8">
    <title>枣林杂俎 - 第 17 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枣林杂俎 - 第 17 页/共 59 页</h1>
    <div class="content">　　永乐六年，侯官郑瑛以儒士荐应天，乙未进士，坐违例，谪武当山督役。至十五年丁酉。复荐湖广。
　　景泰四年，顺天解元庐陵罗崇岳，冒香河籍被革。丙子复举江西，丁丑进士，历兵部郎中。
　　仁和汪谐，窜籍顺天，举景泰癸酉科，被革还浙。举口口口口口口口口口成进士，历礼部侍郎。
　　会稽陶大顺，窜籍顺天，举嘉靖癸卯，被革。重举浙江戊午科，成进士，历副都御史。
　　万历乙酉科，北榜余姚胡正道冒籍，革。辛卯改王国昌，举南榜，官鄞县教谕。又洪武三年诏开科，内云"仕宦已入流品，及曾于前元登科并曾仕宦者，不许应试。」而是年福建乡榜，闽县陈信之、林文寿并元进士，再中式。信之怀安学官，文寿长乐学官。建文元年，福建乡魁第二人莆田林泰元，闽县知县。夫建文初扞诏容有之，开国始事，不应沮格。殆不可晓。
　　
　　优免廪生：
　　旧制，廪生斥退者仍追廪米，甚苦之。成化九年，北京提学御史阎禹锡，引考察斥官为比免追，从之。
　　
　　莆田科甲之盛：
　　莆田自洪武庚戌至嘉靖戊子，凡五十二科，乡举千一百十一人，甲榜三百二十四人，状元二人，探花四人，会元一人，解元二十五人。宋时进士九百七十余人，诸科特奏名凡六百四十余人，大魁五人，宰辅六人。
　　
　　原始：
　　乡报急足，始嘉靖口口。其时举子自备青袍，后官给，不知所自。选历科程墨，始万历庚辰钱塘钱谷。谷号丰寰，膺贡，官曲靖知府。会试房刻始万历壬辰。
　　
　　胪传：
　　鼎甲胪传讫，出长安左门，京兆候迎。谢恩毕，宴堂上，南向，京兆北向，席特盛，用太常乐。仍谢恩出，京兆送归私第，茶别。状元同乡宦京朝者，例邀京兆燕之。榜眼、探花不预。(故事，御批一甲三人卷用玉管笔，拆卷在中极殿左。)
　　庶吉士到院，阁臣送入，锦衣卫置宴，亦太常乐。
　　
　　程录称臣：
　　乡会试录序皆称臣，外省则否。以两京辇下，外省则考官所自序也。万历初上摘此以问阁臣，欲罪之，江陵具言其故乃止。后各省录序俱称臣。
　　
　　六预乡房：
　　武昌教授陈观子澜，永乐丁酉应天分考。癸卯及宣德丙午预考江西、福建。调荆州又预考江西、福建，正统辛酉又分考应天。凡六预乡试。
　　
　　三氏学：
　　国初立孔颜孟三氏学，设教授司，教授一、学录一，学录即孔氏裔为之。正统甲子，始命宗生听学使考入棘，成化元年许三年贡太学。
　　
　　学宫祀颜子：
　　兖州滋阳县儒学祀宗圣颜子之神，与天下各学不同。(《陋巷志》)
　　
　　广文变例：
　　天启丁卯，杭州府教授饶曰梧求计偕。教授从九品，例不会试。曰梧谓初受秩吏部，给据现在也。上官不能夺，会被劾去。
　　崇祯癸未八月，许应天府教授晋江何九云会试，俄登第。
　　
　　补榜：
　　崇祯庚午，浙榜仁和尚观法。「法」字填补，向未有也。初，潘生馆尚氏，冒姓尚观升，补诸生，是年同隽。主考黄道周嫌其昆季，以「观升」改「观法」，观升走诉京师，观法除名。先是隆庆庚午，山阴诸葛一鸣读书山中，见人展一牍云天榜也。问以己名，曰尔在下科。一鸣求增入，许焚楮币虔谢，果秋捷，谓前事诞不足信。又计偕，见前人，曰「若累我蒙谴矣。」一鸣不听，礼闱怀挟被革。事相去一甲子，适相类。观升少年诞肆，屡困有司，遂悒悒不自得以死。
　　
　　进士：
　　进士不可太少，不可过多。太少则雄州剧邑不能充，而无所弹压，过多则不相贵盛，而塞举贡之路。尝见邹孚如着议，以为甲乙不甚相远，请每乡试计偕即奉廷对。间择其甚浅鲜无当者置之，使仍就乡试，而其存者即尽以甲次授之官，庶几用其盛锐之力，不使疲精神于帖括无用之技。且使上不以资格待士而彰瘅明，士不以资格自负自泥而骄怠不作，又可以省公交车数万之费。其论博矣。然士子学有深浅，才有高下，譬诸草木，区以别矣。甲科之设，所以广厉鼓舞，使天下之士精进勉力，而不能自己。前人立此，良有深意。《周礼》命乡论秀士，升之司徒曰选士。司徒论选士之秀者而升之学，曰俊士、曰造士。《大学》正论选士之秀者以告于王，而升诸司马曰进士。王者岂故为是繁缛哉？重爵禄、辨官才，如不得已。用人之道也，士取其秀。岂专盛锐哉？今之诸生即秀士也，应举者即选士也，举于乡者即俊士也，进士即升诸司马者也。进士之名，来自成周，定自祖宗，恶能废诸？盖请以后会试，每房取正榜十人，再取乙榜二十人。正榜合之一百八十人，乙榜合之三百六十人。正榜则上亲试，而分三甲，仍照选资。乙榜则请以六十人任州，以二百人任县，以百人为博士长。其京官则尽以升任，不以初除。凡拣选就教等项，一切除去。举人五科不第，皆不得再就试。乙榜有不愿就者，锢之终身。此法比之孚如所议，庶几不甚扞格。(冯时可)
　　
　　
　　
　　先正流闻
　　
　　宋濂攻苦：
　　《宋潜溪先生集》有《送东阳马生序》，云自幼嗜学，家贫无书，每假借藏书家，手自笔录。天大寒，研冰坚手，手指不能屈伸，弗之怠。录毕走送，不敢逾约。既冠，趋百里外，从乡先达执经问道。先达德隆望尊，门弟子填屋室，立侍左右，俛身倾耳。或遇其叱诧，色愈恭，不敢出一言。俟其欣悦，则又请。当其从师负箧，曳履深山巨谷中，穷冬烈风，雪深数尺，足肤皲裂不知也。至舍四支僵勍，媵人持汤沃灌，以衾拥覆，久乃和。寓逆旅主人，日再食，无滋味之享。同舍生皆被绮绣，戴朱缨宝饰之帽，腰白玉之环，左佩刀，右佩容臭，烨若神人。而己缊袍敝衣处其间，无怍色，云云。噫，先生攻苦如此！读一过，寸阴勤渠，凛凛在目。
　　
　　周寿谊人瑞：
　　高皇帝召耆老谒见，昆山周寿谊居首，年百十六岁，赐宴及钞币。按，寿谊生于宋，而乡饮于洪武六年。其六世孙震，正德中令鄱阳，出《人瑞卷》，士大夫题咏盈尺。上海陆子渊先生(深)以编修使饶，跋其卷曰：「三代而下，惟宋失天下为无罪，惟元兴最为事变。嗟乎！能夷人数百年宗社于强弓健马之间，而不能禁一老坐观其子孙之复睹天日，何其快也。若寿谊公之寿，足以系兴亡之故，岂浅鲜哉？且手挈华夏之礼，以还华夏之主于克华夏之日，何其奇也！公六世孙震字世亨，以名进士筮仕鄱阳令，响往未艾，是能辅毗华夏之道，以昌公之世者，则又不独为寿而已矣，世亨其懋之哉。」
　　
　　唐伯逸：
　　南昌监生唐伯逸，洪武七年任僊居典史，尝谓「取民财如取鹭鸶股上肉。」诚心爱民，一尘不滓。(《僊居县志》)
　　
　　邹杰复姓：
　　洪武九年六月，口科给事中邹杰于东阁奏：「臣祖孙福谦，陕人也，出守嘉兴。元乱，航海举家溺于登州。臣附余板得活，佣于登人邹义。时年十四，养为子，冒其姓。今贡成均进用，乞复姓孙氏。」许之，谕毋忘邹氏。
　　
　　贾鲁斥佛：
　　广西宜山贾鲁，洪武辛卯贡士，授崖州学正，改泸州。性不喜浮图，训子纲、约辈皆儒业。谕以没后当依家礼，毋作佛事，否则必祸汝。后鲁卒，子迫于姻党召僧设斋。事讫焚楮，忽飞烟焚其室。(《平乐府志》)
　　
　　逯宏言事：
　　钱塘逯宏，弱冠时以郡诸生言时政得失，上说之。试《秋柳赋》称旨，赐归后选贡，终松江训导。(《钱塘县志》)
　　
　　周鲁章蓑笠：
　　新喻周鲁章文瞻，洪武末举明经，召为选部主事，不就。上赐蓑笠，令归教民稼穑，因号明农隐逸。(《临江府志》)
　　
　　蔡新童婢：
　　崇德蔡新父为人鸩死，新誓报，奋击之，下狱十三年。家童阿小年十五，秃发，稍识书，吁天求白主冤。积面作饵，携之乞食，至京击登闻鼓，历十三疏始得白。初，阿小北去，家仆婢二人谋逸。婢攘臂曰：「主母茕茕，恃吾二人。若可去，吾当终事之。」日刈草二百斤，半供纺，半曝之待风雨，即孝女不啻也。永乐癸卯，新举于乡，官临淄令。厚赠其婢，年至九十二。(《崇德县志》)
　　
　　徐枢：
　　松江徐枢叔拱，太医院判，宣德元年省墓。上闵其老，诏出宫人陈氏，偕内官陈福、袁亨给事，明年致仕。后没，三人皆从葬。
　　
　　于谦：
　　于少保有寄内弟书，云"薄俸五钱」。
　　地师某云少保祖墓当奇贵不可言，少保即驰书其子，令迁葬。另一缄，俟迁葬讫启视。子冕得书，移葬如命，始启缄，则述地师事也。不半载遘祸。今书稿藏于家。(张元岵记)
　　
　　李秉蒙迎驾诗：
　　土木之难，李襄敏从征脱归，进户部郎中，夜梦作诗《送杨鸿胪善迎驾》：「天恩宠渥作盐梅，迎复上皇出紫台。群口潜迹归朔漠，六龙回驾入蓬莱。」明日以语同官，次年八月而验。(《曹县志》)
　　
　　尹恂(尹直兄)：
　　尹相国文和(直)作兄恂《墓志铭》云：「以靖州卫吏，任顺天汤山草荡大使、广东回岐巡简司巡简，成化元年正月十六日御口死。」夫尹氏历城人，吏贱役，必远隶靖州，又最下秩，且战没不求恤。先辈虽穹贵，于戚属无私厚，其戚属亦无望其私如此。今才人科第，戚属借粟监例贡，辄思丞倅京幕，羞以吏进矣。故录之以存古道。
　　
　　杨瑄：
　　浙江按察使杨瑄，丰城人，成化中筑海盐捍海塘坚壮，有碑不存。邑人仇俊卿曰：「昔吕梁碑磨泐，可认者止三十六字，人皆惜之，想见禹功。而杨公之勒一字无存，感更为深，自不能泯，当知系人心者不在碑之有无。」万历乙亥，佥事晋江陈诏来修塘，入杨公祠不揖，背像而坐。亡何，诏口作公语曰：「我堂官也，汝敢无礼，我将杀汝。」寻疾作，祷之始愈。(《海盐县志》)
　　
　　王恕：
　　王端毅冢宰日，有御史李兴巡按关中，酷刑杀人。至三原，斥公名而詈之。后罪人多，罪当大辟。又御史韩雍值点郊斋，入部堂，中道呼公名，时议轻薄当斥。公奏兴虽酷无私可免，雍直而有才可超迁，从之(崔铣《洹记》)。端毅配盖夫人，继张氏、文氏，并赠一品夫人。按成化四年南京御史杨智等劾南京刑部右侍郎王恕不顾名节，托本部郎中黄绂娶故刘指挥妻文氏为继室云云。夫以端毅之贤，言动不苟，台抨风闻，断不足信。
　　
　　王存忠：
　　僊居王存忠，成化丁未进士，历御史、口口知府。无钱市靴，诗云「分付儿曹休指望，好将芒履印苍苔。」其清若如此。(《僊居县志》)
　　
　　杨守陈故宅：
　　杨文懿故宅在鄞县南二十里镜川，初未登仕，至公兄弟俱显，接籍盖七人。有野叟献诗曰：「昔年曾向此中过，门巷幽栖长薜萝。令祖先生方振铎，贤孙学士未登科。将军曹氏坟连垄，卖酒王婆店隔河。今日重看新第宅，烟波缓棹听弦歌。」公嗟赏不已，谓叟曰：「此诗诚吾家传也，当珍藏以贻后人。」欲厚币酬之，叟固辞而去。
　　
　　杨循吉论定：
　　杨南峰先生作《子胥鞭尸论》，夜闻山中鬼哭。曰：「腕可断，笔不可改。」
　　
　　包德怀嫁友人女：
　　兰溪通判郑瓘温卿，记乡先达包侍郎德怀在京与同乡胡主事文善。主事疾革，往诀，主事止一女以托，侍郎曰诺。既主事与妻相继没于京邸，侍郎抱归其女，嘱其妻育之如己女。后女长，择婿祝氏将嫁。侍郎居与主事相去二十里，其故宅犹在。乃先令人以竹簟分隔其厅事为三间，己处左，妻与女处右，中设主事神位。至日备祭告嫁事，命女拜。已侍郎长号恸哭，然后行聘遣嫁，奁其皆备。(《金华府志》)
　　
</div>
    <div class="pagination">
<a href="枣林杂俎_page16.html">上一页</a><span>...</span><a href="枣林杂俎_page12.html">12</a><a href="枣林杂俎_page13.html">13</a><a href="枣林杂俎_page14.html">14</a><a href="枣林杂俎_page15.html">15</a><a href="枣林杂俎_page16.html">16</a><span class="current-page">17</span><a href="枣林杂俎_page18.html">18</a><a href="枣林杂俎_page19.html">19</a><a href="枣林杂俎_page20.html">20</a><a href="枣林杂俎_page21.html">21</a><a href="枣林杂俎_page22.html">22</a><span>...</span><a href="枣林杂俎_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
