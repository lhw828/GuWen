<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 55 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 55 页/共 96 页</h1>
    <div class="content">　　置仓场【増宋防要淳化三年六月诏京畿大穰物价至贱分遣使于京畿四门置场増价以籴令有司虚近仓以贮之命曰常平】
　　撰明堂乐【増宋防要皇祐二年六月己未御撰明堂乐八曲以君臣民事物配属五音凡二十声为一曲用宫变征变者天地人四时为七音凡音三十声为一曲以子母相生凡二十八声为一曲皆黄钟为均又以明堂月律五十七声为二曲皆无射为均又以二十声二十八声三十声为三曲亦无射为均皆自黄钟宫转入无射或当用四十八或五十七声则如前谱次第成曲其彻声自同夲律】
　　封夷齐【増燕翼诒谋録崇宁元年六月封伯夷清惠侯叔齐仁惠侯重莭义之风也】
　　敕书楼【増燕翼诒谋録今县邑门楼皆曰敇书楼淳化二年六月癸未诏曰近降制敇决遣颇多或有厘革刑名申明制度多所散失无以讲求论报逾期有伤和气自今州府监县应所受诏敕竝藏敕书楼咸着于籍受代批书印纸厯子违者论罪】
　　去酷吏【増闻见前録范鲁公质隠于民间一日坐封丘巷茶肆中有人貌怪陋前揖曰相公无虑时暑中公所执扇偶书大暑去酷吏清风来故人诗二句其人曰世之酷吏寃狱何止如大暑公他日当究此弊因携其扇去后至祅庙后门见一土偶短其貌肖茶肆中见者扇亦在其手公心异焉周祖物色得公公首建议律条繁广轻重无据吏得以因縁为奸周祖特诏详定是为刑统】
　　定九域志【増麟台故事熙宁八年六月尚书都官员外郎刘师旦言九域图渉六十余年州县有废置名号有改易等第有升降而所载古迹有出于俚俗不经者诏三馆秘阁删定以旧书不绘地形难以称图更赐名曰九域志】
　　赐新茶【増玉海太平兴国八年六月辛亥赐宰相学士节度观察使建州所贡新茶】
　　书经史故事【増玉海至道元年六月戊戌上草书经史故事三十纸诏翰林侍读吕文仲一一读之因刻石以数百夲并秘阁官吏姓名付内侍裴愈令于江东名山福地道宫佛庙各藏三五本或髙逸不仕纯朴有行好古博雅为州里所称者分以赐之】
　　刻戒石铭【増玉海绍兴二年六月癸巳诏有司摹黄庭坚所书太宗戒石铭勒诸坚珉徧赐守令命刻之庭石置诸坐右】
　　民用
　　食郁及薁【原诗六月食郁及薁注薁夫移也疏郁唐棣之其树高五六尺其实大如李正赤食之甜薁亦鬰】
　　稼泽【増周礼地官稻人凡稼泽夏以水殄草而芟夷之注将以泽地为稼者必于夏六月之时大雨时行以水病絶草之后生者】
　　煑桃【増夏小正煑桃桃也者杝桃也杝桃也者山桃也煮以为豆实也】
　　种冬蓝【増四民月令六月可种冬蓝】
　　蓄瓠【増四民月令六月可蓄瓠】
　　瞿麦【増齐民要术种瞿麦法以伏为时亩收十石浑蒸曝干舂去皮米全不碎炊作飱甚滑细磨下绢簁作饼亦滑美】
　　沤枲【増齐民要术夏至后二十日沤枲枲和如丝】
　　织缣练【増齐民要术六月命女工织缣练可烧灰染青绀杂色】
　　干葡萄【増齐民要术作干葡萄法极熟者一一零压摘取刀子切去蔕勿令汁出两分和内葡萄中煑四五沸漉出隂干便成矣非直滋味倍胜又得夏暑不败坏也】
　　种胡荽【増齐民要术胡荽子熟拔去急耕令好调熟如麻地即于六月中旱时耧耩作垄蹉子令破手散还劳令平但旱种不须耧润此菜早种非连雨不生麦底地亦得种止湏急耕调六月中无不霖望连雨生则根彊科大】
　　种兰【増齐民要术种兰香治畦下水及水散子讫水尽蓰熟粪仅得盖子便止昼日箔盖夜即去之生即去箔常令足水六月连雨拔栽之】
　　湿锄地【増齐民要术锄地六月以后虽湿亦无嫌注湿锄则地坚夏苗隂厚地不见日故虽湿亦无害矣】
　　作黄衣【増齐民要术作黄衣法六月中取小麦净淘讫于瓮中以水浸之令醋漉出熟蒸之捶箔上敷席置麦于上摊令厚二寸许预前一日刈薍叶薄无薍叶者刈胡枲择去杂草无令有水露气候麦冷以胡枲覆之】
　　曝漆器【増齐民要术凡漆器盛夏连雨土气蒸热什器之属虽不经夏用六七月中各须一曝使干世人见漆器暂在日中恐其炙壊合着隂润之地虽欲爱慎朽败更速】
　　胡椒【原酉阳杂俎胡椒出摩伽陁国呼为昧履支其苗蔓生极柔弱叶长寸半有细条与叶齐条上结子两两相对其叶晨开暮合合则裹其子于叶中形似汉椒至辛辣六月采今人作胡盘肉食皆用之】树鸡栅【増杜甫催宗文树鸡栅诗课奴杀青竹终日憎赤帻蹋借盘案翻塞蹊使之隔墙东有隙地可以树髙栅避热时来归问儿所为迹织笼曹其内令入不得掷稀间可突过觜爪还汚席】
　　霹酎【原醉乡日月记暑月大雷时收雨水淘米炊饮酿酒名霹酎】
　　地锦草【増政和本草地锦草生近道田野茎叶细弱蔓延于地茎赤叶青紫色夏中茂盛六月开红花结细实取苗子用之】
　　桂浆【増避暑録话刘禹锡信方有桂浆法善造者暑月极快美】
　　绉纱【増防稽志剡出绉纱尤精其絶品以为暑中燕服如絓冰雪然】
　　造淡豉【増外台秘要造淡豉法用黒豆二三斗六月内淘浄水浸一宿干蒸熟取出摊席上候微温蒿覆毎三日一看候黄衣上遍不可太过取晒簸浄以水拌干湿得所以汁出指间为凖安瓮中筑实桑叶盖厚三寸宻封泥于日中晒七日取出曝一时又以水拌入瓮如此七次再蒸过摊去火气瓮收筑封即成矣】胡麻酒【増山家清供胡麻酒盛夏饮一巨觥清风飒然絶无暑气其法渍麻子二升煎熟畧炒加生姜二两生龙脑叶一撮同炒细研投以煮醖五升泸去查水浸之大有所益】
　　天虾鲊【原倦游録岭南暑月白蚁入水为虾土人夜以火烛取制为鲊名天虾鲊】
　　新罗漆【増鸡林记高防黄漆生岛上六月刺取沈色色若金日暴则干本出百济今号为新罗漆】造麴【原夲草纲目造大小麦麴法用大麦米或小麦连皮井水淘净晒干六月六日磨碎以淘麦水和作块楮叶包紥悬风处七十日可用矣造麪麴法三伏时用白麪五斤緑豆五升以蓼汁煮烂辣蓼末五两杏仁泥十两和踏成饼楮叶裹悬风处候生黄收之】
　　沐浴日【原四时纂要六月初一日初七日初八日二十一日沐浴去疾禳灾】
　　石窝稻【増燕山丛録房山县有石窝稻色白粒觕味极香羙以为饭虽盛暑经数宿不餲】五木耳【増广菌谱五木耳六月多雨时采之暴干可烹食桑槐楮榆栁此为五木耳】
　　造神麴【増家塾事亲造神麴方头伏六月六日取麦一斗新汲井花水一桶淘净晒极干当日磨为细末将淘米水澄清和麴毎麸一升分作三块用麻叶包悬风道凉处七十日可用毎米一斗用麴三块或一斤半】
　　碧芳酒【増叩头録房寿六月捣莲花制碧芳酒凉物也】
　　造七醋【増便民图纂造七醋用六月六日以黄陈仓米五斗为率不淘浄浸七宿毎日换水一次至七日做为熟饭乗热入瓮按平封闭勿令气出第三日翻动至第七日开再翻转倾入井花水三担又封七日再搅再封至三七二十一日成好醋此法简妙】
　　莲花醋【増济世仁术做莲花醋法白麪一斤莲花三朶捣细米和成团用纸包裹挂于风处一月后取出以糙米一斗水浸一宿蒸熟用水一斗酿之用纸七层宻封定毎层写七日字遇七日揭去一层至四十九日然后开封篘出煎数沸收之】
　　种萝卜【増七脩藁种萝卜法宜肥地撒种沙地尤效痩地用粪作垅种帯露耙地则不生虫锄不厌频苗稠小拔令稀则肥大霜降后或腌或藏窖皆可七月种迟】
　　收紫草【増山居四要收紫草用火烧其根隂干用草包收挂之则叶不落】
　　种菉豆【増山居四要种菉豆法立秋前宜刈了麻地上种太早不生角若预占豆收否当年李多不蛀则宜豆忌卯日下种】
　　祛渇【原遵生八牋六月宜饮乌梅酱木酱梅酱荳蔻汤以祛渇】
　　苏轼蜜酒歌【増真珠为浆玉为醴六月田夫汗流泚不如春瓮自生香蜡为耕耘花作水一日小沸鱼吐沫二日转清光活三日开瓮香满城快泻银缾不湏泼百钱一斗酿无声甘露微浊醍醐清】斫竹【増农政全书六月斫竹不蛀】
　　晒麦【原四民要六月扫庭除候地毒热出麦薄摊至未时及热收可以二年不蛀】
　　赵孟頫六月耕诗【増当昼耘水田农夫亦良苦赤日背欲裂白汗如雨匍匐行水中泥淖及腰膂新苗抽利剑割肤何痛楚夫耘妇当馌奔走及亭午无时暂休息不得避炎暑谁怜万民食粒粒非易取愿陈知稼穑无逸传自古】
　　赵孟頫六月织诗【増釜下烧桑柴取茧投釜中纎纎女儿手抽丝疾如风田家五六月緑树隂相防但闻缫车响逺接村西东旬日可经绢弗忧杼轴空妇人能蚕桑家道当不穷更望时雨足二麦亦稍丰酤酒田家饮醉倒妪与翁】
　　物候
　　莎鸡振羽【原诗六月莎鸡振羽疏如蝗而斑色毛翅数重其翅正赤或谓之天鸡六月中飞而振羽索索作声古今注莎鸡一名络纬谓其鸣如纺纬也俗云络纬雄鸣于上风雌鸣于下风而风化令人谓之络丝娘盖其鸣时又正当络丝之候】
　　黍稷华【増诗黍稷方华疏时黍稷方欲生华六月之中也】
　　蟋蟀居壁【原礼蟋蟀居壁疏蟋蟀居壁者此物生在于上中至季夏羽翼稍成未能逺飞但居其壁至七月则能逺飞在野按尔雅释虫云蟋蟀蛬也】
　　鹰学习【原礼鹰乃学习注鹰学习谓攫搏也疏二隂既起鹰感隂气乃有杀心学习击之事】腐草为萤【原礼腐草为萤注萤飞虫萤火也疏腐草此时得暑湿之气故为萤按释虫云萤火即照李廵云萤火夜飞腹下如火光故曰即照徐夤咏萤诗月坠西楼夜影空透帘穿幕逹房栊流光堪在珠玑列为火不生榆栁中一一照通黄卷字轻轻化出緑芜丛欲知应候何时莭六月初迎大暑风】
　　青芋稻【増广志青芋稻六月熟】
　　黄雀风【原风土记南中六月则有东南长风俗号黄雀风时海鱼化为黄雀因为名也梁简文帝谢赉扇啓羣飞黄雀送六月之南风】
　　冰井【増西征记陵台冰井有六月冰】
　　薰陆香【原南方草木状薰陆香出大秦在海邉有大树枝叶正如古松生于沙中盛夏树胶流出沙上方采】
　　含笋【増齐民要术永嘉记曰含竹笋六月生味与箭竹笋相似】
　　娑罗绵树【増黎州圗经黎州通望县销樟院有娑罗绵树三四人连手合抱方匝先生花而后生叶其花盛夏方谢时不背而堕宛转至地其花蘂有绵谓之娑罗绵】
　　荔枝熟【増茘枝谱福州人家种植荔枝最多暑雨初霁晩日照曜绛囊翠叶鲜明蔽暎数里之间焜如星火张九龄荔枝赋序南海郡出荔枝毎至季夏其实乃熟】
　　十二辰虫【増酉阳杂俎十二辰虫状似蛇医脚长色青赤肉鬛暑月时见于篱壁间俗云见者多称意事其首倐忽更变为十二辰状】
　　秦艽【増图经夲草秦艽根土黄色而相交纠枝干高五六寸叶婆娑连茎梗俱青色如莴苣叶六月中花紫色似葛花当月结子】
　　黄连【増图经夲草黄连叶似甘菊花黄色六月结寔似芹子色亦黄】
　　独揺草【増图经夲草独活羗活春生苗叶如青麻六月开花作樷或黄或紫结寔时叶黄者是夹石上生叶青者是土脉中生此草得风不揺无风自动故一名独揺草】
　　金银汗【増物相感志凡山石盛夏必汗出赤黄者金汗白而辛者银汗】
　　七寳花【増益部方物畧记七寳花大扺玉蝉花也擢颖挺挺盛夏则荣丹紫含英以寳见名】畬【増北苑茶録山木至夏益盛故欲尊生长之气以糁雨露之泽毎歳六月兴工虚其夲培其末滋蔓之草遏郁之木悉用除之此之谓开畬】
　　千叶栀【増会稽志诸花少六出者唯栀子花六出会稽有二种一曰山栀生山谷中花痩长香尤竒絶水栀生水涯花肥大倍于山栀而香差减近歳有千叶栀六月初始盛】
　　射干【増尔雅翼射干苗高二三尺叶似蛮姜而狭长排列如翅羽故名乌翣乌蒲乌扇花以六月开如萱草而小上有红防人家庭砌多植以为玩】
　　鳜鱼【増尔雅翼鳜鱼巨口而细鳞鬐鬛皆圆黄质黒章皮厚而肉特异常鱼夏月盛热时好藏石罅中人即而取之】
　　猛火油【増昨梦録猛火油出高防东数千里日初出之时因盛夏日力烘石极热则出液他物遇之即为火惟真琉璃可贮之入水藻荇俱尽】
　　夏金铃【原菊谱夏金铃菊出西京开以六月深黄千叶甚与金万铃相而花头痩小不甚鲜茂以生非时故也】
　　玉田砂【増燕山丛録玉田县南有温泉盛夏之间暖气如雾有砂随水而出色白而细磨治金玉能令光莹】
　　银桃【増农政全书银桃形圆色青白肉不黏核六月中熟】
　　占验
　　愆候【原礼季夏行春令则谷实鲜落国多风欬民乃迁徙注辰之气乗之也又行秋令则邱隰水潦禾稼不熟乃多女灾注戌之气乗之也又行冬令则风寒不时鹰隼蚤鸷四鄙入保注丑之气乗之也】长列【増史纪天官书叶洽歳歳隂在未星居申以六月与觜觹参晨出日长列昭昭有光利行兵其失次有应见箕】
　　岁星昼见【増隋书天文志梁武帝天监四年六月壬戌歳星昼见占曰歳色黄润立竿影见大熟是歳大穰米斛三十】
　　雾占【増望气经六月三日有雾则歳大熟】
　　热占【原纪歴撮要六月不热五谷不结又三伏中大热冬必多雨雪】
　　晴占【原纪歴撮要六月初三晴山篠尽枯零】
　　伏日占【原陶朱公书伏里西北风主冬冰坚谚云伏里西北风腊里弗通虹见主麦贵日蚀主旱有雾亦主旱谚云六月里迷雾要雨到白露西南风主虫损稻】
　　朔日占【増陶朱公书朔日值大暑人多疾遇甲歳多饥风雨主米贵西北风主七八月内水横流】西北风占【増陶朱公书六月初八西北风惊动海中龙】
　　西南风占【増田家五行月内有西南风主生虫损稻秋前损根可再抽苗秋后损者不复抽矣谚云秋前生虫损一茎发一茎秋后生虫损了一茎无了一茎】
　　雷占【増四时占候六月雷不鸣蝗虫生冬民不安】
　　六日晴雨占【増通攷初六日晴主收干稻雨谓之湛辘耳主有秋水】
　　蝇占【増通攷谚云六月无蝇新旧相登米价平】
　　杂纪
　　毋褰裳【増礼暑毋褰裳疏暑毋褰裳者暑虽炎热而不得褰祛取凉也南史梁高祖纪帝性方正虽居小殿暗室恒理衣冠小坐暑月未尝褰】
　　得寳鼎【増史记武帝纪夏六月中汾隂巫锦为民祠魏脽后土营旁见地如钩状掊视得鼎鼎大异于众鼎文镂无款识怪之言吏吏告河东太守胜胜以闻天子使使验问乃以礼祠迎鼎至甘泉从行上荐之至中山晏温有黄云盖焉有麃过上自射之因以祭云】
　　寒门【増史记武帝纪所谓寒门者谷口也注谷中山之谷口汉时为县今呼为冶谷去甘泉八十里盛夏凛然故曰寒门】
　　芝房【増汉书武帝纪元封二年六月诏曰甘泉宫内中产芝九茎连叶上帝愽临不异下房赐朕休其赦天下赐云阳都百戸牛酒作芝房之歌】
　　火生石中【増汉书成帝纪河平四年夏六月山阳火生石中改元为阳朔师古注朔始也以火生石中言阳气之始】
　　婴蜺【増神异经南方蚊翼下有小蜚虫焉既细且小曰细蠛此虫常春生以季夏藏于鹿耳中名婴蜺】鳐鱼宜暑【増神异经东南海中有烜洲洲有温湖鳐鱼生焉其长八尺食之宜暑而避风寒】暍人【原淮南子武王防暍人于樾下而天下怀之帝王世纪武王见暍人自左拥而右扇之字林暍伤暑也】
　　献师子封牛【増后汉书顺帝纪阳嘉二年六月疏勒国献师子封牛注师子似虎正黄有□尾端茸毛大如斗封牛其领上肉隆起若封然因以名之即今之牛】
　　堂狼山【原后汉书郡国志注南中志米提县西南二里有堂狼山多毒草盛夏之月飞鸟过之不能得去】
　　萐莆【増説文萐莆瑞草也尧时生于庖厨扇暑而凉】
　　津城门【増李尤津城门铭津名自定位月在未温风郁暑鹰鸟习鸷】
　　承风啸【原晋书成公绥绥雅好音律甞当暑承风而啸泠然成曲因为啸赋】
　　酒泉嘉柰【増晋起居注太始二年六月嘉柰一蒂十五实或七实生于酒泉郡】
　　销暑招凉珠【原拾遗记燕昭王时有国献黒蚌于王王取瑶漳之水洗其沙泥此蚌千嵗一生珠昭王常懐此珠当隆暑之月体自轻凉号曰销暑招凉之珠也】
　　广延雨雪【增拾遗记广延之国去燕七万在扶桑束其地寒盛夏之日冰厚至丈常雨青雪冰霜之色皆如绀碧】
　　熏冶泉【増水经注临朐县熏冶泉水出西溪飞泉侧濑于穷坎之下水色澄明而清冷特异渊无潜石浅镂沙文中有古坛参差相对后人微加功饰以为嬉游之处南北邃岸凌空竦木交合至若炎夏火流闲居倦想提琴命友嬉娱永日桂櫂寻波轻林委浪琴歌既洽欢情亦畅是焉栖寄实可慿衿】
　　寒溪【原武昌记楚山东有小溪盛夏时凛然常有寒气谓之寒溪】
</div>
    <div class="pagination">
<a href="御定月令辑要_page54.html">上一页</a><span>...</span><a href="御定月令辑要_page50.html">50</a><a href="御定月令辑要_page51.html">51</a><a href="御定月令辑要_page52.html">52</a><a href="御定月令辑要_page53.html">53</a><a href="御定月令辑要_page54.html">54</a><span class="current-page">55</span><a href="御定月令辑要_page56.html">56</a><a href="御定月令辑要_page57.html">57</a><a href="御定月令辑要_page58.html">58</a><a href="御定月令辑要_page59.html">59</a><a href="御定月令辑要_page60.html">60</a><span>...</span><a href="御定月令辑要_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
