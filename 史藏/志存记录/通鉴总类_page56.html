<!DOCTYPE html>
<html>
<head>
    <meta charset="UTF-8">
    <title>通鉴总类 - 第 56 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 56 页/共 74 页</h1>
    <div class="content">　　元嘉六年以江夏王义恭为都督荆湘等八州诸军事荆州刺史文帝与义恭书诫之曰天下艰难家国事重虽曰守成实亦未易隆替安危在吾曹耳岂可不感寻王业大惧负荷汝性褊急志之所滞其欲必行意所不存从物回改此最弊事宜念裁抑衞青遇士大夫以礼与小人以恩西门安于矫性齐美关某张飞任偏同弊行已举事深宜鉴此若事异今日嗣子防防司徒当周公之事汝不可不尽祗顺之理尔时天下安危决汝二人耳汝一月自用钱不可过三十万若能省此益美西楚府舍略有谙究计当不须改作日求新异凡讯狱多决当时难可逆虑此实为难至讯日虚懐博尽慎无以喜怒加人能择善者而从之美自归已不可専意自决以矜独断之明也名器深宜慎惜不可妄以假人昵近爵赐尤应裁量吾于左右虽为少恩如闻外论不以为非也以贵凌物物不服以威加人人不厌此易逹事耳声乐嬉游不宜令过蒱酒渔猎一切勿为供用奉身宜有节度奇服异器不宜兴长又宜数引见佐史相见不数则彼我不亲不亲无因得尽人情人情不尽复何由知众事也
　　唐太宗作帝范以赐太子
　　贞观二十二年太宗作帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文且曰修身治国备在其中一旦不讳更无所言矣又曰汝当更求古之哲王以为师如吾不足法也夫取法于上仅得其中取法于中不免为下吾居位已来不善多矣锦绣珠玉不絶于前宫室台榭屡有兴作犬马鹰隼无逺不致行游四方供顿烦劳此皆吾之深过勿以为是而法之顾我济苍生其益多肇造区夏其功大益多损少故人不怨功大过微故业不堕然比之尽美尽善固多愧矣汝无我之功勤而承我之富贵竭力为善则国家仅安骄惰奢纵则一身不保且成迟败速者国也失易得难者位也可不惜哉可不慎哉
　　警戒门
　　汉冯异以河北之难巾车之恩相戒
　　建武六年冯异自长安入朝光武谓公卿曰是我起兵时主簿也为吾披荆棘定关中既罢赐珍宝钱帛诏曰仓卒芜蒌亭豆粥虖沱河麦饭厚意乆不报异稽首谢曰臣闻管仲谓桓公曰愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车之恩留十余日令与妻子还西
　　宋髙祖藏微时耕具示子孙
　　元嘉四年文帝如丹徒谒京陵初髙祖既贵命藏微时耕具以示子孙文帝至故宫见之有慙色近侍或进曰大舜躬耕歴山伯禹亲事水土陛下不覩遗物安知先帝之至徳稼穑之艰难乎
　　髙祖以微时纳衣示子孙
　　十七年骁骑将军徐湛之与彭城王义康尤亲厚文帝深衔之义康败湛之被收罪当死其母防稽公主于兄弟为长嫡素为文帝所礼家事大小必咨而后行髙祖微时常自于新洲伐荻有纳衣衫袄臧皇后手所作也既贵以付公主曰后世有骄奢不节者可以此衣示之至是公主入宫见文帝号哭不复施臣妾之礼以锦囊盛纳衣掷地曰汝家本贫贱此是我母为汝父所作今日得一饱餐遽欲杀我儿邪文帝乃赦之
　　唐魏徴喜太宗居安思危
　　贞观五年太宗谓侍臣曰治国如治病病虽愈尤宜防倘遽自放纵病复作则不可救矣今中国幸安四夷俱服诚自古所希然朕日慎一日唯惧不终故欲数闻卿辈谏争也魏徴曰内外治安臣不以为喜惟喜陛下居安思危耳
　　魏徴以十思儆太宗
　　十一年魏徴上疏以为人主善始者多克终者寡岂取之易而守之难乎葢以殷忧则竭诚以尽下安逸则骄恣而轻物尽下则胡越同心轻物则六亲离徳虽震之以威怒亦皆貌从而心不服故也人主诚能见可欲则思知足将兴缮则思知止处髙危则思谦降临满盈则思挹损遇逸乐则思樽节在宴安则思后患防拥蔽则思延纳疾谗邪则思正己行爵赏则思因喜而僣施刑罚则思因怒而滥兼是十思而选贤任能固可以无为而治又何必劳神苦体以代百司之任哉
　　刘仁轨陈吕后之事戒天后
　　光宅元年命刘仁轨専知西京留守事天后与刘仁轨书曰昔汉以关中之事委萧何今托公亦犹是矣仁轨上疏辞以衰老不堪居守因陈吕后祸败之事以申规戒天后使秘书监武承嗣赍玺书慰谕之曰今以皇帝谅闇不言身且代亲政逺劳劝戒复辞衰疾又云吕氏见嗤于后代禄产贻祸于汉朝引喻良深愧慰交集公忠贞之操终始不渝劲直之风古今罕比初闻此语能不罔然静而思之是为龟镜况公先朝旧徳遐迩具瞻愿以匡救为怀无以暮年致请
　　后唐冯道以四方无事为戒
　　天成四年明宗与冯道从容语及年谷屡登四方无事道曰臣尝记昔在先皇幕府奉使中山歴井陉之险臣忧马蹶执辔甚谨幸而无失逮至平路放辔自逸俄至颠陨凡为天下者亦犹是也明帝深以为然
　　戒子孙门
　　汉马援以书戒兄子严敦
　　建武二十五年马援兄子严敦并喜讥议通轻侠援前在交阯还书戒之曰吾欲汝曹闻人过失如闻父母之名耳可得闻口不可得言也好论议人长短妄是非政法此吾所大恶也宁死不愿闻子孙有此行也龙伯髙敦厚周慎口无择言谦约节俭亷公有威吾爱之重之愿汝曹效之杜季良豪侠好义忧人之忧乐人之乐父防致客数郡毕至吾爱之重之不愿汝曹效也效伯髙不得犹为谨敕之士所谓刻鹄不成尚鹜者也效季良不得防为天下轻薄子所谓画虎不成反狗者也
　　魏王昶以四者为名戒子孙
　　青龙四年诏公卿举才徳兼备者各一人司马懿以兖州刺史太原王昶应选昶为人谨厚名其兄子曰黙曰沈名其子曰浑曰深为书戒之曰吾以四者为名欲使汝曹顾名思义不敢违越也夫物速成则疾亡晩就则善终朝华之草夕而零落松柏之茂隆寒不衰是以君子戒于阙党也夫能屈以为伸让以为得弱以为彊鲜不遂矣夫毁誉者爱恶之原而祸福之机也孔子曰吾之于人谁毁谁誉以圣人之徳犹尚如此况庸庸之徒而轻毁誉哉人或毁己当退而求之于身若己有可毁之行则彼言当矣若已无可毁之行则彼言妄矣当则无怨于彼妄则无害于身又何反报焉谚曰救寒莫如重裘止谤莫如自修斯言信矣
　　齐陈显逹戒其子勿以富贵陵人
　　永明十一年以陈显逹为江州刺史显逹自以门寒位重每迁官常有愧惧之色戒其子勿以富贵陵人而诸子多事豪侈显逹闻之不恱子休尚为郢府主簿过九江显逹曰麈尾蝇拂是王谢家物汝不须捉此即取于前烧之
　　北周于谨训诸子务存静退
　　陈光大二年周燕文公于谨卒谨勲髙位重而事上益恭毎朝参所从不过二三骑朝廷有大事多与谨谋之谨尽忠补益于功臣中特被亲信礼遇隆重始终无间教训诸子务存静退而子孙蕃衍率皆显逹
　　唐李勣付李弼察视子孙
　　总章二年英贞武公李勣寝疾髙宗悉召其子弟在外者使归侍疾一旦忽谓其弟司卫少卿弼曰吾今日小愈可共置酒为乐于是子孙悉集酒阑谓弼曰吾自度必不起故欲与汝曹为别耳汝曹勿悲泣听我约束我见房杜平生勤苦仅能立门户遭不肖子荡覆无余吾有此子孙今悉付汝谨察视之其有志气不伦交游非者皆先挝杀然后以闻自是不复更言
　　柳玭以勤学励行戒子弟
　　景福二年以柳玭为泸州刺史柳氏自公绰以来世以孝悌礼法为士大夫所宗玭尝戒其子弟曰凡门地髙可畏不可恃也立身行己一事有失则得罪重于他人死无以见先人于地下此其所以可畏也门髙则骄心易生族盛则为人所嫉懿行实才人未之信小有玭纇众皆指之此其所以不可恃也故膏粱子弟学宜加勤行宜加励仅得比他人耳
　　识见门
　　晋何曾知诸孙必及于难
　　永嘉三年初何曾侍武帝宴退谓诸子曰主上开创大业吾每宴见未尝闻经国逺图惟说平生常事非贻厥孙谋之道也及身而已后嗣其殆乎汝辈犹可以免指诸孙曰此属必及于难及绥死兄嵩哭之曰我祖其殆圣乎曾日食万钱犹云无下箸处子劭日食二万绥及弟机羡汰侈尤甚与人书疏词礼简傲河内王尼见绥书谓人曰伯蔚居乱世而矜豪乃尔其能免乎人曰伯蔚闻卿言必相危害尼曰伯蔚比闻我言自己死矣及永嘉之末何氏无遗种
　　东晋张邵不徃就刘毅
　　义熈五年刘毅为开府仪同三司毅爱才好士当世名流莫不辐凑独扬州主簿张邵不徃或问之邵曰主公命世人杰何烦多问
　　刘镇之知毅与藩得志不久
　　八年初刘毅季父镇之闲居京口不应辟召尝谓毅及藩曰汝辈才器足以得志但恐不久耳我不就尔求财位亦不同尔受罪累毎见毅藩导从到门辄诟之毅甚敬畏未至宅数百步悉屏仪卫与白衣数人俱进及毅死太尉刘裕奏徴镇之为散骑常侍光禄大夫固辞不至
　　宋谢瞻乞黜弟晦以保衰门
　　永初二年髙祖之为宋公也谢瞻为宋台中书侍郎其弟晦为右卫将军时晦权遇已重自彭城还都迎家賔客辐凑门巷填咽瞻在家惊骇谓晦曰汝名位未多而人归趣乃尔吾家素以恬退为业不愿干豫时事交游不过亲朋而汝遂势倾朝野此岂门户之福邪乃以篱隔门庭曰吾不忍见此及还彭城言于宋公曰臣本素士父祖位不过二千石弟年始三十志用凡近荣冠台府位任显宻福过灾生其应无逺特乞降黜以保衰门前后屡陈之晦或以朝廷宻事语瞻瞻故向亲旧陈说用为戏笑以絶其言及髙祖即位晦以佐命功位任益重瞻愈忧惧是嵗赡为豫章太守遇病不疗临终遗晦书曰吾得啓体幸全亦何所恨弟思自勉励为国为家
　　江湛不染二公之难
　　元嘉十七年彭城王义康方用事人争求亲昵唯司徒主簿江湛早能自疎求出为武陵内史檀道济尝为其子求婚于湛湛固辞道济因义康以请之湛拒之愈坚故不染于二公之难文帝闻而嘉之
　　江智渊知竟陵王有异志
　　大明三年竟陵王诞知上意忌之亦潜为之备因魏人入冦修城浚隍聚粮治仗诞记室叅军江智渊知诞有异志请假先还建康武帝以为中书侍郎智渊少有操行沈怀文毎称之曰人所应有尽有人所应无尽无者其唯江智渊乎
　　萧道成不肯淹留以就征
　　泰始七年征萧道成入朝道成所亲以朝廷方诛大臣劝勿就徴道成曰诸卿殊不见事主上自以太子稚弱翦除诸弟何预他人今唯应速发淹留顾望必将见疑且骨肉相残自非灵长之祚祸难将兴方与卿等戮力耳既至拜散骑常侍
　　东魏髙欢以治乱丝观诸子意识
　　梁大同元年东魏以丞相髙欢之子洋封太原公洋内明决而外如不慧兄弟及众人皆嗤鄙之独欢异之谓长史薛琡曰此儿识虑过吾幼时欢尝欲观诸子意识使各治乱丝洋独抽刀斩之曰乱者必斩又各配兵四出使都督彭乐帅甲骑伪攻之兄澄等皆怖挠洋独勒众与乐相格乐免胄言情犹擒之以献
　　隋房龄料隋必亡
　　开皇二十年初文帝之克陈也天下皆以为将太平监察御史房彦谦私谓所亲曰主上忌刻而苛酷太子卑弱诸王擅权天下虽安方忧危乱其子龄亦宻言于彦谦曰主上本无功徳以诈取天下诸子皆骄奢不仁必自相诛夷今虽承平其亡可翘足待
　　度量门
　　吴孙权以陆逊不毁淳于式为长者
　　汉建安二十二年吴定威校尉陆逊言于孙权曰方今克敌宁乱非众不济而山冦旧恶依阻深地夫心腹未平难以图逺可大部伍取其精锐权从之以为帐下右部督会丹阳贼帅费栈作乱扇动山越权命逊讨栈破之遂部伍东三部彊者为兵羸者补户得精卒数万人宿恶除荡所过肃清还屯芜湖会稽太守淳于式表逊枉取民人愁扰所在逊后诣都言次称式佳吏权曰式白君而君荐之何也逊对曰式欲意养民是以白逊若逊复毁式以乱圣聴不可长也权曰此诚长者之事顾人不能为耳
　　晋衞玠不见喜愠之色
　　永嘉六年衞玠美风神善清谈常以为人有不及可以情恕非意相干可以理遣故终身不见喜愠之色
　　东晋谢安知秦兵已败无喜色
　　太元八年谢安得驿书知秦兵已败时方与客围棊摄书置牀上了无喜色围棊故如客问之徐答曰小儿辈遂已破贼既罢还内过戸限不觉屐齿之折
　　宋王僧绰沈深有局度
　　元嘉二十八年文帝以王僧绰为侍中僧绰幼有大成之度众皆以国器许之好学有思理练悉朝典尚帝女东阳献公主在吏部谙悉人物举拔咸得其分及为侍中年二十九沈深有局度不以才能髙人文帝颇以后事为念以其年少欲大相付托朝政大小皆与参焉
　　唐行俭俭不罪王休烈等
　　永淳元年礼部尚书裴行俭尝命左右取犀角麝香而失之又敕赐马及鞍令史辄驰骤马倒鞍破二人皆逃去行俭使人召还谓曰尔曹既误耳何相轻之甚邪待之如故破阿史那都支得马脑盘广二尺余以示将士军吏王休烈捧盘升阶跌而碎之惶恐叩头流血行俭笑曰尔非故为何至于是不复有追惜之色诏赐都支等资产金器三千余物杂畜称是并分给亲故及偏禆数日而尽
　　狄仁杰叹为娄师徳所包容
　　圣厯二年纳言陇右诸军大使娄师徳薨师徳右河陇前后四十余年恭勤不怠民夷安之性沈厚寛恕狄仁杰之入相也师徳实荐之而仁杰不知意颇轻师徳数挤之于外天后觉之尝谓仁杰曰师徳贤乎对曰为将能谨守边陲贤则臣不知又曰师徳知人乎对曰臣尝同僚未闻其知人也天后曰朕之知卿乃师徳所荐也亦可谓知人矣仁杰既出叹曰娄公盛徳我为其所包容久矣吾不得窥其际也是时罗织纷纭师徳久为将相独能以功名终人是以重之
　　裴度不治失印人服其量
　　寳厯二年以裴度为司空同平章事度在中书左右忽白失印闻者失色度饮酒自如顷之左右白复于故处得印度不应或问其故度曰此必吏人盗之以印书劵耳急之则投诸水火缓之则复还故处人服其识量
　　李石不肯避乱
　　太和九年李训郑注既诛召六道巡边使田全操追忿训注之谋在道掦言我入城凡儒服者无贵贱当尽杀之全操等乘驿疾驰入金光门京城讹言有冦至士民惊噪纵横走尘埃四起两省诸司闻之之皆奔散有不及束带韈而乘马者郑覃李石在中书顾吏卒稍稍逃去覃谓石曰耳目颇异宜且出避之石曰宰相位尊望重人心所属不可轻也今事虚实未可知坚坐镇之庶防可定若宰相亦走则中外乱矣且果有祸乱避亦不免覃然之石坐文文案沛然自若敕使相继呼闭皇城诸司门左金吾大将军陈君赏帅其众立望仙门下谓敕使曰贼至闭门未晚请徐观其变不宜示弱至晡后乃定是日市坊恶少年皆衣绯皁执弓刀北望见皇城闭即欲剽掠非石与君赏镇之城防再乱矣
　　吴严可未不肯弃众避军城之变
　　后梁贞明二年吴宿衞将马谦李球劫吴王登楼发库兵讨徐知训知训将出走严可求曰军城有变公先弃众自去众将何依知训乃止众犹疑惧可求阖户而寝鼾息闻于外府中稍安谦等陈于天兴门外诸道副都统朱瑾自润州至视之曰不足畏也返顾外众举手大呼乱兵皆溃擒球谦斩之
　　后晋桑维翰从容指画军事
　　天福二年诏张从賔发河南兵数千人击范廷光廷光使人诱从賔从賔遂与之同反从賔引兵东扼泛水闗将逼汴州诏奉国都指挥使侯益帅禁兵五千会杜重威讨张从賔时羽檄纵横从官在大梁者无不恟惧独桑维翰从容指画军事神色自若接对賔客不改常度众心差安
　　容物门
　　蜀汉蒋琬不罪杨敏等
　　魏景初三年汉蒋琬为大司马东曹掾犍为杨戏素性简畧琬与言论时不应答或谓琬曰公与戏语而不应其慢甚矣琬曰人心不同各如其面面从后言古人所诫戏欲赞吾是耶则非其本心欲反吾言则显吾之非是以黙然是戏之快也又督农杨敏尝毁琬曰作事愦愦诚不及前人或以白琬主者请推治敏琬曰吾实不如前人无可推也主者乞问其愦愦之状琬曰茍其不如则事不理事不理则愦愦矣后敏坐事系狱众人犹惧其必死琬心无适莫敏得免重罪
　　梁武帝不害齐宗室
　　天监元年齐南康侯子恪及弟祁阳侯子范尝因事人见武帝从容谓曰天下公器非可力取茍无期运虽项籍之力终亦败亡宋孝武性猜忌兄弟粗有令名者皆鸩之朝臣以疑似枉死者相继我初平建康人皆劝我除去卿辈以壹物心我于时依而行之谁谓不可正以江左以来代谢之际必相屠灭感伤和气所以国祚不长又齐梁虽云革命事异前世我与卿兄弟虽复絶服宗属未逺齐业之初亦共甘苦情同一家岂可遽如行路之人卿兄弟果有天命非我所杀若无天命何忽行此适足示无度量耳况卿今日犹是宗室我方坦然相期卿无复怀自外之思少待自当知我寸心子恪兄弟凡十六人皆仕梁子恪子范子质子云子显子晖并以才能知名歴官清显各以夀终
　　东魏髙欢不治诸勲贵贪污
　　大同三年东魏行台郎中杜弼以文武在位多贪污言于丞相髙欢请治之欢曰天下贪污习俗已久今督将家属多在闗西宇文黑獭常相招诱人情去留未定江东复有一吴翁萧专専事衣冠礼乐中原士大夫望之以为正朔所在我若急正纲纪不相假借恐督将尽归黑獭士子悉奔萧衍人物流散何以为国尔宜少待吾不忘之欢将出兵拒魏杜弼请先除内贼欢问内贼为谁弼曰诸勲贵掠夺百姓者是也欢不应使军士皆张弓注矢举刀按矟夹道罗列命弼冒出其间弼战慓流汗欢乃徐谕之曰矢虽注不射刀虽举不击矟虽按不刺尔犹亡魂失胆诸勲人身犯锋镝百死一生虽或贪鄙所取者大岂可同之常人也弼乃顿首谢不及
　　隋牛不问其射牛之过
　　大业六年文安宪侯牛卒寛厚恭俭学术精博隋室旧臣始终信任悔吝不及者唯一人而已弟弼好酒而酗尝因醉射杀驾车牛来还宅其妻迎谓之曰叔射杀牛无所怪问直答云作脯坐定其妻又曰叔忽射杀牛大是异事曰已知之矣顔色自若读书不辍
　　唐徐文逺以李宻能容贤士
　　武徳元年徐文逺复入东都见王世充必先拜或问曰若倨见李宻而敬王公何也文逺曰魏公君子也能容贤士王公小人能杀故人人吾何敢不拜
　　娄师徳犯而不校
　　长夀二年以夏官侍郎娄师徳同平章事师徳寛厚清慎犯而不校与李昭徳俱入朝师徳体肥行缓昭徳屡待之不至怒骂曰田舍夫师徳徐笑曰师徳不为田舍夫谁当为之其弟除代州刺史将行师徳谓曰吾备位宰相汝复为州牧荣宠过盛人所疾也将何以自免弟长跪曰自今虽有人唾某面某拭之而已庶不为兄忧师徳愀然曰此所以为吾忧也人唾汝面怒汝也汝拭之乃逆其意所以重其怒夫唾不拭自干当笑而受之
　　隐忍门
　　东晋谢安为性命忍须须
　　咸安元年郗超以桓温故朝中皆畏事之谢安尝与左衞将军王坦之共诣超日旰未得前坦之欲去安曰独不能为性命忍须臾邪
　　后晋桑维翰劝髙祖不可轻动
　　天福二年张从賔攻汜水杀巡检使宋廷浩髙祖戎服严轻骑将奔晋阳以避之桑维翰叩头苦谏曰贼锋虽盛势不能久请少待之不可轻动髙祖乃止
　　警敏门
　　蜀汉费祎识悟过人
　　魏正始五年汉主以费祎为益州刺史以侍中董允守尚书令为祎之副时战国多事公务烦猥祎为尚书令识悟过人毎省读文书举目暂视已究其意旨其速数倍于人终亦不忘常以朝晡聴事其间接纳賔客饮食嬉戏加之博弈毎尽人之欢事亦不废及董允代祎欲斆祎之所行旬日之中事多愆滞允乃叹曰人才力相逺相此非吾之所及也乃聴事终日而犹有不暇焉
　　东晋刘穆之决事无拥滞
　　义熈十二年刘穆之内总朝政外供军旅决断如流事无拥滞賔客辐辏求诉百端内外谘禀盈阶满室目览辞讼手答牋书耳行聴受口并应酬不相叅涉悉皆赡举又喜嘉客言谈赏笑弥日无倦裁有闲暇手自写书寻览校賔性奢豪食必方丈旦辄为十人馔未尝独餐尝白刘曰穆之家本贫贱赡生多阙自叨忝以来虽毎存约损而朝夕所须防为过丰自此外一毫不以负公
　　梁徐勉应对如流
　　天监六年以徐勉为吏部尚书勉精力过人虽文案填积坐客充满应对如流手不停笔又该综百代皆为避讳尝与门人夜集客虞暠求詹事五官勉正色曰今夕止可谈风月不可及公事时人咸服其无私
　　西魏苏绰台中皆称其能
　　梁大同元年魏丞相泰以军旅未息吏民劳弊命所司斟酌古今可以便时适治者为二十四条新制奏行之泰用武功苏绰为行台郎中居嵗余泰未之知也而台中皆称其能有疑事皆就决之泰与仆射周惠达论事惠达不能对请出议之出以告绰绰为之区处惠达入白之泰称善曰谁与卿为此议者惠达以绰对且称绰有王佐之才泰乃擢绰为著作郎泰与公卿如昆明池观鱼行至汉故仓池顾问左右莫有知者泰召绰问之具以对泰恱因问天地造化之始歴代兴亡之迹绰应对如流泰与绰并马徐行至池竟不设网罟而还遂留绰至夜问以政事卧而聴之绰指陈为治之要泰起整衣危坐不觉膝之前席语遂达曙不厌诘朝谓周惠达曰苏绰真竒士吾方任之以政即拜大台行左丞叅典机宻自是宠日隆隆绰始制文按程式朱出墨入及计帐户籍之法后人多遵用之
　　北齐唐邕彊一人当千
　　承圣元年齐主连年出塞中书舍人唐邕练习军书自督将以降劳効本末及四方军士强弱多少番代往还器械精粗粮储虚实靡不谙悉或于帝前简阅虽数千人不执文簿唱其姓名未尝谬误显祖常曰唐邕彊干一人当千又曰邕每有军事手作文书口且处分耳又聴受实异人也宠待赏赐羣臣莫及
</div>
    <div class="pagination">
<a href="通鉴总类_page55.html">上一页</a><span>...</span><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><a href="通鉴总类_page54.html">54</a><a href="通鉴总类_page55.html">55</a><span class="current-page">56</span><a href="通鉴总类_page57.html">57</a><a href="通鉴总类_page58.html">58</a><a href="通鉴总类_page59.html">59</a><a href="通鉴总类_page60.html">60</a><a href="通鉴总类_page61.html">61</a><span>...</span><a href="通鉴总类_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
