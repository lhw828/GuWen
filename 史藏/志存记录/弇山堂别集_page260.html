<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 260 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 260 页/共 267 页</h1>
    <div class="content">　　御史汤鼐言太监萧敬李荣曩因弹劾罢黜夤縁复用遂摭拾言者之罪贬窜殆尽致言官皆委靡不振而内外小人益肆奔竞伏望明正典刑勿事姑息有旨萧敬已别用李荣调孝陵神宫监矣御史姜洪亦言司礼监太监萧敬之阴险既退复用请谪之逺方太监懐恩逈出同辈忠清守法宜信任勿疑旨下所司
　　
　　掌尚寳司事左通政李溥尚寳监奉御姜荣奉天门用寳忿争荣殴溥至破鼻流血事闻下狱上以荣逞凶殴辱京朝官甚为不法溥忍辱不言有玷朝列荣令司礼监杖二十降小火者溥亦冠带闲住
　　
　　弘治元年二月二十六日浙江景宁县屏风山有异物成羣其状如马大如羊其色白数以万计首尾相衘从西南石牛山浮空而去自午至申乃灭居民老幼男女无弗见者廵按御史畅亨言弭灾二事一曰减税利谓温处二府银坑岁额课银二万二千二百四十余两近来矿脉衰耗比之初年什不及一而太监张庆岁取耗银又三千两皆百姓卖子鬻产以充其数官司逼追有因而自尽及散为盗贼者乞量为裁损止因所得多寡征之二曰除奸弊谓太监张庆以进贡为名敛百姓财物岁计数万而所贡之物仍出民间卖钞鬻盐四时馈献商税之利锱铢不遗金玉珍玩竒禽异卉充满第宅土木人工无时休暇而又擅作威福滥受词讼私立行事惊疑人心官吏受其辱挫军民被其荼毒乞下庆于理籍其所积以助经费奏下礼部议令所司行之于是吏戸二部请以银课及坑冶官行廵视浙江侍郎彭韶并续差御史同三司官公议裁省都察院以庆甞遇赦请征还京师以释民怨诏银坑冗员如奏勘处张庆姑令自陈罪状以凭处治仍行浙江大小官员各加修省以消天变有不加意者罪之
　　
　　二年二月己酉南京沿江芦场俱系军民开垦办纳粮课及各窑厂采取供应柴薪成化初江浦县界新生沙洲六叚县人先后告官承业以补沉江田畆之数洲与内官监原拨芦场相邻江东廵检司旧管工部芦场二所亦相比近瓦屑坝下有废官房酒楼地一区石城门外有湖地一所旧甞収积木料及畜放水獭老鸦其后事已悉赋居人岁供租银百五十两于守备厅公用太监黄赐时奸人悉以献于三厂指为原拨供应之数赐及后差太监张本等受之尽収其利而岁额租课复责偿诸人相承至太监蒋琮不改成化二十三年诏书令投献山场湖荡地土悉归于民县民相继奏言下南京监察御史姜绾等覆按而琮屡以掲帖嘱托使断归三厂绾等遂连名劾琮谓以守备重臣与小民争利假公事以饰外情用掲帖而抗诏旨扬言阴中胁以必从因歴数琮变乱成法欲以内臣为言官一罪也妬害大臣妄奏都御史秦纮二罪也怒河闸官失于迎送而欲奏罢之三罪也滥批词状送各衙门不由通政司四罪也分差内官于钱粮处所纵其侵渔五罪也按季取受班匠工银六罪也収留闲罢都事林时用拨置害人七罪也官员稍不顺承辄查脚色阴加察访惊疑人心八罪也妄奏主事周琦管库欺罔朝廷九罪也保举革罢内臣窃陛下之权使恩归于已十罪也且今士夫侧耳人人自危军民负苦怨声载道乞下琮于理明正其罪以为懐奸壊事之戒刑部覆奏谓琮处事乖方以致言官劾奏第所言琮罪必须覆按请移文南京刑部会同都察院大理寺官勘处奏报上命如议行之
　　
　　是年十月癸卯南京监察御史姜绾等既劾奏太监蒋琮罪刑部请移文于南京法司核实琮上疏自辩谓其在京甞劾奏江西奸人李孜省等罪状出其党与守备南京又尝纠发诸司过犯以此诸人连谋构陷因条析绾等所言而泛及御史刘恺方岳及南京诸司违法事且谓刑部尚书何乔新主事曾望宏皆孜省同乡奸党而绾亦江西人以故乔新不详虚实附和加参有旨行南京并勘而太监郭镛奉使两广过南京适法司会官于后湖勘主事卢锦给事中方向占种湖田事镛因驾官舟过湖观望御史孙綋等以擅游禁地劾之镛还自辩因言锦向违法事多而言官蒙蔽不发请遣官覆按上命太监何穆大理寺少卿杨谧锦衣指挥杨纲偕往绾等及琮更相奏愬绾等凡四章琮凡六章皆付穆等劾治奏至谓其各因私忿烦渎圣聪琮不当占管献投芦洲湖地私嘱勘官及擅収班匠工银而所许御史等官违法事及何乔新曾望宏为李孜省奸党其言皆诬绾等不当道辱监生及失举卢锦占种湖田事而所劾蒋琮违法事如妄保内臣批发状词亦多不实请并加逮问都察院议以为穆等所奏止是勘词无诸人欵状而琮绾续奏又未勘报请仍行穆等重勘归结于是绾及御史金章刘逊孙綋纪杰曹玉谭肃徐礼余浚皆就逮而琮所占官房酒楼地悉归之官云
　　
　　三年司礼监何穆等按核南京守备太监蒋琮及御史姜绾等互奏事状下都察院会刑部议绾等行事多失有乖风纪琮陈辞累辩诬陷人罪及太监陈祖生郑强钱能等各因袭受献洲场之类并侍郎阮勤等拟罪不当有旨御史不顾大体构辞讦奏烦渎朝廷姜绾刘逊余浚孙綋缪樗纪杰方岳各降一级刘恺降二级俱调外任蒋琮等亦有不实姑宥之陈祖生郑强钱能李荣免问于是六科十三道俱疏论不听琮小有才言语狂诞为同类所恶上亦厌之每为正言以迎合上意及继晓李孜省等遇赦琮奏请复治上悦之既守备南京骄恣不法绾等劾之琮支辞深辩勘官亦右综而抑绾等故绾等落职而不及琮琮寻论奏南京兵部郎中娄性不法事命给事中任伦刑部郎中盛洪等会勘未结琮复奏性潜易卷案伦等阿附掩饰又奏兵部员外郎袁燫罪亦连性性疏辩会南京广洋卫指挥石文通亦奏琮开掘聚寳山有伤皇陵王气及殴死商人占役军匠侵夺官地私造马船诸罪八年司礼监太监赵忠等会勘狱具性革职为民琮等逮问所掘聚寳山口令南京守备官填补琮狱成诏姑宥死发孝陵充净军种菜初琮讦性时疑二当道者庇之扬言欲举二家不法事二家恐因文通欲奏琮遂潜令增入开掘事始得正其罪其年治纪贵纪旺等诈冒皇亲罪初孝穆皇太后甞自谓广西贺县人家姓纪氏而不能辨亲族太监郭镛闻而识之上在东宫时太监陆恺者本姓李自说为太后亲兄镛心知其伪弗发恺尝托镇守两广太监顾恒访其叔李福边与兄以来恺姨壻韦父成知其家无人乃冒承之得官田数顷府县遂以戚畹目之名其里曰迎恩有李父贵者与其弟祖旺谋于田主邓璋曰韦而冒李犹致富顾我真李姓不可乎璋因与伪撰宗系圗上之府县且讦父成之伪会上即位遣太监蔡用往访求无所得里老遂妄举父贵兄弟以对用遂与镇守太监韦眷等闻上取至京改今姓名授官赐第并金帛庄田奴婢甚众父成艳之至京争辩上命郭镛偕陆恺审验乃两为解令父成驰驿归会上命郭镛祭纪氏先茔且焚黄监生蒋灏等挟僮人李友广讦父贵等诈不胜拟坐友广戍上命司礼监内阁府部会审不得其情乃遣科道官孙珪滕佑往亷之得实狱具诏以父贵祖旺论斩处决郭镛本知其伪党比蔡用欺罔不言俱当诛姑斥为小火者陆恺致起伪端法尤难宥但尝有奉侍陵寝劳勤发茂陵司香韦眷老疾免罪降左少监回京闲住后父贵祖旺竟减死论戍
　　
　　廵抚云南都御史王诏等言故镇守太监王举不遵诏例造作竒玩器物额外进贡请以其物之重大难致如屏风石床之类发本处库藏収贮金银器皿镕化之与寳石珍珠象牙漆器等物解送戸工二部备用寄养象只堪充仪卫者解京不堪者付与近边土官令出马以给驿递有旨悉解送来京
　　
　　弘治十年礼科左给事中叶绅等奏八事内禁传奉谓太监李广以千戸王英选用乳保为之传升指挥以周玉李恕仆厮役为之令升官职名器之滥莫甚于此乞行裁革一黜异端谓太监李广荧惑圣心召集道流以黄白修炼之术丹药符箓之伎杂进并兴伤风壊化乞加斥罢一去大奸谓太监广有大罪八一诳陛下以烧炼之名而进不经之药二为太子立寄子坛之名而有暖炕之说三拨置皇亲希要恩宠四盗引玉泉经绕私第五首开幸门大肆奸贪六太常卿崔志端真人王应祚自称广为教主主人而广为传升官职求赐玉带要结邪人玷辱名器七畿甸百姓疲惫已极乃假琬户为名侵夺土地几至激变良民八东南民力困竭亦甚凡有输纳巧取其利以致逺方之民倾荡家产他如近而驸马贵戚事之如父外而总兵镇守呼之为公乞置之于法以为后戒时御史张缙等亦以为言俱报闻十一年十月太监李广自杀刑科都给事中张朝用等御史丘天佑等言广招权纳贿其门如市兹幸罪恶贯盈自速其死朝野闻之罔不称快然广所余金帛何啻千万要皆夤縁嗜进之徒多方馈送者此而不惩何以示戒乞拘广亲信任事之人责取簿籍付之法司鞫问明白从实具奏仍将夤縁得进者夺官禠爵以清仕路有旨奔竞交结者仍令科道官指名以闻司设监太监蔡昭为故太监李广请祠额塟祭旨已许矣内阁大学士刘健等言广之死罪恶贯盈万口称快皆谓其欺罔之情赃滥之迹悉已败露圣心昭鉴必正其罪而乃赐之塟祭又子祠额是使欺罔赃滥之人与善良者无别诚恐上累圣徳下拂人心其于国典政体干碍非细上命祭文仍旧撰进祠额已之是月有中使至其舎得簿籍以闻皆中外官馈遗广者或黄米若干石白米若干石上不信曰此妄也吾尝至广第岂足以容是米哉左右言黄米者黄金也白米者白金也行赂者避人知故为隐语耳上震怒言者不得籍乃风闻以疏上未即施行于是吏部员外郎张彩疏谓如辽东镇守等滥杀人民冒赏此不赦罪也事已勘明而陛下乃寛容之太监汪直梁芳等挠乱国典荧惑圣心脱死幸矣久摈不用而陛下复召还之广平日招权纳贿致陛下受奸谀蛊惑之名而不自知军民罹贪残剥削之苦而无所愬今纵不追戮其罪岂可并置其恶党于度外而漫不惩戒乎伏望断自圣心凡营求馈遗多者大臣致仕小臣罢黜户科左给事中卢睿复请籍李广家财助修坤宁宫夤縁取进者与前太监梁芳韦兴汪直陈喜即赐屏斥俱下所司寻下广入赂奸党锦衣指挥周玉乐工刘实等四人于锦衣卫狱十一月都给事中张朝御史丘天佑等奉旨疏上交结李广之人武臣则保国公朱晖恭顺侯呉鉴豊城侯李玺遂安伯陈韶成山伯王镛宁晋伯刘福都督孙贵副总兵朱瑾文臣如吏部尚书屠滽戸部尚书周经礼部尚书徐琼刑部尚书白昻工部尚书徐贯礼部侍郎程敏政兵部侍郎王宗彛工部侍郎史琳林鳯都察院左都御史王越右都御史李蕙左副都御史彭礼通政司左参议姜清太常寺卿崔志端李温少卿李杰寺丞王福广太仆寺少卿杨瑛河南左参政张琡右参政李瓒山东右参政谢文按察使赵鹤龄副使田奫邓光辅虽贿赂有多寡交纳有浅深然皆心术奸邪踪迹诡秘吮痈舐痔何所不为婢膝奴颜无复羞耻乞赐罢斥仍乞敕司礼监发下贿簿容法司逐一查究得旨干碍人众且无指陈实迹命仍旧供职簿籍亦不必追究按此小说中所载月影中寿宁侯门有轿十三乗盖藉侯以解者也于是尚书周经言广已死故科道敢于肆击死虎以诬陷臣使广若在臣纵奔竞彼亦退缩如畏虎敢狂吠哉又乞下法司将广家人严鞫及查簿籍曾有臣姓名但有寸金尺帛即系结交将臣斩首市朝以为奔竞无耻之戒尚书滽亦乞查簿籍有臣姓名即凌迟处死以谢言官俱下所司礼科给事中涂旦等兵科给事中王镇翰林检讨刘瑞复论王越党李广乞特罢用监察御史胡献又谓李广虽死簿籍犹存越及屠滽李蕙皆以贿广得用身为大臣率众为奸宜先正其罪然后次第行罚礼科给事中呉仕伟请悉罢镇守内臣俱不听是月南京科道官复论劾王越屠滽周经徐琼王宗彛史琳林鳯李温崔志端掌通政司侍郎元守直掌鸿胪寺侍郎贾斌都御史钱钺陈瑗刘宪太常少卿布自云太仆寺卿宋琮大理寺丞刘宪光禄寺少卿赵竑顺天府丞简琦南京户部侍郎郑纪太常寺卿吕■〈常上心下〉通政徐说少卿魏富祭酒刘震太常寺丞黄辅政交通不职请斥之俱不听
　　
　　先是编修罗玘言近者科道官劾奏内外文武臣僚贿结故太监李广以求荣进极其丑恶但其间有部寺之尊将相之寄自天下四夷望之必以为丙魏姚宋方召卫霍凛然恒有畏惧之心而不敢慢易窃发者以此而已今一旦指其名而暴其恶则将以谓我堂堂天朝且然虽有丙魏姚宋方召卫霍彼亦不复信矣此大可忧也又凡人之遇窘迫穷急茍可以免其一时之祸于凡贵戚之家近习之门钻刺乞哀何所不至将有甚于前日求李广者是闭一门又开一门塞一穴又开一穴死一李广又生数李广此亦可虑也欲望曲全免言官指名惟降旨宻谕之使各自称疾引退而限二三月之内或因考察两京大臣而以他事黜其尤甚者数十人阳若不知阴实加谴如其顽然不动遂以正典刑焉此内消之说也南京给事中杨亷御史洪逺等奏谓太监李广平日赃物巨万簿籍尚存姓名可考欲一一究竟其事明正其罪伏闻陛下初欲行之既而中止岂因编修罗玘有不必查究之说而左右之人又从而傅会之与迩来羣奸肆志中外交通忠直之士欲发之而未得其路以为无左验恐不足以取信于陛下也今幸而李广自死又有簿籍可证盖祖宗在天之灵持此而告陛下也若复纵而不治岂不坐失事机况白米黄米之隐语已哗然于中外而某官某人之馈送想亦昭然于圣心在国法既所难容于事体亦岂可已但其倡为不必查究冀存大体之说乃謟谀侧媚之徒自以此为邀结奸邪之地耳因乞罢玘官斥归田里并劾屠滽白昻为奸邪魁首诏已下处分勿论又言玘尝为太监萧敬门馆敬庇之未可知也都察院覆府部会疏言故太监广招权纳贿赃物累巨万计庄田盐货尤多乞籍其所有尽没于官不听
　　
　　弘治十三年十一月丁亥工科给事中张文奏近日太监李兴有灯节烟火之请伏蒙皇上参酌旧典以三分为率命减去分半兴复改奏止减一分夫以李兴导欲献谀为圣徳累而当国计者复不能一争之臣不知其何以为心况今年呉楚徐淮巨浸滔天山西陜西亢旱尤甚军需百出民力告竭邉患虽宁窥伺未已加以云南思陆之为变两广猺獞之贻患荆襄流民之啸聚虽以江西腹里之地而强盗白昼公行刧夺万一一方有急四面皆从其忧盖有不可言者岂可谓天下无事而可以恣宴乐乎臣请今次上元鳌山烟火及百官筵宴乞停免以其费给军饷使天下晓然知陛下心在忧民足国而不在于崇侈纵欲则人心安于内夷狄畏于外百官象于朝子孙法于后是撙节于一身者甚微而恩及于天下四方者甚大窒遏于一时者甚小而培养于天下后世者甚逺也工部覆奏命仍减半成造
　　
　　十四年正月辛巳时司设监奏改造龙毯素毯一百四件工部覆奏谓此毯虽一事然所用羊毛则取之山陜绵纱等料则取之河南毯匠则取之苏松成造则拟式于南京动经数载劳费百端乞特赐停止以恤民困不然亦请俟边事宁息民力少苏议之有旨令陆续成造壬午司设监奏本监造作工数多而军民匠逃絶者众乞照兵仗局収充幼匠事例选用军民之家谙晓匠艺壮丁二千名应役工部议谓兵仗局所造者军器可权宜招収幼匠以济急务司设监所造者止床帐轿乗等常事不宜引以为例请行停止有旨令収充一千名应役
　　
　　四月甲申先是内使刘雄过仪真知县徐淮不以时供应雄怒弃闗文渡江愬诸守备太监傅容奏其事命械系淮付锦衣卫拷鞫之时给事中许天赐监察御史冯允中皆上疏请宥淮而六科十三道亦继以为言皆不允刑部拟淮赎杖还职命免赎对品调除边方
　　
　　闰七月御用监王瑞等赍送玄武神像之武当山奏带随行官舎勇士人匠八十余人及用黄马快船六十余艘给事中寗举监察御史顾潜等交章谏止不允吏部尚书倪岳兵部尚书马文升等言之尤力上曰卿等所言具见忠爱但事既举行难以中止差去官员人等不许沿途生事扰人已有敕严加戒谕矣
　　
　　十五年七月初御用监太监金辅杨雄樊清奉命送泾王之国长史张显范兆祥承奉韦瑢张贤等沿途多所征索驿官不胜搒笞至有自溺死者行及天津减曳黄船夫百人责令纳钱而瑢及显等皆自增夫数散各船者竞系掠索钱二人被杖而死其家各诉于辅辅集讯舟人得内使李顺家人行杖者执之仪卫正张璠即以擅执王府从人称令旨差校尉擒捕三卫官指挥贺勇等惧而闭门遂三日不朝黄船留六日而发殿后者复羣掠柴市居民货物时辅鼓吹先行瑢等以辅受赂专制拨夫譛于王王与辅由是遂有言辅奏显瑢等贪暴王惑其言不可禁王亦奏辅始至府即由中门入读诏倨慢在途专擅欺侮前后各数疏而东厂缉事者亦发李顺等系死役夫之事有旨捕顺等至京考治遣工科右给事中周玺刑部郎中毛实往按之得辅取鱼不献鼓吹先行二事及瑢贤显兆祥等罪状以闻又言天津散夫时王止令如例盖上体圣明节用爱人之心下防左右生事扰民之弊奏有不实终非本心必承奉长史掩饰蒙蔽之过且瑢尝阻辅启请于王前称呼尔我其纵肆可知请重治其罪命锦衣卫逮系瑢等至京鞫治之辅等俟至京日令司礼监奏请处置指挥贺勇等二十八人沧州吏目韩天爵等及军余三十八人俱连逮坐罪有差
　　
　　九月降右少监刘恭官三级仍分守辽阳恭在辽阳私役军余千余人占种官地三百余畆赃以千计为都御史陈瑶所劾下廵按监察御史勘之会敌入东州攻掠村堡恭等失于防御御史复请罪之俱下勘事给事中锺渤郎中王益谦覆核逮问有旨罢其分守而恭复自疏乞留乃有是命于是兵部及科道各论其贪墨之罪乞罢黜且言东州之败总兵孙文毅已坐死罪恭不宜独免不听
　　
　　十六年九月镇守辽东太监梁玘与廵抚都御史韩重相讦奏有旨逮问后勘官核实奏报重改廵抚湖广而玘累称病不就逮至是复乞寛假得旨梁玘既久病免逮问降三级送长陵司香
　　
　　其年十月先是内官监太监龙绶以供应叚疋缺乏谓支两淮盐价以给织造命支三万两戸部复议奏运司盐课为边储救荒而设祖宗之时盐法最严未尝轻用近以织造支给数多特从廷议命再不许奏乞盐价织造行之未久遽难更改乞仍旧行止从之
　　
　　弇山堂别集卷九十三
　　

　　●钦定四库全书
　　
　　弇山堂别集卷九十四
　　
　　（明）王世贞 撰
　　
　　○中官考五
　　
　　弘治十八年五月上崩司设监太监张瑜掌太医院事右通政施钦院判刘文泰御医髙廷和下狱初上以祷雨斋戒偶感风寒命瑜与太医院议方药瑜私与文泰廷和不请诊视辄用药以进继与钦及院判方叔和医士徐旻等进药皆与症乖先帝遂弥留中外痛恨至是文武大臣英国公张懋等并科道等官上疏请正其罪令旨命锦衣卫执瑜等送都察院会官鞫之都察院左都御史戴珊等会同英国公张懋吏部尚书马文升等以张瑜等狱上谓瑜尝奉命修理药料与刘文泰及右参议丘钰假市药侵盗官钱及纂修本草又荐文泰及髙廷和同事并縁为奸先帝不豫瑜欲援引文泰等徼幸成功施钦及院判方叔和等相继诊视俱医不对症拟瑜及文泰廷和诸司官与内官交结作弊而扶同奏者律各斩钦等罪各有差有旨瑜等论决钦叔和革职闲住钰追赃五百两并旻发为民史谓大臣有阴厚文泰者故不用合和御药大不敬正条而比依交结内官律其后瑜等遂得以为解脱之地识者恨之
　　
　　十月御史髙良弼言太监苖逵受命监督戎务而辄肆欺罔奏与御史刘淮亲冒矢石斩获首级是何异指鹿为马耶且边民被冦破产荡业哭声震天僵尸蔽野不能发一矢以雪其愤徒闭城自守自损国威甚矣乞枭逵首于边以快将士之心以示欺罔之戒上以其语言狂悖宜执问姑宥之
　　
　　十一月命太监韦兴往太和山司香兼分守湖广行都司地方科道官周玺曹来旬等各疏语初革天下守备内官非旧额者今诏墨未干弊端复作何以全大信于天下因疏兴罪恶乞赐斥逐并劾取回太监齐玄指以炼丹为名糜费帑藏乞寘于法兴即成化末与梁芳等乱政者也兵部尚书刘大夏亦言兴于成化年间引用憸邪进用竒巧大壊朝廷之法先帝嗣统之初斥兴不用臣民痛快今泰陵之土未干而奸邪之党复进恐于圣孝不为无损乞如给事御史言将兴斥退俱不听
　　
　　正徳元年廵抚真定都御史王璟请革皇庄未有俞旨其在真定等府宁乡等县者太监夏绶请岁加苇场之税又欲勿听小民争讼其在永清隆平等县者少监傅琢等请遣官履畆核实以便管理小河之在宁晋庄前太监张峻等又欲税往来客货皆从之时又以庄田之故赍驾帖逮捕民鲁堂等二百余人璟及科道官极言其不便户部会官集议请悉予小民再议上有旨卿等意在为国为民所言良是但朕奉顺慈闱事非得已管庄各留内官一人校尉十人余悉召还子粒如拟征银不许分毫多取沿途往来厨传俱止勿给敢有仍前生事为民害者廵按御史具实以闻当议上时大学士刘健等亦言管庄内官假托威势逼勒小民其所科索必踰常额况所领官校如饿豺狼甚为民害以致荡家鬻产儿女怨声动地逃移满路京畿内外盗贼纵横亦由于此且使利归羣小怨归朝廷事极势穷变生不测所以羣臣合辞奏请伏乞俯从不报
　　
　　大学士刘健等复言政令十失内言内府佥书守门及各处添设分守守备等官奉旨减革者不无一二而南海子净身人又选入千余至于蟒龙玉带滥赏无算韦兴齐玄蛊惑先朝盗空府库罪大恶极一则夤縁分守累劾不退一则奏请追究止令取回迁延至今未正典刑内承运库银两支销累数百万内府支用不给印票该库内官自请查算竟尔不行司钥库铜钱该部累奏支用辗转推延至今不与皆闗内臣者报闻又科道官张文李钺等论劾太监髙鳯恃宠弄权交通李荣引进商人谭景清固欲买补革退残盐李兴岁兴功役寗瑾虚费钱粮苖达占恡地土觊幸边功宜究治以彰厥罪报闻
　　
　　工科给事中陶谐言迩者雷电交作飘殿瓦拔社木陛下当夙夜恐惧增修徳政以回天意奈何视为泛常倾耳于太监丘聚魏彬马永成之流而正人君子则惮于觌面恣意于驰射钓猎之乐而国政圣学则怠于究心乞查究日逐侍从游逸诸人如聚等数其误国之罪告之于先帝罪之弗赦其司礼太监陈寛李荣等受先帝之重托而髙鳯黄伟尤青宫旧臣坐视颠危宜通加罢斥报闻
　　
　　吏部主事孙盘应诏言庶政之弊莫甚于内臣典兵夫臣以内称阃外之事非其所任纵使忠勤且为外夷窃笑况未必然乎今各边镇守分守监鎗诸内臣托以腹心而其诛求百计实为腹心之病役占健卒置于标下纵之生事以为爪牙或抑买弓弦缨子而总収军饷或扣转仓场马料而坐支官价或私猎走役战马或私种夺占耕牛又有所谓家人头目皆无藉恶少聚敛侵剥势若虎狼武职藉以夤縁宪司不敢诘问一遇有警出战惟驱占剩羸卒当之故不能勇鬬决胜及战有微功虚张捷报则皆附势挟贵者攘之而有甚者迹未离于京师名已登于奏牍使没者衔寃被创者抱病欲兵威之震边鄙之宁得乎乞尽取沿边内臣回京所带头目尽行革去下兵部覆请如山东临清之镇守湖广行都司及宻云懐来建昌之分守宣大甘宁广宁之监鎗山海龙门永宁大同朔州之守备皆所当革其奏带头目通行严禁不许踰数旨不许南京科道言北敌冦边太监苖达等无功冒赏使夷狄益轻中国大学士刘健等累疏留中不报而太监髙鳯李荣纳贿招权颠倒国是将使老臣不安其位乞追夺逵等赏裁抑鳯等报闻都给事中张文等请裁内臣冗员谓如刘杲呉祺韦儁段循赵忠兼督仓场温祥范亨徐智王岳骤至司礼余庆黄凖黄忠刘云同守南京牛宣督马房马永成调军营福建邓荣以安静取回山西陈达以贪酷留镇乞通查省以遵明诏清肃京储谓京通仓提督太监蔡用等欲将已革晒夫囤基各色财物仍追収备奏蒙俞允岁计银七万四千两乞置之法以为奸贪壊事者之戒有旨切责仍夺三月俸
　　
　　御用监太监张永奏求已故太监呉忠辞退七里海等处庄田戸部言其违禁当究治诏仍令永管业六科十三道言太监崔杲等以织造奏讨引盐假公售私贪求无厌利归于已害归于上乞赐裁革有旨切责其奏扰于是大学士刘健等上言皇上首颁明诏分布大臣清理天下弊端奈何清理之使方行织造之命随下生财之源既塞蠧财之孔复生臣等若坐视不言依阿顺旨不惟负先帝顾托之重亦且亏皇上新政之明前勅决不敢撰冩况崔杲奏讨引盐不过变卖银两若戸部支与价银尤为省径若仍给盐支卖必夹带数多向来作弊射利之人因而附益则盐法之壊尤甚于前清理之官殆为虚设东南困敝之民恐生不测西北兵荒之急何以应之伏望収回成命止照该部原拟给与价银织造则供应不乏盐法可行于是五府九卿及科道皆言之上犹持全予意于日讲罢召健等至暖阁问曰昨差承运库太监王瓒往南京浙江织造瓒等乞长芦盐一万二千引戸部止与六千引半与价银今可全与健等对曰如是已足用矣上曰既与半价何不全与引盐健等曰戸部亦为朝廷节用耳上曰该部既欲节用何不留此半价以引盐与之不亦两便健等曰价银不若盐引之费大上曰何故大学士李东阳对曰盐自变量有夹带如引一纸便夹带数十引以此私盐壅滞皇盐不行上曰若夹带事觉朝廷自有法度处之东阳对曰此辈一得明旨即于船首掲黄旗书钦赐皇盐字様势焰烜赫州县驿递官酬应少误即加笞辱至于盐商灶户虽凌虐万状谁敢诉寃所以不若禁之于是健等亦共言之上正色曰天下事岂专是内官壊了文官十人中仅有三四好人耳壊事者十常六七先生辈亦自知之已而曰此事务要全行健等对曰容至阁再议退而上疏复力争且求罢上始曰昨闻卿等面奏今复览奏朕心已悟引盐支十之五余议与价银南京十三道言知府献谀而荐尚书御史进谄而保太监甚者都御史栁应辰为太监刘琅保留江西参政王纶为太监董让旌举士习大壊有伤国体
　　
　　少师华盖殿大学士刘健少傅武英殿大学士谢迁乞休许之先是健迁与少傅谨身殿大学士李东阳以内侍刘瑾马永成髙鳯罗祥魏彬丘聚谷大用张永等蛊惑上心连章请诛之皆留中不出会九卿衙门戸部尚书韩文等亦上章请诛瑾等司礼监太监陈寛李荣王岳同至内阁议且有发瑾等南京新房闲住之意健等以为处之未尽皆厉声曰先帝临崩执老臣手付以大事今陵土未干而使嬖幸若此他日何面目见先帝于地下寛等乃辞去其意尚未决而王岳者素忠直且提督东厂与太监范亨徐智皆恨瑾等奸将请于上有所处健等方约文与九卿伏阙面诤而岳从中应之会吏部尚书焦芳泄其谋于八人者以瑾尤巧佞狼戾敢为恶环上而泣上心动而瑾遂入司礼矣是夜遂入传旨榜笞岳亨智于南门遣之南行质明东阳迁及文等方伏阙闻之健东阳迁即日疏辞皆报可而东阳独留史谓请诛瑾等疏实出东阳笔苐太监陈寛等至阁议时东阳辞颇缓中人皆以为事不由之故独留而人亦幸其留也瑾既入司礼丘聚遂领东厂张永把总神机营兼提十二营魏彬总三千营遣人追王岳范亨至临清杀之惟徐智幸免焦芳兼文渊阁大学士与左侍郎王鏊俱入内阁其月南京十三道御史陆昆等论劾太监马永成魏彬傅兴罗祥谷大用蒙蔽左右游宴无度以致上干天和灾异迭见内阁部院大臣受顾命之托者所以弘济艰难随事匡救言之不听尤须伏阙死诤以悟圣心顾乃怠缓恱从间有论谏亦多巽顺退托其如先帝付托天下属望何哉乞勅内阁部院会司礼监通查嬖幸马永成等尽行屏斥以絶祸端盖未知事之变也
　　
　　李梦阳秘録云初上即位青宫旧阉等日导上犬马鹰兔舞唱角抵渐弃故旧罔亲万几时号八虎而段敏王伟虽旧阉以端懿斥不信用会段坐病免死于是戸部尚书韩文每朝退与属吏言辄泪数行下以阉故而郎中李梦阳间说之曰公大臣也义共国休戚徒泣何益韩公曰奈何曰比谏臣有章入交论诸阉下之阁矣夫三老者顾命臣也闻持谏官章甚力公诚及此时率大臣殊死争阁老以诸大臣争也持必更力易为辞事或可济也韩公于是捋须昻首毅然改容曰善即事弗济吾年足死矣不死不足以报国韩公宻叩三老三老许之而倡诸大臣诸大臣又无不踊跃喜者韩公乃喜退而召梦阳令具草草具韩公读而芟之曰是不可文文上弗省也不可多多览弗竟也而王岳者亦青宫阉也刚厉而无阿颇亦恶其阉侪初阁议持谏官章不肯下诸阉者业窘相对涕泣会诸大臣疏入上于是遣司礼者八人齐诣阁议一日而遣者三而阁议持卒不肯下而岳者八人中人也顾独曰阁议是明日忽有旨召诸大臣诸大臣盖人人惴也既入左掖门吏部尚书许进首咎韩公曰公疏言何韩公于是故曵履徐行而使吏部侍郎王鏊趋诣探动静阁老刘健语鏊曰事已七八分济矣诸公苐持莫轻下至左顺门阉首李荣手诸公疏曰有旨问诸先生言良是无非爱君忧国苐奴侪事上久不忍即置之法耳幸少寛之上自处耳众震惧莫敢出一语答李荣面诘韩公曰此举本出自公公云何韩公曰今海内民穷盗起水旱频仍天变日增文等备员卿佐靡所匡救而上始践阼辄弃万几游宴无度狎昵羣小文等何得无言韩公言虽端而气不劲又鲜中肯綮于是李荣哂而言曰疏备矣上非不知今意苐欲寛之耳诸公遂瞢然而退盖是时诸阉者窘业求安置南京而阁议犹持不从诸公乃竟尔退惟王鏊仍前谓荣曰设上不处如何李荣曰荣头有铁裹之耶而敢壊国事荣入而事变矣是夜立召瑾入司礼监而収王岳范亨诏窜南京寻杀二人于途矣又连斥刘谢二老顾独恳留李而韩公辈汹汹咸拔茅散矣变之起大抵莫可详而李荣则曰诸大臣退而瑾侪绕上前跪伏哭抢首触地曰微上恩奴侪磔餧狗矣上为之动而瑾辈辄进曰害奴侪者岳也上曰何也曰岳前掌东厂也谓谏官诸先生有言苐言而阁议时岳又独是阁议此其情何也夫上狗马鹰兎岳尝买献之否今独咎奴侪既而益伏地痛哭上于是怒而収王岳瑾又曰夫狗马鹰兔何损于万几今左班官敢哗而无忌者司礼监无人也有则惟上所欲而人不敢言矣上于是召瑾入司礼监此说亦近苐难尽信耳又闻阁议时刘尝推案哭谢亦亹亹訾訾罔休独李未开口得恳留云
　　
　　二年廵抚甘肃都御史曹元言分守凉州太监张昭自谓奉旨于境内取土豹并诸野味以时入献近又谓内侍传旨催促令守备官领兵出境采办山永等处冦盗不时出没万一遇警所系不细乞即停止上不听仍责镇廵等官依时采取野味造办如先年例土豹捕二三十只以渐遣人进献
　　
　　夺故永平大长公主第为酒醋面局外厂时署局事太监请之也魁等访得其第匿以为指挥李庆故赐宅今已废矣公主孙梅具其事且言公主遗像及鳯床班剑等物皆在诏给价银一千二百两
　　
　　太监李荣传旨边闗隘口等处切近京师旧设守备内臣仍添补凡十二处又传旨以舍人魏英张容张寰谷大玘马山为锦衣卫世袭百戸太监彬永大用永成弟也先是大学士刘健等之致仕也给事中吕翀刘■〈氵茝〉上疏乞留之南京恊同守备武靖伯赵承庆传其奏稿应天府尹陆珩复传示诸司兵部尚书林瀚闻而叹息于是南京给事中戴铣等御史薄彦徽等具奏言健迁先朝元老不宜轻去又言上晏朝废学与六七内臣新进佞幸游宴驱驰射猎等事上大怒逮铣杖之阙下勒为民事连承庆停半禄闲住瀚珩俱降三级致仕兵部主事王守仁江西清军御史王良臣各救之瑾矫旨下镇抚司讯具狱良臣杖三十阙下为民守仁杖三十谪贵州龙场驿丞
　　
　　瑾矫旨枷尚寳司卿顾璇湖广副使姚祥于长安左右门外工部郎中张玮于张家湾俱以违例乘轿为东厂所发也枷廵按隆庆御史王时中于都察院门外以酷刻亦为东厂发也璇等以大学士李东阳等疏时中以左都御史刘宇疏濵死而后释之各坐谪戍复矫旨以南京御史潘镗阿附王岳斥为民史谓瑾每构杂艺上前俟其玩弄乃多取各司章奏请省决上每曰吾用尔何为而乃一一烦朕耶宜亟去自是数次后瑾不复奏事无大小惟意裁决上多不知之矣
　　
　　勅谕文武羣臣朕以幼冲嗣位惟頼廷臣辅弼匡其不逮岂意去岁奸臣王岳范亨徐智窃弄威福颠倒是非私与大学士刘健谢迁尚书韩文杨守随张敷华林瀚郎中李梦阳主事王守仁王纶孙盘黄昭检讨刘瑞给事中汤礼敬陈霆徐昻陶谐刘■〈氵茝〉艾洪吕翀任惠李光瀚戴铣徐蕃牧相徐暹张良弼葛嵩赵士贤御史陈琳贡安甫史良佐曹闵王弘任讷李熈王蕃葛浩陆昆张鸣鳯萧干元姚学礼黄昭道蒋钦薄彦徽潘镗王良臣赵佑何天衢徐珏杨璋熊卓朱廷声刘玉递相交通彼此穿凿曲意阿附遂成党比或伤残善类以变上心或变乱黑白以骇众听煽动浮言行用颇僻朕虽察审尚务优容后迹渐彰露彼各反侧不安因自陈俯遂其休致之情若自偾则公谴谪之典其勅内未罪者吏部查令致仕毋使恶稔追悔难及夫人臣以忠敬为本不闻以阿附为荣朕不明言暴白羣臣何以知悉迩来朕一遵祖宗成宪申明旧章除宿弊汰冗官欲臻治理尔文武羣臣尚惟清白一心恪恭乃职必以光明正大为期必以党比阿附为戒且如张懋等凡遇会奏论列并无片言随人符同辄聴诡计列衘而行朕皆尔释以后毋蹈覆辙自贻累辱国有昭典朕不轻贷故谕史谓是日早朝罢传宣羣臣跪于金水桥南刘瑾以勅授鸿胪宣读之其文乃瑾私人属笔或曰焦芳为之
　　
　　太监李荣传旨以锦衣卫百戸姚景祥小旗张锦皆王岳党于朝堂杖之四十戍边兵部拟肃州卫持批改辽东铁岭卫锦遂死于狱荣复传旨王岳党官校王缙郭仁张钦罗锦薛镒沈鋭刘雄朱绶董安俱戍边
　　
　　监察御史马允中刷卷南京谗究指挥张瀚等瀚伺其枉道回家发之守备太监郑强奏闻逮下锦衣狱拷讯狱具命司礼监官监杖三十发为民
　　
　　命致仕礼部司务孙聪聴改注赞画镇守大同太监侯能军务聪瑾之妹夫也能及廵抚崔岩会荐之得起用瑾传旨升文华殿书办等官张骏等骏由光禄寺卿升礼部尚书周惠畴由尚寳司丞升光禄寺卿杨立由大理寺评事升太仆寺卿髙岱全泰由评事升鸿胪寺左少卿华英由鸿胪寺丞升光禄寺少卿朱天麟由中书舍人升太常寺丞髙荣由舍人升尚寳司丞王杲等十一人由序班升中书舍人黄玺等三人由书办官升序班先是通鉴纂要成刘瑾欲裁抑纂修官以誊冩不谨得谴命右少监陶锦提调骏等改誊至是誊毕进呈乃皆超进官秩装潢匠役窦■〈王胃〉等七人亦升文思院副使若张晖之升光禄少卿儒士姚珑之授序班又不与誊冩者也
　　
　　三年吏部考察天下朝觐官员浙江右参政梁泽等致仕江西右布政使李韶等闲住都匀知府黎臣为民得允矣刘瑾忽附批翰林院学士呉俨帷幙不修令致仕养病御史杨南金无疾欺诈着为民后有托病请假及丁忧违限不起复者通奏惩治俨以瑾索赂不应故也瑾命知府及内外官五品皆推二员聴点用又奏各边闗中商人必验殷实之家方许报纳粃烂者照数追偿仍枷号治罪及经収之人州县解纳者如之其兠揽者谪戍极边至今马匹不许滥収不堪以致羸损镇廵官常加廵视诸镇年终扣算造册解部照刷每年春夏复着科道官查盘点视若互相容隐一体重治仍差人缉访及先行榜谕禁约事下兵部议覆报可
　　
　　工科给事中许天锡自缢死兵科给亊中周钥自刎死于淮安舟中借贷于淮安知府赵俊赂刘瑾不得故也俊逮系论罢给事中郄夔奉核榆林功自经于公署
　　
　　给事中安奎潘希曾御史张彧刘子厉以查盘钱粮后先忤瑾意下狱奎彧枷项警众且死大学士李东阳等疏救之始释为民希曾子厉杖三十亦为民
　　
　　西厂太监谷大用遣逻卒四出刺访江西南康县民呉登显等三家于端午竞渡以擅造龙舟捕之籍其家自是偏州下邑见有华衣怒马作京师语音辄相警告官司宻赂之冀免其祸自是人不帖席矣大用又请访求西畨儿骟马实其监兵部覆请差官至其地谕之
　　
　　镇守河南太监廖堂奏保司府州县官员贤能具拟升调某职吏部多所覆从吏科给事中何绍正等驳论上是之切责堂令自陈所奏保官员令廵按官察实以闻按是时惟有此一举尚近法耳
　　
　　六月壬辰午下朝后御道遗匿名文籍者侍班御史奏之司礼监随传旨面加诘问诸司官皆跪于丹墀午后执后班官三百余员通送镇抚司究问次日大学士李东阳等救解始释之
　　
　　韩苑洛杂识云正徳三年六月中早朝拜伏既起御史阶上有无名掲帖一本皆言刘瑾事上命锦衣卫查既而刘瑾传旨令百官奉天门下跪候发落辰刻命堂上官起出已刻刘瑾立门东翰林院官就东跪诉内监事待翰林官素厚岂肯如此瑾令起出御史寗杲诉于瑾曰御史等官素知法度岂敢如此此乃新进士所为瑾曰新进士与他有何相干尔每把朝廷事件件壊了略加处置就都怨恨太祖法度尔每不曾见岂不闻知瑾令百官皆起照旧站立看有掲帖处是何官太监黄公伟曰凡朝四品以上各照班次以下皆杂立丢帖之人岂肯复立于此处亏了人瑾令复跪又点武士令各官家捜稿黄公又曰他干此事虽妻子亦不得知岂肯留稿瑾已知此事若非黄公不惟扰害不知捜出何等无端事件为祸不浅时天暑日烈通无片云微风僵者数人命拽出黄公忿曰你帖子说的都为国为民事挺身出来死了也是好男子枉累别人瑾怒曰在外匿名帖子尚该死罪御前如此是何为国为民好男子如何不明白具奏皆入留太监李公荣监之李曰你毎倒一倒众内使掷下氷瓜甚多李曰你们取食之瑾出李曰你们却跪着来了来了瑾见甚怒复入既而传出李公私宅闲住黄公南京闲住申刻旨出都拿送锦衣卫追究进士陆伸昏迷抬至锦衣卫监中不能容丢放院内是夜不知何时身死都人汹汹皆罢市初各官拿送锦衣时途中卖饭者皆争以饭递送各官不索价明日瑾微闻帖子乃内人所为命军官丢下乃命各堂上官将各官领出办事
　　
　　广东按察佥事方良永服阕赴部违限仅三月吏部请补信阳兵备缺是缺弘治间所添设者也刘瑾矫旨责吏部夤縁作弊且谓新添官职既议革矣而良永何乃营干选补遂勒令致仕
　　
　　上谕钟鼓司太监康能等以庆成大宴音乐缺废非所以重朝廷命礼部移文各省选精通艺业者送京供应自是禁廷之百戏悉集矣
　　
　　太监刘瑾奏两淮运司商人杜成等各名下革支盐引百六十万引堆放在库乞差科道官各一员查盘见数变卖银两解京送库戸部议覆有旨许之仍限三日起程太监刘瑾传旨改惜薪司外厂为办事厂荣府旧仓地为内办事厂时既立西厂以谷大用领之瑾又立内厂自领之京师谓之内行厂比东西二厂尤为酷烈中人以微法往往无得全者市井游食无业之人如酒保磨工鬻水者皆逐之四出千余人集于城外东郊持白挺刼人声言自分必死欲甘心刺瑾瑾惧乃复之瑾又令寡妇尽嫁及停丧未塟者尽焚弃之京师哄然瑾恐有变乃罪其首倡言者一人以安众心皆立内厂后事也
</div>
    <div class="pagination">
<a href="弇山堂别集_page259.html">上一页</a><span>...</span><a href="弇山堂别集_page255.html">255</a><a href="弇山堂别集_page256.html">256</a><a href="弇山堂别集_page257.html">257</a><a href="弇山堂别集_page258.html">258</a><a href="弇山堂别集_page259.html">259</a><span class="current-page">260</span><a href="弇山堂别集_page261.html">261</a><a href="弇山堂别集_page262.html">262</a><a href="弇山堂别集_page263.html">263</a><a href="弇山堂别集_page264.html">264</a><a href="弇山堂别集_page265.html">265</a><span>...</span><a href="弇山堂别集_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
