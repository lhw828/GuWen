<!DOCTYPE html>
<html>
<head>
    <meta charset="UTF-8">
    <title>明季北略 - 第 22 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季北略 - 第 22 页/共 38 页</h1>
    <div class="content">　　蔡懋德太原死节(附毕拱辰、应时盛)
　　初八丁卯，李自成陷太原。先是贼破榆关，长河二千五百里之防，晋独当之。贼众耽耽窥渡，巡抚蔡懋德驻防蒲泽，且南北策应，颇挫贼锋。癸未冬，保德州告急，归镇省城。守河道将闻警奔溃，巡按御史汪宗友时纠其懦，奉旨革任听勘。以郭景昌代之。未至，副将陈尚智投贼为前驱，总督余应桂畏贼甚，迟回河上，一无所为。甲申正月二十九日，贼从沙涡竟渡，三晋遂成破竹之势。既陷平阳，二月初六日，围太原，太原无重兵为守，贼马步号二十万，或劝懋德移镇候代，可以卸责。懋德不可，誓众死守。登陴拒敌，矢石火药，伤贼甚众，遣牙下骁将朱孔训、牛勇，督兵五千出战。孔训伤于阵，牛勇陷阵死。一军皆没，城中夺气。贼攻围三日。初八日丁卯，城东南角楼，迸裂焚燬，风沙陡作，对面莫辨。守门将张雄为贼内应，贼以数人乘夜大风，从东北角登城，城遂陷。懋德草遗疏，授赞昼知县贾士璋，间道奏京师，引佩刀欲自刎，为众所夺。中军应时盛，扶公上马欲卫出城。懋德跳下马曰：吾封疆之臣，应死封疆，汝辈自去，众强之。懋德大呼曰：汝等欲陷吾不忠耶？遂至书院三立祠，惟时盛相随懋德南向自缢，躯轻气不绝，时盛解铁甲覆其身，候气绝，亦东向自勒死。时甲申二月初八也。盖时盛以辽诸生，为懋德识拔，隶幕下，见草遗疏，即归寓杀其妻妾与十四岁子，期以死殉。卒如所志。文武将吏与懋德同死者，布政赵建极、巡按陈纯德、按察副使毛文炳，及府县各官四十六人。贼尸之于街。懋德，字公虞，号云怡，苏州崑山人。万历丙子举人，己未进士，司理杭州，秩满授仪曹郎，出为江右督学，备兵嘉湖。巨寇阿丑流毒四省，公授幕署许世威方略，擒之青石桥，分守湖南，以计擒湖贼齐天王等，烈皇帝知公才，召对称旨，擢公巡抚山西。公既死，闯恨公，不验尸，时加及断颈，公标将段可达收公尸，掬土掩之。贼退，始入棺。公称汉月师入室弟子，故在危城中语人曰：吾学道多年，已勘了生死。今日正吾致命时也。子方炳颇卓荦。甲申冬得旨，謚忠襄，予赠廕，与邑人王焘立祠，赐名双忠。应时盛并附祀，焘事在戊寅二月。
　　毕拱辰，字星伯，号湖日，莱州卫人，万历丙辰进士，历仕至按察使佥事，改山西分巡，冀宁贼入太原，执公至伪将军刘所，胁之降。公山立不动，遂遭害。与蔡恩德、赵建极三尸，同弃晋王府西墀下，越八日，贼去，材官段可达以墙土覆之。公无子，无人为请卹者。丁雄飞与陈皇士云，公生平最好书，官南曹时，相遇辄屏驺从同，至书廊，简阅书史，或从街口地上摊残籍中偶得数叶，则大喜。署中无事，终日读古，尝以书相饷，受人饷者，必以其人所未见者报之。家中积书几万卷，惟清执不善视上官，以故通籍二十年，尚浮沈郎官，尤通历法，所着有义侠纪事等书。
　　启祯录一刻方伯朱忠须考。

　　张履旋投崖(此应入初二日内)
　　张履旋，举人，吏部尚书张慎言之子也。为官至山西汾州阳城县，贼执履旋拷银，履旋义不受辱。贻书父曰：与其亏体辱亲，不如杀身明志，遂投崖而死。弘光朝赠御史。
　　初九戊辰，刘泽清移镇彰德。录陈郡屠戮，赠开永杰等少卿。
　　初十己巳，阁臣蒋璟德以病召对，不能趋赴。
　　十一庚午，谕吏部平阳副使李士焜等七人先逃后返，已经革职，着戴罪立功自赎。
　　十二辛未，顺天抚扬奏饥民焚掠。谕刑部张国维中枢溺职，一徒岂足以蔽辜。又谕吴昌时依律处斩，冯源等附近充军，财产并罪辅周延儒赃产籍没充饷。又谕周延儒见贿忘法，本当全没财产，量追二十万，着周正仪、周奕封完纳。吴昌时量追五万，俱免籍没。高杰纵兵东下，凤督马士英迎驻徐州。
　　十五甲戌，贼探马至大安驿，传达京师。贼遣伪官于山东、河南州县，各处代任，每官先遣牌至州县士民各苦征输之急，痛恨旧官，各借势逐之，执香迎导，远近风闻若狂。

　　山西全陷
　　十六日乙亥，李自成至忻州，官民迎降，进攻代州。五台知县投降，地方官有载牛酒以迎者，有备子女以献者。总兵周遇吉守代州，出奇奋击，连战十余日，杀贼万余。自成令诸路贼进攻，遇吉兵少食尽，退守宁武关，贼陷怀庆，抵固关，分取真定、保定。上至是始闻山西全陷，命迹访诸王，分遣太监高起潜等十人，监制宁前、通津各镇。张缙彦疏言：今日粮饷中断，士马亏折，督抚各官，危担欲卸，若一时添内臣十员，不惟物力不继，抑且事权分掣，反使督抚藉口，上不听。
　　上谕院部，寇气方炽，畿辅戒严，固圉安民，全在察吏。该抚按将所属官严加甄别，必清谨循良素，为民戴者，可许留任。责令募鍊乡勇整备城守，如贪残及闒冗者，勒令去职，另择贤能推补。

　　马嘉植疏
　　十七丙子，吏科马嘉植言：皇上亦知孙传庭偾事之□乎？守关原自有余；大言一鼓荡平，明知不可为而侥幸为之，以塞前言。是以进退失据，今不复以覆辙为戒，而空拳徒膺。万一晋阳与淮北俱震，则为祸愈激，非知彼知己着数也。台臣陈丹有借兵土司之说尤当商酌，以数世豢养之兵，尚不能必其用命，而向蛮夷责大义，此实难矣。况不能裹粮景从，则搜括不加倍乎？百姓见兵过尚摇手闭户，狼兵一来，保无惊窜？狼子骄悍，两粤之间，又增多事矣。
　　户科介松年言，士节不振，廉耻风微，倡逃迎降，出自衿绅，深可痛愤，亟宜崇奖节烈，以收拾人心。上甚是之。
　　十八丁丑，河南巡抚苏京报贼窥怀庆。贼骑已叩固关，将逼真定。真保之间，全凭道路之口，京中严戒妄言。

　　堪任督抚诸臣
　　十九戊寅，吏部题堪任督抚诸臣，沈迅，魏公韩、孙肇兴、朱家仕、万元吉、马鸣騄、杨毓楫、何楷、聂明楷、周光允、许誉卿、汪心渊、毛九华、蒋允仪、王道纯、詹尔选、黄宗昌、郑之尹、王守履、李长春、毛羽某。
　　二十己卯，太康伯张国纪进银一万两，命进封侯爵。二十一庚辰，骤寒大雪，冻死人无数。兵部塘报太原分州潞安连陷。谕亟访各藩诸王下落。谕河南总兵土国宝加意整顿，立功自赎。命内宫阎国辅等，赉饷往蓟宁等处分给。又谕吏部，朕念豫楚残破，州县料理需人，各抚按官自行挑选，不拘科目杂流生员布衣，但才能济变，即与填用，有能倡义募兵，恢复一州县者，即授知州知县，功懋懋赏，朕不尔靳。分敕内宫监制各镇：宁前高起潜、通津临德卢维宁、真保方正化、宣府杜勛、顺德彰德王梦洵，大名广平阎思印、卫辉怀庆牛文炳、大同杨茂林、蓟镇中协李宗化，西协张泽民。兵部报邹鲁之间土寇团聚。二十二辛巳，差内官王坤、科臣韩如愈，巡历地方，催解京边正项，并改折赃赎。及周延儒、吴昌时、朱大典等赃银督解。谕刑部，张国维附和罪辅，朦蔽君上，本当重治，念方士亮等轻拟，着免罪候用。河南巡按苏京报贼逼泽州，催任濬速到任。

　　贼陷真定
　　二十三壬午，贼陷真定。先是，知府邱茂华，闻贼警，先遣家眷出城。抚臣徐标执茂华下狱，标麾下中军官，伺标登城画守御，劫缚出城外杀之。劈狱请茂华出。茂华遂檄所□州县，豫叛待贼数日，而贼始以数骑入城，收帑籍地，距京城止三百里，寂然无言者。
　　徐标，号鹤洲，济宁人，天启乙丑进士，巡抚保定右副都御史，守真定，斩贼使，碎伪牌。
　　二十五甲申，兵刘泽清请于青登诸山开矿，前银着巡按设法。
　　二十六乙酉，进魏德德礼部尚书、文渊阁大学士，总督河道、屯练。进方岳贡户部尚书、兼兵部尚书、文渊阁大学士，总督漕运、屯练往济宁。旋以敌报甚急，或言名官不可令出，出即潜逃，遂止藻德等不□遣。
　　礼部奏桂、惠二藩同走粤，着赉玺书慰问。

　　李邦华议南迁
　　先是，都察院左都御史李邦华，与左庶子李明濬，私议南迁，上亲行与东宫孰便？明睿曰：太子少不更事，禀命则不威，专命则不敬，不如皇上亲行为便。至是上命府部大臣各条战守事宜，上候于文华殿，邦华、明睿与少詹事项煜，各言南迁，及东官监抚南京。上骤览之，怒曰：诸臣平日所言若何，今国家若此，无一忠臣义士为朝廷分忧，而谋乃若此，夫国君死社稷乃古今之正。朕志已定，毋复多言。
　　　附记南迁得失
　　或问南迁得失何如？予应之曰：当自成踰秦入晋，势已破竹，惟南迁一策，或可稍延岁月，而光时亨以为邪说，其事遂寝。天下恨之。然景泰时，也先入寇。徐有贞亦倡此说，时未之从，卒能固守却敌，宗社晏然。时享亦持是见耳。使以时亨之说为非，则国君死社稷之义谓何？必以邦华之说为非，则徽钦罗系组之辱可乎。二者得失，必有辨之者，似光说稍长，然问今日将相，果能如于忠肃辈否？不能则迁国图存，末始非救变之一策。而时享目之为邪，过矣。且先帝身殉社稷，假令时亨骂贼而死，虽不足以赎陷君之罪，尚可稍白始志之靡他，而竟躬先从贼，虽寸磔亦何以谢帝于地下乎？是守国之说，乃欲借孤注以邀名，而非所以忠君也。邦华以身殉国，是南迁之议，乃所以爱君，而非以避死也。独是明睿南行之说，亦有未尽善者。使上骤行于贼未至时，则人心骇惧，都城势若瓦解，后世必谓轻弃其国。上若迁于贼之将至时，则长途荆棘，未免为贼所伺，而有狼狈之忧。故为上计，不如死守社稷，得古今君道之正。若太子者，天下之本，宜及贼未近时，令大臣默辅南行，以镇根本之地，以系天下之心，设北都有，急亦可号召东南，为勤王之举，即不然，亦不至父子一网打尽，且非独太子宜南，即永，定二王，亦宜分藩浙、粤，伏意外之图。奈何一堂聚处，如燕巢于幕，祸及而不知也哉。且明睿谓太子之行，有专命、禀命之碍，不知天下事，有可权者，昔唐元宗避蜀，即使肃宗收兵灵武，虽欲克复两京，亦以安史势急，恐一旦不测，父子同尽耳。今日之事，何以异此？窃谓上宜守北，太子宜南行，似为两便。虽然，谋之善不善，事之成不成者，人也，亦天也。

　　余应桂请调诸将
　　蓟总督陕西余应桂上言，贼众号百万，非天下全力勦之不可，请调天下镇将如左良玉、吴三桂并高杰、唐通、周遇吉、黄得功、曹友义、马科、张天禄、马岱、刘泽清、土国宝、刘良佐、葛汝芝及副将邱磊、惠登相、王光恩、孔希贤、金守亮等，齐赴军前，会师真保之间，督抚之外，加一督师。如史可法、王永吉其人者，赐以尚方，悬公侯之赏，以鼓励之，庶贼可灭也。
　　贼势甚盛，诸臣终日呶呶未曾说着痛痒，惟此疏切要可用，惜乎已晚。
　　二十九戊子，大学士陈演面陈引退，许之。先是，上忧秦寇，演谓无足虑。至是不自安，故求去。止赐路费五十两，驰驿归，时道路梗塞，演以赀丰，不敢出京，延半月而及祸。
　　批余应桂疏，应桂既不入秦，又不防河，何故往来介霍间，中军鼓譟，庸怯可知。谕兵部，寇氛孔棘，秦所式不候交代，辄自离任，任濬久报赴任，一味退缩，俱着革职。濬充为事官管事。

　　三月己丑朔张某请监国南京
　　李自成入畿辅，京师满城汹汹，传贼且至。而廷臣上下相蒙，政府中枢，终日会官群讼，扬扬得意如平时。上命部院厂卫司捕各官讥察奸宄，申严保甲之法，巷设逻卒，禁夜行，巡视仓库草场。魏藻德请自出京议饷，谕以在阁佐理兵饷，着黄希宪、路振飞加意，召前兵部尚书张国维、庶吉士史可程、进士朱长治、陈川、诸生张某，来中左门，某言三策，首请太子监国南京，择重臣辅之。谕府部寇氛孔棘，戒严城守。昌平民譟，焚劫官民舍一空。宣府告急，命镇朔将军王承允侦贼所向。命遣戍有罪内官朱晋等，俱释罪闲住。

　　初二日庚寅
　　上召府部锦衣詹翰科道等至中极殿，问御寇之策，奏对者三十余人，有言守门乏员，当今之急，无如考选科道，余皆鍊兵加饷，套语赐茶而退。命内监及各官分守九门，稽出入，京城武备积弛，禁兵皆南征，太仓久罄，至是命襄城伯李国祯，提督城守。守西直门，各门勋臣一、卿亚二，谕文武输助。初议佥民兵，魏藻德曰：民畏贼，如一人走，大事去矣。然上之，禁民上城。全晋之破陷始闻。何谦以兵变闻，命谦带罪安职。淮抚路振飞，练义勇，各保坊村。

　　初三辛卯李建泰请南迁
　　李建泰上书，请驾南迁，愿奉太子先行。上召对平台，谕阁臣曰：李建泰有疏，劝朕南迁，国君死社稷，朕将何往？大学士范景文、都御史李邦华、少詹项煜，请先奉太子抚军江南，给事中光时亨大声曰：奉太子往南，诸臣意欲何为，将欲为唐肃宗灵武故事乎？景文等遂不敢言。上复问战守之策，众臣默然。上叹曰：朕非亡国之君，诸臣尽亡国之臣尔。遂拂袖起。
　　命福建抚按，送益王回藩。时韩王亦避地属县，令速返国，以资屏障。先是，诏谕藩王，捐赀守国，乃益府寇未薄城，长史推官，辄敢倡议，护藩远遁，而抚按不发兵助守，且令权避。益府暂驻邵武，地方官宜供应护送回国，毋致失所。命张国维催督浙直兵饷。
　　甲乙史载李邦华之请在初六日。

　　初四日壬辰帝星落、封诸将
　　钦天监奏帝星下移，诏百官修省。诏封各总兵吴三桂平南伯，左良玉宁南伯，唐通定西伯，黄得功靖南伯，给敕印。刘泽清实陞一级，刘良佐、周遇吉、高杰、马岱、马科、姜宣、孔希贵、高蜚、葛汝芝、高第、许定国、王承允、刘芳名、李栖凤、曹友义、杜允登、赵光远、卜从吉、杨御藩各陞署一级。督抚马士英、王永吉、黎玉田、李希沆，分别应实署。福、周、潞、崇四王，各弃藩南奔。卫师卜从吉，南奔驻宿迁。

　　初五日癸巳
　　上命李国祯练京营兵，守西直门。封疆重犯，俱许蠲赎，又设黄绫册，募百官蠲助。

　　初六日甲午
　　始弃宁远，征吴三桂、王永吉率兵入卫。又召唐通、刘泽清率兵入卫。泽清前命移镇彰德，因纵掠临清南奔。惟唐通以八千人入卫，命太监杜之秩，协守居庸关，赏通银四十两，大红蟒衣紵丝二表里。其官兵八千八十二人，内库发银四千五百两，每兵五钱。甲乙史载，初七唐通陛见，上慰劳再三，协守云云。
　　大同告急，命内官谢文举火速赴任。谕部院近来庶绩废弛，治功罔奏，总由上不官行料理，司官祗听吏胥，积蠹相仍，惟贿是视，以致流弊不可胜言。今后堂官务要正己率属，左右侍郎分任料理，不得优游藏拙，如司官闟冗，一任吏书及假手济贪，贿迹有据者，即指参拏问。

　　周遇吉宁武大战
　　李自成薄宁武关，传檄五日不下，且屠。总兵周遇吉悉力拒守，大炮击伤万余人，会火药尽，或言贼势重可叹也。遇吉曰：战三日，杀贼且万，若辈何怯邪？然胜之一军皆为忠义，万一不支，缚我以献。若辈可无恙。于是，开门奋击，杀贼数千人，贼惧欲遁。或谓贼策曰：我众彼寡，但使主客分别，以十击一，蔑不胜矣。请去帽为识，见戴帽者击之，遁出战。不二日可歼也。贼引兵复进，迭战脱帽以自别，我兵大败，遇吉阖室自焚。挥短刀力战，被流矢，牙兵且尽，见执骂贼，缚于市磔焉，遂屠宁武。婴幼不遗。自成既杀遇吉。叹曰：使守将尽周将军者，吾安得至此。遗闻云：遇吉夫妇临阵，歼贼无数。抄本云：遇吉设奇制敌，每战必胜，自成惧。遇吉，夜率壮士二百，缒城入贼营，贼大败，退二十里，持半月，而姜瓖等救兵不至。三月初一，城陷，遇吉率民兵巷战，手杀数百人，力竭被获，不屈而死。

　　周遇吉传(附配刘氏)
　　周遇吉，号萃庵，锦州卫人也(樵史作锦衣卫指挥籍)。镇守山西兼关门、代州三关总兵，官太子少师，中军都督府左都督，夙称战将。夫人刘氏，骁勇多能，贼势披猖，请益镇兵二千，部覆以副将熊通统之，甫至河干，叛将陈尚志迎贼，即令熊通归镇说降。公怒叱之曰：吾受朝廷大恩，岂若尔辈叛逆，尔领兵二千，不能堵贼，反为贼作说客耶？立斩之。令标下提塘都司杨志荣，传首京师，并请救兵。时甲申二月十二也。十五，贼偪宁武，盖贼自破太原后，乘胜席卷，势如破竹，志意甚骄，其视宁武一关，既非雄险，而兵力又微，直摧枯拉朽耳。公昼夜练兵，更选城中壮勇，得数千人，激以忠义，迎而邀之，贼不为备。其前驱皆叹民斩杀已尽，捣其中坚，复歼贼精锐，不可数计。贼锋虽挫不却，屡战始薄城下，每战贼伤甚多，公日则列兵城外，以战为守，夜则收兵入城，登陴击打。贼死又无算，我炮既尽，贼得舁大炮击城，援兵不至，计无如何。公密令健兵伏巷，开门诱贼，贼进城及万余，即将城门闸下，伏兵四起，杀贼无数类，伤四骁将，闯贼大恨，拥兵环攻，连四昼夜，力不能支。城陷，公复躬先巷战，城中兵民，感公忠义，虽儿童妇女，无一人受屈者，悉为贼屠。公伤重被执，骂不绝口，贼缚之教场旗竿上，乱箭射之，共脔其肉（一作自刎）。是时，署中男子，相继出战，死亡略尽。夫人刘氏率家中妇女数十人，据山头公署登屋而射，每箭死一贼，贼不敢迫，纵火环烧，刘氏合宅尽作灰烬。二十五日，贼集头目计曰：宁武虽破，受创已深，自此达京，尚有大同兵十万，宣府兵十万，居庸兵二十万，阳和等镇兵合二十万，尽如宁武，讵有了遗哉？不若回陕休息，另走他途。巳刻，期明早班师，更深忽有大同总兵姜瓖，差人送降表至。贼喜甚，设宴厚款，甫坐定，而宣府总兵王通亦至。且以百骑来迎，贼谬谓天与，优答二镇，豫加封爵。一意长驱；亡何，居庸及各镇总兵白邦正、刘芳名等，并昌平文武，相次乞降。迎表飙集，比贼陷京城，多有半面与失手足者，皆宁武所砍伤，莫不啮指以告人，谓周总兵真是好汉，杀去我等数万人，再若有此一镇，我主安得到。此杨志荣出揭备陈颠末，都督陈洪范上其事。赠太保，謚忠武，祀旌忠祠。
　　嗟乎，周忠武之殉难，阖门亲属，尽化烟尘，合镇兵民，悉罹锋刃。死后贼犹啮指而畏，则前此未闻。尤异者，刘夫人之亲率妇女，凭墙射贼，卒与全家俱烬。壮哉！李小有有云：以视亲执桴鼓之蕲王夫人，勇矣。愧无其烈。以视夫妇同死之赵昂发妻，烈矣。愧无其勇。知言哉！
　　抄本载三月初一，宁武陷。遗闻载二月初八丙申陷。编年载陈演乞休后，甲乙史载三月初九丁酉屠宁武，他本第云三月，而不志日。独本传载二月二十四五屠宁武。以杨志荣出揭备陈颠末，则本传似为有据。

　　初七贼陷大同
　　乙未，李自成陷大同，知府董复、乡宦韩霖俱降。初，贼扬言降者不杀，兵民皆欲降，抚臣卫景瑗骂贼被磔，张国维率数骑南行。文学李若葵閤家九人自缢，先题曰「一门完节」。

　　卫景瑗传
　　卫景瑗，字仲玉，号带黄，陕西韩城人。天启乙丑进士，除河南府推官，擢山西道御史。劾阁臣周延儒，朝论称之。壬午陞佥都御史，巡抚大同。甲申二月，李自成陷太原，督臣王继谟望风遁，贼至宁武，周遇吉告急，公趋大同镇姜瓖提兵往救。瓖持两端不行。宁武陷，三月一日，贼至大同，瓖以城降。执公去，见自成不屈，据地坐，大呼皇上而哭。自成曰：忠臣也，勿杀。公起以头触石，血淋漉，贼拘之营中。六日，公自经于海会寺。冠服南面哭，稽首而绝。延安推官顾咸正为之志曰：纲目书刘公韦▉令自经于金军，以为金不能以威屈韦▉令，而韦▉令自经云尔。卫公有老母，又当贼方阳慕公，不杀若可以无死，而公持义益决从容自裁。可□谓之得正矣乎！若夫封疆之故，盖难言之。其时边兵缺饷已八月，而镇臣内讧，虽有善者，无如何矣。南京赠公兵部尚书，謚忠毅。
　　一载天启壬戌进士，贼至被执，命之跪。公不肯。曰：此膝不屈第二人，即当杀我。贼禁之别室，终不屈，遂自缢死。

　　初八宣府陷
　　丙申，自成陷宣府，时叛将白广恩，以书约总兵姜瓖降。监视太监杜勋绯袍入，驺出城三十里，迎贼入城。贼扬言降者不杀，军民聚谋藉藉，抚朱之冯悬赏劳军守城，无一应者。三命之，咸叩头曰：愿中丞听军民纳款，可保一城性命。之冯独行巡城，见红衣大炮曰：汝曹试发之，可杀数百人。贼虽杀我，无恨矣。众又不听。之冯不得已，乃自起燃火，兵民竞挽其手，之冯愤甚，乃夺士卒刀自刎。宣府军民，俱迎降于贼。监军霍达走回京。是日大风霾，昼晦。甲乙史云：执抚臣朱一冯杀之。
　　兵科韩如愈，奉差往省直催饷，行至山东东昌府戴家庙，刘泽清遣兵杀之。曰尚能论我主将否也。淮抚路振飞，坐河岸，以令箭约各避难船，鱼贯进口，预给铺行供应。

　　朱之冯传
　　朱之冯，字乐山，号勉斋，顺天大兴人也。天启乙丑进士，巡抚宣府。甲申三月，贼偪畿辅，时宣镇总兵王通，已潜遣骑送降表迎贼矣。而公尚劳苦登陴，与通分城而守，各画东西为界，贼信急，飞章上告，城中忽布讹言，谓公疑宣人谋叛，请兵屠城，值上拨后兵二十万，旦夕且至，人心益惧。而又传贼所过，秋毫无犯，发帑赈贫，赦粮苏困，真若沛上亭长、太原公子复出矣。兵民望贼愈急。十二，贼全队抵城下，公方登城捍御，见左右皆星散，禁之不止。惟存七八人，环守公侧，意叵测。俄报贼已从南门入，满城结彩，或帛或布，无者继以纸，百姓胸前，皆粘顺民二字，焚香跪接，贼骑已充斥街衢。公愤甚，令将大炮舁转，向城中击之，慢不应。公不得已，自起曳炮，见药线孔牢下钱钉，知事不可为，即索佩刀自尽，亦为左右所匿，意在擒公献贼，居为首功也。公南面仰天哭曰：太祖高皇帝？成祖文皇帝？今上皇帝，臣不意天命人心，一旦竟至于此。臣死当为厉鬼歼贼，以报国恩。哭已，五拜，以绳系颈。二三仆隶在侧，并无一言及后事，遂缢死城楼檐下，众弃其尸于濠中。次早，贼大肆淫掠而去。十四日，始有好义者收殓之，濠边狼犬伙多，尸经宿无不伤，惟公尸已两日夜面目肢体，完好无恙。未几，而李鉴等兵起。
　　李鉴，成都人，由进士，初为分巡口北道，遇事敢为，有胆略，既擢宣抚，寻罢去以公代。时尚留宣，贼既破城，权将军檄征绅弁大姓，贯以五木，备极惨毒，酷索金钱，鉴亦不免，啣贼刺骨，人心怨恨。至四月杪，藉藉言贼已为吴三桂借兵杀败，鉴因纠集数千人，于五月初五昧旦，围各衙门，立擒权将军、果毅将军及防御使州牧等伪官。是日，即设大行皇帝位，发丧哭临，随将伪官枭首刳心，祭享先帝。众各沥血饮酒，誓师。随奉公柩入察院，改殓易以厚棺，谓尸必腐败，拟用白绫缠裹，及启视，颜色如生，毫无损坏，垂幕中堂，次第哭奠。三日后，筑坟葬之。墓碣巍然尚在，南都赠兵部尚书，謚忠壮。
　　前载初八宣府陷，而此传则云十二贼抵城下，前卫传载三月一日贼至大同，姜瓖以城降，而此则云初八白广恩约姜瓖。至朱之冯之死，一云自刎，一云贼杀之。而传则云缢死，似各不同。总之，善读书者，不论时日之错与死法之殊，只看事之有无与品之忠逆耳，慎毋笑予书无定见也。以后悉倣此例。

　　初九阳和陷
　　丁酉，贼陷阳和。阳和堡即在大同之西，道臣于重华出城十里迎降。重华，青城人，以边材荐仕者。兵信屡至，内阁或蹙额相向，或谈笑如常，范景文数举南迁之议，方、魏以为惑众。力止勿言。本兵张缙彦，别无布置，但出示沿街，摆炮设兵，扎营各衚衕口，更于城上悬帘，以待贼至而已。上谕户部寇氛孔急，京邸粮糗宜备，目前米价甚平，尤当乘时劝籴，凡勋监戚畹诸臣，及乡绅富室商贾人等，积粟私家，上报数目储存，不必纳入公庾，以千石为率，有好义之家积至三千石以上者，从优旌叙，遇有缓急，照原价发粜，不系捐输。又谕援兵需马甚殷，勋戚文武各家，有强壮马匹，不拘数目，连按辔进助，事平优叙。召见庶常于中左门，特命陈名夏为修撰，兼户兵科。给太监王国治火药。有伪选淮安知府巩克顺，遣牌至淮，巡按王燮碎其牌，捆责其人，逐之。

　　初十征戚璫助饷
　　戊戌，霸州道报至，始闻真定之陷。宁武报至，畿辅震动。吴三桂以宁远降大清。高起潜弃关走西山。王永吉请严居庸关守御。山东总兵刘泽清虚报捷，赏银五十两。又诡言堕马致伤，复赏药资四十两、蟒衣紵丝二表里，命即扼真定。泽清不从，即于是日大掠临清，统兵南下，所至焚劫一空。
　　上按籍，令勋戚大璫助饷，进封戚臣嘉定伯周奎为侯，遣太监徐高宣诏求助，谓休戚相关，无如戚臣务宜首倡，自五万至十万，协力设处，以备缓急。奎谢曰：老臣安得多金，高泣谕再三，奎坚辞，高拂然起曰：老皇亲如此鄙吝，大事去矣。广蓄多产何益？奎不得已，奏捐万金。上少之，勒其二万，奎密书皇后求助。后勉应以五千金，令奎以私蓄足其额。奎匿宫中所畀二千金，仅输三千。太监曹化淳、王永祚助至三万、五万，王之心最富，上面谕之，对以家计稍乏，仅献万金。诸内官各大书于门。此房绝兑，复杂出古玩诸物，陈于市以求售。后贼拷夹王之心，追十五万，他金银玩器称是。周奎抄见银五十二万，珍币复数十万，人皆快之。惟太康伯张国纪输二万，余不及也。又议前三门巨室，各输粮给军，且赡其妻孥，使无内顾，诸巨室多不乐而止。
　　淮口擒伪官巩克顺，按臣王燮斩以殉众。燮自任守河，托抚臣路振飞守城，士民恃以屹然。

　　十一颁罪己诏(此诏一载在二月十二日，然诏有三，姑书于此)
　　己亥，上颁罪己诏曰：朕嗣守鸿绪十有七年，深念上帝陟降之威，祖宗付托之重，宵旦兢惕，罔敢怠荒。乃者灾害频仍，流氛日炽，忘累世之豢养，肆廿载之凶我，赦之益骄，抚而辄叛，甚至有受其煽惑，顿忘敌忾者。朕为民父母，不得而卵翼之民，为朕赤子，不得而怀保之。坐令秦豫邱墟，江楚腥秽，罪非朕躬，谁任其责？所以使民罹锋镝、蹈水火、血流成壑、骸积成山者，皆朕之过也。使民输刍挽粟、居送行斋、加赋多无艺之征、预支有称贷之苦者，又朕之过也。使民室如县罄、田尽污莱、望烟火而无门、号冷风而绝命者，又朕之过也。使民日月告凶，旱潦荐至，师旅频仍、疫厉为殃、上干天地之和、下聚室家之怨者，又朕之过也。至于任大臣而不法，用小臣而不廉、言官首窜而议不清、武将骄懦而功不奏、皆由朕抚驭失道，诚感未至。终夜以思，跼蹐无地。用是大告天下，朕自今痛加创艾，深省夙愆，要在惜人才以培元气，守旧制以息烦嚣，行不忍之政以收人心，蠲额外之科以养民力。念用兵征饷，原非得已，各抚按官，急饬有司，多方劝输，无失抚字。倘有擅加耗羡，朦混私征，又滥罚淫刑，致民不堪命者，立行拿问。其有流亡来归，除尽豁逋赋，仍加安插振济，毋致失所。至于罪废诸臣，有公忠正直廉洁干才，尚堪用者，不拘文武，着吏、兵二部确核推用。草泽豪杰之士，有恢复一郡一邑者，分官世袭，功等开疆。即有陷没胁从之流，或能舍逆反正，率众来归者，准许赦罪立功。若能擒斩闯献，仍予通侯之赏。于戏！忠君爱国，人有同心，雪耻除凶，谁无公愤；尚怀祖宗之厚泽，助成底定之大功。思克厥愆，历告朕意。
　　时贼乘势直下，人心震惧。朝廷日日召对，皆练兵按饷套语，大僚且挟持群，下欲使箝口不言，而庶臣犹有因召对欲希冀者，每对大僚，但称待罪，庶臣多默然，上见举朝无人，对罢未尝不痛哭回宫。在廷诸人，惟议闭门，不许人出入，一无所为。城中人人自危，贼复以掠诱我兵。我又兵饷不继，士卒解体。马世奇每朝罢辄叹曰：不可为矣。命秉笔太监王承恩提督内外京城，总督蓟辽王永吉，节制各镇兵符，一切调度机宜，进退将吏，赏罚功罪等，俱听便宜行事。吏、兵二部给发空札五百张，军前应用，敕印即行拨铸。给城军半岁之粮。贼警益逼，廷臣有劝上南迁者，上大怒曰：诸卿平日专营门户，不肯为朝廷出力，今日死守，夫复何言。谕兵部曰：都城守备有余，援兵四集，何难刻期灭贼，敢有讹言惑众及私发家眷出城者，擒治。各衙门词讼暂停，监中各犯应释者，速行省放。吏部会议，凡罪废诸臣，各复冠带开释，以收拾人心。周王薨于湖嘴舟中。　
</div>
    <div class="pagination">
<a href="明季北略_page21.html">上一页</a><span>...</span><a href="明季北略_page17.html">17</a><a href="明季北略_page18.html">18</a><a href="明季北略_page19.html">19</a><a href="明季北略_page20.html">20</a><a href="明季北略_page21.html">21</a><span class="current-page">22</span><a href="明季北略_page23.html">23</a><a href="明季北略_page24.html">24</a><a href="明季北略_page25.html">25</a><a href="明季北略_page26.html">26</a><a href="明季北略_page27.html">27</a><span>...</span><a href="明季北略_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
