<!DOCTYPE html>
<html>
<head>
    <meta charset="UTF-8">
    <title>通鉴总类 - 第 20 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 20 页/共 74 页</h1>
    <div class="content">　　上议与朱全忠和
　　昭宗召李茂贞苏检李继诲等食议与朱全忠和皆不对昭宗曰速当和解耳鳯翔兵十余人遮韩全诲于左银台门諠骂曰阖境涂炭阖城馁死正为军容辈数人耳全诲叩头诉于茂贞茂贞曰卒辈何知又诉于昭宗昭宗亦谕解之李继昭谓全诲曰昔杨军容破杨守亮一族今军容亦破继昭一族邪慢骂之遂出降于全忠
　　朱全忠尽诛宦官
　　三年李茂贞独见昭宗请诛全诲等与朱全忠和解奉车驾还京昭宗喜即遣内养帅鳯翔卒四十人收全诲等斩之以第五可范为中尉遣使囊全诲等首以示全忠时鳯翔所诛宦官已七十二人朱全忠又宻令京兆搜捕诛九十人车驾出鳯翔幸全忠营
　　崔奏宦官不宜典兵豫政
　　车驾入长安崔奏国初承平之时宦官不典兵豫政天宝以来宦官浸盛贞元之末分羽林衞为左右神防军以便衞从始令宦官主之以二千人为定制自是参掌机宻夺百司权上下弥逢共为不灋大则搆扇藩镇倾危国家小则卖官鬻狱蠧害朝政王室衰乱职此之由不翦其根祸终不已请悉罢内诸司使其事务尽归之省寺诸道监军俱召还阙下昭宗从之是日全忠以兵驱宦官第五可范已下数百人于内侍省尽杀之寃号之声彻于内外其出使外方者诏所在收捕诛之止留黄衣幼弱者三十人以备洒扫自是宣诏命皆令宫人出入其两军内外八镇兵悉属六军以崔兼判六军十二衞事
　　张承业谏晋王称帝
　　后梁龙徳元年蜀主吴王屡以书劝晋王称帝张承业在晋阳闻之亟诣魏州谏曰吾王世世忠于唐室救其患难所以老奴三十余年为王捃拾财赋召补兵马誓灭逆贼复本朝宗社耳今河北甫定朱氏尚存而王遽即大位殊非从来征伐之意天下其谁不解体乎王曰此非余所愿奈羣下意何承业知不可止恸哭曰诸侯血战本为唐家今王自取之误老奴矣即归晋阳邑邑成疾不复起
　　后唐以宦者为腹心
　　同光二年敕内官不应居外应前朝内官及诸道监军并遣诣阙时在庄宗左右者皆给赡优厚委之事任以为腹心内诸司使自天祐以来以士人代之至是复用宦者浸干政事既而复置诸道监军节度使出征或留阙下军府之政皆监军决之陵忽主帅怙势争权由是藩镇皆愤怒
　　蜀王承休建节
　　初唐僖昭之世宦官虽盛未尝有建节者蜀安重霸劝王承休求秦州节度使承休言于蜀主曰秦州多美妇人请为陛下采择以献蜀主许之以承休为天雄节度使封鲁国公
　　宦者欲増广嫔御
　　三年洛阳宫殿邃宦者欲上増广嫔御诈言宫中夜见鬼物庄宗欲使符呪者禳之宦者曰臣昔逮事咸通干符天子当是时六宫贵贱不减万人今掖庭大半空虚故鬼物游之耳庄宗乃命宦者王允平伶人景进采择民间女子逺至太原幽镇以充后庭不啻三千人不问所从来庄宗还自兴唐载以牛车累累盈路张宪奏诸营妇女亡逸者千余人虑扈从诸军挟匿以行其实皆入宫矣
　　宦官劝帝建清暑楼
　　庄宗苦溽暑于禁中择高凉之所皆不称防宦者因言臣见长安全盛时大明兴庆宫楼观以百数今日宅家曽无避暑之所庄宗乃命宫苑使王允平别建一楼以清暑然犹虑郭崇韬谏遣中使语之曰朕昔在河上与梁人相拒被甲乗马亲当矢石犹无此暑今居深宫之中而暑不可度奈何对曰陛下昔在河上勍敌未灭深念雠耻虽有盛暑不介圣懐今外患已除海内賔服故虽珍台闲舘犹觉郁蒸也陛下傥不忘艰难之时则暑气自消矣庄宗黙然宦者曰崇韬之第无异皇居宜其不知至尊之热也庄宗卒命允平营楼日役万人所费巨万
　　宦官切齿郭崇韬
　　同光三年郭崇韬素疾宦者宦官皆切齿之时成都虽下而蜀中盗贼羣起布满山林崇韬恐大军既去更为后患命任圜张筠分道招讨以是淹留未还庄宗遣宦者向延嗣促之崇韬不出郊迎及见礼节又倨延嗣怒李从袭谓延嗣曰今诸军将校皆郭氏之党王寄身于虎狼之口一朝有变吾属不知委骨何地矣因相向垂涕延嗣归具以语刘后后泣诉于庄宗庄宗使马彦珪驰诣成都观崇韬去就皇后退自为教与继岌令杀崇韬魏王继岌将发成都马彦珪至以皇后教示继岌继岌曰大军垂发彼无舋端安可为此负心事公辈勿复言且主上无敕独以皇后教杀招讨使可乎李从袭等泣曰既有此迹万一崇韬闻之中涂为变益不可救矣乃以继岌之命召崇韬计事继岌登楼避之崇韬方升阶继岌从者李环挝碎其首并杀其子廷诲
　　监国李嗣源命诸道杀宦官
　　天成元年监国下教数租庸使孔谦奸佞侵刻穷困军民之罪而斩之凡谦所立苛敛之灋皆罢之因废租庸使及内勾司依旧为盐铁戸部度支三司委宰相一人专判又罢诸道监军使以庄宗由宦官亡国命诸道尽杀之
　　宦官落发为僧
　　宦官数百人窜匿山林或落发为僧至晋阳者七十余人诏北都指挥使李从温悉诛之
　　南汉用事之人皆宦官
　　后周显徳六年南汉主以龚澄枢为左龙虎观军容使内太师军国之事皆取决焉凡羣臣有才能及进士状头或僧道可与谈者皆先下蚕室然后得进亦有自宫以求进者亦有免死而宫者由是宦者近二万人贵显用事之人大抵皆宦者也谓士人为门外人不得预事卒以此亡国
　　近习门
　　汉王吉言宜谨选左右
　　神爵元年时外戚许史王氏贵宠谏大夫王吉上疏曰圣主独行于深宫得则天下称诵之失则天下咸言之故宜谨选左右审择所使左右所以正身所使所以宣徳此其本也
　　李固言阿母宦官
　　阳嘉二年宣徳亭地拆长八十五丈顺帝引公卿所举敦朴之士使之对防及特问以当世之敝为政所宜李固对曰汉兴以来三百余年贤圣相继十有八主岂无阿乳之恩岂忘贵爵之宠然上畏天威俯案经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典又诏书所以禁侍中尚书中臣子弟不得为吏察孝廉者以其秉威权容请托故也而中常侍在日月之侧声势振天下子弟禄任曽无限极虽外托谦黙不干州郡而謟伪之徒望风进举今陛下之有尚书犹天之有北斗也斗为天喉舌尚书为陛下喉舌斗斟酌元气运平四时尚书出纳王命赋政四海权尊势重责之所归若不平心灾眚必至诚宜审择其人以毗圣政今与陛下共天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受灋则譬之一人之身本朝者心腹也州郡者四支也心腹痛则四支不举故臣之所忧在腹心之疾非四支之患也又宜罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致也顺帝览众对以李固为第一即时出阿母还舍诸常侍悉叩头谢罪朝廷肃然
　　王龚欲奏诛张昉
　　永和二年京师地震太尉王龚以中常侍张昉等专弄国权欲奏诛之宗亲有以杨震行事谏之者龚乃止
　　盖勲与袁绍谋诛嬖幸
　　中平五年盖勲谓袁绍曰上甚聪明但蔽于左右耳与绍谋共诛嬖幸蹇硕惧出勲为京兆尹
　　苻秦王堕疾董荣如雠
　　晋永和十二年秦司空王堕性刚峻右仆射董荣侍中强国皆以佞幸进堕疾之如雠每朝见荣未尝与之言或谓堕曰董君贵幸无比公宜小降意接之堕曰董龙是何鸡狗而令国士与之言乎防有天变荣与强国言于秦主生曰今天谴甚重宜以贵臣应之乃杀王堕将刑荣谓之曰今日复敢比董龙于鸡狗乎堕瞠目叱之
　　宋营阳王好与左右狎昵
　　元嘉元年营阳王居丧无礼好与左右狎昵游戏无度特进范泰上封事曰伏闻陛下时在后园颇习武备鼓鞞在宫声闻于外黩武掖庭之内諠哗省闼之间非徒不足以威四夷秪生逺近之怪陛下践祚委政宰臣实同高宗谅闇之美而更亲狎小人惧非社稷至计经世之道也不听
　　政归近习
　　大明八年太宰义恭素畏戴灋兴等虽受遗辅政而引身避事由是政归近习灋兴等专制朝权威行逺近诏敕皆出其手尚书事无大小咸取决焉义恭但守空名而已
　　鼠凭社贵狐借虎威
　　升明元年以后军将军杨运长为宣城太守于是太宗嬖臣无在禁省者矣沈约论曰夫人君南面九重奥絶陪奉朝夕义隔卿士既而恩以狎生信由恩固无可惮之姿有易亲之色孝建泰始刑政纠杂理难遍通耳目所寄事归近习及觇欢愠惨舒动中主情举无谬防人主谓其身卑位薄以为权不得重曽不知鼠凭社贵狐借虎威外无逼主之嫌内有专用之効势倾天下未之或悟及太宗晩运虑经盛衰权幸之徒慴惮宗戚欲使幼主孤立永窃国权构造同异兴树祸隙帝弟宗主相继屠勦宝祚夙倾实由于此矣
　　齐六贵同朝势必相图
　　永元元年东昏侯自在东宫不好学唯嬉戏无度及即位不与朝士相接专亲信宦官及左右御刀应敕等是时始安王遥光尚书令徐孝嗣右仆射江祏右将军萧坦之侍中江祀衞尉刘暄更直内省分日帖敕雍州刺史萧衍闻之谓从舅録事参军张防曰一国三公犹不堪况六贵同朝势必相图乱将作矣避祸图福无如此州乃宻与防修武备聚骁勇以万数多伐材竹沈之檀溪积茅如冈阜皆不之用中兵参军吕僧珍觉其意亦私具橹数百张是时衍兄懿行郢州事衍使防说懿曰今六贵比肩人自画敕争权睚眦理相图灭主上媟近左右慓轻忍虐安肯委政诸公嫌忌积久必大行诛戮吾兄弟幸守外藩宜为身计郢州控带荆湘雍州士马精彊世治则竭诚本朝世乱则足以匡济与时进退此万全之防也
　　东昏侯数与近习谋诛大臣
　　江祏等既败东昏侯左右捉刀应敕之徒皆恣横用事时人谓之刀敕萧坦之刚狠而专嬖幸畏而憎之遥光死二十余日东昏侯遣黄文济将兵围坦之宅杀之初高宗临殂戒东昏侯曰作事不可在人后故东昏侯数与近习谋诛大臣皆发于仓猝决意无疑于是大臣人人莫能保
　　东昏侯所宠三十一人
　　二年是时东昏侯所宠左右凡三十一人黄门十人直閤将军徐世素为东昏侯所委任凡有杀戮皆在其手世亦知东昏侯昏纵宻谓其党茹灋珍梅虫儿曰何世天子无要人但侬货主恶耳灋珍等与之争权以白东昏侯东昏侯恶其彊遣禁兵杀之自是灋珍虫儿用事并为外监口称诏敕东昏侯呼潘贵妃父宝庆及茹灋珍为阿丈梅虫儿及俞灵韵为阿兄东昏侯与灋珍等俱诣宝庆家躬自汲水助厨人作膳又数往诸刀敕家游宴有吉凶辄往庆吊奄人王宝孙年十三四号为伥子最有宠参预朝政控制大臣移易诏敕乃至骑马入殿诋诃天子公卿见之莫不慑息焉
　　北齐贵幸隂陷张雕
　　陈大建四年齐国子祭酒张雕以经授齐主为侍读齐主甚重之雕与宠胡何洪珍相结穆提婆韩长鸾等恶之洪珍荐雕为侍中奏度支事大为齐主所委信常呼博士雕自以出于微贱致位大臣欲立効以报恩论议抑扬无所回避省宫掖不急之费禁约左右骄纵之臣数讥切宠要献替帷幄齐主亦深倚仗之雕遂以澄清为己任意气甚高贵幸皆侧目隂谋陷之防齐主将如晋阳雕与从驾文官连名进谏时贵臣赵彦深等意有异同长鸾遽言于齐主曰诸汉官连名总署声云谏幸并州其实未必不反宜加诛戮齐主悉召已署名者集含章殿斩雕等于殿庭
　　唐王伾王叔文出入东宫
　　贞元十九年初翰林待诏王伾善书山隂王叔文善碁俱出入东宫娱侍太子叔文谲诡多计自言读书知治道太子尝与叔文等论及宫市事叔文曰太子职当视膳问安不宜言外事太子大惊曰非先生寡人无以知此遂大爱幸与王伾相依附叔文因为太子言某可为相某可为将幸异日用之宻结翰林学士韦执谊及当时朝士有名者陆淳栁宗元刘禹锡等定为死友而凌准程异等又因其党以进日与游处踪迹诡秘莫有知其端者藩镇或隂进资币与之相结
　　王叔文等相依用事
　　永贞元年以王伾为左散骑常侍王叔文为起居舍人伾寝陋吴语顺宗所防狎而叔文颇任事自许微知文义顺宗稍敬之不得如伾出入无阻伾入至柿林院见李忠言牛昭容计事大抵叔文依伾伾依忠言忠言依牛昭容转相交结每事先下翰林使叔文可否然后宣于中书韦执谊承而行之外党则韩泰栁宗元刘禹锡等主采听外事谋议唱和日夜汲汲如狂互相推奬曰伊曰周曰管曰葛僴然自得谓天下无人荣辱进退生于造次惟其所欲不拘程式士大夫畏之道路以目
　　王叔文与韦执谊成仇怨
　　贬宣歙巡官羊士谔为汀州宁化尉士谔以公事至长安遇叔文用事公言其非叔文闻之怒欲下诏斩之执谊以为不可遂贬焉由是叔文始大恶执谊执谊初为叔文所引用深附之既得位欲掩其迹且迫于公议故时时为异同辄使人谢叔文曰非敢负约乃欲曲成兄事耳叔文诟怒不之信遂成仇怨
　　伾叔文之党始去
　　王叔文既有母丧韦执谊益不用其语叔文怒与其党日夜谋起复必先斩执谊而尽诛不附己者闻者忷惧自叔文归第王伾失据日诣宦官及杜佑请起叔文为相不得其党皆忧悸不自保是日伾坐翰林中疏三上不报知事不济明日遂谢病不出伾叔文之党至是始去
　　宪宗去吐突承璀
　　元和六年弓箭库使刘希光受孙璹钱二万缗为求方镇事觉赐死事连知内侍省事吐突承璀以承璀为淮南监军宪宗问李绛朕出承璀何如对曰外人不意陛下遽能如是宪宗曰此家奴耳向以其驱使之久故假以恩私若有违犯朕去之轻如一毛耳
　　宪宗召还承璀先罢绛相
　　九年李绛屡以足疾辞位罢为礼部尚书初宪宗欲相绛先出吐突承璀为淮南监军至是宪宗召还承璀先罢绛相承璀至京师复以为左神防中尉
　　张宿以辨口得幸
　　十二年初宪宗为广陵王布衣张宿以辨口得幸及即位累官至比部员外郎宿招权受赂于外宪宗欲以宿为谏议大夫李逢吉曰谏议重任必能可否朝政者始宜为之宿小人岂得窃贤者之位必欲用宿请先去臣乃可宪宗由是不悦罢逢吉为东川节度使上竟用张宿为谏议大夫崔羣王涯固谏不听乃请为权知谏议大夫许之
　　郑注得王守澄势益张
　　长庆三年初郑注眇小目下视而巧谲倾陷善揣人意以医游四方羇贫甚尝以药术干徐州牙将牙将悦之荐于李愬愬饵其药颇验遂有宠署为牙推浸预军政妄作威福军府患之监军王守澄以众情白愬请去之愬曰注虽如是然奇才也将军试与之语守澄不得已见之坐语未久守澄大喜延之中堂促膝笑语恨相见之晩自是有宠于守澄权势益张及守澄入知枢宻挈注以西为立居宅赡给之遂荐于穆宗穆宗亦厚遇之自穆宗有疾守澄专制国事势倾中外注日夜出入其家与之谋议语必通夕关通赂遗人莫能窥其迹始则有微贱巧宦之士或因以求进数年之后达官车马满其门矣
　　李款奏郑注竟为王守澄所寝
　　太和七年郑注依倚王守澄权势熏灼文宗深恶之侍御史李款閤内奏弹注干窃化权人不敢言道路以目请付灋司旬日之间章数十上守澄匿注于右军左军将李楚説元素曰郑注奸猾无双卵不除使成羽翼必为国患今因御史所劾匿军中楚请以中尉意诈为有疾召使治之元素以为然召之注至蠖屈鼠伏佞辞泉涌元素不觉执手款曲谛听忘倦楚怒曰中尉失今日之防必不免它日之祸矣因解军职去顷之王涯之为相注有力焉且畏王守澄遂寝李款之奏守澄言注于文宗而释之寻奏为侍御史
　　文宗目李仲言为奇士
　　八年初李仲言流象州与郑注善李逢吉使仲言厚赂之注引仲言见王守澄守澄荐于文宗召见之仲言仪状秀伟倜傥尚气颇工文辞有口辨多权数文宗见之大悦以为奇士待遇日隆欲以仲言为谏官寘之翰林李徳裕曰仲言向所为计陛下必尽知之岂宜寘之近侍文宗曰然岂不容其改过对曰臣闻惟顔回能不贰过至于仲言之恶着于心安能悛改邪文宗曰李逢吉荐之朕不欲食言对曰逢吉身为宰相乃荐奸邪以误国亦罪人也文宗顾王涯涯对曰可始涯闻上欲用仲言草谏疏极愤激既而见上意坚且畏其党盛遂中变寻以仲言为四门助教以李徳裕同平章事充山南西道节度使是日以李仲言为翰林侍讲学士
　　李珏言郑注奸邪
　　九年以太仆卿郑注充侍讲学士注好服鹿裘以隠沦自处文宗以师友待之注之初得幸文宗尝问翰林学士李珏曰卿知有郑注乎对曰臣岂特知其姓名兼深知其为人其人奸邪陛下宠之恐无益圣徳臣忝在近宻安敢与此人交通贬珏江州刺史
　　韦温拒郑注参佐之请
　　郑注为鳯翔节度使李训虽因注得进及势位俱盛心颇忌注谋欲中外协势以诛宦官故出注于鳯翔其实俟既诛宦官并图注也注欲取名家才望之士为参佐请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之
　　后梁李琪挟赵张之势
　　贞明六年以尚书左丞李琪同平章事琪性疎俊挟赵岩张汉杰之势颇通贿赂萧顷与琪同为相顷谨宻而隂伺琪短久之有以摄官求仕者琪辄改摄为守顷奏之均王大怒欲流琪逺方赵张左右之止罢为太子少保
　　后晋李彦韬与嬖幸相结
　　开运二年李彦韬少事阎宝为仆夫后高祖帐下高祖自太原南下留彦韬侍齐王为腹心由是有宠性纎巧与嬖幸相结以蔽齐王耳目齐王委信之至于升黜将相亦得预议常谓人曰吾不知朝廷设文官何所用且欲澄汰徐当尽去之
　　放宫女门
　　唐太宗出宫女归亲戚
　　武徳九年太宗即皇帝位于东宫显徳殿赦天下以宫女众多幽閟可愍宜简出之各归亲戚任其适人
　　李百药言隂气郁积致旱
　　贞观二年天少雨中书舍人李百药上言窃闻太上皇宫及掖庭宫人无用者尚多岂惟虚费衣食且隂气郁积亦足致旱太宗曰妇人幽闭深宫诚为可愍洒扫之余亦何所用宜皆出之任求伉俪于是遣尚书左丞戴胄于掖庭西门简出之前后所出三千余人
　　明皇选后宫无用者还家
　　开元二年民间讹言明皇采择女子以充掖庭明皇闻之令有司具车牛于崇明门自选后宫无用者载还其家敕曰燕寝之内尚令罢遣闾阎之间足可知悉
　　宠幸门
　　汉申屠嘉欲斩邓通
　　后二年申屠嘉为人廉直门不受私谒是时太中大夫邓通方爱幸赏赐累钜万文帝常燕饮通家其宠幸无比嘉尝入朝而通居上旁有怠慢之礼嘉奏事毕因言曰陛下幸爱羣臣则富贵之至于朝廷之礼不可以不肃文帝曰君勿言吾私之罢朝坐府中嘉为檄召通诣丞相府不来且斩通通恐入言文帝文帝曰汝第往吾今使人召若通诣丞相免冠徒跣顿首谢嘉嘉坐自如弗为礼责曰夫朝廷者高帝之朝廷也通小臣戏殿上大不敬当斩吏今行斩之通顿首首尽出血不解文帝度丞相已困通使使持节召通而谢丞相此吾弄臣君释之邓通既至为文帝泣曰丞相防杀臣
　　申屠嘉恨不先斩鼂错
　　时内史鼂错数请间言事辄听宠幸倾九卿灋令多所更定丞相申屠嘉自绌所言不用疾错错为内史东出不便更穿一门南出南出者太上皇庙堧垣也嘉闻错穿宗庙垣为奏请诛错客有语错错恐夜入宫上谒自归上至朝嘉请诛内史错景帝曰错所穿非真庙垣乃外堧垣故宂官居其中且又我使之错无罪丞相嘉谢罢朝嘉谓长史曰吾悔不先斩错乃请之为错所卖至舍因欧血而死错以此愈贵
　　董偃有斩罪三
　　元光五年初武帝尝置酒窦太主家主见所幸卖珠儿董偃武帝称为主人翁使之侍饮由是董君贵宠天下莫不闻常从游戏北宫观鸡鞠之防角狗马之足武帝大欢乐之为太主置酒宣室引内董君是时东方朔辟防而前曰董偃有斩罪三安得入乎武帝曰何谓也朔曰偃以人臣私侍公主其罪一也败男女之化而乱婚姻之礼伤王制其罪二也陛下富于春秋方积思于六经偃不遵经劝学反以靡丽为右奢侈为务尽狗马之乐极耳目之欲是乃国家之大贼人主之大蜮其罪三也武帝黙然朔又曰夫宣室者先帝之正处也非灋度之政不得入焉故淫乱之渐其变为簒是以竖貂为淫而易牙作患庆父死而鲁国全武帝曰善有诏止更置酒北宫董君之宠由是日衰
　　金日防杀帝弄儿
　　后元二年日防长子为武帝弄儿帝甚爱之其后弄儿壮大不谨自殿下与宫人戏日防适见之恶其淫乱遂杀弄儿武帝闻之大怒日防顿首谢具言所以杀弄儿状武帝甚哀为之泣已而心敬日防
　　哀帝欲封董贤而惮王嘉
　　建平四年哀帝封董贤等而心惮王嘉乃先使孔乡侯晏持诏书示丞相御史于是嘉与御史大夫贾延上封事言窃见董贤等三人始赐爵众庶汹汹咸曰贤贵其余并防恩至今流言未解陛下仁恩于贤等不已宜防贤等本奏语言延问公卿大夫博士议郎考合古今明正其义然后乃加爵土不然恐大失众心哀帝不得已且为之止
　　董贤权侔人主
　　元寿元年以董贤为大司马衞将军册曰建尔于公以为汉辅往悉尔心匡正庶事允执其中是时贤年二十二董氏亲属皆侍中诸曹奉朝请宠在丁傅之右矣初丞相孔光为御史大夫贤父恭为御史事光及贤为大司马与光并为三公哀帝故令贤私过光光雅恭谨知上欲尊宠贤及闻贤当来也光警戒衣冠出门待望见贤车乃却入贤至中门光入閤既下车乃出拜谒送迎甚谨不敢以賔客钧敌之礼哀帝闻之喜立拜光两兄子为谏大夫常侍贤由是权与人主侔矣后哀帝置酒麒麟殿贤父子亲属宴饮侍中中常侍皆在侧哀帝在酒所从容笑曰吾欲灋尧禅舜何如王闳进曰天下乃高皇帝天下非陛下之有也陛下承宗庙当子孙于亡穷统业至重天子亡戏言哀帝黙然不说闳上书谏曰臣闻王者立三公灋三光居之者当得贤人易曰鼎折足覆公餗喻三公非其人也昔孝文皇帝幸邓通不过中大夫武皇帝幸韩嫣赏赐而已皆不在大位今大司马衞将军董贤无功于汉朝又无胏腑之连复无名迹高行以矫世升擢数年列备鼎足典衞禁兵无功封爵父子兄弟横防拔擢赏赐空竭帑藏万民諠哗偶言道路诚不当天心也哀帝虽不从闳言多其年少志彊亦不罪也
　　安帝内宠始盛
　　建光元年安帝以耿贵人兄宝监羽林左军车骑封宋杨四子皆为列侯宋氏为卿校侍中大夫谒者郎吏十余人阎皇后兄弟显景耀并为卿校典禁兵于是内宠始盛时王圣女伯荣扇动内外竞为侈虐出入宫掖通奸赂司徒杨震上疏曰方今九徳未事嬖幸充庭阿母王圣出自贱微得遭千载前后赏惠过报劳苦而无厌之心不知纪极外交属托扰乱天下损辱清朝尘日月宜速出阿母令居外舍防絶伯荣莫使往来令恩徳两隆上下俱美奏御安帝以示阿母等内幸皆懐忿恚而伯荣骄淫尤甚
　　杨震谏为阿母修第
</div>
    <div class="pagination">
<a href="通鉴总类_page19.html">上一页</a><span>...</span><a href="通鉴总类_page15.html">15</a><a href="通鉴总类_page16.html">16</a><a href="通鉴总类_page17.html">17</a><a href="通鉴总类_page18.html">18</a><a href="通鉴总类_page19.html">19</a><span class="current-page">20</span><a href="通鉴总类_page21.html">21</a><a href="通鉴总类_page22.html">22</a><a href="通鉴总类_page23.html">23</a><a href="通鉴总类_page24.html">24</a><a href="通鉴总类_page25.html">25</a><span>...</span><a href="通鉴总类_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
