<!DOCTYPE html>
<html>
 <head>
  <meta charset="utf-8"/>
  <title>
   国语 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国语 - 第 4 页/共 5 页
  </h1>
  <div class="content">
   国语卷十二
　　钦定四库全书
　　国语卷十三
　　吴　韦昭　注
　　晋语七
　　既杀厉公栾武子使知武子彘恭子如周迎悼公【武子栾书也知武子荀防也彘恭子士鲂也食邑于彘悼公周子也时年十四】庚午大夫逆于清原【清原晋境】公言于诸大夫曰孤始愿不及此【及至也】孤之及此天也【引天以自重】抑人之有元君将禀命焉【元善也禀受也】若禀而弃之是焚谷也【谷所仰以生也】其禀不材是谷不成也【不材不可用也不成谓秕也】谷之不成孤之咎也成而焚之二三子之虐也孤欲长处其愿出令将不敢不成【不敢为秕政也】二三子为令之不从故求元君而访焉【访谋也为民不从大夫之命故求善君而谋之】孤之不元废也其谁怨【废以不善见废】元而以虐奉之二三子之制也【制专制也】若欲奉元以济大义将在今日若欲暴虐以离百姓反易民常亦在今日【反易民常下不事上也】图之进退愿由今日【悼公承篡杀之后嫌臣下不从故以此约厉马】大夫对曰君镇抚羣臣而大庇荫之无乃不堪君训而陷于大戮以烦刑史【刑刑官司寇也史大史掌书法也】辱君之允令【允信也】敢不承业乃盟而入【承奉也业事也】辛巳朝于武宫【武宫武公庙】定百事立百官【议定百事而立其官使主之谓改其旧时之非者】育门子选贤良【门子大夫适子周礼曰其正室皆谓之门子育长也长育其材选用贤良也】兴旧族出滞赏【旧族旧臣之子孙滞赏谓有功于先君未赏者谓吕相之属也】毕故刑赦囚系【故刑若今被刑居作者毕之不复作也囚系者赦之曰宥罪戾是也】宥闲罪荐积徳【闲罪刑罚之疑者宥赦也荐进也积德之士进用之】逮鳏寡【逮及也惠及之也】振废淹【振起也淹久也谓本贤人以小罪久见废起用之】养老幼【养有常饩】恤孤疾【无父曰孤疾废疾也】年过七十者公亲见之【谓贤知事者】称曰王父王父不敢不承【称曰王父尊而亲之所以尽其心也故王父不敢不承命】二月乙酉公即位【先馆于外至此乃就宫朝也曰馆于伯子同氏是也】使吕宣子佐下军【宣子吕锜之子吕相也】曰邲之役吕锜佐知庄子于上军【上当为下字之误也吕锜厨武子也知庄子荀首也时为下军大夫事在鲁宣十二年唐尚书云荀首时将上军误矣】获楚公子谷臣与连尹襄老以免子羽【连尹楚官名子羽知庄子之子防之字也邲之战楚人囚知防庄子以其族反之厨武子御庄子射襄老获之遂载其尸射公子谷臣囚之以二者归鲁成三年晋人归楚谷臣与襄老之尸以求知防楚人许之故曰以免子羽】鄢之役亲射楚王而败楚师【鲁成公十六年晋楚战于鄢陵吕锜射楚恭王中目楚师败楚养由基射吕锜中项而死】以定晋国而无后【无后子孙无在显位者】其子孙不可不崇也【崇髙也】使彘恭子将新军曰武子之季文子之母弟也【季少子也武子士防文子士燮也母弟同母弟也】武子宣法以定晋国至于今是用【宣明也法执秩之法】文子勤身以定诸侯至于今是赖【定诸侯谓为军帅能使诸侯事晋也赖防也】夫二子之德其可忘乎故以彘季屛其宗【屏藩也】使令狐文子佐之【文子魏犨之孙魏颗之子魏颉也令狐邑名】曰昔克潞之役秦来图败晋功魏颗以其身却退秦师于辅氏亲止杜囘其勲铭于景钟【克胜也鲁宣十五年六月癸夘晋荀林父将灭赤翟潞氏七月秦桓公伐晋次于辅氏欲败晋功壬午晋景公治兵以畧翟土及雒魏颗败秦师于辅氏获杜回辅氏晋地杜回秦力士也勲功也景钟景公之钟】至于今不育其子不可不兴也【育遂也】君知士贞子之帅志博闻而宣惠于教也使为太傅【贞子晋卿士穆子之子士渥浊也帅循也宣徧也惠顺也】知右行辛之能以数宣物定功也使为司空【右行辛晋大夫贾辛也数计也宣明也物事也能以计数明事定功故使为司空司空掌邦事谓建都邑起宫室经封洫之属】知栾纠之能御以和于政也使为戎御【栾纠晋大夫卞纠也政军政戎御御公戎车也】知荀賔之有力而不暴也使为戎右【荀賔晋大夫戎右公戎车之右有力而不暴故可亲近之】栾伯请公族大夫【栾伯栾武子公族大夫掌公族与卿之子弟】公曰荀家惇惠【荀家晋大夫】荀襘文敏【荀襘荀家之族】黡也果敢【黡栾书之子桓子也】无忌镇靖【无忌韩厥之子公族穆子也镇重也靖安也】使兹四人者为之【兹此也】夫膏粱之性难正也【膏肉之肥者粱食之精者言食肥美者率多骄放其性难正也】故使惇惠者教之【教之道蓺】使文敏者道之【道其志也】使果敢者谂之【谂告也告得失也】使镇靖者修之【修治其气性】惇惠者教之则徧而不倦【倦懈也】文敏者道之则婉而入【婉顺也】果敢者谂之则过不隠镇靖者修之则壹【壹均一也】使兹四人者为公族大夫公知祁奚之果而不淫也使为元尉【祁奚晋大夫髙梁伯之子也元尉中军尉也】知羊舌职之聪敏肃给也使佐之【羊舌职晋羊舌大夫之子敏达也肃敬也给足也】知魏绛之勇而不乱也使为元司马【魏绛魏犨之子庄子也元司马中军司马也】知张老之知而不诈也使为元【张老晋大夫张孟也元中军奄也】知铎遏宼之恭敬而信彊也使为舆尉【遏宼晋大夫舆尉上军尉也】知借偃之惇率旧职而共给也使为舆司马【借偃晋大夫借季之子借游也舆司马上军司马也】知程郑端而不淫且好谏而不隠也使为赞仆【程郑晋大夫荀驩之曽孙程季之子端正也淫邪也赞仆乘马御也六驺属焉】始合诸侯于虚朾以救宋【虚朾宋地宋鱼石叛宋而之楚楚伐宋取彭城以封之故悼公合诸侯以救宋在鲁成十八年】使张老延君誉于四方且观道逆者【延陈也陈君之称誉于四方且观察诸侯之有道德与逆乱者】吕宣子卒【宣子吕相】公以赵文子为文也【文子赵武也文有文德】而能恤大事使佐新军【说云新军中军也昭谓时但言新军新军无中】三年公始合诸侯【悼公三年鲁襄之二年也悼公元年始合诸侯于虚朾此复言始合者谓四年将防于鸡丘于此始命之】四年诸侯防于鸡丘【鸡丘鸡泽在鲁襄三年】于是乎布令结援修好申盟而还【令谓朝聘之数同好恶救灾患之属申寻也】令狐文子卒【文子魏颉】公乃以魏绛为不犯【不犯不可犯以非法也】使佐新军【曰魏绛多功以赵武为贤而为之佐然则让武使为将而绛佐之】使张老为司马【代魏绛也】使范献子为奄【代张老奄元也献子范文子之族昆弟士富也】公誉达于戎【戎诸戎无终子之属】五年诸戎来请服使魏庄子盟之于是乎始复伯【庄子魏绛也继文公后故曰复伯】
　　四年防诸侯于鸡丘【述上防时】魏绛为中军司马公子干乱行于曲梁【扬干悼公之弟行行列也曲梁晋地】魏绛斩其仆【仆御也】公谓羊舌赤【赤羊舌职之子铜鞮伯华也】曰寡人属诸侯【属防也】魏绛戮寡人之弟为我勿失【戮辱也为我执之勿失也】赤对曰臣闻绛之志有事不避难有罪不避刑其将来辞【辞陈其辞状也】言终魏绛至授仆人书而伏劒【仆人掌命闻公怒欲自杀】士鲂张老交止之【交夹也】仆人授公公读书曰臣诛于干不忘其死【诛责也】日君乏使使臣狃中军之司马【日前日也狃正也】臣闻师众以顺为武【顺顺令也】军事有死无犯为敬【有死其事无犯其今是为敬命】君合诸侯臣敢不敬【敢不敬奉其职】君不说请死之【请就死】公跣而出【跣徒跣也】曰寡人之言兄弟之礼也子之诛军旅之事也请无重寡人之过反役与之礼食【反役自役反也礼食公食大夫之礼】令之佐新军【上章曰以魏绛为不犯使佐新军是也】
　　祁奚辞于军尉【辞请老也】公问焉曰孰可【谁可自代】对曰臣之子午可人有言曰择臣莫若君择子莫若父午之少也婉以从令【少穉也婉顺也】游有乡处有所好学而不戏【不戏弄也】其壮也彊志而用命【此壮谓未二十时志识也命父命也】守业而不淫【业所学事业也】其冠也和安而好敬【冠二十也】柔惠小物【柔仁也惠爱也】而镇定大事【镇安也言知思能安定也】有直质而无流心【流放也】非义不变【言从义也】非上不举【举动也放上而动】若临大事其可以贤于【臣】也【大事军事】臣请荐所能择而君比义焉【荐进也所能择父能择子也比比方也义宜也】公使祁午为军尉没平公军无秕政【没终也平公悼公之子彪也秕以谷谕也】五年无终子嘉父使孟乐因魏庄子纳虎豹之皮以龢诸戎【悼公五年鲁襄四年无终山戎之国今为县在北平子爵也嘉父名孟乐嘉父之臣庄子魏绛也龢诸戎诸戎欲服从于晋也】公曰戎翟无亲而好得不若伐之【无亲无恩亲好得贪货财】魏绛曰劳师于戎而失诸华【诸华华夏也用师于戎不得存恤诸侯诸侯必叛故失之】虽有功犹得兽而失人也安用之且夫戎翟荐处【荐聚也】贵货而易土【贵重也易轻也】与之货而获其土其利一也边鄙耕农不儆其利二也戎翟事晋四邻莫不震动其利三也【震惧也】君其图之公说故使魏绛抚诸戎于是乎遂伯
　　韩献子老【韩献子韩厥也说云为公族大夫老而辞位昭谓韩厥晋卿也鲁成十六年曰韩厥将下军十八年晋悼公即位曰韩献子为政】使公族穆子受事于朝【穆子厥之子无忌也唐尚书云献子致仕而用其子为公族大夫昭谓悼公元年使无忌为公族大夫后七年献子告老欲使为卿有废疾让其弟起公聴之更使掌公族大夫在鲁襄七年】辞曰厉公之乱无忌备公族不能死【乱谓见杀公族同姓也】臣闻之曰无功庸者不敢居髙位【国功曰功民功曰庸】今无忌知不能匡君使至于难仁不能救勇不能死敢辱君朝以忝韩宗请退也固辞不立悼公闻之曰难虽不能死君而能让不可不赏也使掌公族大夫【掌主也初为公族大夫今使主之以是为赏】
　　悼公使张老为卿【卿佐新军也】辞曰臣不如魏绛夫绛之知能治大官【大官卿也】其仁可以利公室不忘【不忘利公室也】其勇不疚于刑【疚病也勇能防决也】其学不废其先人之职若在卿位外内必平且鸡丘之防其官不犯【不犯戮扬干也】而辞顺不可不赏也公五命之固辞乃使为司马使魏绛佐新军【事以见上欲见张老之让故复言之】十二年公伐郑军于萧鱼【悼公十二年鲁襄十一年郑从楚故伐之军萧鱼郑服也】郑伯嘉来纳女工妾三十人女乐二八【嘉郑僖公子简公也女美女工乐师曰赂晋以师悝师触师蠲是也妾给使者工妾凡三十人女乐今伎女也八人为佾备八音也或云女工有伎巧者也与相违失之矣贾侍中云妾女乐也下别有女乐二八则贾君所云似非也】歌钟二肆【歌钟歌时所奏肆列也凡县钟磬全为肆半为堵】及宝镈【镈小钟也宝郑所宝】辂车十五乘【辂广车也车軘车也十五名十五也传曰广车軘车淳十五凡兵车百乘淳偶也】公赐魏绛女乐一八歌钟一肆曰子教寡人龢戎翟而正诸华于今八年七合诸侯寡人无不得志请与子共乐之【八年和戎翟后八年也七合诸侯一谓鲁襄五年防于戚二谓七年防于鄬三谓八年防于邢丘四谓九年同盟于戏五谓十年防于柤六谓十二年防于亳城北七谓防于萧鱼】魏绛辞曰夫龢戎翟臣之幸也【幸幸而合也】八年之中七合诸侯君之灵也【灵神也】二三子之劳也【谓诸军帅】臣焉得之【焉得専之】公曰微子寡人无以待戎无以济河【微无也济河南服郑】二三子何劳焉子其受之君子曰能志善也【志识也】
　　悼公与司马侯升台而望曰乐夫【司马侯晋大夫汝叔齐乐见士民之殷富也】对曰临下之乐则乐矣德义之乐则未也【善善为德恶恶为义】公曰何谓德义对曰诸侯之为日在君侧【为行也】以其善行以其恶戒可谓德义矣公曰孰能对曰羊舌肸习于春秋【肸叔向之名春秋纪人事之善恶而目以天时谓之春秋周史之法也时孔子未作春秋】乃召叔向使傅大子彪【彪平公也】
　　国语卷十三
　　钦定四库全书
　　国语卷十四
　　吴　韦昭　注
　　晋语八
　　平公六年【平公悼公之子彪也六年鲁襄二十一年】箕遗及黄渊嘉父作乱不克而死【箕遗黄渊嘉父皆晋大夫栾盈之党也栾黡所取范宣子之女曰栾祁生盈黡卒祁与其老州賔通盈患之祁惧愬诸宣子曰盈将为乱盈好施士多归之宣子执政畏其多士使城箸将逐之箕遗黄渊等知之而作乱宣子杀遗渊嘉父及司空靖邴豫董叔邴师申书羊舌虎叔罴】公遂逐羣贼【羣贼栾盈之党谓知起中行嘉州绰邢蒯之属逐之出奔齐】谓阳毕曰自穆侯以至于今乱兵不辍【阳毕晋大夫穆侯唐叔八世之孙桓叔之父也晋乱自桓叔始辍止也】民志无厌祸败无已【厌极也已止也】离民且速宼恐及吾身若之何【速召也】阳毕对曰本根犹树【本根乱本谓栾氏犹尚树立也】枝叶益长本根益茂是以难已也今若大其柯【柯斧柄所操以伐木】去其枝叶絶其本根可以少间【间息也谓灭栾氏而去其党】公曰子实图之阳毕曰图在明训【训教也】明训在威权【言既有明教当有威权以行之】威权在君【言不在臣】君抡贤人之后有常位于国者而立之【抡择也常位谓世有功烈于国而中微者】亦抡逞志亏君以乱国者之后而去之【逞快也】是遂威而逺权【遂申也逺权权及后嗣】民畏其威而懐其德莫能弗从【言皆从君】若从则民心皆可畜【皆可畜养而教导之】畜其心而知其欲恶民孰偷生【欲恶情欲好恶也偷茍也】若不偷生则莫思乱矣且夫栾氏之诬晋国也久矣【诬罔也以恶取善曰诬谓栾书虽杀厉公然人被其德不以为恶曰武子之德在人如周人之思邵公】栾书实覆宗杀厉公以厚其家【覆败也宗大宗也谓杀厉立悼以取重于国厚其家也】若灭栾氏则民威矣【威畏也】今吾若起瑕原韩魏之后而赏立之则民懐矣【瑕瑕嘉原原轸韩韩万魏毕万之后皆晋贤人有常位于国者】威与懐各当其所则国安矣君治而国安欲作乱者谁与君曰栾书立吾先君【先君悼公】栾盈不获罪如何【言盈不得罪于国为其母范祁所谮耳如何可灭】阳毕曰夫正国者不可以昵于权【昵近也言当逺权为久长计也】行权不可以隠于私【以私恩隠蔽其罪无以正国也】昵于权则民不道【不可道训也】行权隠于私则政不行政不行何以道民民之不道亦无君矣【与无君同】则其为昵与隠也复产害矣且勤君身【复反也勤劳也反害于国而劳君身】君其图之若爱栾盈则明逐羣贼而以国伦数而遣之【羣贼盈之党伦理也】厚戒箴国以待之【箴犹敕也待备也】彼若求逞志而报于君罪孰大焉灭之犹少【犹少灭之恐少耳】彼若不敢而逺逃乃厚其外交而勉之以报其德不亦可乎【谓赂其所适之国厚寄托之而劝勉焉】公许诺尽逐羣贼而使祁午及阳毕适曲沃逐栾盈【祁午中军尉曲沃栾盈邑】栾盈出奔楚遂令于国人曰自文公以来有力于先君而子孙不育者将授立之得之者赏【授之爵位而立之】居三年【后三年】栾盈昼入为贼于绛【栾盈在楚一年而奔齐鲁襄二十三年齐庄公使析归父以藩载盈及其士纳之曲沃夏四月盈帅曲沃之甲因魏献子以昼入绛】范宣子以公入于襄公之宫【襄宫完固故就之曰奉公以如固宫】栾盈不克出奔曲沃【曰晋人围曲沃】遂刺栾盈灭栾氏【刺杀也传曰晋人克栾盈于曲沃尽杀栾氏之族党】是以没平公之身无内乱也栾懐子之出【懐子盈也出奔楚】执政使栾氏之臣勿从【执政正卿即范宣子】从栾氏者为大戮施【施陈也陈其尸也】栾氏之臣辛俞行【行从盈也】吏执而献之公公曰国有大令何故犯之对曰臣顺之也岂敢犯之执政曰无从栾氏而从君是明令必从君也臣闻之曰三世事家君之【三世为大夫家臣事之如国君也】再世以下主之【大夫称主】事君以死事主以勤君之明令也自臣之祖以无大援于晋国世栾氏于今三世矣臣故不敢不君今执政曰不从君者为大戮臣敢忘其死而叛其君以烦司宼【敢不敢也言不敢忘死而叛其君烦君司寇以刑臣也】公说【说其执义】固止之不可【可肯也】厚赂之辞曰臣尝陈辞矣心以守志辞以行之所以事君也若受君赐是隋其前言【隋壊也臣无二君若受君赐是有二心也】君问而陈辞未退而逆之何以事君【逆反也】君知其不可得也乃遣之
　　叔鱼生其母视之【叔鱼晋大夫叔向母弟羊舌鲋也视犹相察也】曰是虎目而豕喙【虎视眈眈豕喙长而鋭也】鸢肩而牛腹【鸢肩肩井升出牛腹胁张也】谿壑可盈是不可餍也【水注川曰谿壑沟也】必以贿死【后为赞理受雝子女而抑邢侯邢侯杀之】遂弗视【不自养视也】食我生【叔向邑也食我叔向子伯石也其母夏姬之女】叔向之母闻之往及堂闻其号也乃还曰其声豺狼之声也终灭羊舌氏之宗者必是子也【宗同宗也食我既长党于祁盈盈获罪晋杀盈及食我遂灭祁氏羊舌氏在鲁昭二十八年】
　　鲁襄公使叔孙穆子来聘【聘在襄二十四年】范宣子问焉【宣子晋正卿士匄】曰人有言曰死而不朽何谓也【言身死而名不朽灭】穆子未对宣子曰昔匄之祖自虞以上为陶唐氏【言在舜时不改尧号】在夏为御龙氏【夏夏后孔甲之世也传曰陶唐氏既衰其后曰刘累学扰龙于豢龙氏以事孔甲能饮食龙夏后嘉之赐氏曰御龙】在商为豕韦氏【商谓武丁之后为豕韦氏初祝融之后彭姓为大彭大彭豕韦二国为商伯其后商灭豕韦刘氏自御龙代豕韦故曰以更豕韦之后】在周为唐杜氏【周武王之世唐杜二国名豕韦自商之末改国于唐周成王灭唐而封弟唐叔虞迁唐于杜谓之杜伯】周卑晋继之为范氏其此之谓乎【卑王室微也晋继之者谓为盟主总诸侯也为范氏者杜伯为宣王大夫宣王杀之其子隰叔去周适晋生子舆为晋理官其孙士防为晋正卿食邑于范是为范氏】对曰以豹之所闻此之谓世禄非不朽也【世禄世食官邑】鲁先大夫臧文仲其身没矣其言立于后世【言有立言可法者谓若教行父事君告籴于齐之属】此之谓死而不朽
　　范宣子与龢大夫争田久而无成【成平也龢晋邑之大夫也争田之疆界久而不平】宣子欲攻之问于伯华【伯华羊舌赤也鲁襄三年代父职为中军尉之佐】伯华曰外有军内有事赤也外事也【言主军也】不敢防官【非其官与之为防官】且吾子之心有出焉可征讯也【出以军旅出也征召也讯问也】问于孙林父【林父卫大夫孙文子鲁襄十四年逐卫献公立公孙剽二十六年喜杀剽而纳献公林父遂以戚叛事晋】孙林父曰旅人所以事子也惟事是待【旅客也言客寄之人不敢违命】问于张老【三君云张老中军司马也昭谓鲁襄三年悼公以张老为司马至襄十六年平公即位以其子张君臣代之此时为上军将】张老曰老也以军事承子非戎则非吾所知也【戎兵也】问于祁奚【祁奚既老平公元年复为公族大夫】祁奚曰公族之不恭公室之有囘【囘邪也】内事之朝【内朝内也】大夫之贪是吾罪也【大夫公族大夫然则祁奚掌之】若以军官从子之私惧子之应且憎也【外应受我内憎其非】问于借偃【借偃上军司马借游也】借偃曰偃以斧钺从于张孟【孟张老字】曰聴命焉若夫子之命也何二之有【夫子张孟也】释夫子而举【释舍也举动也】是反吾子也【吾子宣子宣子为上卿本使我聴命于张孟今若背之而从子之私是反子之前令】问于叔鱼【叔鱼叔向之弟】叔鱼曰待吾为子戮之叔向闻之见宣子曰闻子与龢未宁【宁息也】徧问于大夫又无决盍访之訾祏【訾祏宣子家臣】訾祏实直而博直能端辩之【端正也辩别也】博能上下比之且吾子之家老也【家臣室老】吾闻国家有大事必顺于典刑【典常也刑法也】而访咨于耉老而后行之司马侯见【侯汝叔齐】曰闻吾子有龢之怒吾以为不信诸侯皆有二心是之不忧【二心欲叛晋】而怒龢大夫非子之任也祁午见【午中军尉】曰晋为诸侯盟主子为正卿若能靖端诸侯使服聴命于晋晋国其谁不为子从何必龢【言皆从子之命何但龢大夫乎】盍密和【和和平也】和大以平小乎【劝以大德平小怨】宣子问于訾祏訾祏对曰昔隰叔子违周难于晋国【隰叔杜伯之子违避也宣王杀杜伯隰叔避害适晋】生子舆为理【子舆士蒍之字理士官也】以正于朝朝无奸官为司空以正于国国无败绩【绩功也】世及武子佐文襄为诸侯诸侯无二心【父子为世及至也谓士蒍生成伯成伯生缺缺生武子士会文公五年士会摄右为大夫佐襄公以伯诸侯诸侯无二心者】及为卿以辅成景军无败政【文公生成公成公生景公】及为成师居太傅【唐尚书云为成公军师兼太傅官昭谓此成当为景字误耳鲁宣九年晋成公卒至十六年晋景公请于王以黻冕命士会将中军且为太傅】端刑法辑训典【辑和也】国无奸民【士会为政盗贼奔秦是也】后之人可则是以受随范【随范晋二邑也】及文子成晋荆之盟【文子武子之子燮也晋使士燮盟楚于宋西门之外在鲁成十二年】丰兄弟之国使无有间隙【丰厚也间隙瑕衅也兄弟郑卫之属晋楚为好不相加戍所以厚兄弟之国】是以受郇栎【郇栎晋二邑也】今吾子嗣位于朝无奸行于国无邪民于是无四方之患而无外内之忧赖三子之功而飨其禄位【三子子舆武子文子】今既无事矣而非龢【非恨也】于是加宠将何治为【晋加宠于子将何所为治乎】宣子说乃益龢田而与之和【以所争田益之与之平和】
　　訾祏死范宣子谓献子【献子宣子之子范鞅】曰鞅乎昔者吾有訾祏也吾朝夕顾焉【顾问也】以相晋国且为吾家今吾观女也専则不能谋则无与【无贤臣也】将若之何对曰鞅也居处恭不敢安易【易简也不敢自安而为简略】敬学而好仁和于政而好其道【言已为政贵和而好说其道】谋于众不以贾好【贾求也言心乐咨不以求为好】私志虽衷不敢谓是也必长者之由【衷善也由从也】宣子曰可以免身
　　平公说新声【说乐也新声者卫灵公将如晋舍于濮水之上闻琴声焉甚哀使师涓以琴写之至晋为平公鼔之师旷抚其手而止之曰止此亡国之音也昔师延为纣作靡靡之乐后而自沈于濮水之中闻此声者必于濮水之上乎】师旷曰公室其将卑乎【师旷晋主乐大师子野】君之明兆于衰矣【兆形也】夫乐以开山川之风【开通也故八音以通八风】以耀德于广逺也【耀明也】风德以广之【风风宣其德广之于四方作乐各象其德韶夏濩武是也】风山川以逺之【逺逺其德也周礼每乐一变各有所致谓鳞介毛羽之物山林川泽天地之神祗也】风物以聴之【言风化之动物莫不倾耳而聴】修诗以咏之循礼以节之夫德广逺而有时节【作之有时动有礼节】是以逺服而迩不迁
　　平公射鴳不死【鴳扈小鸟也】使竖襄搏之失【竖内竖襄名也】公怒拘将杀之叔向闻之夕【夕至于朝】君告之叔向曰君必杀之昔吾先君唐叔射兕于徒林殪以为大甲【兕似牛而青善触人徒林林名一而死曰殪甲铠也】以封于晋【言有才艺以受封爵】今君嗣吾先君唐叔射鴳不死搏之不得是扬吾君之耻者也君其必速杀之勿令逺闻【杀之益闻诡辞以諌】君忸怩顔乃趣赦之【忸怩慙貌】叔向见司马侯之子抚而泣之【抚拊也】曰自此其父之死吾蔑与比而事君矣昔者此其父始之我终之【谓有所建为及谏争相为终始以成其事也】我始之夫子终之无不可【无不可言皆从也】借偃在侧曰君子有比乎【君子周而不比故偃问之】叔向曰君子比而不别比德以赞事比也【赞佐也】引党以封已【引取也封厚也】利已而忘君别也【别别为朋党也】
　　秦景公使其弟鍼来求成【景公秦穆公之孙桓公之子鍼后子伯车也在鲁襄二十六年】叔向命召行人子员【行人掌賔客之官员名也】行人子朱曰朱也在此叔向曰召子员子朱曰朱也当御【当直也御进也言次应直事】叔向曰肸也欲子员之对客也子朱怒曰皆君之臣也班爵同【与员同也】何以黜朱也【黜退也】抚劒就之叔向曰秦晋不和久矣今日之事幸而集【集成也】子孙飨之【飨飨其福也飨或为赖】不集三军之士暴骨【必复战鬬也】夫子员道賔主之言无私子常易之【易变也】奸以事君者吾所能御也拂衣从之【拂褰也】人救之平公闻之曰晋其庶乎【庶防于兴】吾臣之所争者大师旷侍曰公室惧卑其臣不心竞而力争诸侯之大夫盟于宋【盟在鲁襄二十七年晋楚始盟以弭诸侯之兵】楚令尹子木欲袭晋军【子木屈到之子屈建也传曰将盟楚人衷甲袭掩也】曰若尽晋师而杀赵武则晋可弱也【赵武晋正卿文子也】文子闻之谓叔向曰若之何叔向曰子何患焉忠不可暴【不可防暴】信不可犯【犯陵也】忠自中【自中出也】而信自身【身行信也】其为德也深矣其置本也固矣故不可抈也【抈动也】今我以忠谋诸侯【谋安诸侯】而以信覆之【覆騐其忠】荆之逆诸侯也亦云【亦云欲弭兵为忠信逆迎也】是以在此若袭我是自背其信而塞其忠也【塞絶也】信反必毙【毙踣也】忠塞无用【无以用诸侯也】安能害我且夫合诸侯以为不信诸侯何望焉此行也荆败我诸侯必叛之【以弭兵召诸侯而衷甲以袭晋故诸侯必叛之】子何爱于死死而可以固晋国之盟主何惧焉【言晋有信诸侯必归之】是行也以蕃为军【蕃篱落也不设垒壁】攀辇即利而舍【攀引也辇辇车也即就也言人引车就水草便利之地而舍之】遮扞卫不行【望遮遮防也昼则遮夜则扞卫扞卫谓罗闉狗附也张罗闉去垒五十步而陈周军之前后左右彉弩注矢以谁何谓之罗闉又二十人为曹辈去垒三百步畜犬其中或视前后或视左右谓之狗附皆昏而设明而罢遮二十人居狗附处以视聴望明而设昏而罢不行者不设之】楚人不敢谋畏晋之信也【畏晋守信诸侯与之故不敢谋也】自是没平公无楚患矣宋之盟【弭兵之盟也】楚人固请先歃【楚人子木也歃饮血也】叔向谓赵文子曰夫伯王之势在德不在先歃子若能以忠信赞君【赞佐也】而裨诸侯之阙【裨补也阙缺也】歃虽后诸侯将戴之何争于先若违于德而以贿成事【政以贿成】今虽先歃诸侯将弃之何欲于先昔成王盟诸侯于岐阳【岐山之阳】楚为荆蛮【荆州之蛮也】置茅蕝设望表与鲜牟守燎故不与盟【置立也蕝谓束茅而立之所以缩酒望表谓望祭山川立木以为表表其位也鲜牟东夷国燎庭燎也】今将与狎主诸侯之盟惟有德也【狎更也】子务德无争先务德所以服楚也乃先楚人【让使楚先】
　　虢之会【诸侯之大夫防宋之盟在鲁昭元年】鲁人食言【食伪也言鲁使叔孙穆子如会寻宋之盟欲以修好弭兵寻盟未退而鲁伐莒取郓是为虚伪其言】楚令尹围将以鲁叔孙穆子为戮【令尹围楚恭王之子】乐王鲋求货焉弗与【鲋晋大夫乐桓子也】赵文子谓叔孙曰夫楚令尹有欲于楚【欲欲得楚国也】少懦于诸侯【懦弱也以诸侯为弱】诸侯之故求治之不求致也【故事也必欲治之非但求致之而已】其为人也刚而尚宠【尚好也好自尊宠】若及必弗避也【以事及于辠者必加治戮无所避也】子盍逃之不幸必及于子对曰豹也受命于君以从诸侯之盟为社稷也【为欲卫社稷也】若鲁有罪而受盟者逃鲁必不免【不免于讨】是吾出而危之也若为诸侯戮者鲁诛尽矣必不加师请为戮也夫戮出于身实难【难难居也】自它及之何害【何害于义】茍可以安君利国美恶一也【美生恶死】文子将请之于楚乐王鲋曰诸侯有盟未退而鲁背之安用齐盟【齐一也】纵不能讨又免其受盟者晋何以为盟主矣【言无以复齐一诸侯】必杀叔孙豹文子曰有人不难以死安利其国可无爱乎若皆卹国如是则大不丧威而小不见陵矣若是道也果【果必行也】可以教训何败国之有吾闻之曰善人在患弗救不祥恶人在位弗去亦不祥必免叔孙固请于楚而免之
　　赵文子为室【室宫也】斵其椽而砻之【椽榱也砻磨也】张老夕焉而见之【见见匠人为之】不谒而归【谒告也】文子闻之驾而往曰吾不善子亦告我何其速也【速去速也】对曰天子之室斵其椽而砻之加密石焉【密细密文理石谓砥也先粗砻之加以密砥】诸侯砻之【无密石也】大夫斵之【不砻也】士首之【斵其首也】备其物义也【物备得宜谓之义】从其等礼也【从尊卑之等谓之礼】今子贵而忘义富而忘礼吾惧不免何敢以告文子归令之勿砻也匠人请皆斵之【通更斵之】文子曰止为后世之见之也【为使也】其斵者仁者之为也其砻者不仁者之为也
　　赵文子与叔向游于九京【京当为原九原晋墓地】曰死者若可作也【作起也】吾谁与归叔向曰其阳子乎【阳子处父】文子曰夫阳子行防直于晋国不免其身【廉直刚而无谋为狐射姑所杀】其知不足称也【称述也】叔向曰其舅犯乎文子曰舅犯见利不顾其君其仁不足称也【见利见全身之利谓与晋文避难至将反国无辅佐安国之心授壁请亡故其仁不足称也郑后司农以为诈请亡要君以利也】其随武子乎【武子范会】纳諌不忘其师【言闻之于师也】言身不失其友【身有善行称友之道】事君不援而进【进进贤也】不阿而退【阿随也退退不肖也言不随君必欲进贤退不肖】
　　秦后子来奔【后子景公之弟鍼来奔在鲁昭元年】赵文子见之问曰秦君道乎【问有道不】对曰不识【难即言之故曰不识】文子曰公子辱于敝邑必避不道也对曰有焉【有不道事】文子曰犹可以久乎对曰鍼闻之国无道而年谷龢孰【言国无道而年谷和孰天不谴觉必恃而骄也】鲜不五稔【鲜少也稔年也少不至五年而亡】文子视日曰朝夕不相及谁能俟五【言朝恐不至夕】文子出后子谓其徒【徒从者也】曰赵孟将死矣夫君子寛惠以恤后犹恐不济今赵孟相晋国以主诸侯之盟思长世之德歴逺年之数犹惧不终其身今忨日而防嵗【忨偷也防迟也】怠偷甚矣【怠懈也偷茍也】非死逮之必有大咎【逮及也大咎非常之祸】冬赵文子卒
　　平公有疾秦景公使医龢视之【龢名也】出曰疾不可为也【为治也】是谓逺男而近女【逺师傅近女色也】惑以生蛊【惑于女以生蛊疾】非鬼非食惑以丧志【疾非鬼神亦非饮食生于淫惑以丧其志】良臣不生天命不佑【佑助也良臣谓赵孟不生将死也】若君不死必失诸侯赵文子闻之曰武从二三子【二三子晋诸卿】以佐君为诸侯盟主于今八年矣内无苛慝诸侯不二【苛烦也慝恶也】子胡曰良臣不生天命不佑对曰自今之谓【从今以往】龢闻之曰直不辅曲明不规闇【言文子不能以明直规辅平公之闇曲使至淫惑也】榣木不生危【榣木大木危髙险也】松栢不生埤【埤下湿也以喻文子不久存也】吾子不能谏惑使至于生疾又不自退而宠其政【宠荣也】八年之谓多矣【已为多矣】何以能久文子曰医及国家乎对曰上医医国【止其淫惑是谓医国】其次疾人固医官也【官犹职也】文子曰子称蛊何实生之对曰蛊之慝谷之飞实生之【慝恶也言蛊之为恶害于嘉谷谷为之飞若是类生蛊疾者】物莫伏于蛊莫嘉于谷【伏藏也嘉善也】谷兴蛊伏而章明者也【谷气起则蛊伏藏谷不朽蠹而人食之章明之道也】故食谷者昼选男德以象谷明【选择也择有德者而亲近之以象人食谷而有聪明】宵静女德以伏蛊慝【静安也伏去也言夜当安女之有德者以礼自kao节以去已蛊害之病言蛊害谷犹女害男也】今君一之【一一昼夜也】是不飨谷而食蛊也【蛊喻女也】是不昭谷明而皿蛊也【皿器也言为蛊作器而受之】夫文虫皿为蛊吾是以云【文字也】文子曰君其防何对曰若诸侯服不过三年不服不过十年【诸侯服则専于色】过是晋之殃也【过十年荒淫之祸及国也】是嵗赵文子卒诸侯叛晋【叛晋从楚】十年平公薨【十年后十年也事在鲁昭十年】
　　秦后子来仕【避景公仕于晋】其车千乘【从车千乘】楚公子干来仕其车五乘【子干恭王之庶子公子比也鲁昭元年楚公子围杀郏敖子干奔晋】叔向为太傅实赋禄韩宣子问二公子之禄焉【宣子韩起也代赵文子为政】对曰大国之卿一旅之田【公之孤四命五百人为旅为田五百顷】上大夫一卒之田【上大夫一命百人为卒为田百顷】夫二公子者上大夫也皆一卒可也宣子曰秦公子富若之何其钧之也【钧同也】对曰夫爵以建事【事职事也】禄以食爵【随爵尊卑】德以赋之功庸以称之【称副也】若何其以富赋禄也夫绛之富商韦藩木楗以过于朝【韦藩韦蔽前后木楗木檐也】惟其功庸少也【言无功庸虽富不得服其尊服过于朝无位爵故也】而能金玉其车文错其服【文文织错错镂也言富商之财足以金玉其车文错其服以其无爵位故不得为耳则上为韦藩木楗是也】能行诸侯之贿【言其财贿足以交于诸侯】而无寻尺之禄无大绩于民故也【绩功也八尺曰寻】且秦楚匹也若之何其囘于富也【囘曲也】乃均其禄
　　郑简公使公孙成子来聘【简公僖公之子嘉也成子子产之諡郑穆公之孙子国之子】平公有疾韩宣子赞授客馆【赞导也】客问君疾对曰寡君之疾久矣上下神祗无不徧谕也【谕谓祭祀告谢也】而无除今梦黄能入于寑门【梦公梦也能似熊】不知人杀乎抑厉鬼耶【人杀主杀人厉鬼恶鬼也】子产曰以君之明子为大政其何厉之有【大政美大之政】侨闻之【侨子产名】昔者鲧违帝命殛之于羽山【帝尧也殛放殛而杀之】化为黄能以入于羽渊【羽山之渊鲧既死而神化也】实为夏郊【禹有天下而郊祀之】三代举之【举谓不废其祀】夫鬼神之所及【吉凶所及】非其族类则绍其同位【绍继也殷周祀之是也】是故天子祀上帝【上帝天也】公侯祀百辟【以死勤事功施于民者】自卿以下不过其族【族亲族也】今周室少卑【卑微也】晋实继之【谓为盟主统诸侯也】其或者未举夏郊耶宣子以告祀夏郊【为周祀也】董伯为尸【董伯晋大夫神不歆非类则董伯其姒姓乎尸主也】五日公见子产【祭后五日平公有瘳故见之】赐之莒鼎【莒鼎出于莒也曰赐子产莒之二方鼎方鼎鼎方上也】
　　叔向见韩宣子宣子忧贫叔向贺之宣子曰吾有卿之名而无其实【实财也】无以从二三子【从随也随其赙赠之属】吾是以忧子贺我何故对曰昔栾武子无一卒之田【上大夫一卒之田栾书为晋上卿而又不及】其宫不备其宗器【宫室宗器祭器】宣其德行顺其宪则使越于诸侯【越闻也】诸侯亲之戎狄懐之【懐归也】以正晋国行刑不疚【疚病也】以免于难【免杀君之难】及桓子骄泰奢侈贪欲无蓺【蓺极也桓子栾书之子黡也】畧则行志【畧犯也则法也】假贷居贿【居蓄也】宜及于难而赖武之德以没其身及懐子改桓之行而修武之德【懐子桓子之子盈也】可以免于难而离桓之罪以亡于楚【亡奔也】夫郤昭子【昭子郤至也】其富半公室其家半三军恃其富宠以泰于国【奢泰于国】其身尸于朝其宗灭于绛不然夫八郤五大夫三卿【三卿郤锜郤至郤犨又有五人为大夫】其宠大矣一朝而灭莫之哀也惟无德也今吾子有栾武子之贫吾以为能其德矣【能行其德】是以贺若不忧德之不建而患货之不足将吊不暇何贺之有宣子拜稽首焉曰起也将亡赖子存之非起也敢专承之【専独也承受也】其自桓叔以下嘉吾子之赐【桓叔韩氏之祖曲沃桓叔也桓叔生子万受韩以为大夫是为韩万】













　　国语卷十四
&lt;史部,杂史类,国语&gt;
&lt;史部,杂史类,国语,卷十五&gt;
　　【别邑在鲁昭十五年】鼔人或请以城畔穆子不受军吏曰可无劳师而得城子何不为穆子曰非事君之礼也夫以城来者必将求利于我【利爵赏也】夫守而二心奸之大者也赏善罚奸国之宪法也许而弗予失吾信也若其予之赏大奸也奸而盈禄善将若何【盈满也】且夫翟之憾者以城来盈愿【憾恨也】晋岂其无【岂无恨也】是我以鼓教吾边鄙贰也【贰二心也】夫事君者量力而进【进进取也】不能则退不以安贾贰【贾市也安谓不劳师而得鼔】令军吏呼城儆将攻之未傅而鼔降【傅箸也】中行伯既克鼓以鼓子宛支来【宛支鼔子鸢鞮也穆子既克鼔以鸢鞮归既献而反之其后又畔鲁昭二十二年荀吴袭鼔灭之以鸢鞮归使涉佗守之也】令鼔人各复其所非寮勿从【寮官也】鼓子之臣曰夙沙厘以其孥行【厘将妻子从鼓子也】军吏执之辞曰我君是事非事土也名曰君臣岂曰土臣今君实迁【迁徙也】臣何赖于鼓【赖利也】穆子召之曰鼔有君矣【君谓涉它也】尔止事君吾定而禄爵【定安也而汝也】对曰臣委质于翟之鼓未委质于晋之鼓也【质贽也士贽以雉委贽而退】臣闻之委质为臣无有二心委质而策死古之法也【言委质于君书名于策示必死也】君有烈名臣无畔质【烈明也】敢即私利以烦司寇而乱旧法其若不虞何【即就也虞度也若就私利是为畔君畔君有辠故烦司寇旧法防死之法也若臣皆如是是将有不意度而至之患者晋其如之何】穆子叹而谓其左右曰吾何德之务而有是臣也【吾当脩务何徳而得若此之臣乎】乃使行既献【献献功也】言于顷公【言厘之贤于顷公顷公昭公之子去疾也】与鼔子田于河隂【河隂晋河南之田使君而田之】使夙沙厘相之
　　范献子聘于鲁【献子范宣子之子士鞅也聘在鲁昭二十二年】问具山敖山鲁人以其乡对【言其乡之山也】献子曰不为具敖乎对曰先君献武之讳也【献伯禽之曽孙微公之子献公具也武献公之庶子武公敖也】献子归徧戒其所知曰人不可以不学吾适鲁而名其二讳为笑焉唯不学也【言学则必知讳不见笑也礼入境而问禁入门而问讳】人之有学也犹木之有枝叶也木有枝叶犹庇防人而况君子之学乎董叔将取于范氏【董叔晋大夫也范氏范宣子之女】叔向曰范氏富盇已乎【言富必骄骄必陵人已止也】曰欲为系援焉【欲自系缀以为援助】它日董祁愬于范献子【祁董叔之妻献子之妹也范姓祁名也】曰不吾敬也献子执而纺于庭之槐【纺县也】叔向过之曰子盇为我请乎叔向曰求系既系矣求援既援矣欲而得之又何请焉赵简子曰鲁孟献子有鬭臣五人我无一何也【简子晋卿赵文子之孙景子之子赵鞅志父也孟献子鲁大夫仲孙蔑也鬬臣扞难之士】叔向曰子不欲也若欲之肸也待交捽可也【此言欲勇则勇士至】
　　梗阳人有狱将不胜【梗阳魏氏之邑狱讼也】请纳赂于魏献子献子将许之【献子晋正卿魏戊之父魏舒也传曰梗阳人有狱魏戊不能防以狱上其大宗赂以女乐献子将受之或云大宗即舒也昭谓大宗讼者之大宗为讼者纳赂】阎没谓叔寛曰与子谏乎【阎没阎明叔宽女齐之子叔襃也皆晋大夫传曰魏戊使二子谏】吾主以不贿闻于诸侯【主献子也不贿不贪财也】今以梗阳之贿殃之不可【殃犹病也】二人朝而不退献子将食问谁在庭曰阎明叔襃在召之使佐食【佐犹劝也】比已食三叹既饱献子问焉曰人有言曰唯食可以忘忧吾子一食之间而三叹何也同辞对曰吾小人也贪馈之始至惧其不足故叹中食而自咎也曰岂主之食而有不足是以再叹主之既食愿以小人之腹为君子之心属厌而已是以三叹【属适也厌饱也已止也适小饱足则自节止】献子曰善乃辞梗阳人【善二子善谕而不逆献子能觉改也】下邑之役董安于多【下邑晋邑董安于赵简子家臣多功也周礼曰战功曰多鲁定十三年简子杀邯郸大夫赵午午之子稷以邯郸畔午荀寅之甥也荀寅士吉射之姻也二人作乱攻赵氏之宫简子奔晋阳晋人围之时安于力战有功也】赵简子赏之辞【辞不受也】固赏之对曰方臣之少也进秉笔赞为名命称为前世义于诸侯【言见称誉于前世诸侯以为义也】而主弗志【志识也】及臣之壮也耆其股肱以从司马【耆致也司马掌兵也】苛慝不产及臣之长也端委韠带以随宰人民无二心【端端委委貌也鞞韦蔽膝带大带宰人宰官也】今臣一旦为狂疾而曰必赏女【言战鬬为凶事犹人有狂易之疾相杀伤也】是以狂疾赏也不如亡趋而出乃释之
　　赵简子使尹铎为晋阳【尹铎简子家臣晋阳赵氏邑为治也】请曰以为茧丝乎抑为保障乎【茧丝赋税保障蔽扞也小城曰保礼记曰遇入保者】简子曰保障哉尹铎损其户数【损其户则民优而税少】简子诫襄子【襄子简子之子无卹也】曰晋国有难而无以尹铎为少无以晋阳为逺必以为归【所谓保障】赵简子使尹铎为晋阳曰必堕其垒培【堕坏也垒荀寅士吉射围赵氏所作壁垒也垒曰培】吾将往焉若见垒培是见寅与吉射也尹铎往而增也【增髙其垒因以自备也】简子如晋阳见垒怒【既不堕又增之故怒也】曰必杀铎也而后入大夫辞之【辞请也】不可【可肯也】曰是昭余雠也【昭明也明我怨雠以辱我也】邮无正进【无正晋大夫邮良伯乐】曰昔先主文子少衅于难【文子简子之祖赵武也衅犹雠也难谓庄姬之谗赵氏见讨】从姬氏于公宫【姬氏庄姬赵朔之妻文子之母晋景公之姊也姬淫于赵婴婴兄赵同赵括放之姬谗同括景公杀之文子从庄姬于公宫】有孝德以出在公族【为公族大夫也】有恭徳以升在位【在卿位】有武徳以羞为正卿【正卿上卿羞进也】有温德以成其名誉失赵氏之典刑【典常也刑法也】而去其师保【在公宫故无师保也】基于其身以克复其所【基始也始更脩之于身以能复其先也】及景子长于公宫【景子文子之子简子之父赵成也从其王母在公宫】未及教训而嗣立矣亦能纂脩其身以受先业无谤于国顺德以学子【学教也】择言以教子择师保以相子今吾子嗣位有文之典刑有景之教训重之以师保加之以父兄【同宗之父兄】子皆疏之以及此难【荀士之难】夫尹铎曰思乐而喜思难而惧人之道也委土可以为师保吾何为不增【言见垒培可以戒惧足当师保何为不增】是以脩之庶曰可以鉴而鸠赵宗乎【鉴镜也鸠安也】若罚之是罚善也罚善必赏恶臣何望矣简子説曰微子吾几不为人矣【微无也】以免难之赏赏尹铎【免难之赏军赏也言见戒而惧惧则有备是为免难也】初伯乐与尹铎有怨【伯乐无正字】以其赏如伯乐氏【如之也】曰子免吾死敢不归禄【禄所得赏也】辞曰吾为主图非为子也怨若怨焉【若如也怨自如故也】
　　铁之战赵简子曰郑人击我吾伏弢衉血鼔音不衰【铁衞地弢弓衣也晋中行寅范吉射以朝歌畔齐郑与之鲁哀公二年齐人输范氏粟郑罕达驷送之范吉射逆之简子御之遇于戚遂战于铁郑人击简子中肩毙于车中伏弢上犹能击鼔面汚血曰衉】今日之事莫我若也衞庄公为右【庄公卫灵公太子蒯聩也图杀少君不成奔晋简子许纳之时为简子车右】曰吾九上九下击人尽殪【殪死也九上九下车以救简子】今日之事莫我加也邮无正御【无正王良御御简子也】曰吾两鞁将絶吾能止之【鞁靷也能止马徐行故不絶】今日之事我上之次也【言次蒯瞆】驾而乘材两鞁皆絶【乘轹也材横木也】衞庄公祷【祷谓将战时请福也】曰曾孙蒯聩以谆赵鞅之故【谆佐也】敢昭吿于皇祖文王【昭明也皇大也文王康叔之父】烈祖康叔【烈显也】文祖襄公【文言有文徳也襄公蒯聩之祖父玺公之考】昭考灵公【昭明也灵公蒯聩之父】夷请无筋无骨【夷伤也战鬬不能无伤无筋无絶筋无骨无折骨也】无面伤【伤于面也】无败用【用兵用也】无陨惧【陨陨越也】死不敢请【言不敢请归之神也】简子曰志父寄也【志父简子之后名也春秋书赵鞅入于晋阳以叛后得反国故改为志父寄寄祷也】
　　赵简子田于蝼【蝼晋君之囿】史黯闻之以犬待于门【史黯晋大夫史墨也时为简子史犬田犬也门君囿门也】简子见之曰何为曰有所得犬欲试之兹囿【兹此也】简子曰何为不告对曰君行臣不从不顺【言君从法臣从君也】主将适蝼而麓不闻【麓主君苑囿之官也传曰山林之木衡麓守之】臣敢烦当日【当日直日也言主将之君囿不烦麓以告君臣亦不敢烦主之直日以自白也】简子乃还
　　少室周为赵简子右【少室周赵简子臣之姓名也右戎右也】闻牛谈有力【牛谈简子臣】请与之戏【戱角力也】弗胜致右焉【致右于谈】简子许之使少室周为宰【宰家宰也】曰知贤而让可以训矣
　　赵简子叹曰吾愿得范中行之良臣【范吉射中行寅】史黯侍曰将焉用之简子曰良臣人之所愿也又何问焉对曰臣以为不良故也夫事君者谏过而赏善【諌遇匡救其恶赏善将顺其美】荐可而防不【荐进也防去也传曰君所谓可而有不焉臣献其不以成其可君所谓不而有可焉臣献其可以去其不】献能而进贤择才而荐之朝夕诵善败而纳之道之以文行之以顺勤之以力致之以死【死其难也】听则进不则退今范中行氏之臣不能匡相其君使至于难【难谓为乱见逐伐君而败见讨伐也事在鲁定公十三年】君出在外【以朝歌畔鲁哀五年又奔齐】又不能定而弃之则何良之为若弗弃则主焉得之夫二子之良将勤营其君使复立于外死而后止何日以来【立于外有爵圡于它国也】若来乃非良臣也简子曰善吾言实过矣
　　赵简子问于壮驰兹【壮驰兹晋大夫盖吴人也】曰东方之士孰为瘉【瘉贤也】壮驰兹拜曰敢贺简子曰未应吾问何贺对曰臣闻之国家之将兴也君子自以为不足其亡也若有余今主任晋国之政而问及小人又求贤人吾是以贺赵简子叹曰雀入于海为蛤雉入于淮为蜃【小曰蛤大曰蜃皆介物蚌类也】鼋鼍鱼鼈莫不能化【化谓蛇成鼈鼋石首成之类也】唯人不能哀夫窦犨侍【窦犨晋大夫】曰臣闻之君子哀无人【人贤人也】不哀无贿哀无徳不哀无宠哀名之不令不哀年之不登【登髙也】夫中行范氏不恤庶难而欲擅晋国今其子孙将耕于齐宗庙之牺为畎亩之勤【纯色为牺喻二子皆名族之后当为祭主于宗庙今反放逐畎亩之中是亦人之化也】人之化也何日之有
　　赵襄子使新穉穆子伐翟【襄子晋正卿简子之子无防也新穉穆子晋大夫新穉狗也伐翟在春秋后】胜左人中人【左人中人翟二邑也】遽人来吿【遽传也】襄子将食寻饭有恐色侍者曰狗之事大矣【大谓胜二邑】而主色不怡何也【怡悦也】襄子曰吾闻之徳不纯【纯一也】而福禄并至谓之幸夫幸非福【徳不能服必致寇故非福也】非徳不当雝【当犹任也雝和也言唯有徳者任以福禄为和乐也】雝不为幸【能和乐则不为幸也】吾是以惧知宣子将以瑶为后【知宣子晋卿荀跞之子甲也瑶宣子之子襄子知伯也】知果曰不如宵也【知果晋大夫知氏之族也宵宣子之庶子也】宣子曰宵也狠【狠狠戾不从人】对曰宵之狠在面瑶之狠在心心狠败国面狠不害瑶之贤于人者五其不逮者一【不仁也】美鬓长大则贤【鬓发颖也】射御足力则贤伎蓺毕给则贤【给足也】巧文辩惠则贤【巧文巧于文辞】强毅果敢则贤如是而甚不仁以其五贤陵人而以不仁行之其谁能待之【待犹假也】若果立瑶也知宗必灭弗听知果别族于太史为辅氏【太史掌氏姓】及知氏之亡唯辅果在【善其知人】
　　知襄子为室美【襄子知伯瑶也美丽好也】士茁夕焉【士茁知伯家臣夕夕往也】知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之曰髙山峻原不生草木【志记也峻峭也原陆也言其髙险不安故不生草木】松柏之地其土不肥【言上茂盛冬夏有防故土不肥】今土木胜臣惧其不安人也【言不两兴】室成三年而知氏亡【三年知伯与韩魏伐赵襄子围晋阳而灌之城不者三版知伯行水魏桓子御韩康子骖乘知伯曰吾始知水可以亡人国也汾水可以灌安邑安邑魏也绛水可以灌平阳平阳韩也桓子肘康子康子履桓子之跗赵襄于夜使张孟私于韩魏韩魏与之合遂灭知伯而分其地在春秋后】
　　还自衞三卿宴于蓝台【还自衞知襄子伐郑自卫还也三卿知襄子韩康子魏桓子蓝台地名也】知襄子戏韩康子而侮段规【康子韩宣子之曾孙庄子之子虎也段规魏桓子之相也】知伯国闻之谏【伯国晋大夫知氏之族】曰主不备难必至矣曰难将由我我不为难谁敢兴之对曰异于是【言所闻与此异】夫郤氏有车辕之难【郤犨与长鱼蟜争田执而梏之与其父母妻子同一辕既蟜嬖于厉公而灭三郤在鲁成十七年】赵有孟姬之谗【赵赵同赵括也孟姬赵文子之母庄姬也通于赵婴兄同括放之孟姬慙怨谗之于景公景公杀之在鲁成八年】栾有叔祁之愬【栾栾盈也叔祁范宣子之女盈之母也与其老州宾通盈患之祁愬之于宣子遂灭栾氏】范中行有函冶之难【函冶范臯夷之邑也臯夷无宠于范吉射而欲为乱于范氏中行寅与范氏相睦故臯夷谋逐二子卒灭之在鲁定十三年】皆主之所知也夏书有之曰一人三失【三失三失人也】怨岂在明【明着也】不见是图【不见未形也】周书有之曰怨不在大【或大而不为怨】亦不在小【祸难或起小怨】夫君子能勤小物故无大患【物事也】今主一宴而耻人之君相【君康子相段规】又弗备曰不敢兴难无乃不可乎夫谁不可喜而谁不可惧蜹蛾蠭防皆能害人况君相乎弗听自是五年乃有晋阳之难【自蓝台之后五年也】段规反首难而杀知伯于师【言段规首为防作难反知伯者】遂灭知氏
　　晋阳之围【知襄子围赵襄子于晋阳也鲁悼四年知瑶伐郑耻襄子襄子怨之知瑶骄泰请地于赵赵弗与瑶帅韩魏攻赵襄子襄子保晋阳三家围之在春秋后】张谈曰先主为重器也为国家之难【张谈赵襄子之宰孟谈也重器圭璧钟鼎之属】盇姑无爱宝于诸侯乎【欲令行赂以求助也】襄子曰吾无使也张谈曰地也可【地赵襄子之臣】襄子曰吾不幸有疾不夷于先子【夷平也疾病也言己行有阙病不及先子也】不徳而贿【言无徳而以贿求助也】夫地也求饮吾欲【言地求饮食我以情欲无忠谏也】是养吾疾而干吾禄也【养长也干求也】吾不与皆毙【皆俱也毙踣也】襄子出曰吾何走乎从者曰长子近且城厚完【长子晋别县也】襄子曰罢民力以完之又毙死以守之其谁与我【毙踣也谁与我谁与我同力也】从者曰邯郸之仓库实【邯郸晋别县也】襄子曰浚民之膏泽以实之【浚也读若濬】又因而杀之其谁与我其晋阳乎先主之所属也【先主简子也谓无以尹铎为少晋阳为逺必以为归】尹铎之所寛也民必和矣乃走晋阳晋师围而灌之【晋师三卿之师也灌引汾水以灌之】沈灶产鼃民无畔意【沈灶县釡而炊也产鼃鼃生于灶也鼃虾蟆也】






　　国语卷十五
　　钦定四库全书
　　国语卷十六
　　吴　韦昭　注
　　郑语
　　桓公为司徒【桓公郑始封之君周厉王之少子宣王之弟桓公友也宣王封之于郑幽王八年为司徒】甚得周众与东土之人【周众西周之民东土陜以东也】问于史伯曰王室多故【史伯周太史故犹难也】余惧及焉其何所可以逃死史伯对曰王室将卑戎狄必昌不可偪也【昌盛也偪迫也】当成周者【成周雒邑】南有荆蛮申吕应邓陈蔡随唐【荆蛮姓之蛮鬻熊之后也申吕姜姓应蔡随唐皆姬姓也应武王子所封邓曼姓陈妫姓也】北有衞燕翟鲜虞路洛泉徐蒲【衞康叔之封燕邵公之封皆姬姓也翟北翟也鲜虞姬姓在翟者路洛泉徐蒲皆赤翟隗姓也】西有虞虢晋隗霍杨魏芮【八国姬姓也虞虞仲之后虢虢叔之后西虢也】东有齐鲁曹宋滕薛邹莒【齐姜姓鲁曹滕皆姬姓宋子姓薛任姓邹曹姓莒已姓东夷之国也】是非王之支子母弟甥舅也则皆蛮荆戎翟之人也【王支子母弟姬姓是也甥舅异姓是也蛮荆楚也戎翟北翟路洛泉徐蒲是也戎或为夷】非亲则顽不可入也【亲谓支子甥舅顽谓蛮夷戎翟也】其济洛河颍之间乎【言此四水之间可逃也谓左济右洛前颍后河】是其子男之国虢郐为大【是是四水也虢东虢虢仲之后姬姓也郐妘姓也当幽王时于子男此二国为大】虢叔恃势郐仲恃险【此虢叔虢仲之后叔仲皆当时二国君之字势地势阻固也险有险阨皆恃之而不脩徳】是皆有骄侈怠慢之心而加之以贪冒君若以周难之故寄孥与贿焉不敢不许【妻子曰孥贿财也】周乱而弊是骄而贪必将背君君若以成周之众奉辞伐罪无不克矣【桓公甚得周众奉直辞伐有罪故必胜也】若克二邑【二邑虢郐】鄢蔽补丹依防歴莘君之土也【言克虢郐则此八邑皆可得也】若前莘后河右洛左济【莘莘国也】主芣騩而食溱洧【芣騩山名主为之神主也孔子曰夫颛臾为东蒙主食谓居其土食其水也】脩典刑以守之唯是可以少固【其后卒如史伯之言】公曰南方不可乎【南方当成周之南申邓之间】对曰夫荆子熊严生子四人伯霜仲雪叔熊季紃【荆楚也熊严楚子鬻熊之后十四世也伯霜楚子熊霜季紃楚子熊紃也仲不立叔在濮耳】叔熊逃难于濮而蛮季紃是立防氏将起之祸又不克【濮蛮邑防氏楚大夫克能也熊霜之世叔熊逃奔濮而从蛮俗熊霜死国人立季紃防氏将起叔熊立之又有祸难而不能立也】是天启之心也【启开也天开季紃故叔熊不得立有心字误】又甚聪明和协盖其先王【言季紃又聪明能和协其民臣之心功徳盖其先王也】臣闻之天之所启十世不替【替废也】夫其子孙必光启土不可偪也【光大也】且重黎之后也【重黎官名楚语曰颛顼乃命南正重司天北正黎司地言楚之先为此二官】夫黎为髙辛氏火正【髙辛帝喾也黎颛顼之后吴囘也颛顼生老童老童生重黎及吴囘吴囘生陆终陆终产六子其季曰季连为芉姓楚之祖也季连之后为鬻熊事周文王其曾孙熊绎当成王时封于荆蛮为楚子黎当髙辛氏为火正传曰吴囘为黎黎火正也】以淳燿惇大天明地徳光昭四海故命之曰祝融其功大矣【淳大也燿明也惇厚也言黎为火正能治其职以大明厚大天明地徳故命之为祝融祝始也融明也大明天明若歴象三辰也厚大地徳若敬授民时也光昭四海使上下有章也】夫成天地之大功者其子孙未常不章【章显也】虞夏商周是也【是成天地之功者】虞幕能听协风以成物乐生者也【虞幕舜后虞思也协和也言能听知和风因时顺气以成育万物使之乐生者也周语曰瞽吿有协风至王乃耕借之类是也】夏禹能单平水土以品处庶类者也【单尽也庶众也品髙下之品也禹除水灾使万物髙下各得其所】商契能和合五教以保于百姓者也【保养也五教父义母慈兄友弟恭子孝也鲁语曰契为司徒而民辑】周弃能播殖百谷蔬以衣食民人者也【弃后稷也播布也殖长也百谷黍稷稻粱麻麦荏菽雕胡之属蔬草菜之属可食者】其后皆为王公侯伯【禹身王稷契在子孙公侯伯谓其后杞宋及幕后陈侯也】祝融亦能昭显天地之光明以生柔嘉材者也【柔润也嘉善也善材五谷材木也】其后八姓于周未有侯伯【八姓祝融之后八姓已董彭秃妘曹斟芈也侯伯诸侯之伯】佐制物于前代者【佐助也物事也前代夏殷也】昆吾为夏伯矣【昆吾祝融之孙陆终第二子名樊为己姓封于昆吾昆吾衞是也其后夏衰昆吾为夏伯迁于旧许传曰楚之皇祖伯父昆吾旧许是宅】大彭豕韦为商伯矣【大彭陆终第三子曰籛为彭姓封于大彭谓之彭祖彭城是也豕韦彭姓之别封于豕韦者殷衰二相继为商伯】当周未有【未有侯伯】已姓昆吾苏顾温董【五国皆昆吾之后别封者莒其后】董姓鬷夷豢龙则夏灭之矣【董姓已姓之别受氏为国者有飂叔安之裔子曰董父以扰龙服事帝舜赐姓曰董氏曰豢龙封之鬷川当夏之兴别封鬷夷于孔甲前而灭矣曰孔甲不能食龙而未获豢龙氏刘累学扰龙于豢龙氏以事孔甲】彭姓彭祖豕韦诸稽则商灭之矣【彭祖大彭也豕韦诸稽其后别封也大彭豕韦为商伯其后世失道殷复兴而灭之】秃姓舟人则周灭之矣【秃姓彭祖之别舟人国名】妘姓邬郐路偪阳【陆终第四子曰求言为妘姓封于郐郐今新郑也鄥路偪阳其后别封也】曹姓邹莒【陆终第五子曰安为曹姓封于邹】皆为采衞【皆妘曹也采采服去王城二千五百里衞衞服去王城三千里】或在王室或在夷翟莫之数也【或六姓之后在王室苏子温子也在夷翟莒偪阳也】而又无令闻必不兴矣斟姓无后【斟姓曹姓之别也或云夏少康灭之非也传有斟灌斟寻浇所灭非少康又皆夏同姓非此也】融之兴者其在芈姓乎芈姓夔越不足命也【夔越芉姓之别国也楚熊绎六世孙曰熊挚有恶疾楚人废之立其弟熊延挚自弃于夔其子孙有功王命为夔子】蛮蛮矣【蛮谓叔熊在濮从蛮俗也】唯荆实有昭徳若周衰其必兴矣【昭明也】姜嬴荆实与诸姬代相干也【姜齐姓嬴秦姓楚姓代更也干犯也言其代强更相犯间也】姜伯夷之后也【伯夷尧秩宗炎帝之后四岳之族也】嬴伯翳之后也【伯翳舜虞官少皥之后伯益也】伯夷能礼于神以佐尧者也【秩宗之官于周为宗伯汉为太常掌国祭祀书曰典朕三礼谓天神人鬼地只之礼】伯翳能议百物以佐舜者也【百物草木鸟兽也议使各得其宜】其后皆不失祀而未有兴者【兴谓为侯伯也】周衰其将至矣【至于伯也】公曰谢西之九州何如【谢宣王之舅申伯之国也今在南阳谢西有九州一千五百家曰州何如问可居不】对曰其民沓贪而忍不可因也【沓黩也忍忍行不义因就也】惟谢郏之间【间谓郏南谢北虢郐在焉郏后属郑郑衰楚取之鲁昭元年传曰葬王于郏谓之郏敖是也】其冢君侈骄【冢大也】其民怠沓其君而未及周徳【怠慢也忠信为周言民慢黩其君而未及于忠信也】若更君而周训之是易取也【更君更以君道导之则易取也】且可长用也【长用久处也】公曰周其弊乎【弊败也】对曰殆于必弊者【殆近也】大誓曰民之所欲天必从之【大誓周书言民恶幽王犹恶纣欲令之亡天必从之也】今王弃髙明昭显而好谗慝暗昧【王幽王也髙明昭显谓明徳之臣暗昧幽暝不见光明之道也】恶角犀丰盈而近顽童穷固【角犀谓颜角有伏犀丰盈谓颊辅丰满皆贤明之相也顽童童昏固陋也谓皆暗昧穷陋不识徳义者】去和而取同【和谓可不以相济同同欲也君子和而不同】夫和实生物同则不继【隂阳和而万物生同同气也】以它平它谓之和【谓隂阳相生异味相和也】故能丰长而物生之【土气和而物生之国家和而民附之】若以同裨同尽乃弃矣【禆益也同者谓若以水益水尽乃弃之无所成也】故先王以土与金木水火杂以成百物【杂合也成百物谓若铸冶煎烹之属】是以和五味以调口刚四支以衞体【刚强也】和六律以聪耳【听和则聪也】正七体以役心【役营也七体七窍也目为心视耳为心听口为心谈鼻为心芳也】平八索以成人【平正也八索谓八体以应八卦也谓干为首坤为腹震为足巽为股离为目兊为口坎为耳艮为手】建九纪以立纯徳【建立也纯纯一不尨駮也九纪九藏也正藏五又有胃旁胱肠胆也纪所以经纪性命立纯徳也周礼曰九藏之动贾唐云九纪九功也】合十数以训百体【此所谓近取诸身逺取诸物贾唐云十数自王以下位有十等王臣公公臣大夫大夫臣士士臣皁皁臣舆舆臣隷臣僚僚臣仆仆臣台百体百官各有体属也合此十数之名以训导百官之体也】出千品具万方【百官官有彻品十于王谓之千品五物之官陪属万位谓之万方方道也】计亿事材兆物收经入行姟极【计算也材裁也贾唐説皆以万万为亿后郑司农云十万曰亿十亿曰兆从古数也经常也姟备也数极于姟万万兆曰姟自十等至千品万方转相生故有亿事兆物王收其常入举九姟之数也】故王者居九畡之田收经入以食兆民【九畡九州之极数也楚语曰天子之田九畡以食兆民王取经入焉以食万官】周训而能用之龢乐如一【忠信为周训教也言以忠信教导之其民龢乐如一室也】夫如是龢之至也【至极也】于是乎先王聘后于异姓【同则不继】求财于有方【使各以其方贿来方之所无则不贡也】择臣取谏工而讲以多物务和同也【工官也讲校也多众也物事也】声一无听【五声杂然后可听也】物一无文【五色杂然后成文也】味一无果【五味合然后可食果美也】物一不讲【讲论校也】王将弃是类而与剸同【类犹和也】天夺之明欲无弊得乎夫虢石父谗谄巧从之人也而立以为卿士与剸同也【石父虢君之名也巧从巧于媚从也】弃聘后而立内妾好穷固也【聘后申后内妾襃姒】侏儒戚施实御在侧近顽童也【侏儒戚施皆优笑之人御侍也】周法不昭而妇言是行用谗慝也不建立卿士而妖试幸措行暗昧也【试用也措置也不建立有徳以为卿士而妖嬖之臣用之于位佞幸之人置之于侧也】是物也不可以久且宣王之时有童谣【宣王幽王之父】曰檿弧箕服实亡周国【山桑曰檿弧弓也箕木名服矢房也】于是宣王闻之有夫妇鬻是器者【鬻卖也】王使执而戮之【戮之于路】府之小妾生女而非王子也惧而弃之【府王内之府藏也】此人也收以奔襃【此人卖弧服者收取也】襃人有狱而以为入【襃人襃君姁也狱罪也入进之于王】天之命此久矣其又可为乎【为治也】训语有之【训语周书】曰夏之衰也襃人之神化为二龙以同于王庭【襃人襃君共处曰同】而言曰余襃之二君也【二先君也】夏后卜杀之与去之与止之莫吉【止留也】卜请其漦而藏之吉【漦龙所吐沫龙之精气也】乃布币焉而策吿之【布陈也币玉帛也陈其玉帛以简防之书吿龙而请其漦】龙亡而漦在椟而藏之【椟柜也】郊之【祭于郊】及殷周莫之也及厉王之末而观之【末末年防彘之嵗也】漦防于庭不可除也【言防于庭前谓取而之也】王使妇人不帏而噪之【裳正幅曰帏噪讙呼也】化为鼋以入于王府【鼋或为蚖蚖蜥蜴也象龙】府之童妾未既齓而遭之【既尽也遭遇也毁齿曰齓未尽齓毁未毕也女七嵗而毁齿】既笄而孕【孕任身也女十五而笄】当宣王时而生【厉王防彘共和十四年死十五年宣王立立四十六年幽王在位十一年而灭】不夫而育【育生也】故惧而弃之为弧服者方戮在路夫妇哀其夜号也而取之以逸逃于襃【逸亡也】襃人襃姁有狱而以为入于王【襃姁襃君也】王遂置之【置赦襃姁】而嬖是女也使至于为后而生伯服【以邪僻取爱曰嬖使至有渐之言也】天之生此久矣其为毒也大矣将俟淫徳而加之焉【加遗也遗以襃女也】毒之酋腊者其杀也滋速【精熟为酋腊极也滋益也】申缯西戎方强【申姜姓幽王前后太子宜咎之舅也缯姒姓申之与国也西戎亦党于申周衰故戎翟强也】王室方骚【骚扰也】将以纵欲不亦难乎王欲杀大子以成伯服必求之申【太于将奔申】申人弗畀必伐之【畀与也】若伐申而缯与西戎会以伐周周不守矣【言幽王无道无与共守者】缯与西戎方将徳申【申脩徳于二二亦欲助正徼其后福】申吕方强【吕申同姓】其隩爱太子亦必可知也【隩也】王师若在【在在申也】其救之亦必然矣王心怒矣虢公从矣【言石父在亦从王而怒】凡周存亡不三稔矣【稔年也】君若欲避其难速规所矣时至而求用恐无及也【时难也用备也】公曰若周衰诸姬其孰兴对曰臣闻之武实昭文之功【武武王文文王也】文之胙尽武其嗣乎【文王子孙鲁衞是也胙尽谓衰也嗣继也武王子孙当继之而兴】武王之子应韩不在【三君云不在时已亡也昭谓若已亡无宜説也近宣王时命韩侯为侯伯其后为晋所灭以为邑以赐桓叔之子万是为韩万则其亡非平王时也应则在焉上史伯云南有应邓是也不在言不在应韩当在晋也】其在晋乎距险而邻于小【距险距守之地险也小小国谓虞虢霍杨韩魏芮之属】若加之以徳可以大启【国既险固若增之以徳可以大开土宇后鲁闵元年晋灭魏霍僖五年灭虞虢也】公曰姜嬴其孰兴对曰夫国大而有徳者近兴秦仲齐侯姜嬴之儁也且大其将兴乎【秦仲嬴姓附庸秦公伯之子为宣王大夫诗序云秦仲始大齐侯齐庄公姜姓之有徳者此二人为姜嬴之儁且国大故近兴也】公説乃东寄孥与贿虢郐受之十邑皆有寄地【十邑谓虢郐鄢蔽补丹依防歴莘也后桓公之子武公竟取十邑之地而居之今河南新郑是也贾侍中云寄地犹寄止也】幽王八年而桓公为司徒【即位八年】九年而王室始骚【骚谓适庶交争乱虐滋甚也】十一年而毙【幽王伐申申缯召西戎以伐周杀幽王于丽山戏下桓公死之】及平王末而秦晋齐楚代兴【代更也平王即位五十一年】秦景襄于是乎取周土【景当为庄庄公秦仲之子襄公之父取周土谓庄公有功于周周赐之土也及平王东迁襄公佐之故得西周丰镐之地始命为诸侯三君皆云秦景公宣王季年伐西戎破之遂有其地昭谓幽王为西戎所杀故史伯云申缯西戎方强至平王时秦襄公犹征伐之故诗序云襄公备其兵甲以讨西戎西戎方强而征伐不休是也又景公乃襄公十世之孙而云宣王时破之遂有其地误矣】晋文侯于是乎定天子【文侯仇也定谓迎平王定于洛邑】齐庄僖于是乎小伯【庄齐太公后十二世庄公购也僖庄公之子禄父也小伯小主诸侯盟会】楚蚡冒于是乎始啓濮【蚡冒楚季紃之孙若敖之子熊率濮南蛮之国叔熊避难处也】














　　国语卷十六
　　钦定四库全书
　　国语卷十七
  </div>
  <div class="pagination">
   <a href="国语_page3.html">
    上一页
   </a>
   <a href="国语.html">
    1
   </a>
   <a href="国语_page2.html">
    2
   </a>
   <a href="国语_page3.html">
    3
   </a>
   <span class="current-page">
    4
   </span>
   <a href="国语_page5.html">
    5
   </a>
   <a href="国语_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
