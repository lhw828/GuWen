<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 12 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 12 页/共 267 页</h1>
    <div class="content">　　西虏如忠义王北邉如太平王如和宁王皆待之以王号取羁縻而已独永乐哈密忠顺王筑城池赐金印复设长史纪善卫经歴以中国庶僚周安刘行韦思诚充之则俨然亲王矣哈密累建累废后为土鲁畨所并虽以诏旨还王及印微弱不振终难复也
　　
　　异姓追封王
　　
　　国朝推刘氏白马之约于勲戚大臣无生封王者惟赠典则有之今记于左
　　
　　滁阳王郭子兴以旧帅追封
　　
　　杨王陈公以外大父追封徐王马公以外父追封俱无名外髙祖太王外曽祖髙王俱无姓
　　
　　陇西王李贞以姊夫及子文忠功追封
　　
　　中山王徐达开平王常遇春岐阳王李文忠宁河王邓愈东瓯王汤和黔宁王沐英定逺王沐晟河间王张玊定兴王张辅东平王朱能宣平王朱永以功追封
　　
　　平阴王朱勇以死难追封
　　
　　宁阳王张懋定襄王朱希忠以恩旧追封以上庙像用七旒冠皮弁及诰命用宝轴金册宁阳定襄后以言者追论非例见褫
　　
　　又
　　
　　洪武三年大封勲臣所谓生封公死封王者凡六人其后李韩公善长冯宋公胜皆以罪不得封而封王者汤信公和沐西平英也沐定逺晟朱宣平永已不能无异议矣朱平阴之死败绩与丘淇公同而得封王爵至李陇西贞张宁阳懋朱定襄希忠抑又异矣
　　
　　异姓封王
　　
　　永乐末年额森托噶来归赐姓名金忠封忠勇王奉朝请其禄俸傔从在公之下侯之上然累加太保太子太保等官又在京及典兵出征非四夷封爵比也
　　
　　赠三代王
　　
　　洪武三年追封鄂国公遇春为开平王十六年曹国公文忠为岐阳王十八年魏国公达为中山王二十五年西平侯英为黔宁王俱追封其三代曽祖祖父为王鄂魏曹以勲西平兼以戚也洪熙初追封东平河间亦三代王后无之
　　
　　再进公号
　　
　　吴元年封中书左相国李善长宣国公右相国徐达信国公时上尚为吴王也洪武三年左丞相宣国公善长进封韩国公禄四千石右丞相信国公达进封魏国公禄五千石
　　
　　再易侯号
　　
　　豫章侯胡廷瑞改封临川侯
　　
　　父子易封
　　
　　甲令袭封仍故号常忠武遇春封鄂国公薨子茂袭改封郑国公茂得罪弟升改封开国公邓武顺愈封卫国公子镇袭改封申国公纳哈出降附封海西侯子察罕袭改封沈阳侯濮英赠金山侯子玙改封西凉侯
　　
　　遥授国公
　　
　　廖平章永安为张士诚所获不屈被囚遥封楚国公卒后改封郧以避王封也
　　
　　恩泽公
　　
　　髙帝最重公封下于王一等其时独李曹公贞以尚主由恩亲侯进封然与其子文忠同爵不甚异也至二十三年都督佥事胡显以皇充妃从子侍楚王征蛮洞功甚微进封梁国公则甚异矣永乐初徐定公增寿以皇后弟输款被祸封遂世袭嘉靖初张昌公鹤龄以太后兄推恩郭翊公勋以督工进封真阔异之典也然昌翊二国是流爵非世袭
　　
　　袭爵公侯赠王公
　　
　　袭爵公侯伯非有奇功异能没不得追封王公侯亦令甲也宁阳王为英国公懋平阴王为成国公勇定襄王为成国公希忠康蕲春铎之封蕲国陈泰宁瀛之封宁国宋西宁瑛之封郓国吴恭顺瑾之封凉国孙会昌继宗之封郯国李忠宪贤之封丰国蒋敏毅琬之封凉国皆袭爵内朱陈宋吴四人皆以死事则宁阳定襄诚为旷典而嗣侯得之亦为异恩矣
　　
　　文臣封爵
　　
　　按大明律文臣不许封公侯又云其生前出将入相能除大患尽忠报国者同开国元勲一体封侯谥公不拘此例谥当作赠疑误也按称封侯谥公又云不拘此例则侯似可封然所谓生前云云恐亦追封也国初自李韩公后不复见成化中欲进封王越亦以此例而止
　　
　　封公者中书左丞相韩国公李善长以开国辅政功封封伯者右丞相忠勤伯汪广洋以辅政封御史中丞诚意伯刘基以筹策封广东左布政使东莞伯何真以降附封（何本武臣而受文职）已上太祖时封阶勲尚二品而何公不言阶勲顾岁禄至千五百石已在一品上矣
　　
　　兵部尚书忠诚伯茹瑺以迎附封已上太宗时封勲阶皆正一品矣
　　
　　兵部尚书靖逺伯王骥以平麓川封礼部尚书兴济伯杨善华盖殿大学士武功伯徐有贞以夺门封已上英宗时封
　　
　　都察院左都御史威宁伯王越以破虏封已上宪宗时封
　　
　　南京兵部尚书新建伯王守仁以擒叛王封真人恭诚伯陶仲文以修药饵封已上世宗时封
　　
　　汪刘陶不世袭刘卒后其孙推恩封一辈至曽孙于嘉靖中复封何杨传一代废茹徐传世指挥使随革今得世袭者基骥守仁而已
　　
　　嘉靖初修定策功内阁大学士杨廷和蒋冕毛纪封伯爵子孙世袭固辞而许廷和子孙世袭在京四品文职冕等五品俱不就
　　
　　文臣支伯爵俸者嘉靖中真人陶仲文以祈雨少师嵩年八十加恩隆庆初少师徐阶十八年考满加恩辞万厯中少师张居正十五年满加恩辞按嵩之伯爵俸定议千二百石又本色八分折色二分所以为优若千石则在正一品下比之旧支正一品兼支尚书俸更薄矣
　　
　　録军国重事
　　
　　洪武元年李宣公善长徐信公达常鄂公遇春于阶勲下带録军国重事若因元之旧耳三年宣公进封韩信公进封魏改带叅军国事而同封李曹公文忠为同知军国事冯宋公胜邓卫公愈为同叅军国事盖不无少轩轾也十年信公汤和加设知军国事颇重以后不入衔
　　
　　文职冒武号
　　
　　国初公侯为辅运伯为翊运武为宣力而文为守正汪忠勤广洋刘诚意基为开国翊运守正文臣而无推诚字盖杀其礼也茹忠诚瑺因之其后王靖逺骥号止推诚宣力杨兴济善有奉天翊卫八字然俱称武臣虽秩隆于前三伯而文职冒武号不自觉其误矣后徐武功有贞自为诰劵始复改正而靖逺兴济遂援以请亦得称文臣洪武中公有光禄左柱国荣禄右柱国皆带特进而侯止荣禄柱国伯止资善大夫护军靖逺以后乃俱为特进光禄大夫柱国虽伯阶已进次通侯然职典章者亦不为不误也
　　
　　文武勲号之优
　　
　　勲号在洪武者曰开国辅运在永乐者曰奉天靖难久之则曰奉天翊卫或以祖勲而封后人者曰钦承祖业其武职则曰推诚宣力文职则曰推诚守正而已惟张英公辅初以奉天靖难推诚宣力武臣为新城侯洪熙给诰以上公故特加辅运二字正统实録成加佐理二字共得十二字朱宣平永加佐理与徐武功有贞加奉天翊运推诚宣力守正得十字而王靖逺杨兴济因之后王威宁王新建亦因之盖奄有文武之美非故典也嘉靖中封常李邓汤后四侯诚意一伯给本身诰劵只当称钦承祖业不可言开国也
　　
　　文臣赠爵
　　
　　赠公者江西行省叅政姑熟郡公陶安（系国初未定）太子少师荣国公姚广孝
　　
　　赠侯者知处州府太原郡侯王道同知南昌府南阳郡侯叶琛左司郎中髙阳郡侯许瑗（系国初未定）尚书靖逺侯王骥兴济侯杨善新建侯王守仁（俱见前）
　　
　　赠伯者吴王府叅军左司郎中缙云伯胡深中书叅议西河伯毛麟临江同知天水伯赵天麒太子太师汤阴伯郭资少师茌平伯吴中太子太保沭阳伯金濂深麟麒皆国初未定之制
　　
　　赠男者中书都事丹阳县男孙炎中书郎中当涂县男王恺子男系国初未定时爵后罢不置
　　
　　公世子
　　
　　令典亲王子曰世子礼服视郡王郡王子曰长子礼服视镇国将军公侯子应袭者授勲卫及带刀舍人不当言世子也惟汤信公和子輗已为前军都督佥事二品矣卒而赠世子又髙帝御撰中山王神道碑曰世子辉祖袭想国初之制如此但不知品秩何如
　　
</div>
    <div class="pagination">
<a href="弇山堂别集_page11.html">上一页</a><span>...</span><a href="弇山堂别集_page7.html">7</a><a href="弇山堂别集_page8.html">8</a><a href="弇山堂别集_page9.html">9</a><a href="弇山堂别集_page10.html">10</a><a href="弇山堂别集_page11.html">11</a><span class="current-page">12</span><a href="弇山堂别集_page13.html">13</a><a href="弇山堂别集_page14.html">14</a><a href="弇山堂别集_page15.html">15</a><a href="弇山堂别集_page16.html">16</a><a href="弇山堂别集_page17.html">17</a><span>...</span><a href="弇山堂别集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
