<!DOCTYPE html>
<html>
<head>
    <meta charset="UTF-8">
    <title>天禄阁外史 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天禄阁外史 - 第 3 页/共 6 页</h1>
    <div class="content">　　征君闻之，遗齐王曰：“夫上为天下靖纷排难，而立功于国家者，岂徒受人之爵，谋人之禄而利其子孙乎哉忠不可隐，道不可没，故去一壑之乐而羁于斯也。以士之初心，得天下之贤王，而建明之，何功之不成。然士之所以必俟贤王之礼貌而定去就者，岂饰戒于世哉士之委身于君，犹女之结发于夫也。礼不具而求媾，则女耻之；恭不崇而求遇，则士耻之。孟子曰：‘君子岂不欲仕哉，又恶不由其道。’夫士，国之干也。木无干则根抵朽坏，而叶无所依；国无士则纲纪陵夷，政教荡然，而民无所附，故贤王之待士，不可苟也。臣闻之，圣哲之处岩穴也，讽以诗书，陶以礼乐，被短褐而不戚，甘藜藿而不悔。故四皓有采芝之歌，楚狂有凤兮之咏，彼岂乐于遗世耶，亦其所处之然也。贤王知其然，隆之以礼貌，养之以厚禄，声色不蛊于其志，谗佞不奸于其心，则天下士亦倾肝胆以报于上，效牛马之劳，履难死节而不辞也。臣虽不才，数奉谒于王之左右矣。今左右无椒兰之谗，而臣蒙不礼之辱，虽给发于贤王而朝夕以心事之，恐四方之诸侯皆以妾妇畜臣也。畜臣以妾妇，其如贤王何此臣所以必行而不可留也。汉室告季，王知之乎权奸弄柄，王闻之乎臣行之后，愿王其留意焉，无以臣言忘也。臣将游秦楚魏晋，以告诸侯陈王室之故，请诸侯戮力而辅王室，臣之愿也。王其图之。”
　　是岁，征君入卫。

　　●卷四
　　○入梁
　　征君入大梁，说魏王曰：“今天下之义士皆高贤王之名，贤王何修而致此哉！夫以王之贤，而据大梁以为固。大梁天下之冲也，地盘乎中原，势临乎四鄙；虎牢以为关，河洛以为渠，嵩山龙蟠，二崤虎踞，名山巨川，高台丽苑，不可胜数，四民之务悉会于此。诚哉，帝王之业也！周以此营，汉以此兴，诸侯虽强，可以四面而制效，大梁之国，天下莫盛焉。今王之贤过于信陵，大梁之士优于剧孟，广武之场，足以练众，葵丘之地，足以盟诸侯，乘此而兴霸，功必倍之。夫贤王固汉室之亲王也，再传之后，必归贤王，坐享富贵之乐，以待其授，不亦美欤臣闻，王之宴也，楚姬舞于前，吴姝歌于后，赵女鼓瑟于左，秦娥泛筝于右，贤王之乐埒于天子，而又有仁义之高名，此诸侯之所宗也。虽然，臣以为当今之势，不如中叶之盛亦明矣。夫得时者勿怠，得士者勿失。故智者料于必然，仁者谋于无形。愿王先必然之料，决无形之谋，而后享富贵之乐，则汉室复隆于贤王也，王何默然而揖让于诸侯哉。”
　　魏王变色而言曰：“噫嘻，此寡人之所讳也。”征君对曰：“王何讳之为也。今汉室有周赧之渐，齐民有倒悬之危，老氏请于宫禁，胡马牧于王畿。赏僭而刑滥，民凋而师疲，盗贼已相呼于州郡。而英雄未奋者，亦畏吾王之贤明也，王何讳焉宜急修守战之具，复葵丘之盟，以争雄天下，则上足以扶汉室，下足以立桓文之功，此诸侯之盛节也。今秦晋楚三国之诸侯，其树霸之心久矣，彼皆大梁之雄邻也。此时一失，至王不能掩帷而卧，虽孟门太行之险，奚足恃乎！”
　　魏王曰：“先生以佐皇之器，临于敝邑，幸诲寡人，寡人蒙钝怖栗而不审所谓也。及兹暇日请交榻而谭，可乎？”征君对曰：臣闻谋密者事无衅，名完者身不戮，臣愿王密焉。”魏王曰：“寡人行此谋也，苟诸侯不从，奈何？”征君对曰：“今为王计，亦不过尊王而已矣。以尊王之名而劝诸侯，何诸侯之不盟；以尊王之名而诛匪臣，何匪臣之不靖；以尊王之名而刈夷狄，何夷狄之不宾；以尊王之名而绥黔黎，何黔黎之不怀。此一动而名实归也，王盍图之。”
　　○图霸
　　魏王觞征君于平台。魏王问曰：“寡人之邑与秦晋何如？”征君对曰：“臣方游齐鲁而未及秦晋，不敢以虚辞奉王也。”魏王曰：“然则齐鲁与寡人之邑何如？”
　　征君对曰：“齐鲁地方千里，犹大梁之国也；齐鲁之山川，犹大梁之山川也。齐鲁以吴楚幽燕为邻，犹大梁以韩秦三楚为邻也；周召之所封，世有余泽，亦犹大梁之所造也。四者无弗均焉，然则王奚不问臣曰：‘诸侯之修德与寡人何如？’而乃以国问也且大梁之国，贤王得而封之，贤王不得而号也；大梁之众，贤王得而安之，贤王不得而役也。何则以有国而无权也。无权则政令不出，赋税不贡，是寄之以藩封，而实与禄食之臣一也。昔周之封诸侯不过百里，皆得以有其民神，出其政令，贡其税赋，而述职焉。今诸侯无职之述，故封国之制过于周，而实不及。否则天子之于伯子男，今皆去其壤地，而何独优裕于诸侯也夫诸侯以禄，故国虽大而不能惠；诸侯无权，故民虽众而不能威。此诸侯之所宜恐也。诸侯宜恐而不恐，宜忧而不忧，如是，非王室之治安则不可。王室危而诸侯不忧，何也今之为诸侯者，未有若王之贤而愈懈厥德，贤王之足以为盟主，天下士皆已决之矣。贤王诚能阴施仁义，延天下智谋之士，而充其庭。练兵于讲武，屯粟于敖山，而盟会诸侯，以靖王室，扬义声于海内，建丕业于无穷也。以王之贤岂能倚视王室之倾乎。夫贤王为宗国谋也，虽握之以权而不为畔，临之以势而不为僭，张之以形而不为逆，何则俟其治乱而为之诎伸也。治而不顺，则诸侯之举也，必蒙天子之典刑；乱而不图，则王室之继也，必在异姓之豪杰。此时运与人谋同。而顺之者昌，逆之者殃，不可怠也。臣今得侍贤王于平台之宴，幸无以一觞之宠而忘天下计。”
　　遂叩头陈谢。魏王避席亦叩头而谢，酒酣，歌《鹿鸣》之章，君子是以知魏之必霸。
　　○辞爵
　　征君居大梁三月，国中弦歌而治，有司欲闻于天皇而爵之。
　　征君谓国人曰：“予向也举以孝廉，辞而不就，今游兹国，岂复求仕耶苟有仕进，予恶不以孝廉就也。今朝廷之贤佐，有陈、窦、张、李之属；岩穴之洁士有郭、徐、袁、周之徒，皆予善也。吾欲进则必达其志，退则必乐其身而享其名，是进退无累于宪也，而又何眷眷乎然所以踽桓而不就者，以朝廷之权宠盛而名干衰，宪纪弛而刑辱滥，不数年而王室之难将日至矣。吾宁蹈海避世而洁名于汉廷，以免龙逢比干之辱，不亦可乎。今宪也游谭诸侯，诸侯析节而宾之，不可谓辱也；抱伊管之志，非押非阖，非从非衡，非坚非白，非刑非名，不可谓术也；劝诸侯以奖王室，不可谓谲也。苟王室大坏，而诸侯不扶；羁名者为河阳之召，灭义者为秦政之吞，则予当结居于南山之坡，被褐鼓琴以咏先王之遗风，使诸侯鼓鼙之声无相闻也。昔者周道末，仲尼历说诸侯而不遇，伐木削迹，其困甚矣。今予智不及仲尼，而无伐木削迹之困，是以私自揣度，而信吾志之必有亮也，若轩冕之荣，何足以警予哉。”
　　国人曰：“自征君之入国也，农不怠耕，女不怠织，有司刑平而不贪，征君之风一何淑也。今欲捐我而往，必有愤志，一国之众将投命于征君矣，其若之何？”征君曰：“予宪也，何以重于魏哉，国多温民故俗易化，上多靖吏故刑易平，非宪之力也。”言未终，国人为之作康歌。
　　是岁，魏馑，首山崩，黄河无风而波。征君叹曰：“民作康歌奈山川何，区区大梁，其无以为汉室乎？”
　　○继立
　　征君入见魏王，长揖而言曰：“魏国，天下之中原也，人民以守之，山川以镇之，自先王以来国无大警，而生民之业日饶，固鼎地也。今国凶于饥馑，民无所赖；山崩而河震，民无所宁，其忧在王乎。”
　　魏王曰：“寡人，王室之叔父也，社稷之安危，寡人共之。今天既敝国，寡人之戾也。寡人虽处中土，不能修德蹈义，徼福于社稷之神明，以恐王室。然寡人亦惟是泣血之，故实无有愆于群臣百姓。天不赐寡人以刑，乃饥馑我人民，崩溢我山川，忧患我社稷，荡摇我王室，寡人之显戾不可拯也。寡人有母，结发于先君而生寡人，先君之侧室生寡人伯兄。先君曰：‘侧室之子虽长非嫡也。’寡人是命，先君之侧室亦舍长子伯兄而命寡人，告我先君曰：‘君无以妾之子为长而命以国，使妾有他衅。唯嫡子仲氏立，妾之福也。’先君曰：‘立嫡之命，出吾意也。而议未布于外内，以汝长子之故。今汝以一妇而能礼让且智，吾之内衅由汝熄矣。’遂议立寡人。先君之侍臣谓寡人曰：‘公子可以避矣，如不避必有内言，是难基也。公子其图之。’寡人对曰：‘此吾君之侧室意也，何难之为。’侍臣曰：‘公子误矣。侧室之请，恶知其不以心测君也。君若谢国于宗庙，千岁之后，彼将挟其长子而与公子争，则何如是挟长以为名，而争公子以为衅也。若让而后受，虽有衅而附令誉焉。且公子不闻伯夷叔齐之事乎，孤竹君以爱易长而命立叔齐，国人疑之；伯夷怨慕而逃盾，国人哀之。叔齐若可以幸国者，乃逊而不与，天下称仁焉。今公子先为叔齐之举，而后伯夷之心，奚不可乎？’有嬖人曰：‘不然，伯夷叔齐皆嫡产也，故能相逊其国而有令名于后。今舍庶而立嫡，其能逊乎夫公子有申生之贤，而君无献公之惑，侧室无骊姬之谗，公子宴然而居之，至顺也。又奚虑哉！’侍臣曰：‘不然。昔丹朱之于舜，商均之于禹，彼皆异姓也，而犹避焉。今公子虽以嫡庶固同姓也，岂必皆嫡子而后为夷齐之事乎若骊姬以谗而祸，晋国则献公之为也。当是时，骊姬非特乱嫡也。以弟而侵其兄，而况骊姬之谗得济者，献公在也。使献公死而申生立，虽百骊姬岂能乱嫡庶之名，而致新城之难乎今君之侧室，其子虽庶，兄也；公子虽嫡，弟也，其名不完，故有后衅。公子以嫡，则不可避；以弟而逊人，孰不然。是公子有逊兄之名，而不失得国之利，且无衅于后，名全于叔齐，而智高于申生也。’寡人是以行。先君之侧室闻之而忧，告先君曰：‘夫人之公子行矣，君何不闻妾之子不可夺也。意者，君以妾之故而迁其前言乎不然，何公子捐国而行也。若公子罪妾，妾将携其子而假君子所以赐妾与子也。妾与国孰重，妾与宗庙孰重，妾与公子孰重，妾在而公子行，妾安能一日求活耶愿君亟反之，非为妾也，为公子也，为国与宗庙人民也。不然，妾虽万死而不足赎君之心，胡可明也。’先君遂返寡人于国。寡人之母不能亮先君之心，又不能以寡人之返国而亮侧室告先君之心，以为中谗也，而侧室死焉。先君有疾，寡人之兄亦不食而死。先君将薨，执寡人之手而命曰：‘汝毋悖戾，祸莫大焉，虽及黄泉，无相见也。吾子勉之。’寡人是以朝夕泣血，一目玷明，固寡人之恶也。今天之为敝国祸，小心畏忌无敢讳也。若王室讨敝国之罪，奈辱宗庙何？”
　　征君对曰：“王之是心也，足以察庶物而和诸侯乎虽然，今之灾害，其王室之忧也。忧在王室，则饥馑崩溢，岂惟降于王之一国哉。臣为王道之：夫今之诸侯，朝而不贡，无壤也，故山川之崩溢不必惧焉；贵而不亲，无民也，故百姓之饥馑不必咎焉。王无是职，又何以为宗庙辱臣故曰王室之忧也。”
　　魏王曰：“然则列国之壤地人民苟有饥馑崩溢之祸，亦不足以为诸侯忧乎？”曰：“四方有难，则王室忧；王室有难，则诸侯忧。由此观之，诸侯虽无职，亦安得而无忧也，唯贤王密厥志而已。谚有之曰：‘农勤于朝，女勤于宵。’宵必顾杼，朝必望雨，言得时母怠也。王其图之。”
　　○桃林
　　征君以桃林之事说王曰：“臣游夸父之山，瞰桃林之野，每喟然叹息曰：武王，商之诸侯也，一举而移商命，非篡也，以有道而易无道也。及纣死，武王仗黄钺而不诛，祭以天子之礼，诸侯称仁焉。乃修文偃武，放牛于桃林之墟，归马于华山之谷，桃林者其在于兹乎夫以武王之贤，当纣之厉，从而奋之，是犹水之赴绝壑，石之下崇冈，孰能御哉。当是时，纣虽欲为一旅而不可得，至于牛马反畜而纵之何纣以天子而不如牛马也。”征君曰：“贤王以臣言为过乎！”魏王曰：“非也。寡人之于王室，愧不能效牛马之劳，是以不答。夫牛马之贱劳于人，而必思爱畜之。纣以天子之贵，仇于兆民，而不如牛马之畜乎寡人而今而后知天子之劳与牛马同，故能守其贵也。”
　　征君曰：“王之一言，可以能图矣。夫为天子而有牛马之劳，则天子益尊；为诸侯而有牛马之劳，则诸侯益强；为大夫而有牛马之劳，则大夫益显；为庶人而有牛马之劳，则庶人益义，此臣所以有桃林之感也。昔虞舜殛鲧而诛有苗，伯禹掘壤而疏洪水，伊尹负鼎而干汤，周公吐哺而求士，宁戚饭牛而兴齐，句践卧薪而霸越，墨翟九拒而存宋，曹沫三败而复鲁，毛遂歃血而楚动，兰生完璧而秦靡。夫以圣贤而有牛马心，故勋德流于海内，馨香覆于民神，而民至于今不替，是皆效牛马之劳者也。王其劳之。”
　　魏王曰：“寡人何劳？”曰：“贤王欲固诸侯而强公室，岂必独运其劳哉。尊贤而抚众，宽明而仁恕，不遗牛马。使君子劳心，小人劳力，故君子小人投肝胆于中原，而慷慨谈笑而不辞也。昔秦穆公举百里奚牛口之下，劳不坐乘，暑不张盖，是以树声于诸侯而伯其国，非牛马之力乎哉。夫君视士如腹心，故能显其德；士自视如牛马，故能尽其心。此百里奚所以劳于秦而逸于虞也。今之士岂无牛马之心乎顾其君之任与不任耳。贤王有强公室之志，而使士无牛马之心，何哉为贤王计，诚宜以腹心结天下英雄之士，不时举之牛口而已也。如是，则士孰不尽心而奔走于殿下哉？”魏王惭而谢曰：“于此寡人之责也。”
　　○谏猎
　　魏王猎于圃田之泽，征君闻而追之，见魏王曰：“贤王欲公室之强乎？”魏王曰：“寡人欲强公室奈诸侯何？”征君曰：“是贤王畏诸侯之张罗而猎其后也。虽然，贤王不欲公室之强则已，苟得奋其志，诸侯何畏焉。今贤王既不能强其公室，而又以微行蔽诸侯，何也宪闻之，山林薮泽，士之与鸟兽群而栖者也。故猎士则强，猎禽则荒。惟贤王能得其士而失其禽，庸主能得其禽而失其士。夫士，国之雄也，其潜隐于薮泽之间，亦欲望贤王之猎也。今王轻千乘而为此游，将欲猎士乎抑欲猎禽乎猎士，则士必振羽翼而争投于王之罗；猎禽，虽鸾凤驺虞不能益于国也。王何不念贤士之薮泽，张仁义之网罗而田猎哉昔文王猎于渭，国人皆以文王为猎禽也，而不知惟士之猎。故一猎而得吕尚，天下称明焉。今以王之贤，而不效文王之猎，宜士之不游于国也。”
　　魏王乃止其田而还。
　　○受馈
　　魏王使人馈征君以桑落之酒，征君受而不拜，嬖人曰：“君以敬先生之故而馈之以醴酒，润先生之令德，且欲先生之无忘君也。今受而不拜，岂君之有简于先生而躁其默耶仆恐君之敬自兹弛矣，殆不可乎夫先生，四方之英宾也，不得于兹国则之于他，然诸侯敬先生之心一也，先生事诸侯之心亦一也。苟诸侯之馈先生，亦受而不拜，是敬弛于诸侯而先生卒无所遇矣。夫诸侯之馈，士礼也；馈而不拜，是忽君也。士而忽君，不可以闻邻国，且以暴君之过于诸侯。诸侯亦以士之忽，而笑吾君，其若之何？”
　　征君乃鼓琴歌《简兮》之诗。嬖人不悦曰：“先生以王人之佐，不择吾君，馆诸敝国，今傲君之馈而及使先生其不能礼矣，何以行道于诸侯乎？”
　　征君笑曰：“居，吾语汝。夫古诸侯之待士也，宴之以太牢，崇之以师礼，故不以爵禄而渎士。昼则同席，与之肆而议；夜则合榻，与之密而谋。必行其志，无疏之以谗，无旷之以迹，故士能竭其肝胆以忠于公室。宪闻之，天子之万乘可以屈臣庶，而不可以屈士，况于诸侯乎。周之兴也，贤才辐辏于朝，诸侯星拱于位，故周室强，则诸侯述职而觐天子。周室弱，则天子下堂而见诸侯。夫士之系于国家如是，而可以犬豕畜哉！此宪之所以受而不敢拜也。且魏王之誉于邻国者，以得士之心也，今以犬豕畜士，诸侯孰誉焉是长衅也。无誉则孤，长衅则乱，公室其危乎夫长衅而危公室，士孰辅之；士不辅而求霸，犹病者不用医而求愈也。以宪之猥劣不能勉事贤王，以至于简宪，何戚焉。子以忽而罪宪，非所以为声也，请以宪言达于王乎。”
　　是岁也，魏王复猎于圃田之泽，征君去魏如秦。
　　○卜谏
　　征君去魏，魏王方田于圃田，命虞人卜之。虞人三卜其田，而告曰：“君之田也，小获而大损。”魏王曰：“既获，而损何也？”对曰：“是卜也，得《兑》之三，其辞曰：田获三狐，得黄矢。再卜得《渐》之上，其辞曰：鸿渐于逵，其羽可用为仪吉。今臣之卜田也，有获狐之功，而非羽仪之美；有渐鸿之逸，而蒙得矢之名。夫黄矢，贤士之象也。鸿既举矣，何以羽仪于国；狐虽获矣，何以黄矢为功由是言之，君之贤士失矣。将无田乎？”
　　左右曰：“向也，君游于圃田之泽，征君以田谏，今君复田于兹，征君不谏。是征君去矣。意者，黄矢既黄宪乎夫宪也，以直声动于诸侯，言必符则，行必蹈素，不臣天子而宾诸侯，不求荣爵而安韦布，不谋爵禄而甘薇霍。怀广裕之度，负清皓之风，遇于时则扬眉若飘云，不遇于时则拂衣若振叶，此许务之耿光，而颜蘧之淑节也。君幸而得之以为宾，国人私庆于市，三月而盗不欺，商旅不争价，郡无暴吏，野无啼民，此皆征君之隐绩也。而君以田故，谏而不从，臣虑其必行矣。君得禽于田，而失士于田，其利孰重若征君未行，君犹可图也。”魏王不听。
　　是岁，魏王观甘露于谯，明年魏王薨。
　　○取谤
　　初，征君去魏，魏人怨王，流言道路。左右告王曰：“国人有辱君者，请诛之，可乎？”魏王曰：“何为辱寡人也。”左右曰：“辱君以远士，毁而谤者千人，怨而讥者一国。国有谤声，君何以结诸侯。”
　　魏王悔曰：“辱寡人之故，其黄宪乎寡人虽无令声于国，亦诸侯爵也。失一士而辱寡人，寡人其不胜辱矣。寡人有失士之过，有惠寡人者，速谏而返之，寡人唯是嘉其能谏，赏其鉴贤，且以绩誉于诸侯。今不谏而遂谤，以寡人是辱，无乃不可乎寡人闻之，众口归誉不胜一夫之毁，今毁寡人者遍于国中，而又使寡人诛之。免远士之谤，而先诛谤之刑，不亦悖哉！嗟乎！寡人老矣，王室告难而诸侯不辅，非寡人之憾也。”
　　君子曰：“悔而遁，其无终乎！”
　　○去就
　　征君过魏国之疆，周举邂逅于道，而问曰：“自吾子之入魏也，诸侯咸倾耳以纳令声，是子有殊遇于魏王，而海内之士悉欲负策而入魏，此诚展志之秋也。今吾子出魏疆而托于一旅，衣之以敝褐，乘之以蹇驴，弟子七人，童仆二人，执御者三人，萧然于国门之外，何沦落如此哉意者，魏王之器不足以辅饬欤今汉祚遭季，权雄角立，贤者屏迹于草莽，以痛王室而观望诸侯。若徐稚砥节于豫章，吾子高步于汝南，周ギ守操于乐安，吾子振美于汉庭。今之贤士子其卓矣，而犹皇皇不遇，况绳墨中之数子，岂能学邯郸之步耶。嗟乎！嗟乎！吾子行矣，何国之如。”
　　征君莞尔笑曰：“甫之所如者，子之所去；子之所去者，亦甫之所如也，又何问乎？”乃扬绥而别，周举挽其袂，怅而不言。从者曰：“夫子将如秦。”
　　○去魏
　　征君既去魏，魏人告王曰：“征君却魏而奔秦，必有无礼于魏。请行间于秦王，以疑其心。可乎，不可乎？”
　　魏王曰：“可。寡人欲执其所主而后间。彼宾于敝国，不告寡人而私纵之，不惟有纳赂之辜，且以导衅于邻藩，而笑同列。刑在先王之明典，不可宥也。”乃命左右执之。
　　馆人惧而赴秦，告征君曰：“君以夫子去魏之故，不闻予君，君将戾仆以仆为夫子赂也，又导衅于邻以为诸侯笑，欲声我以罪戾，加我以典刑。仆其若之何夫子之令德英谊日夜结于君心，若返驾于魏，陈以去故，岂惟宥仆而君亦以弃贤是悔，且无恶于诸侯。夫子亦可以往来于其国，而车马之从缤纷于秦魏之郊，夫奚不可乎吾闻之，圣哲之出将以仁诸侯而抚百姓，今以一馆人而不能使其庇，仆死之后，恐夫子无所主矣。夫贤者之于诸侯，先所主也。无所主而宾诸侯，人孰信之。”
　　征君答曰：“魏王之宾也，素无国士之遇，甫之馆于魏也，亦无待人之辱，可以去而不就，是吾裕也，魏王何为虽然，诸侯之懈德，未有甚于魏王也。色荒于宫，禽荒于田，吾数谏而不听，是窃效宫奇之愚，而不为百里奚之智也。幸而魏王无逐客之令，以戮天下士，宪也得以翱翔而逝焉。吾子义不矣，子欲吾返驾而就，吾亦何声以辞秦之聘哉若不得已，唯是奉尺简于魏王，陈吾所以去之故，明吾所以不返之故，宜吾所以假馆无妨于子之故，子必免矣。”乃遗魏王书，馆人归魏。
　　是岁，魏人求盟于秦。

　　●卷五
　　○遇樵
　　征君入秦，倚歌于渭桥。有负薪者过而问曰：“子何人，斯倚歌于渭水之梁乎？”征君对曰：“甫汉室之征君也，吊古于秦，悲而倚歌，非汝所测也。”负薪者曰：“今游秦之士，接迹于渭桥，不徒游观以为乐也，皆挟策怀珍以干秦王，而士无遗于邻国，秦号为得士。子以汉室征君下临藩壤，使一见秦王，秦王必以子为上国之宾，富贵可立而俟也。子奚洋洋然倚渭桥而悲歌乎？”征君曰：“非甫之志也，故慷慨悲歌以自激耳。宪也岂宁戚之流乎？”
　　负薪者曰：“吾秦人也，以负薪为职，比秦之名山、广谷、遗基、故苑，吾皆得而樵焉。子欲吊古于秦，以释厥志，吾为子肆言可乎？”征君辗然而仰笑曰：“出于机，入于机，同游于机，浩浩乎磅礴于机，而忘于机。”负薪者曰：“吾恶知人忘于机乎，机忘于人乎，人与机相忘乎夫机发于无极之原，智者觉之，愚者忘焉。故万物缘机而生，缘机而动，天地如之，而况于物乎。吾与子遇，机也；吾与子言，机也，子以吾为忘于机，而不知吾以子为忘于人乎？”征君不能对，既而曰：“子言秦之状也，宪也愿闻之。”负薪者曰：“吾忘于机，子忘于人，而奚不忘负薪之子乎？”征君曰：“吾始知忘于机者化于机，觉于机者忘于人乎。虽然，吾以仁义为机而得其名，子以斧斤为机而得其薪。薪者得于斧斤而不得于子，是亦忘于子也。而子亦岂忘于机者。”
　　负薪者曰：“噫，嗟乎！吾与子之争于机乎钻焉凿焉，而不得其源乎！吾已矣哉，今日暮，重关渭水东流，秦岭苍然，乌憩云木，有庐在焉。请与子偕归，以薪为榻，举瓦觞餐鬼草，聊以娱子怀也。”负薪者曰：“子如不言，吾请言其略，以竦子之游。夫秦，四塞之壤也，虽偏镇于西隅，而国之形势实为天下雄固，帝霸之业也。若夫盘互而秀于南者，则终南、太乙焉；隆隆乎阴于西极而东望潼关者，则华岳焉，东注乎咸阳则沣水之所导也，其境有兰池阿房之宫。咸阳之南，周之镐京也，茫茫四陵，南北相望，秦宫所营沣其郁焉。岂惟泾水之望陵哉。西北临乎豳国，而奕奕者其梁山也。鸟而苍苍，内有离宫别馆、昆明西陂、辇道纡曲而相属者，秦之上林也。郁然起于雩之东南者，有紫阁峰焉，其周之灵台，废也久矣。横亘乎蓝田者，有秦岭焉。霸水之所出，关之所镇也。绝于西域，而嫖姚之所开者，其玉门之关乎环于汉阳而微茫者，其鸟鼠乎。限于北漠之陲，匈奴倚垣而窥者，此秦之长城紫塞也。蔽乎朔方，而胡笳战马之所集者，其贺兰之山乎声下龙门，景入太华而浩荡者，黄河也。积雪千里而瀑布之漭漾者，则太白焉。荆山峙于河，则大禹铸鼎之墟也。若夫太液曲江之池，乐游细柳之原，骊山之温泉，新丰之粉社，陇山之九坂，长安之章台。又有博望西郊、芙蓉、未央、长乐、建章、甘泉之宫不可胜数。其近而罗列者，皆钟秀于雍州；其远而环带者，皆隐耀于关中也。子之游秦其知已乎？”
　　征君谢曰：“幸教甫矣，今王室多事，而秦晏然。一日不能藉，虽藩篱四塞，吾恐胡人整步而过蓝关之险，平于九衢太华之限，豁于战场，则秦人安得而峙乎所以慷慨而悲歌也。”负薪者永啸而去。征君叹曰：“国有隐士，甫已知秦王之不能好贤也。”
　　洎曰：“此入秦第一篇，文势错综变化，不可仿佛。中兼赋体，读之令人手舞足蹈，太史公后罕见此文。”
　　○待樵
　　征君复游于渭桥，待负薪者来。左权不悦曰：“昔者夫子倚歌于渭上，遇负薪者与之鄙谈，今又俟其至，何亵身于野人而失期于诸侯哉窃以为夫子不敦也。”征君曰：“汝未之达乎。吾如秦三日矣，而秦王不闻，是左右之佞者众也。秦王招我以礼，蔽我以佞，则贤主之负薪者众也。吾欲去秦，是揣佞于左右，而忽礼于秦王。议者必曰：‘无故而骤去，非孟氏三宿之意也。’吾是以寄傲于斯乎？”
　　乃假为渔者，倚梁而钓于渭水之流，有汉使翟过而讯曰：“仆久不见叔度，何落魄如此耶？”征君对曰：“夫贫贱者，士之素也。用之则为春阳，不用则为秋阴；达则万钟而不加喜，穷则一瓢而不加忧。故仲尼圣矣，不能为夷吾之霸齐；孟轲贤矣，不能为子产之兴郑。何则遇与不遇耳。今汉室将蔽，贤士沦落，党锢之衅方殷，权奸之谋已奋矣。有志者其忧患乎！秦以千乘之国，当世叔之季，桓文之功烈可一举而树也。然而玄谋深识之士不集于国，潜韬策之雄卷迹于路者，岂秦之利禄不足以供天下之贤才乎，亦以左右之谗使之然也。夫秦王，帝室之同叶，而宗盟之首系。不以此时富强其国，阴结诸侯，而扶汉室之危，吾恐天之历数必授于异姓之手，以帝海内，则秦王安得以藩封之爵而传诸子孙耶。吾之游诸侯，为汉室也。使秦王宴然而不顾其后，则士亦佛尘而往矣。吾之不去，尚冀秦王之遇也。三日而无闻，吾岂咎于秦王哉。宪也不仕天子而游诸侯，亦仲尼之卫之陈之宋之所为也。终不获志，则卜居于山林以讽先王之典谟而已矣，岂自同于羁旅之徒乎。”
　　翟曰：“夫秦恃百二之固以轻贤士，其不能为汉室赖也，亦明矣。以子之才，上不臣于天子，下不交于诸侯，而犹偃仰当世，是洗巢由之耳，而负伊尹之鼎也。今汉室之难，发于钩党，此亦诸君子之激也。制群小而自制，不亦悲乎夫！陈仲举、窦游平、李元礼、郭林宗、范孟博之属皆子友也。今天子方高子之名，盍亦就蒲轮之聘，清朝廷之路，而解诸君子之忧乎。奚必以意气宾侯王讠单笑，轻爵禄而若是恝也。且吾闻之，鲤游于百川，不如江海之深逝；朱鸟游于山泽，不如云汉之高飞；贤俊游于诸侯，不如一王之殊遇。子其慎所游也。”
　　征君答曰：“是则然矣。先生独不闻：江海之逝者，不能栖迟于芳藻；云汉之飞者，不能饮啄于清流。一王之遇者，不能诎伸于爵网。名羁之外乎，钩党之议非诸君之忧也。王道坏而重臣危，不可以济。先生其行矣乎。”遂送别于茂陵道。翟登车，悃然遥谓征君曰：“时哉，各努力也，于其矣。”
　　○诛赏
　　秦王闻征君入秦三日不得谒，诛左右之蔽者五人，令国中弦歌以逆征君。秦王侍于宫门，军武执戟，庶人执旗，车马辐辏。观者慰曰：“今日得见征君也。”征君至秦宫，秦王欲爵之，授以冠舄。
　　征君辞曰：“不可受也。夫先王之爵禄，自畿甸而颁于侯国，太宰掌之，天子不得而私其臣，诸侯不得而私其士。故诏爵以德，诏禄以功，皆天子之明制也。至于衰世，庸王废灭先王之法，爵禄无纪，轨物不经。挟权据宠之家，珠玉以为渊，丹青以为谷，罗绮丝竹之乐交陈于前，亘以长夜。若此者岂皆君之赐乎。卖宠幸于士庶，措威福于人主，无德者爵，无功者禄，百姓怨困于下，而国病矣。人主疑而不能悟，愍也；悟而不能振，弱也。主弱则臣强，强则侵，侵则毒。臣毒于内，则诸侯毒于外。其始强也，亦以爵禄而私士，遂至浸溢而不可救。故势合则战，势分则盟；力合则战，力分则盟；谋合则战，谋分则盟。此七雄之所以相持其胜也。而况当是时以爵禄役天下之士者，皆有国之诸侯，其权可得而爵，其地可得而役，其民可得而兵，其士可得而臣也。然帝秦而为民，鲁仲连犹耻之。是士非不欲臣于诸侯也，无道之国安得而臣哉。今诸侯有位而无国，其势又难矣。无国是无民也，而遽爵其士，士必蒙戮，况诸侯乎。夫汉室虽弱，未有周赧之穷，宜以扶汉室为名而谋其国，则诸侯之业光矣。贤王封千乘之爵，而有万乘之势。士之日夜望秦而驱驰者，亦欲以汉室之故而陈于王也。若贤王有其国，而国之人民土壤皆奉职于王，则士亦不必至矣。士至而爵之，亦不辞也，贤王惟无国，故不可爵一士而使之谋秦。何则汉室之君臣，犹议礼于庭，而揽天下之地图，颁诸侯之爵禄，建荣号于海内，行赏罚于郡县，而一统之形未剪也，贤王欲谋秦而扶汉室，岂必爵一士乎故曰：得民之心者不以威武，得士之心者不以爵禄，得诸侯之心者不以山川，亦自得其心而已矣。臣之入秦也，月始受魄。而臣之见王也，月已几望。贤王以为左右之蔽而诛之，求士诚急矣。奈汉室之典刑何也，诛一人犹不可，况其余者耶。夫蔽士不可以为律也，蔽而诛之，使有谗于王者则如之何不达于王而杀其士，于秦国之境者又如之何贤王诛左右以蔽戾，荣臣以爵禄，赏臣以冠舄，皆非典也，臣故不受。夫死五人而得一士，贤王何利焉，是以一诛赏而动汉室也。且以迫秦后不可以为盟主。王其图之。”
　　秦王怃然曰：“然则，寡人为之奈何？”对曰：“虽然，犹可为也。今秦之有司，天子之臣也，王宜以为情告于天子之有司。声以私进美女之律，盖其罪与蔽均也。令有司亦以其情达于天子，则王之虑必释，而亲亲之恩坚矣。”嬖入史纲曰：“何必然则君之计宜以诛左右之威而收秦民，乘士之归秦而速伯功，倚秦国四塞之险而会诸侯，当汉室累卵之危而布文德，此一时之显名盛举也。五伯之功皆谋于速而钻于机，故名显而功集。今天下初启难也，以诛赏之小瑕而诡掩曲饰以求媚于时，臣恐天下事谢矣，何以达圣哲之权，昭鸿骏之业。窃为君不取也。”秦王笑曰：“何言之易，何言之易。寡人方与征君游礼乐中，恶及兹也！”
　　是岁，少微见于秦。
　　○盟会
　　韩臣将寻盟，秦王问于征君曰：“韩将与寡人盟，何谓也？”征君对曰：“夫诸侯亲睦，以宁其社稷，以怀其人民，使军旅之士不相加也，于是乎有盟之礼。夫盟，信之舆也，诸侯盟会以示好，宴享以示睦，故诸侯贵盟而贱役。大国盟而不役小国，役而不盟弗信，则盟必溃。弗盟则无以彰信也，盟以彰信，故溃盟者春秋恶之；求盟而不直者，春秋耻之。夫求盟者信诈之机也，是故诸侯未盟而战，将以养其战也。既战而盟，将以防其救也。故怠则乘之，衅则动之，窥怠而乘，是吾以盟怠也；观衅而动，是否以盟衅也。以盟怠者，敌必乘之；以盟衅者，敌必动之。故曰：“信诈之机也，必欲盟，故树之以信；必欲溃盟，故寓之以诈。盟而守信者，若葵丘之会是也；盟而守诈者，若河阳之会是已。夫天子与诸侯不言盟而河阳之会，则晋文之守诈于诸侯以侵周室。孔子曰：‘晋文公谲而不正，齐桓公正而不谲。’此之谓也。今王欲为葵丘之会而树信于天下，则韩之首盟不可辞也。受韩之盟，则诸侯皆响应而盟秦，齐桓之盛复转于今矣。不然，则诸侯背秦之心犹韩之盟于秦之心也。韩之土壤，秦不能过；韩之山川，秦不能过；韩之谋士，秦不能过；韩之人民，秦不能过；韩之精兵，秦不能过；韩之车马器械，秦不能过。夫以不能过之韩，而求盟于秦，固天以葵丘之烈赐贤王也。王其盟之。”
　　秦王悦，遂与韩人盟于锡谷。
　　○琴论
　　征君燕居，中夜鼓琴而歌《豳风》，秦王使左右伺之，通于馆人。馆人觉，私告于从者曰：“子之师也，鼓琴咏歌其声铿铿，然是歌也果无心乎！”从者对曰：“夫心以生声，声以成歌，歌以惕志。若夫子之歌也，何谓无心。”馆人曰：“然则所谓歌者，何诗也？”对曰：“《豳风》。”曰：“奚取《豳风》也！”曰：“《豳风》，王化之纪也。夫子思周室之隆治而咏歌焉。秦其望矣。”曰：“无刺乎？”曰：“鼓琴而音婉以和，歌《豳风》而声雍以舒，又何刺焉？”馆人谓秦王之左右曰：“先生无劳，窃也请复于君，可乎？”
　　左右返。征君理琴顾从者而言曰：“吾鼓琴至《豳风》之乱，琴不起，必有疑者感之，其秦王乎？”从者对曰：“馆人哉！”征君曰：“馆人何为而疑也？”对曰：“馆人闻夫子鼓琴而歌，卒尔问曰：‘铿铿者歌其有心乎’弟子应之以心。又问曰：‘何国之风？’弟子告之以豳。又问曰：‘有刺乎’弟子告之曰：美。是以知馆人之疑也。”征君曰：“甫有心而鼓琴，君无心而疑琴，琴亦应吾以疑滞。吾以情何感而至此哉。嗟乎，夫人寄于幻化，有有心者，有无心者，有有心而无心者，有无心而有心者。无其所无而未尝无，有其所有而未尝有，无亦疑也，有亦疑也。疑则机也，机则感于机而应于机，机之流于物也。无一无万，无巨无杪，无远无近，无阴无阳，鼓舞化育。若知其存若风之，噫嘘而物窍皆鸣日之照临，而物状皆朗。不行而赴，不疾而驰，此之谓机。故禹产于石英，契产于燕卵，颉皇悟于鸟迹，傅说报于梦寐，乞人哀而感申喜，介子歌而泣文公，瓠巴鼓瑟而鱼出，鲁阳挥戈而日反。其有心乎？”其无心乎其感于机乎，其应于机乎今吾鼓琴而馆人疑，馆人知也，吾弗知也。馆人疑而琴蹇，吾知也，馆人弗知也。吾是以有感乎物机之变易，如馆人之疑而触者亦多矣，小子识之。”
　　从者出告于馆人，馆人异其所云，入曰：“夫子鼓琴于堂，而有琴玷，以为仆疑也，夫子殆得其疑而失其人乎。”征君曰：“此弟子之言也。”馆人曰：“否。顷有秦王之左右二人伺夫子于牖外，以犯夫子之琴，此左右之疑也，从者其误矣。”夫征君抚琴而哂曰：“左右之伺王命也，则疑在秦王也，于左右何疑夫疑，鬼之门也，明神之庭也，吾闻君子去疑而存明，未闻汨明而畜疑也。故君子遵礼乐以昭明其心，远淫邪以昭明其性，躬政事以昭明其动，辩忠佞以昭明其志，济茕独无告之民以昭明其德，犹惧其未广也，察诽谤以昭明其过，纳谏诤以昭明其虚，修蒸尝以昭明其敬，光庇国家以格于上下神，是以世享其荣，子孙必兴，此后稷文王之所以光裕也。秦王以汉室之子孙贵而无辅，富而无民，恃大而不修德，疑士而不谋政，后有兴者亦始皇二世之为也。惜乎！吾不得见左右而论于王。”
　　馆人出，从者侍而问曰：“夫子何屑与之论大道也？”曰：“吾闻君子无傲，以傲而陵人，人亦侮之；以傲而陵君，君亦贱之；以傲而陵长，长亦击之；以傲而陵弟，弟亦狎之；以傲而陵友，友亦远之。是以替名而善，身必戮焉。吾知免于今矣。”
　　○燕居
　　征君燕居，与七子讲业，七子问曰：“孟轲、孙况之后，由道者可得而闻乎？”征君曰：“道，人之路也，愚夫愚妇皆由之，孔子盗跖皆由之，何谓无道？”曰：“是路也，非道也。以路而为道则可，以道而为路可乎以道而为路则亦指仁义而为尘埃乎？”曰：“汝何以道为道，以路为路乎吾观其由于人者云尔，夫路也者，缘仁义而名者也，非缘路而名仁义也。汝知仁义之非路，而孰知尘埃之为道乎；知尘埃之为尘埃，而孰知仁义之为尘埃乎。天地庶物皆尘埃也，则皆路也，安得不谓之道。故君子仁义以为路，是亦仁义以为尘埃也。仁义以为尘埃，是亦尘埃以为道也。道衰于春秋，亦隆于春秋。若孔子及颜渊、曾参、子贡、蘧埃、季札、子产是已。道熄于战国，亦鸣于战国，若孔、孟轲、墨翟、列御寇、庄周、荀卿是已。其余嗽然嘘其术于当时，以立一家之言者，殆不可纪。若邹衍、虞卿、慎到、山环、关尹喜，庚桑之徒，皆显名诸侯而列儒者之林，使孔子出必取而裁之，以纳于道，虽商鞅、苏秦、张仪、公孙衍、申不害、韩非之流，其学不出于纵则由入于横，不入于刑则出于名，驰其辞氵议以颂诸侯而坑天下之民，然数子者，亦皆辩慧博闻之士，使其游于孔子之门，孔子必不拒。盖辩慧者，考业之资；博闻者，达性之涂也。如是则仪、秦无纵横，而韩、商无刑名矣。夫人之性不相远也，其质饶以懿，而文之以诗书，闲之以礼义，则性成焉。放性犹璞也，不琢则不成。今夫对薮之人多鄙，市井之人多娓，非理也，其习使然也。性固无间于熙薮市井之人也。故循其习之谓情，宰其情之谓性，因性而导之谓学。不因性而学是助傲而饰巧也，何取于学故博学而无礼，君子以为求性之泛礼者，所以规厥性也。学而礼则令名昭焉，名昭而辱远矣。故居上而能靖，居下而能默。世有遽墨氏者，则以为陋；有慕庄生者，则以为僻；有谭荀卿者，则以为曲。噫。三子者无盗跖之行，遵仁而处，遵智而达，遵礼而动，孔子之所必取也。互乡之童子无异于市井之人，孔子犹与其进，而况于三子哉。故曰：世俗不可与论古，拘儒不可与论道，其是之谓乎？”
　　○仙论
　　秦王好仙，将筑台于宫，以望终南，征君谏曰：“不可。夫有国者，将以远欲而亲民也。故封建一国，则一国之民赖焉，不敢弃也，民亦不能弃其所牧而求治于邻。故天子远欲以亲兆民，诸侯远欲以亲百姓，百姓怀之，是以能有其国。昔者太公封于齐，而齐民颂；周公封于鲁，而鲁民说，以齐鲁之民获其所赖也。今贤王受先王之遗业，而为秦之诸侯，几二百载，而百姓日蕃，田野日阍，死难效节而无离心者，岂民性之本然哉，亦为人牧者有以城其民也。
　　臣始入秦之境，野无肥民，市无丰贾，乞者载道，仓廪不，臣疑以为无诸侯也。及贤王得臣，百姓欢悦，咸望臣之吐忠而谏也。臣愧不能有益于秦，而贤王亦亮臣之不能忠于前也。故欲筑台以求仙，穷观于华岳，骋望于终南，而为远民之举，以彰其欲。何贤王之勤劳若此哉，臣窃以为过矣。昔燕昭王欲致天下士，欲民力以筑千金之台，燕民犹病之，况筑台以求神仙乎。
　　夫仙者非臣非民，潜于山泽之间，垢衣应形，饮水食草，得山泽之精以延年保身，穷莫甚焉。黄绮曰：爵禄不及，而窃吁吸之术以自荣者，世之所谓真人也。虽卧薪不足以喻其穷，尝胆不足以喻其苦，左无吹箫之妾，右无鼓瑟之姬；珍羞异膳不得陈于前，文武侍从不得列于后；播弃父母，割绝子孙，不表于卿党宗族，此海岛之鬼群也。由此观之，绮隐于商山以结为名，其论神仟则耻之。故当时避秦之士，往往皆明忠信、树廉耻，识君臣之分，审出处之节，如黄绮者亦良可述也。彼岂沦于神仙哉。
　　今贤王捐千乘之乐，而为此游，以自悴其身，孰为利乎夫为百姓而筑其台，虽劳而不怨，弃百姓而劳民，民孰劳之，是筑怨也，社稷之神不福焉。
　　昔我先王建国，伯子男皆无封壤，唯诸侯是亲。今秦以如绳之国，自贤王而绝之，无乃不可乎。嗟乎！贤王特不寤云尔。崇爵丰禄亚于天子，雄藩沃壤，据四塞而谁何，贤子孙世守其业，虽值乱世而不与王室同危，且足以树霸。若王运在，又可以兴其延年也。如是何希乎乔松，何慕乎韩羡，寂寞而枯稿哉。彼且悔之矣，贤王复希慕而为之，是使松乔韩羡延领于窍谷，而笑贤王之不智也。臣愿王罢筑台之役，以为人民社稷计。”王不听。
　　是岁，秦饥，匈奴寇潼关。天王使中尉采金于秦。
　　○党锢
　　曹节乱王室，秦王问于征君曰：“王室有党锢之难，何为其然也？”征君对曰：“仁哉问乎。夫豪杰结难祸及于国家者，岂一朝之故当其负天下之骏望，则人主倚之以社稷，孰不以为豪杰庆，而不知发难之端亦萌于兹矣。自甘陵之党兴，天下已知今日之祸。若陈蕃、李淑、李膺、窦武、张俭、郭泰、范滂之属，一时号为三君、八俊，名莫盛焉。而窦武、陈蕃以执政为朝廷重，谠议合如应响，忠谋奋如疾霸，然诺相许，确如太山，其自负也如此，而竟不就。故名显而望隆，君子之幸也。小人因其名而乘之，其难愈激而不可解，以至于危国家，可畏也。
　　宪闻之，豪杰之出，必有英毅明懿之君，以成其志，则谋裕而不激，功顺而不挫，以辑定社稷，民人以宁。故舜不遇尧，则欢兜不能放；周公不遇成王，则飞廉不能戮。今数子者无舜与周公之遇，而为此谋，不亦哀乎！夫治世则阳明闻，而小人为泥沙；乱世则阴浊滥，而君子为鱼肉。今王室无纲纪文章，使豪杰弄于群奸之手，海内涂炭者十有余年，是威福移于下，而主权不明也。故豪杰锢而为党，罪以危社稷之名，岂天道也哉。若数子不死，犹可以镇王室，不然，诸侯不能高枕于藩篱之内矣。夫彼以小忿而构大难，钩党之变，臣其寒心。天如祚汉，锢贤者必诛，仇民者必戮，正其典刑以舒直亮忠贞之士，则王室之隆，若振翼也，何为而使其幽愤哉。自李固、李乔不得伸于前，致党议不得明于后，臣以消息之势观之，必不免矣。悲夫，以王之贤伟当千乘之国，而失高枕之安，此臣所以为贤王患也。王宜以诛节等为名，盟集诸侯，肃清王室，培植善类，苏活苍生，改元以新天下。若王上不从，则周公伊尹之举在贤王也。臣窃念安帝之世，内戚用事于朝，诸羌横驰于郡国，天下咸怨。然帝有好贤之明，常以礼币征天下孝廉之士，臣亦与焉，犹以为未可仕也，故辞而不就，淹诣于今。主昧臣虐，国命大谬，善类盈朝而无尺寸之功，徒以清誉激扬。而问画者盖寡，竟罹祸难，臣实痛之。今党锢纷纭之际，犹可援也。贤王为王室计，奋然速举以延汉祚，则臣虽不得仕汉亦足以报矣，王其图之。”
　　秦王感慨，泣数行下，左权剑歌，以挑秦王。歌曰：“西溟有剑，其离照之，可以熏黔黎。”秦王于邑而言曰：“寡人寤矣。征君，寡人师之；子，寡人友之，将协谋以辅王室，不敢避也。”左权对曰：“征君入秦二年，以心奉于王久矣，而王方悟耶今天下之诸侯，皆欲以首盟为功，以靖祸为劳，以得士为强，以收民望为张，而王不闻，何也？”秦王谢曰：“系子之幸教，寡人其利普哉。”
　　左权出语秦人曰：“吾数讽秦王，而王不谋，虽得征君亦不足乎。”
　　○见几
　　陆续追师至秦，谒征君，而喜曰：“续也得师矣，愿终身受业焉。”征君问曰：“子见元礼乎？”陆续答曰：“嗟，与元礼去国矣。”曰：“党难解乎？”曰：“霍子之力也。”
　　征君叹曰：“虽然，阉寺执政，直臣必危。元礼之去其能久乎吾尝与林宗论汉室之事，忧形于色，移榻不寤，独何心哉是以坚不仕之，意遂山薮之乐。林宗与吾偕是心也。彼犹择交而奖训，故及于党。若宪也，无誉无毁，潜葆厥素，躬料以养妻子；鼓琴读书，以训来学。有兄伯庸，哭母失明而亡，吾独废冢三年，遭汉不靖，佞臣窃权，匈奴称命，惠政不沾子民，敛术结网于国，吾是以坚志而避世。及读孔氏《春秋》，尝曰：‘仲尼之道，至作《春秋》而尊也，知周无盛王，不可以辅，乃历说诸侯以行其道。得志则摄相事而诛正卯，不得志则权褒贬而作《春为》。吾亦乐仲尼之道。周汉之东皆季世也，故考风于列国，闻政于诸侯，诸侯不以为贱而宾之，岂爵禄以臣而凝滞于进退哉。吾始游齐、鲁、韩、魏之诸侯也，四君皆爱士而不能谋，盟会而不能信，将如晋而国有警，乃遥涉于秦。秦王明毅而好问，分禄而养贤，积秦之粟，盟诸侯而扶汉室，疏党锢而清王涂，诛谗佞而抚黎庶，却匈奴而歆社稷，则穆公孝公之业不足为也。今阉寺执政者二世矣，党锢虽释而主疑未愈，何以熄衅若数子不为逢梅之举，必为后忧。孔子曰：‘邦无道，危行言逊。’数子其未从事于斯乎？”
　　是岁，秦国地震。大雨雹。
　　○上林
　　有五色鸟集于上林，秦王喜而问曰：“寡人享西土之禄，未有功德于敝邑之百姓，而致珍禽，寡人以为凤也。不然，则太液之池非无凫雁之鸟，上林之苑非无鹦鹉翡翠之禽，奚五章之若斯也。寡人闻之，西方之凤曰，意者其乎若以为然，寡人将发私廪致百匠以修上林，则何如？”
　　征君对曰：“吾闻淮南有鸟，其名曰鹞；南越有鸟，其名曰，皆五色也。昔者，文王为西伯，修德行仁，泽被南海。是时也，有鸟鸣于岐，名曰凤凰。百姓陈路而歌，群臣埋庭而颂。文王曰：‘奚为凤乎是尔臣庶饰其所闻以重予过。’夫以文王之懿，而让岐山之鸣，却臣庶之颂，慎懈德之愆，是以光昭于西土，恩怀乎诸侯，而为受命之主。世载厥休以茂，有天下则文王之为也。今王之心度不类，然臣恐指鹿为马之臣复面于秦庭矣。夫上林苑，秦之广图也。我汉祖灭秦入关中，三望上林之苑而不入，岂复畏秦之余威哉，亦项氏以为忧也。至孝武皇帝，始凿昆明之池以习水战，民不得休息，而天下大困矣。然犹赖文景之遗泽也。及世祖迁于东京以来，上林遂为废苑，今欲兴之，非帝王之业不可。虽然，敛四海之财，发百年之禀，竭百姓之力，以修亡国之规，仁者不为也。且以供子孙盘游之乐，为二世窃笑，是秦之民又黔首也，不亦悲哉。愿王察臣之言毋忽焉。”
　　秦王乃止上林之役，左右因是以嫉征君。
　　○观雪
</div>
    <div class="pagination">
<a href="天禄阁外史_page2.html">上一页</a><a href="天禄阁外史.html">1</a><a href="天禄阁外史_page2.html">2</a><span class="current-page">3</span><a href="天禄阁外史_page4.html">4</a><a href="天禄阁外史_page5.html">5</a><a href="天禄阁外史_page6.html">6</a><a href="天禄阁外史_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
