<!DOCTYPE html>
<html>
<head>
    <meta charset="UTF-8">
    <title>李文忠公选集 - 第 18 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文忠公选集 - 第 18 页/共 78 页</h1>
    <div class="content">　　何子峨来函（四月二十八日到）（附）

　　阻贡一案，在神户时，有球官来谒，察其词意，诚有如上谕所谓另有别情者，因饬其将阻贡后所有与日本往反文书，悉钞一分备览。寓东京后，驻日球使毛凤来等迭次求见，收其各禀，如璋反复查阅。

　　缘琉球于明万历三十年役属萨摩藩，近日本废其国内诸藩，遂欲举附庸者而郡县之，因琉球之臣事我朝也，必偪使贰我而后可以逞其志，此阻贡之举所由来也。琉球寡弱不敌，势如累卵，不能不托庇宇下以救危亡，故屡次遣员哀吁者以此。然惟称日本阻贡，于废藩制、改年号诸事，皆隐忍不敢陈，是琉球之愚也。琉球初附东京，其王曾声请率由旧章中东两属。彼时副岛种臣为外务卿，经许其请后乃竟阻贡，使遣官驻琉，欲锁其港，琉人危拒几至骚乱以劫日人，观日官批其所禀，绝无情理，不过一再曰：所请各事难以听从而已。是日人未尝不知理屈。四年以来未遽灭其国绝其祀者，则以我牵制之之故，欲俟我不与争而后下手耳。今向德宏之来（中山王据闽藩探问咨文，始将阻贡情事咨复，差向德宏赍来，其咨复文书当钞与日人，此次索阅之，惟于谕日复贡等字则隐约其词，余皆同也），马如衡之去（光绪二年十月十九日自琉往闽，此间新闻纸早经传播），日人皆知之，迟之又久，而我不言，日人或揣我为弃琉球，疑我为怯，日本行废置而郡县之，以后更难议论，此准理度情，此时不得不言者也。或者乃恐因此开衅，不知日本国小而贫，自防不暇，何暇谋人？该国债逾二亿，因去年萨乱，民心不靖，复议减租，国用益绌。近复下令借民债一千二百万，而应者寥寥，所赖以敷衍者纸币耳。然苟一兴师，则军械鎗火皆购之外国，非现金不可，陆军常备额止三万二千人，海军止四千人，轮舰止十五号，多朽败不可用者，议由英厂购船，以费绌始来一号，名为铁甲，实铁皮耳。近仿德制，寓兵于农，征役练兵，三年为期，彼盖知全国濒海，时势艰危，图自、守耳。若倾国劳师，常额不敷，必役番休，废藩旧族，意多怨望，又恐内乱将作。彼执政如岩仓、大久保，皆非轻躁喜事之流，此种情形无可掩饰，其不敢开边衅者必矣。

　　若台湾之役，西乡隆盛实主之，长崎临发，追之不及，乃将错就错，使大久保来议和，大久保归，国人交庆。后西乡复议攻高丽，执政痛抑之，乃弃官称乱，自灭其身，至今士大夫皆深讳是事，不复一言，其情可揣而知也。中土所传日耗，多出夸张，证以台役，益疑其强盛，如璋到此数月，旁观目击，渐悉情伪。前所呈「使东述略」，略陈大概。窃谓其今日固不敢因此开衅也。若又以日人无情无理，如瘈狗之狂，如无赖之横，果尔，则中东和好，终不可恃，阻贡不已，必灭琉球，琉球既灭，行及朝鲜，否则以我所难行，日事要求，听之、何以为国？拒之、是让一琉球，边衅究不能免；欲寻嫌隙，不患无端；日人苟横，奚必藉此？又况琉球迫近台湾，我苟弃之，日人改为郡县，练民兵，球人因我拒绝，甘心从敌，彼皆习劳苦、耐风涛之人，他时，日本一强，资以船炮，扰我边陲，台澎之间将求一夕之安不可得。是为台湾计，今日争之患犹纡，今日弃之患更深也。则虽谓因此生衅尚不得不争，况揆之时势，决未必然乎？如璋熟知中国此时决非用兵之时，即虑日人亦知我天恩宽大，必不因弹丸之地，张挞伐之威，口舌相从，恐无了局。然无论作何结局，较之今日之隐忍不言，犹为彼善于此。即终无了期，而日人有所顾忌，球人藉以苟延，所获亦多。失此不言，日人既灭琉球，练之为兵，驱之为寇，转恐边患无已时，斯又度时审势，反复踌躇，而以为不得不言者也。闽中来函，极言恐开边衅，欲罢此事，如璋谨据其所见，函呈总署，然兹事重大，自恐识闇智昏，惶恐不知所措，伏维中堂察核训示之。

　　复覆何子峨（四月二十九日）

　　承示日本阻贡一案，琉球使臣屡次哀吁，冀中国力加保护，藉支危局，情殊可悯。琉球自明初臣服中国，五百年来，无代不受封，无期不朝贡，旧章具在，班班可考。较之万历年间、为萨摩藩属者，其年代先后已自不同，一旦恃强陵弱，欲举附庸者而郡县之，阻贡不已，旋改年号；改年不已，复欲锁港；无理已极。琉人喁喁内向，思欲托庇宇下，沐我厚往薄来之利，兼收扶危定倾之功。我中国自应善为护持，俾海东片壤，稍延宗社，乃足昭字小之谊。且前时副岛种臣既许中东两属之请，是彼未尝不畏我牵制，中国若隐忍缄默，彼且疑我怯弱，或将由琉球而及朝鲜。不如早遏其萌，使无觊觎。是今日日本阻贡之举，中国之不能不与力争者，理也情也。

　　然迩年以来，曾未认真议及者，盖亦有故。琉球以黑子弹丸之地，孤悬海外，远于中国而迩于日本。昔春秋时，卫人灭邢，莒人灭鄫，以齐、晋之强大，不能过问，盖虽欲恤邻救患，而地势足以阻之。中国受琉球朝贡，本无大利，若受其贡而不能保其国，固为诸国所轻：若专恃笔舌与之理论，而近今日本举动，诚如来书所谓无赖之横、瘈狗之狂，恐未必就我范围。若再以威力相角争，小国区区之贡，务虚名而勤远略，非惟不暇，亦且无谓。鄙意以为中国与之淡漠相遭，殆即古人不服药为中医之说。至谓言之即恐开边衅，则未必然，日本饷项之绌，国债之繁，旧族废藩之思乱，前此闻之稔矣。西乡隆盛已伏其辜，彼君臣鉴不戢自焚之祸，或者渐思守分。所购铁甲船，闻甲有四寸，似非铁皮五、六分厚者可比。然核其军额，颇属单弱。中国兵力固自应之有余，谅彼决不因一言不合，遽起波澜。惟言之不听，恐无大益耳。然琉球既祈恳不已，或不妨相机妥为开导，仍候总署核示办理。

　　鸿章前晤森有礼，亦曾询及阻贡之事，彼乃佯为不知，似由情理内怯，但使少有顾忌，俾蕞尔孱邦，不遭吞噬，所获已多。将来傥有辩论之时，自应援引修好条规第一、第二两款，与相驳难，并密请总署转咨礼部，将琉球数百年朝贡成案，钞备崖略，可以应答不穷。往年日本于台湾、朝鲜之役，始以巧言餂我，继以虚声疑我，其坚韧狡狯情状，令人莫测其端。执事沈毅有为，果于任事，与日人交涉稍久，必能诇彼情实，与为推移，先事则审慎周详，临事则识力坚定，见可知难，随时进退，谅必曲中机宜也。

　　密议日本争琉球事（五月初九日）

　　顷奉钞件，以日本阻贡一事，闽帅谓宜勿轻发端，子峨星使谓隐忍不言，失体败事，究应如何办理？属即妥筹具复等因。仰见虚衷博采，思患预防，曷任钦悚。鸿章前接子峨四月初七日来函，力陈此议与上尊处信件，大致相同。当就管见所及，详复一缄，兹将来往函稿钞呈钧核，未知有当万一否？

　　查小宋等以日本举动叵测，有可疑者三端。其第一、二端似未甚确，第三端则琉球以咨复闽藩之文钞给日国，毛凤来等又在日境时谒星使，日本殆明知而阴纵之，以尝试于我。子峨函云：「言之不从，其亏辱不过与不言而弃之等」，事理固较然矣。至小宋虑其求益反损，窃料言之固无大益，然亦不致大损。日本事事宗法泰西欧美，各邦遇有此等事件，断无不举公法以相纠责之理。即言之无成，不以兵戎而以玉帛，何至遽开兵衅？亦不至遽坏和局。子峨向钧署所陈上中下三策，遣兵舶、责问及约球人以必救，似皆小题大做，转涉张皇。惟言之不听时复言之，日人自知理绌，或不敢遽废藩制改郡县，俾球人得保其土，亦不藉寇以兵，此虽似下策，实为今日一定办法。至其末段有云：径告日本，愿举两属之琉球全归日国，准西例易地偿金，无论万办不到；中国亦无此体制也。上年台湾之役，日本即藉琉球属人被害为词，其时钧处及鸿章与柳原、大久保等辩论，均力争琉球原属中国，而该使置若罔闻，居之不疑，是其虚心积虑，不使琉人内附，琉人近日更畏之如虎，即使从此不贡不封，亦无关于国家之轻重，原可以大度包之。惟中东立约第一条，首以两国所属邦土不可稍有侵越，琉球地处偏隅，尚属可有可无，设得步进步，援例而及朝鲜，我岂终能默尔耶？与其日后言之，而毫无补救，似不若及今言之，或稍止侵陵。该国执政大久保昨因变更朝政被刺，正严仓等怵惕危厉之时，星使乘机进言，冀可略知顾忌。若言之不听，再由子峨援公法商会各国公使，申明大义，各使虽未必助我以抑日本，而日人必虑各国生心，不至灭琉国而占其地，似较不言为少愈耳。

　　闽中既恐波及，拟请钧处密致子峨，即据球使告述各节，以相诘问，暂不必提明闽咨，亦不遽云出自贵署之意，庶几能发能收。森有礼甫经回国，其于钧处似有芥■〈艹带〉，若一着迹，更难转场。是否可行，伏乞裁夺。

　　台湾绅捐借拨济赈折（五月十四日）

　　奏为台湾绅士原捐铁路经费，遵将已解之款酌核分借豫、晋济赈，恭折仰祈圣鉴事。

　　窃台湾绅士林维源、林维让兄弟原捐台地铁路经费，前经河南全数奏借办赈。其时前福建抚臣丁日昌未知河南先已奏借，遂疏请酌量借济晋、豫，经户部查照丁日昌原奏议，由臣酌量两省待赈情形，察核南北米价贵贱，或解银，或购米，酌定办法，知照福建督抚臣分别办理，并令臣将洋元核成银数，行知请借省分，筹措的款归还等因。奉旨：依议，钦此。遵查台湾米价较贵，购运甚不合算，且河南已在邻近鄂、皖等省购米，转运亦便，所缺在银而不在米，应令解银到津，酌拨转解济用，即经咨会闽省查照。一面咨商请借省分先筹的款，议定归期，免误原捐。台湾海防要用，迭准豫、晋抚臣函牍均须借拨，而豫省则商请全数济豫。臣维两省被灾均重，待赈皆殷，但此款究系豫省全数奏借在先，丁日昌续咨又以河南迭函告急，属先运豫接济。

　　查林维源等先缴台湾道库洋银十万圆，除去银水汇费实折解银六万六千一百九十一两七钱四分四厘，续缴洋银十六万圆，实折解银十一万三千七百七十七两七钱七分八厘，共合银十七万九千九百六十九两五钱二分二厘。现经商定借给河南银十四万九千九百余两，准抚臣涂宗瀛来咨已经督同司道筹议，循照该省奏定章程，即指豫库地丁项下划出有着的款，自光绪五年起，分三年归清，每年均俟秋成后由藩司划拨委解，应即照此定案。其余三万两，借给山西，以济赈米运费。准抚臣曾国荃来函，亦必筹定的款，分期解还。臣已将解到天津之六万六千一百余两，发交河南委员知府朱寿镛带解回豫。其余十一万三千七百余两，业经闽省报解，俟解到即按所定之数分解清款。至林维源等原捐洋银五十万圆，除前由闽省自行购米济赈核抵五万圆，现在借拨晋、豫共合二十六万圆，尚应缴十九万圆，原限本年三月以后分作十个月摊缴，部议亦令源源解津，以备赈款。顷接丁日昌函称：林维源赴揭阳禀商，经该前抚劝令提前赶解，由臣随时察看直、晋、豫赈务缓急情形，再行分咨酌办，除俟该绅等捐项全数缴清，由福建督抚臣遵照部议，奏恳恩施破格优奖外，所有台湾捐款酌核分借豫、晋济赈缘由，理合恭折覆陈，伏乞皇太后、皇上圣鉴，敕部查照。谨奏。

　　复何筱宋制军（五月二十七日）

　　督抚两缺均太瘠苦，殊令贤者难于久居，即偶权关篆，亦无济于常年之空乏，望刻苦坚持一、二年，量移必不远耳。雨生勇退，实因赔累不起。春帆更穷，必系常局。前蒙奏添办公经费，祗准渡台一节，未免不谅人艰。尊意欲为设一经久之法，若不奏明，闽抚未必肯受。大才当有权衡矣。

　　闻幼丹不俟假满即出。论理极应如此。俄使派崇地翁，但白逆与伊犁，皆不愿交，恐非三寸舌所能为力。玉轩已销机器局差，此次奉饬回苏，殊非所愿。顷已札令留津差委。召民委署藩篆，力请开缺，莫测其意趣之所在。直境普沾透雨，惟麦收仅十分之一，荒夏如何可支！

　　丁日昌劝捐得力片（五月十四日）

　　再，前福建抚臣丁日昌，春间请假在籍，臣因晋、豫奇灾，赈款无措，稔知该前抚臣素以救民为心，又熟悉南中绅富，呼应最灵，谆请力疾就地劝捐助济。该前抚臣接信后，义形于色，召集潮洲、香港一带绅董，竭诚劝募，骤获巨款，各董事捐户先索札谕，实收为凭，该前抚臣虽养病闲居，自以受恩深重，时势艰难，不得不权宜缓急，奏明刊刻关防，印发实收，俾昭大信。

　　昨接该前抚臣自揭阳函称：前后经手筹劝捐数，除台湾林维源等五十二万圆外，潮州约三十万圆，南洋、香港、新嘉坡、小吕宋、暹罗、越南各埠约十六万圆，台湾约七、八万圆，合计已逾百万。现仍广为劝助，其任事之勇，救灾之诚，即此一端，已为人所难及。惟既蒙恩开缺，各处绅商或已书捐而未缴清，或已领实收而未换照造册，头绪纷繁，亟须逐渐清理，诚恐各捐户闻知该抚臣业经开缺，缴款不免迟延，且距臣处太远，遇有专奏请奖事件，未能及时核办，亦无以昭激劝。拟请旨准令该前抚臣于赈捐未竣之前，仍专折奏事，俟捐务告竣，再将前刻关防销毁，庶捐款可克期缴解，晋、豫嗷嗷待哺之饥民稍有指望。如蒙俞允，即由臣咨行该前抚臣查照，谨附片具陈，伏乞圣鉴训示。谨奏。

　　台湾道捐赈片（五月十四日）

　　再，晋、豫大旱成灾，赈需不敷，全赖各省捐助。福建台湾道夏献纶于内地未经议捐之时，先倡捐洋银一千圆，并率同文武僚属共凑成银三千三百两，除去汇费实解到天津银三千两。嗣奉前抚臣丁日昌函饬，又劝谕绅民集捐，现又报解洋银二万圆，合银一万三千六百两。据称尚可续捐数万两。该道远官海外，悯恤邻灾，力筹助赈，具见共体时艰，顾全大局，殊堪嘉尚。虽据称不敢邀奖，但倡劝捐济巨款，未便壅于上闻，拟请旨敕部将该道夏献纶从优议叙，以示鼓励。

　　至此项捐款，容臣随时分解晋、豫济用，其余捐银官绅，饬局照章核奖，理合会同前福建抚臣丁日昌附片具陈，伏乞圣鉴训示。谨奏。

　　林维源母请匾额片（五月十四日）

　　再，准前福建抚臣丁日昌咨称，据台湾绅士三品衔候选道林维源禀，因回籍措缴五十万圆，奉亲母锺氏之命，以现闻晋、豫久旱奇灾，朝廷宵旰焦劳，愿竭私囊二万圆捐助晋、豫赈款，旋经林维源分两次解到，由该前抚寄解津局，分拨晋、豫，以济赈运。

　　查林维源前捐修铁路洋银五十万圆，因晋、豫赈务紧要，劝令先缴二十六万圆，并由林维源代其母林锺氏另捐赈银二万圆，均经丁日昌奏由户部议准，以该绅等踊跃捐输，其母又捐助赈务，洵属深明大义，应俟款项缴清后，奏请破格优奖，奉旨：依议，钦此。除五十万圆一款俟全数缴清，再奏请破格优奖外，现在该二品命妇林锺氏加捐二万圆，分助赈务，业已如数解清，拟请会衔奏恳特赐御书匾额，以示优奖等情前来。

　　臣查该绅林维源兄弟捐助巨款五十万圆，合银三十六、七万两之多，为百数十年来海内未有之事。丁日昌劝令移助赈需，存活饥民不下数十万人，洵为莫大功德。兹复恪遵母命，另捐晋、豫赈款二万圆，实属深明大义，亟应遵照部议破格优奖，以励薄俗。查浙江绅士道员胡光墉迭承母命，捐助直赈，复损交甘肃棉衣二万件，同治十二年四月间经陕、甘督臣左宗棠奏请特恩赏给伊母胡金氏匾额，奉旨着照所请赏给胡光墉之母「勉善承荣」匾额一面，钦遵转行在案。今林维源兄弟所捐巨款，较胡光墉历次捐数为更多，其母复加捐赈款二万圆，较胡金氏捐助棉衣尤有实济，相应援案吁恳天恩，俯准特赏道员林维源之母林锺氏匾额，以示优异，而资观感。谨会同前福建抚臣丁日昌合词附片具陈，伏乞皇太后、皇上圣鉴训示。谨奏。

　　勘验英厂购到四船片（六月十七日）

　　再，臣于光绪元年三月与总税务司赫德议订英国阿摩士庄厂二十六吨半炮之船二只，三十八吨炮之船二只，专备海防要用。该四船先后来华，名以龙骧、虎威、飞霆、策电等字样。适前福建抚臣丁日昌以台湾防务吃紧，商调龙骧、虎威二船驻防澎湖。其飞霆、策电到闽后，经船政大臣吴赞诚选派管驾、募配舵勇水手，督饬各官弁认真操练，并因该四船在洋年余，海水浸渍，船底间有杂物黏连，本年春间悉令上坞刮洗加油，仍将轮机锅炉重加修整，派令直隶候补道许钤身督押该船，于五月间驶抵天津海口。臣即于六月初一日驰往大沽，初二、三日督同许钤身及管驾官游击张成等，逐细勘验。其轮机、器具等件均尚精致灵捷，演试大炮亦有准头，随令驶出沽口洋面，往返两时，顺水逆风，每点钟约行二十一里有奇。若开满轮力，速率当可略加。

　　前准总理衙门函商，以此等船只宜动而不宜静，驾船之人宜劳而不宜逸，洵为切要机宜。臣现筹派该四船分驻大沽、北塘两海口，与陆营炮台将领互相联络，考究炮法，每月各出洋会哨两次，练习风涛，循环轮替调扎，并按季合操打靶，测度较准，各船暂留洋弁二人，帮同教练，仍令许钤身随时查察照料，精益求精，以免疲弊。上年两江督臣沈葆桢曾缄商分拨，俾固江防，正以船少不敷调拨为虑，昨总理衙门来函，亦谓此项船只无论各海口难资分布，即咽喉要区、根本重地，尚恐不敷。与臣意见相合。今察看该船巨炮，实足以制铁甲，守护海口，最为得力，必应及时添置，臣已饬津海关税务司德璀琳由电报转致赫德，就近确询英厂，现时船炮价目有无低昂，俟其回信若何，再行酌量定购。理合据实陈明，伏乞圣鉴训示。谨奏。

　　复沈幼丹制军（六月二十二日）

　　闻五月十七日已销假回任，想因芝田入对时天语传询，倚畀弥切，际此国步艰难，大臣义应致身。况江左重任，实无能替公者。士民皈依，更不待言。一得投袂之信，父老僚属皆欣欣然喜色相告，鄙人望于下风，不觉神益气增。王玉轩机器局既经交卸，敝处相需正殷，甫经奏留，而春帆缄商请调会办船政总监工，筱宋并拟为荐补一缺，玉轩已老，必须及时展布，在直亦尚可位置，未便放令南行。采办军器画一等事，卓见既同，日内谨缮折会列台衔覆陈，谅勿怪其唐突也。江边蝗孽未靖，得雨后可渐消除。北省甘霖虽普，近又微有旱象，而青黄不接，饥疫死者无算，赈务尚未截止。

　　复何筱宋制军（六月三十日）

　　顷接春帅函称，林维让病故，其捐款仅能凑集六万元，先解敝处，相需虽殷，而所望不奢，乞将此项汇解应急。至秋收后地方已可敷衍，即勿置议矣。玉轩留津，实为海关一席得人綦难，未便再令他往。曾面询渠，亦不愿赴闽，幸公毋夺所好也。筱涛才气足当一面，望优容慰留之。此后督抚轮驻，必不常往，则台道尤最要之任。林海严既有老亲，恐不能久。昨王夔石过津，与言闽帅过苦，万难久支，惜渡台经费明予限制，未悉其中隐情。渠深以为然，亦为执事悬虑。但无人能从旁建言，当局碍难发端。海峰俟荔秋到后，议有替人，或可先归。承示云云，极为感恻。若早知其家事，断不敢以远役相烦。东洋正、副使初甚不和，近无音耗，傥能移调，则更佳矣。此皆由总署主持，鄙人向不参末议。

　　复何筱宋制军（七月二十一日）

　　林绅捐项，迟迟未缴，鄙意诚恐强人所难，方盼先解六万元到津应急，秋收后即可罢议。兹承谕闻，已凑解银八万两，拟即令海镜船领解北上，更为喜出望外。此款计可载途。畿甸遗黎，感戴大德，岂独下走铭佩高义也！林维源富有田地，并非雄于赀财，慨捐巨款数十万，活人无算，功德极大，将来缴清后，应请尊处主稿会奏，遵照部议为请破格优奖。前雨生钞寄伊家咸丰八年捐奖成案二折，谨呈詧核，其时仅捐钱十二万串，已特赏举人二名及道员、花翎、员外等项，此次实银，若照捐例核算，实得实官几许？故雨生欲代请京官及实缺道员，虽无此成案章程，而比较前后捐数，实不为过，究应如何酌办以示观感，想大才定有权衡，不惜齿牙余论也。

　　张侍讲奉请闽海关并归督办，奉旨令与庆熙台筹议，原疏措词委婉，熙台脂膏不润，或肯推出，抑酌分调剂，庶以后此缺人人可久处耳。台防局面又将一变，雨帅前此议论太多，并无一件办到，时人颇相刺讥。但开矿、抚番二事，实经久致远之谋，似未便因噎废食，明公其有意乎？

　　外省捐局变通整顿折（七月二十三日）

　　奏为外省捐局亟宜变通整顿，改咨奖为奏奖，以杜弊端，恭折仰祈圣鉴事。

　　窃山西、河南上年大旱成灾，需赈繁巨，经户部议准仿照黔捐章程，于各省设局收捐。其各省分局归晋赈之款，统由直隶奏咨请奖，自奉行至今，已逾半年。惟丁日昌经办广东之潮州等处并福建之台湾捐数畅旺，奉天次之，然皆由该将军、督抚及地方官绅竭诚劝导，始克有济，可暂而不可久，可一而不可再。此外赈捐各局，收数寥寥。臣始未悉其故，有谓各省捐生皆为黔捐移奖所罗致，是以不能踊跃。当于本年二月间咨商户部，旋准钞录光绪三年七月议复贵州抚臣奏改移奖章程一案，咨复到直。臣犹未能深悉其中窍要，随时留心察访，始知近日部章条理周密，而揽捐之号商，即缘周密之部章以为奸。请申言其故。

　　查外省捐输之案，奏奖归吏部发照，咨奖归户部发照，凡咨奖之案，不准零星单咨，必须汇集多名，造具清册、编列次数，始予核办。如汇册内业已有名，因银数与例章不符，奉部批驳，续经移奖他人者，查其移奖之人，与原捐之人姓氏、籍贯相同，准其在部具呈核办。其姓名、籍贯不同，仍由原捐省分或总局、或分局详请咨部核办。此现行部章，实部臣防弊之苦心也。乃揽捐之号商，稔知条例，又以各省捐输惟滇、黔准搭饷票，而黔省分局尤多，于是预赴黔省，以贱价购集饷票，任意捏造姓名，向黔省各分局报捐。又故意减写捐数，为部议必驳之券。迨部驳后，再行移售别人，有籍贯、姓氏相同之驳案，即在部呈请移奖。其不同者，赴黔捐各分局请咨报部移奖。黔局委员利其招徕，遂通融给予咨文，每借他人奖案，预请咨文存局，遇有移奖，窜入其中，于是，揽捐之商，如取如携，头头是道，而利权全归中饱矣。此等弊端，虽未能指实黔省何局、委员何人，然人言啧啧，必非无因。在黔省现时情形，饷源奇绌，善后方殷，舍捐输别无良策，而劝捐委员积习已深，尾大不掉，所以光绪三年七月间抚臣黎培敬有请停止分局移奖之奏。在部臣检查档案，以为防弊章程已密，无庸轻议更张，皆为慎重捐务起见，而不知名实固迥不相符也。

　　现在滇、黔捐局一时固不能裁，晋、豫两省招集流亡、筹办善后，在在需款，其赈捐均经各该抚臣奏准展限，若不变通整顿，窃恐互相排挤，流弊愈多。不但晋、豫赈捐毫无实济，即滇、黔饷捐亦必江河日下。臣通盘筹划，窃以为咨奖则挪后移前，委员易上下其手，督抚亦防不胜防。奏奖则丝毫不能掩饰，拟请将外省捐局无论何省捐输，悉改咨奖为奏奖。其有奏案未到仅止咨送捐册者，一概暂停核奖。

　　惟奏案之中，必须变通向章者，计有三端。一、发照须酌改也。奏奖之案，若仍归吏部发照，则由户部核议转咨吏部，有需时日，捐生必多不便，请将奏奖之案，亦由户部发照，庶捐生随时领照，毫无不便。而同一部照，在吏、在户，于公事毫无出入。一、缮单须酌改也。外省奏奖，若概缮清单，则报捐监生从九衔者，动辄数千百名，缮单既觉烦琐，奏奖必致稽迟，请于奏奖折内，仅声叙报捐实官者若干名、衔封若干名、贡监若干名、改奖移奖若干名，无庸缮具清单，另将详细清册咨送户部。一、出奏之省分须酌改也。查外省距京有远近，即奏报有迟速，若概由本省出奏，则滇、黔距津遥远，必致向隅。拟请无论何省捐案，查系在何省设局，即由设局省分之督抚出奏，如此则发照无虑其稽延，缮单无虑其累赘，出奏无虑其迟滞，而实事求是，捐一名即得一名之用，所有暗减抢售、移花接木之弊，不禁自除。目下直隶捐局系为接济晋赈，于直省毫不相涉，滇、黔捐局更于直省无涉。臣为通筹滇、黔、晋、豫四省捐务大局，协助部臣剔弊起见，仰恳特旨允准，敕部查照，恭候命下，由臣通行滇、黔、晋、豫及设立分局各省督抚臣一体办理。理合恭折具陈，伏乞皇太后、皇上圣鉴训示。谨奏。

　　复沈幼丹制军（九月二十八日）

　　闽案得雨生复出，系铃解铃，当易就绪。闻其足疾未愈，未知克期登程否？春帆赴台，筱帅续函，似尚未有办法。张成为四炮船管驾之尤雄者，洋弁甫经裁遣，操练必须得人，碍难遽离。戏下船政旧人尚多，北洋此等材武极少，幸毋夺我，另与春翁商调为感。本月中旬，南北皆获甘澍，辖境谅亦均沾，直属河堤又多漫决，冬、春须略赈抚，告帮劝捐，实系无从着笔，仓场复请大修运河，何异痴人说梦？来岁江北漕粮何道是从？知尊意煞费踌躇耳。颖叔窘甚，台端果有位置否？  
光绪五年

　　论争琉球、宜固台防（闰三月十六日）

　　议请美国前总统调处琉球事（四月二十四日）

　　与英国威使晤谈节略（五月初六日）（附）
</div>
    <div class="pagination">
<a href="李文忠公选集_page17.html">上一页</a><span>...</span><a href="李文忠公选集_page13.html">13</a><a href="李文忠公选集_page14.html">14</a><a href="李文忠公选集_page15.html">15</a><a href="李文忠公选集_page16.html">16</a><a href="李文忠公选集_page17.html">17</a><span class="current-page">18</span><a href="李文忠公选集_page19.html">19</a><a href="李文忠公选集_page20.html">20</a><a href="李文忠公选集_page21.html">21</a><a href="李文忠公选集_page22.html">22</a><a href="李文忠公选集_page23.html">23</a><span>...</span><a href="李文忠公选集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
