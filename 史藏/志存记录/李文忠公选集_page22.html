<!DOCTYPE html>
<html>
<head>
    <meta charset="UTF-8">
    <title>李文忠公选集 - 第 22 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文忠公选集 - 第 22 页/共 78 页</h1>
    <div class="content">　　窃臣迭奉寄谕，筹议海防购船，并代福建等省定购蚊船及碰船兼快船，以备分布各口等因。钦遵在案。臣于上年十月覆陈海防折内声明：南北洋口岸丛杂，不能处处设防，必购置铁甲等船，练成数军，决胜海上，乃能以战为守。拟择其与中国海面相宜者，酌量订购，荷蒙俞旨许为要论。总理衙门筹议南洋海防经费折内称：土耳其所定八角台铁甲船两只，已发电信，询出使大臣李凤苞查明，如未出售，而价不甚昂，自应购备。臣亦函属李凤苞随时探问。旋据函称，遵由巴黎致书英海部，询以实价若干，先因俄人欲购以御英，故英人急购之。今或肯转售等语。又接李凤苞十二月二十四日电报，八角两铁甲，英肯转售，两船实价共英银五十四万三千三百八十磅，合中国银两核计约二百余万两之谱。顷又接李凤苞同日函称，该铁甲船一名柏尔来，一名奥利恩，英海部尚书谆属当趁中国未开邻衅之前成议，其价分毫不能再让等语。臣前询之出洋学生刘步蟾等，据称在英时曾上该船阅过，甚为坚固合式。

　　夫中国购办铁甲船之举，中外倡议已阅七年，沈葆桢、丁日昌等断断持论，以为必可缓。臣深韪其说，祗以经费支绌，迄未就绪。近来日本有铁甲三艘，遽敢藐视中国，耀武海滨，至有台湾之役、琉球之废。彼既挟所有以相陵侮，我亦当觅所无以求自强。前李凤苞来函谓，无铁甲以为坐镇，无快船以为迎敌，专恃蚊船，一击不中，束手受困，是直孤注而已。洋监督日意格条议，亦谓：『能与铁甲船敌者，惟铁甲船。与巡海快船敌者，惟快船。故邻有铁甲，我不可无。若仅恃数号蚊船，东洋铁甲往来驶扰，无可驰援，必至误事』等语。日意格由法国水师出身，现带艺徒在洋学习制驶，闻见既确，多阅历有得之言。西洋均属岛国。海口水深，不似中国各口之浅，其大号铁甲吃水至二十六、七尺，购价至二百余万者，中国无所用之，且船既笨重，能来中国者亦少。土耳其八角台船，吃水十九尺九寸，用之中国海面，抵御日本及西洋来华之铁甲，最为相宜。且甲厚样新，似出日本铁甲之上。日本闻我有利器，当亦稍戢狡谋。向来洋厂订造铁甲，须三年后方能下水。今英国既肯转售，其柏尔来一船俟订定后，汇给现银，即可来华。奥利恩一船须迟一年后交付。值此多事之秋，得两船先后来华，稍张声势，较之定造需三年之久者，缓急悬殊，尚觉合算。臣与总理衙门往复函商，意见相同。一面由电信覆知李凤苞，属其与英海部切实商订，如何分期兑付，详细验收，再行专函商办。惟是此项船价，南北洋海防经费，以各省关报解甚微，积存无几，近又筹购蚊船、碰船，竭力集款，无可再拨。若机会一失，中国永无购铁甲之日，即永无自强之日，殊属可惜。又查蚊船宜用于内洋浅港之处，福建海面宽深，台湾尤形势孤悬，口岸歧错，即有数号蚊船，难敷防守，必须得力水军，随宜策应，乃为活着。现拟通融办法，福建已先后奏明定购蚊船四只、碰船二只。内蚊船价银，赫德原定每只约需银十五万两，何璟奏称两船约需费三十余万圆。新式兼碰快船，赫德原定两只需银六十五万两，续又申呈应带之水雷船未计其内。总理衙门奏称，碰船两只约需银六十万两，均系传闻之误。臣就赫德原订文单核计，共该约需实价银一百三十万两，似可暂缓购置，即以此款先买铁甲一号，专归台湾防剿，福建调拨。如有一铁甲，辅以原有之福胜、建胜两蛟船，再择船政兵轮之坚利者配之，练成一军，料敌所向，相机战守，则台防可固，倭患可弭。所需款项，现有部拨三十万两，该省奏明筹备三十余万圆，约得二十五万两。又奉旨令续筹六十万两，果能如数解齐，足可抵买铁甲之用。

　　查户部原拨海防经费，福建洋税、厘金两宗每年应解南、北洋者约四、五十万，去岁部议准其截留，原为经营台防起见。后山之役，现既停办，亦可撙节若干。现据李凤苞函报，柏尔来一船交价后，即可赴华，台防尤为急需，自应即将此船拨归闽省调用，拟请旨敕下福建将军、督抚臣于税厘项下，筹拨船价，合之原有的款，先凑成一百万两，俟李凤苞与英定议，即由臣知会克期汇付，以便船价两交，免致失信于人。如此，则以该省应解之费，筹该省应办之防，尤为义不容辞。

　　南洋拟购之碰快船二只，应需六十五万两。兹抵购铁甲一船，所短约仅三十数万两，将来或由出使经费续拨，或由京外设法匀凑，尚易为力。奥利恩一船，据称须一年后交卸，亦可分期筹汇价银，俟该船到华，臣当与南洋大臣随时会商调派，合之原有蚊碰及各兵轮船，练成一军，无论何处有警，不分畛域，遣令援应，庶几声威较壮，海防稍有端倪，大局不无裨益。惟英国磅价随时低昂，合之中国银两，不能豫定确数，计两船磅价合银二百万，已有盈无绌，将来交收及运送来华，需费亦不可豫计，必应宽筹窄用。臣与李凤苞深知帑项艰绌，事竣核实开报，断不任经手者稍有浮冒，并请敕下闽浙督、臣船政大臣豫行选派管驾及轮机生徒、舵水等六十人，赴英随同所雇洋员，在船历练。其学习期满之学生，亦可附搭帮带回华，随时与李凤苞函商妥办。至铁甲船到华以后，修船须有坞基，上海及广东黄埔船坞，吃水二十尺以内之船，尚可设法修理。而造就人才，尤为急务。驾驶虽有学生肄习，而司军火、司帆缆、司机器及管事舵水等人，亟宜由练船学堂认真教导挑选，源源济用，万不可以游手充额。即旧有之兵轮船，亦宜陆续汰换，乃可渐收实效。盖铁甲船购成后，事务正繁，措注稍不如法，易滋流弊。臣既创斯议，不敢置身事外。福建所购之船，虽专供一省之用，将来船到后，管驾人员如何遴派，教习西人如何延订，及一切布置之方，臣当与闽浙督臣、船政大臣随事商办，冀可渐有进境。再，近年闽厂经费不敷，修船、养船复耗其半；现有快船图式及出洋学生陈兆翱等，精通制法，终以款绌，未能仿造。臣比已函商黎兆棠，属其到任后，察酌情形，停造寻常木船，专造快船。此项工竣迟速，与购之外洋者相等，而与铁甲船相辅并行，为用甚大。惟养铁甲船之费，逾于寻常轮船数倍，未便责令船政供支。查福建一省，额设水陆兵数至六万余，勇营在外。今既另设轮船水师，则原有之外海战船，与各路绿营之兵，分防之勇，当可量加裁减。如能于通省中酌去一、二成，即以其饷供养铁甲等船之费，绰有余裕，应请敕下福建督抚臣遵照。正月间谕旨，将水陆师营分别酌量裁汰，庶节流即以开源，日久不致竭蹶矣。所有筹办海防通融挪款先购铁甲兵船并豫筹交收调拨事宜，恭折由驿密陈，伏乞皇太后、皇上圣鉴训示。谨奏。

　　请拨海防经费折（三月初一日）

　　奏为北洋海防经费，短解日多，请饬速议筹拨，以维大局，恭折仰祈圣鉴事。

　　窃查海防事体重大，非有的饷到手，不能兴办一事。内地军需，或可布置于临时，补救于事后，海上设防，船须预订，械须预购，人须预练，且邻衅一开，各国军火均不能购运，全在绸缪于未事之先。需饷如此其急，而筹饷之方，非中外一心，共持定见，不克有济。溯自光绪元年户部会议，奏拨海防经费。南北洋各二百万，果能如数解到，及今五年，北洋受款不下千万，虽富强未足与邻相抗，然北洋三口水师必有可观，缓急自有把握。讵知议拨以后，未几而抽分洋税一半抵还西征借款矣。未几而另立招商局轮船货税名目，改解部库矣。又未几而议准广东厘金截留本省，福建税厘留抵台防矣。在部臣屡改已拨之款，若以北洋切近畿辅，防务尤要，则议改一款，必须议增一款，以符初议，乃止议抽拨，未议添拨，至使外省视海防为无足重轻，解款日少一日。臣于光绪三年八月间，曾将北洋饷需，披沥上陈，而报解仍未有起色。如广东、江苏、福建三省厘金，奉拨以来，未解分毫。浙海关洋税，自另立招商局税名目后，亦未解分毫。其浙江、江西、湖北三省厘金及各海关四成税，实解北洋者，分年匀计，每年不过三十余万两。视原拨每年二百万之数，尚不及十成之二。臣添购利器，添练劲旅之志，寝馈不忘，终因款不应手，多成画饼。论者犹谓臣岁糜巨帑，不克振作有为，岂知户部所拨之额饷，并非臣处所得之实饷，虽欲振作而末由。今往者已不可追，来者奚容再误。

　　查上年各省关解到北洋厘税仅敷购买碰快船一只之用。其它订购蚊子船、碰快船、铁甲船及紧要军器，均无指项。初犹希冀万年吉地惠陵工程告蒇，各省财力稍纾，解款可以加增。近奉筹拨东北边防解归部库之谕，其中指拨各款，有与前拨北洋防费、淮军专饷相同者。各省财力止有此数，顾此必致失彼。矧患得患失，人情之常，欠解部饷，处分綦重、孰肯甘受严议？而筹解协饷者，窃恐奉拨各处，挪东补西，专顾部饷。虽蒙恩令户部分饬各省关将北洋防费、淮军专饷全数解足，倘各省关仍前减少，或更甚于前，则北洋局面岌岌难支，可忧甚大。自今以后，臣处购买、制造、训练、养船、添募之费，有日增，无日减，非每年有受协的数，断难筹布。伏乞圣明俯念北洋防务，屏蔽京师，关系全局，北洋经费，视内府泉刀，尤为紧要。特饬户部、总理各国事务衙门，迅速会议，所有原拨南、北洋经费，粤海、江海、浙海、海山、闽海等五关四成洋税内，应行提还光绪二年三月部库拨给西征饷银二百万两一款，拟请自本年正月起，即行停止，仍照原议，分协南、北洋经费。

　　查此项部库拨给西征饷二百万，部议从二年七月初一日起，于各海关奉拨南、北洋经费内划提一半解部归还，俟解清后，即由各关统解海防大臣兑收等因在案。今计二年七月海关第六十四结以后，五年八月七十六结以前，粤海关已还过部库银六十六万余两，江海关已还过部库银四十四万余两，山海关除七十六结尚未详报外，其七十五结以前已还过部库银七万八千余两，浙海、闽海两关咨呈臣处之文报不齐，约略估计闽海关已还过部库银十五万两上下，浙海关已还过部库银八万两上下，通计各海关五年八月七十六结以前，共已还过银一百四十万余两。又截至五年年底止，各海关尚可按结提还银十余万两，加以光绪二年臣于北洋经费内发过滇案恤款银二十万两，原议在粤海等关应还部发西征饷银二百万内扣算，是各海关欠解部库西征发款约计不过二三十万两，谅部臣断不较量锱铢，致梗臣议。矧此欠还部库之二三十万两，仍可于各省奉拨西征饷内徐议提还，不致日久无着。又，招商局归并洋行轮船所纳税银，即是从前洋船之税，华洋之别，在船不在商，似不必另立名目，隐占四成税银地步，使外省无所适从。拟请自本年正月起，所有各海关征收招商局轮船税银，仍照沈葆桢、李瀚章原议，统按洋税章程划分六成、四成，分别报解，无庸再立五成二、四成八等项琐屑章程，以裕饷源，而符初议。

　　至闽海关截留南北洋经费，理应另指关税补拨。惟关税可指之处甚少，拟暂缓请补，免致部臣为难。如此改议，关税项下南北洋两处每处约可添收银二十余万两，加以现收洋税每处可共得实银五六十万两，此洋税项下酌拟变通，悉符光绪元年初议者。

　　又，查各省厘金，奉拨南北洋经费江西、湖北各三十万，浙江四十万，湖北解数最优，江西次之，浙江奉拨之初，解至九成，近日减至二成。臣此次奏改饷章，专为实事求是，力戒欺饰，以袪有名无实之病，与其拨多解少，何如实拨实解。江西、湖北、浙江三省厘金，若责令悉照原拨之数解足，不足则予以严议，犹恐各该省实有为难之处，拟请将江西、湖北各原拨三十万，浙江原拨四十万，悉按八成数目实解南、北洋分收，不得再有丝毫短少。其江苏原拨厘金四十万，广东、福建原拨厘金各三十万，现皆不能报解，计南、北洋每年每处实少收银五十万两，苏、粤、闽皆南洋辖境，在南洋截本处之饷，设本处之防，名实尚属相符。北洋每年少此五十万协款，拟请改拨他省有着的款。以上原拨、放拨各款，悉请比照京饷章程，预定延欠处分，会议奏明办理，务使每年解数实如拨数，俾臣得以就款预筹，不致有名无实。其淮军专饷，并令如数筹解，仍令各省一面起解，一面自行奏报，一有延欠，即行惩处，庶各省关皆知朝廷意旨之所向，懔然于吏议之无可幸免。斯饷需可以稍裕而防务可以措手，万勿仍前虚应故事，坐失事机，则大局幸甚，微臣幸甚。所有北洋经费短解日多缘由，理合缮折由驿沥陈，伏乞皇太后、皇上圣鉴，敕下户部、总理衙门速议，筹拨施行。谨奏。

　　论铁甲交价并球议不合（三月十六日）

　　前奉钧函，以议购柏尔来铁甲船，指归闽省，以固台防。尊处已密致筱宋，尽力筹措，迅速汇解，如所少若干？即在指拨南洋之出使经费四十万内凑足，仍催闽省赶紧解还，勿误筹购奥利恩一船之期等因。仰见通筹缓急，因应咸宜。

　　昨接丹崖三月初三日电信，英铁甲须趸付，或海部换人，则售否又不定等语。鸿章当以电信答之，谨将来往电语照录呈览，想丹崖得信后，必又往商英海部。如该铁甲二船议作两起付交，其价以须两起趸付，每起银百余万，实已大费筹划。然英果肯售，断无中止之理。诚恐如尊谕所云，船能来而费不足，徒延时日，有误海防，俟得丹崖确信，鸿章自当尽力筹凑。其有不足，仍不得不仰仗大力援助。伏希鉴原。

　　二日二十日详致丹崖函稿钞呈秘鉴。再，日本竹添进一自京旋津，又递呈敝处一函，详论中部归琉球复国立君，该国决不能从，照钞奉阅。鸿章置不与较，亦未再晤闻，已搭船回国矣。

　　复周福陔中丞（四月初三日）

　　英银磅价随时低昂，本无一定，大约规平每磅合四两内外，关平则照市申算。赫德原函及向来办法，每只蚊船十五万，乃约数也。事竣册报，方见准数。此船造成回华，约须一年半为期，运费、保险并计，恐尚须找补若干。届时再据文报转达，未便预定确数耳。蚊船机器过精，非由学堂出身之武弁不能管带。敝处前购八只，皆由闽厂调人分管，犹虑疲懈，不甚得力。近仍添募英兵官教练，而以中国曾经战阵之将会统，庶缓急稍有可恃。蔡镇久带内江战船，甚有胆勇，而于机器洋学，实未入门。将来似仍选学生管带，洋弁教习，而令蔡镇统率巡防，就地择才，尚无逾于该镇者。但该镇前在闽台，幼帅遽令统带轮船，月薪数百金，志愿颇奢。此来示稍涉浮夸之语，有自来也。究其人尚朴勇，仆所素知，闻登镇若不可耐，磨磋两年，俟蚊船到后，有人管带，议月给二百金，令其以本镇兼统照料海防，或不致散而无纪；且亦登镇分内应有之责成。卓见以为何如？

　　定造铁甲船折（六月初三日）

　　奏为前议定购英国铁甲船二只，现据电报，英不肯售，拟令访求新式，克期在洋厂订造，以备战守，恭折仰祈圣鉴事。

　　窃本年二月间，接据出使大臣李凤苞函称：『英国海部允转售土耳其八角台铁甲船两只，谆属当趁中国未开邻衅之前成议』等语。臣当即电覆该大臣，迅与定议，一面奏请敕下福建将军、督抚臣先行凑解「柏尔来」一船价银。钦奉寄谕，饬遵在案。嗣准穆图善、何璟等筹凑规平银六十万两，解交江海关道，汇同部拨三十万、出使经费提垫二十万，存备拨兑。方冀该船早日成交，来华应用，讵接李凤苞四月十九日电报，英新部臣不肯售铁甲，应否择善订造？又李凤苞四月初五日函称：『英海部易人，旧执政所允二铁甲，均作罢论，当此中俄交涉吃紧之时，新闻纸议论纷纷，英国家碍于公法，不能再践前言，应否赴英厂另行订造之处？望酌核示遵』各等语。臣查中国购办铁甲船之议，已阅数年，祗以经费支绌，迄未就绪。近来日本有铁甲三艘，遽敢藐视中土，至有台湾之役、琉球之废。俄国因伊犁改约一事，迭据探报，添派兵船多只来华，内有大铁甲二船，吨数甚重，被甲甚厚，无非挟彼之所有，以陵我之所无，意殊叵测。铁甲若非利器，英人何必至忽允忽翻，悋弗肯售。今欲整备海防，力图自强，非有铁甲船数只，认真练习，不足以控制重洋，建威销萌，断无惜费中止之理。臣早虑英或见好俄人，不肯转售，已于四月十七日缄属李凤苞，如所议无成，即查照新式在英厂订造铁甲二只，应以何厂、何式为宜？约几年造成？价分几次匀付？请其迅速酌定电示。诚以需用孔亟之器，又得筹备有着之款。若因循岁月，坐失事机，岂不可惜？

　　现计闽省解存上海及部拨并提出使经费约一百一十万，又总理衙门奏定南洋拟购碰快船之六十五万，合共百七十余万，以抵订造两号铁甲船价，所短不过数十万。俟李凤苞在洋议定合同起造，分次筹汇，期限较缓，力量稍纾，容随时会商南洋大臣妥筹，奏明请旨办理。抑臣更有请者，中国南、北洋面将及万里，仅有铁甲船两只，分布不敷，仍无以振国威而壮远势。况现拟订造之船，应分闽省、南洋各一只。北洋为京畿门户，处处空虚，无论何国有事，敌之全力必注重在北。若无铁甲坐镇，仅恃已购之碰快、蚊船数只，实不足自成一队，阻扼大洋，则门户之绸缪未周，即根本之动摇可虑。以臣愚见，北洋应再定造铁甲船二只，所需经费，亟应豫筹凑拨。查有淮南北监商议捐报效银一百万两，分岸、分年按引收解，在户部为课厘外加增之款，非正项可比，原为筹防起见，与其零星支放，仍无济于大宗军需，不若凑作整款，可有裨于防海利器。

　　又，本年三月间，经臣奏定各省拨借轮船招商局官款，拟于该局运漕水脚项下分年扣还，计每年应拨还银三十五万余两，各省多属闲款，其缴还之多少、有无，无关紧要，应请酌提招商局三届还款约一百万零，抵作可造铁甲之需，分年拨兑，于军国大计，裨益非浅。目今时势艰危极矣。议者攘臂言战，每怪海疆防务有名无实，又不肯筹集巨款。自来兵事非饷莫办，即如俄兵号称强盛，铁甲船及后门鎗炮皆所素备，然曾纪泽来信，今春俄犹在英国银行借一千五百万金镑，已合银五千二百余万两。又向德、奥各国借巨款。是其不惜糜费，以与我争胜。而我犹执往日之军器、兵饷，以御强俄。得失之数，可揣而知。且今之饷源，更窘于咸、同用兵之际。臣谬任北洋海防，岁拨经费仅解到三、四十万，而责以筹顾辽海千余里洋防，虽才力百倍于臣者，亦无可为也。臣明知订造铁船，即使款项凑手，亦须三、四年乃可来华，但不及今定办，以后更无可办之资、能办之人，而洋面毫无足恃。目前俄人窥犯，固无从镇扼，即日后他国凭陵，亦将何以抵御耶？

　　伏求圣明规画久远，力破浮议，俯允所请，饬下户部及江、浙各督抚臣照拨两淮捐项及招商局按年拨还之款，俾资续造铁甲，为北洋捍门户，为京畿固根本，俟奉旨后，

　　臣即电属李凤苞酌择洋厂，一并订造。嗣后应办事宜，仍由臣次第妥晣筹议具奏。至碰快、水雷等船，皆所以辅佐铁甲，战守兼资，需款较少，应由北洋自行筹凑，随时添购，不在此数。盖有铁甲，而各船运用皆灵，无铁甲则各船仅能守口，未足以言海战也。所有英国铁甲船罢议、拟另筹在洋订造各录由，谨缮折驿五百里密陈，伏乞皇太后、皇上圣鉴训示施行。谨奏。

　　复刘省三军门（九月十八日）

　　凡与外国交涉，既揣强弱，尤论诎直。俄在西国为最强，其与中土沿海、沿边交界三万余里，更非英、美、德、法可比。伊犁乘回乱掠取，本不欲归我旧疆，在我则瓯脱极远之地，亦可不急索还也。中外主国计者，忽尔好大喜功，再三追索，枢廷不谋于众，竟以软弱无识之人充其选，而假以权，忽又举朝狂吠废弃已定之约，理可谓直乎？自粤、捻平后，遣将裁勇，而饷源愈竭，岁供西军六、七百万，无停止之期。台湾事起，乃议海防，名为额拨四百万，每年实解不及百万。北洋仅三、四十万耳。无饷则无精兵、无利器，淮军协饷亦十去其四。上年奉部议，饬裁一万余人，又分防南、北两洋，势可谓强耶？庸儒不知时务，谓敝处简器练兵，岁费巨款，必当主战，而执事来书亦韪其言，固由见爱之深，亦不考究事实何也。

　　左相拥重兵巨饷，又当新疆人所不争之地，饰词欲战，不顾国家全局，稍通今古者，皆识其奸伪，而来书亦欲敝人效颦，未免有违素志。自与足下共事行间，笺奏议论，昭昭在人耳目，未敢作伪。今忝跻高位，渐届颓龄，更不作此无耻之举矣。且坚持和议则有之，竟云「不能战」三字，则始终未出诸口，亦未存此心也。足下何从闻斯语，毋亦窃穷京官、烂名士口头禅，而故相戏弄耳！

　　去秋崇约初定，总署先奏请饬下南、北洋与左相议覆，幼丹先复力驳条约不可行，而无办法。兄覆请朝廷自量数万里兵力、饷力、能与俄久恃，则可始终坚拒，否则，废而复允，或更加甚焉！是时，左奏主战，已在途矣。内廷接鄙奏，不置一词。又交左复。左公谓持论甚为明通。但此事非一、二人所能定议，请饬廷臣九卿以下会议。此廷讼之所由起也。左公战是虚词，兄无意一问，乃对不出，遂请廷议以掠一时美名，不料将弄成实祸也。然自廷议以后，兄于俄事未进一言，未发一谋，而说者遂疑其不能战，专主和，朝野上下并为一谈，亦未求其实在把柄，殊可怪也。此等悠悠泛泛之毁誉，何足为人生重轻，而执事乃重视若此，岂高才远识而亦出此耶？

　　来书举汉、魏、晋、宋时事以例今，似尚未甚拓眼界。但力求自强为不易之方，试问朝政何者为自强之实耶？其实不强而空作强话，则危亡立见。东三省至今尚无布置，仅数肉食将军能了此事否？大枝劲旅，饷从何出？即新募乌合，多亦何益？至麾下若肯出山，津郡万余人诚不足以尽所长，怂恿诸将群起攻之，是何言欤？吾生平无怂恿攻人，人自相攻耳。如别开生面，独当一路，唐军非兄所能主，铭军一听取携，丈夫战败则死耳，何惜此区区为？其它饷项、军火，均不敢承，吾始终未忍弃公，而来书见弃已久。又何言欤！数千里外何能事事请教，形迹之疏，其咎似不尽在鄙人，既蒙责望，不敢不尽其愚，进止机宜，惟公自决。

　　妥筹球案折（十月初九日）

　　奏为日本议结球案，牵涉改约，暂宜缓允，遵旨切实妥筹，恭折仰祈圣鉴事。

　　窃臣承准军机大臣密寄，十月初四日奉上谕，前据总理各国事务衙门奏，议结琉球一案，又据右庶子陈宝琛奏，琉球不宜遽结，旧约不宜轻改，当经惇亲王等酌议，宜照总理衙门所奏办理，业经允准。旋据左庶子张之洞奏，日本商务可允，球案宜缓，复经惇亲王等议，以日本与俄深相要结，又与福建、江、浙最近，今若更动已成之局，未必甘心，且恐各国从而构煽，卒至仍归前说，或并二岛而弃之，益为所轻等语。自为揆时度势，联络邦交起见。惟事关中外交涉，不可不慎之又慎。李鸿章系原议条约之人，日本情事素所深悉，着该督统筹全局，将此事应否照总理衙门原奏办理，并此外有无善全之策，切实指陈，迅速具奏。总理衙门折、片各一件，单三件，陈宝琛、张以洞折各一件，均着钞给阅看等因。钦此。仰见圣主审于驭远，虚衷采纳，不厌精详，曷胜钦服。

　　从前中国与英、法两国立约，皆先兵戎，而后玉帛。被其迫胁，兼受蒙蔽，所定条款，吃亏过巨。往往有出地球公法之外者。厥后美、德诸国及荷兰、比利时诸小国，相继来华立约。斯时中国于外务利弊未甚讲求，率以利益均沾一条，列入约内。一国所得，诸国安坐而享之。一国所求，诸国群起而助之。遂使协以谋我，有固结不解之势。

　　同治十年，日本遣使来求立约，曾国藩始建议宜将均沾一条删去。及臣与该使臣伊达宗城往复商订，并载明两国商民不准入内地贩运货物，限制稍严。嗣后该国屡欲翻悔，均经驳斥，自是秘鲁、巴西立约亦稍异于前。诚以内治与约章相为表里。苟动为外人所牵制，则中国永无自强之日。近闻各国驻京公使，每有事会商，日本独不得与，其尚未联为一气者，未始不因立约之稍异也。至内地通商，西人以置买丝、茶为大宗，资本较富，稍顾体面，日本密迩东隅，文字、语言略同，其人贫窘，贪利无耻，一开此例，势必纷至沓来，与吾民争利，或更包揽商税，为作奸犯科之事。明代倭寇之兴，即由失业商人勾结内地奸民，不可不防其渐。此议改旧约，尚宜酌度之情形也。

　　琉球原部三十六岛，北部九岛，中部十一岛，南部虽有十六岛，而周回不及三百里，北部中有八岛，早被日本占去，仅存一岛。去年日本废灭琉球，经中国迭次理论，又有美前统领格兰忒从中排解，始有割岛分隶之说。臣与总理衙门函商，谓中国若分球地，不便收管，只可还之球人，即代为日本计算，舍此别无结局之法。此时尚未知南岛之枯瘠也。本年二月间，日本人竹添进一来津谒见，称其政府之意，拟以北岛、中岛归日本，南岛归中国。又添出改约一节。臣以其将球事与约章混作一案，显系有挟而求，严词斥之，不稍假借。曾有笔谈问答节略两件，钞寄总理衙门在案。旋闻日本公使宍户玑，屡在总理衙门催结球案。明知中、俄之约未定，意在乘此机会，图占便宜。臣愚以为：琉球初废之时，中国以体统攸关，不能不亟与理论。今则俄事方殷，中国之力暂难兼顾。且日人多所要求，允之则大受其损，拒之则多树一敌。惟有用延宕之一法，最为相宜。盖此系彼曲我直之事，彼断不能以中国暂不诘问，而转来寻衅。俟俄事既结，再理球案，则力专而势自张。近接总理衙门函述日本所议，臣因传询在津之琉球官向德宏，始知中岛物产较多，南岛贫瘠僻隘，不能自立，而球王及其世子，日本又不肯释还，遂即函商总理衙门，谓此事可缓则缓，冀免后悔。此议结球案尚宜酌度之情形也。

　　臣接奉寄谕，始知已成之局，未便更动。而陈宝琛、张之洞等，又各有陈奏，正筹思善全之策，适接出使大臣何如璋来书，并钞所寄总理衙门两函，力陈利益均沾及内地通商之弊，语多切实。复称询访球王谓：『如宫古八重山小岛，另立三子，不止五家不愿，阖国臣民亦断断不服。南岛地瘠产微，向隶中山，政令由其土人自主。今欲举以畀球，而球人反不敢受。我之办法亦穷』等语。臣思中国以存琉球宗社为重，本非利其土地。今得南岛以封球，而球人不愿，势不能不派员管理，既蹈「义始利终」之嫌，不免为日人分谤。且以有用之兵饷，守此瓯脱不毛之土，劳费正自无穷，而道里辽远，音问隔绝，实觉孤危可虑。若惮其劳费而弃之不守，适堕日人狡谋。且恐西人踞之，经营垦辟，扼我太平洋咽喉，亦非中国之利。是即使不议改约，而仅分我以南岛，犹恐进退两难，致贻后悔。今彼乃议改前约，傥能竟释球王，畀以中、南两岛，复为一国，其利害尚足相抵，或可勉强允许。如其不然，则彼享其利，而我受其害，且并失我内地之利。臣窃有所不取也。

　　谨绎总理衙门及王大臣之意，原虑日本与俄要结，不得不揆时度势，联络邦交，洵属老成持重之见。然日本助俄之说，多出于香港日报及东人恫喝之语，议者不察，遂欲联日以拒俄，或欲暂许以商务，皆于事理未甚切当。查陈宝琛折内所指：日本兵单饷绌，债项累累，党人争权，自愿不暇，倭人畏俄如虎，性又贪狡，中国即结以甘言厚赂，一旦中、俄有衅，彼必背盟而趋利，均在意计之中。何如璋节次来函，亦屡称日本外疆中干，内变将作，让之不能助我，不让亦不能难我。洵系确论。盖日本近日之势，仅能以长崎借俄屯驻兵船，购给煤米，彼盖贪俄之利，畏俄之强，似非中国力所能禁也。岂惟日本一国，即英、德诸邦及日斯巴尼亚、葡萄牙各国，皆将伺俄人有事调派兵船，名为保护商人，实未尝不思借机渔利。是俄事之能了与否，实关全局。俄事了则日本与各国皆戢其戎心，俄事未了则日本与各国将萌其诡计。与其多让于倭，而倭不能助我以拒俄，则我既失之于倭，而又将失之于俄，何如稍让于俄，而我因得借俄以慑倭。夫俄与日本强弱之势，相去百倍。若论理之曲直，则日本之侮我为尤甚矣。而议者之谋，若有相反者，此臣之所未喻也。至若江苏之上海、浙江之寗波、福建之福州、厦门，均系各国通商口岸，日本即欲来扰，既无此兵力、饷力，亦必不敢开罪于西人。惟台湾孤悬海外，地险产饶，久为外人所窥伺，苟经理得宜，亦足控蔽东南，应请庙谟加意区画，渐收成效。中国自强之图，无论俄事能否速了，均不容一日稍懈。诚以洋务愈多而难办，外侮迭至而不穷，不可不因时振作。臣前奏明南、北洋须合购铁甲船四号，其数断难再减。所有请拨淮商捐一百万两，仅准户部议拨四十万，不敷尚多，应请旨饬令全数拨济。各省关额拨海防经费，前经奏明严定处分章程，仍未如额筹解。傥再延玩，尚拟请旨严催。水师、电报各学堂亦已陆续兴办，数年之后，船械齐集，水师练成，声威既壮，纵不必跨海远征，而未始无其具。日本嚣张之气当为之稍平。即各国轻侮之端，或亦可渐弭。

　　又，总理衙门虑及日本于内地运货蓄意已久，转瞬修约届期，彼必力请均沾之益，或祗论修约不提球案，恐并此南岛而失之。臣愚以为：南岛得失，无关利害。两国修约，须彼此亘商，断无一国能独行其志者。日本必欲得均沾之益，傥彼亦有大益于中国者以相抵，未尝不可允行。若有施无报，壹意贪求，此又当内外合力坚持勿允者也。臣再三筹度，除管理商民、更改税则两条，尚未订定，应俟后日酌议外，其球案条约及加约，曾声明由御笔批准，于三个月限内亘换。窃谓限满之时，准不准之权仍在朝廷，此时似宜用支展之法，专听俄事消息，以分缓急，俟三月限满，傥俄议未成，而和局可以豫定，彼来催问换约，或与商展限，或再交廷议。若俄事于三个月内即已议结，拟请旨明指其不能批准之由，宣示该使。即如微臣之执奏，言路之谏诤，与彼之不能释放球王，有乖中国本意，皆可正言告之者。臣料倭人未必遽取决裂，即欲决裂，亦尚无大患。明诏既责臣以统筹全局，切实指陈，臣不敢因朝廷议准在先，曲为回护，亦不敢务为过高之论，致碍施行。若照以上办法，总理衙门似尚无甚为难之处。所有日本议结球案，牵涉改约，暂宜缓允，遵旨妥筹缘由，恭折由驿五百里密陈，是否有当？伏乞皇太后、皇上圣鉴训示。谨奏。

　　议覆梅启照条陈折（十二月十一日）

　　奏为海防要图，分别缓急，遵旨妥筹，恭折密陈，仰祈圣鉴事。

　　窃臣承准军机大臣密寄，十一月初二日奉上谕，梅启照奏请整顿水师，拟定各条，开单呈览一折，所称请饬船政局及江南机器局仿造铁甲船，豫筹购买外洋铁甲船及鎗炮等件，推广招商局船赴东西洋各国贸易，添设海运总督，设立外海水师提督，裁改海疆各种笨船，严防东洋，练习水战，长江水师添拨中号轮船各节，系为自强起见，着李鸿章、刘坤一按照折内所陈，悉心筹商，妥议具奏。原折单着钞给阅看等因。钦此。仰见圣主整饬海防，虚衷博访至意。曷胜钦服。

　　从来御外之道，必能战而后能守，能守而后能和。无论用刚、用柔，要当豫修武备，确有可以自立之基，然后以战则胜，以守则固，以和则久。自泰西各国竞起争雄，陆兵以德国为最精，水师以英国为最盛。至其船坚炮利，则无论国之大小，莫不精益求精。盖外洋以战立国，分争互峙，实有不能不尚武之势。萃千万人之心思才力，以治战舰鎗炮，遂月异而岁不同。日本虽蕞尔弹丸，近亦思学步西人，陵侮中国。夫以中国风气较迟，地广民众，为各国所环伺，即使俄与日本暂弭衅端，而滨海万余里必宜练得力水师，为建威销萌之策。揆之事势，固难再缓。梅启照所谓讲求船炮，诚思患豫防、绸缪未雨之至计也。

　　查原奏单内第一、第二条，请令船政大臣及江南机器局仿造铁甲船，从前闽、沪轮船多系旧式，以之与西洋兵船角胜，尚难得力，闽厂后来所造扬武、超武两船，则渐渐合用矣。然欲仿造铁甲船，尚恐机器未全，工匠未备，不若西洋购材制料取携较便。厂肆既多，可以任意选择。惟是中国制造之法，宜渐扩充，果使所造行驶之速、锋棱之利，不逊于洋厂，虽需费稍多，亦可免洋人之居奇，开华匠之风气，拟请敕下船政大臣详查该厂仿造铁甲究须添备机器若干？船长广及吃水若干丈尺？铁甲厚若干？仿照何项新式？每点钟能行若干里？约须造价若干？详细酌估具覆。如能合算，即以应购铁甲之费，附入该厂，克期造办。至沪局制造鎗炮弹药，各项工器太繁，经费支绌，已饬停造轮船。同治十三年试造小铁甲船，不能出海，炮位布置亦不合法，虽该局机器略备，而无精熟此道之员匠，于西洋新式，隔阂尚多，似可缓议也。第三条请俟俄事定妥，仍速购铁甲船。臣前奏明南洋与台湾购铁甲船二号，北洋购铁甲船二号，合共四号，断难再少。现据李凤苞电报，已在德国船厂订造钢面铁甲一只，汇集各国新式，核开价目，船炮两宗约需规平银一百四十万两，而添购鱼雷、电灯及回国运费，尚不在内。盖既购利器，须择其最新之式样。李凤苞亲历英、德各厂，再三悉心考校，始行定议，自必确有所见。惟臣初次请拨两船之款，仅得福建六十万、出使经费两次借拨六十万、部饷三十万，本多短绌，今需价稍昂，计两船不敷已一百数十万两。至续请两船所指淮南盐捐及招商局官款，即使如数拨济，尚短百万，焦灼莫名。臣已函告李凤苞，商令此后定船，如能较前价稍减，或此间筹足款项，方可续订。第已定之一只，除先汇英银二十万镑，合银七十七万五千余两外，将来分期续汇，只有尽借拨出使经费及部饷三十万，酌量匀凑。若续订一只，所短百万以外，应请敕下总理衙门、户部迅为筹拨的款，以济要需。

　　至南北洋经费短解曰多，臣于三月六日间两次奏催，请比照京饷章程，豫定延欠处分，经户部议覆，奉旨俞允在案。惟尚无分别藩司、督抚明文，各省报解仍不及八成之数。今梅启照拟请将藩司照贻误京饷例议处，督抚于藩司处分上减一等议虏，实与前次部议相符。且边防、海防无分轩轾，陕、甘既比例京饷，则海防岂可歧视？拟请旨敕下该衙门申明旧例，知照各省，自此次定章以后，傥再有拖欠迟逾，均即照例议处。

　　惟原拨经费四百万两，除去福建、广东截留之款，即使解足八成，合南北洋不过得二百万余两，每处仅得百余万。目前添购后膛鎗炮及水雷电线等项，需用繁巨，以后船只到齐，岁费实苦不支。是欲购大宗船械，非随时另筹不可，铁甲船尤非另筹不可也。

　　第四条请推广招商局船赴东西洋各国。夫欲自强，必先裕饷，欲浚饷源，莫如振兴商务。商船能往外洋，俾外洋损一分之利，即中国益一分之利。微臣创设招商局之初意，本是如此。近来该局和众、美富两船，已往旧金山、檀香山等埠。明春拟派海琛船，运载兵弁赴英，验收碰快船回华，均足为商船出洋之先导。然此事须逐渐扩充，非仓卒所能收效。至日本自设轮船公司，关税独减；中国商轮前往，榷税加重、故局船因亏耗而裹足。所请酌派丰顺、保大试行东洋之处，应从缓议。

　　第五条请添设海运总督。查运河为黄水梗阻，每岁止能运十万石，而百万石断不能运。诚如梅启照所言。然往时河运费多弊重，以有仓场、有漕督上下各衙门，层层钤制也。今海运百万石，招商局与沙船分运，毫无贻误，经费较省，流弊尚少。若于烟台添设总督，多一衙门，即多一重胥吏。丁役需索之繁，恐经费渐难撙节，弊端仍难凈除。如虑海上有事，固非空设一大员所能为力。如令其节制沿海水师，则既有南、北洋大臣及各省督抚，又有添设外海水师提督，又设漕督，未免号令纷歧，事权不一。应请无庸置议。

　　第六条请将海疆各种笨船一律裁改。臣于同治十一年五月、十三年十一月两次奏请，将各省红单、拖罟、艇船、舢板等项分别裁并，抵养轮船。前福建抚臣丁日昌亦尝奏称，裁并五十号艇船，可养给一号大兵轮船；裁并十号阔头舢板，可养给一号根拨轮船。臣于去年十一月，议覆丁日昌条陈折内，奏称艇船兵饷较俭，间能捕盗于浅水之处，以辅轮船所不逮，虽未可尽裁，请择其窳败无用者，量加裁撤。今梅启照请将各种笨船，除多桨可行逆风者暂留少半，余皆裁改，与臣等前议大致相同，意在腾出饷项，化无用为有用，实为救时要政。拟请敕下沿海各省督抚悉心酌度，力任怨谤，认真办理。

　　第七条请严防东洋。查日本国小民贫，虚憍喜事，长崎距中国口岸不过三、四日程，揆诸远交近攻之义，日本狡焉思逞，更甚于西洋诸国。今之所以谋创水师不遗余力者，大半为制驭日本起见。至朝鲜为东三省屏蔽，关系尤巨。臣前劝其与西人立约，并导以练兵购器，无非望其转弱为强，他日如该国有警，或须派兵应援，或别有救急之方，固当惟力是视也。

　　第八条请设立外海水师提督。从前丁日昌有设立北洋、中洋、南洋水师提督之议，与前督臣曾国藩所陈沿海七省、沿江三省归并设防之说，大旨略同。北洋俟铁甲二船购到，海上可自成一军，拟请添设水师提督额缺，其体制应照长江水师提督之例，节制北洋沿海各镇，按期巡洋会哨，以专责成。南洋船只，亦尚未齐，或如梅启照所议，暂将统领轮船之松江提督，改为苏、浙外海水师提督，节制苏、浙沿海各镇。拟请敕下南洋大臣察酌情形，随时妥办。惟闽、粤、台湾与松、沪相去甚远，势难兼顾。且福建统领轮船之提督彭楚汉，与松江提督李朝斌，望均势敌，难相统摄，似应与广东联为一气耳。

</div>
    <div class="pagination">
<a href="李文忠公选集_page21.html">上一页</a><span>...</span><a href="李文忠公选集_page17.html">17</a><a href="李文忠公选集_page18.html">18</a><a href="李文忠公选集_page19.html">19</a><a href="李文忠公选集_page20.html">20</a><a href="李文忠公选集_page21.html">21</a><span class="current-page">22</span><a href="李文忠公选集_page23.html">23</a><a href="李文忠公选集_page24.html">24</a><a href="李文忠公选集_page25.html">25</a><a href="李文忠公选集_page26.html">26</a><a href="李文忠公选集_page27.html">27</a><span>...</span><a href="李文忠公选集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
