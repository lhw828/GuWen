<!DOCTYPE html>
<html>
<head>
    <meta charset="UTF-8">
    <title>水东日记 - 第 32 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 32 页/共 55 页</h1>
    <div class="content">　　行参军王丰之：「肆盻岩岫，临泉濯趾。感兴鱼鸟，安居幽跱。」
　　后序　　孙绰：「古人以水喻性，旨哉，非以淳之则清，淆之则浊耶？故振辔于朝市，则充诎之心生。闲步于林野，则寥落之意兴。仰瞻羲唐，邈然远矣。近咏台阁，顾探增怀。聊于暧昧之中，期乎莹拂之道。暮春之始，禊于南涧之滨，高领千寻，长湖万顷，乃籍芳草，鉴清流，览卉物，观鱼鸟，具类同荣，资生咸畅。于是和以醇醪，齐以达观，快然兀矣，焉复觉鹏鷃之二物哉！耀灵纵辔，急景西迈，乐与时去，悲亦系之。往复推移，新故相换，今日之迹，明复陈矣。原诗人之致兴，谅歌咏之有繇，文多不载，大略如此，所赋诗亦裁而缀之如前，四言五言焉。」
　　兰亭诗兼公权续得者亦上，伏惟简领入箧，余冀面话不次。十二日公权状上给事阁老，阁下青标换却旧者，谨空。
　　右唐中书令河南公褚遂良所搨晋右将军王羲之兰亭宴集序，并谏议大夫柳公权所得羣贤诗，御史简法李公麟制图，皆驸马王晋卿家所藏，可谓三绝。崇宁三年六月十五日襄阳米芾书。

　　○韩魏公坟 

　　「未归三尺土，难保百年身。已归三尺土，难保百年坟。」不知何人语，要亦至理也。新除永宁仓官，彰德安阳县人，监生出身，问韩魏公之后，其言曰：「子孙闻在浙中，安阳绝无人。虽有韩盘知县家，非其族也。城中有魏公庙，有司岁一祭。昼锦堂记在其中，即蔡襄所书者。坟去城不及二十里，碑石羊虎悉无存者，多是近年营建赵王府时凿之炼之尽矣。数年前，亦经盗发，今惟荒烟野草之区而已。」闻之慨然，愈增感乎斯言。

　　○巡按御史 

　　景泰壬申岁，予出官山西，时山西巡按御史慈溪王鼎，是年莅事大同宣府，七年始以讣还。巡按凡会五人，华亭张蓥、安化璩安、涞水张鹏、通许贾恪、蜀人黄纪是已。纪不及相见，而于先人尝奉赙也。天顺二年，有两广之行，广东巡按者，吕益、白侃、庄歙、李曰良、王朝远、涂棐。棐尝遇之道次，清军则宋荣，采珠则吕洪，护军则王齐。广西巡按则吴祯、吴绰、刘渊、袁纪祯。又协赞清军者易广，广东勘剧贼刘清事又有冯定。乙酉岁复来宣府，则有吴编、冯昱、展毓，与今冯徽，又四人矣。御史巡按，祖宗成宪也。一方得一人，则一方倚赖之，一年得一人，则一年倚赖之，不得其人则否，其所任不既重乎！

　　○西园雅集图临本 

　　西园雅集图，李伯时之笔，不可知已，仅于黄文献公晋卿述古堂记中得之。近时杨文贞公尝见刘松年临本，杨文定公尝见赵仲穆临本，然皆有不同处。予尝于董仲鲁中舍家见匹纸水墨入细一卷，亦奇绝，不曾装裱，亦无题欵，不知为何人笔也。

　　●水东日记卷三十四 

　　祷祈道释文 
　　太监陈芜恩宠 
　　白乐天画像 
　　西园雅集人数 
　　宣府卫所屯堡等数 
　　窾外同事诸将 

　　○祷祈道释文 

　　宋欧阳文忠公、朱文公文集具在，无作祷祈道释之文。若南丰诸公则有之。又如范文正公用水陆斋荐祖先，文山丞相有诞节升遐保安等诸疏。近世名卿，若杨东里先生，志同欧、朱，杨文定公则尝以母疾有集庆之为，于节庵巡抚河南、山西，每旱辄有雷坛丹词，亦见各不同耳。

　　○太监陈芜恩宠 

　　御用监太监陈芜，交址人，永乐丁亥入内府。宣庙为皇太孙，芜在左右，既御极，即升太监，赐姓名曰王瑾，字润德，又赐「肃慎」图书，武定州还，赐玉带、金鞍、廐马、金帛、宝楮。陈庐陵循志云，东夷北虏西戎南蛮窃发，芜皆与征行，皆被重赐。又尝被赐诗章，及范金为图书四，曰「忠肝义胆」、曰「金貂贵客」、曰「忠诚自励」、曰「心迹双清」以赐之，且予两夫人及养子陈林一官，令亦从其姓曰王春也。其景泰中疾，命太医官八人络绎赍御药往视，中官遗金帛饮馔、问安否不绝于道，既卒，官其族与其从者十二人，赐祭，赐帛，赐钞五十万缗，谓内臣恩宠鲜有出其右者。盖芜又有保抱皇子之功，志秘不言也。中官之宠任，肇于文皇，如孟继诸人，可知自后益盛矣。尝记童时芜过太仓，封西洋宝船，势张甚，此志所不具闻。芜性慈仁，而其下人则不可犯，盖中官通病云。

　　○白乐天画像 

　　白乐天画像一幅，二像对立，一则五十时容，一则六旬后真也，上有自赞，别称为蓬婆 【 洛南地名。】 仙，此幅元末尚存北方人家。

　　○西园雅集人数 

　　西园雅集图，杨东里云，尝见熊天慵先生所题诗及黄文献公述古堂记，皆十六人。文献据郑天民之记，郑记作于政和甲午，可征无疑。但刘松年临本无张文潜、李端叔、陈无已、晁无咎四人。盖临伯时者，如僧梵隆、赵伯询辈非一人，不能无异矣。杨文敏公题叶石林所序本则云，此十二人，盖李伯时、王晋卿、苏氏兄弟、蔡天启、黄鲁直、秦少游、米元章、王仲至、刘巨济、陈碧虚、圆通大士也。考之郑天民记，复增张文潜、李端叔、陈无已、晁无咎为十六人。及观陈思允所题，则又少李端叔、陈无已二人，为十四人。今此本于思允所述相似，独卷首增张文潜为四人，则与述古堂所记实同，而于石林、天民序记皆不相合。此二说有不同，文敏说亦欠明白，当考。

　　○宣府卫所屯堡等数 

　　宣府在居庸西北，其东自永宁卫南口起，迤西至西阳河南土山台、大同天城卫界止，一千九百七十三里三百二十六步，沿边腹里台隘口八百二十二座处，有镇守、镇朔将军、总兵官、副总兵、左右参将、参将，所统万全都指挥使司为卫所者十有九，为城为宿兵墙堡者共三十二。盖中军，宣府前、左、右三卫，兴和守御所，城一，赵川、大小白杨、葛峪、常峪、青边口堡六。北路，口外开平卫在独石城，龙门守御所在李家堡，有龙门卫城，有马营、云州、赤城、鵰鹗堡。又有守长安岭、怀来卫中所，通为城堡者八。东路，怀来、永宁、隆庆左右、保安五卫，美峪守御所。又有守隆庆州永宁卫后所，隆庆、保安二州，永宁一县，而总为城者五。西路，万全左右、怀安、保安右四卫，城三，柴沟、西阳河、洗马林、新河、张家二口堡五。南路，蔚州卫，广昌守御所，二城。又有顺圣川东城，旧弘州西城，而直隶隆庆卫在居庸，粮刍亦属宣府。广灵、灵丘二县隶大同府，则惟拨军守戍焉。成化元年修饬，旧有拒敌堡五十二，屯堡七十九，新增筑屯堡五百七十二。新旧屯堡编以千文，起「天」字屯堡，止「于」字屯堡，通七百三座。增补虏使边氓往来孔道暖铺，通前后共六十九座。编第用字，则知、仁、圣、义、忠、和、孝、友、睦、婣、任、恤、礼、乐、射、御、书、数、文、行、信、教、杜、子、美、上、韦、左、相、八、荒、开、寿、域、一、气、转、鸿、钓、霖、雨、思、贤、佐、丹、青、忆、老、臣、岂、是、池、中、物、繇、来、席、上、珍、庙、堂、知、至、理、风、俗、尽、还、淳云。各属原额屯操守战官军、舍、余、土兵等六万六百六十六员名，是年报夏季数，除逃亡外，实五万七千二百六十一员名，实食粮文武官吏军兵五万四千八十八员名。骑操走递马驴二万三千四百八十二匹头，边储细粮一百五十五万九千二百五十九石三斗九升三合二勺，马料豆四十万七千一百六十四石二升二合七勺，银一十一万三百八十七两六厘，绵布三十七万二千八百六十七匹二丈四尺四寸，绵花三十五万二千七百一十八斤二两三钱，马草六百一十三万九千六百八十二束六分。奉勑官田者，是年买补官牛五千七百一头，作一千八百九十八具零二头，垦地四千一百六十九顷六十亩，收粮七万一百二石二斗九升一合，买马一千五百十九匹，详见玉音碑。碑所遗，则是岁饲牛所余藳秸八万九千一百五十六束一分，每束重一十七斤，易银二千五百二十两四钱七分，俱充公用。卫所公务牛四百八十四头，地三百六十一顷八十五亩，得粮八千九百五十二石一斗三升四合。驿站公务牛九十五头，地九十一顷，得粮一千八百一十二石六斗三升二合。卫所以给公私百需站道，以为慰劳行役之费，亦肇自是年，继是而有为则月益而岁增矣，当不一书。

　　○窾外同事诸将 

　　予自景泰三年夏至宣府，十一月奉勑协赞窾外军务，七年十一月奉讣还。于时曹州李公秉总督边储，参赞军务，兼理巡抚，进提督军务。总戎则都督纪广，其副都督杨能。广卒于位，都督过兴代之，暂设而即去。有副将都督卫颖，参将署都督张钦，即予所谓官多而不和者。能被召以怀来参将都督杨信升副总兵，代信者，都指挥夏忠。不久忠卒，署都督佥事赵辅寔代之。若万全右卫，则都督江福，后以事免。代之者参将都指挥张林，兼守西路也。天顺八年秋，予以巡抚重临上谷，适又受代李公焉。兹特以窾外昔日同事诸将佐具列于前，而今日之所与， 【 据今丁亥夏四月而后凡见任者，其前后更调不重见也。】 则续书之。
　　镇守独石等处宣府副总兵、后军都督府都督同知孙安。
　　右参将提督守备万全都司都指挥佥事周贤。
　　协同提督守备怀来卫指挥同知吴良。
　　赤城随哨把总指挥梁翥、马英、杜旺、郑友、薛显、周源。
　　守备都指挥使王林。
　　佥事张林、沈礼、黄瑄、张杰、王荣、申义、张寿、郑祥。
　　指挥同知陈忠、张琥， 【 此句「张琥」二字原脱，今据明弘治本补。】 佥事常贵。
　　协同守备指挥使王鼎、朱通、吴升、姚瑄，同知王荣。
　　佥事绳矩、沙泉、吕贵、程道、阎敏。
　　中军：
　　镇守宣府镇朔将军、总兵官、前军都督府都督同知颜彪。
　　协同镇守右副总兵、后军都督府都督佥事张瑀。
　　协同镇守副总兵都指挥佥事黄瑄。
　　随哨把总都指挥同知孙素、王祥、杜俊。
　　署都指挥同知江山。
　　都指挥佥事傅岩、孟玺、文瑄、徐纲、乔清。
　　指挥使高宁、董鋐、杨琳、祝雄、杨瑄。
　　指挥同知施祥、陈浚、尚得、曹琮、胡佐。
　　指挥佥事欧恕、王俊、周贤、周宏、白振、康宁、于升、赵琮。百户于海、石泉。
　　守赵川堡指挥佥事王雄。
　　守葛峪堡指挥同知罗镇。
　　守大白杨堡指挥佥事俞胜。
　　守小白杨堡指挥佥事王鉴。
　　万全都指挥使司军政都指挥同知周玉。
　　协同军政兼管屯田署都指挥佥事李绂。
　　河南都司轮班都指挥佥事林深。
　　署都指挥佥事薛铎，指挥使方宽。
　　北路：
　　镇守独石、马营等处左参将都指挥使李刚。
　　协同镇守都指挥佥事李延。
　　守备独石城署都指挥佥事郭瑄。
　　协同守备指挥使吴升。
　　守备马营堡都指挥佥事张寿。
　　协同守备指挥使王鼎。
　　守备云州堡指挥同知张琥。
　　守备赤城堡都指挥同知刘政。
　　守备鵰鹗堡指挥使姚瑄，同知郑祥。
　　守备长安岭都指挥佥事申义，佥事赵升。 【 此句上明弘治本有「指挥」二字。】 
　　守备龙门卫指挥使陶洪。
　　守备龙门所指挥佥事阎敏。
　　东路：
　　镇守怀来、永宁等处参将都指挥同知阴杰。
　　守备怀来城指挥佥事吴清，同知梅盛。
　　守备保安新城指挥佥事程道。
　　守备安旧城正千户王曦。
　　守备永宁都指挥同知郄伭，佥事马刚。 【 此句上明弘治本有「指挥」二字。】 
　　守保隆庆州指挥佥事汪溶。
　　守四海冶堡指挥佥事邹伦、焦圯。
　　西路：
　　镇守万全右卫等处右参将署都指挥佥事蒋良。
　　协同镇守指挥同知张顺。
</div>
    <div class="pagination">
<a href="水东日记_page31.html">上一页</a><span>...</span><a href="水东日记_page27.html">27</a><a href="水东日记_page28.html">28</a><a href="水东日记_page29.html">29</a><a href="水东日记_page30.html">30</a><a href="水东日记_page31.html">31</a><span class="current-page">32</span><a href="水东日记_page33.html">33</a><a href="水东日记_page34.html">34</a><a href="水东日记_page35.html">35</a><a href="水东日记_page36.html">36</a><a href="水东日记_page37.html">37</a><span>...</span><a href="水东日记_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
