<!DOCTYPE html>
<html>
<head>
    <meta charset="UTF-8">
    <title>海外恸哭记 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海外恸哭记 - 第 6 页/共 16 页</h1>
    <div class="content">　　钱禧，字吉士，苏州人。每刻社稿，必遣使至余家。余知其崇尚先辈，不以平日之文应；拈题别作数首，吉士嗟赏。

　　吴馡，字众香，住城南委巷。举时文社于天界寺，集者近百人；拈题二首，未午而罢，设饮于寺之丹墀。刻孙樵、皇甫湜文行世。余别众香诗，有「一榻藏书君寂寞，半年旅邸我胡涂」句。

　　张自烈，字尔公，江右人。举国门广社，而社中与余尤密者，宣城梅朗三、宜兴陈定生、广陵冒辟疆、商邱侯朝宗、无锡顾子方、桐城方密之及尔公，无日不相征逐也。朝宗侑酒，必以红裙。余谓尔公曰：朝宗之大人方在狱，岂宜有此！尔公曰：朝宗素性不耐寂寞。余曰：夫人不耐寂寞，则亦何所不至。吾辈不言，终为损友。尔公以为然。尔公选文辩，多驳艾千子定待。千子大怒，亦肆訾嗷。余以为此场屋气习耳。以制义一途为圣学之要则，千子之作俑也。其所言极至，以欧、曾之笔墨，诠程、朱之名理。夫程、朱之名理，必力行自得而后发之为言；勃窣理窟，亦不过习讲章之肤说，尘饭土羹，焉有名理？欧、曾之笔墨，象心变化；今以八股束其波澜，承前吊后，焉有文章？无乃罔人昧己之论乎！其间先辈如杨复所等间有发明其心得，千子批驳不遗余力。近溪复所之学，千子何曾梦见？即欧、曾之文章，千子但模仿其一、二转折，以为欧、曾在是。岂知其为折杨皇荂也。千子无论后来面墙之徒，读其批尾，妄谓理学文章，尽归于艾。于是猖狂妄诞，遂骂象山、骂阳明，不知天之高、地之远，遂化为时文批尾之世界。

　　梅朗中，字朗三，宣城人。世以诗名，前有圣俞、后有禹金；而朗三行住坐卧，无不以诗为事。禹金有文纪，自汉至隋；朗三纂赋纪以补之。冯汝言辑汉魏六朝诗纪，朗三搜其遗者逸句断章，亦二大帙。戊寅，余登其家三层楼，禹金读书之所也；古木苍然，下临古冢。发其藏书，朗三以陈旅集赠我。辛巳，在南中，与共晨夕者数月，宿观音阁。夜半鸟声聒耳，朗三推余起听曰：此非喧鸟覆春洲乎？如此诗境，岂忍睡去！薄暮，出步燕子矶，看渔舟集岸，斜阳挂网，别一境界。有言某家多古画，余与朗三往观，二更而返；月明如昼，复上酒楼沽饮。遇崔昭病卧楼上，就其榻访之。

　　赵初浣，字雪度，泾县人。癸酉，偕一僧来湖上。吴次尾每于广座，议论锋起，即琐屑之争，亦不让人。雪度曰：焉有名士而终日妄言者乎？其后死于围城。

　　金浑，字宜苏，吴县人。先忠端公之难，最先至吾家痛哭而去。知英德县，亦死于难，无有表章之者。

　　张溥，字天如，太仓人。戊辰，相遇于京师。庚午，同试南都。为会于秦淮舟中，皆一时同年：杨维斗、陈卧子、彭燕又、吴骏公、万年少、蒋楚珍、吴来之（尚有数人忘之）。其以下第与者，沉眉生、沉治先及余三人而已；余宿于天如之寓。甲戌，余与冯研祥同至太仓。值端午，天如宴于舟中，以观竞渡；远方来执贽者纷然。天如好读书，天姿明敏，闻某家有藏书，夜与余提灯而往观之。其在翰苑，声价日高，奉之者等于游夏，门无益友。天如亦自恃其才，下笔丰艳，遂无苦功入细。尝以泥金扇面，信笔书稿；故所成就不能远到，为可惜也。

　　张采，字受先。其文质朴，过于天如。余亦遇之于京师。甲戌，亦在其家往还；意气慷慨，不尽其才而止。

　　杨廷枢，字维斗。丙寅，捶死校尉、焚驾帖，维斗与焉；仅而得免。戊寅，刻先忠端公诗集；维斗过余，见之，遂请为序。后死难。

　　陈子龙，字卧子，华亭人。为绍兴推官，撰先忠端公祠堂碑铭。余邑有疑狱，余一言卧子，遂出死罪二。其相信如此。吴胜兆之狱，卧子望门投止，牵连甚众，人以比之张俭焉。卧子少年之文，恃才纵横。艾千子与之论文，极口鄙薄，以为少年不学，不宜与老学论辩，自取败缺。海内文章家，无不右千子。以余观之，千子徒有其议论。其摹仿欧、曾，摹仿王、李者，亦唯之与阿。卧子晚亦趋于平淡，未尝屑屑于摹仿之间，未必为千子之所及也。

　　陈贞慧，字定生，阳羡人。国门广业之社，定生与次尾主之，周旋数月。姚太夫人六十之诞，少保（于廷）、定生父子皆有诗。

　　黄居中，字明立，居金陵之芦■〈艹废〉巷。庚午，何匪莪举诗社，余与明立无会不与。辛巳，明立七旬，余以宗人共坐一席。明立千顷斋藏书甚富，余至金陵，必借读之。

　　方以智，字密之，桐城人；明敏多艺，吴子远之甥也。己卯，余病疟，子远拜求茅山道士，得药一丸致余。余知其为绝疟丹也。念朋友之真切，不忍虚其来意，些少服之，而委顿异常。密之为我切脉，其尺脉去关下一尺取之，亦好奇之过也。壬午，在京师，言河洛之数，另出新意。后削发为僧，法名无可。

　　金光辰，字天枢，合肥人。余至北京，寓万驸马之园，在城之极西。公时为佥院，相去几二十里，特来相访。谥典久稽，余欲上疏催之。以稿呈公，公即袖之而去；其写本及投通政司，皆不烦余也。公弟光房，字天驷；当己卯，余试南都，方病疟，天驷以其天界寺私室寓余。

　　朱荃宰，字咸一。在留都，为斗墨之戏，皆方正、邵格之、罗小华名品；方、程以下，不论也。知武康县，代者左硕人讦之。徐虞求先生致书于余，往武康为解。时咸一方病，与韩道士讲坐功；及余武康返，而咸一已死。韩道士者，住重阳观，一饭能尽斗米，闭户或一月不食。至庚寅犹在，重阳王尔禄拜之为师，不知所往。

　　陈元龄，字宗九，闽人。余遇于金陵。着思问初编。其壬遁之学，得之于吾乡周云渊；惜其时未及受之也。

　　顾杲，字子方，泾阳先生之孙。南都防乱揭，子方为首。阮大铖得志，以徐署丞疏逮子方及余。时邹虎臣为掌院，与子方有姻连，故迟其驾帖。福王出走，遂已。后死难。

　　陈宏绪，字士业，江右人。在南都，与余访求藏书之家。庚子，余遇其舅氏于舟中，寓书士业；答言吾非故吾，若有惭德，何也？

　　万时华，字茂先，江右人。南宗伯李小湾出谘访谥册，皆拟谥于上。先忠端公之谥，茂先所拟也。

　　朱大典，字未孩。余十四岁时，随先公至李皇亲园看牡丹，公方较射园中，得一见之。其后守金华，死最烈。有金无炼者，屠城之日，无炼知必死，立于庙门。屠者入庙三四番，在庙内者皆死；从无炼身旁往返，皆不见之，幸而得生。其弟，则受屠。先是，其弟尝于南镇求梦，神令其伸掌，书一「古」字于上，不能解。至是城外穴地，十人同埋一坎，方知古字之为十口也。

　　钱士升，字御冷，嘉善人。己巳，余至其家，求墓文；公出一册，问东浙士大夫贤否？即书其上。此时已为入相张本。

　　李清，字心水，泰州人，为宁波推官。不甚知余，久之而相契。先公同难之谥典，正当邪氛炽日，忽然并下，则公之力也。癸丑，余寓书泰州，公答云：弟家居近三十载，行年七十三矣。旧时知识，零落山邱；忽一羽从空而下，启而视之，则先生大札也，且惊、且喜。已闻太夫人寿跻八旬，益叹为先老先生忠义之报，而大札到日，屈指即太夫人华诞，此亦一奇也。小刻数种奉上，亦令使先生知不肖三十载内，唯矻矻一卷书以消兹长日耳。

　　张国维，号玉笥，东阳人；官至大司马。余更深见之论事；送余下舟，声如洪钟。寻死国难。

　　张鼐，字侗初，松江人。己巳，余见之于其家。时先生已病革，卧一坑上，以隐囊靠背而坐；谓余气清，他年远到，勿忘老夫之言也。

　　黄端伯，字符公，江右人。为宁波司理，调杭州。余登其舟，自丈亭谈至下坝；谘访民隐，出语直捷，无所回护。在杭州出堂，则士子与僧道环聚者数百人，一切以机锋行事。后死难甚烈。

　　徐汧，字九一，苏州人，死难。余于戊寅往还。

　　吴志远，字子往，嘉善人。先生与高忠宪、归陶庵三人为林下之游，俱以澹泊明志。甲戌，余会葬魏忠节先生，与刘夫子讲学，窃闻其绪言。

　　陈龙正，号几亭，嘉善人。甲戌，刘夫子题忠节之主，余同舟而归。几亭拜夫子于舟中，投书一卷。言天下之风气，操于绍兴；今之利病，无不操于书办。为六部各衙门书办者，皆绍兴人；书办之父兄子弟，皆在绍兴。使为郡县者，能化其父兄子弟，则在京之书办亦无不化矣。余览之曰，迂论。夫子曰，今之人谁肯迂者。余甚悔其失言。

　　彭期生，字观我，海盐人；亦拜夫子于舟中。后死赣州之难。丙辰，余过其家，夫人年八十外，犹在。

　　林增志，字可任，温州人。壬午，北京往还，后嗣法石奇，改名法幢。

　　陈函辉，字木叔，临海人。余初遇之严印持座上。庚辰，至其家。所居四面皆水，围以阑干，非舟不可登其堂。越中初立，木叔以少宗伯从事。其后死节。

　　刘同升，字孝则，江右人。癸未，来湖上。酒阑，与沉昆铜论荆溪，孝则颇右之，相争无已；余解之，方散。

　　苏桓，字武子，江右人。其寿吾母四十岁诗，仿风雅体为之，甚美。

　　邓锡蕃，字云中，金坛人；嵊县知县。余弟司舆补弟子员，为公所荐。余至嵊，馆余于寺，卧雪者数日。于是有「大雪封山城寂寞、老僧刺血字模糊」之句。

　　龚立本，字渊孟，常熟人。慷慨喜事。知崇德县；余入其署中，谈时局甚悉。

　　吴炳，号石渠。长于填词，所着有西园情邮、画中人、疗妒羹、绿牡丹，虽多剿袭，而不落俗。徐虞求先生甚不喜之；曰：五院本，乃石渠之五经也。以三司首领，摄余姚县事。先公谕祭，石渠董其事。后从亡而死。

　　徐枋，字昭法，九一先生之子。甲辰，余上灵岩，继起馆于天山堂。一时来会者，周子洁、文孙符、王双白，而昭法后来。余箧中有文数篇，昭法见之，嗟赏不已；以为此真震川也。因相与论著述，欲以通鉴为经、二十一史为纬，重翻局面；亦未知其后曾拈动否也？其苦节，当世无两。谢绝往来，当道闻其名者，无从物色。馈遗，一介不受。半菽不饱，以糠粒继之。其画神品；苏州好事者哀其穷困，月为一会，次第出银以买其画，以此度日而已。

　　汪沨，字魏美，武林人。改革后，不入城市，寄迹于僧寮、野店。丁酉，余同宿于孤山，赠余诗三首，余次韵和之。同上山顶葛仙祠，三宜迹至，为设汤饼。已而山下待者奔来，言无处不寻和尚，有庵主轿十乘来。三宜曰：方欲与居士快谈，奈何以此俗事扰人？汝等宜即回之。余曰：不然，庵主来，必有香信；公宜下山受之以供我辈，不亦可乎？三宜笑依余言。己亥，笑鲁迎余及魏美至其庵中，夜月明甚，笑鲁以卧榻让我两人；止有一被，五更不胜其寒，魏美与余贴背相磨，少取暖气。明日，余上云居，至城门而别。

　　巢明盛，字端明，嘉禾人。鼎革，不离墓舍，种匏瓜用以制器，香炉、瓶盒之类款致精密，价等金玉；为大匏赋以见志。乙巳，闻余馆语溪，破戒相访。夏彝仲有幸存录，言三案之事，得之山东张延登；是非刺谬，余作汰存录以正之。彝仲死节，存此录，使后人致议，为不幸也。端明序汰存录，以为彝仲亡后，他人假托其名为之。使出自彝仲，则是非可信耳。癸丑，太夫人八旬，为文以祝。寓书曰：侍慈帏于迟暮，振家学于后昆。白首穷愁，亦复何憾！

　　顾大韶，字仲弓，常熟人。其文纵横似国策。月旦不稍假借，邑人甚畏其口。余于己卯见之。其寻瞳使者说敬十八房文，于科举之敝，嘻笑甚于怒骂矣。

　　附明文授读注百家云：仲弓即大章，谥裕愍之弟；与裕愍孪生。

　　钱谦益，字牧斋，常熟人。主文章之坛坫者五十年，几与弇洲相上下。其叙事必兼议论，而恶夫剿袭；词章贵乎铺序，而贱夫凋巧：可谓堂堂之阵、正正之旗。然有数病：阔大过于震川，而不能入情，一也。用六经之语，而不能穷经，二也。喜谈鬼神方外，而非事实，三也。所用词华，每每重出，不能谢华启秀，四也。往往以朝廷之安危、名士之陨亡，判不相涉，以为由己之出处，五也。至使人以为口实，掇拾为正钱录，亦不以取之也。余数至常熟，初在拂水山庄，继在半野堂绛云楼下；后公与其子孙贻同居，余即任于其家。拂水时，只言韩、欧乃文章之六经也。见其架上八家之文，以作法分类，如直序、如议论、如单序一事、如提纲，而列目亦不过十余门。绛云楼藏书，余所欲见者无不有。公约余为老年读书伴侣，任我太夫人菽水，无使分心。一夜余将睡，公提灯至榻前，袖七金赠余曰：此内人（即柳夫人）意也。盖恐余之不来耳。是年十月绛云楼毁，是余之无读书缘也。甲辰，余至，值公病革，一见即云以丧葬事相托。余未之答。公言顾盐台求文三篇，润笔千金，亦尝使人代草，不合我意，固知非兄不可。余欲稍迟，公不可。即导余入书室，反锁于外。三文，一顾云华封翁墓志、一云华诗序、一庄子注序。余急欲出外，二鼓而毕。公使人将余草誊作大字，枕上视之，叩首而谢。余将行，公特招余枕边云：惟兄知吾意，殁后文字，不托他人。寻呼孙贻，与闻斯言。其后孙贻别求于龚孝升，使余得免于是非，幸也。是时道士施亮生作法事，烧纸，惟九十二字不毁。公已八十有五，人言尚余五年，亦有言九十乃卒字之草也。未几，果卒。

　　闻启祥，字子将。余每至杭，舍馆未定，子将已见过矣。子将风流蕴藉，领袖读书社。

　　严调御，字印持；领袖读书社。忆与陈木叔饮其家，偶言宋之问诗「桃花红若绶」，只此一语。其无刻不忘富贵乃尔。

　　孙爽，字子度，崇德人。以其门士连染，受笞三十。子度不以为意也。桑间败屋，图书精致，吟咏自如。庚寅，余自吴门返，访之；方欲与之剧谈，而陆丽京闻余至，强之入城。

　　卓人月，字珂月，杭之塘栖人；蚤有时名。丙子，余兄弟以应试寓涌金门黄家庄，珂月夜遇余，索酒与泽望棹舟湖中，笑声震动两岸，犬声如豹。

　　陆培，字鲲庭，杭人。与陈元倩交恶。元倩无乡里之行，武林出檄攻之。鲲庭寓书于余，欲东浙为应。余告同社，于是绍兴王元趾为首、宁波陆文虎为首，皆出檄。元倩几无以自容，而以死节一洒之。

　　陆圻，字丽京，鲲庭之兄也。为文长于俪体。乱时，避至东浙，馆于吾家。言当此兵戈载道，无不闭门听难；而宾客满座、盗贼不犯者，唯朱湛侯与黄氏两家耳。庚寅，同宿吴子虎家。夜半，推余醒，问旧事，击节起舞。余有怀旧诗：桑间隐迹怀孙爽，乐笼偷生忆陆圻；浙西人物真难得，屈指犹云某在斯。史祸之后，丽京以此诗奉还，云自贬三等，不宜当此，请改月旦。其后不知所终。人有见之黄鹤楼者，云已黄冠为道士矣。

　　章止宸，字羽侯。从刘夫子讲学东浙。为少宰，特疏荐余。国亡遁去。骆宾王之遁于僧，名捕之也；羽侯无故而遁，加一等矣。

　　鲁■，字季■，会稽人。辛亥，邂逅论文，见余所作，能得其意之至处，鉴赏不已。及论时之有名誉者，多所不满。问其何所师法，以为先人与徐文长同学数年，故能知文之首尾也。自后余至郡城，必相过从。季■不以文名，而其所造如此；故知以名下为优劣者妄矣。

</div>
    <div class="pagination">
<a href="海外恸哭记_page5.html">上一页</a><a href="海外恸哭记.html">1</a><a href="海外恸哭记_page2.html">2</a><a href="海外恸哭记_page3.html">3</a><a href="海外恸哭记_page4.html">4</a><a href="海外恸哭记_page5.html">5</a><span class="current-page">6</span><a href="海外恸哭记_page7.html">7</a><a href="海外恸哭记_page8.html">8</a><a href="海外恸哭记_page9.html">9</a><a href="海外恸哭记_page10.html">10</a><a href="海外恸哭记_page11.html">11</a><span>...</span><a href="海外恸哭记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
