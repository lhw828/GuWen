<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 6 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 6 页/共 267 页</h1>
    <div class="content">　　严州盛事
　　
　　严州小郡也而成化初商文毅辂以户部尚书翰院学士居内阁寻进太子少保吏部尚书谨身殿大学士姚庄敏公夔以太子少保为吏部尚书又商公以乙卯解元为乙丑省殿元姚公以辛酉解元为壬戌省元二甲传胪商公自修撰超入内阁姚自给事中超拜侍郎可谓一时之盛矣
　　
　　一郡同榜两元
　　
　　永乐甲申状元曽棨永丰人会元杨相泰和人俱吉安府嘉靖壬戍状元申时行吴县人会元王锡爵太仓人俱苏州府至丁丒二公俱为詹事府詹事兼翰林院侍读学士王公掌府申公掌院
　　
　　一郡三及第
　　
　　建文庚辰状元胡靖第二名王艮吉水人第三名李贯庐陵人俱吉安府而二甲第一名吴溥第三名朱答皆江西溥又会元也永乐甲申状元曾棨永丰人第二名周述第三名周孟简俱吉水人二甲第一名杨相第四名王直俱泰和人第二名宋子环吉水人第三名王训庐陵人相又会元也七人皆吉安府而内阁学士读卷五人解缙胡广杨士竒胡俨金幼孜皆江西中三人皆吉安府可谓极盛
　　
　　一郡三传胪
　　
　　正统丙辰第一甲第一名施盘吴县人第二甲第一名张和昆山人第三甲第一名莫震吴江人皆苏州府
　　
　　国初三遗老
　　
　　元杨维桢为浙江儒学提举国初召修史年七十六而卒沈梦麟为武康尹入国朝五司闽浙文衡一考会试九十三而卒滕克恭为翰林学士入国朝一主河南乡试至百余岁而卒皆不肯屈节仕宦其耆德为昭代之盛
　　
　　金处二郡文武分盛
　　
　　国初浦江宋承旨濓义乌王待制袆金华胡教授翰蘓编修伯衡皆以文章名天下而皆为金华人青田刘中丞基龙泉章中丞溢胡郡伯深丽水叶太守琛亦文章士也而皆以武功显内王胡叶三公能以死见节而浦江之郑为义门至方博士孝孺遂尔卓絶可谓盛而竒矣
　　
　　一榜四相
　　
　　大约一榜中有一相者二相三相者以四相为盛洪武庚辰文渊阁大学士胡广谨身殿大学士杨荣武英殿大学士金幼孜杨溥正统戊辰文渊阁大学士彭时华葢殿大学士万安刘吉谨身殿大学士刘珝而益以吏部二尚书尹旻王恕景泰甲戌华葢殿大学士徐溥武英殿大学士丘浚宫保学士彭华尹直而益以吏部二尚书耿裕李裕成化丁未华葢殿大学士费宏谨身殿大学士蒋冕毛纪武英殿大学士石珤而益以吏部一尚书陆完又石公亦拜焉弘治乙丑华葢殿大学士严嵩谨身殿大学士翟銮武英殿大学士方献夫顾鼎臣又益以吏部一尚书闻渊而方公亦拜焉若至五相者则嘉靖辛丑中极殿大学士髙拱武英殿大学士严讷陈以勤潘晟而严公复正吏部髙公兼领之久尤为盛事潘至中途返正得半耳
　　
　　一科六玉带
　　
　　一科中六人至一品腰玉者为盛永乐乙未少保陈循髙榖太子太保陈镒俞士恱何文渊王翱正统戊辰少师万安刘吉少保彭时太子太傅尹旻太子太保刘珝王恕嘉靖辛丑少师髙拱少傅陈以勤少保王崇古方逢时太子太保严讷潘晟皆六玉若弘治乙丑少师严嵩少傅翟銮少保顾鼎臣方献夫张瓉太子太保闻渊顾可学凡七玉为尤盛若五玉则天顺甲申少师李东阳焦芳少保闵珪太子太保刘大夏王轼成化壬辰少师杨一清少傅刘宇少保陈金太子太保李燧王璟丁未少师费宏少傅蒋冕少保毛纪石珤少保陆完弘治庚戌少保彭泽席书廖纪太子太保靳贵王宪亦庶几焉
　　
　　永乐丙戌一伯则王骥宣德癸丑一伯则徐有贞景泰辛未一伯则王越弘治己未一伯则王守仁嘉靖丁未一太师则张居正亦甲科之盛事也
　　
　　弇山堂别集卷三
　　
　　●钦定四库全书
　　
　　弇山堂别集卷四
　　
　　（明）王世贞 撰
　　
　　○盛事述四
　　
　　勲臣歴三公
　　
　　勲臣以太师为极凡八人若李韩公善长张英公辅不为太傅太保朱保公永张英公懋张昌公鹤龄徐定公光祚不为太保以躐加故也独翊国公郭勋初加太保再加兼太子太傅三加太傅四加兼太子太师五加太师成国公朱希忠初加太子太傅再加太保三加太傅四加兼太子太师五加太师二公徧歴三公近代所絶少而成公知经筵监国史赠王后谥尤为絶盛
　　
　　文臣徧歴三孤
　　
　　文臣以少师为极凡二十四人若吴荣襄中费文宪宏不为少傅杨文敏荣万文康安徐文靖溥不为少保亦以躐加故也其徧歴三孤者蹇忠定义杨文贞士竒刘文穆吉刘文靖健马端肃文升李文正东阳杨文忠廷和梁文康储王恭襄琼杨文襄一清张文忠孚敬夏文愍言严分宜嵩髙新郑拱徐华亭阶李兴化春芳张江陵居正张蒲州四维与今申吴县时行凡十九人内忠定文贞皆不带宫职忠定以半岁中加少保少傅少师尤为竒絶分宜华亭一加太子太保再加少保三加兼太子太傅四加少傅五加太子太师六加少师江陵一加少保太子太保再加兼太子太傅三加少傅四加太子太师五加少师六加太傅七加太师遂真为三公比诸公尤详
　　
　　文臣徧歴一品阶勲
　　
　　张居正初加阶荣禄大夫再以恩诏加光禄大夫三加柱国四加特进五加左柱国六加上柱国尤为盛事（张辞上柱国遂以为赠）
　　
　　歴封公侯伯
　　
　　诸功臣有径封公侯者无论已有自侯而公者则汤中山和之进封信傅颍川友徳之进封颍蓝永昌玉之进封凉沐西平晟之进封黔郭武定勋之进封翊张寿宁鹤龄之进封昌是也有自伯而侯者则徐兴安亨李襄城瑾陈平江豫陈宁阳懋王清逺友栁安逺升刘广宁安吴恭顺克忠薛安顺贵梁保定瑶吴清平成蒋定西贵杨昌平洪方南和瑛石定逺彪孙懐宁镗陈武平友赵武靖辅仇咸宁钺孙会昌会宗周庆云寿张寿宁峦张建昌延龄王瑞安源方安平锐李武清伟皆仍故封者也王武义通之成山则徙邑者也惟张英国辅自新城伯进侯以至公石忠国亨自武清伯进封以至公朱保国永自抚宁伯进侯以至公前后领三劵者仅三人其后忠国公削保国一传至孙复为侯而英公开国至今
　　
　　出将入相
　　
　　国初徐太傅达初入为右相国出为大将军征吴再出为征北大将军北伐入为中书右丞相复出为征北大将军镇抚东北正徳中杨文襄一清以三边总督入为吏部尚书内阁大学士致仕后落致仕复出为三边总督入为少师太子太傅吏部尚书武英殿大学士杨公将相勲烈虽不敢望太傅而事颇相埒
　　
　　吏兵二部正
　　
　　六卿惟吏兵二部知文武选最重本朝大臣两为其部尚书者吴公琳陈公铭李公焕文茹忠诚瑺马端肃文升许襄毅进刘少傅宇陆太保完王恭襄琼杨襄毅博梁太保梦龙十一人而已马公杨公俱以少傅掌兵部少师长吏部尤为隆重而杨公凡三为兵部三为总督再为吏部汪荣和鋐以吏部尚书兼兵部尚书亦自卓絶李康恵承勋以吏部召未上改吏部为兵部
　　
　　文臣雄职惟吏兵二部都察院南参赞及边方总督而已马端肃文升歴任之刘均州宇陆长洲完为吏部兵部都察院总督凡四任
　　
　　吏部尚书入内阁
　　
　　内阁居首者称元辅太宰握铨柄为六卿之长国朝居此任者惟杨文襄一清而已若以太宰入阁则正徳始焦芳刘宇石珤桂蕚方献夫许讃严讷郭朴凡八人焦虽至少师华葢以长沙压之不登首揆迩时髙拱以故相起掌吏部寻进元相掌部如故尤为盛事按河南凡八相焦刘许郭既尝为太宰髙以内阁兼之李文达贤刘文靖健又带吏部尚书衔其不与者惟贾文靖咏而已
　　
　　文武二选
　　
　　安丘黄桢以武选郎中调文选以郎署同考会试及武举凡知文武选举者再亦庶僚之盛际也
　　
　　徧歴殿阁
　　
　　天顺以前诸殿阁除文华不以授人凡五衔一兼其官者用师傅为次序遂终其身不复转成化而后始以序迁矣然无有徧歴者惟近时申吴县时行始以吏侍兼东阁继以礼书兼文渊三以户部兼武英四以少傅吏书兼建极五以少师兼中极扬歴悉徧若歴三殿者则刘文穆吉徐文靖溥刘文靖健焦泌阳芳杨文忠廷和梁文康储费文宪宏杨文襄一清严分宜嵩李文定春芳髙新郑拱张文忠居正凡十二人内二刘徐杨费不为东阁而张不为文渊阁余皆未歴阁任者
　　
　　台臣扬歴督抚
　　
　　部院大臣更歴督抚之多者无如王忠肃翱李襄敏秉马端肃文升秦襄毅纮及先君子忠肃初以右佥都御史自佐院出镇守浙江还院再镇守江西还院三镇守四川参赞松潘军务四镇守陜西还院五以左副都御史提督辽东军务还院六以太子太保左都总督两广军务襄敏初以右佥都御史抚宣府再抚南直隶三抚大同四以左副都抚宣府五以左都出饬宣大蓟辽边备六提督辽东军务征建州人端肃初以右副都巡抚陜西再以左副都提督三边军务三以兵右侍饬辽东边备四以兵左侍督抚辽东五起家左副都巡抚辽东六以右都总督漕运襄毅初以佥都御史抚陜西谪知州再以佥都抚宣府三抚河南四以左副都总漕运抚凤阳五以右都总督两广六以户部尚书总制三边先君子初以右佥都御史经略通州军务再提督畿辅粮饷三巡抚山东四督抚浙江福建五以右副都巡抚大同六以右都兵侍总督蓟辽三镇其次则韩襄毅雍初以佥都御史巡抚江西再以佥都抚大同三以兵侍抚宣府大同四以左佥都御史参赞南征军务五以右都总督两广王端毅恕初以右副都抚襄南再以右副都抚河南三以刑左侍郎督河道四以右都巡抚云南五以兵部尚书巡抚南直隶洪襄惠锺初以右副都御史巡抚顺天再调云南三调抚贵州四以右都总督漕运五以太子太保刑书左都总督四川湖广陜西河南军务谭襄敏纶初以右佥都御史督抚福建再以右副都抚陜西三抚四川四以兵部左侍郎总督两广军务五以右都总督蓟辽军务
　　
　　扬歴部院之多
　　
　　部院长官扬歴之多者如秦端敏金两为南兵一为户部一为工部一为南户一为南礼凡五部六任马端肃文升两为兵部一为吏部左都南兵部凡三部一院五任耿文恪裕两为吏部一为礼部南礼部南兵部凡四部五任颜公頥寿歴南吏户礼北刑部左都御史凡四部一院五任周恭肃公用歴吏部南刑工部北左都南右都凡五任熊恭肃公浃歴吏部南礼部兵部都察院前后左右都御史凡三部一院五任欧阳公必进两任工部歴吏刑部南北左右都御史凡三部二院六任今赵公锦两歴南吏一歴礼刑部南北左右都御史凡三部二院六任
　　
　　郎署至尚书不离局
　　
　　户部徐辉郁新夏原吉俱自主事郎中侍郎至尚书夏首尾三十五年兵部刘儁徐晞亦自主事郎中侍郎至尚书垂三十年俱不得他官辉又户部吏晞兵部吏也吏部赵新自主事员外郎郎中以至侍郎尚书四十年亦不带他衔其在侍郎则巡抚任也周瑄自刑部主事至尚书三十余年不出刑部仅一为右都御史亦法司也屠滽授御史迁佥都副都左右都御史掌院以至再起吏部掌院垂三十年中间为吏书者三年张彩授吏部主事员外郎郎中以至尚书侍郎中间为左佥都御史者仅三月杨善十八以守城诸生为鸿胪序班署丞寺丞卿以至礼部左侍郎左右都太子太保兴济伯俱掌本寺凡五十四年中间掌礼部左军都督府仅五月余 
　　
　　再长中书
　　
　　洪武四年太师中书左丞相李善长以韩国公致仕奉朝请十一年复与曹国公李文忠同理中书省及府台事二年汪广洋自右丞进右丞相七年出为广东行省参政十年复自御史台左大夫进右丞相汪两拜不为左
　　
　　四入内阁
　　
</div>
    <div class="pagination">
<a href="弇山堂别集_page5.html">上一页</a><a href="弇山堂别集.html">1</a><a href="弇山堂别集_page2.html">2</a><a href="弇山堂别集_page3.html">3</a><a href="弇山堂别集_page4.html">4</a><a href="弇山堂别集_page5.html">5</a><span class="current-page">6</span><a href="弇山堂别集_page7.html">7</a><a href="弇山堂别集_page8.html">8</a><a href="弇山堂别集_page9.html">9</a><a href="弇山堂别集_page10.html">10</a><a href="弇山堂别集_page11.html">11</a><span>...</span><a href="弇山堂别集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
