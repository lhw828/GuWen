<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 29 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 29 页/共 98 页</h1>
    <div class="content">　　狄青、王伯庸同在枢密府，王常戏狄之湼文曰：“愈更鲜明。”狄云：“莫爱否，奉赠一行。”伯庸为之大惭。孔平仲谈苑 

　　世言狄青隶籍与王尧臣作状元之年同，后亦为两府。仁宗命王谕狄去其黥文，狄谓王曰：“青若无此两行字，何由致身于此？断不敢去，要使天下贱儿，知国家有此名位待之也。”能改斋漫录 按据此则狄之湼文盖入军籍者例当刺字，非因有罪而黥也。 

　　何仙姑，永州民女子，因放牧野外，遇人啖以枣，遂绝粒。能前知人事，独居一阁，往来士大夫率致敬焉。狄武襄征南侬，出永州，以兵事问，对曰：“公必不见贼，贼败且走。”武襄至边境归仁铺，先锋与贼战，贼败遁，智高走入大理国。独醒杂志 

　　南俗尚鬼，狄武襄征侬智高时，大兵出桂林之南，道旁一大庙，其神甚灵，武襄驻节祷之，且取百钱自持之，与神约：“果大捷，则投此期尽钱面也。”左右谏止，倘不如意，恐阻师。武襄不听，万众方耸视，已挥手一掷，则百钱尽红矣。于是举军欢呼，声振林野，武襄亦大喜。顾左右取百钉来，即随钱疎密布地而钉帖之，加青纱笼护，手自封焉，曰：“俟凯旋，当谢神取钱。”其后破昆仑关，败智高，平邕管。及师还，如其言，取钱与幕府共视之，乃两字钱也。铁围山丛谈 

　　侬智高陷邕州，狄青讨之。列阵城下，智高大宴城头，鼓吹振作。一人衣道服骂官军，有善射者一箭毙之。青先锋王简子勇甚，为镳所杀，青见之，汗出如雨，世言青真武神也。至是曳两皂旗麾兵而进，遂破智高。孙公谈圃 

　　向在建康于邻人狄似处，见其五世祖武襄公收侬智高时带铜面具及所佩牌上刻真武像。世言武襄真武神也。清波杂志 

　　狄青为枢密使。有狄梁公之后，持梁公画像及告身十余通诣青献之，以谓青之远祖。青谢之曰：“一时遭际，安敢自比梁公？”厚赠而遣之。梦溪笔谈 

　　狄青为枢密使时，予为谏官。人有相侵，夜吟：“汉似胡儿胡似汉，改头换面总一般，只在汾河川子畔。”以为青汾河人，面有刺字，不肯灭去。又姓狄为汉人，此歌为是人也。欲予言，予曰：“此唐太宗杀李君羡事，上安忍为？适以启君臣疑心耳。”东斋纪事 

　　京师火禁甚严，将夜分，必灭烛。士庶家凡有醮祭，必先关厢使，以其焚楮币在夕后也。至和嘉祐之间，狄武襄为枢密使，一夕夜醮，而勾当人偶失报告，夜聚火光。探者驰白厢主，又报开封知府。比厢主判府到宅，则火灭久矣。翊日都下盛传，狄枢密家夜有光怪烛天。时刘敞为知制诰，闻之，语权开封府王素曰：“昔朱全忠居午沟，夜多光怪出屋，邻里谓失火而往救之，今日之异，得无类乎？”此语諠于搢绅间，狄不自安，遽乞陈州，遂薨于镇。而夜醮之事，竟无人辨之者。东轩笔录 

　　狄青为枢密使，自恃有功，骄蹇不恭，怙惜士卒，每得衣粮，皆曰：“此狄家爷爷所赐。”朝廷悉之。时文潞公当国，建言以两镇节度使出之。青自陈：“无功而受两镇节麾，无罪而出典外藩。”文公入对，上道此语，且言：“狄青是忠臣。”公曰：“太祖岂非周世宗忠臣。”上默然。青未知，到中书，再以前语白文公，公直视语之曰：“无他，朝廷疑尔。”青惊怖，却行数步。青在镇，每月两遣中使抚问，青闻使来，即惊疑终日，不半年病作而卒。皆文公之谋也。野老记闻 

　　狄武襄赴陈州，不怿，语所亲曰：“青此行必死。”问其故，曰：“陈州出一梨子号青沙烂，今去本州，青必烂死。”未几果死。清波杂志 

　　神庙大长公主，哲庙朝重于求配，士族间求之莫当圣意，带御器械狄咏颇美丰姿，近臣奏曰：“不知要如何人物？”哲宗曰：“要如狄咏者。”天下谓狄咏为人样子。咏，青子也。过庭录 





●宋人轶事汇编卷八 

　　庞籍 刘沆 曾公亮 赵概 张昇 

　　外大父颍公初为黄州参军，谒夏英公。公善相人，谓颍公曰：“吾使相耳，君真相也。”视其手曰：“虽贵而贫，不如吾也。”出其手突如堆阜，曰：“此大富之相也。”后山谈丛 

　　夏文庄知蕲州，庞庄敏公为司法，尝得时疾，在告方数日，忽吏报庄敏死矣。文庄大骇曰：“此人当为宰相，安得便死？”吏言其家已发哀，文庄曰：“不然。”即自往见，取烛视其面曰：“未合死。”召医语之曰：“此阳证伤寒，汝等不善治，误尔。”亟取承气汤灌之，有顷，果苏。石林燕语 

　　夏文庄谪守黄州时，庞颍公为郡掾。文庄识之，异礼优待。庞尝有疾，以为不起，遂属文庄后事。文庄曰：“异日为贫宰相，亦有年寿，疾非所忧。”庞曰：“既为宰相，岂得贫也。”文庄曰：“但于一等人内为贫耳。”故庞公晚年退老作诗曰：“田园贫宰相，图史老书生。”青箱杂志 

　　丞相庞公初登第，为郡掾。会郡守性褊急，好责人小礼，掾属拜庭下，而己坐受之。众皆怨耻窃骂，公独处之自若。会以疾在告，月余方出，例当庭参，是日大雨，守命张伞布茅于庭下，公拜起惟谨。此亦公远到之量也。墨客挥犀 

　　庞庄敏公帅延安日，因冬至奉祠家庙，斋夜忽见天象成文云：“庞某后十年作相，当以仁佐天下。”凡十有三字，驻视久之方灭。公因作诗纪其事云：“冬至子时阳已生，道随阳长物将萌，星辰赐告铭心骨，愿以宽章辅至平。”其诗后藏其曾孙益孺处，余尝亲见之，用小粉牒字札极草草。曲洧旧闻 南窗纪谈同 

　　庞颍公喜为诗，虽临边典藩，文案填委，日不废两三篇，以此为适。疾亟，余时为谏官，以十余篇相示，手批其后曰：“欲令吾弟知老夫病时尝有此思耳。”字已惨淡难识，后数日薨。温公诗话 

　　刘景宏南唐时为吉州牙将，刺史彭玕以吉州叛，景宏度势不敌，乃佯许之，吉之城邑不遭残毁。尝谓人曰：“我伪从彭玕之胁，可活万人，后必有兴者。”因号所居后山曰“后隆”，越三世而生丞相沆。独醒杂志 能改斋漫录：山有牛僧孺读书堂故基，即其上筑台曰聪明台，沆母梦牛相公来而生沆。 

　　相国刘公沆累举不第，天圣间，将办装赴试。一夕梦被人砍去头，心甚恶之，有乡人为解曰：“状元不到十二郎做，刘第十二。只得第二人。”刘公因诘之曰：“虽砍却头，留沆在里。”南音谓项为沆，刘留同音。后果第二人及第。青箱杂志 独醒杂志文小异 

　　故相刘文忠沆，乡荐数上不第。年逾四十，礼部入选，殿试讫，一夕梦游天宇间，闻殿上唱云：“刘沆南斗下立。”又言：“北斗下立。”唱名，状元王拱寿赐名拱辰，沆第二，乃悟所梦。麈史 

　　刘丞相沆守陈州，尝梦登谯楼，抱鼓而寝。既觉，家人告曰：“夜漏不闻四鼓，何也？”明日，丞相问鼓吏，对曰：“夜将四鼓，有蜈蚣长三尺许，旋辟鼓上，惴恐不敢近，遂不报四更。”丞相悟昨梦，乃不之责。独醒杂志 

　　刘相沆镇陈州日，郑獬经由，丞相为启宴，使妓乐迎引至通衢。有朱衣乐人误旨，公性卞急，遂杖于马前。既即席，酒数行而公得疾，舁还府衙而终。先是张侍读瓌，梦公马前有一朱衣人披血而立，至是果验。东轩笔录 

　　故相刘沆赠侍中，张瓌草制词，颇薄其为人。其子瑾诣阙累章讼冤，称瓌挟私怨，至诋瓌之祖奸，父赃，母秽，妻滥。瓌，洎之孙，父方洄尝以赃抵罪，母妻之谤，则出于钱晦所讼，一门萃众丑，一身备百恶。又帅兄弟衰绖诣待漏院哭诉执政，褒赠乃朝廷恩典，瓌不当加贬黜之词。瓌左迁知黄州，然瑾竟不敢请谥。涑水纪闻 

　　庆历间河北道士贾众，妙善相，以为曾鲁公脊骨如龙，王荆公目睛如龙，盖人得龙之一体，皆贵穷人爵。老学庵笔记 

　　曾鲁公布衣时，游京师，舍于市侧，旁舍泣声甚悲，问之，旁舍生曰：“仆顷官于某，用官钱若干。吏督之急，乃以女鬻商人，得钱四十万，行与父母诀，所以泣之悲也。”公曰：“商人转徙不常，且无义，吾士人，孰若与我。”旁舍生曰：“已书券纳值，不可退。”公曰：“第偿其值，索其券，不可则讼于官。”旁舍生然之，即与四十万，约后三日以女来，吾且登舟矣，俟君于水门之外。旁舍生如公教，商人果不敢争，携女如期以往。觅公之舟，询之旁舟之人，则已去三日矣。能改斋漫录 

　　曾鲁公以侍读守郑州，文潞公自长安召入郑。方在宴席，俄报潞公失去银杯，曾曰：“郡人敢尔，必三日可获。若公从者自为，则今日可擒。”公未以为然，逡巡果捕至，乃从者也。潞公曰：“君知即获，何也？”曾曰：“所至有捕盗者，从人单露，必易败。”潞公以为神明。同上 

　　尚书省文字下六司诸路例皆言勘会，曾鲁公为相，始改勘当，以其父名会避之也。石林燕语 

　　曾鲁公公亮，自嘉祐秉政，至熙宁尚在政府，年高而精力不衰，故台谏无非之者。唯李复尝以为不可，作诗云：“老凤池边蹲不去，饿乌台上噤无声。”东轩笔录 清波杂志：曾鲁公善饮，每醉则命撤俎拭案，语客曰：“请桌子吃一服感应丸。”复各举一大白方散。靖按此曾鲁公乃南宋曾怀。 

　　赵叔平概与欧公同在馆阁，赵重厚寡言，公意轻之。公知制诰日，韩、范在中书，以赵为不文，除天章阁待制，赵不以屑意。会公甥女淫乱事发，语连公，时疾韩、范者皆欲文致公罪，云与甥乱。上怒，狱急，群臣莫敢言，赵乃上言：“修以文章为近臣，不可以闺阁暧昧之事，轻加污蔑。臣与修素疎，修待臣亦薄，所惜者朝廷大体耳。”书奏，上不悦，赵淡然如平日。涑水纪闻 

　　赵康靖公厚德长者，口未尝言人短。欧公被谤，密为申理，至欲纳平生诰敕以保之，而欧公不知也。尝置黄黑二豆于几案，自旦数之，每兴一善念为一善事，则投黄豆于别器，恶则投黑豆，暮发视之。初黑多于黄，渐久反之。既谢事归南京，二念不兴，遂撤豆，无可数云。避暑录话 

　　欧公与赵康靖公同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年已八十矣。留剧饮踰月，纵游汝阴而后返。前辈挂冠后，能从容自适未有若此者。文忠赋诗云：“古来交道愧难终，此会于今岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。”因榜其游从之地为会老堂，明年文忠欲往睢阳报之，未果而薨。两公名节固师表天下，而风流襟度又如此，诚可激薄俗也。蔡宽夫诗话 

　　参政赵侍郎宅在东京丽景门内，后致政归睢阳旧第。宋门之宅更以为客邸，而材植雄壮，非他邸可比，时谓之无比店。李给事中师保厘西京，时驼马市有人新造酒楼，李乘马过其下，悦其壮丽，忽大言曰：“有巴。”京师谚语以美好为有巴。时人对曰：“梁苑叔平无比店，洛阳君锡有巴楼。”类苑引倦游杂录 

　　张相昇为御史，数上章论两府，仁庙因谓曰：“卿本孤寒，何为屡言近臣？”公奏曰：“臣安得谓之孤寒，臣自布衣致身禁近，曳朱腰金，如陛下乃孤寒也。”帝曰：“何为孤寒？”曰：“陛下内无贤相，外无名将，孤立朝廷之上，此所以孤寒也。”帝喜而优容之。墨客挥犀 贵耳集略同。 

　　张杲卿丞相致政居阳翟，于少室山下造庵为养性之地。间或乘舆往，从者不过五六人。一日，有道人形神潇洒，野冠山服来谒，公与之语，颇达道要，亦究佛理，待之甚喜。既夕，道人曰：“某新自浙回，得茗芽少许，欲请相公一啜。”公欣然可之，道人躬自涤器，进火烹茶以进。公颇称善。良久又饮从者各一瓯，少时从者皆昏瞑，颠仆且睡。道人即白公曰：“某欲往罗浮炼丹，乏药剂鼎灶之资，行从多金器，愿赐数事。”公呼从者皆不应，亦无可奈何，任其所取，几十余斤，悉持去。迨晓，从者始醒。类苑 

　　张康节有侍妾晏康，奉侍甚谨。公尝召而谓曰：“吾死亦当从我尔。”妾亦恭应曰：“唯命是从。”公薨，妾相继果死。过庭录 

　　范仲淹子纯佑 纯仁 纯礼 纯粹 

　　范文正幼孤，随其母适朱氏，因从其姓。登第时姓名，乃朱说也。后请于朝，始复旧姓，表内一联云：“志在投秦，入境遂称张禄。名非伯越，乘舟偶效陶朱。”范蠡范雎事，在文正用之尤切，今集不载。龚氏纪闻 按陶岳五代史补，成汭初姓郭，贵后复姓，令幕客郑准草表，与此联正同。又按十国春秋，范禹偁幼随母改适张氏，登第始复本姓，上州刺史启云：昔年上第，误标张禄之名，今日故园，复作范雎之裔。此用张禄较文正尤确切也。 

　　范仲淹早孤，从其母适朱氏，因从其姓名，与朱氏兄弟俱举学究。少尪瘠。尝与众客同见谏议大夫姜遵，遵素以刚严著名，与人不款曲。众客退，独留仲淹引入，谓其夫人曰：“朱学究奇士也，他日不惟为显官，当立盛名于世。”人莫测其何以知之也。涑水纪闻 

　　范仲淹上宰相书，言朝政得失，民间利病，凡万余言。王曾见而伟之。时晏殊亦在京师，荐一人为馆职，曾谓殊曰：“公知范仲淹，舍而不荐，而荐斯人乎？已为公置不行，宜更荐仲淹也。”晏从之，遂除馆职。顷之，冬至立仗礼官定议欲媚章献太后，请天子帅百官献寿于庭。仲淹奏以为不可。晏殊大惧，召仲淹怒责之，以为狂。仲淹正色曰：“仲淹受明公误知，惧不称，为知己羞，不意更以正论得罪于门下也。”殊惭无以应。同上 

　　范文正以言事三黜。初为校理，忤章献旨贬倅河中，僚友饯于都门曰：“此行极光。”后为司谏，因废郭后，率谏官伏合争之不胜，贬睦州，僚友又饯于亭曰：“此行愈光。”后为天章阁待制，知开封府，撰百官图进呈，丞相怒奏曰：“宰相者所以器百官。今仲淹尽自抡擢，安用彼相？臣等乞罢。”仁宗怒，落职贬饶州，时亲宾故人又饯于郊曰：“此行尤光。”范笑曰：“仲淹前后三光矣，此后诸公更送，只乞一上牢可也。”按此语不甚可解，闻见近录载此事云：直待上牢了，仲淹方是了期耶。客大笑而散，惟王子野质，力疾独留数夕，抵掌极论天下利病，留连惜别。范语人曰：“子野居尝病羸不胜衣，及其论忠义，则龙骧虎贲之气焉。”明日子野归，客有迎大臣之旨，惴之者曰：“君与仲淹国门会别，一笑语，一樽俎，采之皆得其实，将有党锢之事，君乃第一人也。”子野对曰：“果得觇者录某与范公数夕之论进于上，未必不为苍生之福，岂独质之幸哉！”士论壮之。湘山续录 

　　范文正自开封落职知饶州，泊水道之官，历十余州，无一人出迎者。时陈恭公知扬州，迎送慰劳甚至。东轩笔录 

　　范文正守鄱阳，悦乐籍一小妓。召还，作诗寄后任云：“庆朔堂前花自栽，为移官去未曾开，年年忆著成离恨，只托春风管领来。”至京以胭脂寄其人，题诗曰：“江南有美人，别后常相忆，何以慰相思，寄汝好颜色。”至今墨迹在鄱阳士大夫家。西溪丛语 按能改斋漫录以后任为魏介，介得诗因鬻以遗公。又却埽编云：范文正谪守鄱阳，作堂于后圃，名曰庆朔。未岁移守丹阳，有诗云云。予昔官江东，尝至其处，龛诗壁间。郡人犹有能道当时事者云：春风天庆观道士也，其所居之室曰春风轩，因以自名。公在郡时与之游，诗盖寄道士云，与诸书异。 

　　范文正于景祐三年言吕相之短，坐落职，知饶州。康定元年复天章阁待制，知永兴军。寻改陕西都转运使。会吕公自大名复入相，言于仁宗曰：“范仲淹贤者，朝廷将用之。岂可但除旧职耶？”除龙图阁直学士，陕西经略安抚使。上以许公为长者，天下皆以许公为不念旧恶。文正面谢曰：“向以公事忤犯相公，不意相公乃尔奖拔。”许公曰：“夷简岂敢以旧事为念耶！”涑水纪闻 

　　范文正初排吕许公，勇于立事，自越州还朝出镇西事，恐许公不为之地，无以成功，乃为书自咎，解仇而去。其后以参知政事安抚陕西，许公已老居郑，相遇于途。文正身历中书，知事之难，惟有悔过之语。许公欣然相与语终日。许公问：“何为亟去朝廷？”文正言：“欲经制西事。”许公曰：“经制西事莫若在朝廷之便。”文正为之愕然。故欧公神道碑言：“二公晚年欢然相得。”由此故也。后生不知，皆咎欧阳公，予见张公安道言之乃信。龙川别志 

　　范文正以龙图阁直学士帅邠、延、泾、庆四郡，威德著闻，夷夏耸服，蕃部率称曰“龙图老子”。至于元昊，亦以此呼之。渑水燕谈录 

</div>
    <div class="pagination">
<a href="宋人轶事汇编_page28.html">上一页</a><span>...</span><a href="宋人轶事汇编_page24.html">24</a><a href="宋人轶事汇编_page25.html">25</a><a href="宋人轶事汇编_page26.html">26</a><a href="宋人轶事汇编_page27.html">27</a><a href="宋人轶事汇编_page28.html">28</a><span class="current-page">29</span><a href="宋人轶事汇编_page30.html">30</a><a href="宋人轶事汇编_page31.html">31</a><a href="宋人轶事汇编_page32.html">32</a><a href="宋人轶事汇编_page33.html">33</a><a href="宋人轶事汇编_page34.html">34</a><span>...</span><a href="宋人轶事汇编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
