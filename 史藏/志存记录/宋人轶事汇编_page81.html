<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 81 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 81 页/共 98 页</h1>
    <div class="content">
　　绍兴辛巳，蔡元定在显庆堂，推演后世子孙休咎，赋诗云：“显庆堂将后世推，子孙绍复承吾书。四传学业家还在，五世因贪人产除。缵俗流风六七代，继兴遗迹八九渠。数终轮奂犹有代，御史尹仁为吹嘘。”厥后子沈集书经传注盛行于世，孙模、杭辈相继表扬，曾孙希仁因贪酷籍没。成化丙申，巡按御史尹仁入闽，梦一老人嘱求栖身之地，叩其姓名，蔡某也。及至建阳，访蔡氏子孙，得其家谱阅之，见西山推演诗，预有姓名，不觉悚然，即捐俸为建传心堂。涌幢小品 

　　东莱与唐悦斋同应宏词试，问唐：“路鼓在寝门里，寝门外？”曰：“在门里。”及试出检视，始知为唐所绐。既而悦斋入选，东莱语之曰：“只缘一个路鼓，被君掇在门里。”吹剑录外集 

　　绍兴末，有韩慥者，卖卜于临安之三桥。庚辰春，曾侍郎仲躬、吕太史伯恭至其肆，则一人先在。问其姓，宗子也。次第谈命，首言赵可至郡守，多贵子，不达亦卿郎。次及曾，则曰：“命甚佳，有家世，有文学，有政事，亦有官职，只欠一事，终身无科第。”次至吕，问：“何事至此？”吕曰：“赴试。”曰：“去年不合发解，今安得省试？”曰：“赴词科。”曰：“却是词科人，但不在今年，后三年两试皆得之，且不失甲科。”叩其所至，曰：“名满天下，可惜无福。”已而其言皆验。齐东野语 

　　蔡行之既以春秋为补魁，东莱为省试官，得一卷甚工，东莱曰：“此必小蔡也。且令读书养望三年。”以其草册，投之帐顶。未几，东莱以病先出院，众试官入其室，见帐顶上有一草卷甚工，谓必东莱所甚喜，而欲置前列者，遂定首选。林下偶谈 

　　东莱修文鉴成，独进一本于上前，满朝皆未得见，惟大珰甘昺有之。公论颇不与，得旨除直秘阁，为中书陈骙所缴，载陈之行状。贵耳集 

　　吕成公编文鉴，得潘某诗数篇，已入选。后有人谓潘佳处甚多，恐不止如所选，公遂并去之。四朝闻见录 

　　淳熙间，永嘉英俊如陈君举、陈蕃叟、蔡行之、陈益之六七辈并起，皆赴太学补试。芮国器为祭酒，吕东莱为学官，告芮曰：“永嘉新俊，不可不收拾。”君举访东莱，东莱语以一春秋题，且言破义，就试果出此题。君举竟用之，且以语陈蕃叟，皆得第。林下偶谈 

　　止斋倅福州，有富人诉仆盗，仆辞连主之女，止斋必欲逮女以问。诸寓公营救不获，于是有传艮之谤。林下偶谈 传艮不可解，当是以傅良之名为谤也。 

　　赵汝愚 

　　隆兴三年，赵汝愚廷试第一。外舅为刑部侍郎，胪传既归，明清启曰：“适曾称贺否？宗室魁天下，今日创见，可谓盛事，礼宜为庆。”外舅击节曰：“班行内无能举此，今无及矣。”玉照新志按隆兴无三年，说见下条。 

　　汝愚唱名时，洪文惠适为右相，侍上侧，奏言：“近岁宗子甚好学，前举伯摅擢甲科，儒林以为创见。今汝愚遂魁天下，可谓瞻前无邻。本朝故事，科举先寒畯，有官人退居第二。乞只依胪传次序，勿令后来居上，以见麟趾之盛。”天颜有喜，良久曰：“姑循故事。”云谷杂记 按宋史不言汝愚登第。三年，以洪适为右相计之，当为乾道二年丙戌。是年状元为萧国梁，所谓仍循故事退居第二也。 

　　赵忠定初登第，谒赵彦端德庄。德庄故与忠定父兄游，语之曰：“谨毋以一魁置胸。”又曰：“士大夫多被富贵诱坏。”又曰：“今日放上前得一二奖谕，明日于宰相处得一二语褒拂，往往丧其所守者多矣。”忠定拱手曰：“谨受教。”宋稗类抄 

　　绍熙三年，赵彦逾为山陵使，因别赵汝愚曰：“近事危急如此，知院乃同姓之卿，岂容坐视？”汝愚默然久之曰：“今有何策？事急时持刀去朝天门，叫几声自割杀耳！”汝愚尝云：“梦孝宗授以汤鼎，背负白龙升天。”又沈有开在汝愚座曰：“外间传嘉王出判福州，许公国判明州，三军士庶已推戴相公矣。”又徐谊语人曰：“但得赵家一块肉足矣。”盖指魏王之子徐国公柄也。太学上书乞尊汝愚为伯父，何澹谓宁宗曰：“非光宗子。”其说不一端，于是李沐首劾汝愚。齐东野语 

　　宁宗既受禅，韩平原所望不过节钺，知阁刘弼谓赵忠定曰：“此事侂胄不能无功，亦须分些官职与他。”忠定不答，由是渐有邪谋。余友赵从道有诗云：“庆元宰相事纷纷，说着令人暗断魂。好听当时刘弼语，分些官职乞平原。”余亦有诗云：“斋坛斋字疑误一钺底须悭，坐见诸贤散似烟。不使庆元为庆历，也由人事也由天。”鹤林玉露 一本谓刘弼语侂胄，侂胄未信，往见忠定，忠定岸然不交一语。韩退而叹曰：“刘知阁不吾欺也。”由是渐有邪谋。 

　　赵忠定去国之日，天为雨血。京城人以盆盎贮之，殷殷然。四朝闻见录 

　　贬忠定词，乃傅伯寿所草，韩先啖之以美官。其词曰：“屈氂与广利妄议，武帝戮之于事闻之初；林甫辅明皇不忠，肃宗诛之于论定之后。是皆宗室之为相，卒蹈谴诃而置刑。”赵听制，手持象简，不知轻重。四朝闻见录 

　　赵汝愚题福州鼓山寺诗云：“几年奔走厌尘埃，此日登临亦快哉！江月不随流水去，天风常送海涛来。”朱晦翁摘“天风海涛”四字刻于石。坚瓠集 

　　忠定去国，药局赵师劭上书请斩忠定，盖媚韩也。忠定之事既白，后溪刘左史光祖帅荆襄，辟公之子崇模为机幕。刘公未知师劭前事，先辟其弟某。崇模与危公稹为同年，属危草笺以谢刘公云：“今闻其弟之当来，欲使为寮而并处。念交游之仇不同国，而况天伦；无羞恶之心则非人，是乖风教。故胜母之里不可入，迫人之驿不可居。岂容同堂合席之至欢，乃有操戈入室之遗类。纵罪不相及，然水中之蟹且将避之；倘机或未忘，则海上之鸥不当下矣。且昔辱甄收，本见齿忠臣之后；若今惟苟合，是玷名恶子之中。得士如斯，在公焉用！”刘得崇模笺，愕寘几上，即草檄勒回师劭弟。四朝闻见录 

　　忠定季子崇实，因与余商榷骈俪，以为此最不可忽。昔先公居政地，以此观人。或谓先公曰：“或出他人手，则难于知人矣。”先公曰：“彼能倩人做好文字，其人亦不碌碌矣。”四朝闻见录 

　　韩侂胄 

　　王宣子有一婢，孕而不容于内，出之女僧之家。韩平原之父与之同乡同朝，闻王氏有孕婢在外，遂明告而纳之。未几得男，即平原也。癸辛杂识 

　　绍熙间有医邢氏艺绝精。韩平原知合门事，将出使，俾之诊脉，曰：“脉和平无可言，所可忧者夫人耳。知合回轺，恐不必相见也。”韩妻本无疾，怪其妄谈，然私忧之。出疆甫数月，而妻果殂。齐东野语 

　　嘉泰间，平原公恃有扶日之功，凡事自作威福，政事皆不由内出。会内宴，伶人王公瑾曰：“今日政如客人卖伞，不油里面。”白獭髓 

　　韩平原倾赵子直，有无名子作诗大书于朝天门下曰：“两手旋乾复转坤，群邪何事肆流言？狼胡跋□□田□□□□伤周旦，鱼腹衔冤葬屈原。一死固知公所欠，孤忠赖有史常存。九原若见韩忠献，休说渠家末代孙。”钱唐遗事 

　　傅伯寿为浙西宪，韩侂胄用事，伯寿首以启贺之：“人无耻矣，咸依右相之山；我则异于，独仰韩公之斗。”由是擢用。齐东野语 

　　侂胄知上信用王德谦，阳与之为义兄弟，相与欢甚。一日谓曰：“哥哥有大勋劳，宜建节钺。”王曰：“我阉官也，有此例乎？弟弟毋误我。”侂胄曰：“已奏之上，行且宣麻矣。”王唯唯。何澹时为中丞，侂胄密谕之曰：“德谦苦要节钺，上重违之，中丞亟宜卷班以出。”何如所教，即合台疏德谦罪，乞行窜殛。德谦持侂胄袖以泣曰：“弟弟误我！”侂胄徐谓曰：“哥哥放心，略出北关数里，便有诏追回，只俟罢了何中丞耳！”德谦犹信其说，拜而属之，竟死贬所。自此内批皆侂胄为之矣。四朝闻见录 

　　韩平原在庆元初，其弟仰胄为知合门事，颇与密议，时人谓之大小韩，求捷径者争趋之。一日内宴，优人有为衣冠到选者，自叙履历材艺，应得美官，而留滞铨曹，自春徂冬，未有所拟。方徘徊浩叹，适一日者敝帽持扇过其旁，遂邀使谈庚甲，日者厉声曰：“君命甚高，但五星局内财帛宫微有所碍，目下若欲亨达，先见小寒，更望成事，必见大寒。”侍燕者皆缩颈匿笑。徽之祁门客邸壁间一诗，乃天族之试南宫者，其诗云：“蹇卫冲风怯晓寒，也随举子到长安。路人莫作亲王看，姓赵如今不似韩。”旁有细书“霍氏之祸萌于骖乘”八字，墨渍尚新。桯史 

　　宁宗恭淑后上仙，曹氏为婕妤。平原特以为亲属，偶值正理富国进驯象至，平原语王公瑾曰：“不闻有正理富国？”公瑾曰：“如今有假杨国忠。”平原虽憾之而无罪加焉。白獭髓 

　　婕妤曹氏姊妹，通籍禁内，皆为女冠。赐号“虚无自然先生”者、“左右街都道录”者，皆厚于韩。或谓亦与之昵。朝野遗记 

　　庆元间，有宿儒以文名入鳌禁为承旨，朝议谓且大用。韩平原有出妾方娠，鬻当湖鲁氏，得男葎。既贵无子，遂乞归。始至而平原适有恩制当降麻，偶于纶内用鲁公拜后语，意盖谓忠献耳。平原见其姓之偶符，大怒，不踰月乃去国。桯史 

　　韩侂胄生日，高似孙献诗九章，每章一“锡”字，以寓九锡。谈荟 

　　韩平原自写琅玕大叶，号“太师竹”。图绘宝鉴 

　　韩魏公阅古堂在定州。侂胄建于临安者，仍祖名也。南园有亭曰晚节香，植菊数百种，亦取其祖诗意。南宋杂事诗注 

　　阅古堂图书皆向若水鉴定。研北杂志 

　　姑苏有地名韩墩，产韩梨为天下冠，都下谓之“韩墩梨”。后因先皇讳改为韩村。侂胄专国，馈者不敢谓韩村，直曰韩梨。盖都下以外人为村，故讳之。南宋杂事诗注 

　　侂胄有爱姬小故被谴，钱塘令程松寿亟以八百千市之，舍之中堂。旦夕夫妻上食，事之甚谨。姬惶恐莫知所由。居数日，侂胄复召之，知为松寿所市，大怒。松寿闻之，亟上谒献之曰：“顷有郡守辞阙者，将挟之去外郡，某忝赤县，故为王匿之舍内耳。”侂胄意犹未平，姬既入，具言松寿谨待以礼。侂胄大喜，即日躐除太府寺丞，踰年进谏议大夫。犹怏怏不满意，乃更市一美人献之，名曰松寿。侂胄曰：“奈何与大谏同名？”答曰：“欲使贱名常达钧听耳。”侂胄怜之，即除同知枢密院事。庆元党禁 

　　韩侂胄作南园于吴山，竹篱茅舍，宛然田家。侂胄游其间甚喜，曰：“状得极似，但欠鸡鸣犬吠耳。”既出，闻庄内鸡犬声，令人视之，则府尹赵师＜睪廾＞也。时有诗云：“堪笑明廷鹓鹭，甘作村庄犬鸡。一旦冰山失势，汤燖镬煮刀刲。”古杭杂记侂胄败，或又赠之曰：“侍郎自号东墙，曾学犬吠村庄。今日不须摇尾，且寻土窟深藏。”坚瓠集 

　　侂胄生辰，群公上寿。既毕集，许及之为吏尚，适后至，阍人掩关拒之，许大窘。会门闸未及闭，遂俯偻而入。当时有由窦尚书之号。庆元党禁 

　　韩用事久，人不能平。又所引率多非类。市井有以片纸摹印乌贼出没于潮，一钱一本，以售儿童，且诵言曰：“满潮都是贼。”京尹廉而杖之。又有卖浆者，敲其盏以唤人曰：“冷底吃一盏！”“冷”谓韩，“盏”为斩也。四朝闻见录 

　　侂胄过南园山庄，赵师＜睪廾＞偕行。见林薄间一牧童歌曰：“朝出耕田暮饭牛，林泉风月共悠悠。九重虽窃阿衡贵，争得功名到白头。”师＜睪廾＞呵曰：“平章在此！”牧童笑曰：“但识山中宰相，安知朝内平章？”侂胄曰：“宰相何人？奈未识荆。”童曰：“公如欲见，枉驾草庐。”至则竹篱茅舍，石磴藤床，屏间有二诗云：“病国妨贤主势孤，生民无计乐樵苏。伪名枉玷朱元晦，谋逆空污赵汝愚。羊质虎皮千载耻，民膏血脉一时枯。若知不可同安乐，早买扁舟去五湖。”“定策微劳总是空，一时狐假虎威风。不知积下滔天罪，尚欲谋成盖世功。披露奸心愚幼主，彰闻恶德辱先公。玉津园内行天讨，怨血空流杜宇红。”侂胄变色。童曰：“主人至矣。”见一叟庞眉鹤发，深衣幅巾，扶筇而来，年可七八旬，态度闲雅，自称袁处士，揖侂胄曰：“贵人光贲，有失祗迎，乞恕不恭。”揖逊而坐。侂胄曰：“屏间之诗，何人所作？”处士答曰：“老朽写怀，不意见让于贵人也。”侂胄曰：“军国重事，谁敢私议？”处士曰：“太师挟震主之威，操不赏之权。群小盈朝，国事日非，土崩瓦解，可立而待。虽欲建恢复之功，诚恐北方未可图，而南方已骚动矣。愚意势倒冰山，危如朝露，诚孔子所谓不在颛臾，而在萧墙之内也。太师其审图之。”侂胄面色如土，左右欲兵之。侂胄叹曰：“真谅士也！”扶而去之。坚瓠集 

　　韩以春日宴族人于西湖，用土为偶，名曰黄胖，以线系其首，累至数十人。游人以为土宜，韩售之以悦诸婢，令族党仙胄赋之。云：“一朝线断儿童手，骨肉皆为陌上尘。”侂胄大不悦。仙胄家会稽，有官不仕。韩败，竟保其族。四朝闻见录 

　　韩侂胄暮年携家游西湖，族子判院与焉。席间有献牵丝傀垒为土偶负小儿者，名迎春黄胖。韩顾族子咏之，即作一绝云：“脚踏虚空手弄春，一人头上要安身。忽然线断儿童手，骨肉都为陌上尘。”韩大不乐。未几祸作。谈薮 

　　邓友龙出为淮西漕，日夕谋复入。时金人方困于北兵，且其国荐饥，沿边不逞之徒，所谓跳河子者，时时剽猎事状，陈说利害。友龙得之为奇货，以献于韩。韩得之大喜。齐东野语 

　　开禧用兵，淮、汉师败，薛叔似以怯懦为韩所恶。项安世因贻韩书曰：“偶送客至江上，饮竹光酒半醉，书不成字。”韩大喜曰：“项平甫乃尔闲暇！”即除湖广总督。函史 

　　韩用兵既败，须鬓俱白，莫知所为。伶人因上宴，设樊迟、樊哙，旁一人曰樊恼，又设一人揖樊迟问：“谁与取名？”对以夫子所取。又揖问樊哙，对曰：“汉高所取。”又揖樊恼曰：“谁名汝？”对以樊恼自取。四朝闻见录 

　　杨后与史弥远谋杀韩侂胄，著作王居安、右丞张镃皆与议。已定，始以告参政李壁。时外间已藉藉。一日侂胄在都堂，忽谓李参政曰：“闻有人欲变局，相公知否？”李疑事洩，面发赤，徐答曰：“恐无是事。”而王居安在馆与同舍大言曰：“数日之后，耳目当一新矣。”其不密如此。弥远闻之大惧，然亦未决意杀之，更访于张镃。镃曰：“势不两立，不如杀之无后患。”弥远抚几曰：“君真将种也！吾计决矣。”时开禧三年十一月二日也。侂胄爱姬号满头花者生辰，张镃素与之通家，至是移庖侂胄府，酣饮至五鼓。其夕周筠以覆帖告变。时侂胄已被酒，视之曰：“这汉又来胡说！”于烛上焚之。明日早朝，筠复白其事，侂胄叱之曰：“谁敢，谁敢！”升车而去。甫至六部桥，夏震时以中军统制权殿司公事，选兵三百俟于此，忽声喏道旁曰：“有旨，太师罢平章事，日下出国门。”侂胄曰：“有旨，吾何为不知？”语未竟，夏挺、王斌等令健卒百余人拥其轿以出，至玉津园夹墙内，挝杀之。齐东野语 

　　慈明赞宁皇诛侂胄，出御批三，一授钱象祖卫泾史弥远，一授张镃，一授李孝纯。二批俱未发，独象祖亟授殿岩夏震。震初闻欲诛韩，有难色，及视御批，则曰：“君命也，震当效死。”翌日，震遣其帐下郑发、王斌邀韩车于六部桥，经出玉津园夹墙，用铁鞭中韩阴乃死。韩裹软缠，故难中。地名磨刀坑。初御笔侂胄所为，及是慈明自书。发、斌押韩车，语以有御笔。韩仓忙曰：“御笔我所为。”行至玉津，许郑发以节度使，郑不从。又曰：“我当出北关门，韩第在湖州。如何出候潮门？”又曰：“我何罪？”又语发曰：“何得无礼大臣！”郑叱以国贼而鞭之。先是有告御批之谋于韩者，韩与陈自强谋，欲上殿一网尽埽象祖以下出国门。幸韩不得入，若韩用小车经自和宁门入，斌、发不及觉，则谋韩者虀粉矣。四朝闻见录 

　　南园乃慈福所赐。掌园者金其姓，皆武爵之近上者。听其满口称师王。师谓太师，王谓郡王。四朝闻见录 

　　侂胄既诛，都下为之语曰：“释迦佛中间坐，胡汉神立两旁。文殊普贤自斗，象祖打杀师王。”同话录 

　　象祖尝献珠搭当于韩，后致仕时，词臣草制，进封珍国公。四朝闻见录 
</div>
    <div class="pagination">
<a href="宋人轶事汇编_page80.html">上一页</a><span>...</span><a href="宋人轶事汇编_page76.html">76</a><a href="宋人轶事汇编_page77.html">77</a><a href="宋人轶事汇编_page78.html">78</a><a href="宋人轶事汇编_page79.html">79</a><a href="宋人轶事汇编_page80.html">80</a><span class="current-page">81</span><a href="宋人轶事汇编_page82.html">82</a><a href="宋人轶事汇编_page83.html">83</a><a href="宋人轶事汇编_page84.html">84</a><a href="宋人轶事汇编_page85.html">85</a><a href="宋人轶事汇编_page86.html">86</a><span>...</span><a href="宋人轶事汇编_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
