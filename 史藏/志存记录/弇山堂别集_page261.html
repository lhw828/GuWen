<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 261 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 261 页/共 267 页</h1>
    <div class="content">　　
　　戸部议覆大学士李东阳等疏查盘钱粮廵抚等官止是督理不严请寛追赔或罢斥不用瑾矫旨谓粮草国家重务廵抚总理等官委托非轻既治边无方以致浥烂糠粃百有余万及事发坐罪仓官小民监追至何以赔偿且廵抚加以参赞总督等名尤难辞责如钱钺之擅改禄米张缙马中锡等之不职王时中之酷暴许进之越制选官刘健谢迁韩文之无知叩阍尤有不能尽举者不治何为史谓东阳等所奏祗粮饷而乃槩责健等以泄其怒可骇也寻追嵇任遗失文册罚原任尚书韩文米千石输大同仓侍郎张缙五百石输宣府仓再矫旨南京戸部尚书致仕雍泰少师兼太子太师吏部尚书致仕马文升太子少保吏部尚书许进太子太保兵部尚书致仕刘大夏礼科右给事中赵士贤贵州道监察御史张津俱为民吏科都给事中任良弼等广西道御史陈顺等五十六人俱输米三百石于边先至者减三之一死戍者免之以尝荐及用雍泰故也以土官岑猛叛事逮故原任尚书刘大夏潘蕃伏羌伯毛鋭等至京大夏蕃永戍肃州卫鋭革太子太傅并禄米五百石四年勒大学士刘健谢迁俱为民礼科给事中曾大显降浙江布政司照磨御史刘金降桃源县丞仍各杖二十以查盘忤瑾意也
　　
　　四年太监刘瑾请于陜西兴平县马嵬镇建义勇武安王庙赐额忠义令有司岁供祀事仍乞颁勅防护立碑镌祭器房屋之数以禁侵盗制可瑾擅权得志纳赂既多于京师朝阳门外斥地数百顷创建玄明宫土木之费至以数十巨万计而马嵬镇则其家所在又立此庙盖欲侈大乡闾夸诩荣宠也
　　
　　命给事中张禬段豸胡玥王翊监察御史房瀛沙鹏复改戸部郎中胡文璧张诺冯颙刑部郎中朱■〈流上土下〉张禴刘祥陆栋兵部员外郎屠奎为御史查盘两直隶各省钱粮先是诸司官朝觐至京畏瑾虐焰恐罹祸各敛银赂之每省至二万余两往往贷于京师富豪复任之日取官库所贮赔偿之其名曰京债上下交征恬不为异时张彩闻而言之瑾不自安谋差官查盘盖欲掩其迹也监察御史欧阳云工科给事中贝仪以出差多敛金帛赂瑾瑾发之照贪例为民
　　
　　以朝阳闗外猫竹厂地给付玄明宫初瑾奏请作宫奉玄帝祝延圣寿上既赐之额而瑾复请猫竹厂空地供奉香火上复许之仍命工部履畆定价以闻即请咨戸部蠲其常税民间坟墓责令迁改盖所谓猫竹厂者止据传闻工部亦无册籍可考军民庐于内久已为业从便营塟者亦无虑千家自是民皆他徙其所塟骸骨力能徙塟者亡几余皆发毁暴露寃号之声沸于郭外
　　
　　暹罗国船有风漂至广东市舶太监熊宣奏请征其税旨以宣妄揽事权令回南京管事以内官监太监毕真代之
　　
　　陜西镇守太监廖堂及参随副千戸廖鹏擒斩回贼百三十四人议功堂加岁禄十二石鹏升指挥佥事盖妄杀也
　　
　　镇守浙江太监刘璟奏廵按御史史鉴期满当代愿更留一年不许史谓鉴出入由璟后门故也及鉴归璟厚有所赠士论鄙之
　　
　　实録成以扩充政务拟升调翰林院侍讲呉一鹏于南京刑部侍读徐穆于南京礼部编修顾清于南京兵部汪俊于南京工部俱员外郎编修贾咏李廷相于兵部温仁和于戸部刘龙于礼部翟銮于刑部崔铣于南京吏部陆深于南京礼部检讨王九思于吏部汪伟穆孔晖于南京礼部易舒于南京戸部俱主事编修董玘为安成知县次日复改玘刑部主事始瑾恶翰林之慢已毎与张彩谋欲调之外任彩不可至是瑾复持之彩为讲解意已平而焦芳父子及段炅辈谓可乘此挤其素有雠嫌者乃以名投瑾后更成之
　　
　　内官监太监杨镇赍官银万两长芦盐八千引往南京易银买丝织造乃以其银私自买盐混同装载用舟六百艘沿途胁赂得银一万六千二百两家人韦庆等所得银亦几千两为瑾内行厂所发下南京三法司会鞫狱上降镇奉御南京闲住庆等发辽东广宁卫充军
　　
　　太监瑾奏访金华知府万福老疾废事苏州知府鲍■〈王辇〉同知王卺赃贪无厌命福致仕■〈王辇〉卺俱为民卺仍令查盘御史提问又访江西左布政马龙贪滥佥事阮宾轻浮龙为民宾闲住江西勘事印绶监少监李宣锦衣卫指挥同知赵良还朝赂瑾宣万两良二千两瑾方信彩言乃降宣为奉御良为百戸俱南京闲住仍勒同勘刑部左侍郎张鸾致仕廵抚林俊等三十一员各罚米三百石而罢镇守太监姚举还京银输内承运库
　　
　　戸部侍郎韩福往辽东查屯田过刻奏带同知刘玉等至锦义诸州屯卒乱守臣大出白金抚谕始定追夺为民充军大学士刘健谢迁尚书马文升刘大夏韩文许进等六百七十五人诰勅其健迁所被赐玉带服色悉入官
　　
　　弇山堂别集卷九十四
　　
　　●钦定四库全书
　　
　　弇山堂别集卷九十五
　　
　　（明）王世贞 撰
　　
　　○中官考六
　　
　　正徳五年礼部覆占城国使人亚刘凌迟处死罪名刘本江西万安籍人瑾矫旨谓江西土俗自来多玩法者如彭华李裕尹直徐琼李孜省黄景数人多招物议难以备举且其地乡试解额数多今宜裁革十五名仕者不许选除京职盖大学士焦芳有憾于华等故也
　　
　　兵科给事中屈铨奏请刋定正徳元年以后见行事例以六部为序编集成书颁布中外得旨朝廷因事制法见行条例内外官民多有不遵者其议拟刋行永为遵守史谓瑾所行新例变乱成宪擅作威福天下侧目重足朝不谋夕而铨乃助瑾为虐承望风旨故有此奏律以国法百死不足以偿怨也后两月国子祭酒王云鳯亦效为之事未行而瑾败
　　
　　安化王寘鐇反伪檄诸镇谓近年以来主幼国危奸臣用事舞弄国法残害忠良蔽塞言路无复忌惮致丧天下之心几亡神器之重盖指瑾也
　　
　　给事中邵天和会廵按山西御史马昊及参政臧麟佥事萧渊查盘河东盐课将还畏瑾索赂谋于运使李徳仁徳仁遂敛所属银一万八千三百有竒和昊麟渊及廵盐御史周廷征魏彦昭分取各数千潜至京寄于给事中白思诚家而徳仁自入者亦数千为瑾缉事者所发时和已坐事为民乃遣给事中田汝耔往按之具得其实还奏有旨升汝耔俸一级徳仁罚米八百天和二百彦昭三百昊廷征麟渊一百思诚五十各宥其罪徳仁彦昭仍降二级昊麟渊一级廷征以廵按陜西俟满日治之
　　
　　后军都督府同知刘景祥卒以瑾兄赐塟祭加等公卿吊赙恐后车马填塞东华私第至不能容将塟又徃设祭重致钱帛谓之辞灵瑾败之夕宻旨封瑾门景祥柩曳出弃于路既而追削其官焚其尸闻者快之初京师里巷私语籍籍谓八月十五日倾朝送塟瑾以宻与二三同恶定计欲为变是时夜禁甚严犯者至死星出后寂然无鸡犬声有中夜窃聴者闻甲兵铮然相继及瑾败先景祥塟期二日云
　　
　　太监张永还自宁夏上戎服御东安门文武诸大臣候于桥东寘鐇及亲属十八人有旨送诸王馆锁系何锦及诸从逆者数百人皆反接由东华门入献俘御前毕复出西华门金鼓之声彻于大内是日上置酒劳永刘瑾及马永成等皆侍比夜瑾辞退永宻白瑾反状且出袖中奏数其不法十七事上已有酒俛首曰瑾负我永曰此不可缓矣永成等固共诋瑾上意遂决令长随四人往执之上随其后时夜且半瑾宿于内直房闻喧声曰谁也应曰有旨瑾遂披青蟒衣以出长随缚之乃夜启东华门系于菜厂复分遣官校封瑾内外私第初瑾与永不相能永还期以十五日献俘瑾故令缓之有泄其谋于永者永遂先期入瑾愕然以上方向永未有以中之永为计亦甚秘故瑾遂为所制明日晏朝后外人始微知之犹莫敢显言者上出永奏示内阁遂降旨曰朕嗣承大业务期法祖保民以安天下委刘瑾以腹心整理庶务瑾乃不体朕心蒙蔽专权变乱成宪肆行酷虐使官员军民无不受害愁叹之声有干和气朕深悔焉瑾降奉御令鳯阳闲住文武官员顺从缄黙多非得已今皆贷之各处新查屯田文册即令烧毁照旧征収廵捕廵盐查盘等项新设官员俱革去法司问拟囚犯但有新例俱改正一照旧制行凡瑾所行有亏国体者法司即会众官一一条具奏革瑾所当坐罪名从公议拟以闻是时事猝从中发逻卒飞骑交络于道黄纸墨索惊骇见闻衣冠失度府寺闾巷喧嚣如沸浃日乃定下刘瑾于狱降奉御上犹未有意诛之及亲诣其家见金银累数百万其它寳货不可胜计又得伪穿宫牙牌五百扇所置刀二及衣甲弓弩之属上大怒曰瑾果反乃以付狱于是六科给事中谢讷十三道御史贺泰等奏列瑾十九罪请亟赐诛戮上以慰祖宗之灵下以雪臣民之愤奏入上是之令法司锦衣卫执瑾于午门外会多官鞫讯廵抚兵备官裁革者添补考察京官乡试解额并会试南北中卷如旧制余姚万安新城三县仍选京官翰林官调外任者具名以闻文武官诰俱免追追者仍给之追赔浥烂粮米并罚米者免之职官籍没家产不系叛逆者仍还其田宅韩福出为民刘俸曾谧革职闲住神英革伯爵仍为右都督焦芳刘宇既致仕已之其余事应改正者诸司详拟以闻既而鞫瑾于午门外刑部尚书刘璟畏瑾噤不能出一语诸公卿旁列亦稍稍退却独驸马蔡震折斥之瑾仰曰若何人忘我徳震厉声曰震国戚何頼于汝呼官校前拷掠之是日微震几不能成狱
　　
　　戊戌大学士李东阳上疏言臣误蒙先帝及陛下委托扶衰力疾强効驱驰顾以驽劣之才绵薄之力诚不足以动物术不足以救时比者刘瑾专权乱政备员禁近事体相闗凡票本拟旨撰冩勅书或驳下再三或径自改窜或带回私宅假手他人或递出誊黄逼令落底真假混淆无从辩白臣虽委曲匡持期于少济而因循隐忍所损亦多蒙荷渊衷明见谓不干内阁然玉毁椟中亦难辞责理宜罢黜更复何言伏望特降俞旨放归田里上曰卿以宏才硕徳佐政先朝嘉谋嘉猷播在天下先帝顾命辅导朕躬四五年来刘瑾恣为蒙蔽卿委曲匡持朕已具悉宜安心办事不允所辞瑾乱政害人事件即令各衙门逐一查革改正
　　
　　传旨収吏部尚书张彩掌锦衣卫事都指挥使杨玉掌镇抚司事指挥使石文义送都察院狱
　　
　　戸部尚书刘玑兵部右侍郎陈震罢玑震俱瑾乡人也科道等官复自劾不职因劾内外官为瑾奸党者二十六人大学士曹元吏部尚书张彩戸部尚书刘玑兵部右侍郎陈震南京礼部尚书朱恩都御史魏讷杨武刘聪徐以贞翰林院修撰康海侍读焦黄中编修刘仁大理寺少卿董恬南京太常寺少卿刘介去任司务孙聪都给事中李宪捕盗御史薛鳯鸣员外郎改御史朱衮河南佥事白思诚参议王钦掌真定府事参政杨仪顺庆府知府庄襗徽州知府何英杭州知府杨孟瑛吏部郎中王九思王纳诲请明正其罪或赐罢黜得旨瑾引用憸邪布列中外或交通赂贿或凭借权势或阿意奉行盗窃名器图利害人致伤国体法当重治但以连及者众姑分别等第处之彩已逮问元刘聪震宪海恬襗讷武鳯鸣孙聪仪思诚恩钦英介孟瑛黄中仁俱黜为民以贞衮九思纳诲降二级调外任玑已致仕已之新升佥都御史萧选阿奉超迁革其升职并翰林院传奉检讨庶吉士者俱对品调外任文武官为瑾挟私废黜者非一吏部访其才可用者以闻各科道官以言为职乃不能预发瑾奸既引咎姑宥之于是以贞降鳯祥府同知选郿县知县九思寿州同知纳诲易州同知衮新昌县丞其与黄中同传奉为检讨者为胡纉宗调嘉定州判官与仁同传奉为庶吉士者为编修邵锐黄芳主事李志学韩守愚俱调外任黄芳宁国府推官志学真定府通判守愚济南府通判鋭以丁忧俟服阕调用
　　
　　左给事中等官张瓉等奏劾陜西总兵官曹雄与刘瑾交通贿赂结为婚姻増置挂印总揽众权都督毛伦纳贿冒升并及家人陈鉴亦传升指挥伏羌伯毛鋭求管漕运纳贿不赀浙江都督佥事刘■〈日上永下〉备倭佥事魏文礼先任扬州备倭官袁杰凉州副总兵徐谦俱以赇进内外交通骄纵不法乞执送法司明正其罪得旨尔等言是雄伦已有别旨锐着回京■〈日上永下〉文礼杰谦各回原卫闲住鉴革职为民
　　
　　捕刘瑾内行厂官校彭珏等五十七人杨玉等司房旗校秦志通等五人置于狱令拷讯以闻
　　
　　杨玉既下狱科道等官因劾玉先年勘事辽东诬枉人罪蒙先帝优容不即诛戮调广南卫副千户乃乘刘瑾专权夤縁进用升锦衣卫都指挥管事考选军职擅自去留贪财壊法奸恶万状遍差旗校多树爪牙宻共奸谋亲为心腹刘瑾之恶由玉以成乞将玉肆诸市朝以泄神人之忿奏入命都察院并问以闻
　　
　　浙江道监察御史舒晟等劾奏致仕大学士焦芳刘宇阿附权奸夤縁入相党恶之罪同于张彩去任侍郎韩福险诈回邪谄媚权奸兵部尚书王敞交结权贵荐陟崇阶通政呉釴小道取容擅权纳贿南京工部尚书李善都御史屈直贪婪桀骜刑部右侍郎张子麟南京太仆寺卿王彦竒清议不齿工部右侍郎胡谅处脂膏而大肆奸贪丁忧都御史马炳然司郡牧而首先纳赂南京戸部尚书张灿催科急而恒存媚灶之心南京礼部侍郎常麟素行亏而叨滥春卿之位秦昻出按西藩而为营私第赵松违限赂免而反得美官左布政潘楷按察使张祯贪滥幸进府丞石禄按察使仲本奔竞取容检讨段炅之阴险主事侯自明之轻浮员外郎徐聪寺丞纪世梁贪财怙势御史宇文锺陷害忠良皆刘瑾之党芳宇福虽已闲住致仕然罪恶深重必重治乃快人心会礼科给事中李贯等亦以为言且及副使闾洁郎中髙选夤縁升迁并乞罢黜上俱纳其言谓芳宇福已有旨姑置之敞釴子麟炳然灿麟仍留用善直彦竒谅致仕昻松聪世梁闲住楷祯锺为民禄本降三级洁选降二级自明炅对品调外任本寻调两浙盐运司同知洁延平府同知自明安庆府通判禄茶陵州知州选均州同知炅徐州判官炅为焦芳门客援致翰林又以陜人与刘瑾张彩皆厚善后瑾少厌芳炅彩因共倾之至是被谪众称快焉
　　
　　命南京兵部员外郎徐穆刑部员外郎呉一鹏工部员外郎汪俊丁忧拟调南京兵部员外郎顾清礼部署员外郎贾咏吏部员外郎刘龙兵部主事刘廷相戸部主事温仁和吏部主事董玘刑部主事翟銮南京吏部主事崔铣戸部主事易舒诰礼部主事汪伟穆孔晖丁忧拟调南京礼部主事陆深俱复原职穆清翰林院侍读一鹏侍讲俊咏龙廷相仁和玘銮铣深编修伟孔晖舒诰检讨初焦芳及其子黄中暨段炅乘刘瑾恶翰林因挤其所素怨者假扩充政事之说调之及是瑾败穆等始复而黄中炅皆削夺云
　　
　　刘瑾伏诛瑾陜西兴平人本姓谈幼自宫投中官刘姓者得进因冒其姓鸷悍阴狡有口辨尝慕王振之为人在孝庙时愤郁不得志每切齿文臣上登极瑾以执役钟鼓司与同辈谷大用等俱得幸外廷攻之甚急瑾大言曰此由司礼监无人耳同辈以为能因共推引入司礼监由钟鼓司而入司礼监瑾以前盖未有也时上希亲政且厌苦言者瑾揣知上意巧为迎合乃变置大臣日求官僚细过深文以督责之言官小有触犯辄中以危祸散遣官校逺近侦察使人皆自救不给莫敢进言上喜谓瑾可任乃悉以机务委之大小章奏不复亲决瑾持回私第与孙聪张文冕辈譔伪旨付外施行多或累数百言任其恣雎往往有不可解者诸司事无巨细必先闗白而后奏闻在外镇廵以下官奏事皆先以红掲帖取进上谓之红本其下通政司者谓之白本由此大权一归于瑾天下不复知有朝廷矣始焦芳泄外廷之谋得援入内阁芳亦欲与瑾为奸中外附和凡瑾所言与芳同出一口其所中伤无不立应瑾又用乡里亲故曹元刘宇张彩并杨玉曹雄毛伦等布列要地以为腹心爪牙变易选法任情黜陟官谢薄者随即革罢加贿又辄用之或径自传奉或别本带批惟意所欲无复顾忌各处镇守中官辄假以便宜行事抚按官亦以赂瑾故竞为苛敛将官或失律不究反加升擢有至伯都督者宁府已革护卫瑾受贿复之常与交通以养成其乱公侯勲戚以下因事私谒者率叩头为一拜礼瑾踞受之小拂其意麾叱如仆隶然往往惶怖踧踖不敢仰视至有奏内不书名直称为刘太监者凡公差官还馈送少不满意即诬以重罪官员坐事罚米动至千百石又钩致逺年故牍钱粮亏损非侵盗者槩加倍追赔以致身亡家破者不可胜数创为新例罪无轻重类决杖永逺戍边或枷号发遣枷数日辄死数年死者殆数千人或一家有犯辄连坐左右邻有濒河而居无邻右者以河外居民坐之屡起大狱枷三品以下官及籍没以故致仕大臣并収其妻子谪戍寃号之声闻于道路民间稍有违禁事觉即举家収捕寘之重典故官校一出所过皆厚赂之虽逺方小邑莫不畏瑾之威重足屏息惟恐得祸瑾之欲私取天下库藏及剥敛民财以益其富添设廵盐廵捕查盘等官四出捜索法令日繁又差官检核各边屯田倍增其税用是天下纷纷多事民不堪命盗贼乘之而起寘鐇之变移檄以诛瑾为名官司封上其檄瑾匿不以奏至是为张永所发繋狱按治反状盖术士俞日明俞伦俞子仁辈尝出入瑾家以瑾侄孙二汉者当大贵瑾遂有不轨之谋凡四方灾异及天象有变瑾俱禁令勿奏兵仗局太监孙和尝私以衣甲遗瑾镇守两广太监蔡昭潘午为造弓弩瑾皆私贮之又造伪玺藏刀扇中出入宫殿皆谓瑾罪大恶极反形已具当置重典狱上命狥于市凌迟三日不必覆奏仍以招情并处决图状榜示天下行刑之日仇家每以一钱易一脔有得而生噉之者海内闻之莫不踊跃相贺瑾窃权五年骄横无上生杀予夺皆自已出累朝成宪变易几尽自古宦官肆虐未有如瑾之甚者上信任既久威柄已移一旦震怒去之不疑卒能正其法由上之英断也
　　
　　谪前侍郎韩福戍固原卫福瑾乡人赈济湖广时敛银巨万馈瑾致所在盗起累年不靖又差往辽东丈量屯田致锦义二城作乱瑾败为言官所劾令为民瑾狱词复连及福故治其罪
　　
　　工部查奏刘瑾乱政害人事一亲王并妃薨逝宜照旧差官造坟一自来内臣已故父母无修坟盖祠例宜令陜西布政司将瑾父茔祠堂碑亭石器等项拆毁没官一内臣无生前造坟建祠例宜差官将瑾朝阳门外祠堂拆毁还官一在京军民各色匠艺犯该窃盗掏摸抢夺一应情重者方拟炒铁其情轻者宜仍旧例做工一法司问拟徒杖囚犯情重炒铁者宜革除永逺字様一造作军器不堪者提调三司及军卫有司正官并管局官家产入官宜如旧例止叅问降级一盗决河防宜依律科断其充军降级事例革之一抽分厂主事任满照旧造册缴报本部不必再行类奏一长宁伯周彧崇文门外房屋不应没官宜给还管业一各处府县卫所解送戊字库盔甲弓箭不堪者宜照旧领回改造补纳一瑾奏占猫竹厂地并吞并小民房屋坟墓及在官草场几千余区宜以厂仍还本部堆放猫竹木料官民地土查明还官给主一戊字等库验収银朱胖袄等项杂料不必添差主事监収一管理通州闸座兼督尹儿湾五厂主事宜仍旧三年更替得旨如拟改正其占买官民地土俱入官京城内外并原籍祠亭石器等项系瑾本身者拆毁其父母不必动朝廷内外官一体内官建祠造坟亦先朝旧例也该部不谙事体堂上官夺俸二月该司官三月
　　
　　十三道御史赵应龙等劾奏右副都御史杨纶行奸心险貌厚情深以刘瑾有乡里之亲张彩有腹心之托自按察未几而为廵抚廵抚未几而入内台二奸既败纶岂独存况纶为彩所用之人而复治彩之狱故观望迁延以希轻典且曹元陈震以瑾党犹知引罪自陈今二人既罢为民而纶安居如故又元震之罪人也乞即罢黜以清朝列六科给事中胡玥等亦劾之得旨纶既因瑾进用又不自陈引避令致仕纶方与段炅争买居第不虞其皆败士论嗤之
　　
　　戸部查奏刘瑾变乱旧制三十余事一甲字等十库添差太监二员戸工部属三员宜革并免皇店税一各处大戸钱粮寄库三月以上未完不准正数仍令重征并治官吏罪者宜免一九江等七钞闗本部委官令六年更代税有羡余者旌奬升擢宜仍旧岁一更税如常一停止各边军送年例银及运司开中引盐宜复一刷印盐引仍隶南京戸部一停止差官查盘钱粮一浙江布政司额外岁补进银矿课二万并福建税课司河泊所新増钞额大同应州盐锡宜罢一亏折盐课责令原任御史等官鬻产赔纳宜令未纳者俱免一河南山东起运京边粮草加添帮价并山东岁派海运布绒折银宜革仍造海船以复旧规一差官丈量各边屯田侵夺民业焚其籍其清查王府功臣及没官田土派民起科者俱免之一富民兊买直府禄米戍边没产宜如律例问拟一周府护卫所遗营地徽府广润坡庄田及今藩府改给食盐岁加禄米并折色改本色俱革仍旧一官员罚米违限倍征已遇赦宥而逮系如故者悉免一北直隶屯田佥事改差御史鳯阳仓添设监収内臣各布政司管粮官革其勅及有司粮未完转迁者不许离任宜复旧一钱粮总目已具册者不必疏陈诏俱改正
　　
　　六科给事中张润十三道御史房瀛等言逆瑾已诛羣党继黜其遗奸尚存者如尚书毕亨洪锺柴升刘缨侍郎李瀚夏昻陆完崔岩张志淳都御史文贵大理寺卿张纶府尹陈良器御史崔哲李纪皆赂瑾求进者也亨闻瑾败感念私恩为之泣下锺掌宪议法惟事迎合至挞属官以张威及总制军务复耽乐玩冦升廵抚陜西为瑾治第修坟极其华侈民受其殃缨志淳当瑾初炽攘臂纳赂一时小人靡然争趋瀚总督漕运贻毒江淮昻行污完心险而巧于夤縁岩督河渠偾事尤甚贵督修墩台盗国财凡数十万而大半输之权门纶侧媚小人与瑾旧识良器先任藩司黩货无厌纪以亲故哲以府同知而皆营任风宪佥都御史张禴大理寺丞张禬都给亊中段豸尚寳司卿呉世忠司丞屈铨御史周霖皆助瑾为虐者也禴禬豸查盘苛察世忠请查屯田铨请刋行新法霖恃同乡大壊风纪他如都御史林廷选一岁屡迁功名实损于宪副右通政王云鳯五经扫地行检有玷于司成太常少卿杨廷仪力致要地侍郎李逊学升越常资通政叅议张龙行类俳优大理寺丞蔡中孚进招物议乞量情罪重轻调用罢黜或置之于法得旨亨冠带闲住良器岩志淳哲致仕贵已致仕免究铨中孚豸纪霖各对品调禴龙各降三级俱调外任余留供职
　　
　　兵部奏京卫武学事例为刘瑾变乱三事一武举仍六年一开科一公侯伯及军职应袭子孙考试文理不通者降一级公侯伯子孙革禄米三之一二例例宜革今后勲戚子孙仍听访保门馆以充教习一军职应袭子孙有志文举并弟侄愿入武学作养者俱照科举不堪者方送营操得旨武举武学新例俱改正教习门馆仍照先年事例吏部选用不许自行访保
　　
　　南京十三道御史张球等劾奏佥都御史张禴通政司参议张龙尚寳司丞屈铨南京鸿胪寺卿赵履祥南京大理寺少卿王彦竒四川布政使潘楷湖广参政尹灏山西参政寗杲原任湖广荆州府知府王绶俱结交刘瑾纳贿转迁者而致仕大学士焦芳刘宇首为阿附同恶相济其罪尤着乞将禴等罢黜芳宇仍加重罪追夺封诰以为朋党不忠之戒诏黜绶为民履祥灏降三级其余已处者置之灏降严州府知府履祥泸州知州十三道御史平世用等奏五官挈壶正皇甫政为瑾相看茔宅五官司晨李文及其父监正源教瑾私习天文丁忧员外郎邵伯宗希求进用以其子举人升为瑾侄壻全无亷耻乞明正其罪诏政革职为民文降天文生源姑宥之停俸六月伯宗升俱为民
　　
　　斩张文冕于市文冕华亭人初为县学生被黜潜至京师投刘瑾门下遂用事冒军功授锦衣卫千戸瑾传旨意多出其手交通贿赂气焰倾一时至是瑾败并诛妻妾送浣衣局
　　
　　兵部奏改正刘瑾变法十八事一各处镇守内外官请勅总制三司裁决各衙门大小事者俱宜换勅从旧一新江市泊司内臣宜革去兼管沿海军卫有司一临清守备都指挥宜复设一镇守陜西总兵官与布按二司文移俱仍由都司转达一镇廵官造报官军马骡文册仍五年一次军职贤否抚按岁一造报京卫军职候考选之年仍行点职验军官开注送部一军职放粮违限者仍依律问罪还职一军职应袭子孙两京送武学在外送卫儒学读书其祖父事故仍于卫所径自保送袭替一保母子孙仍如传升乞升例不许承袭其袭替自具奏定夺一军职犯不孝典刑者不许正犯子孙承袭其父祖次子有应袭者仍许之一军职为事调卫带俸差操者革去永逺字様一旧官为人命典刑其子仍准与半俸优给新官全俸俱候出幼袭职调卫带俸差操一军职为事降级子孙替职若祖职大于所降职者许其子暂替父见降职事待父故仍袭祖职若续后功升为事见降又大于祖职者先替祖职父故仍袭所降之职中间有见降职于祖职等暂令其子于祖职上降一级承替父故仍袭祖职俱如旧例一军职阵亡仍不分子孙弟侄袭升一级一旗役犯奉养有缺者仍问罪复役一各处见任官遇有升调等项仍交代钱粮明白随即离任一武举例升级加米今革去武举安国等升级月米宜复之一武职非军功不升今陜西署都指挥同知朱瑄等五人辽东署都指挥佥事韩玺等二十人以丈量地土各升一级宜革去一军职为事为民终身及六十以上许袭替祖职于原卫失职等项充军病故或处决应袭之子准令优给承袭调卫俱如旧议上从之斩逆瑾亲属刘杰等十五人并刘二汉于市奸党左堂等发广东海南卫永逺充军妇女送浣衣局二汉甫十岁术士俞伦俞日明谓当大贵至是并収系论死仍籍其家
　　
　　吏部议改正刘瑾变法二十四事一举人监生告选逺方者仍选司府州县正佐首领官一兵马司吏目仍选用吏员二等杂职一选簿仍类冩举人岁贡官生纳粟以次取用其举人不得别附选簿一大选举人监生仍试论判不得增试时务策及行移告示一王妃夫人仪宾已故无子孙者其亲属保勘明白仍升授京职一行人考选科道仍待三年考满不得如主事例径授一六科给事中仍径与实授一中书习字秀才考选荫叙者除授应升改者仍升改别官一翰林院官仍旧升授作养不得会官举黜及以别衙门调补一书办官随征一次有勤劳者仍六年以上选用其在选者仍须八年一纳银冠带知印办事半年满日以次选用不得省祭一仓场攅典仍旧収支省祭选用不得别立行头争先行取一提督四夷馆仍用太常寺卿少卿各一员一各布政司管粮官仍给勅以便行事一近例选除两广南直隶浙江官不用邻省人漕运都御史不用江南人宜仍旧不得回避一南京国子监仍设司业一提控都吏通吏三考役满吏典仍旧格选用省祭一十库大使等项九年周岁考满改除升授宜仍旧一推升急选大选过官员于选除后宜即类奏除授处所一裁革兵备劝农管粮捕盗水利等官及山海闗主事仍宜复设一两京九卿堂上在外方面官履歴仍按季开冩掲帖进呈一抚按官不得差委州县正官正官亦不许受委违者各降二级一尼山洙泗书院各设世职学録应否裁革一为民翰林院秀才华淳祝启光张文宪并闲住冠带少卿华英祝祥俱无罪宜复原职得旨书院学録先圣子孙不必裁革南京国子监司业准复设华淳准监生应试祝启光张文宪令于本处儒学肄业出身其余俱准改正
　　
　　治瑾党太监陶锦监丞贾振等二十三人罪锦振为瑾亲信干进者率因以通贿而锦不法事尤多尝往福建查盘陵轹三司不异仆隶所索馈遗以数万计至是俱被収法司拟朋党乱政律当斩诏锦振各杖八十与髙谅王镇王保刘堂刘聪吕祥殷俊郭洪俱充孝陵卫净身军仍籍其家臧林王成朱瑛张镗布通戴玉黄瑄刘清刘瑶郑喜尹銮刘景亦充净军永不叙
　　
　　吏部尚书张彩性黠辩滛邪不修行检初为文选郎中被劾家居大学士焦芳以其与刘瑾同乡力荐之得复职盖媚瑾也不数月间超擢佥都御史吏部侍郎因进尚书加太子少保日出入瑾家与朝士言辄称瑾才畧过人尝呼瑾为老者进退人才一惟瑾意是狥其有所言瑾亦无不从之因不时考察内外官员诸所选补不循旧格率意变乱贿赂肆行后与刘瑾侄结婚往来益稔瑾阴懐不轨常屏左右与彩谋瑾败彩収拷死狱中仍剉其尸于市籍其家戚属流之海南同时石文义者本内官石岩养子也因以别礼馈瑾留为爪牙累升锦衣卫指挥同知理北镇抚司事官员以事系狱者纳贿非满瑾意不与问理又有锦衣卫百戸沈彬者因贿杨玉入东司房办事往往诈称访事煽惑人心以张瑾威锦衣卫副千戸郝凯者赂瑾与文义同在镇抚司理刑升正千戸至是皆伏法文义凌迟处死彬处斩凯发边卫永逺充军文义家属亦戍海南
　　
　　双溪杂记则云初张彩为文选司郎中每见瑾谈论喜纳之升右佥都御史寻升吏部左侍郎未几刘宇入阁以彩代之彩尝劝瑾今天下官有馈送礼物者非出于官库则敛于小民取怨贻患公所当知也瑾大开纳遂禁察馈者适山东廵按御史胡节回馈未至瑾侦知之捕下锦衣狱捶死少监李宣侍郎张鸾指挥赵良差往福建敛银贰万馈于瑾瑾収其银于承运库宣降长随赵良降南京百戸张銮以不知敛银令致仕其余因馈送得罪者甚多剥削之弊一时少息彩又言于瑾曰公左右用事者多骗财壊事瑾遂逐之其它救正颇多衣冠之祸少减然彩在吏部惟知敬瑾其同谋事者以为瑾之踈同类皆彩教之又杨廷和弟杨廷仪为刘宇心腹宇迁吏部调廷仪为郎中亲信之及宇入阁廷仪不为彩所亲有所私彩不聴廷仪兄弟深憾之今故事吏部推大臣宻谋于内阁官彩以为事在于瑾内阁不得预每轻之东阳等以为废内阁权共衔之及瑾被系亦捕彩下都察院狱议以交结近侍符同奏启斩罪遇赦免死廷和等与都察院改拟同刘瑾谋反罪彩病死狱中仍正其罪然非真谋反流其母妻子弟于岭南不诛配彩为郎中时杨一清尝荐彩谙晓韬畧堪任边方都御史及宁夏之变一清致仕居镇江彩荐于瑾起用一清同征宁夏至是彩被诬谋反一清亦不能救
　　
　　正徳五年赞皇县知县王銮疏称太监张永功言今岁五月赤旱千里永奉辞西征过真定大雨随注百姓稽首曰天上雨露张永带来也永不坐乘不张盖不作威福真今之皋夔伊傅先后数千言极其谀媚上览奏亦褒永百余言再赐玺书谕意盖刘瑾擅权臣民被其荼毒如在膏火永能以计除之人以为大快事故颂其功者多溢美云
　　
　　杨文襄西征録云初张公总督命下西人震慑畏罪然雅性慎重所过秋毫无犯与将士同甘苦行不乘舆暑不张盖日给公廪数升余虽片楮茎蔬无所取用恒以已资散给羣下徒隶厮役无不沾惠驻灵州及夏城两浃旬所随从贵近数十辈部曲五百余人寂然遵约束无敢哗者居人若罔闻知
　　
　　总督张公尝语及地方事辄斥瑾曰天下事被伊壊得如此时瑾焰方烈张公与予初倾盖又左右多腹心爪牙予黙不敢应时贵近家人随征者数十张公每名给银百两令买蔬及供马匹食用曰此外不许分毫侵扰军民犯者以军法从事瑾侄男刘奎等二人后至独不赏曰不愁伊无有也予曰彼亦参随之数难分彼此若谓其有将聴其取受耶乃笑而与之又欲将瑾盘粮招商诸事有所论列予恐嫌隙遂成宻告之曰二公皆帷幄腹心重臣公今在外宜存形迹不宜轻起衅端张公厉声曰先生不知吾何畏彼哉予曰固然彼方在帝左右有言能保其必达乎且扶苏父子之亲蒙恬之有功卒堕赵髙之手不可不虑也张公首肯久之后乃知瑾亦颇闻张言将谋不利幸其归速不能有所为卒除奸宄于呼吸间然亦危矣祖宗在天之灵实相之主上之刚断又岂近代人主之可及哉
　　
　　宥曹雄死谪海南戍雄附瑾镇守陜西瑾为增置镇西将军印遂升署都督同知与总制尚书才寛不协寛之死也雄拥兵不救言官有纠其罪者皆被切责瑾爱其子谧复以侄之女妻之雄再升左都督谧亦授千戸凡雄所请瑾无不从者自是相结益深人莫测其谋也瑾败降指挥佥事寻収系都察院狱以逆党论斩诏竟宥之与妻子俱永逺谪戍不赦
　　
　　廵抚四川右副都御史林俊言刘瑾逆谋未觉之先臣尝草一疏拟俟贼平随上天幸假手张永先发其奸陛下神武英断立决此狱诚为国家大幸然徐思之危亦至矣昔夙沙卫殿国杨思朂平乱前史书之谓政出阉寺国为无人今瑾贼谋逆举朝文武无一人言之独幸一内臣永也幸一永伤文武之无人亦以见陛下信文武之臣不如永也谨録前奏稿附进其畧曰刘瑾古今恶魁也陛下视朝不时瑾西南向倨立鸿胪传与某官勅赐某酒馔皆出瑾口各官叩头已而鸿胪唱东向揖以给事内臣朝宁之上敢受诸臣朝见之揖可乎又言瑾对诸臣尝许臣忠义今又起为廵抚臣宜以知己为报而乃操戈入室不敢以一徳之私忘天下公论也得旨瑾已正典刑俊乃称奏成于瑾乱政之日未及进呈其懐奸畏罪明矣宜从究问但以流贼未平姑令自効俊好名进退皆矫矫为异当瑾用事时乃应召命出为廵抚盖亦欲避祸以全身耳及瑾既败又觊保完名节故上此奏然亦为计已拙士类莫不笑之
　　
　　初陜西西安县人韩范以承差服役焦芳门下会刘瑾用事以范陜人每私造瑾辄以范随时令往来传语为奸利范巧黠得瑾意一时奔竞者遂羣附之有所干请皆因范以通贿虽达官亦与抗礼忘其为贱役也后选水源驿丞甫之任复假公事留京中上官亦莫敢问瑾既诛械系锦衣卫狱拷治辞连吏部尚书刘宇刑部侍郎张鸾南京太常寺少卿刘介通政司参议吕元夫大理寺丞蔡中孚按察使仲本参政彭桓佥事王相知府郭经罗璋皆因范通贿者也宇银三千介中孚相桓经璋各千元夫本金百盖范所招止此数人贿实不止此数如宇者前后所贿盖数万而范所入者亦不赀狱具招范及家属俱发广西驯象卫永逺充军诸所连及者以人众且多迁谪为民病故姑宥之在任者仍夺俸两月
</div>
    <div class="pagination">
<a href="弇山堂别集_page260.html">上一页</a><span>...</span><a href="弇山堂别集_page256.html">256</a><a href="弇山堂别集_page257.html">257</a><a href="弇山堂别集_page258.html">258</a><a href="弇山堂别集_page259.html">259</a><a href="弇山堂别集_page260.html">260</a><span class="current-page">261</span><a href="弇山堂别集_page262.html">262</a><a href="弇山堂别集_page263.html">263</a><a href="弇山堂别集_page264.html">264</a><a href="弇山堂别集_page265.html">265</a><a href="弇山堂别集_page266.html">266</a><span>...</span><a href="弇山堂别集_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
