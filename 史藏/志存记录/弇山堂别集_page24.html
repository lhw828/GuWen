<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 24 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 24 页/共 267 页</h1>
    <div class="content">　　
　　景泰中致仕右长史杨翥以潜邸恩进礼部左侍郎来朝再进尚书正德中致仕国子祭酒章懋迁南太常卿南礼部侍郎不赴嘉靖初以旧德褒进尚书致仕南京给事中史后以曽言事进光禄少卿以助赈荒再加四品服色嘉靖初致仕戸部尚书韩文以守正褒进柱国太子太保柱国三年满始得之于致仕后加尤为希旷之典提学副使潘府初加太仆少卿再以荐改太常少卿俱致仕后万厯中养病吏部尚书严清礼部尚书陆树声俱加太子少保又嘉靖中闲住右通政吕希周以倭功迁通政使闲住吏部主事史际以倭功迁尚宝卿再迁太仆少卿闲住应天府丞朱隆禧以进药饵迁太常卿礼部左侍郎隆庆初闲住右谕德唐汝楫以宫臣加太常少卿俱仍致仕于乎均一异恩也（际即后之子）
　　
　　致仕任事
　　
　　洪武末兵部尚书唐铎以致仕尚书起叅赞征南夷军务竣事归里铎凡三为兵部一兼詹事一兼宾客一兼太子少保卒后上亲为祭文赐葬恩礼之渥一时莫比
　　
　　今职古衔
　　
　　世庙好用古官名又最重典礼故于贵溪分宜铅山华亭泰和常熟兴化诸公往往传旨称大宗伯太宰又于少保胡公宗宪总督江西福建军务旨云大司马兼院右正题少师大学士费公宏咏春同德録曰内阁掌叅机政辅导首臣费宏尤为新竒用
　　
　　给事御史
　　
　　髙帝时给事中品秩不甚崇而所选皆正途至永乐中不无猥杂其它以国子生荫恩得者所不道姑记之则贵州清逺卫军罗义上建文君请与燕讲和下狱文皇下京师即日破械出之拜戸科给事中明年迁左叅议复以长史司吏杨勉为给事中后迁都给事中又永乐中淮安山阳县民讼师丁珏诬告里中富人妖言惑众坐死者十余人法司荐其忠直特拜刑科给事中
　　
　　御史除授正綂四年以刑部照磨陈嶷司务杨恕李俨陆瓛行人司副刘克产序班王盛正字沈寅孔目刘烈审理副郭钲按察司经歴计珩副断事杨纲盐井提举邵盘县丞安珝赵瑜试御史五年以序班张镛孙睿赵伦断事张文昌知事康荣照磨张礼判官胡信县丞邝杰教授上官民瞻教谕韩杨郑颙训导郑观曹泰成规齐韶王巍陆俦唐震实授御史自后始专以进士行人中书舍人博士推官知县国子监官而杂职不与矣然犹有国子监生天顺后始革
　　
　　郎中坐法改御史
　　
　　正德四年戸部郎中刘绎以公事罚运辽东米千石又赔补浥烂草束举家囚系本身杖比百日不能偿上疏哀恳乞充斋膳徒夫或炒铁煎盐下都察院查释前罪降级外任送吏部尚书张彩言其素有才守改降监察御史清理两浙盐法因祸得福亦一时极异之典也
　　
　　立中宫加恩内阁
　　
　　万厯六年立中宫王氏加恩辅臣少师张居正以守制不支禄故辞少保吕调阳进少傅尚书张四维进太子太保俱荫一子中书舍人至七年居正服阕进太傅加岁禄百石荫一子尚宝司丞辞太傅六年以前中宫立无加恩故事葢异典也
　　
　　皇子生推恩内阁司礼
　　
　　万厯十年皇第一子生恭妃王氏出也下诏赦天下尊上两宫徽号仁圣懿安皇太后为仁圣懿安康静皇太后慈圣昭文皇太后为慈圣昭文明肃皇太后推恩慈圣父武清伯李伟进封武清侯兄弟都指挥李文全指挥李文贵俱升左都督千戸李文松升指挥使俱给应得诰命仁圣父固安伯陈景行岁加禄米一百石荫二子俱锦衣卫百戸前母庄皇后兄李鹤岁加禄米六十石又内阁辅臣张四维加少师吏部尚书中极殿大学士其太子太师如故申时行加少保户部尚书武英殿大学士其太子太保如故各荫一子尚宝司丞余有丁加太子太保文渊阁大学士其尚书如故荫一子中书舍人俱各给应得诰命又司礼监冯保荫弟侄都督佥事张宏荫指挥使孙隆张鲸荫指挥佥事何进李佑张朝荫正千户俱锦衣卫按皇子生例不推恩徽号推恩止皇亲而已此异典也
　　
　　边功加恩内阁
　　
　　正德五年宁夏平加恩内阁少师太子太师吏部尚书华葢殿大学士李东阳加特进左柱国仍荫子尚宝司丞少保太子太保吏部尚书武英殿大学士杨廷和加少傅太子太傅仍荫子中书舍人吏部尚书文渊阁大学士刘忠加少傅太子太傅武英殿大学士还各赏银一百两纻丝四表里太子少保吏部尚书文渊阁大学士梁储改武英殿大学士边功未有及内阁者有之自兹岁始八年以山东河南贼平内阁大学士李东阳杨廷和梁储费宏各荫子锦衣世袭正千戸辞乃诏东阳兼支尚书俸廷和加少师太子太师华葢殿大学士储加少傅太子太傅谨身殿大学士宏加太子太保武英殿大学士已上二条葢内臣欲大有封殖而以是饵阁臣也自是阁臣不与军功者几三十年至嘉靖十九年陜西大捷诏复夏言特进光禄大夫上柱国少师太子太师仍兼进吏部尚书华葢殿大学士翟銮加少保此则夏公以忤旨镌秩急欲光复故也自是不已而议捜河套希大封拜得罪死三十年获叛冦哈达拉等辅臣严嵩升子世蕃工部右侍郎仍荫一子锦衣卫千戸东阁大学士李本进礼部尚书而撰文尚书徐阶加少保荫一子入监公朱希忠加太子太师都督陆炳加太子太保尚书孙承恩加太子少保此则赞玄例也三十三年以拒冦功辅臣严嵩荫子尚宝司丞徐阶李本荫子中书舍人而伯陶仲文増禄百石公朱希忠都督陆炳増禄五十石伯承裕加太子太保亦赞玄例也自是复不与边功者将二十年而为隆庆以辽左功辅臣髙拱加柱国中极殿大学士张居正加少师兼太子太师俱荫一子锦衣卫千戸殷士儋加少保与原辅臣赵贞吉俱荫子中书舍人万厯中数以辽东战功辅臣张居正吕调阳张四维加荫赏从厚最后居正遂自太傅进太师子锦衣卫指挥佥事简修升同知世袭仍岁加禄米百石张四维加兼太子太师荫子锦衣所镇抚世袭申时行加太子太保而极矣十二年云南大捷大学士时行加少师太子太师中极殿大学士余有丁加少傅兼太子太傅建极殿大学士许国加少保兼太子太保武英殿大学士
　　
　　更定旧官
　　
　　国初官制后革者记之以备考而人亦附焉
　　
　　中书令不设左右丞相正一品平章政事从一品左右丞正二品叅政从二品叅议正四品
　　
　　上初下建康立中书省上以中书省右丞相总省事李善长宋思颜为叅议李梦祥郭景祥为左右司郎中侯原善杨原杲陶安阮弘道为员外郎孔克仁陈养吾王恺为都事王畴为照磨栾凤为管勾夏煜韩子鲁为博士善长进叅政徐达为右丞邵荣俞通海为平章政事上即吴王位善长为右相国改左徐达为左相国改右常遇春为平章张昶杨宪为叅政上即大位善长为左丞相达为右丞相遇春为平章军国重事汤和廖永忠李伯升李思齐王溥为平章不治事汪广洋自叅政为右丞谪杨宪为右丞迁左丞谪汪广洋再为右丞相谪胡惟庸由叅政为左丞进右丞相迁左丞相广洋复为右丞相汰平章叅政等官十三年惟庸族广洋赐死罢中书省散其职六部寻置四辅官告太庙以耆儒王本杜佑龚斆为春官杜斆赵民望吴源为夏官敕之曰昔耕莘者为宰社稷永安筑岩者在朝君仁民康二臣继出于殷商致君六百年之大业是贤者虽处同出异其忠君济民之道则一朕今召尔等来朝命为四辅官兼太子宾客位列公侯都督之次必欲德合天人均调四时以臻至治其敬慎之居三日复敕谓人主以一身綂御天下不可无辅臣而辅臣必择乎正士尧舜以得贤而昌辛受以弃贤而亡卿等受斯重任宜体朕懐心常格神行常履道佐理赞化以安生民且卿等昨为庶民今辅朕以掌民命出类拔萃显扬先亲天人交庆于戏盛哉又十日敕本等曰自胡惟庸不法之后特召天下贤才而有司又从泛举尚书范敏独能荐卿等以辅朕朕视卿等皆髙年笃厚故九月告于太庙议立四辅以王本杜佑龚斆为春官杜斆赵民望吴源为夏官惟秋冬官缺以本等摄之迩年自春徂秋天灾迭见维秋之暮天气尚暄尝谕本等沐浴致斋精勤国务以均调四时本等奉命且诚逮立冬朔风酿寒以成冬令呜呼天其兆吉人乎感应之机如响斯答古者三公四辅论道经邦理阴阳顺四时其或有乖戾则曰公辅失职葢人事有不齐则天应之有如此者卿等尚当竭忠诚以勤厥职庶几感格天心御集中又有与本等同游唱和诗多不载明年命刑官议狱送四辅及諌院给事中复核无碍奏行之有疑谳四辅官封驳之寻召左御史中丞安然为四辅官龚斆致仕复起为国子司业寻以星变勅谕王本等本寻坐法磔于市又明年罢不复设置大宗正院改为宗人府置宗人令左右宗人正左右宗人以秦晋燕周齐五王为之俱正一品后存府以驸马都尉领之置皇太子左右率府都督同知康茂才张兴祖兼左右率府使副使顾时孙兴祖同知王府事佥事吴祯耿炳文兼左右副使置諌议大夫以唐铎为之置諌院左右司諌以耆儒刘堉闗贤为之左右正言以耆儒赵肃何显周为之置执法议理司以前元工部尚书濓为之乃李韩公之女弟壻也置审刑司左右审刑正六品左右详议正七品凡大理寺平允法司囚犯皆得详驳之置考功承勅司文三监每监设令一人正六品丞二人从六品监察御史马亮张回等五十六人为之命中书省兵部定给武官诰勅之制其特授升除者大都督府同承勅监官以上旨附籍其初入仕者具年籍父祖已身功迹其已入仕及升除者具所歴功过年籍大都督府咨于中书省送兵部覆奏贴黄考功监叅考同奏附籍部拟散官移文翰林院撰文付司文监校勘奏付中书舍人书写署名用印转付承勅考功二监并还本部以次署名用印赍赴省府台官署名仍付司文监对同署名用印方付各部给授如袭职降用者大都督府勘验具年籍祖父功迹降用者具其罪名奏旨处分承勅监官附籍具咨省送部覆奏贴黄叅考对同拟官撰文署名用印给授如前置平驳诸司命翰林院编检以下春坊司直以下赞读考驳诸司奏启如平允则署其衔曰翰林院兼平驳诸事某官某押置磨勘司令以太子伴读髙晖为之置内正司司正一员正七品司副一员从七品专纠内臣之失仪者寻改曰典礼司又改曰典礼纪察司升正六品寻止称纪察司以李彬言等为之置绳顽司令丞各一员置稽疑司正一员正六品左右丞各一员从六品属官曰司筮无品署东宫通事司令一员从八品丞一员正九品荣铉郑肃为之署东宫文学赵晋为之置城门都尉一员以死事指挥刘广子景为之君子卫居文官子姓舍人卫居武官子姓以指挥使李谦安子忠领之置侍仪引进使正五品阁门使从五品以故诚意伯刘基子仲璟为之置尚宾大使儒学提举提举司校理侍礼郎奉天门待诏俱革
　　
　　易名而职如故或品有上下者枢密院为大都督府又为中左右前后五军都督府使知院从一品为左右都督升正一品副使同知院正二品为都督同知从一品佥院从二品判官从三品今为佥事正二品上初下太平自称太平兴国翼大元帅下建康立天兴建康翼大元帅府廖永安为大元帅常遇春寻为行中书省马步水军都督大元帅寻设江南行枢密院汤和同佥院事徐达廖永安为同知院事改院为大都督府朱文正为大都督品如知院李善长兼府司马宋思颜兼叅军后以李文忠汤和为左都督冯胜邓愈为右都督永乐以后五府职名如故而权悉归兵部矣有副使在佥事之上寻革复置大都督叅议一员正三品户部尚书樊思民为之又置掌判官品同叅议吏部尚书陈铭为之五断事司下各设稽仁稽义稽礼稽智稽信今俱革而其职为经歴都事御史台左右御史大夫从一品中丞正二品侍御史从二品治书侍御史正三品殿中侍御史正五品上为吴王始创台以汤和邓愈为左右大夫刘基章溢为中丞文原吉为治书安然为中丞基实干台事复省治书殿中不置而汪广洋自左大夫入中书陈宁代之安然为右大夫中丞涂节告变而台以中丞为长官安然任之后改为都察院都御史仅七品御史九品寻复升正三品俄以左右都御史代大夫为正二品副都代中丞为正三品佥都代侍御为正四品与六部颉颃矣翰林院初设学士正三品讲读学士正四品直学士正五品待制从五品应奉正七品寻设学士承旨正三品学士从三品承旨则詹同宋濓为之学士则陶安朱升为之直学士陈桱范常为之待制秦裕伯王祎为之应奉赵震殷哲为之后罢承旨直学士待制应奉不设而降学士为正五品讲读学士为从五品建文初改讲读学士为文学博士方孝孺任之叅预机务如内相复置检阅一员从九品
　　
　　洪武末设华葢谨身文华武英诸殿文渊阁东阁大学士俱正五品华葢以刘仲质邵质文华以全思诚鲍恂余铨张长年武英以吴伯宗文渊以朱善宋讷东阁以吴沈为之而无所领惟从容备顾问而已其后罢不设建文中革大学士止设学士而以谨身为正心然亦竟无授官永乐始以胡广杨荣金幼孜为文渊阁大学士领阁务洪熈进杨士竒华葢杨荣兼谨身黄淮金幼孜兼武英独以光禄署丞权谨为文华殿大学士无兼官亦不预阁务谨去后文华至今不设大学士得非以皇太子讲读之所故耶此殊不可晓嘉靖末以华葢殿为中极殿谨身殿为建极殿首以徐阶袁炜充建极殿大学士而中极自隆庆初始补李春芳
　　
　　洪武初设弘文馆学士不言品秩刘基危素雎稼胡铉王大中罗复仁为之寻革至洪熈元年章皇帝复建弘文阁于思善门右以储经史备顾问翰林学士杨溥掌阁印帝手授之侍读王琎五经博士陈继吏科给事中王荣叅其事不久并阁务入文渊阁溥亦办文渊阁事左右春坊大学士与正学士同品洪武中无任之者当亦以为衍耳建文以任董伦永乐立东宫李至刚为左解缙胡广杨士竒因之解缙为右黄淮因之洪熈曽棨为左王英为右景泰商辂为左彭时吕原倪谦因之刘俨为右刘定之因之逾五十年而弘治癸亥会典成以左坊学兼读学迁中允杨廷和上疑而问之内阁具实对乃已廷和竟迁不设赞善大夫正五品宋濓尝为之后止为赞善从六品司直以下亦不常设置将作卿正三品单安仁为之后并入其事工部而名尚存后改为营缮正置司农卿正三品杨思义为之后入户部置京畿都漕运使正四品专治京师军储单安仁薛祥为之置宣徽院使正三品阮崇礼为之后为光禄司卿徐兴祖为之最后为光禄寺从三品置太史院使正三品刘基为之改院为监使为令通判佥事各一员后为司天监定为钦天监正五品有正副等官置回回监正副以下同钦天监后革置医药提举司改太医监正三品少监正四品孙守贞为之后改为太医院使正五品院判正六品置滁阳牧监从三品后为太仆寺置仪礼司正副后为鸿胪寺卿少卿置信宝提举司从五品后为尚宝司正五品置营田使专董垦近畿田大都督府副使康茂才为之至嘉靖中设三都御史清屯寻革置帐前总制亲军都指挥使冯国用国胜为都指挥使朱文忠康茂才为左右副都指挥又置金吾侍卫军都护又置都镇抚司孙养浩为镇抚又置锦衣都尉府正三品葢即今锦衣旗手卫也又置兵马司都指挥使副都指挥等官后改文职降至六品而犹冒故衔
　　
　　初置江南行中书省以后平浙江湖广江西河南山东等处俱设行省其品秩一如内省惟不设丞相有袁国公欧普祥者因伪汉故官而已后改行省为布政使司布政使视平章为从二品左右叅政从三品叅议从四品行枢密院为都司都指挥使正二品同知从二品佥事正三品初下太平兴国翼大元帅李善长为都事潘庭坚为教授汪广洋为令史下建康诸路廖永安徐达常遇春汤和俞通海邓愈邵荣耿炳文为大元帅后改翼为卫置指挥使同知佥事等官事实品禄如故置詹事院詹事则右都督冯胜领同知则平章胡廷瑞廖永忠李伯升领之副詹事则左右丞赵庸王溥领之后并为少詹事置诸王府左右相各一员正二品左右傅各一员从二品以郑九成王克复汪河文原吉朱复为相桂彦良熊鼎为傅而别设长史官为正五品若相属官者寻以耿炳文吴良谢成等为武相傅位居文臣上其后革相傅并入长史见任者皆降秩五品而武相傅事亦入护卫十八年命进士观政六科承勅考功诸监者曰庶吉士取庶常吉士之义也以杨靖沈溍等为之二十八年改六科给事中曰元士以见在人数正得八十一也复改曰源士以政源所自出也
　　
　　建文官制后革
　　
　　建文元年更定官制六部尚书升正一品増左右侍中正二品侍郎如故省戸部十四司为民部度支部金帛部仓庾部刑部十四司为详宪部比议部职门部都官部诸司俱去清吏二字都察院左右都御史去左右二字后改御史府都御史为御史大夫通政司为寺使为卿通政叅议为少卿丞増其属左右补阙拾遗各二员与大理寺卿止称通政大理卿左右寺正为都评事副为副都评事司务为都典簿太常光禄太仆鸿胪尚宝俱止称卿其少卿丞分左右祠祭署之称天坛者曰南郊泗州者曰泗濵宿州者曰新丰増钟山祠祭署及司圃所光禄少卿升从四品太仆増少卿丞各一员及典廏典牧二署骕骦十五羣遂生三羣分隶之詹事府詹事曰詹事卿少詹事曰少卿増宾客二员増设资德院资德一员资善二员其属赞读赞书著作郎各二员掌籍典簿各一员国子监増司业为二员省博士学正学録増助教为十七员翰林院増承旨一员文学博士一员省讲读学士置文翰文史二馆文翰设侍书革中书舍人职归之文史馆修撰以下如故殿阁学士俱去大字谨身殿大学士为正心殿学士六科省左右给事中五城兵马指挥曰兵马副兵马布政使升为正二品止一员去左右字提刑按察司曰肃政按察司升广东盐课司为都转运盐使司革五府断事及稽仁稽义等官亲王府増宾辅二员正三品左右长史上増长史一员正四品増伴讲伴读伴书各一员审理典膳奉祠良医典宝各正去正字郡王宾友二员正四品教授一员记室二员直史一员左右史各一员吏目一员典印典祠典礼三署各一员典馔典药二署各二员引礼舍人二员仪仗司吏目一员凡宾辅三伴宾友教授进对侍坐称名不称臣至永乐初俱改正从洪武之旧
　　
　　更定勋阶尚书曰特进资政上卿侍中曰资政卿二品如之侍郎曰资政亚卿三品如之郎中曰资政中大夫员外郎曰资政大夫给事中曰嘉政中士又遣戸部左侍郎夏原吉给事中徐思勉等二十四人充采访使分巡天下问民疾苦旌亷斥贪得以便宜行事
　　
　　永乐官制
　　
　　永乐初以北平为北京置行部尚书二员侍郎四员所属吏户礼兵刑工六曹郎中员外郎主事品秩如京师而其职则布按二司也末年置六部始革置行后军都督府以代都司后置五府其事归焉
　　
　　弇山堂别集卷十二
　　

　　●钦定四库全书
　　
　　弇山堂别集卷十三
　　
　　（明）王世贞 撰
　　
　　○异典述八
　　
　　召故相勅札
　　
　　我朝超用内阁大臣未有如张永嘉之笃者真所谓家人父子也按嘉靖十五年致仕少师兼太子太师吏部尚书华葢殿大学士张孚敬表启问安仍疏贺册嫔上优诏答之遣锦衣卫副千户刘昂视孚敬于家赐之勅曰卿以内阁元辅朕所倚毗顷因有疾恳乞归休朕察卿有不获已之情乃特俞允送卿还乡兹得卿来疏奏问并贺省览之余具悉忠爱特遣锦衣卫副千户刘昂赍勅往视卿疾如既愈即便来京勿负朕望果未除则当善自保摄用副朕眷思之懐复以手勅付昂曰勅旧辅孚敬卿比以疾乞还允切朕思昨得奏贺朕躬平吉圣母康泰及择原选淑女内曰曹王二氏朕御而各有喜期将近已先册封为端昭二嫔并河南李氏京选王氏补为敬静二嫔又朕于春三月躬行谒陵礼奉慈车率后妃礼成后又于四月之吉命工恭饰新七陵増造等项朕自作幽宫于长陵左之阳翠岭（即十道岭更名）改小山一名平台山以尊皇祖太宗尝御之地前次并往金山拜皇髙祖妣章皇后皇曽叔祖景皇帝二陵奉圣母舟回京今朕命使昂往视卿于家卿如果疾未痊便不烦以见如小可即星夜以行急来见朕副切思情勿自负自弃以致朕懐无已卿其承之
　　
　　致仕守正大臣勅谕
　　
　　世宗初政羣臣论荐大学士刘健谢迁戸部尚书韩文皆以论劾逆瑾守正被害后虽复官而旌典不及于是特遣行人赍勅谨録之以见一时之盛
　　
　　皇帝勅谕特进光禄大夫左柱国少师兼太子太师吏部尚书华葢殿大学士刘健朕惟人臣之事君得志行道树功烈于当时者固难而名遂身退康宁寿考始终一节足以系天下之望尤为不易卿资禀醇正器识恢宏粤自早年究心理学上探河洛之传登名贤科蜚声艺苑劳勤懋着闻望弥隆遂以硕德长才受知于我孝宗皇帝简自圣心擢居政府朝夕献替不诡不随培植人才爱惜善类宣达民隠慎守彛章延访于便殿赐问于平台危言谠论禆益弘多是以致弘治十有八年之间政事清明实惟卿与二三大臣佐理之功至于顾命之际推诚付托至切至专卿感激知遇益切劳瘁故当武宗皇帝改元之初随事纳忠曲为匡救其毅然不可回之气往往形于辞色厘革宿弊斥逐羣小直道难容告老而归髙风大节播在天下中遭权奸横加谗抑旋复昭雪人皆钦仰之不置乃今年近九旬体履康泰全名盛福求之当代实鲜其伦惟昔宋之名贤如司马光文彦博辈皆卿乡哲揆其始终进退之大义抑亦不多让焉朕嗣承大统图新治理顾兹尊贤优老之典诚不可缓惟卿累朝旧德实轸朕懐矧夫公论明扬至再至三亦可见卿之贤于人逺矣兹特遣行人赍勅至家存问仍赐羊酒命有司月馈官廪八石岁给舆隶十名用表异数卿其体朕至意頥养天和茂膺寿祉用表仪于天下非特卿一乡一邑之光而已朕又闻老臣体国义不忘君卿有嘉谟至计尚无所隠以辅朕之不逮期于海内乂安共享太平之福而卿亦有令誉于无穷矣钦哉故谕时正德十六年之五月戊午也
　　
　　皇帝勅谕光禄大夫柱国少傅兼太子太傅礼部尚书武英殿大学士谢迁朕惟人臣立朝得行其志建功立业者固难而退处其乡寿考康宁完名全节足以系天下之望尤为不易卿性资端方器识宏逺粤自早年潜心正学遂以文章大魁天下蜚声翰苑誉望弥重逮孝宗皇帝简注有素爰自宫端擢居内阁朝夕献替不激不随当时政化清美实惟卿二三大臣佐理之功暨闻末命付托谆切益感知遇誓竭诚悃故当武宗皇帝改元之初随事纳忠协心匡弼厘革宿弊斥逐羣小直道难容告老而归髙风大节播在天下乃今年踰七袠体履安康子姓蕃茂全德盛名求之前代亦不多见焉朕嗣承天序图新治理顾兹尊贤优老之典诚不可缓惟卿累朝耆旧实轸朕懐兹遣行人赍勅存问仍赐羊酒命有司月馈官廪八石岁给舆隶十名用表异数卿其体朕至意頥养天和茂膺寿祉行将起卿于家得闻猷告以辅朕之不逮惟国有无穷之休而卿亦有无穷之问矣故谕
　　
　　皇帝勅谕光禄大夫柱国太子太保户部尚书韩文卿以宏逺之才清慎之操扬歴中外多阅岁年晚贰铨衡晋司邦计劳绩茂着为时名臣越在先朝首倡论劾除革羣奸遭谗去官退居田里凛然风槩天下想闻乃能懋修靡懈德望愈隆寿考康宁年踰八袠完名盛福求诸今日葢仅见焉朕初嗣位念卿一时耆硕人望攸归已有旨起用兹特先遣行人赍勅存问并赐羊酒仍令有司月给食米四石岁拨人夫六名以示优眷行将起卿于家来觐阙廷以为班行之光卿其頥养天和益邵乃德康乃身用副朕寤寐老成至意抑书有之曰尔身在外乃心罔不在王室卿有嘉猷嘉谋未展尽于平素者尚无所隠以禆朕之不逮卿其敬念之哉故谕时俱十六年六月之壬子也是时刘公年八十九韩公年八十二谢亦七十三矣韩以尚书得之尤为异数后四年韩卒寿八十六五年刘卒寿九十四七年谢复召明年复归又二年卒寿八十二自是王公鏊杨公一清刘公忠三少傅皆有司援例为请得慰谕存问而名寿俱不能及也
　　
　　致仕辅臣寿考恩典
　　
　　以礼致仕内阁大学士八十尚书九十赐存问起自嘉靖初载实帝王隆礼耆硕至典内阁大学士凡四见而万歴九年为盛嘉靖元年少师大学士刘公健九十河南左布政使闵楷等以闻诏以健累朝旧德礼宜优厚着本处巡抚都御史备彩币羊酒亲诣其家宣谕眷念至意二十一年少保大学士毛公纪八十山东抚按以闻诏以纪辅弼旧臣年登八十德寿并懋其赐以羊酒抚按官及门存问仍月给食米四石岁给人夫六名应役以示优眷二十二年大学士贾咏八十守臣以闻诏以咏耆旧重臣年跻八袠齿德并茂其赐以羊酒命抚按官及门存问仍月给米四石岁给人夫六名应役以示优眷葢毛公以八年定礼削官及夫米后官虽复而夫米不复贾公则致仕时原无给夫米故也万厯十年少师大学士徐公阶八十太傅居正等为请诏以阶辅佐皇祖翼戴先帝忠勤端亮茂着劳勋今年登八十足称荣寿准卿等奏写勅差官存问仍赐白金五十两大红纻丝蟒衣一袭彩段四表里以示优礼耆硕至意赐勅一异也遣使二异也赐金帛三异也赐蟒衣四异也阁臣题请五异也不给夫米者先有故耳
　　
　　赐八十九十大臣勅谕
　　
　　成化七年八月以南京吏部尚书致仕魏骥年九十八特遣行人赐勅存问其辞曰卿以醇笃之资正大之学歴事累朝官登八座归安田里寿届百龄进退从容体履康豫缅惟风采嘉叹不忘兹特遣行人赍勅存问并赐羊酒令有司月给食米三石优赡终身卿宜倍加调摄益隆寿祉伫闻谠论用慰渴思卿其体朕至懐万厯九年五月以少师太子太师吏部尚书建极殿大学士徐阶八十遣行人赐勅谕存问曰朕闻古者公孤在朝则坐而论道更老在学则宪而乞言惟尊贤尚齿之仪实褒德劝功之典睠言耆硕着有勋庸世咸仰为达尊朕岂靳于殊数卿才优王佐学擅儒宗早驰誉于清华歴试功于盘错简知皇祖晋陟台司履忠顺以事一人持亷靖而先百辟当佥壬之既黜更治化以维新惩贪污而仕路肃清奬忠直而真材彚进申明典制多安边裕国之筹黙运枢机有尊主庇民之畧定邦本于危疑之际宣上德于弥留之中翼我先皇嗣基图而抚方夏保予冲子升储贰以奉宗祧方倚重于黄扉遽乞闲于緑野后先多绩朝廷资其典刑终始完名寰?想其风采自天纯佑俾尔寿康届兹八旬敛时五福匪直先民之楷式实惟盛世之祯祥朕祗遹先猷追惟旧德粤稽功载申赐宠章兹特遣行人涂时相赍勅存问仍赐银五十两大红纻丝蟒衣一袭彩币四表里以示朕眷于戏卫武虽在耄勤箴儆不忘于国晋公已解机务安危犹系其身惟我宗工不殊前哲其茂绥蕃祉慎保修龄尚谋黄髪之询用慰苍生之望钦哉
　　
　　考满非常恩赐
　　
　　永乐中尚书凡三年满有赐羊一牵酒十瓶钞千贯者九年满有赐勅奬谕赐宴内殿者其后奬谕赐宴惟内阁大臣一品九年满有之而六年满于羊酒钞锭之外又有加赐白金五十两大红麒麟段衣一袭及酒馔一桌者则自张永嘉始夏贵溪严分宜徐华亭俱有之张江陵九年满于羊酒钞锭外及银两表里俱以为常赐复加赐白金二百两坐蟒蟒衣各一袭彩段八表里升左柱国太傅予三代诰命荫子尚宝司丞锡宴礼部辞太傅而已最后十二年满上为召吏礼部传谕元辅居正受先帝顾命夙夜在公任事任怨虽称十二年考满实在阁办事十五年忠勲与常不同应得恩荫等项着从厚会议来看寻遣司礼监太监张诚赐银三百两蟒衣一袭纻丝四十表里羊十只酒六十瓶钞十万贯酒饭五桌鸡十只鹅五只猪肉一百五十斤汤五品白面一百二十斤香油三百二十斤白糖一百斤黒糖一百四十斤蜜二十五斤烛一百对柴三百扛莲肉二十斤荔枝十斤圆眼十斤胶枣红枣各二十斤栗子三十斤冬笋二十斤麻菇香菌花椒胡椒各五斤寻勅谕元辅卿亲受先帝遗嘱辅朕十年四海升平四夷宾服实頼卿匡弼之功精忠大勲朕言不能述官不能酬兹歴十五年考绩特于常典之外赐银二百两坐蟒蟒衣各一袭岁加禄米二百石薄示褒眷先生其钦承之该吏礼二部疏上加上柱国太傅支伯爵俸荫子尚宝司丞给四代诰命仍赐勅奬谕锡宴礼部疏辞上柱国伯爵俸而已
　　
　　勋臣致仕恩典
　　
　　凡勋戚不任事即食禄奉朝请或以病免朝叅未有致仕者正德中张英公懋乞骸特赐勅奬谕赐金币舆卒二十人免朝给禄视辅臣恩礼有加可谓缨弁之极荣矣初朱成公希忠辞府事奬赐亦如之而加舆卒为三十人仍旧知经筵及监修国史
　　
</div>
    <div class="pagination">
<a href="弇山堂别集_page23.html">上一页</a><span>...</span><a href="弇山堂别集_page19.html">19</a><a href="弇山堂别集_page20.html">20</a><a href="弇山堂别集_page21.html">21</a><a href="弇山堂别集_page22.html">22</a><a href="弇山堂别集_page23.html">23</a><span class="current-page">24</span><a href="弇山堂别集_page25.html">25</a><a href="弇山堂别集_page26.html">26</a><a href="弇山堂别集_page27.html">27</a><a href="弇山堂别集_page28.html">28</a><a href="弇山堂别集_page29.html">29</a><span>...</span><a href="弇山堂别集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
