<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 7 页/共 11 页
  </h1>
  <div class="content">
   太平治迹统类卷十九

　　●钦定四库全书

　　太平治迹统类卷二十

　　（宋）彭百川 撰

　　哲宗委任台谏

　　元丰八年冬十月监察御史王岩叟言风闻章惇于帘前问陛下御批除谏官事曲折再三语渉轻侮外庭传闻众所共愤谨按差除谏官自属三省无预密院而惇不循所守越职肆言乃敢如此况陛下所除数人皆是天下公议从来愿得以为御史谏官之人惇为大臣旣不能荐贤助国见陛下用贤又从而忌嫉之沮抑之臣不知惇何心以事陛下乞行显黜以严臣职以重主威左正言朱光庭言蔡确先帝简拔位至宰相送终之际殊不尽恭又言章惇欺罔肆辨韩缜扶邪冒宠章数上其言甚切初蔡确与章惇邢恕共谋诬罔太后自谓有定策功韩缜怀不平及确为山陵使缜乃于帘前具陈确等奸状由是东朝与外朝备知之【确先罢缜少留意缘发确等奸状故东朝以为忠尔据伯温辨诬】十一月丙午歩军都虞侯刘昌祚知渭州御史刘挚言臣切闻宗祖之法不以武人为大帅专制一道必以文臣为经畧以总制之武人为总管领兵马号将官受制出入战守惟所指挥国家承平百二十余年内外无事以其制御边臣得其道也臣切谓祖宗之法不任武人为大帅用意深逺非可浅测如昌祚未为难得诚使卓然过人可以嘱付而祖宗之法由此废矣伏愿选内外文武从官尝守边者使为大帅则祖宗之法常存不废寻诏管军尝多阙额员刘昌祚已差知渭州宜令别取旨差官如已降告即行缴纳御史王岩叟言保甲之害民【见保甲门】刘挚言蹇辅及其子序辰以监事奉使创增卖额江西湖南之民陷罪破产宜各令补外侍御史王岩叟再言章惇过恶请以大不恭论乞付有司治惇罪十二月丙寅侍御史刘挚言宰臣蔡确骄慢臣曾具弹奏自后不闻施行伏望圣慈以天下为意毋或容飬奸恶早发睿断罢确政事以明国宪以安中外壬申侍御史刘挚等言臣近见蔡确旣为山陵使回合依故事坚请去位不当贪权固宠不恤公议傲然安处无亷耻之节败陛下风俗坏陛下典章在臣职分或为朝廷争之陛下亦湏体究孤臣孜孜不已攻击权臣亦有何益凡人之情莫不乐安恶危好荣恶辱然臣不避患害者诚为君也诚为国家也伏望陛下出臣前后章疏付三省施行早罢确政柄使天下知朝廷不抑忠言以沮公议不容奸臣败风俗坏典章扶持天下名节以励亊君则臣等虽死无恨除中书舍人王震为给事中监察御史王岩叟言震特以阿谀附会骤至清近前岁持命西边所至贪猥出使无廉介之誉立朝无端亮之称封驳之任非震所当处寻命震出守侍御史刘挚言近在具状论蔡确违勅废礼骄慢不恭无大臣进退之节乞赐圣断罢其职位未蒙施行确回自山陵即使门下人扬言于众曰确有定策功嗣皇之所倚赖不可一日去上左右恭惟皇帝陛下乃先帝正嗣祖宗之所传次太皇太后陛下之所眷命而四海所以归戴也确等奉承诏命而已何策之定哉昨覃恩受官学士草制于确词中立独高定策之功命下之日识者皆知其过而确遂当之乃夸众以自名贪冒欺罔谓今天下必待已而后安轻视朝廷无辞逊去国之意罪莫大焉伏望罢确职任以安中外贴黄畧确与惇素相亲善今因结朋党欲消磨善人之气沮抑圣政中外谓确与惇不罢善良难存天下终不被仁厚之泽十二月丙午左正言朱光庭奏左仆射蔡确枢密院章惇右仆射韩缜宜去门下侍郎司马光侍御史范纯仁侍读韩维皆公忠正直并宜置左右臣愿圣慈深察臣言特出宸断退三奸于外以清百辟进三贤于内以赞万几则朝纲不紊圣化得行太平之风自兹始矣戊寅侍御史刘挚又言欺罔先帝无所不至今犹在府堂亲近陛下莫不共以为忧又引仁宗听韩琦一言而去王随陈尧佐石中立韩亿四执政为法云今日罢三人不难在陛下一言而已乞臣前后章疏付外施行二月辛未左正言朱光庭奏略云司马光之贤已为陛下信任范纯仁韩维今进在经筵是三臣之贤有志于皋夔周召事业愿陛下进三人以代蔡确章惇韩缜之任甲戍侍御史刘挚言臣累具状弹奏宰相蔡确枢密院章惇乞行罢免至今未闻可否指挥其畧云天下怀私为利者托此三人为魁主天下抱守忠义者皆畏三人不敢自効今陛下能发刚断罢确惇则善人安小人化凡天下奉承诏令更张政事者莫不专志尽力无复疑畏朝廷万世之福利在此一举左正言朱光庭奏乞施行所言蔡确等三人奸邪章疏监察御史王岩叟二请乞早赐指挥降臣前后论奏三奸臣章疏付外施行甲申蔡确言已再具表辞位准旨令臣管勾门下省臣见候辞罢欲望差权官管勾诏差尚书左丞吕公着御史中丞刘挚言蔡确辞位求退其所上表无引咎意有论功之言贪天功欺天下望重行窜逐以正典宪左谏议大夫孙觉言蔡确韩缜非以德进确以治狱士大夫咸以为寃缜以分画边界无故割地遗冦边人怨之切骨伏乞陛下以灾异之故罢免三人别选有德有言众所畏服者使称其大位又奏蔡确已迁出东位宜早赐罢免如确缜二人别择大臣负天下重望有过人之才忠于社稷有死无二者代之以肃正羣臣异同之论乞罢一蔡确上以安朝廷下以安生民而慰忠臣义士之望臣不胜愤懑忧国爱君之至元佑元年正月侍御史刘挚言职役免役利害王岩叟左正言朱光庭奏疏臣伏见自冬渉春时雪未降倘歳一不稔则民将何赖当睿明在御务青任于辅臣若不别白忠邪何以召迎和气切以确之不恭惇之不忠缜之不耻行事已着明岂可尚容居位以累圣政臣虽曾两具论奏至今未见施行伏望陛下上观天意下察人情任贤勿贰去邪勿疑自然天人叶应善祥来格丰年之应固未为晩王岩叟言新法害民【见宣仁门】庚戍刘挚又四上章言蔡确十罪当罢其职使之外补以答天变以召和气慰公议以新改元之政辛亥朱光庭言方今圣政日新自当风雨时若所未然者葢由忠邪未分此天意有以悟陛下也倘照见奸邪早行睿断则和气致祥固未为晩若蔡确不忠而私章惇不忠而邪韩缜不耻而冒宠是皆不足当大任臣以异常论之愿陛下留神省察以幸天下王岩叟又言蔡确章惇奸邪愿早依前疏所乞施行上答天意下慰人心刘挚又言乞罢确与惇别选德望以司马光范纯仁守正之言置之左右成就陛下善政戊午孙觉言臣切见两汉大灾异罢免宰相者以其责在爕理之地乞依两汉故事罢免蔡确韩缜以警百官二月左正言朱光庭奏略云臣尝论奸邪则蔡确章惇韩缜为之先论忠贤则司马光范纯仁为之先去奸邪任忠贤唯先者为急愿陛下早赐睿断去奸任贤以助天意以召和气丙寅御史刘挚又云确惇矜功肆恶而陛下恐伤前日受遗之小恩而容之便为他日国家之大患伏望圣慈降臣前后疏章付三省早奋刚断罢三人以幸天下丁夘王岩叟又奏确惇佞人之杰天下之人见其论下以弹压四海奸雄之心然后陛下髙枕而卧天下无事矣惟裁酌早赐施行闰二月己丑朔右司谏苏辙言臣顷论蔡确韩缜才不足用及多过恶乞赐罢免至今未蒙施行其畧云确等皆碌碌常才无过人之实朝廷将取其德未闻孝弟可称将取其才未闻功业可纪将取其学未闻经术可师徒以媚悦上下坚固宠位陛下何不正确缜之罪上为先帝分谤下慰天下之望朱光庭又上言臣累具章疏退三奸进三贤今日蔡确请去是天下欲去一奸臣矣愿陛下因其自请去之勿疑外有奸臣章惇尚安厥位亦愿陛下早行屛去王岩叟入对极言蔡确阴邪巧佞又论确弟硕奸赃庚寅尚书左仆射兼门下侍郎蔡确依前官充观文殿大学士知陈州从所请也台谏累有章疏论确朝政执不肯正其罪世以为恨右谏议大夫孙觉兼侍讲为给事中觉言切闻有旨除臣给事中覃恩深厚所不敢当然如臣愚贱前后言事不合圣意者不可胜数宜在今日逐之久矣今蒙恩除给事于臣之私极为荣幸然臣前后论缜未蒙施行一日去职使缜得挟怨中伤臣实未知死何日今在可言之地尚可布露本末为陛下言之它日去职怨嫌已成恐如翟思黄降虽欲自辨不可得也伏望收还给事新命使臣且供谏职他日缜去位后别有差遣且不敢辞后十二日诏觉复为谏议大夫觉又言司马光韩缜同相所谓氷炭同噐伏望罢缜相位选有德有言堪其任者代之丙申王岩叟上疏欲黜降章惇以满人心以答天意以完陛下清明之政甲辰御史中丞刘挚言户部尚书曾布奸欲乞罢之别移一职以允公议苏辙又上章乞罢韩缜早正典刑以谢天下朱光庭王觌又上章言韩缜章惇张璪去之不可不速庚戌曾布为龙圗阁学士知太原府从刘挚言也御史中丞刘挚言臣昨屡具奏弹知枢密院章惇乞行罢黜未蒙施行谨按惇佻薄险悍无士人之行其不逊无礼非独施之同列至帘陛之前强愎慢肆举止偃蹇专以沮坏善政更无臣子事君之节此士论人情所愤嫉疑惑而不服也又言陛下裁保甲之法惇常议不为是近者改正差役惇又肆横议赖陛下深烛利害主张法意不为邪异所动然议说纷纷阻害黩于聪明者亦已多矣伏望出臣章付外速赐睿断罢惇使外补以全圣政龙图阁待制知开封府蔡京知成德军先是司马光主差役而京用五日限尽改畿县免役之法又私煅断狱为右司谏蘓辙监察御史孙升所论不报又论之其后断隆狱具特罚铜三十斤【此据丁未録】闰二月辛丑诏正议大夫知枢密院事章惇有臣僚言轻薄无行好为俳谐偈语近者再于帘前同辅臣议政动多轻悖全无恭上之礼宜觧机务守本官知汝州先是上即位宣仁太后临朝用司马光吕公着更改弊事惇与蔡确俱在位窥伺得失惇犹以为谑侮困光御史中丞刘挚左司谏王岩叟司谏蘓辙左正言朱光庭右正言王觌累章疏其罪恶请黜之未报已而惇复与光于帘前争辩役法至曰一日难以奉陪吃剑太后怒于是挚等益交疏论之遂有是贬【此系丁未録出】乙夘同知枢密院事安焘知枢密院吏部尚书兼侍讲范纯仁为中大夫同知枢密院先是上以安焘旧人乃自同知迁知院而以纯仁补同知之阙命旣下而给事中王岩叟封还之以焘不当迁御史刘挚谏议大夫孙觉司谏蘓辙亦言之俱不听命再下而给舍又封还遂不送门下书读由是合台连章争之益苦西省亦抗章同上又不听刘挚极言之纯仁亦累章固辞于是安焘告更不降出纯仁告乃送门下省书读【丁未録】壬申诏安焘坚辞枢密院事特依所请依旧同知院事仍令班左丞李清臣上纯仁告未经给事书读见在阁门可勾取别出録黄告身遍经门下省官施行夏四月戊子朔己丑正议大夫守尚书右仆射兼中书侍郎韩缜为光禄大夫观文殿大学士知颍昌府台谏前后论缜过恶甚众皆留中不出内批缜自以为不材恐妨贤路故乞出视矜功要名而去者缜得进退之体故有迁官之异宜于制词中说此意矜功要名指确惇也初缜与蔡确并相而孙觉蘓辙刘挚朱光庭王觌累章请罢之确既罢去上以司马光为左仆射觉等以为贤不肖不当存国体缜虽不叶人望要湏因其求去而后出之觉等奏曰陛下恩礼大臣虽盛德之事臣等身有言责言茍不效义不可止但恐自此章疏纷纭烦渎圣听于缜愈为不便尔已而缜亦扬言于人以为过寒食当求罢政寻又曰当日神宗小祥既而刘挚等交章攻之益急遂有是命【此据丁未录】乙未诏李宪特降节度观察留后一官提举明道宫王中正特降遥郡团练刺史两官提举太极观并本处居住石得一降为藏库使管勾崇福宫宋用臣降为皇城使差遣如故【系名臣奏议】先是中丞刘挚言窃以陛下临御以来运动政机以时弛张述成先帝制治立法之意使光照天下利兴害除四方鼓舞至于清明朝廷分别邪正斥逺奸佞锄去强梗妙虑神断优游闲暇不出于喜怒不见于言色而天下善恶以辨是非以正何其盛欤然此时切怪天地之和气尚或未应忠臣义士之论尚或未平此其故何也尝为究之葢天下之元恶犹有稽诛天下之大恶犹有漏网而国法犹有未正此中外所以犹未厌也国之失政莫大于使奸恶幸而免今论其大者前日之三四宦官是也臣待罪风宪虽知触权幸言出而患入然臣有言责贪报恩遇何恤乎身之危哉谨为陛下言之王中正元丰四年将王师二十万由河东出界徘徊境上殆半月而后出翱翔疆外顿沙漠而不进公违诏书不赴兴灵会师之约天寒大雪士卒饥冻坐使物故十之九八古之将帅固有无功而还犹当保全师旅归报于国今精兵劲骑一无所施自取狼狈死亾殆尽按之军法宜即显诛中正畧不自责请罪而先帝以天下之量无所谴诃又使赐存予问劳然后中正徐徐求闲局厚俸自佚而去此国法未正者一也李宪之于熈河贪功生事一出欺罔朝廷威福柄令持于其手官吏废置用舍出于其口监司帅臣而下事宪如父兄而宪之頥指气使如奴隶县官财用听其取与内之府库金帛转输万里之外生灵膏血渔敛百端倾之于宪如委诸壑出没吞吐鬼神莫见而一切不会于有司兴灵之役宪首违戒约避会师之期乃顿兵以城兰州遗患今日及永乐之围宪又逗留不急赴援使数十万众肝脑涂地罪恶盈贯不失于总兵一路此国法不正者二也宋用臣奋其私智以事诛求权夺小民衣食之路琐细毫末无所不取使盛朝之政几甚于弊唐阡陌间架榻地之事伤害国体不恤谤讟其出入将命捷若风火务以巧中取恱事无不谐动画宻旨故擅作威福侵陵官司冒昧货财更无案籍都城之憔悴商旅所以不行疮痍毒害至今棼然莫理然亦不失享禄于善地此国法不正者三也石得一领皇城司夫有司之有探逻也本欲知军机之宻与夫人奸恶之隠匿者而得一以残刻之资为罗织之事纵遣伺察者所在碁布张穽而设网家至而戸到以无为有虚为实上之朝士大夫下之富家小人飞语朝上而暮入狴犴矣有司无古人持正之心以为是诏狱成之则有功反则有罪故棰讯惨毒备至无求不得无问不承被其阴害不可胜数于是上下人情惴揣朝夕不敢自保而相顾以目者殆十年俱得一发之今不失厚俸安坐此国法不正者四也是四人者权势震灼中外毒流于民怨归于国宰相执政知不以告于上谏官御史惧不敢论其非幸而圣人在上之时以先帝神武英气镇压其奸不然其祸患岂止若唐之宦官哉以尧之圣不免四凶之在朝至舜起而投之四裔孔子为鲁政七日而诛少正夘然先帝未及诛而以遗陛下陛下以舜之事自任今闻岁刑尚不闻以典刑诏有司未谕也伏乞陛下以臣章附外议正四罪暴之天下而窜殛之以明国宪以服天下谨劾以闻王岩叟言伏观察使知潞州张诚一前为枢宻院都承旨有盗发父墓诚一以修墓为名谒告自徃因于圹中取其父所系黑犀排方带以归易衬而自腰之与同刼父墓何异族人无不欲朝廷正其罪者方畏诚一怙宠弄权威福在口不敢发耳又生母死岁月已深无故不塟尚委之城北寺中非时未可举贪嗜荣利不肯辍数日之暇耳及六月朱光庭又言诚一邪险诏责诚一授左武卫将军分司南京许于本处居住龙图阁学士新知江宁府李定旣仕宦之久避其持服明知其母仇氏乃不认及人言乃归过其父左右反复巧为疑词欺心背亲遂若平生无母者熈宁中知制诰与陈官御史交章论奏有司考核迹状甚明天下无不憎恶而宰相王安石曲法枉道独为主张令按诚一与定大逆不孝天理之所不容人伦之所共弃而各以崇阶贵秩曲领大藩为千里之长其何以顺天理明人伦正朝廷之治厚四方之风伏乞睿明并行放弃勿齿于朝以为天下万世不孝之戒岩叟论诚一及定前后凡三奏殿中侍御史吕陶中丞刘挚等相继皆有章乞明正二人典刑乃诏开封府及京西提刑司限十日根究诚一诣实事状及淮南提刑根究定不持服端的因由仍就便移文问定结罪保明以闻五月己亥右司谏蘓辙言伏见前叅知政事吕惠卿懐张汤之辨诈兼卢杞之奸凶见利忘义黩货无厌王安石初任执政用为心腹安石山野之人强愎傲诞其于吏事宜无所知惠卿指示教导以济其恶青苗助役皆出其手其后又建手实簿法尺椽寸土检括无遗鸡豚狗彘抄札殆遍专用告诉推析毫毛鞭笞天下纸笔翔贵小民烦苦甚于苗役既而惠卿自以赃罪被黜于是力陈边事以中上心在延安变军制杂用畨汉上与冯京异论下与蔡延庆力争惟党人徐禧助之遂信其谗背情乱政至今为患永乐之败大将徐禧本惠卿自布衣保荐擢任始终交议遂付边政败声始闻震动宸极驯致不豫实由衅隙一生至今为梗安石之于惠卿有卵翼之恩父师之义方其求进胶固为一更相汲引以欺朝廷及权位旣均势力相轧反眼相噬化为仇敌始安石罢相以执政荐惠卿旣得位恐安石复用遂起安石李士宁之狱以扼其归安石齐年被召即起迭相攻击惠卿言安石相与为奸发其私书其一曰无使齐年知齐年者冯京也安石京皆生于辛酉故谓齐年先帝犹薄其罪复发其一曰无使上知安石由是得罪夫惠卿与安石出肺肝托妻子平居相结惟恐不深故虽欺君之言见于尺牍不复疑问惠卿方无事已一一收录以备缓急之用一旦争利遂相攻谪不遗余力必致之死此犬彘不为而惠卿为之曾不愧耻况去岁以来朝廷废吴君厚吕嘉闻蹇周辅宋用臣李宪王中正等或以谋利或以黩兵一事害民皆不得逃谴今惠卿身兼众恶自知罪大而欲以闲地自免天下公议未肯赦之然近日言事者之论奏奸邪至于邓绾李定之徒细微毕举而不及惠卿者葢其凶悍猜忌如蝮蝎万一复用睚眦必报是以言者未肯轻发臣不惮死亾献此愚直伏乞陛下断自圣意略正典刑纵未以污铁钻犹当追削官职投畀四裔以御魍魅六月癸巳刘挚言吕惠卿五罪畧云惠卿知其为奸人也方命擅兵天下之大恶也臣恐防微杜渐朝廷不当涵飬而不虑也臣位执法职在纠奸伏请以臣章付外议下惠卿罪考古之义依律处分以伸大公之法为奸雄之戒甲午左司谏王岩叟言吕惠卿立心悖逆轻易朝廷故违诏书两次擅兴兵入西界致西人五月以千五百骑犯边供奉官王英战死惠卿为国生事构怨速祸陛下今释不治他日边臣有引惠卿为辞擅兴兵以逞志陛下何以责之此不可不思也伏望陛下奋独断之威正大奸之罪以令四方右司谏蘓辙言吕惠卿赋性凶邪奸恶山积自熈宁以来所为青苖助役市易保甲簿法皆出于惠卿之手至于轻用甲兵兴造大狱凡害民蠧国之事皆发其端至今多日未见施行臣恐国之政刑从此大废伏望检臣前奏付外施行右正言王觌言惠卿妄兴师旅违圣孝之情废格赦敇无人臣之礼堕祖宗谨始之意开异日边鄙之患侥幸功赏内致疑于兵民外失信于西北亏损国体蠧伤圣政乞早行诛窜以为天下后世不忠之戒六月蘓辙言吕和卿惠卿之弟章惇荐之首为簿法害民之多手实之法过于蹇周辅吴君厚榷塩铁等事独安然不问窃据郎曹实失邦宪伏乞朝廷重行黜责诏和卿权知台州刘挚言中书侍郎张璪天姿倾邪不知忠义立朝行已阿谀柔佞朋附憸人无自立之节其始进以邪说奉王安石其稍退以奸谋附吕惠卿其后随王珪謟蔡确党章惇数人性虽不同而璪能探情变节在左右随合各得其欢心臣曾两次上殿论奏伏望速赐睿断以清仕路以副公论殿中侍御史林旦言崔台符附会安石过失诏知潞州资正殿大学士正议大夫提举崇福宫吕惠卿落职降为中散大夫光禄卿分司南京蘓州居住以谏官蘓辙等言其奸恶及太原府日违登寳位赦出兵西界丙午左司谏王岩叟右正言朱光庭右司谏蘓辙左正言王觌等奏言吕惠卿罪恶奏乞投之四裔辛亥吕惠卿爯责授建武军节度副使本州岛安置从谏官四人之所奏也内批付三省吕惠卿罪恶贯盈虽已施行而台谏弹劾不已难居善地可窜逐一逺小处以允公议始惠卿责授光禄卿分司南京蘓州居住中书范百禄草制词有云朕承先帝大烈惧弗克胜而法弊不可以不更张民劳不可以不振德稽其所自法为厉阶右仆射吕公着手简谕百禄云恐彰先帝之失宜删去之百禄如公着论但以人言孔多为说及中书蘓轼草制词曰凶人在位民不奠居司冦失刑士有异论稍正滔天之罪永为垂世之规吕惠卿以斗筲之才挟穿窬之智謟事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍可蠧国以害民率皆攘臂而称首先帝求贤若不及从善若转圜始以帝尧之心姑试伯鲧终然孔子之圣不信宰予发其宿奸谪之辅郡尚疑改过稍畀重权复陈罔上之言继有砀山之贬反复教戒恶心不悛躁轻矫诬德音犹在始与知己共为欺君喜则摩足以相欢怒则反目以相噬连起大狱发其私书党与交攻几半天下奸赃狼籍横被江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追迨予践阼之初首发安边之诏假我号令成汝诈谋不图涣汗之文止为疑贼之具迷国不道从古罕闻尚稽两观之诛薄示三危之窜国有常典朕不敢私六月甲寅下寛党与之诏先是元丰中邓绾党附安石神宗觉之谓绾赋性奸回自御史中丞斥去上即位复知邓州又徙扬州御史林旦论绾奸邪请废之时范纯仁知枢宻院谓既经于先朝今又罪之录人之过太深无以安反侧羣臣咸为宜御史以为不可即日刘挚王觌俱上疏谏上独听纯仁语出内手诏颁下监察御史上官均言下诏寛党与非是是日扬汲落寳文阁待制知黄州崔台符降一官知相州王孝先降一官知濮州先是汲等相维为大理卿持法刻深狱成其意至是为御史论均奏略云邪虐不斥无以戒暴吏侍从不清无以正纪纲刑狱非其人无以安善良愿陛下特行罢黜以合公论于是三人同贬司谏王岩叟又言张璪奸邪又四奏张颉邪佞右正言王觌言臣切见今日差除监司多不叶公议又言中书侍郎张璪面柔而心狠言甘而行险乞罢其执政癸酉新除中书舍人林希为集贤殿修撰知蘓州先是有旨以希为中书舍人御史刘挚王岩叟劾希党附张璪不可使为中书属官具奏刘挚明日又言之孙升复连章论之遂有是命九月己夘中书侍郎张璪以资政学士知郑州先是谏官御史如王觌孙升王岩叟蘓辙刘挚累章疏璪邪佞请出之上欲退之以礼章不肯下觌等论之不肯已初帘中宣谕岩叟等曰明堂大礼后璪必退至是明堂礼成璪亦引疾请外遂有是命十一月戊寅起居郎蘓轼为起居舍人曾肇并为中书舍人王岩叟凡八上章言曾肇皆不听因乞罢言责亦不听亦以肇非才进也御史吕陶亦言肇之邪险十二月王岩叟入对再论曾肇事曰肇乃奸臣曾布之弟妄言郑州可废为县朝廷遣肇复按可否肇心知非郑之所乐归而实兄之言诳上之听辄以为可废遂废之由肇一言使一州受弊几二十年肇真小人不可用乞落中书舍人令与外任【此系岩叟入对辞】
　　元佑二年四月壬申朔戊申尚左仆射李清臣以资政殿学士知河阳初御史中丞傅尧俞侍御史王岩叟屡请罢黜清臣清臣亦累表乞补外遂有是命五月壬子诏御史中丞傅尧俞侍御史王岩叟同举监察二人二人等奏臣先准勅举御史遂荐承议郎张舜民居官有补被黜无名乞陛下特赐优容许归言路己未傅尧俞谏议大夫梁焘御史王岩叟司谏朱光庭王觌御史孙升韩川论张舜民不当罢御史累奏不报庚申诏三省枢宻院召台谏官等至都堂听诏梁焘同御史与宰相下论久之明日面谕即退居待罪而孙升再劾给事中张问不封驳张舜民罢职事焘责诘之问引咎而已于是批旨付三省曰岩叟等久在言路宜稍选擢焘于禁中诟同列引朋附党宜罢于是用公着言岩叟等皆优迁升焘有是命左仆射吕公着先虑言者将激上意致朝廷有罪直言之失乃奏乞稍与优迁令觧言职王岩叟为起居舍人不拜乃除知齐州尚书左丞刘挚言十五日吕公着送示内降批旨罢谏官梁焘等十数人臣切料陛下必以舜民轻言以及元老一失也议者欲慰大臣而罢御史又一失也言者不体圣明优礼故老又一失也今又倐罢谏台恐不止三失七月朝奉郎沈季长为少府少监谏议大夫孔文仲言季长本无学问技能止是王安石门楣鼓唱王氏经义聋昏众学今一旦召从外路副贰等监季长之党布散如蚁一季长进则百季长相继而来不可拒矣左司谏吕陶亦以为言诏罢季长少府少监知秀州御史中丞胡宗愈言杜纯颇辟刻深无学术进不由科第用法狥私乞罢其侍御史执政力为纯辨而中旨令与觌更任宗愈又言纯謟附绛乃出知相州臣寮上言切闻近有指挥建宁军节度副使建州居住吕惠卿许于泰州居住切听朝论人心汹汹不安惠卿操心贪险为性凶邪言论足以鼓扇羣小险横足以胁持上下其执政之时凶人布列中外残党尚未消息闻引置惠卿于江淮之间羣小莫不相庆兼惠卿凶残忍诟贪冒无厌既得近地必须日夜呼召党与力肆营求造作讹言谋害朝政凶人渐长其势可忧欲望朝廷依旧且令建州居住指挥更不施行言者中丞胡宗愈左谏议孔文仲御史王珪司谏韩川也十一月监察御史赵挺之言朱光庭奉使河北而空累年之积又监察御史方蒙言朱光庭奉使一出而空河北措置之财且措置司物料其经营之劳多矣倘给散有方虽水旱凶荒可为累年之备一饥而散之殆尽乞行黜降以允舆论诏朱光庭具悉以闻三年二月宣德郎正字刘安世为右正言司马光既没太皇太后问吕公着光门下士素所厚善可任台谏者孰当先用吕公着以安世对遂擢（阙页）

　　哲宗弃四寨

　　元丰八年三月哲宗即位夏人复遣使诣阙陈慰继又进助山陵其十二月乙丑其母薨复来告哀以马驼进诏答之复进奉以谢当是时朝廷追原先帝本意息兵飬民而外廷之议谓夏人衰弱不须过为姑息独范纯仁不然上书曰夏国差人诣阙多日未见放回近日探得贼中事宜渐却添屯兵马必是敌情疑沮却欲别生边患伏望以陕西生灵之故地稍从其欲使复常贡庶可罢兵俾西夏复见太平陛下好生之德洽于生灵祖宗社稷享万世之安在陛下一言赐尔尝读汉光武报臧宫马武书良有深诫臣恐陛下欲闻谨录缴进惟圣心采择【诏书曰黄石曰柔能制刚弱能制强柔者德也刚者贼也弱者仁之助也强者怨之手也故曰有德之君以所乐乐人无德之君以所乐乐身乐人者长乐身者亾舍近谋逺者劳无功舍逺谋近者逸有终逸政多忠臣劳政多乱人故曰务广地者荒务广德者强有其有者安贪人有者残残灭之政虽成必败今国无善政灾变不息百姓皇皇人不自保而逺事边外得乎孔子曰吾恐季孙之忧不在颛臾且北庭强而屯田警备传闻常多失实诚能举天下之半以灭大冦岂非大愿茍非其时不如息兵】时纯仁以侍讲召而侍读韩维门下侍郎司马光亦俱劝上以弃地和戎为利维上奏曰先帝时大兴甲兵西讨夏贼以问罪为名收其土地致夏人违失恭顺外国之俗以不报仇怨为耻今国力渐复必来又取若夺去则先帝累师所得一旦失之为可耻若兴师拒战则边隙复开兵连祸结未有已时切思兵不可不息者有三地当弃者有五皇帝春秋尚富太皇太后深居九重岂尝习闻军旅万一冦兵犯边者数至发兵调食应接不暇或以震上心劳圣虑此兵之可息一也自灵川之役永乐之败闗陕凋耗士气未复今若兴大役必有违命而散为盗贼者外虞方作内患又起恐朝廷之忧不在夏国此兵之可息二也绵地千里屯兵数十万必藉沉谋重望之臣为统御忠义拳勇之将当战鬪干事宣力之臣促办粮馈在朝恐未足充此又兵械皆捐弃之余帑庾乏絶此兵之可息三也先帝以秉常受朝廷爵命而国母擅行囚废故发兵问罪今梁氏死秉常复位恭顺有礼若此时复其故地则神宗问罪之名不虚此地可弃之一也朝廷自得熈河岁费缗钱五六百万得兰州又费百万以上得多费广拓地之利亦明矣此地可弃之二也议者以为兰州近夏人巢穴最为形胜亦有要害可以增置城堡弃之非便若欲兴师收复灵夏存文可也若无此意劳人废财奉空虚之地则又添一熈河矣此地可弃之三也辽夏二国婚姻唇齿万一辽国贻书援先帝兴师之意请所失地与之则恩归于彼不与则彰先帝之过边患复兴此地可弃之四也人之所贵者礼义恩信也而其所贱者珠玉锦绣也今厚所贵以薄所贱则吾道尊与其所欲以成吾所不欲则四夷服此地之不可不弃五也七年蘓轼知扬州六月癸丑朔访闻淮浙积欠最多累岁灾荒人民流移相属今淮南始得一麦浙西未保收成应淮南东西两浙诸路盘查逋负不问旧新有无官本并特与权停一年内已有寛限者即依元降指挥轼之言也辛酉吕大防尚书左丞蘓颂守尚书右仆射兼门下侍郎蘓辙守门下侍郎韩忠彦知枢宻院范百禄守中书侍郎梁焘守尚书左丞郑雍为尚书右丞刘奉世枢宻直学士签书院事梁焘辞新除太皇太后曰比来朝廷有何缺政焘对今圣德日新天下安静如边防河患内外讲究须博询通习事者校河害为之如边事须问西人河事问河北人参酌又上言刘安世范祖禹宜置诸左右使断国事又言今边事为急范淯治边有功宜先用之又言安焘一日议两制差除执政异同不决吕大防顾焘谓谁可焘曰相公久居朝廷收飬人才固多宜自有人惟不以爱憎牵于偏听为朝廷得人为己任此所望于公也大防曰苦乏才焘曰天下何尝乏才但好人不肯求进须在识别分明焘曰公生明则识别自然明矣三省言检会赦文应官吏军民诸色人诸般欠负官身在元丰八年三月六日大赦以前五百贯以下并与除放五百贯以上奏裁差侍从官与戸部同点检催督限三年毕诏翰林学士顾临御史中丞李之纯与户部长贰依赦施行仍就本部置司诏环州及诸镇寨守御居民人入保汉畨人戸等第所借口食内有曾经贼马至处令经畧司并特蠲放具数以闻梁焘言臣昨在翰苑日尝宻具札子设醮一座在京外州军自正旦日办食设狱三日并支系省钱嘉与臣民共增吉祷庶几中外均被余禧
　　元佑元年二月壬戍光奏曰神宗皇帝以秉常为臣下所囚兴兵致讨冦命河外诸将收其边功建米脂义合浮图葭芦吴堡安疆等寨用为己功非国计也此数寨者孤僻单外难以应援田不足耕垦地不足守御中国得之徒分屯兵马坐费刍粮此众人所共知也中国得之无利而敌中失之为害何则深入其境近其腹心常虑中国讨袭是以不肯弃舍一年前敌尝专遣使者诣阙请臣其志止欲求其旧境而已朝廷乃降指挥前云所以兴举甲兵本欲执取罪人救扶幽辱非有意侵取疆地后云止将已得些子边土聊尔示罚岂可更有陈乞还复之理此朝旨首尾已自相违彼既失望愤怒怨怼移文保安军辞理不逊云今来贺正旦人使难议发遣陛下断明皆不遣使人入贺其不臣大矣然而岁四遣使者诣阙臣料敌意有三一者犹冀朝廷赦其罪戾返其侵疆二者阳为恭顺使中国休怠伺隙入冦三者其国贫乏使者徃来得赐赉之物因为商贩昔卫贰于晋取戚田及卫人既服郄缺曰昔卫不睦故取其地今已睦矣可以归之叛而不讨何以示威服而不柔何以示懐非威非懐何以示德遂归戚田于卫今西人所为如此朝廷既不得拒絶其使又不能开纳与之更始彼此则迎送馆糓去则一无所问日复一日将踰二年臣切意朝廷谓西人势已衰弱故置之度外殊不思数年前王师大举深入将士所过烈于猛火割其疆埸屡请不还彼怨毒觊觎之心日夜不忘譬如虎狼垂头熟寝人见其不动狎而侮之以臣虑有二策一者返其侵疆二者禁其私市何谓返其侵疆凡天子即位天下一新涤瑕荡秽小大无遗李继迁俶扰西陲十有余年闗中困弊真宗即位赦其大罪割灵夏等数州除其子德明为定难军节度使边鄙安宁者四十年此乃祖宗成法今秉常罪不大于继迁米脂等寨不多于宁夏陛下诚于踰年改元之际特诏推恩尽赦前罪今后贡献赐予悉如旧章废米脂义合浮圗葭芦吴堡等寨令延庆二州悉加毁撤除省地外原系夏国旧境并以还之其定西城兰州议者或谓本花麻所居赵元昊以女妻之羁縻役属非其本土欲且留为后圗犹似有名至会州尚在化外而经畧司遂称熈河兰会敌尝疑中国更有辟境之心不若改为熈河岷兰经畧司如此则西人忽被意外德音虽禽兽木石亦将感动况其人类岂得不臣议者或曰先帝兴师动众所费千万仅得数寨今无故弃之中国之耻也昔汉元帝弃朱崖议曰朕日夜维思议者之言羞威不行则欲诛之通于时变则忧万民夫万民之饥饿与逺蛮之不讨厄孰大焉遂弃之此帝王大度何耻之有万一西人积怨逞凶投闲伺隙兵连祸结如向日继迁元昊虽有米脂千余寨何益乎何谓禁其私市西夏所产不过羊马毡毯其国中用之不尽三面背夷羗鬻之不售惟中国茶彩百货之所自来故其民如婴儿望中国之哺之矣寳庆元年间元昊负恩僭乱中国未尝蹈境破军擒贼屠城有其社稷也首尾六年元昊遣使因缘边吏卑辞纳欵顿首称臣原其私心未必不贪中国之财思私市之利故旧制官给客人公据方听与西人交易近法禁疎阔边民西人私交易者日夕公行又频遣使商贩中国虽不获岁赐之物而公私无乏得以偃蹇自肆陛下诚能却其使者明敇边吏严禁私市年岁之间公私困弊自谋将来礼必益恭然后责而赦之许通私市然边民与西人交易日久习玩为常一旦禁之其事为难不若前策道大体正万全无失也又奏曰臣于十二日上言乞下诏赦西人之罪还其侵地以安边境至今执政议尚未决若行臣前策可以万全后策有得有失岂可弃上策用下策舍万全而就有失也今民困力穷府库窘乏又新遭大丧山陵纔毕自去年十月以来不雨若万一激怒西人一语不逊并臣前策亦不可行矣执政方谓西人微弱不以为虞固执先禁私市之议臣虽画二策固以还其侵地责之赦之为上策严其私市待其贫困来服赦之为下策所絶私市非立法至严帅臣智勇未可易行不如前策万无一失非前后反复静言庸违也伏望陛下早察二议从其长者既而纯仁到京入对已即诏赴都堂议边事退而奏疏曰臣昨日见罢便蒙三省枢宻院召赴都堂访问边事臣外任乍来不暇深虑随问陈对问欲降诏即以觧仇释怨罢兵息民为对问欲审察敌情措置事机则以专委使臣为对问弃地可否则以不可便与可换易蕃军民生口为对缘臣不见先朝举兵征讨因依及夏人后来乞和请地并答诏阻絶本末加以臣志虑短浅茫无决论以副所问臣思国家安危所系并二三执政若所见不同陛下深居九重不易裁决今有愚见当宻具启陈难形于文字伏望圣慈只作中旨特诏臣上殿赐以燕闲俾得敷陈一二少禆圣明上于是宣问李清臣清臣奏曰臣伏以夏国虽通问使未就职贡顾其深意实为欵兵之策观我强弱谓朝廷有厌兵之谕则自弃新疆坐取全胜若依旧固守今秋物力稍全必左右攻劫使接应仓惶纵不袭破营寨使我上下恐动自谋退保臣料外方计必出此昨蒙宣问执政奏议未及切惟边境大事乃辅政之责而上贻圣忧愚臣深负愧惕切见吕大防范纯仁皆在西寨今并在京师其人明审详练众所共称欲望特降圣问付以笔札条具边计及新立城寨可守可弃果决之策若夏国未服当如何措置向者如何守御以所奏付三省枢宻院与司马光所言叅决利害或选遣一人行视边寨亲与逐路守帅定议闻奏庶不悞事如赐俞允乞先宻降御批各付吕大防纯仁候有所奏即赐覧详酌施行其选遣一人行视就议别乞旨挥贵得边计审量丙子李清臣奏入上即降中使出手诏问纯仁大防曰夏国自神宗皇帝升遐后来遣使吊慰祭奠继以告国母丧进遗物今又遣使入贡谢恩使人北来外示恭顺稍可见也然西人狡猾未测其诚心何如尔如向所得边地虽立建城寨亦虑孤僻不易应援弃之则弱国威守之则终恐戎人在念卿久任西寨深晓边情宜罄嘉谟辅予忧劳可修具边计合如何措置向去如何守御亲书实封闻奏无拘以文纯仁奏曰切见夏国自朝廷用兵以来其近汉之民颇失生业并寨二百余里不敢耕种上下皆欲讲和又自陛下临御圣政鼎新有不便民皆为蠲除诏令一下民间欢呼鼓舞以至印卖传播谓之快活条贯此事实时闻于四夷边上臣僚亦体朝廷之意不纵侵扰夏国以朝廷待之异于昔时所遣使人慰问以探朝廷之意朝廷待其初来之使礼意既厚是以接续肯来至于累次不失恭顺而终未敢复言请地者意为前来朝廷拒之太峻却虑启口之后更失朝廷之意则和好愈难今闻夏人又将到阙若选择押伴臣便与推诚论语因时谈美政及陛下好生恶杀舍已从人之德彼必有对答则西夏之情可见若愿和则可令作押伴臣意度说与自用兵以来甚有陷畨官吏军民见在两界若夏国尽纳朝廷却将彼到生口赐还夏国如有边上未便之事亦可因而陈请朝廷必量度应付彼若云前来请地乞贡只是梁氏之意宜在朝廷不允则可答云前来请地乞贡梁氏之意宜朝廷不允今梁氏已死朝廷于国主必无所难彼若别无对答则乞委延州赵卨宣布此谕俟其肯还生灵及来请地则可降诏许之亦不须疑其狡猾侯彼将陷番官吏军民押在界上却将向得边地及地寨内外有汉居人属戸先次渐令移入近里并勾聚前后彼到夏国生口在界上立定誓表预约日数两相交还如此措置则取舍有名于国势无亏其向得边地虽建立山寨其间实有孤僻不易应援供饷之处留之则戎人必须在念恐致边事难息若却换得陷畨生灵不惟无损国体兼和气充塞天地圣德超越古今中国无穷利矣若赵卨论不肯换易及换后生诈计别有邀索则朝廷自可絶之严禁边臣坚壁静守任其所为则我直彼曲我逸彼劳彼曲则神人共怒彼劳则虽久不来庭于王道无损交地之际及宣布之时其间或有意度节次更委赵卨修上不得落贼奸计臣仓卒畧具大槩仰答圣问如蒙召对尚有口奏事件在陛下择而行之大防奏曰臣识暗才短无补治朝蒙访机事敢倾愚陋诏书所访谨条陈于下诏问夏人狡猾未测其诚心何如臣以为外国自古无信西夏自继迁以来专事谲诈惟御得其道则诈无所施或失其方则骄肆益甚待遇之不可不审臣观今夏之情畧见矣羗人重于酬赉先帝举大兵径入灵武几入其国而不能以数万之众入塞为报永乐诸将偾谋败事使此冦借口然自是王师深入不虞之咎非其本国举兵之成功葢未为美冦之无能为一也自来开边进筑之始冦必力争昨兰州之城攘斥甚广冦虽再至争不能得去岁氷合不来城既益全敌望亦絶冦之无能为二也比闻秉常孱弱梁氏能用其众今梁死而秉常存亾未可知也若秉常在则内难未已何暇外图虽秉常在亦不足畏今数遣使入朝者葢欲观望迁延不敢先发示弱臣闻冦使旦夕入朝可使押伴臣僚且以私意问来使今主上嗣位自大辽诸国皆遣使入贺夏国是朝廷蕃臣何故独不至以观其意足采情伪臣向在永兴军日得米脂降羗具道秉常所为使其言可信必不能用其众臣近馆伴北使曾语及夏国遣使入贡北使却问作何人遣使以此观之秉常存亾臣未可知也诏问向者得边虽建立城寨亦虑孤僻不易应援弃之则弱国威守之则终恐戎人在念臣谓新收疆土议者多言可弃葢思之未熟也诏旨以为弱国威真庙算之逺虑然臣犹谓不止弱国威而已又有取侮于四夷之端焉况兰州定西之地本非夏国封境又其君长尝受朝廷禄秩元昊以来方盗据其延庆城寨则接近汉界一旦既得而弃之未见其可今日措置之宜只可降诏下本路将会州一处更不收取改熈和兰会路为熈州兰州路其兰州及延庆两路新建城寨只据见得地界守御亦可稍安敌情定议和之计矣议者谓城寨兵少则不足出战多则无力供馈臣谓绥兰之地皆并寨每日增招民兵垦辟以足食则馈之费省专事守计少存战兵则骑兵可大减矣其增招民兵辟旷土分守战之策减供馈之费如以为可即乞下臣条断利害且元昊既得甘凉遂窥陇蜀后缘唃氏洮兰中强无以进取今青唐乖乱其势渐分若又失洮兰则他日陇蜀之患不可不为预防诏问边合如何措置向去如何守御臣谓今日边计惟择将帅为先转运为次其它设施皆可取办问国初西患多在环庆太祖皇帝择姚内斌董遵诲以守二州租赋之入兵械之费一切听其自为西人不敢入冦今以四海之民力奉边而不足太祖以二州之租费御戎而有余以此言守御在于得人而已臣谓陕西五路宜择威名忠厚之臣为之统帅其次为将佐又择公正强明之臣为转运使俾各择才能以充佐使之属官边臣专事守计而战救之兵畜于内部平居则散而耕冦至则聚而守且为内郡之兵以援之视冦多寡浅深而必报之无使得志亦不妄动生事守兵虽见利不许战战兵虽见利不得久在边地如此则费省易供守坚而不堕其计纯仁大防议既不同朝廷愈惑惟司马光力持和议奏曰臣先于二月中上言乞因新天子继统下诏赦西人之罪与之更始虽未还侵疆且给岁赐此道大体正万全无失既而执政所见各异沮难迁延屏弃不用臣闻今来西人已有闗报遣使诣阙贺登寳位国家若又不下诏开纳万一蓄积怨愤肆其悖心或一骑犯边一语不逊是时虽欲招纳乃是畏其陆梁伤威毁重何耻如之即前策亦不可行矣伏望令三省枢宻院将臣所上文字进呈断自圣心勿复有疑又具以进李清臣亦请颁其给赐与司马光论合顷之西人果遣使以土疆为请至日有司马光王岩叟蘓辙俱奏论以为不可不许既而敌使在邸而议犹未决范纯仁书再上刘挚蘓辙亦奏请许之纯仁奏曰臣见前日帘前文彦博等诸执政论疆界事宜时诸臣奏对已多臣有管见不敢久烦圣听欲自别日奏陈臣又病假在家未能如志切虑夏人在庭议论日多谨条列闻奏若以所得土地换易陷蕃生口如此便可罢兵息民此上策也兰州定西城元是西蕃境土后来属夏国已有景德中誓表更不虏掠西蕃彼虽坚意欲之我亦留之有名余遣边帅宛顺商量我虽未可罢兵彼应未便猖獗此中策也若留寨门吴堡义合而止弃逺之可守二三城寨则朝廷与之不足示恩彼得之不足副欲如此兵必不觧夷夏未安陛下仁政何由复胜负安危之机邈未可料所得之地不及秦汉万一乃妨陛下尧舜之政且有后忧此下策也惟采择以为万世无疆之福又奏曰臣前议以夏地换陷蕃人口犹虑狡情量遣三五十人以受赐地臣欲乞别许夏国每遣到汉人一名赐地之外更持绢十疋则彼人贪利必肯尽数交换不过捐中国缣帛而换数十人则陛下之德超絶古今感动华夷可为万世之法挚奏曰议者之说臣尝询本末得其为弃地之议者曰徃年兴师本以吊民伐罪既取地自利其势必争伤财害民以争非其地势不得不弃因而后弃不如捐空城与之以示恩惠此言是也然难者谓予地息争若虎狼无厌之求得地据险易扰近郡其能保不为患乎为守之议者曰预储设备増募土兵逺斥近援何地不守且先帝所得而以与人非此言亦是也然难者谓冦不得地兵不得觧日引月长边衅益大其能终保守此地乎故议者非不曲尽亊理至弭未然之患如难者所忧虽好谋之人莫敢任责切料朝廷深计逺虑未欲遽决亦必以此臣独谓用兵以终守其诚难保他弃地而使不为患臣虽老矣愿保没齿不见边患愿陛下赦其愚使毕其说臣闻向得地在熈河为兰州在鄜延为五寨兰州本西蕃故地五寨本夏有也其地道里迂直产利厚薄所须守兵多寡转饷劳逸皆朝廷所熟究臣不复道而自夏人视为必争之地彼将以誓约为请固请而固不与彼将兽困而闘借兵戎以逞忿朝廷且有西顾之忧使我师胜臣犹以为非国之利况又杀伤相当成败未可知陛下谅阴之际太皇太后垂帘称制正思与民休息而血战以争尺寸无用之地是以隋侯之珠弹千仞之雀终守其地臣所不敢保也自祖宗以来岁捐金帛数十万遣使修约而二冦稽首顺命者数十百年矣外国好战无厌固天性也然且如此恩利足以羁縻其心故也今乗先帝讨击之威因其屈服旷然推恩归侵地复岁赐丁宁戒敇分弃前患复谨旧约彼虽桀黠睚眦之意既塞其欲当无所发亦将感激退听复如前日何苦动众犯顺自鱼肉其民伐彼之国宁独利乎古之飬虎也时其饥饱达其怒心虎或可飬况外国乎由此言之弃地息兵非独臣以死保之自祖宗御二边者用此道也愿采议者之言观前日之势而断以此意大计既决其余施行次第在朝廷裁之而已然臣拳拳之愚不敢不尽今请地在彼予地在我是主待客逸待劳也为彼计则急我计则宜从容镇以无事臣切议者皇皇视此地如金汤惟恐不守不然如附赘悬疣惟速去是决异议纷起何其遽廹无大体也今使虽在邸且无遽许以地答以善辞遣之或先岁赐而微示以不爱地之意度其効顺坚决再三然后岁月予之所谓许外国不一而足夫岂晩乎辙曰陛下登极以来夏国虽数遣使而疆埸之亊不言度其狡心葢知朝廷厌兵故确然不请欲使此议发自朝廷深觉其意而不与情得势穷始来请命若又不允来使徒归一失此机必为后悔彼若点集兵马屯聚境上许之则不为恩不许则衅开无已臣又闻昔取兰州十五寨地本非先帝坚意先帝始议取灵武内臣李宪畏不敢去遂取兰州先帝始议横山帅臣沈括种谔之徒不遵圣畧遂兵取五寨二者由将不识上意邀功免罪先帝意则不然后元丰六年夏国遣使请罪先帝嘉其恭顺禁敇邉吏禁止侵掠既又遣使谢恩请复疆土先帝仍为旨挥保安军与宥州议立疆界因循未定先帝奄弃万国遂至于今由此言之兰州五寨取之非先帝本心弃之则出先帝微意今不深究本末妄立守议茍不度民力不为国计私已自便非社稷之利也又闻议者或谓弃守皆不免用兵弃则用兵迟守则用兵速迟速之间利害不逺若遂与地恐非得策臣闻圣人应变之机正在迟速之际但使稍缓则吾得算已多昔汉文景之世吴王不朝谋乱天下文帝专务含养加赐几杖恩礼日隆濞虽藏祸心终不能发及景帝用晁错之谋削其郡县以为削之反不削亦反削则祸疾而小不削则祸反迟而大削书一下七国尽反至使发天下兵遣三十六将仅破之议者若不究利害之浅深较祸福之轻重则文帝近于仁柔景帝近于强毅然而如文帝计祸发既迟可徐为备御稍经岁月变故自生以渐制之势虽有十濞亦何能为如景帝之计祸发未及旋踵已至兵刃既接社稷之命决于一日虽食晁错之肉何益于事今欲弃之策与文帝同守之策与景帝类臣乞宣谕执政欲弃者理直而祸缓欲守者理曲而祸速曲直迟速孰为利害况皇上妙年母后听断将帅吏兵恩情未接兵交之日谁使効命若羽书沓至胜负纷然临机决断谁任其责惟乞反复深虑早赐裁断无使西戎别致猖狂弃守皆得其便当时执政类俱持议二三久无从一之论独司马光文彦博赵瞻持弃之议甚坚众莫能夺遂定议尽归永乐陷没之人即计口赏帛仍以葭芦米脂等四寨给赐之边使既去御史林旦尚争弃地有十不可奏曰熈宁中种谔取绥德城议者为不可举朝上下不欲弃之独韩琦在陕西坚持不可弃之说先帝从琦言城卒不弃至今士论嘉琦有守而服先帝善断羗夷贪黠侥幸干请要须以议折之使语塞心沮然后有所畏不敢肆狂岂宜先自示弱而茍欲厌其心乎夫以天下之富而惴惴恐三二城寨臣切谓议者之私忧过计也古者敌国争尺寸之地至竭帑鏖战而不悔此固不足为法然古今理亦可见且积年经营之功因一请而与之似亦大率易也今俗论徃徃以贾捐之弃朱厓为口实夫朱厓隔絶大海屡烦逺击为不便今西人所请乃在吴地非隔海也非劳攻取也谬以为比不亦异乎第边臣姑息茍安趣了目前之亊幸无近忧不恤逺患又疎逺之人妄意朝廷都弛边备以弃地为说言入上悞圣听反使黠羗得计边民失所可不虑耶况守以困敌与以资敌损益利害明甚不可不察也今西使既还许地与否臣未与知但既待罪言路事无大小皆得论列今事闗国体安敢隠黙伏望圣慈与决之际更赐审察但遴求边帅精择监司罢不急之官省无名之费选将练兵安熟户辟田野严生事之戒惩幸功之赏何患二三城寨不能赡给庶观望咸絶觊觎奏入上不纳是岁元佑二年也明年春夏人以秉常遗物来贡诏其子干顺为夏国主如明道二年元昊除节度使西平王例册曰皇帝若曰尧建万邦黎民时雍周立五等重译来贡此帝王所同国家成法也咨尔干顺惟我列圣眷乃西陲锡壤建邦卫于王室保姓受氏同于宗盟恩礼甚渥今尔承胄绪绍兹藩屏而能事上钦肃饬躬靖虔申遣使人来陈方物达于朕听实惟汝嘉是用稽酌典故表显宠名锡以茅土之封加以服乗之数诞颁丕册以绥一方今遣朝奉大夫起居郎直集贤院上骑轻车都尉赐紫金鱼袋刘奉世崇仪副使上骑都尉安喜县开国男食邑三百户崔象先持节册命尔为夏国主永为宋藩辅夫笃于好德自克显光忠于戴君永膺福祉徃祇明命无忝予一人之猷训干顺受册其臣梁乙逋者擅权逆命方以兰州寨门借口不遣谢使不贺坤成其秋遂冦镇戎军苏辙上疏曰臣见西戎自秉常之祸人心离贰梁氏与人多一族分据东西厢兵马势力相敌疑沮日深入冦之谋自此衰息朝廷招纳即服使介相寻臣礼甚至今年夏初始有桀心出兵数万掩袭泾原杀掠弓箭手数千人归复巢穴朝廷方事安众接以君臣之礼加以策命之恩遣使厚赐金币戎狄兽心辄以地界为词不复入谢坤成贺使亦遂不至闻者不愤臣切惟当今之务必先知致冦之端由审行事之得失然后料敌情所在定制敌之长算则羗戎小丑势亦无能为也栋戬世効忠力非诸蕃可比乃者老病其相阿里库擅国事大将果庄及温希新等皆懐不服阿里库欺罔朝廷自称栋戬嗣子朝廷即以节钺付之谋之不臧祸自此起阿里库知失众心虐用威刑而果庄自谓与之比肩一体顾居其下心常不恱夏人乗间折节下士先与阿里库觧仇结欢令转说果庄举兵入冦复诱胁人多保忠令冦泾原窃发党与既立羽翼既成是敢狂言以动朝廷向若阿里库来告嗣朝廷遍问星多保忠等以谁实当立若众许阿里库则既立后众必无词若以为不可则分栋戬旧秩以三使额授此三人阿里库侥幸之命果庄无怨望之意则夏人无与为援安能动摇且数年来朝廷厌兵羗中察意亦以自安顷者忽命熈和点集人马大城四闗仍去来年当筑龛谷声势既暴冦心不宁举兵自强衅亦由此此致冦之端由也先帝因梁氏篡逆举兵诛讨侵攘地界为怨至深计其思报未一日忘也陛下意切怀纳是以连年入贡休民息兵亦非本意矣假令犯顺固必有辞今赐之册命捐金钱二十余万缗以为之礼彼既与我有君臣之分然后可责以忠义之节朝廷此举于义甚长而羗冦无谋遂肆傲桀内则国中士民自知不直必不为用外则中国兵将皆有鬬志易以立功虽弃捐金帛封殖冦仇小人谓之失策而分别曲直以激励将士智者谓之得计此行事之得失也元昊本怀大志长于用兵谅祚天赋凶狂轻用其众然国力小微终以困毙今梁氏又非元昊谅祚之比意谓之圣恭黙守成无意用武可肆无厌兰会诸边备益兵练将则羗人心乖本计不过秋冬小小跳梁尝试朝廷而已若朝廷守边无失则欵寨请盟本无愧耻若惟务求和则求请百端渐不可忍此敌情之所在也臣恐夏人未知朝廷不惮用兵之意无以折其奸心愿明降诏书榜沿边诸郡大意畧曰夏国自谅祚丧亾先帝举兵吊伐既絶岁赐复禁和市羗人穷守沙漠老少穷饿不能自存朕统御四海闻此一方遂勅诸道禁止侵掠近寨之田始复耕垦既通和市复入贡使者一至赐予不赀贩易而归获利无算朕念孤童幼弱部族携贰若非本朝赐之策命假以宠灵何以威服羗豪保有疆土朝士大夫咸谓其心反复必未可知使者将行言犹未巳朕有存亡继絶之志断而不疑故遣使出疆授以礼命金钱币帛相属于道而狼子野心饷而背德不遣谢使不贺坤成朕以君道抚之而不以臣礼报朕将天地所疾将相咸怒朕惟狂谋逆节止其一二奸臣国人何辜当被弑戮是以弭兵安众未议攻讨然逆顺之理不可不明其令沿江诸将饬励兵马广为储峙敢有犯塞即致无赦臣料此命一出羗人愧丧虽未即欵服而奸计沮屈无以号令其下诸路兵民知彼曲我直人思致死勇气一发边声百倍求和之请其至必速此倒敌之长算也臣闻朝廷近已添屯兵将增广通储议絶和市使熈河帅臣招来阿里库果庄温希新星多保忠等此兵法所谓上兵伐谋不战而屈人兵然一事似非臣得言者但蒙国恩不敢不尽昔熈宁元佑间行政虽不便民然先帝济之以威事无不举今朝廷行政善矣然刑政不明中外弛堕臣谓宜因事正法以明示天下臣前所言去岁大臣承用阿里库欺罔之奏授以节制此则当时宰相枢宻副使茍简无谋之罪也近泾原贼马至者数万杀掠数千斥堠不明备御不及熈河贼退屡月而杀伤焚荡之奏未止此则将帅弛慢不忠朝廷之罪也陛下何不取去岁与议大臣在位去位皆夺一官至于两路将帅随罪行罚以此号令四方庶知畏惮今陛下未能正臣而望西羗畏威不可得矣三省枢宻院即请发兵奏曰夏自秉常告丧既予恤其国又封册其子赐与甚厚国中部落老幼欢跃不谓彼强国弱犹有异意风闻干顺不治国事有凌伊特布者擅权立威凡故主近亲及旧任事人多为所害以为居边塞无事则奸谋不成故輙犯边以请地为名不遣贺坤成节谢封册使反复邀乞别怀二三若不加诛无以示威边徼上独以天下为度开其自新遂下诏曰夏国国乱主幼所以犯边及不遣使贺谢皆由强臣凌伊特布等擅权逆命阴有异图即非其主与国人之罪岂可遽兴讨伐使向北之人例遭诛戮宜令诸路帅臣无得先起事端其所发兵马屯次边界如特布等能翻然改图忠事其国効顺朝廷本国王章通贡特许收接与之自新若终犯顺即令诸路乗便深入务在外锄首恶不得滥及无辜内首领素不附乙逋欲自拔来归及乙逋同党有能附顺者听所在以闻其后夏人虽时冦边类不得志始遣使谢封册请以所给四寨易兰州塞门宻院进拟回答诏意以为不可许上从其议先以岁赐赐之诏曰夏国主省所奏昨差人赴延州许会将永乐等人口及所还四处寨交换寨门兰州两处地实在朝廷酌中裁决事其悉尔嗣守世封虔修贡职须属罢兵之后继陈复地之言累降诏旨备谕朕志岂谓歴时之久尚稽闻命之行忽覧奏封深亮诚欵顾改图之议犹有陈欵然争事大之恭实听裁决再惟忠顺殊用叹嘉虽易地之求当一遵于前诏而酌中之请宜别示以优恩除汉蕃土地指挥已明难从换易外所有岁赐据前诏会合候地界了日依旧令推特恩已敇有司更不候地界了当检会依例施行尔其体朝廷恩信之隆谨封疆严守之戒永思绥靖用保悠长至是遂以那逄原而下一百四十九人归于朝廷

　　太平治迹统类卷二十  
 
 回复 引用 TOP 
 
  

wave99 发短消息 
加为好友 
wave99 当前离线 

UID1 帖子42 精华0 积分62 威望0  金钱40  贡献0  阅读权限200 在线时间43 小时 注册时间2009-5-12 最后登录2010-8-20  管理员


 3#  发表于 2009-9-24 18:25 | 只看该作者    踩窝窝   送礼物   问候Ta 　　●钦定四库全书

　　太平治迹统类卷二十一

　　（宋）彭百川 撰

　　哲宗擒果庄

　　元佑二年八月以俘获西番果庄青伊结羣臣表贺果庄栋戬之别将也桀黠有智谋所部兵锐数为边患熈宁中诱陷景思立神宗屡诏欲生致之为熈河患二十余年至是朝廷罢兵减陇右戍遂与夏觧仇为援夏聚兵天都召十二监军大举果庄遂逐巴珍觉注常家十城洮州收聚老弱辎重秣马厉兵或谓羗轻无备宜命帅臣便宜从事则可系而掳也于是遣监丞游师雄为熙州谕旨刘舜卿即召将议方畧姚兕种谊请分兵两路急装轻赍并洮水而进姚兕洮西领武胜正兵合河州熟户捣讲珠城胁取六通宗族遣人出间道焚河桥絶西援种谊洮东以岷畨包顺为前锋由竒龙谷会通逺畨兵夜济邦金州黎明至洮州城版筑未收一鼓破之获首领九人俘馘数千遂生擒果庄奏闻佥议翼朝称贺知制诰蘓辙奏曰臣闻熈河经畧奏擒果庄宰相欲明日称贺臣愚以为偏师独克固可庆然明日臣谓太速如闻本路出兵准一将方指青唐此乃阿里库巢穴若待三五日必续有奏报贺亦未晩今俘获小丑功成不细赏功劝后固不应轻然朝廷方缉边防整饬骄慢若捷奏朝至举朝夕贺边臣闻之自谓不世竒功或恩礼太过则将骄卒惰后无以使臣愿朝廷镇之以静示以莫测昔谢玄破苻坚书至与客围碁曰儿辈亦遂破贼安亦非矫情葢万国观望事体应尔所有明日称贺乞详酌指挥不听宰臣遂率百官表贺于延和殿诏答之又奏告于永裕陵又宣谕宰执以边事劳赐知枢宻范纯仁犀带及黄金三百两辞不受奏曰今西夏猖獗尚闻点兵动众行师主忧臣辱臣当待罪自効岂宜复受异恩伏望圣慈察诚追赐若将来西事平宁臣受赐未晩于是蘓辙献议请诏边臣与果庄约能诛阿里库则许以生还奏曰善用兵者先服其心次屈其力则兵易觧而功成若惟力是恃则战胜而冦愈深况不胜乎功成而兵不觧况不成乎顷西方用兵累年先帝意在吊伐而贪功生事之臣惟务杀人争地得尺寸地先筑城堡置州县使四夷憎畏谓朝廷专欲得地非欲灭我族类是以并力致死莫有服者今虽朝廷好生而此心未信憎畏未衰心既不服惟有鬪力力屈则胜负未可知也今新获果庄威震遐方边臣争欲立功以为洮西之地可得正使得之不免筑城堡置屯兵置吏积粟而守之则中国何时息肩乎王韶取熈河全师独克使韶有逺虑诛其叛者乃以忠顺即用羌豪而已则今复何所事所以兵连祸结罢弊中国者以郡县其地故也徃者不悔而来者又不为戒今又欲取讲珠城曰此要害地不可不取方唐盛时安西都护去长安万里若论要害自西无不可取者使诸羗知中国有进取不已之意则冦深而兵莫觧其祸岂可量哉愿陛下深诏边使叛则讨之服则安之自今以徃无取尺地无焚庐舍无役老弱如此朞年诸羗可传檄而定然朝廷至意虽喻将帅未必从也虽日行文书终恐无益宜驿召陕西转运使一员赴阙面戒使归谕将帅而察其不如谕者又闻朝论谓果庄犯顺当诛然譬之鸟兽不足深责子孙部族犹足陆梁于边全其首以系其心为重质庶获其用此实今之良策切料果庄凶豪老病垂死必不甘困辱为久生计自知不得生归徒使臣子首鼠顾忌不敢复仇必将求死以发众怒即使不然老病怨怒自非久生之道果庄死则其子复仇必欲阿里库合而比交夏人此秦越同舟遇风之势其交必坚而温希新界于阿里库夏人之间地狭势危并亦见并而吾不能救使二盗合三面以窥熈河其患未可一二数也如臣计诏边臣与果庄约若能使部族讨阿里库而纳赵纯忠当放汝生还质之天地示信果庄从则少富贵之使信臣喻至意焉果庄有生还之望不求死计其众必从以彼之众与温希新合讨阿里库必克既克而纳纯忠虽还果庄可无患此必然之势也西羗本夏人世仇而果庄本与阿里库不叶若许生还众必相攻纵未能诛阿里库亦足使二盗相疑不合也昔太史慈与孙策战几杀策策后得慈得不诛放还豫章卒得竒功李愬得吴元济将李佑觧縳用之与同卧起卒擒元济非豪杰名将不能此受外事也或谓果庄之获无用近界羗豪力战而得仇怨已深若放还此等必无全理臣谓不然若果庄死中国其众仇必深若生还仇之亦浅此等依中国为援足以自全自古西羗之患惟恐觧仇结盟若所在为仇正中国之利无可疑者朝廷亦议留果庄于边以招其子结鄂特促独纯仁请诛之奏朝廷获罪人畏其子弟防其仇嫌而不诛则典刑废矣今存以招其子子必曰吾父之存由我辈我若皆徃则父子俱死若复统部族効力伸报则告陵之典乃虚行果庄年七十余囚处异乡死在旦夕既死其子必归怨朝廷虽谕以善终必不信兼觧纷问罪人之子深损威重若任疑怪则怨叛有名且果庄自先朝来杀中国蕃汉兵民以千万数日望藁街之戮以决存亾若存飬过于有功之人徒使激愤幽明有伤和气又果庄之获本由熈河蕃将怨其害已故使游师雄愤怨请行今冒死而获不得甘心亦恐堕其鬪志况阿里库来求果庄以俟得请然后纳贡若存之近边不惟阿里库未肯纳贡兼其嗣已曰果庄在汉在羗一般今留边厚加奉飬恤其羸瘠则正行阿里库之言彼将卖恩于果庄之子何暇复感朝廷哉诛果荘则上伸先帝之怒下正朝廷之法重遐方之畏雪南川之雠增战士之勇且阿里库知朝廷果于诛恶不敢侮慢邀求早肯纳贡此一举数利也有诏果庄易槛车护送大理寺劾治以闻已而到京敇不诛果庄之就擒也阿里库狼狈大恐上章请命平章军国事文彦博欲以果庄见其来使纯仁奏曰昨文彦博与枢宻坚欲令阿里库来使与果庄见欲结鄂特促得知父在审实可以系心臣谓不然果庄是西蕃骑将身系其国轻重未擒之前敢与中国相抗擒后边更狼狈欵则要藉果庄灼见然其谢罪之始既以推过本人虽与舜卿蕃字中曾乞放还未敢陈请今若与使相见其心必猜朝廷有意谓归国却湏生心或请放果庄归国如夏国乞还城寨之内至时必湏坚拒嫌怨复生若更于不与间病死则必谓朝廷因其请而杀之尤可为阿里库举兵之名则是今日使见未利适足为他日忧也大国举动使逺人难测存足以示恩亾不能生怨今欲恱其子悉使见我之情恐生轻慢之心有亏大体若以大臣之言须至依从乞候将来常贡之使因事渐通消息亦足示陛下容贷之恩果庄擒久彼国絶望故于纳欵畨字之内一切归罪果庄若却使之相见恐复生觊觎之心结鄂特促等既知朝廷显示其父必以得见为期后若不遂其心而死却恐嫌隙再生更乞圣意详察朝廷又欲官果庄纯仁固争曰果庄作过陷殁将帅甚多近日南川之围杀害边人亦众百里地为之一空边人重仇发愤逺报偶得被擒获告裕陵阿里库失其强既释先朝之忿又快天下之心陛下曲示至慈特贷其死使族类懐感已是国家权宜今更命之以官事恐过当陛下视民如子赏罚至公今杀匹夫者必就大刑杀众人者乃获爵位不惟刑赏倒置兼恐被害之家寃愤难诉天道人心两皆有违又奏曰切果庄曾授团练使及赐金带尚不顾恩义今一校尉何足以收其心若朝廷要与一官湏俟他日不必太速果庄俘献之日亲授圣旨令招换其子归汉或纳质之时与贷生命果庄不肯冩蕃字招换口称我惟一死如此悖命朝廷尚贷其死已是优恩今与官恐伤信令不听卒授以陪戎校尉月支食粮钱三十缗春冬衣绢十疋冬绵三十两马一疋给刍菽令开封推判官一员提举其后遂遣秦州居住初夏人入冦行半道闻果庄被擒遽还剽掠镇戎无所得数日即遁去蘓轼意其必请和修贡上疏请难之畧曰臣见熈河路奏生擒果庄中外同庆臣愚无知切谓安危之机在于今日若应有道处有术安边息民必自是始故欲先陈前后致冦之由次论当今待敌之要昔先帝用兵累年中国靡弊然夏人困折亦几于亾横山之地沿边七八百里不敢耕者二百余里岁赐既罢和市亦絶彼中匹帛至五十余千老弱转徙牛羊堕坏不可胜数饥羸之余乃始欵塞当时执政谋之不深中国厌兵纳使每使赐予贸易无虑得绢五万余疋归鬻其民匹五六千一使所获率不下二十万缗使民饱而思奋又使窥我厌兵欲和以为和战权皆在我以故轻边陲利则进否则复求和无不可者若当时因彼请受不纳其使且诏边臣徃返商议所获新疆取舍在我俟其词意屈服然后纳之则彼虽背恩反复亦不至今日之速也彼即有易我意然不得西蕃觧仇结好亦未敢动夫阿里库栋戬之贼臣挟契丹公主以杀其君之二妻栋戬死匿丧不发逾年乃诈称嗣子书果庄温希新等名以请于朝当时若且令边臣审问果庄等阿里库当立不当立若朝廷从汝请遂受节钺阿里库真汝主矣汝能如臣栋戬乎若此等无词则是诸羗心服既立之后又能统一都部吾又何求若其不服则衅自彼作爵命未下曲不在吾彼既一国三公则吾分其恩礼各以一近上使额命之果庄等各得所欲宜必无患当时执政不虑及此省事为安因请便授节钺阿里库自知不当立而忧果庄之讨故欲借力西夏以自重始有觧仇结好之谋果庄亦不平朝廷之以贼臣君我也故怒而盗边夏人知诸羗之叛也故起而和之此臣所谓前后致冦之由明主不可不知也元昊本怀大志长于用兵谅祚天赋凶狂轻用其众故为边患歴年后定今梁氏专国素与人不恊方内自相图其能以呻吟之余又与中国敌乎料其奸谋葢非元昊谅祚比矣意谓二圣仁恕着于逺迩必无用武之意可肆无厌之求兰会诸城鄜延五寨势胁必从猖狂之后求无不获计不过止此耳今朝廷降诏诸路勅励战守深明逆顺曲直之理此固今之急务而诏中亦许夏人自新臣谓闻之太易纳之太速曾未一战而厌兵欲和意见乎外此复蹈前日之失矣自今闻果庄之诛或渐为欵塞之谋必将为恭很相半之辞而继以无厌之求若朝廷复纳其使是战和权皆在敌有求必获不获必叛故臣愿明主断之于中深诏大臣宻议诸将若夏人欵塞则受词却使然后明勅边臣以夏人受恩不感无故犯顺今虽欵塞反复难保若实心改向化当与边臣商议茍词意未甚屈服约束尤甚坚明则且却之以示吾亦不汲汲求和也若心服而来吾虽未纳其使必不至徃返啇议之间遽复盗边若非心服吾虽荡然开懐待之如旧能必不反复乎今岁泾原之人岂吾待之不至耶是吾兵练士饱斥堠精明敌无大获不过数年必自折困今虽小劳后必坚定此臣所谓当今待敌之要亦明主不可不知也今朝廷息民屈已而臣进言欲难其请不急于和似与圣意异者然古圣贤欲行其意必曲成之未尝径情直行也将欲翕之必姑张之将欲取之必姑予之若权其利害究其所至臣计于边民必久安而固圣意初无少异然朝廷之间似欲以畏事为无事臣切以为过矣夫为国不可生事亦不可畏事其弊相均譬如无病服药与有病不服药皆可杀人夫生事者无病而药也畏事者有病而不药也乃者阿里库之请人知不当与朝廷与之以求无事然事之起乃至于此不几于有病而不药乎今欲遽纳夏使则是病未除而药先止其与能几何臣于侍从之中受恩至深故敢先事而言未几夏人遣使求和

　　哲宗朝议弃西夏地界

　　朝廷议割城寨赐夏人易陷蕃生口命鄜延经畧赵卨领分画之议于是归永乐陷没一百四十九人卨乞依夏请用绥州例二十里为界十里量筑堡铺十里外并为荒闲近黄河者仍河为界朝廷悉从之兰州胜如质孤两堡旧自元丰五年废罢熈河兰岷路经畧范育既修又欲于兰州北过河二十里为界夏人猜阻议不决舍去范纯仁帅太原驰奏曰陛下临御懐柔西方恩德备至册封赐地皆出宸断遂使累年戎马不能犯塞蕃汉生灵全活无数近闻熈河边臣分画北界吝惜久废塞地为要害未欲给赐致其偃蹇不从切恐蕃疑败谋至久事变万一复至猖狂容则亏损国威讨则前车不逺兵连不觧劳费无期伏望陛下检会元约朝旨特赐允从遵孟子乐天之言稽虞舜舞干之德天下幸甚又言司马光陈弃寨之策及后来换易生口降赐封册臣实与议昧者多为不然朝廷力行浮议方息今与西夏思臣定体惟分画地界所较不多若去城寨二十里番人无厌亦可理谕又肯依从臣恐边将贪功生事将城寨二十里外圣恩许给或向来用兵时不曾保据之地指为要害却将筑城占守亏朝廷大信败国家前谋不可不察或谓番人无厌必更邀求以祖宗兵势国力尚因德明归顺赐以数州加国主之号安民息战不以小利玩兵后彼国服从何尝更犯而况今所指利害絶小昔樊哙欲以十万横行匃奴中季布以为面谩武夫边将之言多若此类今可为鍳已而西夏遣使入贺坤成边议复讲御史中丞蘓辙奏曰西夏轻狡屡叛为患莫测诈言商量地界迁延不决舍归本国招之不至边议始谓地界不可复议而贺坤成使当不至矣今日天诱其衷使已及境地界复议如故方其未遽造絶招懐计可复施此中国之利也臣恐朝廷不于今日穷究必俟边患既起而后图之则无及矣闻熈河近修质狐胜如二堡侵夺夏人御庄良田又兰州北过河二十里议筑堡寨夏人因此猜二不受约束其怨毒边臣不信朝廷之言可见矣徒以岁赐厚和市至优勉修臣节其实非德我也使稍有便利岂有帖然不作过哉惟朝廷之于西夏捐金帛裂疆土一无所爱累年于兹矣熈河帅将不原朝廷之心儌求尺寸功赏以害国事深可疾也顷年熈河筑西闗城声言次第龛谷果庄疑惧遂举大兵攻扰一路至今未复今既城质孤胜如势必及龛谷夏人惊疑与果庄事同如此则曲在熈河非夏人之罪也夫兰州为患从来逺矣先帝分遣诸将入界李宪取灵武怯不敢入以此塞责自是筑城积兵治械积粟劳费天下千万为计好事之臣因不惜遗力以为金城本汉屯田旧地田极膏腴不患无食不患不耕患无堡障凡西闗龛谷质孤胜如过河筑城皆所为保障也从来熈河遣兵侵耕此地皆为夏人所杀况筑堡致冦无疑而朝廷恬不为怪坐启兵端深可惜也夫兰州不耕信遗利矣若夏人背叛其患比不耕何啻百倍故朝廷宜辨利害之轻重有所取舍况兰州边患稍息物价少平比用兵时何止三分之一若忍此劳费磨以岁月俟其夏人微弱决不敢争乃议修筑似为得策不知边臣何苦如此忽忽也若不用臣言臣料夏人久而必叛用兵之后不敢招来劳耻必甚今敌人强则畏之弱则凌之恐非大国之体也时西人虽遣使然且聚兵谋犯塞纯仁复上奏曰臣近入札子为夏国分画地界未定恐边将失信复致用兵所陈利害颇明近伏覩枢宻旨挥及诸路闗报西人频侵汉境或闻边将乗此希功恐秋凉再患臣夙夜过忧不能缄黙伏见陛下与司马光等谋定大患今为边将鄙论沮害逺图前舍已成四寨换易生口以示轻地爱人之德今传闻复留两堡不可守之地再起事端葢今日靳地边臣多于昔年生事党类若不早悟恐蹈前车夏人进贡在庭若所请不至乖悖望赐寛纳或令押伴宣谕所有地界早令分画若边臣未达朝廷诏旨有所不尽特许奏陈朝廷相度旨挥然后严戒边臣分画地界不得亏失大信别起事端虽番性贪婪必亦难生怨叛息民偃革指日可期居无何夏人果引骑五千攻毁质孤胜如二堡而去朝廷以直龙图阁叶康直为寳文阁待制知熈州召还育为侍郎蘓辙谓育措置乖方召还赏罚倒置乞与种谊种朴俱贬又谓亦不可帅熈河奏曰先帝始开熈河本无兰州及李宪违命创筑质孤胜如以侵夏国良田言无质胜兰州亦不可保展转生事尽以边防无事将吏安闲若不创端无以邀求爵赏此边臣常态自古通患若试诘问理则自穷何者二寨广狭几何新屯兵甲多少夏人若重兵掩袭势必难保既克二城乗胜击兰州则兰州之危何异昔日今不究其实轻用其言以隳大信夏若因此不顺外修朝贡收赐予之利内实作过逞边寨之攻恐二寨地利未足偿此所谓质孤胜如决不可城者此故也先帝绥御西蕃栋戬老而无子赵酬忠其族子也常遣黄履多持金币以纯忠见之是时圣意葢有在矣事既不遂而栋戬遂为阿里库杀阿里库栋戬家奴栋戬之臣如果庄温希新等皆有不服之志实一时机会也是时朝廷若因机投隙遣将出兵权纳纯忠则不世之功庶几可立大臣计不出此遽以旄钺宠绥其篡夺之臣使假中国爵命以役属蕃部臣主之势由此不坚自是外修臣节未显叛迹而育等欲于此时复举前策葢亦疎矣谔昔在先朝以轻诈多败少成先帝所薄今谊朴与谔无异谊于顷岁偶以劲兵掩袭果庄以此自负西蕃久作堤防亦无可乗之势况育自到任屡陈此计咫尺蕃界谁则不知臣谓兵果出境必有忧矣兼闻近日擅招青唐蕃部数以千计纳之本无朝旨未有住处却则于彼为叛必被屠戮若据专擅罪名不轻臣不晓朝廷曲庇其意安在若不并行责降恐朝廷之忧未艾也借使阿里库结连夏人同病相恤更出盗边胜负未决此时大臣不敢任责使圣君圣母忧劳帷幄之中虽食议者之肉复何益乎所谓阿里库决不可取者此故也二事皆国安危边臣性命所系祸机之发间不旋踵愿陛下黜此三人外使异域知此狂谋本非圣意易以招懐内使边臣知赏罚尚存不敢妄作此宜速行者也然熈河遭此破壊彼此相疑欲招纳平帖非得良帅未易可也康直须缘权贵节制秦鳯边面至狭号为无事康直前冬无故修城致夏兵压境兵役已集康直惧不兴工妄以地冻请于朝廷役既不成夏兵乃去既无靖重之畧当熈河揺动之秋臣恐陛下西顾之忧未弭也要须徙置佗路更命熟事老将领西河仍赐成勅使知朝廷懐柔逺人不求小利则边患庶几少息矣诏育仍知熈州康直为陕西路都转运使蘓辙愈为不可三上疏争之太皇太后虽以为是大臣每固执辙事中止至是秦鳯路提典游师雄具言西人入冦胜如堡虽有三人中伤缘廵检纪守义执西贼四人及有横控地道由此保全胜如质孤堡廵检王享不能预为守备诏享降一官展一期收纪守信特免责罚育谊并特放罪后夏人数犯胜如质孤穿城纵火竟败边议云

　　熈宁元佑议役法变更【淮海文附】

　　余靖初罢中丞复归翰林成都进士李戒投书于靖献役法大要谓民苦重役不苦重税请増天下田税钱榖各十之一募人充役羡余犹可助经费明公谠言于朝幸而施行公私俱富靖辞以去职时韩绛知成都戒献之大以为然入为三司使欲奏行之未几上即位绛乃言害农之弊无过差役余未易遽数望以臣奏下哀痛诏令中外臣庶悉具差役利害以闻辛未诏曰农天下之本也祖宗以来务加恩飬下寛恤之令赐蠲复之恩然数年于兹间因水旱颇致流离推其故殆州县差役仍重劳逸不均喜为不急之务以夺时害财故也愁痛之声上干和气深可伤悯令逐路转运司遍牒辖下州军如官吏知差役利害可以寛减者实封条析以闻委任从台省官集议考验古制裁定使力役无偏重之害则农者知为生之利有乐业之心矣役法之议实始平治四年也秋七月诏中外臣庶限一月条陈差役利害实封以闻乙丑龙圗阁学士赵抃天章阁待制陈荐同详定中外臣庶所陈差役利害
　　熈宁元年五月庚辰同知谏院吴充言陛下今念本务未举农政不修令臣条奏臣谓乡役之中衙前为重上等民戸被差曰官吏籍记杯噐匕筯皆计赀产定数以应需求势同漏巵至有家赀已竭逋负未除子孙既没邻保犹代是以民间规隠重役土地不敢多耕避户等骨肉不敢义聚而惮人丁甚者嫁母离亲兄弟异籍风俗日壊望敕中书择臣庶所言利害以时施行及诏令中书及韩绛同王安石制置三司条例与言安石以为善雇法遂决四年五月杨绘言非不知助役之法闗差役不均欲平一之然闻干其任者唯务敛多而行峻至天下不尽晓朝廷之意将以为率其剰者官取之不可不言也戊戌东明县民以县科助役钱不当相率遮宰相自言凡数百策王安石既说谕令退遂白上曰知东明县贾藩范仲淹壻好附流俗非上所建立不可用上然之因令究东明亊庚子司农等及开封府界提举常平司奏有畿内百姓未知新法遂见卿大戸言等第出助役钱多愿依旧充役诏司农寺令诸县晓谕如不愿纳钱之人除从来不当役年月令条认本等役后年月至则赴官充役更不令纳钱上初疑官戸助役钱少安石曰官戸坊郭取役钱诚不多然度时止可如此故纷纷言不然在官者作意壊法进为异论坊郭等户纠众打鼓截驾遮执政恐陛下不动心杨绘言助役不便陛下沛发旨挥令取问民间之愿否而两行之又指陈绘言为不然上诺之丙午王安石言役钱文字上以为民税已重坊郭官戸等不湏减税戸升等第更与少裁无害安石曰今税敛不为重但兼并侵年多耳上曰此兼并所以宜权安石曰兼并惟古大圣君能之所谓兼并者皆豪杰有力之人议论足动士大夫者也今制法但因人所便未足操制兼并也六月杨绘又言助法难行其说有五民难得钱一也近边州军奸细难防二也逐处因税多少不同三也耆长非人盗贼难止四也专典雇人则失陷官物五也乞议防五害然后着为定制又具録前后论助役法四奏以自辨且曰臣情状已具四奏刘挚又言臣近言论助役之害有十今奉圣旨批送曾布札子条件诘难令分析者陛下以臣言为是耶则事尽于前奏可以覆视如以臣言为非耶则贬黜之而已臣言亦不过十害者是不复条陈也然至臣等以职事为言则使分析中外皆知非陛下意乃司农挟宠以护改作大臣误法以蔽聪明耳今陛下谓天下之势安耶未安耶治耶未治耶茍未安治则陛下之睿智言动起居躬蹈德礼夙夜精励而天下未安治也谁致之耶陛下即位以来注意责成以望太平自以为己任得君专政者是也二三年间开合动揺天下无一民一物得所者葢青苗之议起天下始有聚敛之疑青苗之议未充而均输法行法方扰而边鄙之谋动边鄙之祸未艾而章河之役作章役未平而助役之事兴其又求水利也则劳民而无功度田也费大而不效又省并州县也诸路皆强民以应令又起东西府也则大困其财禁门之侧斧斤将一年而未已其议财也则商贾市井屠贩之人皆召登政事堂其征利也下至歴日而官自行之推此以徃不可究言古之贤臣事君之道必驯致有渐待人后成设施皆有次序今数百事交举并作欲岁月变化天下使者旁午牵合于州县小人挟附佐佑于中外至于忠厚老成者摈之为无能狭小獧辩者取之为可用守道忧国谓之流俗败常扰民谓之变通能附已者不次而进之曰擢才不可招者为名而斥之曰行法凡政府谋议措置经画除用进退独一属掾曾布与之论定同列预闻乃在布后奔走乞丐者布门如市孰有系国体而大于此者祖宗旧臣则镌刻鄙弃去者殆尽百年成法则刬除废革存者无几岂不怪贤士大夫比歳引去者凡几人矣陛下亦尝察此乎去旧臣则势位无轧己者权可保也去异己者皆可以用门下之人也去旧法则曰今日执御天下者是己所为而陛下又将任以听其伸缩也奏至王安石曰所奏前后今并不分析于是诏绘落翰林学士御史为侍读学士挚落馆阁校勘监察御史里行监衡州监仓后两日以绘知郑州十二月刘蒙知湖阳县初行免役法使者召诸令会议蒙独为不便退而条上利害即投劾去五年十二月给事中李中师前知河南府时朝廷初令民出钱免役中师率先诸州推行富弼告老家居市中师籍其戸等令与富民均出钱希司农意旨多取寛剰比他处独重洛人怨之中师厚结中贵庚寅诏入为牧郡使七年诏定州民有卖屋未纳免役钱者令安抚转运司体量其实以闻安石曰百姓卖屋纳役钱臣不能保其如此缘官吏行法必多不均之处然论事有权须问从前差役卖屋赔填者与今孰多孰少即于役法利害灼见六月初免役之法行也民以赀产出钱时曲阳县尉吕和卿首较县戸之髙下役之轻重第为数等令定师李肃之深善之未及行和卿以忧去至是参知政吕惠卿领司农寺乃取和卿议为手实法和卿惠卿弟也乙夘司农言曰五等簿书手所供多隐漏不实熈宁勅但删旧条不立新制即于造簿反无文可守承前建议唯民自供手实许人纠告其法最宻贫富无隐诚造簿良法也诏送编修司农列司惠卿又曰免役出钱或未均出于簿法不善按戸令手实者人戸具丁口田宅之实也嘉佑勅造簿五等用野居民若戸长岂能详知其贫富不令自供手实则无隠匿之责安肯自陈又无赏典孰肯纠决此不可用宜仿手实之意使人戸自占家业如引落即隠产赏告之法庶得其益既而手实法歳以簿式示民令供而第价为五等隠者许告三分充赏中丞邓绾驳其议谏官范百禄亦论曰造簿手实告匿有赏且令手实之文而未行葢使人自占必不实告明许讦人为仇怨则礼义亷耻之风哀矣不报既而法行害及鸡豚民不胜病也冬十二月司农寺乞废户长坊正其州县坊郭税赋苗役钱以邻近主户三二十家排成甲次轮置甲头催纳一税一替逐甲置牌籍姓名于替日自相交割县不勾追衙集役使从之
　　元丰三年二月判司农寺李定等乞开府界诸县乡村第四五等户敷出役钱不听四年六月判司农寺舒亶尝言役法不均责在提举上曰提举未可责也近臣有自陕来者欲尽蠲中下之民朕谓不然夫众擎易举上戸民少若中下尽免而取足上戸则不均甚矣古谓均无贫朝廷立法但欲均耳更可讲以闻八年八月户部言见准朝旨修完诸路役书诸色役人多寡或行添减并支酬雇直重轻未均并据逐路相度到事理修入今欲乞将诸路敷出役钱元额于役书内立定合用钱数外所留寛剰不得过二分余所贵稍寛民力从之十月知安福县上官公立献书言免役取民之例从之诏府界诸路耆长壮丁之役并募充【耆长计第三等户长第四等戸上应募】等第给钱其旧以保正代耆长催税甲头代户长承帖人代壮丁并罢
　　元佑元年正月刘挚言助免役之弊以定州安喜一邑为证户部准勅府界诸路耆长壮丁之役并募充等第给雇钱其旧以保正代耆长催税甲头代户长承帖人代壮丁并罢看详所募耆戸长若雇募即虑所数支少应募不行兼壮丁旧既系第四等已下旧不出役钱只轮充更不支雇钱亦虑难以雇募兼虑诸路提举所司州县为见今降朝旨并创雇兼虑募却于人上更敷役钱欲乞应府界诸路自有轮差及雇人去处并乞依元法如有增损事件亦依役法增损施行又言并废州县虽省役钱以为封桩利然酒税额虚失者不可胜计诏并废州县今诸路转运提点刑狱等司同度合与不合并废以闻先是司马光言陛下诏羣臣民各上封事无有不言免役钱之害者足知公患无疑也臣今愚计莫若直降勅免天下免役钱一切并罢其诸色役人依熈宁元年前旧法人数委县令佐亲掲五等丁产簿定差仍令刑部检会熈宁见行差役条贯刋印颁下诸州尚虑天下役人利害各有不同乞勅外更指挥行开封府界及诸路转运誊下诸州县委县官看详务在役法曲尽其宜司谏蘓辙言司马光乞罢免役钱复差役法请旨依奏施行切观司马光札子条陈差役大事已得允当然其间不免疎畧及小有差悞执政岂有不知若公心共济即合光所请行大意修小节然后行下但畧录札子前坐光名后坐圣旨依奏自今以徃必有人借中外异同之论动摇大议愿陛下但观祖宗以来差役法行民有何害近岁既行免役民间之弊耳目厌闻即可行可罢不待思虑而决矣监察御史孙升言陛下即位以来因旧臣正论复行差役旧法其间不无窒碍理当委曲斟酌惟以便安公私为务伏望早降旨挥诸路转运使戒勅诸部咸体朝廷因民所欲惠飬元元之意庶祖宗成法早获就绪初章惇言司马光欲罢免役行差役事虽已奉旨依奏臣反复看详其间甚多疎畧大抵光所论事亦多过当惟称下戸无不充役今一例纳钱又钱非民间所铸皆出于官上农之家多有不过庄田榖帛牛具桑柘而糓已愈贱此二亊最为免役纳钱利害要言然初朝廷自议行免役之时为时所遣使者不体先帝爱民之意成就法意之良今日道是更张修完之时理当审详臣谓不若先具此意申勅转运提举诸州县各令尽心讲求预具利害擘画次第俟朝廷遣使逐路措置则逺不过一二年间天下役法措置已周及曲尽其宜生民蒙泽上成先帝美利下兴无穷大利与今日草草变革一切茍欲速行之弊利害相逺万万又与同列争曰保甲保马法一日不罢一日有害如役法熈宁初以雇代差行之太速故有今弊今复差代雇当详议熟讲而止限五日其弊将益甚矣御史刘挚言今改免役为差役仍是大体已正大害已革譬病患之人病根已去其它当徐调治之而已臣恐上下观望之人指小小事件张皇鼓扇伏望陛下及太皇太后坚持此意力行无疑勿为异论所动蘓辙言应天下免役钱一切并罢大纲已得允当其节目疎畧未可一一具言全在有司节次修完乃详若不穷究首尾恐既行之后别生诸弊乞朝廷将见在役钱且依旧雇役尽今年而止于今年内催促诸处审议差役确可无弊然后今冬迤■〈辶里〉差拨起自来年使乡户一则差役条贯得详既行之后无复人言二则已纳税钱一年雇役民力舒缓进退皆便始司马光奏复差役法既得旨依奏开封府蔡京即用五日限令两县如旧役人数差一千余人充役亟诣东府白光光喜曰使人人如待制何患法不行乎议者谓京但希风旨茍欲媚光非实事也故蘓辙首言【辙疏在前】尚书吕公着札子勘会司马光近建明役法文字其间不无疎畧若博采众议更加公心申明行下必成令章惇上文字虽亦可取然大率出于不平之气专欲求胜早来部堂三省枢宻会议章惇安焘大段不通况役法元不属宻院若论议不一必是难得平允望陛下详酌或选近臣三数人专切详定奏闻乙亥诏差吕大防孙永范纯仁专一以闻初范纯仁自庆州诏入纯仁素与光亲厚闻光奏复差役法纯仁曰法固不便然亦有不可暴革葢治道惟去太甚者耳乃言于光欲且议缓行先于一州候见其利害可否渐而推之一路庶民不骚扰法可久行光不听纯仁叹曰是又一王介甫矣复拆柬示之曰蒙示奏稿足见公之存心然此法但缓行而熟道则不扰亟行疎畧则扰民公既知纯仁不欲速而示以益坚之利葢欲使知罪而黙耳黙黙何难不止难黙亦可赞公使公喜而自容于门下何用犯公怒而喋喋也若果如此纯仁不若少年合介甫求早富贵也何用白首强颜于此媚公求合哉光亦勿听始范百禄言于司马光曰熈宁初百禄为咸平县役法之行罢开封卫前数百人民甚恱后有司求羡余务刻剥为法之害今第减出钱之数以寛民可也光不从又议州县吏因差役求赂从重法加等配流百禄押刑房固执不可且谓乡民被徭役今日执事受赇明日罢役复以财遗人既以重法绳之将见黥面赭衣充塞道路矣光曰微公几为民害遂已之王安石在金陵闻变法不为意及闻罢役法失色曰亦罢至此乎此法终不可罢安石与先帝议之二年乃行无不曲尽后果如其言闰二月诏仍令逐州县出榜许旧来系纳免役钱令吕大防孙永韩维范纯仁进对太皇太后曰役法大事自来出役钱下户不易卿等各宜仔细仍辟属官六员曾歴知县差遣者又令差役法论求见成者许诸色人中陈逐路看详更改闰二月朝旨勿行从刘挚王岩叟朱光庭王觌之言也蘓辙言近奏罢免役钱行差役事大纲已得允当其疎畧差悞有五其一衙前之害熈宁前破败人家甚如兵火天下苦之先帝知之敕剏免役法勾收坊场官自出卖以免役钱雇役人以坊场钱为患难酬奬其二坊郭人户熈宁前有科配之劳新法始与乡人户并出役钱免刺配其法甚便但所出役钱太重未为经久之法乞指挥据见今役钱裁减酌中数目与前项卖坊场钱除支雇衙前及召募非泛纲运外常切桩留准备下项支用其三新法以来减定诸色人皆确合数行之十余年无阙即熈宁前旧法人数冗长虚烦民力其四熈宁散从弓手等役常苦接送极为劳弊其五州县胥吏募雇充役不请雇钱如愿即量支雇仍罢重法亦依前坊郭坊场等钱内支如不足即差乡戸诏送看详役法所刘挚言臣见章惇向以附会安石遂尘政路近陛下改免役复差役人情上下莫不为是而惇欲为非敢建异论沮诋圣政葢宁负朝廷不忍负安石故惇不去不足以安庙朝成善政伏望正惇不忠之罪罢黜之蘓辙言臣近奏蔡京施行差役法故意扰民以败成法又言臣近论列蔡京施行差役中不依圣旨申请防碍事件挟邪壊法章惇与司马光争论役法事【见委任台谏门】三月详定役法所言乞下诸路除衙前外诸色役人只依见用数定差今夏科钱住罢更不起催官戸僧道寺观单丁女戸出钱助役指挥勿行从之夏四月中书舍人蘓轼详定役法轼言臣见先帝初行役法取寛剰钱不得过三分以备灾伤有司奉行为当通计天下乃十四五然行之十六七年常积而不用至三十余万先帝圣意固自有在愚民因谓以免役为名实欲重敛今太皇太后皇帝陛下所宜追探其意还于役法中散之以塞愚民无知之词兴长世无穷之利今欲尽罢寛剰钱将来无计而系官地数目不多见在钱虽有三十万贯石而兵兴借支几半臣今乞于内帑钱帛中支还兵兴所借钱斛复完三千万贯石止于河北河东陕西备边三路行给由募役法使五七年役减大半农民完富此无穷之利也五月蘓辙言臣四上章言蔡京知开封府推行役法知旧法人数冗长近降旨许州县相度妨碍掲簿定差亦无限日而京违旨差人监勒开祥两县依旧法人数于数日内差拨了当欲扰民以沮成法又言朝廷近罢免役复行差役小民初免役钱鼓舞相庆士大夫因民喜而以为差役一行民无事矣臣愚以为免役害去而差役之弊亦不可不知也今除见议衙前差募未有成法外其余户长弓手散从等役一切定差贪官暴吏私切相贺何者市井之人应役家非富厚生长习见官司虽欲侵那无所措手今耕稼之民性如麋鹿一入州县已自慑怖况家有田业求无不应自非廉吏谁不生心妄意复行差役百扰复加闻诸路此弊已行恐稍经岁月役人困苦必反思免役之便其损圣政不细乞明降诏书戒敇监司长史庶政知朝廷爱惜乡役与神宗朝爱惜雇役无异日前约束官吏侵扰役人条贯使刑部录出出榜州县使民知之仍常督察有犯不赦庶民被差役之利而无害天下蒙泽矣七月蘓轼言臣奏乞罢免详定役法圣旨不许轼意差役法必当改不当于雇役实费外多取民钱若无多取民钱亦足利民尝白司马光不然之轼曰昔韩魏公刺陕西义勇公为谏官争之甚力公亦不顾昔闻公道其详岂今日不许轼尽言耶光不恱而罢刘挚言朝廷忘免役之弊下诏改复差役法天下知久矣造法始施仓卒故改而立雇募之议为招募之法而不能成也朝廷患常平之弊并用旧制施行未曾屡月变为青苗法后又诏责首议之臣而敛散之事今行如初此二大事也四方拭目以观盛举而反复二三何以使天下信之臣望熟计出令度可必行而后行则至其终也可及矣伏望降旨挥截自某月日应役人除衙前许招并使院职级弓手截级存留曹司库子之类充役人名外其余如敢尚支雇钱者并以故违条制论罪庶役法早得完就无使小人幸其不成八月蘓辙言御史陈次升奏以役法未定人情荧惑乞勅详定役法所议速定或雇色额及官户寺观单丁女户等敷出役钱则例先次序施行其州县事体不同者候诸州申到定夺蒙敇批送详定议法所臣看详所奏勒令早定役人合差合雇色额及坊郭官户寺观等合出役钱则例申奏行下令民知定法不敢惶惑又王觌言闻诸路州县有役人数多而乡村等第人户数少役差不足者自今虽次第人户相兼将来年满难得人户承替及虽有人户可作三处畨更休充役人处亦是经来年岁不多中户应役既频则力必困议者患之臣谓不然葢助役免役法推行之初天下州郡先会一年雇役及寛剰钱数然后赋于民也赋民者不可无法而且欲均又必会民家业多少为缗钱而筭之其槩曰一州雇役及寛剰歳月钱若干州民家业若干即家钱每贯岁出免役钱若干而钱计足矣法虽如此而民财足不可得实州县又有先集等第人户使各认逐戸合纳免役钱数则足岁计矣然后令供通家业而告之曰家业钱毎贯当纳免役若干令某岁纳若干即当家业钱若干贯矣彼人户乃具状析家若以合纳免役钱之数则家业得其三者又加少也既定钱之多少所谓等第无用而等第之行又不可废茍州县徒用前日不用等第而差役人则人户可应役者至少何足怪耶愚谓欲天下乡村应役人户稍多得以更休不困湏告谕天下郡县使复位等第令颇得实则力均而不足患矣伏惟叅酌施行侍御史吕陶言人户贫富髙下不均若不频差上戸则无以寛中下之家湏相度立法戸多处以十二年少处以九年为率分二次总计合役之数均匀定差如有一贯税钱于九年或十二年合差役一次则二贯以上差两次逐次各一人其钱多则又增新差之役然于九年或十二年内三次差役不过五六人谓逐次各差一人即非并差五六人仍令私自雇人祇应乞得此奏付详定夺法所癸未吕陶言昔嘉佑之差役从寛而条禁大畧贪吏滑胥幸农夫之在官锐意侵渔人甚苦之熈宁免役止令出钱官为雇募凢侵渔农夫者一切有禁然有司赦文过重民间钱货遂至乏絶陛下深恤元元复行差役臣谓法不相湏则惠有未至既以嘉佑制差之而不以熈宁令禁之虽无近年役钱之劳复有昔日应役之害伏请申命有司严责期年不候诸路役帐齐足疾速裁定以完差役之法王岩叟言役法不便者六条二年十一月尚书李常言熈宁以来变差役之法俾税戸悉输赀募民间而役之既久而民力敝故复议差法少通古今以成书付戸部使推行矣夫四海之广万世之移风俗好恶既殊而上戸富安下户匮乏富则以差为病难复均齐匮则以力为宜利久休息不可一法治也辄求差助二法随时上下所宜条叙梗槩若使民而可久也伏望圣慈付之有司加议或上裨圣政之万一三年二月学士兼侍读蘓轼言差役之法天下以为未便独台官数人主其议必为不可改磨砺四顾以待言□者故人畏不发耳近闻疎逺小臣张行者力言其弊谏官韩川深诋之至欲重行编窜【张行者述之从孙也言神宗议纳役葢尝谓之助役矣以为若止于助则未能尽免将使后世役亦差亦纳于是便为免役其虑深矣今废而复差上违先帝贻谋下咈元元安志岂曰述事乎易言差役下户一年所废有用数年役者有用数十年复有者其等渐降害愈深殆非圣人裒多益寡天道弛张之义又言臣恐行者以为有心于改法无心便民昨日改之为天下之民无容心于其间可也章疏十上诏监司取戒励以闻乃止】诏差役法内有未便事令王岩叟韩琦与刘安世同看详具利害以闻先安世言今差役深诏执政固守初议毋狥浮言妄有变易六月蘓辙上疏曰昔嘉佑以前乡差衙前民间常有破产之患熈宁后出卖坊场以雇衙门民间不复知衙前之苦元佑初务于复旧一例复差官收坊场钱民出衙前之费四方惊顾寻知不可施又复雇雇法有所未尽但当随事修完而去年之修复行差役虽存雇法先许得差州县官吏利在起动人户以差役而便差法一行实时差足雇法虽在谁复肯行又熈宁雇役法三年人户并出役钱上戸以家业高强出钱无艺下戸昔不充役亦遣出故此二等人戸不免咨怨中等既自差役今又出钱不多雇法之行最便及元佑罢行雇法上下二等欣跃可知中等则反为害故天下思雇役而厌差役今五年矣此二事宜因弊修法为安民靖国之术者也六年九月郑雍言元佑复差法一经六七年乞朝廷择监司知州召诣三省令亲受朝旨先从一二州召诸县令长采民间役法利害与监司长史叅议名为一州一县法七年九月三省言今检诸路助役不敷每年支止及半致狭乡县分差役频并当职官吏不体朝廷法意务为占吝不切雇募以寛民力今令诸监司州县依下项画一旨挥行一差役人戸三等以上戸空闲四年等第四等以下戸空闲六年如不及逐年限即据所缺役人雇募如本路役钱支不及二分空闲年限不雇外并许役人止三等戸贴雇令空闲及四年下三等户并贴雇令空闲及六年本县计逐等合役人戸除空闲年各合差若干户充役不足合用若干人定二额差者役满却差人承替雇者有阙募人填阙后来户口升降差雇不齐且依旧额仍限今旨到日令佐据合雇人额行募仍州县先从重役替放先入役之人如无令雇州役便雇县役其州县役若本不足即依近旨差次一等此本等内下户物力及七分以上不以籍为定如次等无及十分只以本等空闲一年一应乡县役人除已雇衙前守分外其轮差已依旧除雇到州县役即未得开落别项声说一官雇者弓手先雇曾充弓手人不足有武勇行止人充役雇者准此一壮丁于本村合差人户依版簿名次实轮充役半年一替除已本等应付他役外如村有四十戸差壮丁之人本村丁二人处毎年四户轮应十年遍周复始一州路有狭乡役频县分募钱不足申提刑司依条那移助役寛剰钱不足申本司乞支坊场河渡剰钱谓支衙前雇食支酬纲运接送人等钱外剰数据毎年合用支酬等用钱数十分为率毎年留二分准备衙前等支用钱千贯将剰钱五年留千贯更不桩留又不足申户部依此那移别路逐免剰钱助役钱依旧每年存留一分如见今已有寛剰及自来积钱数自便作五分桩留有支遣即填补一应差军接送系代雇钱役人者以用过军人身分请受歳终令提刑拨还转运司余依旧条一应重役人口合行替放应募依旧在役请雇钱者听一应后募到役湏有产税不得募疮赎曾犯刑人及诸工艺人并召有产二人委保人不过旧募钱数一衙前如人户愿依陕西镇戎德顺军熈州衙前法以官田充募者听其官田合出租课即以坊场河渡钱拨还所属诏并依先次施行【元佑于役法留意如此不久复为绍圣所壊甚可惜也】秦少游进议有曰役法之议不决久矣有司阅四方之牍牵制优柔相视而不断者二年虽稍复笔削着为一切之令取济朞月卒未确定可服人情传万世不弊也所以然者无他士大夫偏独各有系吝不能至公为心耳夫役法者科条品目虽曲折不同不过差免二法而已差役之法虽曰迭任府吏胥徒之士数年一更然捕盗者奔命不遑主藏者备赏无等囷仓竭于飞挽资产破于厨传执事患其敝变为免役之法虽曰岁使中外之民悉轮僦直以免身然平括至于室庐检括及于车马裒多以为寛剰厚积以为封桩弊又甚于差役矣葢差役之法不弊免役不作免役之法不弊则今议不兴士大夫用于嘉佑前则以差为是免为非用于熈寜后则以免为得差为失私意摇于中公议遂移于外呜呼岂特二年无定论哉虽十年而不足怪愿诏有司毋牵于故新之论毋徇于差免之名悉取二法可用于今者别为一书谓之元佑役法则嘉佑熈宁之臣皆黙然心服矣丁未朱勃言免役之法利害诏送戸部看详役法所丁夘中书省言勘会推行差役迄今十年民苦差扰议者前后改移不一终未成一定法诏府界诸路复免役法仍自旨挥到日为始闰四月权荆湖提刑安惇言差役法行九年终未就绪望复熈宁旧法令民均纳役钱诏送户部看详役法所五月张商英言梓州路有职官张行者元佑中上七十疏乞复免役法省符再下转运司取责诫励臣不晓户长部贰辄敢涂塞中外耳目请究其人原情议法罪枢宻院言戸部看详役所申诸路复免役法未审合否依旧行免役法诏并依熈宁旧勅施行
　　绍圣三年五月孙谔言免役者一代之法今在官之数与其直果不过民出钱者果无不均之弊耶在官之数元丰多元佑虽省未尝废事也则多不若省散役之人直元丰重元佑虽轻未尝废役也则重不若轻然则元丰不及元佑法欤曰大纲立而不能无损益者众目也数省直轻民出泉者易故法可久也伏望博采羣言无以元丰元佑为间要便于元元无不均之患裁为成书以贻后世则先帝之烈如日月光明矣惟陛下诏二府之臣议焉翰林学士详定重修敇令蔡京言孙谔所言役法臣详谔言以为元丰多而重元佑省而轻多不若省重不若轻则谔谓元丰之法不若元佑明矣而又文其奸言以为随时损益者妄也先帝劳思因时制宜其轻重省多讲之甚熟行之如何而不如元佑乎元佑之人诋讹诬罔忠臣义士所当共嫉而谔于陛下追绍之日故为此言臣切骇之伏望留神加察诏孙谔罢左正言差知广德军

　　太平治迹统类卷二十一

　　●钦定四库全书

　　太平治迹统类卷二十二

　　（宋）彭百川 撰

　　熈宁元佑议论青苖

　　皇佑五年三月命陕西转运使李叅专制置觧塩代范祥也时叅转运五年矣自军兴戍兵苦食不足叅视民缺时令隠度糓麦之入预贷官钱麦熟则偿谓苗钱数年兵食有余后青苗法始诸此
　　熈宁二年王安石事变更法度九月三司条例司议行青苗法河北转运判官王广亷督漕陕西奏乞度牒僧数千为本司行青苗法春散秋敛与安石议合至是请先行河北丁夘三司条例司言欲以诸路常广二仓粟贵发贱敛如陕西青苗法仍取民愿庶农不至阙食赴时趋事使兼并无以乗其急从之十一月司马光进读毕上曰朝廷每更一事士大夫汹汹皆为不可光曰朝廷散青苗兹事不便吕惠卿曰光不知此事富室则害民县官为之乃所为利民也光曰昔太宗和籴河东粮草以给戍兵至今为膏肓之疾朝廷虽知害民用度不足不能救也臣恐青苗之害亦如河东和籴也吕申曰司马光之言可谓至论三月春诏诸散青苗钱无得抑配违者置之法学士范镇言常平仓始于汉之盛时视榖贵贱发敛以便农末最为近古虽唐虞之政无以异也青苗乃唐之衰不足法也且陛下疾富民多取而少取之犹五十歩笑百歩耳惟乞观天地之便罢青苖之举右正言李常孙觉亦言王广亷近至京师倡言取三分之法又闻制置司欲行于天下乞明诏有司勿以强行仍且试之河北陕西数路广廉初在河北行之民喧然谓不便而广亷入奏称民间欢呼歌颂圣德言者既交攻之朝廷不得已乃降是诏庚申提典开封府界县事吕景言人户见倚合贷粮五十余万石今又散青苗钱十五万贯恐民力不堪诏送条例司召提举官戒谕之先侯叔献屡督景散青苖钱景以畿甸课利无有赢余例司又别以买陕西塩钞钱五千万为青苗钱而景复是奏三年二月朔韩琦言淮南转运及提举常平广惠仓司牒给青苗事臣以国家颁号令立法制必信其言使民受实惠则四方孰不欣服详熈宁二年诏在优民不使兼并乗急以邀倍息皆以为民公家无所利其入谓先王散惠兴利益民之意也今自第一等而下三等以上坊郭户有物业抵留者依青苗例支借是官放息钱与初抑兼并济困乏之意相违欲民信服不可得也且上戸见官中戸散钱谁不愿从本戸夏秋各有税赋又有预买又转运司和买等色纳捐积年倚合借贷麦种钱之类名目甚多今更增纳此一青苗钱自制下一路官吏上下惶惑皆谓若不抑配则上户必不愿请近下户等虽请必难催纳将来必行刑督率及勒干保人等均赔之患大凡兼并放息钱虽取利稍厚缘有逋欠官中不许受事况旧债未偿及半早已续得贷钱兼并者既有本故能相因岁月渐而取之今官贷青苗钱不然湏夏秋随税送纳灾伤及五分以上许科次催还连两科灾伤则必官无本钱接续支给官本因而失陷其害如此更望圣明博访如臣不妄乞尽罢诸路提举官委提典刑狱依常平旧法施行癸亥上亲袖出琦奏示执政曰琦真忠臣在外不忘王室朕初谓可利民不意乃害民如此王安石勃然进因难琦奏曰陛下修常平法所以助民至于收息亦周公遗法也曾公亮言坊郭不当俵钱陈升之曰但恐州县避难索之故抑配上戸耳安石曰抑配恐有之然俟此严行绌责则弊自絶先程颢言成都不可置常平安石极以为不可曰臣论此事已数十万陛下尚疑如此事事为异议所惑天下事何可为之曰要湏尽人言翼日安石称疾不出安石视事主青苖议【见安石门】司马光论青苗【见新法门】赵抃悔不罢青苗【见安石门】甲申以韩琦论青苗奏付条例司李常言其尢甚者至使善良备给纳之费虚认贯以转二分之息上阅常奏问如何处置安石曰令分析是何州县如此公亮升之皆曰谏官风闻言事岂可令分析公亮曰安石但欲令已议论胜耳上卒令常分析己酉韩琦言臣已老病愿罢臣河北使为大名府路安抚使从之实安石怒琦沮之也时陈留亦不敢散钱知县姜潜称疾去官上复趣司马光入见光言宜早收枢宻告敇从之三月光移书安石请罢条例司及常平使者四月李定权监察御史里行定素与安石善孙觉归自淮南荐定极口因召至京言青苗之便安石喜遂荐于上乞召对谓曰君上殿当具为上道此及见上果问新法定对如安石所教上批付中书欲用定知谏院曾公亮陈升之以为无此例固争之乃改命不撰李定词头【见官制门】三年十二月开封府判赵瞻知邓州瞻因出使得奏事上问曰卿久为监司乃知青苖法便也对曰青苗唐行之于季世扰攘中掊民财诚便今欲为长久计爱百姓诚不便安石阴使其党俞充诱曰当以御史知杂奉待瞻不应由是不留京师瞻时出使未还也
　　元佑元年三月朱光庭言臣计天下青苖钱数昨来支俵外见在钱数尚多欲乞将一州见数监司斟酌诸县戸口多寡并用收籴存留斛■〈豆斗〉凡丰年添价以籴小饥减价以粜诏戸部指挥诸路提刑相度收籴数目以闻夏四月王岩叟言覩圣旨提举官累年积蓄钱糓财物尽桩作常平仓钱物委提刑交割主管依常平仓法搢绅议谓朝廷复此法遂免出息二分矣今见四月二十六日勅旨再立常平钱糓给敛出息之法中外莫不复疑朝廷以利为事岂以青苖之法皆主助息以助用耶主于惠飬百姓耶主于助用则无可言者主于惠百姓则十六年于今但见百姓日陷困穷而不自知伏望诏有司罢之天下幸甚五月御史上官均言臣愿行闰二月八日诏书罢去青苗复常平平籴之法为万世之通利六月蘓辙言青苗害民朝廷所患罢而不尽废而复讲使天下疑朝廷求利此臣之深惜也伏乞追寝近降青苗指挥诏天下青苗自后不复支散王觌言神宗临御之初柄臣建议废常平法散青苗钱缙绅公论咸以为非而主议者持之甚坚先帝圣明乃奋独断令取常平钱斛存留一半此见先帝常平法不可废也伏愿罢青苗依今年二月九日勅行常平法以成先帝之意刘挚言今覩惠卿责降则制词有首建青苗之语夫以建议者为罪则是朝廷知青苗不可行也伏望复行常平以幸天下秋七月蘓辙入言臣近奏乞罢青苗钱乞尽将臣僚前后章疏酌行八月司马光札子乞分等籴粜其后王岩叟言臣覩昨降朝旨文虽详而未通四方来者更疑未便乞依旧法不分立三等更不申取本州岛及上司指挥外余勅新降朝旨别行颁降庚寅刘挚言臣近以惠卿责降告词首建青苗之语而青苗法未罢曾具论列不蒙采纳望依今年二月勅文依常平旧法施行王岩叟蘓辙朱光庭王觌言臣等屡奏乞罢青苗皆不蒙付外施行如众论必以罢为是乞早赐断以慰民心如为非乞显行黜责以惩臣等妄狂六月司马光言青苗钱害民极多臣僚上言前后非一今欲遍指挥下诸路提刑司常平钱榖只令州县依旧法趂时籴粜青苗钱更不支俵旧欠二分息尽皆除放诏从之初纯仁以国用不足建议复青苗钱四月二十六日旨挥葢纯仁意时光在告不预也己而召谏共言不报光寻具札子乞约束州县抑配者蘓辙又缴奏乞罢之光始大悟力疾入朝对曰近日不知是何奸邪劝陛下复行此事纯仁失色却立不敢言青苗钱遂罢散岩叟等所称大臣实指纯仁也録黄中书蘓轼奏曰臣见免役之法已尽革去青苗乃独因旧稍加损益欲行月攘一鸡之道熈宁之法本不许抑配今虽复禁其害犹在又官吏无状于给散之际必会酒务设乐卖酒民至有徒手归者每散青苗酒课暴增此臣亲见而为之流涕者也二十年间因欠青苗至卖田宅男女溺水自缢不可胜数朝廷忍复行之欤使斯民快一时之用而不虑日后催纳诚非良法今已行常平籴粜之法惠民之外官亦少利何用二分之息以贾无穷之怨臣深惜之欲乞旨挥今后更不给散所请过钱戸候丰熟日分作五年十科随二税送纳庶农民息肩以免后世讥议所有上件録黄臣未敢行下十二月臣僚上言朝廷罢俵青苗钱令诸路提刑司委丰熟州县广行收籴粜意欲常有蓄储而戸部请不收籴年计失朝廷飬民之意乞诸路运司合籴年计并无先次令常平收籴从之

　　熈宁元佑议论市易

　　熈宁五年三月丙午诏曰天下商族物货至京多为兼并之家所困宜出藏库钱帛选官于京师置市易务先是有魏继宗者自称草泽上言京师百货所居市无常价贵贱相倾富能夺贫乃可以为天下于是中书奏在京市易务监官二举提一勾当公事官一许召在京诸行铺牙人充本务行人牙人遇客货不愿卖入官者许务中投卖勾行人与客平价据行人所要物数先支官钱买之并不抑勒若非行人要物价实可收蓄变转亦委官变转收买投时估出卖不过取利故降是诏戸部判官吕嘉问提举在京市易务仍赐库钱百万缗为市易本其余用交钞及折博物令三司应副初三司请市易十三条其一云兼并之计较取利有害新法令市易务寛察申三司随置以法御批减去此条余悉可之御史刘孝孙言此则见陛下寛仁爱民之至安石曰孝孙称此为圣政臣谓此乃圣政之阙上曰若但设法倾之即兼并自不为害安石曰若不明立法令但设法相倾即是纸铺孙家所为五月吕嘉问言泥内酒坊等处连三灶岁省柴四十余万推之一县省三十三万斤约诸州岁省柴钱十六万缗先献连三灶法王靖变更三灶法常震并乞充赏诏王靖迁大将灭磨勘五年常震不理选限试国子四门助教仍赐曹州酒坊钱三千缗七月诏在京商税院杂买场杂卖务并隶提举市易务闰七月先是上批付安石闻市易极苛细市人怨谤以为官司浸淫尽收天下之货自作经营可令指挥只依旧继宗元擘画施行安石白上曰陛下所闻有事实乞宣示上曰闻立赏捉人不来买卖安石曰此事尢可知其妄嘉问曰至臣处不知果有此事是臣以聚敛悞陛下当知臣素行若臣不如此即无缘有此事容臣根究勘会别具闻奏冬十一月上谓安石曰市易卖果实有之即大烦细今罢之如何安石曰市易司以民上为官司科买所困下为兼并取息所苦投状乞借官钱出息行仓法供纳官果自立法来贩者比旧皆即得见钱行人比旧官司兼并所费十减七八宫中又得好果实供应比皆逐人所供收及累验事元如此陛下谓伤国体臣谓不然上笑且曰买得果实比旧极佳行人极便行人皆贫宜除放息钱安石曰比旧已各蘓息何湏除放息钱六年春枢宻文彦博言臣近言市易司遣官监卖果实损国体敛民怨乞寝罢今渉旬未行凡衣冠家罔利于市缙绅清议尚所不容岂堂堂大国皇皇求利不为物议所非乎安石曰陛下近放百姓贷粮至二百万支十斗全粮给军一岁增费亦数十万缗天下孰不知陛下不殖货利岂所费如此而乃于果实收缗息以规利者乎博所言遂寝不报六月提举在京市易务奏三班借职张吉甫为本界勾当公事辞以见为李清臣指挥使方在降谪一旦舍去义所不安上叹曰十室之邑必有忠信吉甫陈义甚髙贤于李清臣逺矣可遂其志安石曰始闻吉甫极有干才今所陈乃其私义朝廷取人正当如此初韩绛宣抚清臣从辟会绛无成功被贬清臣自全多毁绛故上薄之七年正月遣李■〈木巳〉相度成都府置市易务利害上问安石纳免役钱如何或云提汤瓶亦令出钱有之乎安石曰且言提汤瓶令出钱必有人陛下何不宣示付所司考实如市易司非吕嘉问孰能守法不避左右近习非为嘉问辨以忤近习且此事臣亲一一经理亦颇劳神正不欲背负所学为天下立法故也上曰士大夫言不便者甚众安石曰士大夫或不快朝政或与近习相表里自古未有令近习如此能兴治功者初嘉问提举市易务挟安石陵慢三司使薛向且数言市易事及曾布向代为三司使素知嘉问骄恣懐不能平及闻上数以市易苛细诘责中书意欲更张未得间也是月丁巳上夜降手诏赐布曰闻市易务日近收买货物有违朝廷立法本意可详具奏布对于崇政殿具奏所闻上覧之矍然喜见于色谓安石曰曾布言市易不便知否安石曰知之上曰布言如何安石曰布今上殿必自言遂留身曰市易事布与嘉问不相足布所言既送中书是夜上批问安石恐嘉问实欺罔非布私忿安石具奏明其不然于是诏令与惠卿同根究市易司不便事安石意主嘉问不以布所言为是故使惠卿居其间也布既受诏同惠卿究市易事四月上批可令布惠卿一处取问上复以手札赐布令来对布即具陈行人所诉并疏惠卿奸欺以闻及布对上慰谕久之因曰惠卿诚不可更共事时上意必欲按治安石卒不肯舍惠卿用他官惠卿奏请畨覆葢谋变此事也上疑焉故仍付两人五月中书戸房比对市易司事及曾布根究市易违法事诏章惇曾孝寛就军噐监置司根究以闻后八日布对延和殿言户房不同之故上以为然布因言市易已置狱朝夕窜绌自尔必不复望清光上曰卿三司使案所部违法有何罪布曰陛下以为无罪不知中书意若何况臣与惇有隙今以惇治狱其意可见上曰有曾孝寛在事既付狱未必不直上慰劳曰卿不湏如此自尔不复请对后八十余日乃贬六月上批提举市司奏二年收息钱九十六万余缗累年朝旨已支九十五万缗可契勘何日月指挥支徃何处【新本亦削去此复存之此可为欺】八年吕嘉问兼提举市易司安石言葢自秦以来未有榷制兼并之术臣以为司能榷制兼并理财则令颁与不颁不患无财提举市易司本刘佐韩绛固争以为佐未合与差遣安石曰市司自来举司不湏条制且七八万贯场务湏付能者绛固争为如此则废法再拜辞位曰宰相不可为上愕然曰兹小事何必尔绛曰小事尚弗争况大事乎卒罢刘佐绛就位丰二年正月诏市易旧法所人賖钱田宅或金钱抵当者三人保则给之皆出息十分之二过期不纳月罚钱百之二贫人无赖子弟取官货不偿积息罚愈滋囚系督责徒存虚数都提举市易王居卿建议以田帛抵当者减息无抵当徒相保者不复给自元丰二年正月以前本息外所负罚钱悉免之凡数十万缗负本息者延朞年半众议颇以为惬八年四月又诏在京并西及泗州置货等场并罢中书省今年正月九日赦书内外人戸见欠市易钱物并抑所属勘会元賖请本息等钱并已纳见欠数目条具闻奏其息钱当议减放在京至今未见有司依赦以闻诏刘拯等赴御史台置局磨勘欠钱大戸放七分小户放全六月诏户部提辖拘催市易钱物准勅除放钱外合纳本钱特与展限三年八月户部状勘诸路自去年推行市易抵当兼勘镇寨市易抵当已准旨更不兴置今相度除诸路州军抵当收息簿可存留外其州县市易及余处一切皆可省罢诏从之【抵当原不罢但罢市易耳】十一月兵部员外叶祖洽奏市易之逋虽有寛期之惠然民力已敝必无从出愿勅有司检察委无可出特放蠲之
　　元佑元年正月辛丑朝散大夫吕嘉问知淮阳军以孙升言市易法初行嘉问实领其事罔上壊法故有是命闰二月录故左侍禁李公度男适以公度监熈州市易收息缗钱十八万有竒故也诏戸部应诸路人戸见欠市易钱并与除放蘓辙言蜀中榷茶市易等见委郭槩体量事实而槩并不指言实弊如市易比较收息始因韩玠以灵泉为比务令多取息钱槩以伊叔祖韩缜任仆射不敢体量实状妄言玠不曾以戸口比较息钱又代玠巧说附下罔上情理难恕臣乞降旨先罢绌郭槩所有前件事别委官体量施行诏遣郭槩与差遣其卖盐市易事令黄亷先次体量以闻己酉诏市易务见计置下准备外国人使收买之物五万余贯令据见数供卖候行计置令行人依旧供应其元丰四年西驿买卖令市易管认出卖朝旨更不施行又诏应内外监理市官钱在京委太仆寺开封界令提点诸路令转运限一月各索逐户原请官本许以纳过息罚钱充折及官本即便免放并坊场凈利钱依比以纳过罚钱折填凈利外尚欠官本并凈利而业尽及无抵保或正身保人孤贫者权住催理及以前积欠免役钱减一半余分限三年随夏税带纳其今月四日旨挥不施行者从蘓轼奏也七月蘓辙言乞将市易欠数人戸通计所纳息罚钱数放已纳及所请官本数目即与除放蒙恩依此施行德泽广及然闻京师下戸贫家初从多作诡名请新还旧以此无缘通计息罚故除放之恩多止上戸臣近行体问据通直郎监在京市易务宋肇为臣言若截欠二百贯以下户一例除放所放至多事亦均一臣究其说以人所欠皆出利息若将见欠二百贯以下除放钱数不多望乞特与除放或因将来赦书明堂行下或更转行诸路则细民戴德社稷之利不可胜计□内吕嘉问系修创市易害民最深虽已责降尚有民社更乞重窜以谢天下所有宋肇札子三道备録进呈如左八月李常言今常平坊场免役积剰钱共五十余万贯散在各州县贯朽不用初缘泉货流通乃济臣欲乞命有司议于州县各宜平籴一司选人领之仿古平籴粜法就直如数公而敛之及其价腾裁数分而出之但无亏原价唯利农桑之民为先庶泉货流通四海蒙福二年三月梁焘奏言风闻朝旨拘收见欠官钱户产切谓不然命令一下民情惊扰甚负陛下安静四方之意也乞降圣旨恩宠此行展限理索以安百姓之心四月李常言朝廷自元佑来圣政所先慈仁为本爱育为务宜其和气格天嘉应下浃而渉春以来时雨愆候上动圣懐祈禳修省无所不至然小雨虽降终未沾足臣思今日人情尤郁贫弱尚困唯市易一事自恩放除二百贯以来消减亦不多矣昔称三万缗今存四百余缗矣昔称百余万缗今纔二十九余贯矣蠲除者既见不少理索者独为不幸穷困之情未舒臣虑和气因未浃也臣待罪户部凡一钱之金一尺之帛莫不为朝廷爱惜今冀以蠲放为事者诚以上累圣政下扰至和伏望决之不疑奋于独断五月诏应官贠缘市易增羡酬奬惟身亾致仕及得减一年以下磨勘人并免吕嘉问追三官展四年磨勘吴安诗追两官贾昌卫追一官三年三月诏罢卖市易司元丰库物从三省之请也十月刘安世言新利路转运判官韩玠元丰中奉使蜀道推行市易法过为苛急至使县官躬使升斗未免凌辱陛下践阼之初尚寛玠为言惨刻朝廷尚以为疑遂委别司体量时玠叔祖缜方为相而提典刑狱郭槩畏避权势不上是奏陛下责其观望先行降黜后维执政玠所犯遂不穷治今遽复所司何所惩戒伏望收新命以允公议八年二月尚书省检会市易欠负已降今年正月朝旨毎保五百贯已下依赦除放大姓仍不过三保其该除放人户更不奏裁外其余诸般系官欠钱物有一名少欠敷科名者总计名下逐窠名次数五百贯已下除放奉圣旨每名各随逐次依名数放除不得过三窠名其已该除放人戸更不奏裁（阙页）

　　熈宁元佑议保甲保马变更

　　熈宁三年十二月乙丑中书言司农寺定九县保甲条制充选官于开封祥符两县团成保甲候成次序以渐及他县从之先是同勾管开封府界常平等事赵子几言近岁冦盗充斥公为民害今欲依旧保甲各立首领使相部辖及捕贼赏格乃下司农寺详定至是增损行之他日上谓王安石曰用募兵与民兵亦无异安石曰役之过苦则变成然募兵多浮浪非良农之比上曰民兵虽善止是妨农事如何安石曰先王以农为兵因乡遂寓军旅今边陲农人则无什伍不知战守之法上曰止是民兵未可待以战守奈何安石曰募兵与民兵无异顾将帅如何耳四年三月上召台府对资政殿文彦博曰保甲用五家为保犹之可也今乃五百家为一大保则其劳扰可知彦博又言祖宗法制具在不湏更张以失人心上曰更张法制于士大夫诚多不恱然于百姓何所不便安石曰法制具在财用宜足中国宜强今皆不然未可谓之法制具在也甲午上批枢宻院命教阅而词诉并下提点司按察八月壬寅广南东路驻泊都监杨从先言本路枪手万四千今排保甲若两丁取一得丁二十五万八千若三丁取一得丁十三万四千自少计之犹十倍于枪手愿委路分都监二员分举教阅诏司农寺详定条约以闻其后戸自第四等以上有三丁者以一为之每百人为一都五都为一指挥自十一月至次年二月每月轮一畨阅习每三日一比试事艺髙者先次归放李宜之请废保定军□遣官相视而众入军卫乞留额甚哗宜之以为遣官故纵其如此王安石白上曰陛下欲什伍河北民为用若如此不治后不可用世京坐不能禁约故责及之保定军卒不废翰林学士曾布等言近司农寺兵部检正立法臣等今修成义勇保甲及飬马条三卷诏兵部行之七年诏开封府保甲免本身夫役三月诏诸军止令都总管司施行先是诏五路自安抚以下提举诸军义勇保甲岁取旨升黜而知大名府韩绛言诸军责总管司外义勇等事即依今处分有是诏察访使曾孝寛言庆歴八年尝诏河北州郭第三等乡村第二等毎戸飬被马一疋以备官买乞检会施行戸马法始于此八年司农寺言保甲之法客戸五家相近者为小保五小保为大保十大保为都保诸路皆准此行之
　　元丰二年提举广东常平林颜言今天下家为之保保为之长长为之正岂不容奸而已葢兵食于农藏武士于耕所谓教而后使之道也乃诏广东保甲隶以武士八年夏四月枢宻院言保甲两丁之家见教人小弱或久病及除当教人外并第五等以下田不及二十亩者听提举司审验与放免寻五月诏府界三路弓兵保甲未行已前复置六月韩维奏保甲保马之弊伏望详酌施行六月枢宻院言访闻近日府界三路团教保甲多因正长骚扰或廵教官指挥苛虐致小人凶暴陵抵犯法逐处提举官多务姑息不喜州县公行致官吏畏避不敢举发监司观望不为按劾欲令府界三路提举保甲司及州县等觉察按劾施行又诏京东西河北陕西河东所飬戸马近已支价钱马军分目今府界并京东等路飬马指挥并罢又诏京东西路保马法无定年限民间易以应办而有司不务循守妄有陈请期限廹急遂至骚扰先帝已尝降手诏诘责约束至今犹不能奉行其两路保马元降年限收买其剰买过数月并先以决年分之数又诏提举京东路保马兼保甲杨景提举京西路保马兼保甲张修并令乗传赴京于三省禀议改废其役诏京东西路保马等级分配诸余数发赴太仆寺其格不应支配即还民户变易纳所给价钱秋七月门下侍郎司马光言保甲使人逐捕盗贼已有指挥县尉及弓兵手级人数并令依保甲以前数优置其保甲不令管捕若使之攻讨四夷则■〈亩犬〉亩白徙教阅虽熟未尝见数与外国战鬪诏书勅边吏不得侵扰外界务在安静保甲的实有何所用农民不堪愁苦如遇明道之蝗康定之旱至和之水则为国大患近者羣盗王冲承保行刼又获鹿县保甲射伤提干孙文以下凌上伏乞断自圣心尽罢诸路保甲保正长使归农廵捕盗贼户长催督赋税其所飬保马拣择勾收太仆寺量给价钱如此则开封府界五路之民孰不欢呼鼓舞若以保甲中武艺有成之人可惜使之归即乞逐县依沿边弓箭手法许荫本戸田三顷与免二税疏奏蔡确等执奏不行诏保甲枢宻院今月六日指挥保马别议立法范纯仁奏初缘保甲子弟蒙指挥并教两日或三日比之自来目数全少然未免徃来聚集有妨农务或期约同保私阅为名不肯专一生业官私及父兄终难觉察臣今欲乞应三路教阅保甲计一岁合教日数并就农闲之月分并归农业则官司与父老易为勾管八月诏府界三路保甲自来年正月一日依义勇法太皇太后谕辅臣曰民间保马宜早罢去法有不便于民

　　元佑议合祭分祭同异

　　元佑五年五月尚书左丞许将建议当讲祭皇地祗事诏礼部太常寺同共详议当以闻六月礼部太常言奉诏议皇地祗祠典缘郊祭之礼国之大典乞与尚书侍郎两省及侍从官以上同议从之七年三月礼部言诏同议皇地祗祀典准礼中崔公度状切见累次集议未合将来南郊或别行大礼乞用资政殿学士陈荐议依旧合祭天地并从祀百神所自令决集议公度尝言谨按周颂昊天有成命之序曰昊天有成命郊祀天地也又周礼冬至祀昊天上帝于圜丘夏至祭皇地祗于方丘汉武帝郊祀歌曰上天布施后土成穰穰丰年四时荣皆合祭天地于南郊之辞周颂合祭礼之情也周礼时祭礼之文也今时难行即当依旧合祭并依祖宗旧仪为万世不刋之典礼部又言礼部郎中叶祖洽议愿朝廷复明堂五帝之常祀太常少卿盛陶太常博士张献宋景年议若祀昊天上帝兼祀五帝如旧仪得礼之变与祖宗大享之礼前后相成祀典无阙太常博士朱彦请季秋宗祀明堂以配上帝取合诸经于义为允本部看详若宗祀明堂昊天上帝五方上帝以五方人帝王官从祀得礼之变本部缘未奉明旨未敢集议诏并令侍从官及礼官集议以闻九月先是吏部彭汝砺言准勅同议南郊合祭事是非葢未有定先帝钦若承顺天心罢黜邪说是正太常行之歴年中外禔福圣作明述神明欣惬今何疑而欲更之也改命实非可愿惟朝廷慎之重之反之复之务求至当以称先帝所以尊奉神灵之意于是翰林学士顾临翰林侍讲范祖禹等八人议曰王者父事天母事地皆不可以不亲今三年一郊已非古制而北郊未有亲祠之日若不亲见地祗则尊天而不亲地事父而未事母也伏请合祭天地如祖宗故事范祖禹又言初以天地特祭经有明文然自汉以来不能行之千有余年矣宋兴以来太祖郊四太宗郊五真宗郊九英宗郊二神宗郊三皆合祭不合祭者惟元丰一年郊耳陛下他日果能行北郊之礼然后罢合祭未为失也伏乞圜丘合祭依熈宁十年典礼吏部侍郎范纯礼等二十二人议曰南郊合祭天地不见于经王者亲祠天而地则阙焉亦非典礼神宗皇帝考按古议诏罢合祭元丰六年上祀昊天上帝于圜丘配以太宗又诏亲祠北郊如南郊仪仍命有司修定仪注则于承事神祗礼无违者伏请并依先朝已得诏旨施行孔武仲等又请以孟冬纯阴之月诣北郊亲祠如神州地祗之祭权兵部侍郎杜纯请于苑中设望祠位置爟火于坛所俟躬祠南郊之岁则夏至北郊上公摄事每献举爟火诏拜工部侍郎王钦臣议宜如祖宗故事并祭天地一次申谢丕贶曾肇又言伏以天地合祭非先王之礼学士大夫所共知之论者以罢合祭则天子未有亲见地祗之时夏至亲祀北郊则以五月行礼为难欲因南郊并举地祗之祭此于人事以求自便则可矣以此为亲见地祗之实则未也臣愚切谓合祭不可复亲祠不可废但当斟酌时宜省去繁文末节如亲祠之礼无不可为矣壬辰太皇太后垂帘三省进翰林学士顾临等郊祀议太皇太后曰宜依仁宗先帝故事时吕大防言曰天地之祭自汉以来合分不一唐天寳后惟天子亲祀乃合祭于南郊国朝以来大率三岁一亲郊并祭天地宗庙因行赦宥于天下及赐诸军赏给遂以为常亦不可废虽欲岁岁亲行于本坛反不可得今令诸儒献议欲用礼官前说南郊不设皇地祗位惟祭昊天上帝不为无据但于祖宗权宜之制未见其可蘓颂曰今正南郊乞准故事蘓辙曰议者持合祭别祭二说各有所据神宗合祭天地今十五年矣皇帝即位今已八年未尝亲见地祗乃朝廷阙典不可不正范百禄言祖宗皆遵故事每遇南郊并合祭天地神宗以为圜丘无祭天地之理遂诏礼官考求典礼元丰南郊止祀昊天上帝配以太祖先帝所废稽古据今未可轻改也甲午爯进呈大防言今日宜为国事勉行权制候将来议定北郊制度及太庙享礼行之未晩百禄言祖宗圜丘合祭皆是循用后代权时之制神宗皇帝元丰六年南郊不合祭地示乃是复行先王典礼太皇太后曰非不知此葢为国是蘓颂蘓辙郑雍皆言合祭天地自汉唐以来常行自古帝王受命之初未尝不郊见天地翌日三省条具所议奏闻诏依令学士降诏戊戌诏国家郊庙时祀祖宗以来命官摄事惟三岁一亲郊则先享清庙冬至合祭天地于圜丘元丰间有司援周制以合祭不应古仪先帝乃诏定亲祠北郊之仪未之及行是岁郊不设皇地祗位而宗庙之享率如权制朕以凉昧嗣承六圣休德鸿绪今兹禋礼奠币上帝祼鬯庙室而地祗天神久未亲祀矧朕方修郊见天地之始其冬至日南郊宜依熈宁十年故事设皇地祗位以严并贶之报俟郊礼毕依前降旨挥集官详议亲祀北郊事及郊祀之岁庙享典礼以闻八年三月翰林侍读学士蘓轼上圜丘合祭六议畧曰臣恭覩陛下近者至日亲祀郊庙神祗享答实蒙休应然则圜丘合祭允当天地之心不宜复有改更臣窃惟议者欲变祖宗之旧冬至祀天夏至祀地葢以为用周礼也请言周礼以今礼之别古者祀天者三明堂飨帝者一四时迎气者五祭地祗者三飨宗庙者四皆天子亲祭而又朝日夕月四望山川社稷五祀及羣小祀之类亦皆亲祭此周礼也太祖皇帝受天眷命肇造宋室建隆初郊先享宗庙并祀天地自真宗以来三岁一郊必先有事景灵徧享太庙乃祀天地此国朝之礼也夫周之礼亲祭如彼其多岁行之不以为难今之礼亲祭如此其少而三歳一行不以为易其故何也古者天子出入仪物不多其卫甚简自秦汉以来天子仪物日以滋多非复如古之简易也今所行皆非周礼三年一郊非周礼也先郊二日而祭原庙一日而祭太庙非周礼也郊而肆赦非周礼也自后妃以下至文武官皆得荫补亲属非周礼也自宰相宗室以下至百官皆有赐赉非周礼也此皆不改而独于地祗则曰周室不当祭于圜丘此何义也议者必曰今之寒暑与古无异而宣王奋武至以六月出师则夏至之日何为不可祭乎臣将应之曰舜一岁而廵四岳五月方暑而南至衡山十一月方寒而北至恒山亦今之寒暑也后世人主能行之乎所以十二岁一廵者唯不能如舜也夫周已不能行舜之礼而谓今可以行周之礼乎天之寒暑虽同而礼之繁简则异是以有虞氏之礼夏商有所不能行夏商之礼周有所不能用时不同故也宣王以六月出师克纉武功葢非得已且吉父为将王不亲行也今欲定一代之礼为三岁常行之法岂可以六月出师为比乎议者必又曰夏至不能行礼则遣官摄祭祀亦有故事此非臣之所知也周礼大宗伯若王不与则摄位郑氏注曰王有故则代行其祭事贾公彦疏曰有故谓王有疾及哀惨皆是也然则摄事非安吉之礼也后世人主不能岁岁亲祭故命有司行事其所从来久矣若亲郊之歳遣官摄事是无故而用有故之礼也议者必又曰省去繁文末节则一岁可以再郊将应之曰古者以亲郊为常礼故无繁文今世以亲郊为大礼则繁文有不能省者若帷城幔屋盛夏则有风雨之虞陛下自宫入庙出郊冠通天乗大辂日中百舍百卫兵暴露于道铠甲具装人马喘汗皆非夏至所能堪也王者父事天母事地不可偏也事天则备事地则简是于父母有隆杀也岂得以为繁文末节而一切欲省去乎国家飬兵异于前世自唐之时未有军赏犹不能歳歳亲祠天子出郊兵卫不可简省大辂一动必有赏给今三岁一郊倾竭帑藏犹恐不足郊赉之外岂可复加若一年再赏国力将何以给分而与之人情岂不失望议者必又曰三年一祀天又三年一祭地此又非臣所知也三年一祀以疎为阔若独祭地而不祭天是因事地而愈疎于天自古未有六年一祀天者如此则典礼愈壊欲复古而背古益逺神祗必不顾飨非所以为礼也议者必又曰当郊之岁以十月神州之祭易夏至方泽之祭则可以免方暑举事之患此又非臣之所知也夫所以议此者为欲举从周礼也今以十月易夏至以神州代方泽不知此周礼之经耶抑变礼之权耶若变礼从权而可则合祭圜丘何独不可十月亲祭地十一月亲祭天先地后天古无是礼而一歳再郊军国劳费之患尚未免也议者必又曰当郊之歳夏至祀地祗于方泽上不亲郊而通爟火天子于禁中望祀此又非臣之所知也书之望秩周礼之四望春秋之三望皆谓山川在境内而不在四郊者故逺望而祭也今所在之处俛则见地而云望祭是为京师不见地乎此六议者合祭可否之决也夫分祭天地决非今世之所能行议者不过欲于当郊之岁祀天地宗庙分而为三耳分而为三有三不可夏至之日不可以动大众举大祀一也军赏不可复加二也自有国以来天地宗庙嘉飨此祭累圣相承唯用此礼此乃神祗所歆祖宗所安不可轻动动之则有吉凶祸福不可不虑三也凡此三者臣熟计之无一可行之理伏请从旧为便伏望陛下详覧臣此章则知合祭天地乃是古今正礼本非权宜不独初郊之歳所当施行实为无穷之制不刋之典愿陛下谨守太祖建隆神宗熈宁之礼无更改易郊祀庙享以亿宁上下神祗仍乞下臣此章付有司集议如有异论即湏画一觧破臣所陈六议使皆服上合周礼下不为当今军国之患不可袒执更不论当合可与不可施行所贵严祀大典以时定又言臣近奏论圜丘合祭天地非独适时宜亦自然上合三代六经为万世不刋之典然臣不敢必以为是故六议以开异同之端欲望圣旨行下令议者与臣反复诘难尽此六议之是非而取其通者则其论可得而定今奉圣旨但令集议官集议闻奏切虑议者各伸其意不相诘难则是非可否终莫之决臣今欲乞集议之日若所见不同即湏画一难臣六议明着可否之状不得但持一说不相诘难非臣敢自是而求胜也葢亦从长而取通也【范祖禹传云朝廷从苏轼之请令议者相诘难禹遽白吕大防曰当白朝廷酌其可否行之若使其相诘难必致纷争失体于事何补也大防以为然但令礼官集议而已二先已送集轼又言乞湏相诘难寻又罢集议岂用祖禹之言也】夏四月丁巳诏曰朕闻五帝不相沿乐三王不相袭礼世有损益因时制宜惟我祖宗严奉郊庙当遣官摄事皆考合于前文唯奠王亲祠自裁成于大礼每以三岁对越二仪咸秩百神大赉四海迄先帝元丰之末讲方丘特祭之仪葢乃补一代之阙文振百王之隆典朕惟菲德嗣守丕基列圣已行谨当遵奉先朝未举惧不克堪是以昔岁仲冬竭诚大礼神祗享答祖考熈宁前诏有司再加集议犹欲咨度诸儒之论稽叅六艺之文然理既不疑事无可议断自朕志恊于佥言祗率旧章永为成式令后南郊祭天地依元佑七年例施行仍罢礼官详议诏词范祖禹所草

　　太平治迹统类卷二十二

　　●钦定四库全书

　　太平治迹统类卷二十三

　　（宋）彭百川 撰

　　元佑党事始末上

　　哲宗即位司马温国公光当国悉改熙宁元丰旧事或谓之曰旧臣如章惇吕惠卿等辈皆小人也他日有以父子之义间上则朋党之祸作矣光正色曰天若祚宋必无此事遂改之不疑君子谓光之勇孟轲不如若曰光叅用熙宁旧臣共变其法以絶异时之祸实光所不取也十月同知枢密使安焘乞补外郡不许御史中丞刘摰言臣昨于八月九日曽言神宗皇帝顾命大臣不可尽去宜于张璪等二人而罢璪以安天下留安焘清臣以全国体后蒙圣恩因璪有请进其官职使之外补今闻焘亦复上章臣深虑人情不察以谓先帝弃天下方逾年而受遗之臣一旦尽去转相议论无所不及其于盛德之治不为无损伏望圣明再思顾虑无听焘之去十一月范镇提举崇福宫以镇力辞新命也先是镇会塟永裕陵下蔡京谓镇曰朝廷将起公矣镇变色曰镇以论新法不合得罪先帝一旦弃天下其可因而为利乎及降诏令赴阙镇辞又降诏曰西伯善养二老来归汉室卑辞四臣入侍为我强起无或惮劳镇卒辞之朝廷起镇葢欲授以门下侍郎镇固不欲起又作书问其从孙祖禹亦劝止之镇大喜曰是吾心也凡吾所欲为者司马君实已为之何用复出十二月左司諌朱光庭言学士院试馆职策题有渉讽议朝廷愿正考官之罪又言苏轼尝骂司马光及程颐轼闻而自辨曰臣切闻諌官言近所撰试馆职人策问有渉讽议先朝之语臣退伏思臣之所谓偷与刻者専指今之百官有司及监司守令不能奉行恐致此病于二帝何与焉至于前论周公太公后论文帝宣帝皆是为文引证之常亦无比拟二帝之意况此策问第一第二首邓伯温之词末篇乃臣所撰三首皆臣亲书进入蒙御笔点用第三首臣愚意岂逃圣鉴若有毫髪讽议先朝则臣死有余罪伏愿少回天日之照使臣孤忠不为众口所铄诏追回放罪指挥或言朝廷谓光庭言非是将逐去御史中丞傅尧俞侍御史王嵓叟遂恐逐光庭则所损益大乃各上疏论轼不当置祖宗于议论之间犹未显言其有讥讽意也疏入不报侍御史吕陶言苏轼所撰策题葢设此问以观其合非谓仁宗不如汉文帝神宗不如汉宣帝也朱光庭指以为非亦太甚矣今士大夫皆曰程颐朱光庭有亲而苏轼常戏薄程颐所以光庭为程颐报寃而屡攻苏轼审如所闻则光庭固已失之而苏轼未为得也且轼谓王巩为不知人戏程颐为不慎言举此二者而罪之则当也指其策问为讥议二圣欲深中以报亲友之私怨诚亦过矣况御史上官均近尝论奏为政之道有寛猛两端大概与苏轼策题同意陛下谓其言可取着为法令颁示天下上官均之奏苏轼之策题二人之言皆是讲明治道一则顺以为成法一则指以为罪何轻重取舍之异哉此士大夫之意不能无惑也臣与苏轼皆蜀人而不避乡曲之嫌极论本末既备位台职而辄纠谏官之失当二罪皆不胜诛然喋喋不敢自黙者非独为一苏轼葢为朝廷救朋党之弊也又言明堂降赦臣僚称贺讫两省官欲往奠司马光是时程颐言曰子于是日哭则不歌岂可贺赦纔了却往吊丧坐客有难之曰孔子言哭则不歌即不言歌则不哭今已贺赦了却当往吊丧于礼无害苏轼遂戏程曰此乃狂死市叔孙通所制礼也众皆大笑结寃之端葢自此始轼非无过也
　　元佑二年正月傅尧俞王嵓叟相继上疏论苏轼不当置祖宗于议论间其意欲以救朱光庭也既皆不报是日二人又上疏论之甲子傅尧俞王嵓叟朱光庭以苏轼撰试馆职策题不当累日章疏今看详得是非讥讽祖宗只是论百官有司奉行有过令执政召逐人面谕更不须弹奏庚午翰林学士苏轼言臣近以试馆职策问为台谏所言臣所不敢深辨葢以自辨而求去是不欲去也今者窃闻圣明已察其实而臣四上章四不允独非朝廷知臣无罪可放臣自知无罪可谢也今言臣者不止三人交章累上不啻数十而圣断确然深明其无罪德音一出天下诵之史册书之臣自闻命以来一食三叹一夕九兴身口相谋未知所死然臣撰策问似实有罪若不实言是欺陛下也臣昔于仁宗朝举制科所进策论及所答圣问大抵皆劝仁宗精明庶政督察百官果断而力行也及事神宗蒙召对访问退而上书数万言大抵皆劝神宗忠恕仁厚含垢纳污屈己以裕人也臣区区不自度量常欲希慕古贤可否相济葢如此也伏覩二圣临御以来圣政日新一出忠厚大率多行仁宗故事天下翕然衔戴恩德固无可议者臣私忧过计常恐百官有司矫枉过直或至于偷而神宗励精核实之政渐致隳坏深虑数年之后致驭吏之法渐寛理财之政渐疎备边之计渐弛则意外之忧有不可胜言者臣窃忧之故辄用意撰上策问实以讥讽今之朝廷及宰相台谏之流陛下览之有以感动圣意庶几兼行二帝忠厚励精之政也台谏若以此言朝廷若以此罪臣则斧钺之诛其甘如荠今乃以为讥讽先朝则亦疎而不近矣愿因臣此言儆策在位天下幸甚若以其狂妄不识忌讳虽赐诛戮死且不朽辛未傅尧俞王嵓叟入对论苏轼策题不当尧俞既读札子竟太皇太后曰此小事不消得如此王嵓叟因于袖取轼所撰策题就帘前指陈未终帘中忽厉声曰更不须看文字也傅尧俞曰爱而知其恶憎而知其善今待轼如此轼骄将何以使之曰使总由台谏官嵓叟曰若台谏所言陛下能尽听纳自足以成陛下之美也台谏何与焉尧俞与嵓叟家居待罪伏俟谴斥甲戌三省进呈傅尧俞王嵓叟论苏轼札子执政有欲降旨明言轼非者太皇太后不听因曰轼与尧俞嵓叟光庭皆逐执事者争以为不可丙子诏苏轼所撰策题即无讥讽祖宗之意又缘自来官司试人亦无将祖宗治体评议者葢学士院失于检会札与学士院令知苏轼王嵓叟朱光庭各疾速依旧供职葢从右仆射吕公着之议也同知枢密院范纯仁亦言苏轼止是临文偶失恩虑本非有罪而言者未巳葢此事或闻因小有言致交相攻讦流弊渐大望圣慈深察向来宣谕之意只乞以朝廷本置諌官葢为辅朝廷阙失及奸臣害政令人臣小过本无邪心谏官不须深论若其引咎求去则云朝廷不欲以小事去言官尔等当共成朝廷之美则必不敢更有他说是日御史孙升奏言中丞傅尧俞侍御史王嵓叟因奏论放罪指挥而陛下疑以为党附谏官而苏轼为无过尧俞嵓叟居家待罪而元老大臣曽无骨鲠之论以别是非而立降札子令供职二人去就是系国体茍放罪指挥留而未下则二人者何颜以出而朝廷之体何从而正臣于此时岂可黙黙坐视以负陛下耳目纪纲之寄乎伏望圣慈详汉文汉宣彼此轻重之词察尧舜成汤宥过改过之德早出先降放罪指挥以全君臣之美以正朝廷之体则天下幸甚六月甲申承议郎彭汝砺为起居舍人执政有问新旧之政者汝砺曰政无彼此之辨归于是而已朝奉郎权开封府推官张商英为河东提刑商英先上书言三年无改于父之道今先帝陵寝土未干奈何轻议变更又移书苏轼欲作言官或得之以告吕公着公着不悦故出之先是御史杜纯贾易在司諌缘张舜民事劾吕陶上官均陶亦请外补上疏论朋党曰尝观古之圣君贤臣相与圗治能辟众正之路杜羣枉之门功业隆而名声著者其术无他在乎絶朋党之患而已人君不患不能知朋党而患在于不能去朋党臣起自疎逺无左右之助陛下擢于众人之中付以言责之任感慨自任恨无以报万一然臣以谓諌官御史当尊朝廷肃臣下谨名分正纪纲逺比周然后为称职故遇事必言不暇恤已抵牾同列亦既多矣违戾权贵亦已甚矣顷因程颐不严君臣之分故就别殿说书臣以为礼贵防微事宜戒渐名分一僣毎生厉阶乃封章论其不可奏方上而陛下已悟其失有旨改正则是颐之妄请不待臣言而陛下已辨也臣于颐素无嫌怨所论奏者乃执事耳非欲沮颐以伸已也同舍缘此反目相视不啻仇雠阴怀睚眦伺隙求报未几张舜民罢台职谏官纷然共议营求亦欲率臣同入文字臣既思虑短暗始欲救之遂诺长贰以为可言既而再思理有不可其后全台具疏力来强臣臣乃谋论舜民之言不可从舜民之罢不当救面从其请不敢雷同及至召起三省宣谕其人各以为耻怀怨愈深意欲使臣不可独逸遂形恶奏上凂圣聡仰赖陛下睿明天纵照见邪隠朋党不攻自破孤臣获全今韩维之客程颐之党犹指舜民之事以攻臣是朋党之势复作而朝廷可欺乃天下之深忧也臣安可隠而不辨而去哉今政令之得失生民之利害必有大于舜民之事者而不先言之乃汲汲言臣者意非他也其一则贾易为程颐报怨也其一则杜纯以此悦韩维也韩缜误神宗之政事韩宗师忝秘阁之除命韩宗儒秽恶之迹郭茂恂赃贪之罪臣累尝弹劾则维之恨臣亦深也彼杜纯者与韩氏为婚姻则纯之言臣以为悦韩维迹状亦明矣至于贾易为程颐之党则士大夫无不知之今二人者不知何辞以罪臣也谓臣已尝出言欲救舜民既而不救有反复之罪乎是不许臣深思而欲臣茍合也谓臣见同官罢职不出力救之为薄于道义乎则事固有轻重理因有取舍不可执一而言也臣之罪止于此而言者源源未絶必欲臣废逐而后止臣深痛朋党之弊至于斯也伏望陛下哀怜矜照罢臣言职免使纷纭之议烦惑天听臣不胜幸甚又言杜纯至台以来朝廷送刑名公事付台定夺纯独持深议意务在杀与胡宗愈等各论奏近臣阿附之事是也此亦可见其附韩维也贾易既与臣欲牵孔文仲上殿论奏文仲拒之程颐不与文仲往还忽谒文仲盛陈贾易所言之事因以言诱文仲令欲言之文仲深不平其说此朋党可见矣又言新除台官赵挺之乃邢恕妻兄从事程颐因纯荐为御史以纯与颐之故亦必言臣惟陛下幸察易凡五状言吕陶及是陶与均罢言职陶补外而均内徙文仲吕陶言程颐事【见伊川门】六月右司谏贾易知德州自苏轼以策题事为谏官所言而言者多与程颐善颐既交恶其党迭相攻易建言曰云云又言吕陶党助轼兄弟文彦博实主之语侵彦博及范纯仁太皇太后怒欲峻责易吕公着言易所言颇切直惟诋大臣太甚不可处谏列太皇太后曰不责易此亦难作公等自与皇帝议之公着曰不先逐臣则易命不行争久之止罢谏职退公着谓同列曰谏官所论得失未足言顾主上富于春秋异时将有进导谀之说以惑上心此时正赖左右力争不可预使人主轻厌言者于是吕大防王存刘摰私相顾叹曰吕公仁者之勇乃至于此二年九月庚寅侍御史王觌奏言苏轼程颐向缘小忿侵结仇怨于是颐轼素相亲善之人亦为之更相诋讦以求胜势若决不两立及至台谏官一年之内章疏纷纷多缘颐轼之故也前日颐败而言者及轼故轼乞补外既降诏不允寻复进经筵而又适当执政大臣有阙士大夫岂得不忧虽臣亦为朝廷忧也轼自立朝以来咎愆不少然轼之文采后进少及陛下若保全轼则且勿大用之庶几使轼不遽及于大悔吝又言飞语有十鬼十物八奸之说大概不过取一二公议所共恶者以实其说余皆端良之士伏望出中诏榜朝堂示大夫不听谗言之意以安士大夫之心十月知怀州贾易责知广德军易罢谏职翰林学士苏轼中书舍人苏辙皆乞外补不许于是辙言易谢表自谓以忠直获罪指言羣臣谗邪罔极朋党滔天上下不交忠良丧沮至引周易履霜坚氷不早辨之言以为戒欲使朝廷原心定罪使行诛戮其间有云苏辙持密命以告人志在朋党而害正臣非台谏凡易所言不敢条析论奏惟有言臣一节理当辨明易虽顷谏官今出守郡不当风闻言事其言臣以密告人伏乞朝廷取问状实如所言有实臣甘伏条典于是御史交章论易人才庸下猥蒙朝廷不次拔擢以为谏官而易謟事程颐黙受教戒颐指气使若駈家奴颐于人物少有爱憎易所抗章为毁誉附下罔上背公死党伏望早赐指挥降黜以惩朋党之风诏贾易已罢言职不合于谢上表内指名论事故有是责左丞刘摰言知陈州传尧俞知齐州王嵓叟知潞州梁焘通判虢州张舜民知广德军贾易皆早蒙陛下识擢分任言责志业未伸妖谤横作罢职补外各已数月云云臣愿圣慈特赐睿断召此数十忠正之臣入备任使以慰公议以消奸党幸甚左司员外郎朱光庭为太常少卿光庭旧传云迁太常少卿左正言丁隲论光庭昔为小官曲奉权要推行法令今又剧残苛虐党附程颐倾败善类奉使河北要求名誉并边州郡储蓄一空言虽不行士论快之十一月右仆射吕公着中书侍郎吕大防尚书右丞刘挚右丞王存言孔文仲论朱光庭不当竟寝文仲奏光庭仍就职监察御史赵挺之奏苏轼専务引纳轻薄虚诞无知市井俳优之人以在门下取其浮浅之甚者加力论荐前日十科乃荐王巩其举自代乃荐黄庭坚二人轻薄无行少有人比王巩虽已斥逐补外庭坚罪恶尤大尚列史局按轼学术全出战国策苏秦张仪纵横揣摩之说近试学士院廖正一馆职乃以王莽袁绍董卓曹操篡汉之术为问此数人者忠臣烈士之所讳忌而未尝道今二圣在上轼代王言専引莽卓袁曹之事及求所以篡国迟速之术此何义也考其设心罪不可赦使轼得志将无所不至矣三年正月侍御史王觌奏苏轼去冬学士院馆职策题自谓借汉以喻今也其借而喻今者乃是王莽曹操等篡国之难易缙绅见之莫不惊骇为轻薄贪好利权不通先王性命道德之意専务战国纵横捭阖之术非偶然过失也若使久在朝廷则必立异妄作以为进取之资巧谋害物以快喜怒之气或未欲深罪轼即宜与一郡稍为轻浮躁竞之戒欧阳棐除著作佐郎实録检讨院官言争论不当以棐为集贤校理权判登闻鼓院右正言刘安世言棐与程颐毕仲游孙抃杨国寳辈交结执政子弟参预密谋号为死党伏望因其辞免追还新命非惟少抑奔竞之风庶亦渐消朋党之祸安世又言乞罢棐馆职以慰正人之望诏著作郎黄庭坚依旧著作佐郎以御史赵挺之论其操行邪秽故有是命右正言刘安世言黄庭坚如赵挺之所言则亏损名教岂可尚居华贯若或无有不加考实则庭坚虚蒙恶声将遂沈废伏望圣慈以谏官所言庭坚事状委监司依公体量以闻庶使枉直昭晰初胡宗愈除尚书右丞右谏议王觌□胡宗愈自为御史中丞论事建言多出私意与苏辙孔仲文各以亲旧相为比周力排不附已者深结同于己者操心颇僻岂可以为执政内批王觌论列不当落谏议大夫与外任差遣吕大防范纯仁等商量云内降指挥未敢行下吕公着吕大防等再论列太皇太后厉声曰若有以门下侍郎为奸甘受之否纯仁等又退而止疏所讦有王觌先降贬责文字臣未敢签书更乞圣心熟虑因录进欧阳修朋党论中书舍人曽肇亦言觌之一身出入内外不足为轻重陛下言路之通塞人情之屈伸在此一举所有王觌三省同奉圣旨差知润州制词未敢修撰庚午承议郎右谏议大夫王觌直龙圗阁知润州尚书右丞胡宗愈乞罢政改除门慢差遣诏答曰朕开奬言路通下情虽许风闻尤当核实岂以无根之语轻摇辅政之臣朕方御众以寛退人以礼加之美职付以大邦朕既无负于卿言卿亦何嫌而辞位祇服乃事毋自为疑苏轼之词也御史赵挺之奏愿追改责觌之命杨康国言去年逐张舜民今又罢王觌皆缘论及执政而岁逐谏官望追寝罢觌之命八月刘安世又言宜罢欧阳棐职方员外郎之命黜之外郡使天下知公道之存十月刘安世又论胡宗愈不当进用十二事翰林学士兼侍读苏轼上疏乞郡畧云谏官于意外巧构曲成以积臣罪使臣挠折于十夫之手使陛下投杼于三至之言外廷之人俱晓此意臣不早去必至倾危伏望圣慈念为臣之不易哀臣处此之至难始终保全措之不争之地刘安世又再上章论胡宗愈云匿宰相之姻嫌盗中司之要任蒙蔽人主之听隳废祖宗之法阴结惇确之奸儌幸异日显主轼辙之党公肆诋欺未尝振举纪纲但闻多所朋附又言臣何独自苦力诋大奸上渎圣听下犯邪党葢臣内顾朽薄了无他长报国之心惟知直道郓州州学教授周穜上书乞用王安石配享刘安世论列翰林苏轼自劾按举穜竟罢归轼又言臣观明圣嗣位以求斥逐小人如吕惠卿蔡确张诚呉居厚崔合符杨汲王孝先何正臣卢秉寒周辅王子京陆师闵赵济中官李宪宋用臣之流或首开边隙兵连祸结或渔利搉财为国敛怨或倡起大狱以倾陷善良其为奸恶未易悉数而王安石实为之首今其人死亡之外虽已退处闲散而其腹心羽翼布在中外怀其私恩冀其得用朝廷近日稍寛此等如李宪乞于近地居住王安礼抗拒蔡确乞放还其地皆即听许崔舍符王孝先之流旋踵进用杨汲亦渐牵复吕惠卿窥见此意故敢乞居苏州此等皆民之大贼国之巨蠧得全首领以为至幸岂可以寻常一眚之臣计日累月洗雪复用哉今既稍寛之后必渐用之如此不已则惠卿蔡确之流必有时而复青苗市易诸法必有时为复今周穜草芥之微敢建此议葢有以启之矣臣数月以来窃闻执政之议多欲薄臣之责而寛穜之罪若果如此则是使今后近臣轻引小人而惠卿之流有以卜朝廷之轻重事闗消长忧及治乱伏望特出宸断深诏有司议臣与穜之罪不可轻恕纵朝廷念臣本无邪心止是暗谬亦乞借臣以立法则臣上荷知遇虽云得罪实同被赏闰十二月右正言刘安世论章惇强市民产致朱迎等经户部赴诉伏望选差台臣致狱推劾四年三月戊寅刘安世言自去年四月左司谏韩川同奏胡宗愈奸邪朋党不可大任自后凡十九次上疏条陈未蒙施行次日胡宗愈为资政殿学士知陈州甲申中书侍郎刘挚上书曰恭惟先皇帝以聪明睿智承累世丕平之业思欲力致天下复见三代之盛以汉唐为不足道当时之议以谓非国富则无以为也是王者论治之伟论也当时辅臣如王安石吕惠卿辈不能副先帝委任之意乃奋其私意施为乖谬大失先帝之本旨其富国也则助役青苗变而为聚敛之法其强兵也则保甲保马流而为残扰之政其用人也则进便给轻捷之子以为适时退老成崇厚之人以为无用于是四海兴议先帝颇知其事故罢退安石等不用继而王珪蔡确之徒尤不能将顺主意踵事増恶而先帝知政事之未便于民者方将改作遽弃天下忠臣义士至今长为先帝惜之者此也及皇帝陛下绍膺大歴太皇太后陛下同览万几临统以来法度之久难行者终罢之大臣之害政者更易之正所以述成先帝之盛德美意传之无穷可谓备矣然前者二三大臣之朋党皆失意怏怏自相纳结睥睨正人腹诽新政令布列内外缙绅之间在职之吏不与王安石吕惠卿则与蔡确章惇者率十有五六此臣之所以寝食寒心独为朝廷忧也臣尝深计其术矣不免日夜窥伺间隙异日可以进说则造眩惑之谋又饰奸言以感激圣意摇动政事而已所进之说臣窃料之其大者必为离间之诈此最易入易听祸亦最大不可不防其渐而深察之其次又有二说一曰先朝造法为治皇帝陛下以子继父一旦听臣民之言有所更改其二曰先朝之臣多不任用如蔡确等受顾命有定策之功亦弃于外此二说者人情言之则浅近而易听自义理考之则无所取也是谗间之说伏望皇帝深鉴古事体汉昭之明以辨忠邪使他日奸言异论不可得而入常思太皇太后陛下之言无疑于心无怠于听庶以永承祖宗之业天下幸甚苏轼以龙圗阁学士知杭州从轼也右正言刘安世四具状论王子韶差除不当安世又言御史李常盛陶七事云风宪之地乃有常等王安石蔡确之党人阴持两端寝害正论使渐引其类并居要津则陛下累年忧勤所立之政事必将复坏于羣小之手可不痛哉李常罢斥知邓州坐不言蔡确也舍人彭汝砺依前朝奉郎知滁州坐营蔡确并不草盛陶责辞【此两端在蔡确门】四年六月谏议大夫范祖禹言梁焘确惇之党三不可相左谏议大夫梁焘言范纯仁主张蔡确为党恶不可复畹相位五年三月知亳州邓温伯为翰林学士承旨中书舍人王嵓叟封还词头言温伯傅会元丰草王珪蔡确制词也蓄奸意伏乞收还新命别择贤才夏四月邓温伯兼侍读提举醴泉观温伯告命既出言者论驳不已故有是诏王嵓叟又封还词头奏温伯奸邪事迹猥多不能徧举举陛下所亲见者一事以为明验垂帘之初诏求直言欲以知天下之事温伯草诏阴合奸臣之意阳合陛下之旨名为求言之诏实乃禁言之书使天下无一人敢应诏者迨司马光具以此意陈于陛下别作诏文天下之情使得上达奸邪如此岂可令侍言帝幄预亲近之列乎诏以温伯知南京既而复初命御史梁焘再上章言吕大防又言朋党起而国政倾蒙蔽作而主听壅强悍容而君道失此三者有天下之大患乞留宸虑苏辙为御史中丞言臣闻有官守者不得其官则去有言责者不得其言则去故祖宗朝凡任台谏官而言听则居职不然则黜罢理所必致前后悉然去年台谏论回河不当言既不从而言者皆获美迁今年复论邓温伯不可任翰林言既不究而言者亦并进职不辨是非一皆进擢朝廷负讳言便私之毁臣下被茍简怀利之非风俗渐成士节陵替臣今待罪执法若所言中理望陛下力赐主张行之无吝一有不当亦乞明加黜责以惩妄言侍御史贾易言昔在谏垣论列吕陶因及苏轼今辙为御史中丞臣为属官理合回避诏易为礼部员外郎侍御史孙升言易公忠直谅正色敢言论列邓温伯事朱光庭等皆迁美职易独何罪下迁公议莫不惜直臣之去叹宰执髙下其手也御史中丞苏辙言臣窃观元佑以来朝廷更改弊事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟邪奸失职居外日夜窥伺便利求复进职不免百端游说动摇贵近臣愚窃深忧之若陛下不察其实大臣惑其邪说杂进于朝以示广大无所不容之意则氷炭同处必致交争薫莸共器必当遗臭朝廷之患自此始矣臣愿陛下谨守元佑之初政久而弥坚慎用左右之近臣无杂邪正至于在外臣子以恩意待之使嫌隙无自而生爱戴以忘其死则垂拱无为安意为善愈久而愈无患矣时吕大防刘挚言欲引用元丰党人以平旧怨谓之调停太皇太后颇惑之故辙言退复上疏曰臣自延和殿进呈札子论君子小人不可并处朝廷因复口陈其详以渎天听悉不以臣言为非然天威咫尺言辞遽迫有所未尽退伏思念若使邪正并进皆得与闻国事此治乱之几朝廷所以安危也今者政令已孚事势大定议者惑于浮说乃欲招而纳之与之共事欲以此调停其党臣谓此人若进岂徒然而已哉必将残害正人渐复旧事以快私忿人臣被祸葢不足言臣所惜者宗庙朝廷也先帝以来小人执柄二十年矣建立党与布满中外一旦失势希觊者多创造语言动摇贵近胁之以福诱之以利何所不至臣虽不闻其言槩可料矣闻者若又不加审察遽以为然岂不过甚矣哉诗云无竞维人四方其训之陛下诚以反复异同为忧惟当久任才性忠良识虑明审之士但得四五人常在要地虽未及皋陶伊尹不仁之人知自逺矣愿陛下断自圣心不为流言所惑毋使小人一进后有噬脐之悔则天下幸甚疏奏太皇太后命宰执于帘前读之仍宣谕曰苏辙疑吾君臣兼用邪正言极中理宰相从而和之自此兼用邪正之言始衰辙复上疏曰伏见太皇太后陛下皇帝陛下随时主张改革弊事因民所恶屏去小人天下本无异心羣党自作浮议近者德音一发众心涣然正直有依人知所向惟二圣勿移此意则天下谁敢不然臣窃见方今天下虽未大治而祖宗纪纲具在州郡民物粗安若朝廷大臣正已平心无生事邀功之意因弊修法为安民靖国之术则人心自定虽有异党谁不归心向者异同反复之忧益不足虑矣又云如臣等辈犹知其非况于心怀异同志在反复幸政之失有以借口者乎伏乞宣谕执事政有失当改之勿疑法或未完修之无倦民心既得则异议自消八月刘挚为中书侍郎初以吏额房事与仆射吕大防议不合己而挚门下侍郎及台谏共攻大防大防称疾不出挚毎于上前开陈吏额本末此皆被减者鼓怨言路风闻过实不足深谴大防他日语人曰使上意晓然不疑刘门下之力居多然而士大夫趋利者交构其间谓大防与挚因是有隙于是造为朋党之论摰语大防曰吾曹心知无他然外论如此非朝廷所宜有愿引避大防曰行有请矣是日奏事毕挚少留奏曰臣久处近列器满必覆愿赐骸骨避贤者路既退连上章出在外第期必得请上遣中使召入对太皇太后曰侍郎未得去须官家亲政然后可去使者数辈趣入视事挚不得已受命未几大防辞位不许及挚迁右仆射与大防同列未满岁言者争诋之挚寻罢朋党之论遂不可破其本葢自吏额始秋给事中朱光庭御史杨康国言王巩新除不当诏别与差遣中丞苏辙论王巩熙宁初拒安石而不从其用司马光当国而喜其贤而荐为宗正寺丞爱憎之言未可偏信初除刘安世中书舍人不受再上章乞宫观诏从新所请与梁焘朱光庭同皆以邓温伯乞外任也中丞苏辙侍御史孙升三上章殿中侍御史岑象求三上章监察御史徐君平一上章皆论列右丞许将因进拟管军臣僚议论反复意在倾夺前后章疏乞付外施行十二月苏辙又言奏殿中侍御史上官均反复乞罢台职以肃奸宄许将既以言官罢上官均又言辙等合为朋党动摇圣意以疑似不明事逐执政自此人不得安位矣因乞罢言职于是责知广德军苏辙言杜常曽注解吕惠卿千实不字意求媚悦不学无术邪谄好利太常之职乞赐追夺又再上章言王子韶之佞不可用六年春杭州苏轼为吏部尚书二月除承旨弟辙为右丞朱光庭为给事中中丞苏辙言光庭诬杨畏秦观乞追寝成命刘安世为中书舍人后七日改枢密都承旨丰稷权起居舍人将以次补中丞苏辙言稷撰词乖剌乞降受闲慢差遣从之右正言刘唐老左司谏杨康国言王安礼赃污诏落安礼殿学仍知舒州左司谏杨康国言苏辙不可为执政者六事封还尚书右丞画黄后三月初二日押入视事尚书邓温伯卧疾五辞新命也乞补外诏不允王嵓叟劝刘摰可因其请黜之又移书督大防傅尧俞等挚答曰敢不以身任之不果【吕大防邓温伯】给事中朱光庭言刘定奸恶不可预监司之选黄庭坚为中书舍人韩川言庭坚素无士行诏庭坚仍著作郎癸丑宰相求助台官【杨畏见官制门】六月贾易六状攻吕陶秋翰林学士承旨兼侍读苏轼上疏言臣闻朝廷以安静为福人臣以和睦为忠若喜怒爱憎互相攻击则其初为朋党之说其末乃治乱之机甚可惧也又论贾易党程颐而与之报怨不久必须言臣并及辙朝廷无由安静伏乞因臣亲嫌之请便与一郡以全二圣终始之恩八月贾易言苏辙大谬不应格仁宗顾直极谏之名容其滥进任司谏时妄言浚治壕城发掘骸骨事任中书日与吕陶谋为排陷正直之计用巧得为御史中丞助蜀党与赵卨与陜西地界逐许将而窃其位轼则幸先帝厌代有归来闻好语之诗策题讥毁言者吕大防之制有民亦劳止之辞比治世于周厉妄以免役为便民而欲行决配税户颜章兄弟之无罪张大浙西灾伤建言兴修水利皆为虚妄浚治西湖筑长堤于湖以事游观伏望特行斥免辛夘执政于帘前进呈具言易疏前后异同之语并签贴原疏进入退复具奏乃诏与易外任后二日知青州赵君锡为贾易刼持言苏轼题诗欣幸先帝上仙轼因上疏下题诗日月云君锡公然欺罔伏乞付外施行稍正国法所贵今后臣子不为仇人无故加以恶逆之罪后君锡亦以此罢中丞先是右正言姚勔言君锡取舍反复郑雍亦言君锡在台中惟持两可太皇太后亦言君锡全无执守乃诏复为吏部侍郎寻乞外郡诏为天章阁待诏制知郑州秦观罢秘书正字以贾易言观过失观自请也闰八月甲子执政会议都堂吕大防刘摰欲以李清臣为吏部尚书王嵓叟以非密院所预然必有议论摰曰执政为尚书有何议论曰执政为尚书固不过但恐公取不肯放入耳既而奏可嵓叟谓同列曰必致人言大防亦自以为然録黄过门下省给事中范祖禹封还进呈凡九祖禹执奏如初及大防奏诸部久阙尚书见在人皆资浅未可用须至用前执政上有器勉从之之意辙遂言除李清臣给谏纷然未巳今又用宗孟恐不便太皇太后曰奈阙官何辙曰用此二人与用邓温伯无异三人非有大德俱与珪确并进与今日圣政不合今尚书共阙四人若并用此四人使互进党类气势一合非独臣等奈何不得亦恐朝廷难奈何矣朝廷贵安静如此用人台谏安得不言臣恐自此闹矣太皇太后曰不如且静遂卷除自持下范祖禹言清臣应制科目对策依阿大臣不言时政之失韩琦没先帝褒文彦博建储之议同附彦博而抑韩琦韩绛以庆州兵叛贬邓州清臣为属官赍宣抚文字赴阙规自全而毁绛三短以明已不与李璋指使张吉夫辞市易司之奏葢以李璋方在责降一旦舍去义所不安先帝叹曰十室之邑必有忠信小人陈义甚髙贤于清臣逺矣先帝薄之如此元丰中奉使北边以物帛百千遗中书承受内降吏人吕随为翰林以贿赂阴结堂吏召而用之则天下必曰佞人入朝矣两奏封还除命右正言姚勔亦言清臣阿附时相无大臣节命卒罢十月中丞郑雍御史杨畏对甚久论仆射刘摰及右丞苏辙也雍言挚善牢笼士人不问善恶□□□□□□□又具挚党人名姓【三十人】王嵓叟刘安世韩川朱光庭赵君锡梁焘孙升王觌贾易杨康国安鼎张舜民田子谅叶伸赵挺之盛陶龚原刘概杨国寳杜纯唐适孙谔朱京马辅傅逺庆钱世雄孙路王子韶呉立礼右正言姚勔入奏曰挚朋党不公虞策言挚亲戚赵仁恕王巩犯法施行不当甲戍挚辙以王巩坐罪皆自劾是日二人伏宣和入对对已押赴都堂戊寅签书枢密院王嵓叟奏刘摰苏辙不当罢逐况言者别有所怀未易可测臣不知披肝沥胆事陛下之日久者为信耶足一践言路未得其腹心为信耶安知其间朋邪挟私而阴与羣奸为地者陛下何不稍缓其事诚加考察将必有所见知臣言之不妄奏入不报太皇太后独遣中使赐苏辙诏谕令早入省供职辙再奏乞外任刘挚言臣再具札子陈乞外任伏望圣慈复降中使赐诏不允者恩遇未替岂胜犬马感报之情重念臣居位岁久畧无劳能心实自知果招弹劾虽在旨陈罪状仰蒙圣明洞赐察照大防既致人言已为累国有又安然不去臣实何施面目所以不敢上希睿宠迟迟于进退之际取轻于天下也伏望皇帝陛下太皇太后陛下察臣孤危早赐开允除臣一外任差遣上以明朝廷之大公下以全臣子之名节等已上论吕大防曰论刘挚已十八章初不因王巩事乃邢恕过京师摰与通柬延接章惇子为他日计此何也特与少礼令去太皇太后曰苏辙止荐王巩无他事初邢恕赴贬过京挚答恕柬末云为国自爱以俟休复持柬者明监东排岸官茹东济恕舟安在东济倾险人也有求于摰弗得取摰简录本送郑雍杨畏二人方劾摰得柬大喜乃解释柬语以休复为复子明辟之复谓摰劝恕俟太皇太后他日复辟也又言摰馆章惇之子故太皇太后怒面责摰曰公当一心朝廷若章惇之以一仆射与之未必喜也摰皇恐不能对壬午摰上奏乞外任奏入不报癸未枢密院奏事己丑嵓叟言昨有短奏具陈不知曽经圣览否臣区区不为一刘摰苏辙为陛下惜腹心之人难得去了一个无一个也宣谕曰垂帘之初刘挚排斥奸邪殊有功朕极重之乃闻与邢恕柬延接章惇子弟面诘之果如此朝廷责人却潜通消息嵓叟曰章惇使刘挚分付宰相亦牢笼不得又宣谕曰朕亦不深罪为垂帘初有功但此事不当作尔嵒叟曰言事官未必皆忠直闻杨畏乃惠卿面上人知彼用意安在但欲去除陛下腹心之人便是与奸邪开道路耳甲申嵓叟又言刘挚真陛下腹心之人也今大奸未死人心危疑朝廷之上与之为敌摰为首焉一旦以小愆遂将疎弃天下之心不知妄意陛下之口有所变易谓反与大奸邪报仇前日陛下用挚作宰相奸党自然消伏今得罪累日羣邪相顾已复増气苏辙之进与挚大约相类皆众人之所系望而奸党日所忌嫉者顾其去就岂不重哉夫奸谋难防自古公患莫不因人主意有所动急为倾挤陛下于此不可不察窃闻御史杨畏乃惠卿门人又受张璪知遇最深舒亶作中丞举为台官再除御史公议沸腾交章排斥命遂不行自此愤疾正人常有报复之意后又因赵君锡无所执持为人所使便再三荐除此职谏官虞策亦是张璪面上相知之人常受璪之力为论荐陛下诚将此本末考究还可保其无他意否时已有诏鎻学士院草麻制罢挚而嵓叟未知也十一月戊子刘挚罢相麻制过门下给事中朱光庭封还言挚有功大臣不当无名而去言者指臣为朋党并被逐不辞故光庭与挚俱罢□□御史安鼎知绛州从其请也劾苏辙不当故出十二月翰林学士梁焘言今日为政之要在于辨邪正之实略云李德裕尝为武宗言曰陛下辨邪正専委任守之以定则朝廷必理此真宰相之言也葢意不定则奸邪得以乗隙而进惑乱聪明也一移其意则忧患从而起尚何致治之望乎圣心从来知其为正人者固不多也愿记其尽心宣力终始保全勿使小动摇也如有离间毁谤构陷之言此是动摇之计愿陛下自信素知之心守之以定保辨奸邪之说断之以不疑斥其邪人以安正人正人知所归恃以无恐得以奋忠竭节毕身圗报则朝廷之理不难致也贴黄又云欲举羣臣之二三莫若言路用纯一之臣愿陛下用素所知之正人常在言职风采凛凛为中外所敬惮者处以言官之长其心一忠于两宫其言大公于朝廷使四方仰之国势増重奸邪小人望风自然消退大臣小臣肃然守正莫不纯一无烦圣虑矣惟陛下早定圣断意在必行可救今日之弊七年春丁未刘挚改知大名府中丞郑雍御史杨畏殿中侍御史呉立礼俱有言除知郑州谏官论程颐【见伊川门】王嵓叟为端明殿学士知郑州以侍御史杨畏言嵓叟天资至险强愎狥情父子预政货赂公行监察御史黄庆基言嵓叟废法狥私强狠自用父荀龙子横交通货贿窃弄威福而嵓叟遂称疾章再上故有是命八年二月己巳天章阁待制林希除礼部侍郎御史来之卲言希行谊浮薄不可处之侍从三月苏颂罢相以台章论颂稽留制书黄庆基又言范百禄与颂同系中书商议除授不当自合均任其责因言百禄四罪百禄亦乞罢免诏不允己巳黄庆基言近论奏中书侍郎范百禄朋比欺罔狠愎自任援引党与皆其显然事迹昨罢刘挚王嵒叟朱光庭孙升韩川王巩而后其党始衰然而洛党虽衰川党复盛百禄之亲戚朋友近逺皆在权要陛下可察而知也今因罪状明白早赐罢免以离其党与庶使当路有所惮辛夘中书侍郎范百禄奏蒙赐诏书依旧供职国法有常人言可畏虽恶之明不惑而愚臣之分难安伏望圣慈亟加必罚以杜小人之祸以警在位之臣诏以百禄为太中大夫充资政殿学士知河中府门下侍郎苏辙奏近以御史董敦逸言川人大盛遂具札子及面陈本末蒙德音宣谕深察敦逸之妄以臣言为信臣德望浅薄言者轻相诬罔若非圣明在上心知邪正所在则孤危之踪难以自安窃详敦逸所言谓冯如晦事乃其前状所言之一则其余事不可不辨遂乞一一付外施行复蒙再三宣谕谓其它别无实事惟圣恩深厚知臣愚拙曲加庇护仰涵恩造死生不忘然臣忝备执政知人言臣过失而黙然不辨实难安职陛下爱臣之深而不令臣得知敦逸所言臣窃有所未喻也若敦逸所言果中臣病何惜使臣引失以谢朝廷若敦逸所言不实亦使臣畧加别白然后出入左右粗免愧耻如不蒙开允非所以为爱臣也所有敦逸言臣章疏伏乞早赐付外施行敦逸又言川人太盛苏辙范百禄各有奏举主张差除之人惟苏轼为多髙丽罪书得旨而后苏轼见拒而罢黄河闸堰之事陛下已降之命苏轼拒而罢窃惟苏颂范百禄以稽留制书朝廷亦已施行若轼与辙岂惟敛恩作福朋党不公又拒违君命语其情犯非颂百禄之比释而不治命令轻矣乙亥苏辙又言董敦逸诬罔伏望早赐施行辛夘敦逸与黄庆基皆罢坐言苏轼辙不当也五月壬辰董敦逸四状言苏辙庆基三状言轼吕大防奏敦逸所言三省皆以为非辙之罪庆基言轼曰轼昨知颍州日违法令都监置簿拘收赏钱不依条例妄行赏罚及失入丁真配罪见系京西路提刑州司按法取勘子系官吏轼已移扬州又入为兵部尚书矣乃敢越蓦申陈致朝廷狥其所请将监月按法公事指挥不得助勘致令迁延该赦考轼之意特欲姑息小人葢庇旧吏以沮坏法令而已轼前知杭州日有百姓颜益受纳官不肯领绢率众人论诉非有大过也轼不遵法令判令刺配虽常自劾蒙朝廷赦轼罪而人臣乃欲恣喜怒而出入人罪原其不遵法令之意葢有轻蔑朝廷之心其不忠之罪大矣轼自进用以来援引党与分布权要附丽者力以荐扬违忤者公行排斥昨荐王巩既除宗正寺丞近荐林豫自东排岸不问资序遂差知通判军前者除张耒为著作郎近者除晁补之为著作佐郎轼力为援引遂至于此至如秦观亦轼之门人也素号猥薄昨除秘书正字既用言者罢矣犹不失为校对黄本书籍是以为奔竞之士趋走其门者如市惟知轼而不知有朝廷也近者髙丽人使乞赐书籍此乃祖宗故事且屡尝赐书与之矣轼乃拒违诏旨极言不可及都省批进礼部全吏人上簿固非重责也轼乃盖庇吏人力陈强辨期必胜而后止轼在先朝至为歌诗谤讪朝政有司推治实迹具存众皆以为罪在必死独先帝怜之止上从轻典送黄州安置轼不能感戴厚恩而乃内怀怨望二圣陛下临御之初以轼为中书舍人越因制诰公然指斥先帝时事畧无忌惮将欲刺讥先帝以摅平昔之愤尔轼行李之纯除河北都转运使诰有劳来安集之语是以厉王之乱议先帝也轼行苏颂除刑部尚书诰有盗贼多有是以武帝之曓议先帝也轼行刘谊知韶州诰云尔昔为使者亲见民病尽言而不讳阨穷而不闵安知有今日之报乎夫刘谊得罪于先帝自以职在奉行法度有所不至当公论之而乃张皇上书用此罢江西提举安得冇尽言乎至于安知有今日之报此语尤不忍闻陛下奉承宗庙当有以显扬先帝之鸿业休德岂欲报先帝得罪之人乎轼行唐义除河北运使诰云朕修赋役之法黜聚敛之臣去薄从忠务以养民夫先帝立法岂不欲养民是指先帝之不能养民也今以为黜聚敛之吏是指先帝用聚敛之吏也轼行贬吕惠卿诰云茍有蠧国以害民率皆攘臂而称首夫先帝立法乃欲与天下同利岂有先帝之圣神英睿冠絶百王如此而乃肯从蠧国害民之谋乎轼所行制诰皆在舍人院陛下试取而观之葢有声说述不尽者臣请以常人论之对人之子骂人之父犹且义不胜诛况轼代王言而实诋先帝按之以法当如何哉至如结托常州宜兴县李去盈强买姓曹人抵当田产致其人上下论诉望赐英断上以释先帝之谤议次以正今日之典刑又言曰治天下必先于正朝廷正朝廷必先于破朋党自非明足以察微公足以兼听睿足以独断者未有不为奸邪所蔽也臣近言礼部尚书苏轼已歴疏其所为矣窃见门下侍郎苏辙怀邪狥私援引党与怙势曲法务与其兄相为肘腋以紊乱朝政轼则外许人差遣而公荐之辙则内为之应而引用之按轼与吕陶交结至厚昨者荐陶自代遂除为起居舍人近日中书舍人陈轩缘馆伴髙丽人使请赐书籍事轼恶轩之不附已也遂公奏于朝力加排诋意欲轩补外乃迁陶为中书舍人轼知颖州日赵令时为本州岛佥判轼与之往还甚密轼乃公荐于朝称其才美访闻苏辙见议除令时差遣肆其欺罔之罪大国子司业赵挺之为御史日屡言轼不公事迹轼居礼部统藉国子监日务捃摭太学中意欲沮抑挺之使之补外访闻苏轼见议除挺之为转运副使以同列商议未敢进呈太府寺丞文绩以篆字游于轼之门初不以公正史才称也轼既援引辙遂除为福建路转运判官冯如晦为夔州路转运使日按发公事不当见系御史台推治未结絶间辙以川人遂除馆职差知梓州近断勅方下如晦虽以法夺官而差遣与职竟不动也赵卨帅鄜延日欲弃熙河而不敢献议乃以书抵大臣是时辙为中丞得其书即为论列赖谏官刘唐老疏其交通诬罔之迹谋遂不行前日臣尝言执政不务叶和凡欲行一事除一差遣商量日多不能合甚者几于纷更极伤国体葢辙欲进其党与故众论不肯相从尔轼尝自言陛下称其兄弟孤立以为必不疑也是以敢交结党与而无忌惮又其党言陛下许轼大用以为必见信也是以士大夫莫不争趋其门以图进取上下倡和合为一党牢不可破且人臣事君惟有忠信耳一涉于欺罔则终身不可以诚信委之按辙荐王巩累数百言陛下真以为可用也既而淮南提点刑狱司根究王巩在任日秽恶狼籍实迹具存遂谪为监当而辙亦恬然自若絶不引咎程之邵辙之表弟也昨任夔州路转运判官按知云安军孙拱与之邵互论见系推治未见曲直乃除之邵为都大提举茶事至如轼之罪恶因行制诰公肆刺讥以法论之指斥乗舆罪在不赦而况指斥宗庙乎陛下试观轼辙所为一失控御何所不至于是大防辙奏曰庆基言轼所撰李之纯等六人诰文涉讥毁先帝其间陆师闵诰系范百禄词非轼所撰臣窃观先帝圣意本欲富国强兵鞭挞四夷而一时羣臣将顺太过故事成失当及太皇太后与皇帝临御因民所欲随事救改葢事理当然尔昔汉武帝好用兵重敛伤民昭帝嗣位博采众议多行寝罢明帝尚察屡兴惨狱章帝改之以寛厚故当时天下多悦服未有以为毁谤先帝者也如本朝真宗皇帝即位弛逋欠以厚民财仁宗即位罢修宫观以息民力凡此皆因时施宜以补助先朝阙政亦未闻当时士大夫有以为毁谤先朝者也近日元佑以来言事官有所排击多以毁谤先朝为辞非惟中伤士人兼欲摇动朝廷意极不善若不禁止久逺不便辙又奏兄轼吕惠卿诰非讥毁先帝臣闻先帝末年亦自深悔已行之事但未暇改尔元佑初改正追述先帝美意而已太皇太后曰先帝追悔往事至于泣下当时大臣数人其间极有不善不肯谏止吕大防曰闻永乐败后先帝尝曰两府大臣畧无一人能相劝谏然则一时过举非是先帝本意明矣太皇太后曰此事皇帝宜深知大防曰皇帝圣明必能察照此事于是得旨敦逸庆基并为知军差遣二人既责苏轼以札子自辨曰臣自小年从事以来以刚偏疾恶尽言孤立为累朝人主所知然亦以此见疾于羣小其来久矣自熙宁元丰间为李定舒亶辈所谗及元佑以来光庭挺之贾易皆以诽谤之罪诬臣前后相传専用此术其间有闗臣子之大节不可不辨臣先任中书舍人日适值朝廷窜大奸数人所行诰词皆是元降词头所述罪状非臣私意所敢増损内吕惠卿自前执政责受散官安置诛罚至重当时蒙朝旨节录台谏所言惠卿罪降下既是词头所有则臣安敢减落然臣子之意以为事涉先朝不无所忌故特于诰词内分别解说令天下晓然知是惠卿之奸而先朝盛德之累至于窜逐之意则已见于先朝其畧曰先帝求贤如不及徙善如转圜始以帝尧之仁姑试伯鲧终焉孔子之圣不信宰予发其宿奸谪之辅郡尚疑改过稍畀重权庆陈罔上之言既有砀山之贬反复教戒恶心不悛躁轻矫诬德音犹在臣之愚意以谓古今如鲧为尧之大臣而不害尧之仁宰予为孔子髙弟而不害孔子之圣况再加贬黜深恶其仁皆先朝本意则臣区区之忠言自谓无负矣今庆基乃指以为诽谤指斥不亦矫诬之甚乎其余诰词皆是庆基文致附会以成臣罪如其间有劳来安集之四字乃便云是厉王之乱若一一似此罗织人言则天下之人便不敢开口动笔矣孔子作孝经曰如临深渊如履薄冰此幽王之诗也不知孔子诽谤指斥何人乎此风开于朱光庭盛于赵挺之极于贾易庆基复宗师之臣恐阴中其害渐不可长非独为臣而言也又庆基言臣行陆师闵告词云侵渔百端怨讟而作亦谓之谤讪指斥此词元不是臣行中书案底必有主名可以覆验所谓侵渔怨讟者意亦指言师闵而已何名为谤讪乎又庆基所言臣妄用颍州官钱此事蒙尚书省勘会然所用皆是法外支赏令人告强恶贼人及逐急将还前知州任内公使库所少贫下行人钱物情理如此皆可覆验又庆基所言臣强买常州宜兴县姓曹人田地八年州县方与断还此事元系臣团练副使日罪废之中托亲戚投状依条买得姓曹人一契田土后来姓曹人却来臣处昏赖争夺臣实时牒本路转运司令依公尽理根勘乃使具状申尚书省后来转运司差官勘得姓曹人招服非理昏赖依法决配其依旧合是臣为主牒照会臣愍见小人无知意在得财臣既备侍从不欲与之计较曲直故于招报断遣之后却许姓曹人将元价抽赎仍亦申尚书省及牒本路施行今庆基乃言是本路断还本人显是诬罔今来公案见在户部可以取索案验又庆基所言臣在颕州失入丁真死罪此事已经刑部定夺不是失入却提刑蒋之竒妄有按举公案具在刑部臣窃料庆基所诬臣者非一臣既不能尽知又今来朝廷已知其奸妄黜罢其人臣不当一一辨论但人臣之义以名节为重须至上烦天听也太皇太后令辙谕曰缘近来众人正相招拾且须省事轼乃具札子称谢曰天慈深厚如训子孙委曲保全如爱支体感恩之涕不觉自零伏念臣智短数竒性疎少虑半生犯患垂老困谗非二圣之深知虽百死而何赎伏见东汉孔融才疎意广负气不屈是以遭路粹之寃西晋嵇康才多识寡好善爱人是以遇锺会之祸当时为之扼腕千古为之流涕臣本无二子之长而兼有古人之短若非陛下至公而行之以恕至仁而照之以明察消长之往来辨利害于疑似则臣已下从二子游久矣岂复有今日哉谨当奉以周旋不敢失坠便须刻骨岂特书绅庶全蝼蚁之躯以报丘山之德六月己未遣勾御药院李倬赍诏赐观文殿大学士太中大夫知颕昌府范纯仁令乗驿赴阙先是侍御史杨畏言外议以苏颂初罢恐必用尚书右丞同知枢密院事二人而已一则天资褊狭非有疎通济务之才且狥已强愎未必无怀恩报怨之意一则品业节操材望之类一切未见可取只缘聨姻戚而处本兵中外已籍籍不平况宰相任乎右丞郑雍同知枢密韩忠彦于是闻将以纯仁为右仆射畏又言治天下者赏罚号令而宰相佐人君出赏罚号令以示至公也纯仁去岁帅太原府令边无状上下失备而贼乗之犯麟州蹂践万里死者数万人方罢帅降官名在谪籍而陛下遽命以为相是赏罚不正而功罪未判以为功则罪籍未除以为罪则未应除召况为相哉陛下命相而赏罚未明何以昭示天下哉自是七疏不报监察御史来之卲言纯仁师事程颐闇狠不才于国无补及纯仁至畏又言纯仁自颕昌被召未入见而张葢过内门为不恭太后皆不听或曰畏与轼俱蜀人前击刘摰苏颂皆阴为辙地太皇太后觉畏之意故复自外召用纯仁畏寻又言辙不可大用苏轼乞越州除知定州上言天下治乱系于下情通塞听政之始当以通下情除壅蔽为急务吕陶论元丰小人【见宣仁门】范祖禹奏章惇不可用【见辅导哲宗门】

　　太平治迹统类卷二十三

　　●钦定四库全书

　　太平治迹统类卷二十四
  </div>
  <div class="pagination">
   <a href="太平治迹统类_page6.html">
    上一页
   </a>
   <span>
    ...
   </span>
   <a href="太平治迹统类_page2.html">
    2
   </a>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <span class="current-page">
    7
   </span>
   <a href="太平治迹统类_page8.html">
    8
   </a>
   <a href="太平治迹统类_page9.html">
    9
   </a>
   <a href="太平治迹统类_page10.html">
    10
   </a>
   <a href="太平治迹统类_page11.html">
    11
   </a>
   <a href="太平治迹统类_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
