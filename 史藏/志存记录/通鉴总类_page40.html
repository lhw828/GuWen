<!DOCTYPE html>
<html>
<head>
    <meta charset="UTF-8">
    <title>通鉴总类 - 第 40 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 40 页/共 74 页</h1>
    <div class="content">　　养兵门
　　唐李吉甫撰元和国计簿
　　元和二年是岁李吉甫撰元和国计簿上之总计天下方镇四十八州府二百九十五县千四百五十三其鳯翔鄜坊邠宁振武泾原银夏灵盐河东易定魏博镇兾范阳沧景淮西淄青等十五道七十一州不申户口外毎岁赋税倚办止于浙江东西宣歙淮南江西鄂岳福建湖南八道四十九州一百四十四万户比天宝税户四分减三天下兵仰给县官者八十三万余人比天宝三分增一大率二户资一兵其水旱所伤非时调发不在此数
　　邠宁兵愤不得衣资
　　十五年渭州刺史郝玼数出兵袭吐蕃营所杀甚众李光顔发邠宁兵救泾州邠宁兵以神防受赏厚皆愠曰人给五十缗而不识鬭者彼何人邪常额衣资不得而前冒白刃者此何人邪汹汹不可止光顔亲爲开陈大义以谕之言与涕俱然后军士感恱而行将至泾州吐蕃惧而退
　　后唐军士乏食
　　同光三年初庄宗得魏州银枪効节都近八千人以爲亲军皆勇悍无敌夹河之战实赖其用屡立殊功常许以灭梁之日大加赏赉旣而河南平虽赏赉非一而士卒恃功骄恣无厌更成怨望是岁大饥民多流亡租赋不充道路涂潦漕辇艰澁东都仓廪空竭无以给军士租庸使孔谦日于上东门外望诸州漕运至者随以给之军士乏食有顾妻鬻子者老弱采蔬于野百十爲羣徃徃馁死流言怨嗟而庄宗游畋不息猎于白沙皇后皇子后宫毕从时大雪吏卒有僵仆于道路者伊汝间饥尤甚卫兵所过责其供饷不得则坏其什器撤其室庐以爲薪甚于冦盗县吏皆窜匿山谷
　　郭从谦以私财飨士
　　天成元年初庄宗与梁相拒于徳胜募勇士挑战从谦应募俘斩而还由是益有宠庄宗选诸军骁勇者爲亲军分置四指挥号从马直从谦自军使积功至指挥使郭崇韬方用事从谦以叔父事之睦王存乂以从谦爲假子及崇韬存乂得罪从谦数以私财飨从马直诸校对之流涕言崇韬之寃及从马直军士王温作乱庄宗戏之曰汝旣负我附崇韬存乂又教王温反欲何爲也从谦益惧旣退隂谓诸校曰主上以王温之故俟邺都平定尽阬若曹家之所有宜尽市酒肉勿爲久计也由是亲军皆不自安
　　庄宗出金帛赐诸军
　　诏怀逺指挥使白从晖将骑兵扼河阳桥庄宗乃出金帛给赐诸军枢密宣徽使及供奉内使景进等皆献金帛以助给赐军士负物而诟曰吾妻子已殍死得此何爲
　　用兵门
　　汉军大败于彭城
　　二年汉王率诸侯兵凡五十六万人伐楚遂入彭城収其货宝美人日置酒髙会项王闻之自以精兵三万人至彭城日中大破汉军睢水上汉军却爲楚所挤卒十余万人皆入睢水水爲之不流围汉王三匝会大风从西北起折木发屋扬沙石窈防昼晦楚军大乱坏散而汉王乃得与数十骑遁去道逢孝惠鲁元公主载以行楚骑追之汉王急推堕二子车下滕公常下収载之卒保防脱二子审食其从太公吕后间行求汉王反遇楚军项王常置军中爲质诸侯皆背汉复与楚塞王欣翟王翳亡降楚
　　韩信出背水阵破赵军
　　三年韩信张耳以兵数万东击赵赵王及成安君陈余闻之聚兵井陉口号二十万广武君李左车说成安君曰韩信张耳乗胜而去国逺鬭其锋不可当臣闻千里餽粮士有饥色樵苏后防师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟髙垒勿与战彼前不得鬭退不得还野无所掠不至十日而两将之头可致于麾下否则必爲二子所禽矣成安君尝自称义兵不用诈谋竒计韩信使人间视知其不用广武君防则大喜乃敢引兵遂下未至井陉口二十里止舍夜半传发选轻骑二千人人持一赤帜从间道草山而望赵军诫曰赵见我走必空壁逐我若疾入赵壁拔赵帜立汉赤帜令禆将传餐曰今日破赵会食诸将皆莫信佯应曰诺信乃使万人先行出背水阵赵军望见而大笑平旦信建大将旗鼓鼓行出井陉口赵开壁击之大战良久信与张耳佯弃鼓旗走水上军赵果空壁争汉旗鼓逐信耳信耳已入水上军军皆殊死战不可败信所出竒兵二千遂驰入赵壁皆拔赵旗立汉赤帜二千赵军已不能得信等欲还归壁壁皆汉赤帜见而大惊兵遂乱遁走汉兵夹击大破赵军斩成安君泜水上禽赵王歇诸将问信曰兵灋右倍山陵前左水泽今者将军令臣等反背水阵竟以胜何也信曰此在兵灋顾诸军不察耳兵灋不曰防之死地而后生置之亡地而后存且信非得素拊循士大夫也此所谓驱市人而战今予之生地皆走宁得而用之乎诸将皆服曰善非臣所及也信募生得广武君东乡坐师事之问曰仆欲北攻燕东伐齐何若而有功广武君辞谢曰臣败亡之虏何足以权大事乎信曰仆闻之百里奚居虞而虞亡在秦而秦霸非愚于虞而智于秦也用与不用听与不听也诚令成安君听足下计若信者亦已爲禽矣愿足下勿辞广武君曰今将军虏魏王禽夏说诛成安君威震天下然欲举倦敝之兵顿之燕坚城之下欲战不得攻之不拔燕旣不服齐必拒境以自彊燕齐相持而不下则刘项之权未有所分也今爲将军计莫如按甲休兵镇抚赵民北首燕路而后遣辩士奉咫尺之书于燕燕必听从燕已从而东临齐虽有智者亦不知爲齐计矣兵固有先声而后实者此之谓也韩信从其防发使使燕燕从风而靡
　　汉王数项羽十罪
　　四年项王乃即汉王相与临广武间而语羽欲与汉王独身挑战汉王数羽曰羽负约王我于蜀汉罪一矫杀卿子冠军罪二救赵不还报而擅刼诸侯兵入关罪三烧秦宫室掘始皇帝冢収私其财罪四杀秦降王子婴罪五诈阬秦子弟新安二十万罪六王诸将善地而徙逐故主罪七出逐义帝彭城自都之夺韩王地并王梁楚多自与罪八使人隂杀义帝江南罪九爲政不平主约不信天下所不容大逆无道罪十也吾以义兵从诸侯诛残贼使刑余罪人击公何苦乃与公挑战羽大怒伏弩射中汉王汉王伤胷乃扪足曰虏中吾指汉王病创卧张良彊请汉王起行劳军以安士卒毋令楚乗胜汉王出行军疾甚因驰入成臯
　　髙帝马上得天下
　　十一年陆生时时前说称诗书髙帝骂之曰乃公居马上而得之安事诗书陆生曰居马上得之宁可以马上治之乎且汤武逆取而以顺守之文武并用长久之术也昔者吴王夫差智伯秦始皇皆以极武而亡乡使秦已并天下行仁义法先圣陛下安得而有之髙帝有慙色曰试爲我着秦所以失天下吾所以得之者及古成败之国陆生乃祖述存亡之征凢着十二篇毎奏一篇髙帝未尝不称善号其书曰新语
　　魏相谏伐匈奴
　　元康二年匈奴大臣皆以爲车师地肥美近匈奴使汉得之多田积谷必害人国不可不争由是数遣兵击车师田者郑吉将渠犂田卒七千余人救之爲匈奴所围吉上言车师去渠犂千余里汉兵在渠犂者少埶不能相救愿益田卒宣帝与后将军赵充国等议欲因匈奴衰弱出兵击其右地使不敢复扰西域魏相上书谏曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏父子共犬羊之裘食草莱之实常恐不能自存难以动兵按今年计子弟杀父兄妻杀夫者凡二百二十二人臣愚以爲此非小变也今左右不忧此乃欲发兵报纎介之忿于逺夷殆孔子所谓吾恐季孙之忧不在颛臾而在萧墙之内也宣帝从相言止遣长罗侯常惠将张掖酒泉骑徃车师迎郑吉及其吏士还渠犂
　　大司马奋二郡之兵讨王郎
　　更始二年大司马秀北至蓟会王子接起兵蓟中以应王郎城内扰乱秀趣驾而出晨夜南驰不敢入城邑舍食道傍至芜蒌亭时天寒烈冯异上豆粥至饶阳官属皆乏食至下曲阳传闻王郎兵在后从者皆恐至嘑沱河候吏还白河水流澌无船不可济秀使王霸徃视之霸恐惊众欲且前阻水还即诡曰冰坚可度官属皆喜秀笑曰候吏果妄语也遂前比至河河冰亦合乃令王霸防度未毕数骑而冰觧至南宫遇大风雨秀引车入道傍空舍冯异抱薪邓禹火秀对灶燎衣冯异复进麦饭进至下博城西惶惑不知所之有白衣老父在道傍指曰努力信都郡爲长安城守去此八十里秀即驰赴之是时郡国皆已降王郎独信都太守任光和戎太守邳肜不肯从光闻秀至大喜邳肜亦自和戎来会议者多言可因信都兵自送西还长安邳肜曰吏民歌吟思汉久矣今卜者王郎假名因埶驱集乌合之众遂振燕赵之地无有根本之固明公奋二郡之兵以讨之何患不克今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难会也何者明公既西则邯郸势成民不肯捐父母背成主而千里送公其离散亡逃可必也秀乃止任光发傍县得精兵四千人入堂阳界又击贳县进攻下曲阳降之众稍合至数万人复北击中山移檄边郡共击邯郸郡县还复响应
　　披舆地图以示邓禹
　　或说大司马秀以守柏人不如定钜鹿秀乃引兵东北拔广阿秀披舆地图指示邓禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在徳薄厚不以大小也
　　旣平陇复望蜀
　　建武八年光武自上邽晨夜东驰赐岑彭等书曰两城若下便可将兵南击蜀虏人苦不知足旣平陇复望蜀毎一发兵头须爲白
　　岑彭用兵如神
　　十一年公孙述使其将延岑拒广汉侯丹拒黄石岑彭使臧宫从涪水上平曲拒延岑自分兵浮江下还江州泝都江而上袭击侯丹大破之因晨夜倍道兼行二千余里径拔武阳使精骑驰击广都去成都数十里埶若风雨所至皆犇散初述闻汉兵在平曲故遣大兵逆之及彭至武阳绕出延岑军后蜀地震骇述大惊以杖击地曰是何神也延岑盛兵于沅水臧宫众多食少欲引还恐爲所及会光武遣谒者将兵诣岑彭宫矫制取以自益晨夜进兵多张旗帜登山鼓噪右步左骑挟船而引呼声动山谷岑不意汉军卒至登山望之大震恐宫因纵击大破之延岑犇成都其众悉降
　　光武偃武修文
　　十三年光武在兵间久厌武事且知天下疲耗思乐息肩自陇蜀平后非警急未尝复言军旅皇太子尝问攻战之事光武曰昔卫灵公问陈孔子不对此非尔所及邓禹贾复知帝偃干戈修文徳不欲功臣拥众京师乃去甲兵敦儒学光武亦思念欲完功臣爵土不令以吏职爲过遂罢左右将军官耿弇等亦上大将军将军印绶皆以列侯就第加位特进奉朝请
　　蜀谯周作仇国论以讽用兵
　　魏甘露二年汉姜维闻魏分闗中兵以赴淮南欲乘虚向秦川率数万人出骆谷安西将军邓艾进兵据之以拒维是时维数出兵蜀人愁苦中散大夫谯周作仇国论以讽之曰或问往古能以弱胜彊者其术何如曰吾闻之处大无患者常多慢处小有忧者当思善多慢则生乱思善则生治理之常也故周文养民以少取多句践防众以弱毙彊此其术也或曰曩者项彊汉弱相与战争项羽与汉约分鸿沟各归息民张良以爲民志旣定则难动也率兵追羽终毙项氏岂必由文王之事乎曰当啇周之际王侯世尊君臣久固民习所専深根者难拔据固者难迁当此之时虽汉祖安能杖劒鞭马取天下乎及秦罢侯置守之后民疲秦役天下土崩或岁改主或月易公鸟惊兽骇莫知所从于是豪彊并争虎裂狼分疾搏者获多迟后者见吞今我与彼皆传国易世矣旣非秦末鼎沸之时实有六国并据之埶故可爲文王难爲汉祖夫民之疲劳则骚扰之兆生上慢下暴则瓦觧之形起谚曰射幸数跌不如审发是故智者不爲小利移目不爲意似改步时可而后动数合而后举故汤武之师不再战而克诚重民劳而度时审也如遂极武黩征土崩埶生不幸遇难虽有智者将不能谋之矣
　　慕容皝乗海冰讨辽东
　　东晋咸康二年慕容皝将讨慕容仁司马髙诩曰仁叛弃君亲民神共怒前此海未尝冻自仁反以来连年冻者三矣且仁専备陆道天其或者欲使吾乘海氷以袭之也皝从之羣僚皆言渉氷危事不若从陆道皝曰吾计已决敢沮者斩皝帅其弟军师将军评等自昌黎东践冰而进凡三百余里至历林口舍辎重轻兵趣平郭去城七里候骑以告仁仁狼狈出战悉众陈于城之西北慕容军帅所部降于皝皝从而纵击大破之仁走其帐下皆叛遂擒之
　　唐褚遂良谏伐髙丽
　　贞观十八年相里奬至平壤谕使勿攻新罗莫离支曰昔隋人入冦新罗乗舋侵我地五百里自非归我侵地恐兵未能已奬曰辽东诸城本皆中国郡县中国尚且不言髙丽岂得必求故地莫离支竟不从奬还言其状太宗曰盖苏文弑其君残虐其民今又违我诏命侵暴邻国不可不讨谏议大夫褚遂良曰陛下指麾则中原清晏顾眄则四夷詟服威望大矣今乃渡海逺征小夷若指期克捷犹可也万一蹉跌伤威损望更兴忿兵则安危难测矣李世勣曰间者薛延陁入冦陛下欲发兵穷讨魏征谏而止使至今爲患太宗曰然此诚征之失又欲自征髙丽褚遂良上疏以爲天下譬犹一身两京心腹也州县四支也四夷身外之物也髙丽罪大诚当致讨但命二三猛将将四五万众杖陛下威灵取之如反掌耳今以天下之君轻行逺举皆愚臣之所甚忧也太宗不听
　　太宗悔伐髙丽无功
　　十九年太宗渡辽水辽泽泥潦车马不通诸军度渤错水暴风雪士卒沾湿多死者凡征髙丽十城徙辽盖岩三州户口入中国者七万人新城建安驻跸三大战斩首四万余级战士死者几二千人战马死者什七八太宗以不能成功深悔之叹曰魏征若在不使我有是行也命驰驿祀征以少牢复立所制碑召其妻子诣行在劳赐之
　　房龄谏太宗东征
　　二十二年房龄留守京师疾笃上征赴玉华宫肩舆入殿至御座侧乃下相对流涕因留宫下闻其小愈则喜形于色加剧则忧悴龄谓诸子曰吾受主上厚恩今天下无事惟东征未已羣臣莫敢諌吾知而不言死有余责乃上表誎以爲老子曰知足不辱知止不殆陛下威名功徳亦可足矣拓地开疆亦可止矣且陛下毎决一重囚必令三覆五奏进素膳止音乐者重人命也今驱无罪之士卒委之锋刃之下使肝脑涂地独不足愍乎向使髙丽违失臣节诛之可也侵扰百姓灭之可也他日能爲中国患除之可也今无此三条而坐烦中国内爲前代雪耻外爲新罗报雠岂非所存者小所损者大乎愿陛下许髙丽自新焚陵波之船罢应募之众自然华夷庆赖逺肃迩安臣旦夕入地傥防録此哀鸣死且不朽龄子遗爱尚上女髙阳公主太宗谓公主曰彼病笃如此尚能忧我国家上自临视握手与诀悲不自胜
　　陈子昻谏天后击生羌
　　垂拱四年太后欲发梁鳯巴蜑自雅州开山通道出击生羌因袭吐蕃正字陈子昻上书以爲雅州边羌自国初已来未尝爲盗今一旦无罪戮之必蜂起爲盗西山盗起则蜀之边邑不得不连兵备守臣愚以爲西蜀之祸自此结矣臣闻吐蕃爱蜀富饶欲盗之久矣徒以山川阻絶障隘不通势不能动今国家乃乱边羌开隘道使其收奔亡之种爲乡导以攻边是借冦兵而爲贼除道举全蜀以遗之也蜀者国家之宝库可以兼济中国今执事者乃图侥幸之利以事西羌得其地不足以稼穑财不足以富国徒爲糜费无益圣徳况其成败未可知哉夫蜀之所恃者险也人之所以安者无役也今国家乃开其险役其人险开则便冦人役则伤财臣恐未见羌戎已有奸盗在其中矣且蜀人尫劣不习兵战山川阻旷去中夏逺今无故生西羌吐蕃之患臣见其不及百年蜀爲戎矣愿陛下熟计之旣而役不果兴
　　幽镇用兵久无功
　　长庆元年自宪宗征伐四方国用已虚穆宗即位赏赐左右及宿卫诸军无节及幽镇用兵久无功府藏空竭势不能支执政乃议王庭凑杀田正而朱克融全张靖罪有重轻请赦克融専讨庭凑穆宗从之
　　文宗厚赏军功
　　太和二年易定节度使栁公济奏攻李同捷坚固寨拔之又破其兵于寨东时河南北诸军讨同捷久未成功毎有小胜则虚张首虏以邀厚赏朝廷竭力奉之江淮爲之耗
　　后梁刘鄩袭晋阳不克
　　贞明元年晋王劳军于魏县因帅百余骑循河而上觇刘鄩营会天隂晦鄩伏兵五千于河曲丛林间鼓噪而出围王数重王跃马大呼帅骑驰突所向披靡乃得出刘鄩以晋兵尽在魏州晋阳必虚欲以竒计袭取之乃濳引兵自黄泽西去晋人怪鄩军数日不出但时见旗帜循堞往来晋王曰吾闻刘鄩用兵一步百计此必诈也更使觇之乃缚刍爲人执旗乗驴在城上耳亟发骑追之会隂雨积旬黄泽道险堇泥深尺余士卒坠崖谷死者什二三晋阳城中知之勒兵爲备鄩至乐平糗粮且尽又闻晋有备追兵在后众惧将溃鄩谕之曰今去家千里深入敌境腹背有兵山谷髙深如坠井中去将何之惟力战庶几可免不则以死报君亲耳众泣而止
　　晋王好引轻骑迫敌营
　　四年晋王军于麻家渡贺瓌谢彦章将梁兵屯濮州北行台村相持不战晋王好自引轻骑迫敌营挑战危窘者数四赖李绍荣力战翼卫之得免赵王镕致书戒之王谓使者曰定天下者非百战何由得之安可但深居帷房以自肥乎一旦王将出营都营使李存审扣马泣谏曰大王当爲天下自重彼先登防陈将士之职也非大王之事也王爲之揽辔而还他日伺存审不在急以数百骑抵梁营谢彦章伏精甲五千于隄下围王数十重王力战于中后骑继至者攻之于外仅得出会李存审救至梁兵乃退王始以存审之言爲忠
　　赵季良预谋军事
　　龙徳二年魏州税多逋负晋王以让司録赵季良季良曰殿下何时当平河南王怒曰汝职在督税职之不修何敢预我军事季良对曰殿下方谋攻取而不爱百姓一旦百姓离心恐河北亦非陛下之有况河南乎王恱谢之自是重之毎预谋议
　　南唐欲终身不用兵
　　后周广顺二年唐主以比年出师无功乃议休兵息民或曰愿陛下数十年不用兵可小康矣唐主曰将终身不用何数十年之有
　　后周世宗自将兵御北汉
　　显徳元年世宗闻北汉主入冦欲自将兵御之羣臣皆曰刘崇自平阳遁走以来势蹙气沮必不敢自来陛下新即位山陵有日人心易揺不宜轻动宜命将御之世宗曰崇幸我大丧轻朕年少新立有吞天下之心此必自来朕不可不往冯道固争之世宗曰昔唐太宗定天下未尝不自行朕何敢偷安道曰未审陛下能爲唐太宗否世宗曰以吾兵力之彊破刘崇如山压卵耳道曰未审陛下能爲山否世宗不恱惟王溥劝行北汉乗胜进逼潞州世宗发大梁过泽州宿于州东北北汉主不知世宗至过潞州不攻引兵而南是夕军于髙平之南前锋与北汉兵遇击之北汉兵却世宗虑其遁去趣诸军亟进北汉主以中军陈于巴公原张元徽军其东杨衮军其西众颇严整时河阳节度使刘词将后军未至众心危惧而帝志气益锐命白重赞李重进将左军居西樊爱能何徽将右军居东向训史彦超将精骑居中央张永徳将禁兵卫世宗世宗介马自临陈督战杨衮防马前望周军退谓北汉主曰勍敌也未可轻进北汉主奋防曰时不可失请公勿言试观我战遂麾东军先进张元徽将千骑击周右军合战未几樊爱能何徽引骑兵先遁右军溃步兵千余人觧甲呼万岁降于北汉帝见军势危自引亲兵犯矢石督战太祖皇帝时爲宿卫将谓同列曰主危如此吾属何得不致死又谓张永徳曰贼气骄力战可破也公麾下多能左射者请引兵乗髙西出爲左翼我引兵爲右翼以击之国家安危在此一举永徳从之各将二千人进战太祖皇帝身先士卒驰犯其锋士卒死战无不一当百北汉兵披靡北汉主知世宗自临陈褒赏张元徽趣使乗胜进兵元徽前略陈马倒爲周兵所杀元徽北汉之骁将也北军由是夺气时南风益盛周兵争奋北汉兵大败杨衮恨北汉主之语全军而退樊爱能何徽引数千骑南走控露刃剽掠辎重役徒惊走失亡甚多世宗遣近臣及亲军校追谕止之莫肯奉诏刘词遇爱能等于涂爱能等止之词不从引兵而北时北汉主尚有余众万余人阻涧而陈薄暮词至复与诸军击之北汉兵又败追至髙平僵尸满山谷委弃御物及辎重器械杂畜不可胜纪是夕世宗宿于野次樊爱能等闻周兵大捷与士卒稍稍复还北汉主自髙平被褐戴笠乗契丹所赠黄骝帅百余骑由雕窠岭遁归昼夜北走所至得食未举筯或周兵至辄苍黄而去北汉主衰老力惫伏于马上昼夜驰骤殆不能支仅得入晋阳世宗欲诛樊爱能等以肃军政犹豫未决张永徳侍侧世宗以其事访之对曰爱能等素无大功忝冒节钺望敌先逃死未塞责且陛下方欲削平四海茍军法不立虽有熊罴之士百万之众安得而用之世宗掷枕于地大呼称善即収爱能徽及所部军使以上七十余人责之曰汝辈皆累朝宿将非不能战今望风奔遁者无他正欲以朕爲竒货卖与刘崇耳悉斩之自是骄将惰卒始知所惧不行姑息之政矣
　　世宗有兼并北汉之意
　　初世宗遣符彦卿等北征但欲耀兵于晋阳城下未议攻取旣入北汉境其民争以食物迎周师泣诉刘氏赋役之重愿供军须助攻晋阳北汉州县继有降者世宗闻之始有兼并之意遣使徃与诸将议之诸将皆言刍粮不足请且班师以俟再举世宗不听旣而诸军数十万聚于太原城下军士不免剽掠北汉民失望稍稍保山谷自固世宗闻之驰诏禁止剽掠安抚农民止征今岁租税及募民入粟拜官有差仍发泽潞晋綘慈隰及山东近便诸州民运粮以馈军遣李谷诣太原计度刍粮
　　世宗马上持石
　　三年世宗行视水寨至淝桥自取一石马上持之至寨以供礮从官过桥者人赍一石
　　李谷劝世宗亲征夀春
　　四年议者以唐援兵尚彊多请罢兵世宗疑之李谷寝疾在第世宗使范质王溥就与之谋谷上疏以爲夀春危困破在旦夕若銮驾亲征则将士争奋援兵震恐城中知亡必可下矣世宗恱
　　窦俨劝世宗速征淮南
　　窦俨上疏又言陛下南征江淮一举而得八州再驾而平夀春威灵所加前无彊敌今以众击寡以治伐乱势无不克但行之贵速则彼民免俘馘之灾此民息转输之因矣世宗览而善之
　　蜀李昊劝蜀主拒周
　　五年髙保融再遗蜀主书劝称臣于周蜀主集将相议之李昊曰从之则君父之辱违之则周师必至诸将能拒周乎诸将皆曰以陛下圣明江山险固岂可望风屈服秣马厉兵正爲今日臣等请以死卫社稷蜀主命昊草书极言拒絶之
　　训武门
　　唐太宗习射于显徳殿
　　武徳九年太宗引诸卫将卒习射于显徳殿庭谕之曰戎狄侵盗自古有之患在边境小安则人主逸游忘战是以冦来莫之能御今朕不使汝曹穿池筑苑専习弓矢居闲无事则爲汝师突厥入冦则爲汝将庶几中国之民可以少安乎于是日引数百人教射于殿庭太宗亲临试中多者赏以弓刀帛其将帅亦加上考羣臣多諌曰于律以兵刃至御在所者绞今使卑碎之人张弓挟矢于轩陛之侧陛下亲在其间万有一狂夫窃发出于不意非所以重社稷也韩州刺史封同人入朝切谏太宗皆不听曰王者视四海如一家封域之内皆朕赤子朕一一推心置其腹中奈何宿卫之士亦加猜忌乎由是人思自励数年之间悉爲精锐
　　明皇讲武于骊山之下
　　开元元年明皇幸新丰讲武于骊山之下征兵二十万旌旗连亘五十余里以军容不整坐兵部尚书郭元振于纛下将斩之刘幽求张说跪于马前諌曰元振有大功于社稷不可杀乃流新州斩给事中知礼仪事唐绍以其制军礼不肃故也时二大臣得罪诸军多震慑失次惟左军节度薛讷朔方道大总管觧琬二军不动上遣轻骑召之皆不得入其陈明皇深叹美慰勉之
　　马燧教牧马厮役
　　大厯十四年以马燧爲河东节度使河东承百井之败骑士单弱燧悉召牧马厮役得数千人教之数月皆爲精骑造甲必爲长短三等称其所衣以便进趋又造战车行则载兵甲止则爲营陈或塞险以遏奔冲器械无不精利居一年得选兵三万
　　李徳简蜀兵
　　太和五年西川节度使李徳奏蜀兵羸疾老弱者从来终身不简臣命立五尺五寸之度简去四千四百余人复简募少壮者千人以慰其心所募北兵已得千五百人与土兵叅居转相训习日益精练又蜀工所作兵器徒务华饰不堪用臣今取工于别道以治之无不坚利
　　崔安潜训练蜀兵
　　干符六年西川节度使崔安潜以蜀兵怯弱奏遣大将赍牒诣陈许诸州募壮士与蜀人相杂训练用之得三千人分爲三军亦戴黄帽号黄头军又奏乞洪州弩手教蜀人用弩走丸而射之选得千人号机弩营蜀兵由是浸彊
　　后周世宗大简诸军
　　显徳元年初宿卫之士累朝相承务求姑息不欲简阅恐伤人情由是羸老者居多但骄蹇不用命实不可用毎遇大敌不走即降其所以失国亦多由此世宗因髙平之战始知其弊谓侍臣曰凡兵务精不务多今以农夫百未能养甲士一奈何浚民之膏泽养此无用之物乎且健懦不分众何所劝乃命大简诸军精锐者升之上军羸者斥去之又以骁勇之士多爲诸藩镇所蓄诏募天下壮士咸遣诣阙命太祖皇帝选其尤者爲殿前诸班其骑步诸军各命将帅选之由是士卒精彊近代无比征伐四方所向皆捷选练之力也
　　太祖皇帝部兵甚精
　　三年世宗命太祖皇帝倍道袭清流关皇甫晖等陈于山下方与前锋战太祖皇帝引兵出山后晖等大惊走入滁州欲断桥自守太祖皇帝跃马麾兵渉水直抵城下晖曰人各爲其主愿容成列而战太祖皇帝笑而许之晖整众而出太祖皇帝拥马颈突陈而入大呼曰吾止取皇甫晖他人非吾敌也手劒击晖中脑生擒之并擒姚鳯遂克滁州遣使献皇甫晖等晖伤甚见世宗卧而言曰臣非不忠于所事但士卒勇怯不同耳臣向日屡与契丹战未尝见兵精如此因盛称太祖皇帝之勇世宗释之
　　边备门
　　汉鼂错请募民入粟于边受爵免罪
　　十二年鼂错言于文帝曰今令民有车骑马一匹者复卒三人车骑者天下武备也故爲复卒神农之教曰有石城十仞汤池百步带甲百万而无粟弗能守也以是观之粟者王者大用政之本务今民入粟受爵至五大夫以上乃复一人耳此其与骑马之功相去逺矣爵者上之所擅出于口而无穷粟者民之所种生于地而不乏夫得髙爵与免罪人之所甚欲也使天下人入粟于边以受爵免罪不过三岁塞下之粟必多矣文帝从之令民入粟于边拜爵各以多少级数爲差错复奏言陛下幸使天下入粟塞下以拜爵甚大惠也边食足以支五岁可令入粟郡县矣郡县足支一岁以上可时赦勿收农民租如此徳泽加于万民民愈勤农大富乐矣文帝复从其言
　　吴吕防请立濡须坞以备曹操
　　建安十七年吴吕闻曹操欲东兵说孙权夹濡须水口立坞诸将皆曰上岸击贼洗足入船何用坞爲蒙曰兵有利钝战无百胜如有邂逅敌步骑蹙人不暇及水其得入船乎权曰善遂作濡须坞
　　吴益巴丘之戍蜀増白帝之守
　　魏青龙二年吴人闻诸葛亮卒恐魏承衰取蜀増巴丘守兵万人一欲以爲救援二欲以事分割汉人闻之亦増永安之守以防非常汉主使右中郎将宗预使吴吴主问曰东之与西譬犹一家而闻西更増白帝之守何也对曰臣以爲东益巴丘之戍西増白帝之守皆事埶宜然俱不足以相问也吴主大笑嘉其抗礼之亚于邓芝
　　晋杜预严戍守于襄阳
　　太康元年杜预还襄阳以爲天下虽安忘战必危乃勤于讲武申严戍守又引淯水以浸田万余顷开杨口通零桂之漕公私赖之
　　桓宣镇襄阳赵人不能胜
　　咸和七年桓宣镇襄阳招怀初附简刑罚略威仪劝课农桑或载鉏耒于轺轩亲帅民芸获在襄阳十余年赵人再攻之宣以寡弱拒守赵人不能胜时人以爲亚于祖逖周访
　　宋何承天陈备戎四防
　　元嘉二十三年文帝以魏冦爲忧咨访羣臣御史中丞何承天上表以爲凡备匈奴之防不过二科武夫尽征伐之谋儒生讲和亲之约今若欲追踪卫霍自非大田淮泗内实青徐使民有赢储野有积谷然后发精卒十万一举荡夷则不足爲也若但欲遣军追讨报其侵暴则彼必轻骑犇走不肯会战徒兴巨费不损于彼报复之役将遂无已斯防之最末者也安边固守于计爲长臣窃以曹孙之霸才均智敌江淮之间不居各数百里何者斥候之郊非耕牧之地故坚壁清野以其来整甲缮兵以乗其弊保民全境不出此涂要而归之其防有四一曰移逺就近今青兖旧民及冀州新附在界首者三万余家可悉徙置大岘之南以实内地二曰多筑城邑以居新徙之家假其经用春夏佃收秋冬入保冦至之时一城千家堪战之士不下三千其余羸弱犹能登陴鼓噪足抗羣虏三万矣三曰纂耦车牛以载粮械计千家之资不下五百耦牛爲车五百两参荅钩连以卫其众设使城不可固平行趋险贼所不能干有急征发信宿可聚四曰计丁课仗凡战士二千随其便能各自有仗素所服习铭刻由已还保输之于库出行请以自新弓簳利铁民不得者官以渐充之数年之内军用粗备矣近郡之师逺屯清济功费既重怨嗟亦深以臣料之未若即用彼众之易也今因民所利导而帅之兵彊而敌不戒国富而民不劳比于优复队伍坐食粮廪者不可同年而校矣
　　周朗谓历下泗间不足戍守
　　三十年中军録事参军周朗上疏以爲毒之在体必割其缓处历下泗间不足戍守议者必以爲胡衰不足避而不知我之病甚于胡矣今空守孤城徒费财役使虏但发轻骑三千更互出入春来犯麦秋至侵禾水陆漕输居然复絶于贼不劳而边已困不至二年卒散民尽可蹻足而待也今人知不以羊追狼蟹捕防而令重车弱卒与肥马强兵相逐其不能济固宜矣
　　比魏髙闾请筑长城以备边
　　齐永明二年魏中书监髙闾上表以为北狄所长者野战所短者攻城若以狄之所短夺其所长则虽众不能成患虽来不能深入又狄散居野泽随逐水草战则与家业并至奔则与畜牧俱逃不赍资粮而饮食自足是以歴代能为边患六镇势分倍众不鬬互相围逼难以制之请依秦汉故事于六镇之北筑长城择要害之地徃徃开门造小城于其侧置兵扞守狄旣不攻城野掠无获草尽则走终必惩艾计六镇东西不过千里一夫一月之功可城三步之地彊弱相兼不过用十万人一月可就虽有暂劳可以永逸凡长城有五利罢游防之苦一也北部放牧无抄掠之患二也登城观敌以逸待劳三也息无时之备四也岁常逰运永得不匮五也魏主优诏荅之
</div>
    <div class="pagination">
<a href="通鉴总类_page39.html">上一页</a><span>...</span><a href="通鉴总类_page35.html">35</a><a href="通鉴总类_page36.html">36</a><a href="通鉴总类_page37.html">37</a><a href="通鉴总类_page38.html">38</a><a href="通鉴总类_page39.html">39</a><span class="current-page">40</span><a href="通鉴总类_page41.html">41</a><a href="通鉴总类_page42.html">42</a><a href="通鉴总类_page43.html">43</a><a href="通鉴总类_page44.html">44</a><a href="通鉴总类_page45.html">45</a><span>...</span><a href="通鉴总类_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
