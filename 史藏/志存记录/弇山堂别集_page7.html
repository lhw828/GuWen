<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 7 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 7 页/共 267 页</h1>
    <div class="content">　　嘉靖六年张文忠孚敬入为礼书文渊阁学八年以少傅谨身殿学为次揆归至天津召入十年以少傅谨身殿学为首揆归十一年复入其年以华葢殿学归十二年复入加少师十六年夏文愍言以少傅武英殿学入十八年以少师首揆罢至张家湾以少傅召入二十年复以少师致仕候圣诞行月余自居第以少傅召入二十一年归二十五年召以少师入二公凡四拜相张公后再召皆中道返葢六被命矣
　　
　　三入内阁
　　
　　正德六年费文宪宏以宫保武英殿学入九年归十六年以少保召入嘉靖六年归十四年以少师华葢殿学复召入凡三拜相
　　
　　再入内阁
　　
　　黄文简淮洪武三十五年以侍讲入内阁永乐中以右坊学下狱二十二年以通政使武英殿学复入杨文定公溥洪熈元年以太常卿学士入内阁宣德四年丁忧服满守本官正统元年以礼书学士复入正统元年商文毅辂以侍读彭文宪时以修撰入本年彭丁忧服除守本官天顺元年商去彭以太常少卿学士复入成化三年商以兵左侍学士复入天顺元年李文达贤以吏侍入本年谪福建参政还为吏部左侍郎俄以尚书学士复入弘治谢文正迁以詹事学士入正德元年去嘉靖六年以少傅谨身殿学复入正徳九年杨文忠廷和以礼书文渊阁学入九年丁忧十二年以少师华葢殿学复入正德十年杨文襄一清以少傅武英殿学入十一年去嘉靖四年以少师复入六年翟文懿銮以礼侍学士入十三年丁忧十九年以太子少保武英殿学复入八年桂文襄萼以少保武英殿学入本年致仕九年复召入嘉靖四十五年髙新郑拱以宗伯文渊阁学入隆庆元年致仕三年以少傅武英殿学复任万厯十四年王家屏以吏部侍东阁学丁忧后以礼书文渊阁学入
　　
　　再正铨部
　　
　　洪武五年李信任改山西参政十五年复任成化二十一年卢氏耿公裕由少宰迁改南礼部弘治六年以南大司马复入正德十六年太原王公琼以少师大司马戍嘉靖十年以太子太保三边总制复入十四年灵寳许公赞以大司徒守制入二十年以少保致仕本年冬复入二十年建宁李公黙以少宰迁三十年罢三十二年复入四十年彰德郭公朴以太子少保大宗伯入四十二年丁忧四十四年复入四十五年蒲州杨公博以少保大司马入隆庆三年致仕六年以少傅原官掌兵部事复入太原初以三孤之首下狱论死末减戍边起徒中复得宫保以入尤为难事
　　
　　三长户部
　　
　　梁端肃公材初为户部尚书丁忧归再起再致仕降本部右侍郎三复原官加太子少保
　　
　　三长兵部
　　
　　王忠毅公骥初以本部侍郎升出总西兵还复任三以靖逺伯起掌部杨襄毅公博初以蓟辽总督入为兵部尚书再以蓟辽总督加少保入兵部三以致仕少傅吏部尚书起掌兵部若再掌兵部者则唐铎初以太常寺卿任踰七年复以刑部改任沈溍初以本官改工部寻复任茹瑺初以本官出掌布政司再以忠诚伯任余子俊初以右都御史升任改户部再以太子太保起任马文升初以右都御史升任改南京再自都察院左都任王康毅宪初以本部侍郎升任再以太子太保左都御史起家王刑部时中初以侍郎升任再由致仕起翁襄敏万达初以总督尚书回部再以尚书召至则降右侍郎归以右侍郎再迁尚书起家未上卒
　　
　　九佩大将印
　　
　　吴元年徐中山达以中书左相国挂大将军印平吴还上之洪武元年以中书右丞相信国公挂征北大将军印北讨二年还三年正月复挂印西讨还四年复挂印往北平山西练兵还五年复挂印西征还六年复挂印往二地练兵八年还九年复挂印镇守北平等处十三年还十六年复挂印镇北平还十七年复挂印镇北平冬还凡佩大将军印一佩征北大将军印八自吴元年以前不佩印而总兵者又不易指数也
　　
　　按洪武中命大将仪上武冠御午门百僚盛服陪位大将军拜前诸将拜后先授节次授钺讫出勒所部建牙鸣鼓角正行列擎节钺鼓吹前导百官以次送出其盛如此恐丘淇公而后无举此典者也今将军有制有勅有银印而无节钺非将军而总兵者有勅有关防而无银印
　　
　　八佩将印
　　
　　宣平王朱永以抚宁伯总十二营以靖邉将军讨荆襄境进封侯以平北将军拒敌以平西将军拒西人世侯寻以将军印讨北邉进封公复以将军印破大同境世袭复以镇朔大将军总宣大兵加太子太师还总京营凡八佩将印
　　
　　咸宁侯仇鸾以口辩数当重寄初挂靖北将军印镇宁夏再以征蛮将军镇两广三以都护前将军扈驾承天四以征夷将军讨安南五以平羌将军镇甘肃六以征西前将军太子太保镇大同七以平北大将军御敌八以太傅总京营戎政挂印
　　
　　七佩将印
　　
　　郄怀僖永正徳甲戌以都督佥事佩征西前将军印镇大同乙亥以镇朔将军镇宣府丁丑以平北将军左都督征吐鲁畨己夘镇三闗以征北前将军镇朔北丙戌再以镇朔将军镇宣府癸巳以都督同知充平北将军总宣大癸夘仍以镇朔将军镇宣府凡八为大将七挂印
　　
　　三为大将军
　　
　　洪武中冯宋公胜初以征西将军伐西畨以征北将军练汴晋兵再以征北大将军北破敌传颍公友德初以征北前将军平蜀又以征南将军平云南又以征北将军北御敌虽受脤非烦而专征斯重比之开平岐阳为多
　　
　　三下南交
　　
　　永乐间淇成二公虽元勲然未尝专节钺淇公征北败殁成公征南病卒惟张定兴辅三下安南初以新城侯行征夷将军执伪虞上皇黎季牦子大虞国王苍再以英国公行征夷副将军执伪越上皇简定三复以征夷将军执伪越王陈季犷皆献俘阙下英公望最重功甚多独不得挂大将印
　　
　　三下滇南
　　
　　王忠毅骥初以兵部尚书兼大理寺卿总督军务偕定西伯蒋贵以大军十五万平麓川走其叛宣慰思任发再以靖逺伯兵部尚书总督军务偕定西侯蒋贵以大军十余万讨思任发之子思机发获妻孥象马辎重而还三复为总督偕都督同知宫聚以大军十余万穷追思机发于孟养破之不能得而还凡三下滇南
　　
　　文臣累为督帅
　　
　　王忠毅骥初以尚书提督甘凉军务还部再以尚书总督讨多尔济巴勒三以尚书总督军务讨麓川思任发四以靖逺伯总督讨思机发五仍讨思机发六挂征蛮将军印平贵州苗七总督南京守备王襄敏越初以副都御史总督延绥等处军务破红盐池敌再以太子太保尚书总督大同诸边军务破威宁海境三以威宁伯总督破山东墩境四以太子太傅总督五军十二营兵马五以平北将军总兵北征六以征西前将军镇守大同七以靖邉副将军镇守延绥八起家太子太保左都御史总督陜西甘凉宁夏延绥军务
　　
　　三总三边
　　
　　杨文襄公一清初以左副都总制三边再以右都起总制平安化王难三以致仕少傅大学士起提督王襄敏公越初以左副都右都御史连岁出兵闗中破西北敌再以威宁伯提督同保国公朱永破西北敌三以太子太保总制陜西三边破西敌中间一以总兵镇延绥
　　
　　三总漕运
　　
　　陶少保琰正德中以左副都御史总督漕运兼巡抚鳯阳等处地方再以原职往嘉靖初三以右都御史往
　　
　　四总河道
　　
　　潘公季驯初以佥都理河道丁忧归再以副都任归三以右都御史往任以宫保尚书归四复以右都御史任
　　
　　身封二国
　　
　　徐太傅达初封信国公进封魏国公李太师善长初封宣国公进封韩国公
　　
　　勲德文武
　　
　　王新建守仁以书生建汗马勲封伯赠侯又以勲臣得谥文成又以侯伯従祀孔子庙廷文武勋德为我朝冠
　　
　　文臣再知经筵
　　
　　弘治初开经筵刘文靖健以内阁学士同知正德初则以少师知经筵隆庆初江陵公居正以内阁侍郎大学士同知万厯初以少师知经筵事
　　
　　文臣再监修国史
　　
　　永乐修太祖实録夏忠靖原吉以户部尚书监修宣徳修太宗仁宗实録夏公再以少保太子少傅尚书监修
　　
　　两总裁国史
　　
　　宣德修太宗仁宗实録杨文贞公士竒杨文敏公荣杨文定公溥为总裁正统修宣宗实録复为总裁史成始进官文贞文敏加少师文定加少保弘治修宪宗实録刘文靖健以侍郎学士总裁正德修孝宗实録文靖复以少师总裁隆庆修世宗实録今江陵公以侍郎学士总裁万厯修穆宗实録复以少师总裁刘公首尾十九年尤为盛事
　　
　　六主乡会文衡
　　
　　王文安公英永乐丁酉以翰林侍讲主应天试庚子癸夘复以侍讲俱主顺天试永乐戊戌以侍讲宣德庚戌以左春坊大学士正统壬戌以礼部左侍郎兼学士俱主会试钱侍郎习礼永乐丙午以翰林侍读主应天试宣徳壬子以侍读学士正统戊午以学士俱主应天试宣德庚戌以侍读己未乙丑俱以学士俱主会试二公皆六典文衡门生遍海内而文安乡试连三科会试隔三戌尤为卓絶
　　
　　三主会试
　　
　　曽少詹棨永乐戊戌以侍读学士甲辰以原官丁未以左春坊大学士王文端公直宣德癸丑以少詹事正统丙辰以原官己未以礼侍学士徐文靖公溥成化乙未以少詹事辛丑以太常卿弘治庚戌以大学士俱主会试凡三典文衡文端连三科文靖三为前序而曾公复再主顺天俱称竒絶
　　
　　两主乡会试
　　
　　成化戊戍彭华以学士甲辰以詹事俱主会试仍以编修主乙酉应天侍读主戊子顺天乡试弘治癸丑李东阳以少卿学士己未以大学士俱主会试仍以侍讲主庚子应天侍讲学士主丙午顺天乡试嘉靖丁未张治以吏侍庚戌以大学士俱主会试仍以左中允主甲午学士主庚子俱应天乡试天顺庚辰柯潜以尚寳少卿主会试癸未以原官主会试火发而出仍以洗马主景泰丙子学士主乙酉俱顺天乡试
　　
　　两主会试
　　
</div>
    <div class="pagination">
<a href="弇山堂别集_page6.html">上一页</a><span>...</span><a href="弇山堂别集_page2.html">2</a><a href="弇山堂别集_page3.html">3</a><a href="弇山堂别集_page4.html">4</a><a href="弇山堂别集_page5.html">5</a><a href="弇山堂别集_page6.html">6</a><span class="current-page">7</span><a href="弇山堂别集_page8.html">8</a><a href="弇山堂别集_page9.html">9</a><a href="弇山堂别集_page10.html">10</a><a href="弇山堂别集_page11.html">11</a><a href="弇山堂别集_page12.html">12</a><span>...</span><a href="弇山堂别集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
