<!DOCTYPE html>
<html>
<head>
    <meta charset="UTF-8">
    <title>汉官六种 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉官六种 - 第 14 页/共 21 页</h1>
    <div class="content">执金吾典执金革，以御非常。北堂书钞设官部
吾，御也，掌执金革，以御非常。缇骑二百案：当有「人」字。〔一五一〕五十人，案：当作「五百二十人」，见续汉书志补注、通典。此「五百」者，伍伯也。舆马导从，充满于路。〔一五二〕世祖微时叹曰「仕宦当作执金吾」是也。续汉志补注、太平御览职官部　案：引作「汉官」。太平御览又作「宰尹下」。
执金吾属官府武库令丞，案：「府」当作「有」，见续汉书志补注。从骑二百人，案：后汉书窦宪传注、张酺传注引作「缇骑」。持戟五百二十人，舆服导从，光满道路，群僚之中，斯最壮矣。中兴以来，但专徼循，不预国政。北堂书钞设官部〔一五三〕
执金吾，车驾出，从六百骑，走六千二百人也。北堂书钞设官部
静室令、式道候，秦官也。静宫令，车驾出，在前驱，静清所徼车逆日，以示重慎也。式道左右凡三，惟车驾出，迎式道持麾王宫，行之乃闭。北堂书钞设官部　案：续汉书志「执金吾」下本注云「本有式道左右中候三人，六百石。车驾出，掌在前清道，还持麾至宫门，宫门乃开」云云。此所引多讹，当依彼订。
太子太傅，日就月将，琢磨玉质。言太子有玉之质，琢磨以道也。文选陆士衡侍宴宣猷堂诗注、刘越石劝进表注、王元长曲水诗序注、太平御览职官部
詹事，秦官也。詹，省也，给也。秩二千石。广韵二十四盐注、〔一五四〕艺文类聚职官部、白帖七十一、太平御览职官部
帝祖母为太皇太后，其所居曰长信宫。〔一五五〕文选齐敬皇后哀策文注
帝祖母称长信宫，帝母称长乐宫，故有长信少府、长乐少府及职吏，〔一五六〕皆宦者为之。后汉书皇后纪注
永乐太仆，用中人为之。后汉书皇后纪注
太子舍人、王家郎中，案：侯霸传注引「王家郎中」作「选良家子孙」，与续汉志补注引汉官同。　又案：通典云：「比郎中，选良家子孙。」续汉书志云：「更直宿卫，如三署郎中。」此有讹脱。并秩二百石，无员。后汉书灵帝纪注、侯霸传注
皇太子五日一至台，因坐东厢，省视膳食，以法制敕大官尚食宰吏。其非朝日，〔一五七〕使仆、中允〔旦旦〕请问，〔一五八〕明不媟黩，所以广敬也。太子仆一人，秩千石；中允一人，四百石，主门卫徼巡。后汉书班彪传注
安帝时，太子谒庙，门大夫乘从，两梁冠。通典职官
门大夫选四府掾属。通典职官
将作大匠，世祖中兴，以谒者领其官。章帝建初元年，乃置真，位次河南尹。永元七年，〔一五九〕案：续汉志补注引汉官作「永元十年」。大匠应慎上言：「百郡计吏，观国之光，而舍逆旅，崎岖私馆，贡篚之物，朽湿曝露。〔一六０〕昔晋国霸之盟主耳，〔一六一〕舍诸侯于隶人，郑子产以为大讥。况今四海之大，而可无乎？」和帝嘉纳之，即创业焉。续汉志补注、艺文类聚职官部、太平御览职官部
左校署，属将作大匠。后汉书皇甫规传注
洛阳十二门，东面三门。最北〔门〕名上东门，〔一六二〕次南曰中东门。每门校尉一人，秩二千石；司马一人，秩千石；候一人，秩六百石。后汉书张湛传注、张奋传注
平城门为宫门，不置候，置屯司马，秩二千石。〔一六三〕续汉志补注　案：此条引作「汉官秩」。
十二门皆有亭。后汉书皇后纪注
上西门所以不纯白者，汉家?于戌，案：续汉志补注引作「汉家初戌」，故以丹漆镂之。续汉志补注、太平寰宇记河南道　案：续汉志补注引作「故丹镂之」。
开阳门始成，未有名，夜案：续汉志补注引「夜」作「宿昔」。有一柱来止楼上。〔一六四〕琅邪开阳县上言，县南城门一柱飞去。光武皇帝使来识视之，良是，案：续汉志补注引「良是」作「怅然」。遂坚缚之，因刻记其年月，〔一六五〕以名门焉。后汉书循吏传注、续汉志补注、水经注谷水、太平寰宇记河南道两引、文选怀旧赋注、太平御览居处部
屯骑、越骑、步兵、射声各领士七百人。长水领士（七）千三百六十七人。〔一六六〕后汉书安帝纪注
骁骑，汉官也。武帝以李广为之。后世祖建武九年始改屯骑。北堂书钞设官部
越骑司马一人，秩千石。后汉书郑众传注
步兵校尉比二千石，掌宿卫兵，属北军中候。后汉书皇后纪注
司隶校尉部河南、内、案：「内」上当有「河」字。〔一六七〕右扶风、左冯翊、京兆、河东、弘农七郡案：后汉书鲁恭传注引作「董领京师及三辅、三河、弘农」。段颎传注引作「部河南洛阳，管三辅、三河、弘农七郡」。〔一六八〕于河南洛阳，故谓东京为司隶。后汉书光武纪注
司隶校尉，征和中，阳石子孙敬声案：「子」当作「公」。〔一六九〕巫蛊之狱，乃依周礼，置司隶校尉，持节都督大奸猾事，复置其司。今董领京师、三辅、三河、弘农者。北堂书钞设官部
司隶校尉纠皇太子、三公以下，及旁州郡国无不统。陛下见诸卿，〔
一七０〕皆独席。太平御览职官部
司隶校尉初置，唯（寔领）〔宽饶〕、〔一七一〕王章、鲍宣纠上检下，严刑必断，贵戚惮之，京师政清。北堂书钞设官部
司隶都官从事，主洛阳百官，朝会与三府掾同。后汉书窦武传注、北堂书钞设官部　案：北堂书钞引作「掌洛阳中百姓」。
司隶功曹从事，即治中也。后汉书传燮传注、太平御览职官部
别驾秩百石，同诸郡从事。〔一七二〕北堂书钞设官部
河南尹所治，周地也。洛阳本周城，案：「周城」当作「成周」。〔
一七三〕周之衰微，分为西周。案：「西」上当有「东」字。东周洛阳，西周河南。〔一七四〕秦兼天下，置三川守，河、雒、伊也。案：艺文类聚引「河、雒、伊」作「洛阳、伊」，误。〔一七五〕汉更名河南。孝武皇帝增曰太守。世祖中兴，徙都雒阳，改号为尹。尹，正也。诗曰「赫赫师尹」。艺文类聚地部、职官部、太平御览职官部
尹，正也。郡府听事壁诸尹画赞，肇自建武，讫于阳嘉。注其清浊进退，所谓不隐过，不虚誉，甚得述事之实。后人是瞻，足以劝惧，虽春秋采毫毛之善，贬纤介之恶，〔一七六〕不避王公，无以过此，尤着明也。续汉志补注
仁恕掾，主狱，属河南尹。后汉书鲁恭传注
周监二代曰伯。汉兴，海内未定，令刺史举州事。北堂书钞设官部
孝武皇帝南平百越，北攘夷狄，置交址、朔方之州，复徐、梁之地，改雍曰梁，改梁曰益，凡十三州。所以交、朔独不称州，明示帝王未必相袭，始开北方，遂交南方，〔一七七〕为子孙基址也。后汉书光武纪注、太平御览职官部〔一七八〕
孝武元封四年始，〔一七九〕御史丞相之迁部刺史十三人，乘驿奏事。北堂书钞设官部
朱博言：「刺史督察郡国，从来故事，居九岁，案：「居」下当有「
部」字。为守相。」北堂书钞设官部
翟方进奏：「刺史位下大夫，而临二千石，轻重失次，请罢署牧，〔
一八０〕案：「署」当作「置」，见通典所载何武与翟方进奏。秩二千石者也。」北堂书钞设官部
元帝时，丞相于定国条州大小，为设吏员，治中、别驾、诸部从事，秩皆百石，同诸郡从事。北堂书钞设官部、太平御览职官部
秦用李斯议，分天下为三十六郡。凡郡，或以列国，陈、鲁、齐、吴是也；或以旧邑，长沙、丹阳是也；或以山陵，〔一八一〕太山、山阳是也；或以川源，西河、河东是也；或以所出，金城城下有金，酒泉泉味如酒，案：初学记州郡部、艺文类聚水部、太平御览地部引「
酒泉城下有金泉，泉味如酒，故曰酒泉」。豫章章树生庭中，〔一八二〕案：水经注赣水、太平御览木部俱引此句。鴈门鴈之所育是也；或以号令，禹合诸侯，大计东冶之山，会稽是也。水经注河水、太平御览州郡部
京兆，绝高曰京。京，大也。十亿曰兆，欲令帝都殷盈也。左辅右弼，蕃翊承风也。张掖，始开垂，张臂掖也。太平御览州郡部　案：后汉书明帝纪注引「张国臂掖，故曰张掖」。
冯辅蕃翊，故以为名。太平御览州郡部
弘，大也，所以广大农业也。太平御览州郡部
济南、乐安、齐国、东莱、平原、北海六郡，青州所管也。青州在齐国临淄。后汉书史弼传注
荆州管长沙、零陵、桂阳、南阳、江陵、案：「陵」当作「夏」。武陵、南郡、案：续汉书志荆州郡七，此上是也。下章陵乃南阳县，中有脱文。〔一八三〕章陵。后汉书刘表传注
大府秩二千石。丞一人，边郡称长史，皆六百石。丞者，丞也。长史，众史之长。北堂书钞设官部
都尉，秦官也。本名郡尉。掌佐太守，典其武职，秩比二千石。孝景时更名都尉。后汉书彭修传注
秦郡有尉一人，典兵禁，补盗贼。案：「补」当作「备」，见续汉书志。〔一八四〕景帝更名都尉，建武（十）〔六〕年省，惟边郡〔往往〕置都尉及属国都尉。〔一八五〕后汉书桓帝纪注
京兆虎牙、扶风都尉案：耿恭传注引有「郡比二千石」五字。〔一八六〕以凉州近羌，数犯三辅，将兵卫护园陵。扶风都尉居雍县，故俗人称雍营焉。后汉书安帝纪注、耿恭传注、窦宪传注、南匈奴传注
盖天生五材，民并用之，废一不可，谁能去兵？兵之设尚矣。易称「
弦木为弧，剡木为矢，弧矢之利，以威天下」。春秋「三时务农，一时讲武」。诗美公刘，「匪居匪康，入耕出战，乃裹糇粮，干戈戚扬，四方莫当」。自郡国罢材官骑士之后，官无警备，实启寇心。一方有难，三面救之，发兴雷震，烟蒸电激，一切取辨，黔首嚣然。不及讲其射御，用其戒誓，一旦驱之以即强敌，犹鸠鹊捕鹰鹯，豚羊弋豺虎，是以每战常负，王旅不振。张角怀挟妖伪，遐迩摇荡，八州并发，烟炎绛天，牧守枭裂，流血成川。尔乃远征三边殊俗之兵，非我族类，忿鸷纵横，多僵良善，以为己功，财货粪土。哀夫民氓迁流之咎，见出在兹。「不教而战，是谓弃之」，迹其祸败，岂虚也哉！春秋家不藏甲，所以一国威抑私力也。今虽四海残坏，王命未洽，〔央〕折冲压难，〔一八七〕若指于掌，故置右扶风。案：此下当脱文。　续汉志补注
世祖中兴，海内人民可得而数，裁十二三。边陲萧条，靡有孑遗，鄣塞破坏，亭队绝灭。建武二十一年，始遣中郎将马援、谒者，分筑烽候，堡壁稍兴，立郡县十余万户，案：二字有讹。或空置太守、令、长，招还人民。上笑曰：「今边无人而设长吏治之，难如春秋素王矣。」乃建立三营，屯田殖谷，弛刑谪徒以充实之。续汉志补注
高祖命天下郡国选能引关蹶张、材力武猛者，以为轻车、骑士、材官、楼船，常以立秋后讲肄课试，〔一八八〕各有员数。平地用车骑，山阻用材官，水泉用楼船。后汉书光武纪注
民年二十三为正，一岁以为卫士，一岁为材官骑士，习射御骑驰战阵。八月，太守、都尉、令、长、相、丞、尉会都试，课殿最。水家为楼船，亦习战射行船。边郡太守各将万骑，行鄣塞烽火追虏。置长史一人，丞一人，〔一八九〕治兵民。当兵行长领。置部尉、千人、司马、候、农都尉，皆不治民，〔一九０〕不给卫士。材官、楼船年五十六老衰，乃得免为民就田。应合选为亭长。亭长课徼巡。尉、〔游徼、亭长〕皆习设备五兵。〔一九一〕五兵：弓弩，戟，楯，刀剑，甲铠。鼓吏赤帻行縢，带剑佩刀，持楯被甲，设矛戟，习射。设十里一亭，亭长、亭候。五里一邮，邮闲相去二里半，司奸盗。亭长持二尺版以劾贼，索绳以收执贼。续汉志补注　案：此条亦见汉旧仪。
督邮、功曹，郡之极位。后汉书张酺传注
孝廉，古之贡士，耆儒甲科之谓也。北堂书钞设官部
孝廉年未五十，先试笺奏。初上试之以事，非试之以诵也。北堂书钞设官部
孝武元封四年诏曰：「上士，贡名，茂才者是也。」北堂书钞设官部
元朔元年，诏二千石举孝廉，以化风俗。北堂书钞设官部
元朔元年，诏曰：「深诏执事，兴孝廉，成风俗，绍圣绪。」北堂书钞设官部
和帝诏曰：「大郡口五十万，举孝廉二人。」北堂书钞设官部
前书百官表云：万户以上为令，万户以下为长。三边始孝武皇帝所开，县户数百而或为令。荆扬江南七郡，惟有临湘南昌吴三令尔。及南阳穰中，土沃民稠，四五万户而为长。桓帝时，以（江）〔汝〕南阳安为女公主邑，〔一九二〕改号为令，主薨复复其故。若此为系其本。俗说令长以水土为之，及秩高下，皆无明文。班固通儒，述一代之书，斯近其真。续汉志补注
明帝临观，见洛阳令车骑，意河南尹，及至而非，尤其太盛，敕去轩绥。时偃师长治有能名，以事诣台，因取赐之，下县遂以为故事。通典职官、太平御览职官部
大县丞、左右尉，所谓命卿三人。小县一尉、一丞，命卿二人。续汉志补注、通典职官、太平御览职官部
北边郡库，官之兵器所藏，故置令。汉书成帝纪注、河闲献王传如淳注〔一九三〕
使匈奴中郎将，拥节，秩比二千石。后汉书光武纪注
使匈奴中郎将屯西河美稷县。后汉书光武纪注
拥节，屯中步南，设官府掾史。单于岁遣侍子来朝，谒者常送迎焉，得赂弓马毡罽他物百余万。谒者事讫，还具表付帑藏，诏书敕自受。续汉志补注
护乌桓校尉，孝武帝时，乌桓属汉，始于幽州置之，拥节监领，秩比二千石。太平御览职官部
乌桓校尉屯上谷〔郡〕（密）〔宁〕县。〔一九四〕后汉书张奂传注
拥节。长史一人，司马二人，皆六百石。并领鲜卑。客赐质子，岁时胡市马。续汉志补注　案：此属乌桓校尉。
护羌校尉，〔一九五〕武帝置，秩比二千石，持节，以护西羌。王莽乱，遂罢。时班彪议，〔一九六〕宜复其官，以理冤结。帝从之，以牛邯为护羌校尉都，〔一九七〕于陇西令居县。后汉书光武纪注
拥节。长史、司马二人，皆六百石。续汉志补注　案：此属护羌校尉。「史」字下亦当有「一人」二字。
戊己，中央，〔一九八〕镇抚四方。又开渠播种，以为厌胜，故称戊己焉。后汉书明帝纪注、西域传注　案：戊己校尉不见于续汉志。
西域都护，武皇帝始开通西域三十六国，其后稍分至五十余国，置使者、校尉以领护之。宣帝神雀三年，改曰都护，秩二千石。平帝时省都护，令戊己（都护）〔校尉〕领之。〔一九九〕太平御览职官部
马曰羁，牛曰縻。言制四夷如牛马之受羁縻也。史记司马相如列传索隐、文选难蜀父老注
诸侯功德优盛，朝廷所敬异者，赐位特进，在三公下；其次朝廷，案：「廷」当作「侯」。〔二００〕在九卿下；其次侍祠侯；其次下土小国侯，案：续汉书志无此句。似当云「无土关内侯」。以肺腑亲公主子孙，奉坟墓于京师，亦随时朝见，是为隈诸侯。案：「隈」当作「猥」。后汉书和帝纪注、邓禹传注
皇后父兄，率为特进侯，朝会位次三公。故章帝启马太后曰：「汉典：舅氏之封侯，犹皇子之为王。」其功臣四姓为朝侯、侍祠侯，皆在卿校下。通典职官
天子建侯，上法四七。后汉书刘瑜传注
伯使，主为诸侯官驱，使避路于道陌中，故言伯使。通典职官引云「
汉官中有伯使」云云。
太保，俸月三百五十斛。唐六典一
中二千石，俸月百八十斛。史记外戚世家索隐
二千石，〔二０一〕其俸月百二十斛。史记外戚世家索隐
斗食月俸十一斛，〔二０二〕佐史月俸八斛。汉书百官公卿表注、通典职官　案：引皆作「汉官名秩簿」。
张敞、萧望之言曰：「夫仓廪实而知礼节，衣食足而知荣辱。今小吏俸率不足，常有忧父母妻子之心，虽欲洁身为廉，其势不能。请以什率增天下吏俸。」宣帝乃益天下吏俸什二。通典职官
范迁字子闾，〔二０三〕沛人也。后汉书明帝纪注、牟融传注　案：凡引人名，皆举其官，今不能知者，总附于此。
王敏字叔公，并州隰城人也。后汉书明帝纪注
尹睦字伯师，河南巩（州）人也。〔二０四〕后汉书和帝纪注、张酺传注
梁鲔字伯元，河东平阳人也。后汉书殇帝纪注、鲁恭传注
周章字次叔，荆州随县人也。后汉书安帝纪注
李修字伯游，豫州襄城人也。后汉书安帝纪注、虞诩传注、李膺传注
刘授字孟春，徐州武原人也。后汉书安帝纪注、杨震传注
</div>
    <div class="pagination">
<a href="汉官六种_page13.html">上一页</a><span>...</span><a href="汉官六种_page9.html">9</a><a href="汉官六种_page10.html">10</a><a href="汉官六种_page11.html">11</a><a href="汉官六种_page12.html">12</a><a href="汉官六种_page13.html">13</a><span class="current-page">14</span><a href="汉官六种_page15.html">15</a><a href="汉官六种_page16.html">16</a><a href="汉官六种_page17.html">17</a><a href="汉官六种_page18.html">18</a><a href="汉官六种_page19.html">19</a><span>...</span><a href="汉官六种_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
