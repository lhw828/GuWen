<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 248 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 248 页/共 267 页</h1>
    <div class="content">　　
　　四十一年壬戌命太子太保戸部尚书武英殿大学士袁炜吏部左侍郎兼翰林院学士掌詹事府事董份为考试官取中王锡爵等廷试赐申时行王锡爵余有丁及第是岁炜承恩特赐白金文绮御膳于棘院份亦与焉盖异数也少保兵部尚书杨博左都御史潘恩以子中式辞读卷不许工部尚书雷礼以督工辞读卷许之仍敕列名于録又特用吏部左侍郎李春芳不为例
　　
　　是岁考庶吉士得旨行矣以科疏乞严核罢不复考
　　
　　四十三年甲子春礼部覆南道御史史官所陈两京乡试革弊事宜一今后两京主考不用本省人如资序挨及南人用北北人用南以别嫌疑一同考用京官进士出身者易诗书各二员春秋礼记各一员其余参用教官以便览察一誊録用书手对读用生员以防洗改但此三事专为两京乡试而设其各省及会试亦当因其说而广之因更上四事一会试及两京乡试监试官预于二十日前选差以便防范一巡视摉捡务加严慎以杜奸弊一各省务精选才望内帘官无令外帘干预应举生儒二十五名中一名中式之文务崇简易凡浮繁冗杂诡僻不经悉行黜汰仍参取后场以采实学一觧原卷到部以凭稽查不用公据得旨各乡试但照旧规令监临公同考官掲书出题提调监试等官不得干预余皆如议行
　　
　　命司经局洗马兼翰林院侍讲林燫右春坊右赞善兼翰林院检讨殷士儋主顺天试
　　
　　命左春坊左谕徳兼翰林院侍读汪镗右春坊右中允兼翰林院编修孙世芳主应天试世芳以病卒于贡院舆尸而出同考官吏部主事蔡国珍代为后序是岁诏自今两京乡试同考官仍择文行俱优年力精壮教职充之罢部臣勿遣时给事中辛自修邓楚望御史罗元佑交章摘发科场奸弊冒籍生员章礼等五人闗节监生项元深等三人元深乃礼部主事戚元佐所荐同里人也于是自修等并劾元佐曹栋复言戸部尚书髙耀荐属官陈洙为考官托其子髙堂遂得中式而外帘为之闗节者即宛平县丞髙灿耀之亲弟也踪迹显然人所共知俱请论如法以振颓纲疏下礼部查议独黜冒籍陈道箴吕祖望回籍充附礼等各行原籍勘实堂元深等以覆试文可俱准中式耀元佐洙俱不坐灿以始不引嫌调外任于是罢部僚与试而行提学御史徐爌通查在京冒籍生员斥遣有差复诏増拓举场前地临入试时増遣监场御史二员先于场门外捡阅以进着为令
　　
　　四十四年乙丑礼部会试天下举人命御史李邦珍鲍承荫监视周弘祖顾廷对场外捜检诏申严懐挟传逓之禁犯者执送法司问罪仍于礼部前枷号一月已邦珍等条上革弊四事一举人试卷礼部印钤既完送提调官收领临期举人入场至大门内验票领以防洗改脚色及彼此交换之弊一请留朝觐二司及府县官临期督集所属举人照依省分及府县次第挨次点验序进以防冒替代笔之弊一举人有不服捜检及搀先落后不循序进如新规者轻则扶出重则叅奏以防喧竞抗违之弊一请増军三百余名严宻捜捡场外仍选差叅将官一员带领官军置夜巡逻俟掲晓乃止以防懐挟透漏之弊诏皆允行
　　
　　命吏部左侍郎翰林院学士掌詹事府事髙拱翰林院侍读学士胡正蒙主试初场进题上以民之秉夷为忌问少师阶欲究治拱等阶解释之乃已取中陈栋等四百人廷试赐范应期李自华陈栋及第是岁读卷工部尚书管吏部左侍郎事董份亦用李春芳例也份迁礼部坐事为民与大学士袁炜以病故登科録不载
　　
　　是岁进士陶大顺子允淳同科亦竒事也
　　
　　改进士许国陈懿徳戴洵沈渊周子义严用和韩楫杨允中吴学诗李存文王湘沈鲤张秩髙启愚何洛文陈思育陈行健林皆春杨一桂陈经邦王嘉言锺继英李良臣管大勲成宪王玺王弘诲麻永吉为庶吉士命吏部左侍郎兼翰林院学士髙仪教习仪迁官礼部左侍郎兼学士陈以勤代之
　　
　　直隶提学御史耿定向奏科场事宜
　　
　　一两京乡试主考宜简学行兼长者毋拘年资
　　
　　一两京同考官广取正备卷呈送主考如所取未称责令再阅或付别房覆校主考仍自行捜阅落卷若果有异材亟收録之毋避嫌轻弃
　　
　　一主考官宜发初场试卷付同考分经校阅二三场更易品订毋专委一人致令偏重初场遗真才积学之士
　　
　　一迩来经书时义体制大壊有浮蔓至千余字者宜严立程序一篇止许五百字以上六百字以下违式者不与誊録
　　
　　一命两京各省于掲晓之日以中式举人朱墨卷发提学官查验钤封送京府各布政司觧部以防伪滥
　　
　　一革去两京应试监生字号与生员一体弥封取中之数仍如旧额满三十五名则止已而御史陈聨芳亦言重后场以罗实学及令两京同考阅卷不必书各房字様主考止以文字去取毋以考官为额数分房为次第礼部议覆俱允行之
　　
　　礼科给事中何起鸣奏申饬科场事宜一曰重懐挟之罪一曰革传逓之奸一曰慎同考之选一曰正谄谀之风一曰预监临之差一曰严诓骗之罚疏下礼部覆奏得旨懐挟传逓诸弊依议枷号重处今后科场捜检不严闗防不宻责在外帘举动不慎校阅不公责在内帘礼部并都察院分别叅奏余悉如议行遣御史凌儒陈聮芳监顺天乡试
　　
　　上以科场事宜迩年弊多谕儒等悉心综理严加禁革先是两京监试御史皆临期方遣礼部以为仓卒之际不便防奸故是岁遣官特早云
　　
　　监顺天乡试御史凌儒陈聮芳条上科场六弊一买求二倩代三通同四夹带五传逓六偏重请尽行厘革上皆从之内偏重一事谓考官故抑贡生及世家子弟盖臆说云
　　
　　隆庆元年丁卯命右春坊右谕徳兼翰林院修撰丁士美右春坊右中允兼翰林院编修张四维主顺天试
　　
　　命左春坊左谕徳兼翰林院侍读王希烈左春坊左中允兼翰林院编修孙铤主应天试
　　
　　初上用议者言两京乡试监生卷各革去皿字号于是南监中式中仅数人亏旧额四分之三既掲晓后考试官王希烈孙铤等至国学谒文庙而监生下第者数百人喧噪于门外伺希烈等出遮诉语甚不逊巡城御史操江都御史各使人呵止之乆之方解事闻诏南京法司逮治其为首沈应元等数人如法发遣祭酒吕调阳莅任未几且勿论守备魏国公徐鹏举以闻变坐视夺禄米司业金达以钤束不严夺俸各二月监生编号如旧行
　　
　　二年戊辰命少傅太子太师吏部尚书建极殿大学士李春芳掌詹事府礼部尚书兼翰林院学士殷士儋主试取中田一儁等四百人廷试赐罗万化黄凤翔赵志皋及第先是内阁所取李长春王家屏田一儁已定矣内旨忽于二甲前进呈卷用万化等而李长春三人居二甲前是岁少傅大学士陈以勤以子陈于陛通政使李一元以弟一中辞读卷许之登科録亦不列姓名改进士徐显卿陈于陛张一桂沈一贯李长春韩世能贾三近王家屏田一儁朱赓沈懋孝张位李熈林景旸徐秋鹗张道明邵陛何维椅沈位利瓦伊桢郭庄王乔桂刘东星于慎行范谦张书李学一习孔教刘应麒郑国仕为庶吉士
　　
　　四年庚午命右春坊右谕徳兼翰林侍读丁士美翰林院修撰申时行主顺天试
　　
　　进乡试録有重叶者夺府丞宋纁谕徳丁士美修撰申时行俸各两月
　　
　　命司经局洗马兼翰林院侍讲马自强翰林院侍读陶大临主应天试
　　
　　时江西提学副使陈万言以科举校士遗落者悉诣巡按御史刘思问求覆校几四万人思问与期会都司署中旦日思问未至士争门入骈杂喧乱都指挥王国光呵叱之退相蹂践死者六十余人是岁乡试南昌知县刘绍恤主弥封绍恤在县中有素所奬拔士试而中者二人士论哗然谓绍恤私二人从落卷捜出改洗冒中于是南科道官请谪思问万言罢绍恤并黜二生下吏礼二部议思问无罪国光行抚臣逮问二人中式绍恤实不私然不应招致门下以起事端其与万言俱以不及调用奏可
　　
　　五年辛未命少傅太子太傅吏部尚书建极殿大学士张居正掌詹事府事吏部左侍郎兼翰林院学士吕调阳主会试取中邓以讃等四百人廷试赐张元忭刘瑊邓以讃及第
　　
　　改进士赵用贤黄洪宪盛讷刘虞夔吴中行公家臣萧崇业宋儒张程王祖嫡宋范赵耀刘谐史钶石应岳赵参鲁王守成王懋徳李盛春秦耀熊敦朴赵鹏程刘元震何汝成刘楚先刘克正孙成名张应元盛彬孙训为庶吉士
　　
　　万厯元年癸酉命右春坊右谕徳兼翰林院侍读王锡爵左春坊左中允兼翰林院编修陈经邦主顺天试
　　
　　命左春坊左中允兼翰林院编修范应期右春坊右中允兼翰林院编修何洛文主应天试
　　
　　是岁少师张居正子嗣文在湖广者得荐其试顺天者懋修不得荐
　　
　　万厯二年甲戌命太子太保礼部尚书武英殿大学士吕调阳吏部左侍郎兼翰林院学士掌詹事府事王希烈主会试取中孙爌等三百人廷试赐孙继皋王应选余孟麟及第张嗣文不与中式
　　
　　万厯四年丙子命右春坊右中允兼翰林院编修何洛文右春坊右赞善兼翰林院检讨许国主顺天试
　　
　　命右春坊右中允兼翰林院编修戴洵右春坊右赞善兼翰林院检讨陈思育主应天试
　　
　　是岁内阁大学士张居正次子嗣修中顺天式吕调阳子兴周中广西式张四维次子嘉征中山西式
　　
　　南都主试者戴洵以故中允孙世芳为厉中之病甚阅卷事皆属之思育
　　
　　五年丁丑命礼部尚书东阁大学士张四维詹事府詹事兼翰林院侍读学士掌院事申时行主会试取中冯梦祯等四百人嗣修兴周复与焉
　　
　　廷试少师兼太子太师吏部尚书中极殿大学士张居正少保太子太傅戸部尚书武英殿大学士吕调阳少保太子太保刑部尚书王崇古以子嫌辞读卷不许赐沈懋学张嗣修曽朝节及第
　　
　　是岁读卷官初拟宋希尧为第一而嗣修在第二甲第二上拆卷得之擢置嗣修第二且谓居正曰朕无以报先生功当看先生子孙后始知慈寿及大珰冯保意也宋希尧遂二甲第一
　　
　　改进士沈自邠杨起元杨徳政敖文桢何洛书张鼎思甘雨髙尚忠张养蒙万象春马象干姚岳祥余继登顾绍芳史继辰曹一鹏王国费尚伊张志张文熈陆可教汪言臣冯梦祯林休征李植庄履丰吴尧弼冯琦为庶吉士
　　
　　七年己卯命左春坊左谕徳兼翰林院侍读陈思育司经局洗马兼翰林院修撰周子义主顺天试
　　
　　命右春坊右中允兼翰林院编修髙启愚翰林院侍读罗万化主应天试故事中允与讲读对品中允得入门序揖前导双呵讲读不得也然至主两京试及修史列衔则皆讲读前而中允后行之二百余年不易至是忽改命启愚主试万化副之云自政府意也是岁首辅居正子懋修湖广乡试中式
　　
　　八年庚辰命礼部尚书文渊阁大学士申时行礼部左侍郎兼翰林院侍读学士余有丁主会试取中萧良有等三百人时懋修与其兄敬修次辅张四维子嘉征复俱中式敬修即嗣文更名者
　　
　　廷试少师兼太子太师吏部尚书中极殿大学士张居正少保太子太保礼部尚书武英殿大学士张四维俱以子入试请回避不许赐张懋修萧良有王廷譔及第懋修有兄敬修良有弟良誉廷譔弟廷谕同榜进士或云首辅戏之也
　　
　　十年壬午命右春坊右庶子兼翰林院侍读朱赓翰林院侍讲韩世能主顺天试
　　
　　命右春坊右赞善沈鲤翰林院修撰沈懋孝主应天试鲤于庭陛辞日擢侍读学士掌院矣
　　
　　是岁新首辅少师张四维子田征中山西乡试第二名太宰王国光子（阙）亦与选次辅太子太保申时行子用懋中顺天试第六名次子用嘉复中浙江试初外议藉藉皆谓楚觧元必前首辅太师张居正少子会居正卒不果而复中少宰王篆子之衡南京亦中篆子之鼎篆居正所幸也于是南京给事中疏论居正前私其子嗣修懋修敬修登第而并及篆二子又及监试主考等官有旨以居正篆权奸诸子俱勒为民而不究试事
　　
　　十一年癸未命太子太保礼部尚书文渊阁大学士余有丁掌詹事府吏部左侍郎翰林院学士许国主会试取中举人李廷机等廷机福建觧元也
　　
　　廷试少师兼太子太师吏部尚书中极殿大学士张四维少保兼太子太保戸部尚书武英殿大学士申时行以子田征用懋中式引嫌辞读卷不许赐朱国祚李廷机刘应秋及第
</div>
    <div class="pagination">
<a href="弇山堂别集_page247.html">上一页</a><span>...</span><a href="弇山堂别集_page243.html">243</a><a href="弇山堂别集_page244.html">244</a><a href="弇山堂别集_page245.html">245</a><a href="弇山堂别集_page246.html">246</a><a href="弇山堂别集_page247.html">247</a><span class="current-page">248</span><a href="弇山堂别集_page249.html">249</a><a href="弇山堂别集_page250.html">250</a><a href="弇山堂别集_page251.html">251</a><a href="弇山堂别集_page252.html">252</a><a href="弇山堂别集_page253.html">253</a><span>...</span><a href="弇山堂别集_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
