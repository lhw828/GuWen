<!DOCTYPE html>
<html>
<head>
    <meta charset="UTF-8">
    <title>广阳杂记 - 第 11 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广阳杂记 - 第 11 页/共 20 页</h1>
    <div class="content">
　　“文胜质则史”，注家以史官胥史解，皆不可通。史，祝史也，惟司威仪，诚敬非其事也。

　　姑苏华山之西，有庵名合流，门临小池，古树一株，夭矫盘曲，数百年物也。门额乃赵凡夫题，王百谷所书。

　　屠俭名，浒墅人，陆西朋故人之子。西朋受其父之托，而无地可置，暂寄友人家。西朋一身，尚无置足之地，今又多此一番承当，心身俱累矣。吾辈最易犯此病，不可不痛自戒慎也。

　　顾（一本作颜）俊之曾识心诚和尚，云在山见古树一枝，大数围，为之作礼。此真古人，何处见斯人耶？

　　“酒食先生馔”，注家皆云：“先生，父兄也。”胡不曰父兄而曰先生？且对父兄言，宜云子弟；而云弟子，则先生云者，非父兄明矣。

　　献字旧解云，贤也。钱慎庵曰：“若以贤释献，则文献不足云者。岂有夏商遗老至春秋时犹有存者邪？”

　　武林凤山门，即正阳门也，国初改今名。

　　钱唐江中之舟，类湘中之扒旱，大抵滩行皆此类也。所张布帆，大约有二，一如常式，一横张，如壁中横披，如军中号旗，或左或右，此他方之所未有者。吾闻海舟有为羽帆者，左右斜张，如鸟之舒翼，云甚便。此得毋类之，但不审何故独用之此水也。

　　七里泷，山水幽折，非寻常蹊径，称严先生之人。但所谓钓台者，远在山半，去江约二里余，非数千丈之竿不能钓也。二台东西峙，覆以茅亭，其西台即宋谢皋羽痛哭之处也，下有严先生祠，今为营兵牧马地矣。悲哉！

　　李伟公侨寓兰溪，大书一联曰：“郭有道扫地则可，王子猷种竹不能。”名士风流，居然可见。

　　姜子发云：“曾闻朱未孩言，火炮中弹子，必于沙中磨之极圆，出炮门后，空中之气，不能阻碍，其去必远。捣蚯蚓成浆，以箭括淬之，其锋之钅舌利，过于磨错。”此二语余所未闻者，拜教多矣。

　　金华形势，南北山高峙，前后双溪之水，汇而西流，自是大国规模，然非用武之地也。

　　子发言其令伯端公，讳应甲，后更字聃翁，明季甲榜进士。家于盘上，自号盘上先生。国变后不入城市，发毵毵垂两耳。著有《名山四藏》等书，今亦不可得见矣。景门亦言其令伯，崇祯朝拔贡，鼎革后即弃去，终老荒村，未尝见一俗人。家贫好饮，尝袖残帙，提壶易酒，蹩蹩行风雪中，绝不受人怜。能诗，善填词，景门诵其一二首，皆泠泠可听。此等人物，皆当为之作传，无使漠漠无闻也。

　　总河靳辅疏，言从淮安运粮二万石，自黄河氵斥流而上，以赈关陕之饥。周郎风便，直抵秦川；漂没之舟，五只而已，此亦千古之所未有也。

　　子腾言：黄河之水，泥沙在上，其下乃清流也。靖逆侯张勇，令人于兰舟桥施百尺之绳，而沈桶于河底。桶上有盖，以机约之，桶至底而机张，盖启水入，缴之而上，则机复闭其盖，浊水丝毫不混也。以之烹茶，美过金山第一泉矣。

　　衡阳县学在小西门外，门临西湖，相传为周元公母舅家故宅，元公曾寓此。学之西偏有爱莲祠，祀元公也。

　　涵斋言：朝廷今将于襄阳开河，直抵潼关，以通楚漕。大人来襄阳，会同川陕总督佛伦、湖广总督丁思孔议其事，正月十三日所差内阁学士德珠等即其人。

　　今之学者，率知古而不知今，纵使博极群书，亦只算半个学者。然知今之学甚难也。农政一事，今日所最当讲求者，然举世无其人矣。即专家之书，今日甚少，以予所闻，惟此帙耳。徐玄扈先生有《农政全书》，予求之十余年，更不可得。紫庭在都时，于无意中得之，予始得稍稍翻阅。玄扈天人，其所著述，皆迥绝千古。然此书先生未竟之稿，而方国维、方岳贡重为编辑者也，故读之不能畅。人间或一引先生独得之言，则皆令人拍案叫绝。意欲摘其数十则，录于《日知录》内，而卒不暇也。

　　意将《楚水图记》所标古今沿革城池里至堤防等，更摘《水经注》中有合于今日者，更录一通，分为四册，以江、汉、沅、湘为之经，而诸水纬之，亦少可观矣。

　　正黄旗都统公常泰启奏：八旗每佐领添设满州炮手一名，于二月二十日在芦沟桥放演红夷大炮，十日奉旨去。

　　直隶巡抚郭题为申严盗马之罪等事，嗣后有盗马一匹以上者，不分官私，其窃主不分初再犯，及马数多寡，概发边卫充军。其牧马人自盗私卖者，亦照盗马治罪。

　　大学士伊桑阿等传上谕：“闻得厄鲁特噶尔丹乏食甚窘，向伊所属番人索食，有前来哈密信息。哈密地方，与边口甚近，应将宁夏驻防满兵，发往甘肃提督孙思克处预备。孙思克亦将伊所属官兵，整饬预备。此外伊省内就近官兵，有应调遣预备之处，孙思克一面调遣预备，一面奏闻。又贝子察汉巴儿弟班第从虎诺儿来时，从西喇他喇行走边内，会著一拉固山库图克图，亦从边内出去。似此私窃行走，边上官员如何竟无觉察？将此处亦行文孙思克，将边上官员，严行申饬，尔等会同兵部察议具奏。”

　　会议西安等处流民，招徕复业。查顺治十年定例内，在盛京招民一百名者，文授知县，武授守备；百名以下，六十名以上者，文授州同州判，武授千总；五十名以下者，文授县丞主簿，武授把总。若数外多招，每百名加一级。其辽东地方广阔，田地最多，招去官民，任意耕种，俱照开荒之例，一百名每户给播种牛一只，并犁具等，给银五两，雇觅人工银二两，不论旗民，文授知县，武授守备；招徕七十户给以播种牛只、犁具、谷种、雇觅人工银两者，文授州同州判，武授千总；招徕五十户给与播种牛只、雇觅人工银者，文授县丞主簿，武授把总。其招徕人送至西安府，将户口数目、牛只、谷种、雇觅人工银两，照数交给之日，布政司给发实收。该抚将所招民人花名数目，造册咨报户部之日，移咨吏兵二部，案所招数目，议叙即用。俟命下之日，通八旗包衣佐领并直隶各省遵行可也。

　　予寓衡时，偶过吴舜德。适有数十人来买笔，则靖州人来此买鱼种者也。予问舜德曰：“靖州至此甚远，且路由宝庆、武冈州、万山，道甚艰险，何故至此收买耶？”舜德曰：“楚省惟衡州产鱼种，他处皆不生。”予曰：“衡州鱼种，产之塘中耶？”曰：“非也，即在湘江中。上自常宁界之柏坊铺，下至樟木市，凡一百余里内，天地自然之利，独钟于此。四方之畜鱼者，率于夏初来衡收鱼种焉。土人居之，以罔四方之利，税于官者不下千余金，其利可知矣。”噫，异哉！夫湘水发源粤西，历永州、衡州、长沙、岳州，合洞庭以入江，不啻千里，谁为界限？独衡之百里内产之。湘水浩浩北注，乃不移而之他邪？此亦物理之难于推论者矣。

　　癸酉四月望后二日，舟泊昭陵，夜卧至夜半即觉。碧天如洗，皎月自篷隙照入舟中，如白昼也，对之凄然。予尝有诗曰：“孤舟寂寂更无邻，惟有长安月照人。”亦十七夜舟中也，而苦乐之致，不啻天渊矣。

　　涵斋言，许盛未遇时，以饮博为性命，贫甚，衣不蔽体。涵老见其胸襟意气，迥出俦辈，以飞将军目之，曰：“天下若乱，子必大贵。”盛感涵老之言，携鱼沽酒，与涵老痛饮而别。然闻其贵后颇骄纵，涵老以此少之。

　　图麟言，有张道人来长沙，以玄门清静导引治病，有效。图老问之曰：“予每见人因坐功而致病者多矣，未见有坐功治病有效者也。今先生用之而效何也？”道人曰：“世人执一死法而治诸病，如医以一方而疗众疾，非独不效，必致杀人。今我因病以用法，如医者诊病以处方，所以起沈疴如操佐券也。”予曰：“此《与禅波罗密合摩诃止观》中有观病境一科，即其事也。”图老曰：“彼人于法门经典暨诸家语录皆通晓，而堕此窠臼，何也？”予曰：“道家有南北二宗，南宗不言性，北宗则曰性命双修；南宗有五祖，北宗有七真也。真皆祖王重阳，各有语录，而邱长春《盘山语录》为最。其学先了心性，谓之性宗；后以坐功得丹得药，谓之命宗，故曰性命双修。其言曰：”修命不修性，却似鉴容无宝镜；若还修性不修仙，万劫阴灵难入圣。‘其通晓释典语录者，特藉此以了性也。“图老曰：”彼又言有添油接命之法，何谓也？“予曰：”此清静而兼阴阳者也。彼以人之色身或有变坏，或值迟暮，色力已衰，不能修清静以了性命，则置鼎器，取坎离，以补完失天，然后清静可修，谓之泥水金丹。其言曰：“竹破还将竹补宜，抱鸡须用卵为之。’更有始终皆用阴阳，全不讲清静者。两家互相是非，哄争未有已也。”图老曰：“予复往，值与人谈炉火烧炼事，曰：”神丹一就，服食而拔宅飞升。‘“图老问之曰：”飞升者，飞向何处？“道人曰：”升天耳。君独不见旌阳许真君之事乎？“予曰：”此等语皆为《列仙传》所欺耳。“予因出壬申正月十八日《游南岳日记》，共读一过，至金庭王振公为董冲阳所惑，及岣嵝禹碑下云”古今人非自欺则欺人，与为人所欺耳“之三语，以相印证。图老大笑曰：”先生可谓先得我心者矣。“

　　图老曰：“念佛以了生死。今之念佛者，只欲了死，未尝欲了生也。宜乎举世念佛，未尝有一人能出生死者也。”

　　阅紫廷所收藏《西岳图》，共三十四幅，乃钱塘人蓝谢青所作。谢青名流笔墨，大得蓝田叔家法，必田叔之族人矣。三十四幅中，法荆浩、关仝者十之七，法李营丘、范华原诸家十之三耳。盖关仝长安人，虽未作华山图，而笔法皴染，皆从华岳来。又尝师事荆浩，合而成家。犹之李思训生成都，便有三峡气象；米海岳游宦京口，便多北固山色，此古人不师人而师造化之明证也。此册多仿关、荆，深为得之。

　　第一幅为登太华初地，东为中方瓮肚峰，西为山荪亭玉泉观，由老子洞入谷，迤东为三里厂、五里关，入则灵官殿。谷口窍坎，镗有声。第二幅为希夷峡，有古木蟠根，石外飞湍瀑流，东山峭壁，一线直下。第三幅莎萝坪。东壁为小上方、大上方，凿石攀梗而上，多楼居；迤南为会仙台、白鹿龛，俱在云台峰下。第四幅为凌云台。木桥高架，横涧而渡，东上为凌云台。宗武曰：“当作凌虚。”第五幅为青柯坪。跳石越涧，委蛇上陟，过十八盘至青柯坪。第六幅出青柯坪眺望，三峰壁立与天接，众山皆成培娄。第七幅雨过行云，瀑泻五千仞，如匹练下注。第八幅北斗坪，南为卧虎石，北为玉女峰。南一石，廉隅方整，为毛女拜斗石；径下一穴，为古烈丈夫祠。第九幅为青柯坪而上，东折为茅庵，北折为藏经阁，复东为回心石。第十幅回心石北上，登千尺峡，从石罅中悬梯陡陟，出百尺峡、二仙桥、温神洞，折而南为铁牛台，北为胡孙愁、车箱峡，抵云台峰。过此峰，石愈崎险，皆伛偻罄折而行。第十一幅为北峰。俯视城郭村墟，俱在有无中。第十二幅由石坊附壁蟹行，蒲伏至仙人砭，下临黄神峪；再附壁上金天洞，临深莫测。第十三幅为苍龙岭，长五六百丈，径止二尺许。西崖峻削几千仞，行者股栗，即韩昌黎痛哭寄书处也。过此灌木仄径，抵将军面及五将军树，虽蚕丛鸟道，无以逾此。第十四幅过五将军树前，一巨石若困，截巅横阻而出。又一小石若堵，虚悬径外，皆极险难陟，逾此则见仙掌矣。愈峻愈危，有径如括，曰天门，所谓“箭括通天有一门”也。曰宗土祠，地形稍坦，东壑则黄神峪、飞鱼诸山，罗列三公山前，若拱若伏。第十五幅为中峰顶，经茅庵石版再上文昌阁，俯视万松如青玉案。登西峰顶则有摘星台、舍身崖、飞来石、莲花峰，南折则为莲花洞，为帝之别宫。石岭下为帝之上宫，玉井在前，浸淫而出，凡二十八坎，注北壁，泻下为飞瀑。第十六幅为西峰下诸山。第十七幅为西峰下白石岭，曲径层折，登老子练丹处，再由草径东转，则南峰之半。第十八幅南峰高出东西峰上，观日出最奇。北下而东，峰曰落雁，曰显灵宫。第十九幅从显灵宫穿白石峡为避召崖，大石偃覆若云，内一洞似希夷像。第二十幅东走为雷神祠、避召崖，一石坊曰“天门”，石径下趋南壁，复东上，曰聚仙台。下一石中空，东南两隙如牖，内一石榻，外一石龛，供八仙像，天造不假人工。第二十一幅乃太华南峰之南壁，直下五千仞，却对三公山。从天门小径附壁走木栈，为贺老避静处，悬崖奇险，上峰下壑，各去数十丈。书“全真崖”三字，大几如屋。第二十二幅为博台，相传为秦昭王从天神博施以钩梯悬崖东峰之东径，由华阳洞握索悬空而度，太华绝险处也。第二十三幅玉女峰，突附于东峰之半径。从石隙上，一巨石若龟升立，建祠其背。前一石坎为洗头盆，水四时不竭；北临仙掌。第二十四幅东峰下眺城堡，烟景苍茫，清洛诸水，流入于渭，渭与河合，东折注潼关。倚华麓，南扼首阳，北接中条，遥指龙门韩诸山，秦晋界限，于是乎分。第二十五幅为华岳全图。第二十六幅《西岳图》。案，汉始立，唐乃立庙，世代屡迁，迹多湮没，独老子系青牛枯桧犹在。今筑城为卫，校唐稍隘，五凤楼前为壁亭，左右为坊为门，四角为台为楼。入星门为宫门为大殿，次入内宫门为寝殿，再入内宫门，引水为池为桥为台，台上为阁，额曰“万寿”，高二十余丈，正对南峰。第二十七幅《华阴曙望华岳图》。第二十八幅进仙谷，过石梁，出石门转东，望毛女峰图。第二十九幅《青柯坪秋深图》。第三十幅《苍龙岭云气图》。第三十一幅《玉井泉声松韵图》。第三十二幅《西峰晚霞图》。第三十三幅太白呼吸通帝座处，秋月为最。第三十四幅《太华雪图》。

　　馥庭（一本作庵）向在广西太平府，极言其山川奇秀，草木鸟兽之玮奇，而水土大恶，外乡人不可居。人蛇之毒最异，遇妇人未有不缠之至死者，见其来急解裙以覆蛇，蛇即盘旋于裙而不能去，人遂得而杀之。以内典之说推之，则多淫好内者之业报也。

　　魏德真言：砂汞八石，一遇黑铅，如油入面，永不得清，惟炼丹须用之耳。此言深合予心，非久于其事者不能为此言也。

　　因忆往事于白云迁客之章，见其中之委曲，盖有大不得已之苦衷，未可为人道者也。余当时已见及于此，反以深求而失之。今其中尚有可疑之处，然已得其八九矣。

　　宗武言：朝邑县民妇罗氏，其夫铁工也，随大兵征南不归，不知存亡。姑病革，妇祷于西岳金天圣帝，若姑病愈，誓于舍身崖投崖以报。姑病果愈，妇同其姑其兄登山完愿。登大顶，至舍身崖，以裳覆面，奋身而下，疾于飞鸟，其姑其兄，临崖大哭。时宗武尊人长发先生令华阴，众报县，令人从瓮峪至山后觅尸，绝无踪迹，华阴县存案移朝邑。逮其姑归，而妇则安居室中矣。云投崖时已昏去，耳中闻风声甚久，既苏则仆于其家庭中云。朝邑令回文至华阴述其事，自华山至其家约八十余里（朝邑在华阳之北，而舍身崖则华岳之南峰也）。时康熙十六年也。此事经华阴、朝邑二县勘核，决非虚诳，然非思议所及之境矣。

　　孙宗武言，今世全真道人所谓龙门法派者，皆本之邱长春，其地则王刁山也。王刁山在华阴太华之东，奇峭次于华岳，开山之祖，乃王刁二师，故以人名山。邱长春曾主其席，演派至今遍天下也。其法派凡二十字，曰“道德通玄静，真常守太清。一阳来复本，合教永贞明。”至真字辈有马真一者，世号颠仙，言其不死，今犹在辽东云。今兴复白云观道人王莱阳，乃其嫡派，莱阳名清正。今白云观已焕然非故矣。盖宗武于华阳时已与之友，知其人甚悉。又言华阳道派有二，一太华，一王刁也。太华宗陈希夷，王刁宗邱长春。

　　宗武尊公讳云锦，字长发，四川成都人，蜀府仪宾也。绥寇之乱，出奔京师，遂寄籍顺天。辛卯举人。

　　华山之背，东为潼峪、蒲峪，西为瓮峪，又南则雒南县界。

　　王刁山之口为杜峪，有甘露寺。寺有月季花树，大四五围，枝荫一院，天下所无有也。

　　癸酉五月二十一日，湘水大涨。传言永州出蛟，地陷，漂没民居，见有佛像、大树顺流而下，其言匪诬。但传言不一，未知何地。

　　癸酉九月初三日，茹经之子莲舟，同众饮酒大醉，至初四夜犹不醒，移出二堂。予诊之，六脉俱绝矣，至初更时死。异哉！予今而后知酒之能死人矣。

　　余枚吉详述其尊人去世之异。枚吉尊人字西，卒于六月十五日。两手结印，端坐三日夜，垂鼻玉筋至腹，顶上气蒸如火，更有风雷之异。予问枚吉：“先生平日作何等工夫？”云：“先人素不信内典，一日客淮安静土庵，恍然有悟曰：”吾几错过矣。‘自此持诵《金刚经》不辍，遂能作禅家语。辛未春，梦游佛国，遍参数万金身云。“

　　图麟述其前日见里巷邻家有丧，往来杂Ш，而己独立门前，萧然无事，援笔书云：“世俗之礼不行，世俗之人不交，世俗之论不畏，然后其势孤；势孤然后能中立。”予闻其语，亟令图老书其语于便面，以赠伯筠。盖此语乃伯筠对钅咸之（按原重之字，今删）妙药也。

　　李殿公先祖讳□，于崇祯末为临洮总兵，屡立战功，与曹文诏齐名。详载《绥寇纪略》。

　　殿公极言觉罗淮大之贤。淮大一名朱克，号松，随简亲王南征至广西，忽有志于学，与殿公友善。殿公偶与临桂巫山隐者王佐人雨中相遇，见其貌而知其贤，同僧浑融入山访之，留信宿而返。遂请其入城，为松讲《论语》，松从此识义理，有志于圣贤之学矣。一日郊行，见张别山墓，荒芜不修，问知别山为明末死事忠臣，遂大恸，归出橐中金，并毁金银酒器，共得百余两，大修别山墓道，立碑碣，置田若干亩，招农夫一家六人为之守冢。事竣，招诸宾设祭。礼毕，自拜守冢者，又以银六两并礼物赠之，涕泣而去。呜呼！仁心为质，慕义无穷，松有焉。

　　又有辛公者，亦满洲人，读《周易》深有所得。自广西出兵滇中，穷不能办行装，能义命自守，随寓而安。后归粤西，萧如也。

　　僧浑融者，督师何云从之部曲也。何督师亡后，遂披发为僧。

　　观音岩在永兴县西五六里，岩高数十丈，临江壁立，悬崖覆洞，山足至洞顶，高八丈许。洞之厂上附顶处，架木为龛，可布三四席，中奉普门大士象。悬梯以登，梯凡三十四级，下临江处为僧舍，还望之如方壶蓬岛。自庵后循梯以登龛，梯三接皆陡立，自下望之如登天。登龛纵目远眺，心神为之条畅。江中岩前有师子石，爪牙头目逼真，水涨时，舟遭之立碎。耒人以形家言，凿碎其唇齿云。庵之西别有静室一所，为楼三楹，亦在悬崖之上，有平地丈许，凿石级三层；不可凿者，补之以梯。去平地有六七丈，壁有石坎，大如斗，中有泉水盈一掬，冬夏不涸，镌“观音泉”三字。静室之结构犹未就也。

　　永兴城中，地高于城墙者丈许，亦一奇也。

　　永兴以上，山益奇峭，无寸土。溪流曲折，层累而上，多滩险，舟行甚艰。东南五里许有弹子崖，石壁临流，壁上有小孔无算，员如弹窝，俗云汉李广过之，弹壁而成此，荒诞可笑。又东二十五里为侍郎，石崖下有穴，可泊舟，俗传唐韩愈谪阳山令时曾泊舟于此云。

　　程江口在永兴县东九十里，有程江水自东来，流入耒水。案程江水发源有四，一出回龙山，一出梧凤山，一出九峰山，一出周源山，合流而西，至程江口入耒水。其地出煤炭，贾舶所聚也。
</div>
    <div class="pagination">
<a href="广阳杂记_page10.html">上一页</a><span>...</span><a href="广阳杂记_page6.html">6</a><a href="广阳杂记_page7.html">7</a><a href="广阳杂记_page8.html">8</a><a href="广阳杂记_page9.html">9</a><a href="广阳杂记_page10.html">10</a><span class="current-page">11</span><a href="广阳杂记_page12.html">12</a><a href="广阳杂记_page13.html">13</a><a href="广阳杂记_page14.html">14</a><a href="广阳杂记_page15.html">15</a><a href="广阳杂记_page16.html">16</a><span>...</span><a href="广阳杂记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
