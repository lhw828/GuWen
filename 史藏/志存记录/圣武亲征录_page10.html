<!DOCTYPE html>
<html>
<head>
    <meta charset="UTF-8">
    <title>圣武亲征录 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣武亲征录 - 第 10 页/共 26 页</h1>
    <div class="content">
　　〔诸本脱“女”字，今增。抄儿伯姬，《秘史》作“察兀儿别乞”。〕

　　汪可汗之孙秃撒合亦求上公主火阿真伯姬，

　　〔《秘史》作“豁真别乞”，后适亦乞列思人孛徒。〕

　　俱不谐，自是稍疏。札木合闻之，往说亦剌合曰：“吾按答

　　〔原注：“渭太祖也。”诸本此注误入正文，从张石洲说改正。〕

　　常遣使通信于乃蛮太阳可汗，时将不利于君，今若能加兵，我当从旁胁助。”

　　〔何本无“当”字，今从《说郛》本、汪本补。胁，何改“协”。〕

　　时亦剌合居别所，来会父汪可汗，上族人答力台斡赤斤、按弹火察儿、塔海忽剌海剌、

　　〔何本无“海剌”二字，今从《说郛》本、汪本补。拉施特书作“图海忽剌海”。〕

　　答儿斤、木忽儿哈檀、

　　〔前云：木忽儿好兰统阿答儿斤。此“答儿斤”即“阿答儿斤”之略，即木忽儿哈檀之姓氏也。《秘史》此处无“答儿斤木忽儿哈檀”而有“合儿答乞歹”，合儿答乞歹当即阿儿答乞歹也。〕

　　札木哈等背我，

　　〔《秘史》记此事有礼木合、阿勒坛、忽察儿、合儿答乞歹、额不格真那牙勤、雪格额台、脱斡邻勒、合出温别乞，而无答力台斡赤斤、塔海忽剌海剌、木忽儿哈檀三人。〕

　　迨且

　　〔何氏云：此二字有误。〕

　　说亦剌合说之曰：“吾等愿为效力，佐若讨月伦太后诸子。”

　　〔《说郛》本“效”作“功”，何本作“校”，今从汪本。〕

　　亦剌合信之，车帐相间，顿兵共谋，

　　〔何本“间”作“问”，“顿”作“为”，今从《说郛》本、汪本。〕

　　遣塞罕脱脱干

　　〔《秘史》作“撒亦罕脱迭额”。〕

　　言之于汪可汗。汪可汗曰：“札木合，巧言寡信人也，不足信。”亦剌合曰：“彼言者有口有舌，何为不信？”屡使人言之，汪可汗曰：“我禁汝，汝辈不从。吾身成立，实赖于彼。垂老遗骸，冀得安寝。

　　〔《说郛》本、何本“冀”作“莫”，今从汪本。《元史 太祖纪》同。〕

　　今喋喋不已，汝当能自为之，毋遗我忧。”既而有异志，悉烧我牧地。

　　〔何本无“有”字，“地”作“也”，今并从《说郛》本、汪本。〕

　　癸亥春，汪可汗为诈计曰：“彼前者尝求婚于我，我不从。

　　〔何本不重“我”字，今从《说郛》本、汪本增。〕

　　今宜许之，俟其来宴，定约，必擒之。”遂遣不花台乞察

　　〔《秘史》作“不合台乞剌台”，乃太祖所遣赴宴之使，非汪可汗请太祖之使也。〕

　　来请上。上率麾下十骑往赴之，

　　〔汪、何二本不重“上”字，今从《说郛》本。〕

　　宿于蔑里也赤哥帐中。

　　〔诸本无“也赤”二字，今据下文增。蔑里也赤哥，《秘史》作“蒙力克额赤格”，《元史 循吏传》作“明里也赤哥”，即夙将察剌海之子。〕

　　越明日，与蔑力也赤哥谋，

　　〔汪、何二本作“蔑力池赤可”，《说郛》本作“蔑力池赤哥”，“池”当作“也”。〕

　　使回汪可汗曰：“我牧群羸弱，方从思之，合命一人赴彼宴足矣。”既遣使，上即回。时汪可汗近侍也可察合阑者

　　〔《秘史》作“也客扯连”，太祖从祖忽兰把秃儿之子。〕

　　闻图上谋，归语其妻，因曰：“若有人言泄此于上，当如何哉？”

　　〔何本“当如”作“赏我”，汪本作“当我”今从《说郛》本。〕

　　其子亦剌罕

　　〔《秘史》作“其妻阿剌黑亦惕”。案：太祖之女适汪古部者，亦名阿剌黑，则阿剌黑乃女子之名，《秘史》作“其妻”是也。〕

　　止之曰：“此无据之言，恐他人以为实。”

　　〔汪、何二本“之言”作“言之”，今从《说郛》本。〕

　　也可察合阑牧马者乞失力，供马湩适至，

　　〔《说郛》本“乞失力”作“乞失”，何本作“乞力失”，又，二本“失”下并有“月”字。《类编》引作“乞失力”，今从之。《秘史》作“乞失里黑”，《元史 哈剌哈孙传》作“启昔礼”，可证《太祖纪》作“乞力失”与何本同误。〕

　　微有所闻，问其弟把带

　　〔《秘史》作“巴歹”。〕

　　曰：“适所议者何事？该知否？”把带曰：“不知。”察合阑次子纳怜

　　〔《秘史》作“纳邻客延”。〕

　　坐帐外方砺镞，闻之骂曰：“割舌者适我不言乎？今事已然，当禁谁口也。”把带谓乞失力曰：“我今知矣，可因赴上言之。”
</div>
    <div class="pagination">
<a href="圣武亲征录_page9.html">上一页</a><span>...</span><a href="圣武亲征录_page5.html">5</a><a href="圣武亲征录_page6.html">6</a><a href="圣武亲征录_page7.html">7</a><a href="圣武亲征录_page8.html">8</a><a href="圣武亲征录_page9.html">9</a><span class="current-page">10</span><a href="圣武亲征录_page11.html">11</a><a href="圣武亲征录_page12.html">12</a><a href="圣武亲征录_page13.html">13</a><a href="圣武亲征录_page14.html">14</a><a href="圣武亲征录_page15.html">15</a><span>...</span><a href="圣武亲征录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
