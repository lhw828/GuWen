<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 43 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 43 页/共 118 页</h1>
    <div class="content">　　前日「敦信」轮船自汉来沪，谓于吴淞外见有中国火船名「永清」者载有兵士往台，而船已阁于□滩之上。嗣又见「利运」火船，亦载兵以出海云。 

　　西人传言 

　　日昨有旅居上海之西人，相传京师内中、东秘商之大局；据其所述固娓娓可听，然究恐涉于无稽。其大旨：似东人已遂其所欲，特中人于国体上为难于从允耳。 

　　闽督李（鹤年）奏参员解清应缴银两恳恩开复原官折（八月二十五日京报） 

　　头品顶戴闽浙总督臣李鹤年、福建巡抚臣王凯泰跪奏：为参员解完应缴承办盐务浮销银两，请旨开复原官；恭折仰祈圣鉴事。 

　　窃查前代理台湾府祝永清，于同治八年三月初六日接办台湾盐务，至九年正月□据送销册，比较六、九两年数目盈歉悬殊。按款驳追，未据完解；由司道详经前兼署督臣文煜会同王凯泰奏参革职，一面委员赴台调到册案，饬委福州府知府林庆贻、局员候补通判程起鹗逐款查覆。兹据署盐法道陆心源会同署藩司葆亨等查明：该参员承办台盐期内，销路未畅，用项又烦；因之比较六、九两年，遂形亏短。现据委员林庆贻等对册勾稽，逐加核驳，责令赔完浮销各款共银□万□百两。虽较新增课厘尚未能加额，惟念该参员承办台盐系在加增课厘□章未定以前，且被参后将着赔银两照数解完清款，尚知愧奋：请奏咨开复前来。臣等核查无异。相应请旨将前代理台湾府事补用知府、本任鹿港同知祝永清准予开复原参革职处分，以原官仍留福建补用。 

　　除将解完银两饬道分别拨补造报，并同□参追□已故□署台湾府叶宗元剔出另案饬缴暨咨吏、户二部查照外，谨合词恭折具陈，伏乞圣鉴训词！谨奏。 

　　奉朱批：『祝永清，着准其开复。余依议。该部知道。钦此』。 

　　九月十三日（公历十月二十二日——即礼拜四） 

　　书局外人「劝中东息兵论」后 

　　日昨本馆所列局外人「劝中东息兵论」一篇，有友人来馆下问曰：『贵馆前论日本侵犯台湾之事，多是中国而非日本；是中国正当用兵以惩创日本矣。何以今又列此局外人之论，岂不与贵馆前日所论大相刺谬乎？贵馆之言是，则局外人之言非也；局外人之言是，则贵馆之言非也：二者必居一于此矣』。余应之曰：『皆是也。请为子详毕其说』。 

　　『夫人生斯世，行事与论事相同。人之行事，固不可固执己见以终始也；岂人之论事，乃反可固执己见以始终乎！故圣贤之处事也，有经常，亦有权变；不固泥于经常，亦每贵于权变，但求其适于中道而已。不观乎孔子之教人曰：「君子之于天下也，无适也、无莫也，义之与比」。仲虺之诰汤曰：「好问则裕，自用则小」。孔子之称舜为大知者，亦不过「好问用中」数语。孟子之论周公曰：「古之君子，过则改之；今之君子，过则顺之，又从为之辞」。可见圣贤处事，断未有固执一见而全无变通时也。本馆于日本犯台一举，初见其无端构衅，深责其妄开兵端；然仍力劝日本自行悔过，撤兵归国，当仍和好为是。亦未尝怂恿中国即行用兵剿伐日本，仍劝中国大度包容，予日本以自新之路，复与结约为是。盖以兵，凶事也；圣人不得已而用之。且「好战必亡」，古人所戒；故苟可以息兵仍归盟好，岂非两国之厚幸哉！今日本虽未撤兵回国，然屡遣使臣驰赴中国总理衙门商议，其详虽未得悉，而迟之又久尚未定局，其必不愿再构兵难也，已可略见一斑；是日本已有悔祸之心，亦可概见而中国尚未决策者，必因两国尚有各执一是之见存于中也。昨见局外人送来一论，论两国情形，颇觉允洽；而劝两国让息，亦极和平。其措词虽与本馆前言似属两歧，其命意实与本馆先见尚同一致。故特为刊列，以供众览；不敢因其小有不符之处，遂湮没之而不登录也。夫人之行事，岂尽能有是无非哉！在彼既知其非而愿改而从是，在此何妨少许其是而尽恕其非哉！古人之于藩服也，先有获罪之事，及其悔罪归诚，亦未有不许其请者；况与国乎！又况论事之人，均未亲涉其境；但据旁人所言，遂固执己见而不通权达变，可乎？今中、东之事，所得见诸两国实在者，不过照会、照覆数篇而已；其它，均系传闻也。行事之人，固有各是其是者；论事之人，亦有各是其是者。岂传闻之言，反无各是其是乎？所以采录新闻之人，亦仅能取其理尚可取、事尚可从之处以采录之，何忍固执己见；与己少异者，即不采录也？又况两国构兵之事大哉！余不敏，管见如此，未识吾子以为如何』？ 

　　友人笑而不言。余遂走笔以书其原委，以质之世之阅「申报」者；然乎？否乎？ 

　　译述「大雅」船失事情形 

　　本馆前录安平被风之中国船——名「大雅」，除船主外，司理、水手各人皆已随波逐浪。现知救起者，已有六十一人；尚有十六人无从捞救，当已从屈大夫游矣。现有去安平之洋人于前月二十一日由安平寄信与通闻馆，将此事详细续录。 

　　缘前月十九日早晨，天气清和；下午时，西南密云布满，风势渐大，波浪遂涌。此时有中国火船四只湾泊安平，大都待驻台府钦使之命者。三点钟时，有三火船乘风破浪开往别处；惟「大雅」船因船主上岸在城，故未开驶。至晚，船主回到海滨，想欲上船；而海边一竹排船名「喀他马兰」，俱不敢冒风摆渡。于是海浪益大，天色渐黑，见密云里有黄光。「大雅」之锚尚暂停不动，人俱以为此时尚可挡风。自十点钟至夜午，风阵接连，猛厉之至。十一点钟时，飓飙更厉。夜午后，风少息，大雨如注。台湾凡遇暴雨，平原之地即变溪河，山坳地方变为潴泽。其雨声令人骇惧，不能成睡。次日，东方少白，众人多望「大雅」所泊地方；无奈「大雅」于夜间已不见矣。不多时，天已明；有人来报「大雅」船已被风吹到滩边撞碎，船头已沈下水，司理、船员及水手多攀船上绳索以待救援。此时风力又大，浪势汹涌，多滚过船身；即有人报知钦使。俄而钦使命法人二员同来的，更有中外人多到坏船地方。船离海滨有六百步光景，他们意思，欲将巨索令小舟带赴坏船通绕，各受患人从绳上拖拽上岸。无如浪又涌进，本地舟子多不敢冒风；法人许以重赏，舟子仍多不肯。后有一舟子，许以八十元，才肯从竹排船上立二人放海；未离海滨数十步，被一滚浪激回，事亦不济。虽不成功，亦当场从丰给赏。此日多无法可施，天又昏暗；被患之人，险在呼吸。往救之人，十分焦灼；遂在海湾设帐棚数座，添上灯火，令被患人壮胆，知有人将施法救援也。中外人轮流巡岸，要看有人飘到岸否，即可捞救。次日黎明时，又恳求渔人乘竹排去救。初则不肯，后说救一人要谢洋十元；然亦不过说说耳。早五点钟时，风浪少息。有三个竹排船并不先说要银，多放海到船上去；连数次往来，共救五十八人。然被患人已挨饿忍寒至三十六点钟工夫，并且冲冒风雨、激荡波浪，所以形象十分不堪。有一人，腿骨折断；又有数重伤。先是，昨日大副同四人共攀船桅离坏船，飘到岸上；五人内，溺死二人，三人到岸：所以共救六十一人也。余外十六个官员、水手，无确信；想被浪激去矣。竹排船救此五十八人之时，有多人在海岸看接。又有西人与被难人酒，令之饮，以解风浪之困云。现船离海滨六百步，潮退时船高出于水面十尺；人以为天晴，则此船可救。此船系第十五号，是福州船政局新造者也。 

　　安平西人来信 

　　客居安平之西人来信云：风传京师内东钦使与总理衙门业已商和；顾此间地方，近来转形热闹。中国兵现俱驻于百陶口，系壮健精悍之士；惟内有多人尚未操练纯熟，即纪律亦未见严肃耳。至所持之军器，俱系后开门枪，颇觉灵捷；计共有炮队三起。又传闻驻札琅■〈王乔〉之东兵，现已扼守一要隘，十分巩固。查此地本系番人出没之所，近为日人所窃据也。第东兵在营时，患热症死亡者业已多人；是故日后得能出海，想东人定当喜形于色矣。 

　　九月十四日（公历十月二十三日——即礼拜五） 

　　译福州新报 

　　福州新报谓：近日由上海运来各洋炮，今在制局后山顶安置，以为防御之计云。又曰：官宪于军旅各事，极为协力同心，以筹布置；扼守及整备器械，务期妥协：亦真可谓敌忾从王者矣。 

　　日本载病兵回国 

　　长崎昨来新报谓曰：近有日本火船名「马大士」载有台湾病兵六百人回国。据称此兵系初发台湾之兵也；于上岸时，其人皆憔悴不堪，骨如柴立。或畀之以行，或以小车载运；盖皆不能举步也。 

　　东爵臣俱有和意 

　　昨又接横滨邮来新报曰：日本国内各爵员，近已两次大会。其初次，则皆竭力筹商军务；至二次之会，则又皆伸意以为不如与中国讲和也。顾其如何与中国议和之法？则因未传于外，故不得稔悉耳。 

　　九月十五日（公历十月二十四日——即礼拜六） 

　　中东大局之势 

　　本馆兹经登录天津所来一书于后，则湾泊该处之东洋兵船似已准备哦古坡回津返国。李伯相见事不谐，又竭力亲为巡察各防御之务。两国交战，似将在即而不可免矣。虽然，本报昨录东洋要闻一端，谓曰：东国各爵员经第二次大会议定，不如以和为美。此会系在华八月二十八日在朝邀聚者，曾将战、和两事熟商，而议定不如和焉。旋据津书所述，于九月初四日，有东洋赍书火船名「士鲁大」自东而径赴津、沽。该船既至，即有东员将文书直赍至京都矣。揆此情形，则文书内毋乃即该爵员朝议欲讲和之文耶？吾所又望者，前此商局议论虽已断绝，或俟此书至京而东使哦古坡得能据理相让，是诚所愿也。设使「士鲁大」轮船所带之文书尚非爵员之和书，则继此而至者，不将亦有他书以伸爵员之命意乎！ 

　　译述天津近闻 

　　「字林新报」印有初七日天津西友来书云：初四日早九点钟，有日本兵船名「古鲁大」者进口，径湾泊于租界；盖此船系为传递公文者。未几，有日人数员登岸，取道入都以赍投邮来文件云。是日晚间，余闻得有日官由都来津者，因诣问以哦钦使将于何日到津与否？东官答曰：『大约再待一礼拜；俟至十一日，当必到津矣』。初五日，「古鲁大」船即扬帆而去；其将到烟台铁甲船泊处乎？抑将回长崎作驿递乎？均未可知也。又先于初二日，东船名「磨神」者已支好横桅，预备放洋；大约是等候哦古坡者。又于今日之下午，有两东人乘车赴大沽；岂将探视铁船之来否耶？又看昨日京都传来之消息，则深恐有难免交绥之事，且恐战事在即矣云云。又传曰：昨、今两日见有华官文武各员皆聚集于海关码头，盖迎候李伯相之由北坛、大沽巡阅回辕也。今十点钟，见有一乘马之弁员来，与各员匆匆数语；各员俱赶即由河滩至离租界半里远与炮台相近之官渡处，均纷纷下船渡往东岸，前赴炮局矣。据闻李伯相之「靖海」轮船泊于炮局河干，伯相登岸后，即乘舆至炮局阅视工程、器械；约两点钟时，出局回城内行辕。因宪驾由东门浮桥入城，故远离租界也。现在中、东大局相持不决，且自哦古坡入都之后言词秘密，并无确闻；则欲知大局之和、战，惟有看官场之举动，以揣摩其商议之情节、以揆度夫日后之事机耳。故不辞烦琐而备列之云云。 

　　西报述东国情形 

　　华八月二十三日，横滨西字报首论之曰：观于内地所来之各消息，知东国民人无不各怀义愤，俱称华人于台事实不当理；所以忠爱之心，各民人大为激发，愿效死于王事而不敢损国体也。近得抽丁捐饷之令下，靡不踊跃从事，罔敢怨咨。东人之兵，现为法人之深于韬略者日夕训练，故大有进境；可见日人之留心于国事，而不敢怠忽以将之也。是故内外各人同声赞叹，啧啧称道之弗置。即其招募之新兵，在从前已大半名隶军籍；盖日本向有叛民揭竿起事，彼皆从官军身历戎幕，故狼烽堠火视若等闲。至水师内之各员弁以及水手等，亦皆乐于转战，以程其能。现在水师帮及新购之载兵各船逐日操演，业已齐备。如日后和议不成，必至鞠旅陈师前赴中国，似已足敷所用矣。至于八月十五日各员大会之时，多愿括取私家之赀，以供国用。凡各地方官员以及萨莫来人，亦皆上禀朝廷，各欲毁家以纾难；其愿入行伍者，方源源而来。再，今年日本田禾秋收丰盛，国家正供经已征齐，颇足以供度支之用。其因台事而所费之粮糈虽已浩大，然国内关税从未加增；惟将先前所议开车路、设电线等举暂行停止，以此各项经费先供今日之战事耳。 

　　译录西报后附识 

　　今日译印有东国官民皆有激发忠爱朝廷之实心，均欲舍己奉公，情愿以所有家财尽供国用，并甘以身从役各事，因是本馆亦愿中国各官员军民留心详阅此篇，而亦效法东人以激动其公而忘私之意，则我大国既克如是，又何患弱小之东洋乎！ 

　　日本廷臣宣谕 

　　横滨西字报又述及东洋本地新闻名「日申」者谓曰：据前日公论，有中、东业已讲和之说，而内似有失察者。其最足奇异者，该报所持议各事，大半为东国家张大声势而已；是岂为民下者分所宜然欤！抑或有使之不得不然欤！是诚不可知也。该报于华八月二十二日又刊印一东国大员宣谕各款之事；其所宣谕者，首将东人赴台之缘起及业已惩服生番——尤当预为筹防生番肆残之远计，详细布告。又云：中国人既来抗拒，经柳公使与中国家往来商议文牍，计已多次；嗣又简派哦钦使前赴燕京，复与酌夺：则可见本朝于诸行为未始不欲秉公议和，以期无损两国之敦睦也。第恐不能如愿，所以整顿武备，以防不测。至哦钦使起先覆奏之消息，在本朝自当有后命也云云。按此签名之官，为三查山以阿些，爵秩未详；大部系东国相臣也。 

　　译日本各近闻（三则） 

　　……又论：台湾岛中景象清静，凡华人之寄居者与土人固属和平互相交往；即生番之至日人营盘售卖食物者，亦属两相敦睦，并无间言。惟日兵之在岛者，则皆闲居无事，鼓腹而嬉；武员或游历山内，以为消磨长昼之计云。 

　　又有「东洋新报」论及在台兵士，据国家云：病殁者并不多，不至有「可怜无定河边骨，犹是深闺梦里人」之叹！又据水师官由□中回东者传云：遘病者虽多，而物故者殊少云。 

　　又有该处西字报述美国朝廷有电线信来，论及李山打及另有美人为日人画策主兵等事，美朝不能干预；且照美朝并诸文物之国之意，则本国民人预谋他国战阵之役，并不为违背万国律法云。该报论曰：倘或此说不错，则宜宣扬于外，使人咸知；则各局外国之民人干预他邦战事，均不能阻止焉。然此说不知何所据而云然也！ 

　　九月十七日（公历十月二十六日——即礼拜一） 

　　书「申报」「论中东各事」后 

　　前读贵报所列中、东定局之事宜一则，中采东洋西字日报及「或论」二说，持论均极和平；可见公道自在人心也。夫兵凶战危，圣人不得已而用之。故战为孔子之所慎；其诏子路行军之道，则曰：『临事而惧，好谋而成』；而于卫灵公问陈，则曰：『军旅之事，未之学也』。于以见圣人实不欲人轻为兵战之事也。谚曰：「兵连祸结」；盖兵一连，而祸未有不结者！故古者两国有小不忍之事，轻开兵端；廿兵端一开，而祸有蔓延于数十年而不止者。曷若彼此互相小忍，不必用兵，而免兵连祸结之为得计哉！按日人侵犯台湾生番之举，据外间传闻，日人固属妄动，中国亦未免轻言。去岁日本使臣琐意西马之来定和约也，曾与总理衙门言及生番之事；当时京师西报，均已刊列。今追原其所互失者，在于彼此含糊问答而已。使彼时日使明言生番残惨，必欲问罪，或中国自行惩办、或日本代为剿伐；言不足凭，并立字据。若中国按兵不动，日本然后兴师；则日本此举，岂不名正言顺哉！彼时中国若因琐意西马之言□其『何以问及生番是否属中国管辖？贵使意欲何为』？询明其故，然后明白剀切以告之。倘日本犹擅动兵，则中国驱逐出境，永绝盟好，亦名正言顺矣。惜乎！当时均未计及于此而含糊问答；在日使则出之以有意，而中国乃应之以无心，遂至开此兵端也。夫台湾一郡，皆中国之版图也。各社生番，向虽未归王化；台湾全境，向皆尽属中华。且日本虽言欲征生番，而兵舶所至又在琅■〈王乔〉；琅■〈王乔〉非生番之地；日本岂不知之！亦不使一介行李告于中国官吏。迨闽督李公以照会询问，又复迟迟作答。宜乎，中国怒其无礼，故集兵于台，欲有以逐之也。然日本自惩剿数社之后，亦复按兵不动；虽日兵尚在台湾，先遣柳原、次遣哦古坡同赴中国。其与总理衙门相议之言，外间虽不得闻，然察言观色、揆情度理，必非志在必战者，是在各平其气以同归于好也。左氏有言：『人非圣贤，孰能无过！过而能改，善莫大焉』。今日本似已悔过矣，中国似亦宜少谅焉。与其两国相持，使民皆罹于兵戎；曷若两国相让，使民均登于仁寿乎！若中国固执己见，致日本变羞成怒、悍然不顾，则朝廷必有宵旰之忧、闾阎必遭锋镝之患；其祸必非一国所独受，亦非数年所能了者。是在秉国钧者，善于调停以驾驭之也。 

　　复读贵馆所刊局外人一论，可谓平允之至！夫以赔补兵费之实而托为犒赏东使之名，在中国既不失大体，而日本亦得有托词；岂非一举而数得之计哉！否则，兵端一开，而其费不可胜数，其害亦难明言；必至兵连祸结数十年而不止。顾或者曰：日本调兵三千，中国即须犒赏；中国调兵数倍于日本，又何从索费乎？曰：局外人已言：日本代惩生番，令其均归王化矣，故可为犒师之举也；又况日本所调之兵亦尚不止三千哉！而局外人所劝犒赏，又尚不及三千哉！果能如此了结，岂非至美之计哉！且大国之于小国也，汤岂不知葛伯之无道哉，先馈牛羊、后遣亳众，迨至不得已而始征之；至于文王之于昆夷，诗、书虽未明传其事，然亦必□如汤之于葛者。今中国之于日本，其小大悬殊，尚不止汤之于葛、文王之于昆夷也；我皇上具君人之度、抱乐天之怀，而秉国钧者亦当辅助皇上为汤与文王也，宽其既往、观其将来可也。 

　　连日屡阅贵报，知日本君臣均欲罢兵；然西人传来都、津各处之信，似有中国主战之意，而亦尚无确耗。惟日使现未出都，似或尚可免于战事者。此举关系实重，万望彼此均勿负气也！夫天下事，旁观较清，固知兵凶战危之是；当局纵迷，亦知兵连祸结之非。故凡中国濒海之人、日本有识之士，皆惴惴于战事而殷殷望和好也。两国操权主政之人，曷不采访民情舆论而决定此事，以慰国人云霓之望也！ 

　　中东现与西国所商之事 

　　相传中、东与泰西诸国相商一事云：日后倘卒以櫜键鞭弭相见于疆场，则中、东两国之通商各码头概欲均视为局外之地，不得加以攻扰云。此议如能实见允行，则凡通商各埠皆可不见干戈、无惊匕鬯；是与住居通商各埠一切商民，均属大受庇护之惠矣。 

　　日官请保卫东商 

　　闻东洋驻沪之领事，近已向陈司马商议，为寄居华地之日商愿中宪先允许以保安之约；如有日后交兵之患，则中官不得与东商为难云。陈公以此事系为中外交涉攸关，伊不能擅专其允否；故经详禀道宪沈观察，大约须转详通商大臣定夺矣。查日人在东洋各埠，经已出示谓：凡客居东瀛诸华商，均各安居乐业，许以不加扰害在案。是固怀柔远人，不愿波及无辜之美意也。我国家仿照而行之，亦大度仁心所宜出也。 

　　上海铁价顿昂 

</div>
    <div class="pagination">
<a href="清季申报台湾纪事辑录_page42.html">上一页</a><span>...</span><a href="清季申报台湾纪事辑录_page38.html">38</a><a href="清季申报台湾纪事辑录_page39.html">39</a><a href="清季申报台湾纪事辑录_page40.html">40</a><a href="清季申报台湾纪事辑录_page41.html">41</a><a href="清季申报台湾纪事辑录_page42.html">42</a><span class="current-page">43</span><a href="清季申报台湾纪事辑录_page44.html">44</a><a href="清季申报台湾纪事辑录_page45.html">45</a><a href="清季申报台湾纪事辑录_page46.html">46</a><a href="清季申报台湾纪事辑录_page47.html">47</a><a href="清季申报台湾纪事辑录_page48.html">48</a><span>...</span><a href="清季申报台湾纪事辑录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
