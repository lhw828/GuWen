<!DOCTYPE html>
<html>
<head>
    <meta charset="UTF-8">
    <title>培远堂手札节要 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>培远堂手札节要 - 第 4 页/共 11 页</h1>
    <div class="content">古人位益高则心益下原非故示谦抑实见得显秩难于相副大业贵于及时此中欿然未敢自以为是耳高明定已见及于此望回光返照益励虚中以宏远略也

寄吴湘□书 壬戌

江西文章多有貌为古奥故作艰深人不能解直至已亦不能解说几于自欺欺人文章关乎心术此种习气最宜澄汰

寄家圣泉书

官场习气已深每日自上及下忙忙鹿鹿虽有治民之排场实无及民之实事官执法以及民民亦即玩法以欺官官日多法日密而民益无以自全风俗人心之坏其机自上其流及下也

寄张楞阿若震书

交代事竣便可挂帆旋里南陔之日月弥长膝下之晨昏可恋依依色养乐有余权实为清门盛事况以壮盛之年而得优游林下奉亲读书可谓士林佳境

陈文恭公手札节要卷中

培远堂偶存稿

寄宫怡云书 辛酉

昔人谓人不可以世务妨读书只当以读书通世务弟窃谓苟以理道之心应世则世务正无妨于读而且有益于读书也每见人于世情能觑破一分于身心有一分体贴则于古圣贤言语便觉津津有味同一书籍而或则以为迂远或则以为亲切且即一人之身而前视为迂远后又视为亲切皆此意也遗规数种刻成附寄自顾本无一知半解可以问世惟就眼前所见觉切于时而利于病者即为采人不取过高难行之论其文 词之浅深以及人之或古或今或远或近或穷或达均可不论高明阅之必有以教我也

寄冯叙九元惇书

尝谓士君子于境遇则极其恬退而于事业则极其勇往勇往者尽其在我为世之热肠也恬退者安命之实学听其在天也其迹在近似之间而其理在是非之界官场以躁进为勇往以委靡为恬退未免错看惟高明可以语此故及之

寄周 人骥书 壬戌

边方风气未开民俗朴陋其待治比中土更切而见恩亦比巾土为易荣涖未几保甲义学次第设施想见约 束与化导兼施不同于俗史之为也有一分实心自有一分实效规模既定持之以久自克观成有日也

寄家圣泉书

久滞间曹未获展布深为悒悒此中迟速自有定数惟望就其时地之可为出其学识之所及有一分真精神即有一分真事业韩魏公滞于管库于职事未尝苟且然推官理事不倦王府尹以要路在前而治民如此目为远器可为千古观人确论且吾辈尽其在我以异于俗吏之随时俯仰者正在于此耳目前吏治患在有名无实有初鲜终虽极利民之政而行之反以病民其所以然之故则以条例太多拘牵太甚苟非于民物有不 容已之心孰肯破例以干罪谴况自古凡关国计民生人心风俗之事皆未可以克期有有成其可以克期而成者多系粉饰耳目之举必非真有关于国计民生人心风俗者也

寄唐莪村绥祖书

州县自理词讼不过户婚田土在官视为无关考成动不经意而小民一身一家之计即关于此一纸人官兼旬不即批出及批准出票又听其自然不作速审之计未几又届停忙故准而不审审而不结者甚多官衙无法纪草野安有公论刁民无顾忌良善即难自全至于涉讼之耗费倾家废时失业又其次焉者矣官场所谓 民刁俗悍者□未可尽咎之民也

寄程扶南书

家务荣心自未能一意读书然立定课程每日偷暇为之无致间断久之亦必有得况当此家计零落心力不齐之时曲加体察随宜布置亦自有理得心安之处此中亦大有学问古人以治家即为学不仅作米监琐屑观良有深意更望勉力于此也

寄王后村 书

地方官视民事全无关切之意故虽有良法美意多不能行勉强行之亦见其害不见其利益见有治人无治法之非虚语也然所谓治人才调犹次其最要者此一 点不容已于斯民之心有此心则才之大小可以随事见功否则虽有长才亦足为害又况无才也一年以来肫肫以此启导各属要在动其天良然后程以事功近虽觉于民事渐知吃紧而心之果能如所云云则尚未之知也益信居官作人心地最要未有无好心而能为好事者学约中立志一段内略抒此意未知当否幸荷指诲

寄衙 哲治书

沿海要区事不甚繁而地多旷土今司牧其地可以彻始彻终为之擘画一时无可见之功经久有及民之效在此一举且免首邑无谓之应酬聚精会神无非为穷 民身家之计纵极烦苦无非乐境知必见及于此也

寄唐莪村 书

所有兴举宁留宽余庶几事易集而官民两无所累官之洁已爱民者固不乏人而欲其捐资以为民势有所难累官一二累民何啻八九累官则上司知之因累官而累民则上司不得而知甚有官不自以为累而民愈不胜其累矣此官场中所谓名实兼收者尤可虑也

寄彭青原家屏书 癸亥行已接物以直为主不直则道不见原未可以委蛇将事事之是非人之贤否局外而观亦自有不偏之公论而一人官场得失念重止顾目前遂多不情之举昧心之 谈总缘自反者难自反而自责者更难古人于勤慎之外复有取于和缓而强恕之道可以终身行之正为此也临歧之赠幸谅之

寄君元符书

吕新吾先生学问经济俱可见之施行非空谈性命者可比此公间亦有偏处而一腔忧国忧民之意发于本心而不可遏其不可及处正在于此先儒云无忠做恕不出有此不容已之心所以每事有一番安排使各得其所俱有至理非偶然也

寄沈子大起元书

所论我见一语尤为切中士大夫之病一有我见则或 凭意见或顾利害甚至以我之行止为理之是非不难强事以就我更不难苦天下人以遂我皆此有我之见为累也

寄张 纶书宦海无定经一番波浪增一番阅历古人于横逆之来必三自反非空空引咎也正可即此以为熟察人情克治身心之地耳

寄张文和公书

关中民情愚而多朴较南方为易治然亦当悯其愚朴而思所以教之□朴则易教非朴则可以不教也

寄鄂文端公书

人之聪明才力不相上下业事诗书亦无不明白义理辨别路径及至临事稍涉利害则每每止图目前不顾久远止顾一已不顾天下良由看得一身之富贵太重故看得君民之事较轻耳年来尝以此观人即以此自责昨闻名论以万物皆备之我为我人有不协皆我之之贤愚上下千古参赞位育无非我分内之事迹似待我者轻其实待我者极重先儒以西铭一章为仁字源头即此意也

寄徐 德裕书

教化固不专事刑罚而就刑罚中未尝不可以寓教化 遇事平心静气执法持平奸恶者无能幸免则良善者有以自全官衙有公论草野自成风俗近有一联云欲求政简心常苦到得刑清梦亦间惟高明留意焉

寄雷翠亭鋐书

来札戒惧慎独说得如许亲切大学八条目无非一层紧似一层治平事业总归根于诚意正心中庸放之弥六合而卷之退藏于密亦即此意所云愈严密愈广大已将大学中庸之层次主脑该括无遗非实在于此等处痛下克治苦功不能道此

寄归少宰宣光书

官场陋习上下衙门终日忙迫究竟实在及民者甚少 官有事于民而民反不之知民所切望于官而官又不之知官民情意不通虽法良意美行之难免滋弊甚至因偶一有之之弊而废经久常行之法皆官司苟安自便奉行不实之故而州县尤为亲切交关故州县得人则一州一邑受福

寄卫 廷璞书圣主勤政爱民公听并观臣工条对意美法良不一而足有言之可听而行之甚难亦有名虽奉行而实未曾行者即如每奉部文层层转行上下衙门案将成帙似乎已经奉行而士民则尚不得知地方何从受益总由上司以转行为了事州县以发房为了事即出告示亦 只于城门通衢远乡士民何能遍观尽识出示之后官亦全不照应及至士民或有违犯不曰事不可行则曰民不肯行而不知实未曾行也地方官果肯事事从民生起见每奉行一事体察民情逐处计画利在何处害在何处惟求有利于民并防有累于民行之而利多弊少而当救弊以全利不可因弊而废利如此则虽法未能即效亦可补偏救弊渐收其益

寄葛 其恕书以官场为利薮惟计出息多寡不问民生休戚惟求上司刮目看顾不问自己能否尽职此官场人鬼关头来字觑破及此且有夷然不屑之意即此便见立志从兹 奋勉所进正不可量至于物力艰难世情变幻见过则易见功则难又须自己立定脚根从艰苦中做去语云俭可养廉又云惟忍乃克有济不俭必不能清宁耐而持重非隐忍而恝置也勉之

寄雷翠亭书

事关久远之计均非可以常例相拘亦未可以旦夕见效而行之稍有疑难便成话柄旁观者不谓作事之无恒动谓事不可为日趋于苟且旦夕之图以为稳著此近日居官之通病也

寄德松如先生书

以官养民如以民养民日计不足岁计有余言之似 涉迂阔行□实可久远自古如斯在今日尤为切中

寄冯叙九书

</div>
    <div class="pagination">
<a href="培远堂手札节要_page3.html">上一页</a><a href="培远堂手札节要.html">1</a><a href="培远堂手札节要_page2.html">2</a><a href="培远堂手札节要_page3.html">3</a><span class="current-page">4</span><a href="培远堂手札节要_page5.html">5</a><a href="培远堂手札节要_page6.html">6</a><a href="培远堂手札节要_page7.html">7</a><a href="培远堂手札节要_page8.html">8</a><a href="培远堂手札节要_page9.html">9</a><span>...</span><a href="培远堂手札节要_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
