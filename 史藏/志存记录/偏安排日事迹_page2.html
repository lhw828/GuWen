<!DOCTYPE html>
<html>
<head>
    <meta charset="UTF-8">
    <title>偏安排日事迹 - 第 2 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>偏安排日事迹 - 第 2 页/共 39 页</h1>
    <div class="content">　　戊戌，吏部尚书张慎言陈中兴十议。下部酌行。

　　一曰议节镇。淮安、凤、庐、荆、襄为今日锁钥重地，宜申饬镇抚大臣如九边三协之类，分戍增堡，各扼险要。东西开阃，首尾相援；步骑兼屯，战舰海舟添设于长淮、大江之间。沿北郡县各积榖五千石或万石，分储立备，为仓卒转运之费。二曰议侨藩。或浙之处、严及江西之广信、袁、抚，或闽、粤间，择其可者。至府第、护卫官属，暂从节省。三曰议开屯。于江北闲田，招集流遗开屯立业，给照免租；三年后，量征课税。县府豪杰，以百夫屯为百夫长，以千夫屯为千夫长；用什五之法，就使守御。四曰议叛逆。明谕在北郡县，凡口称伪官，有能立行枭示或擒拏者，赏。五曰议伪命。国家三百年养士之报，致有今日。诸屈膝腼颜之臣家属在南者，量行旧籍，仍俟其归正；不宜以风闻谣谤，即行苛议。无论清浊混而真赝淆，既无可还之辙，复恐增从逆之想。至若自拔来归，尤从宽分别酌议。或原系废籍、或曾经推拟、或原无官守、或有地方之责无兵马之权，倘才堪一割、情可矜原，宜酌定一用之法；不当概以死责。俟贼平论定，乃如唐肃宗时以六等定罪。六曰议褒恤。如范景文、倪元璐、李邦华等传闻确者，立宜赠谥；余待详核论定。七曰议功赏。一阶半级，原用劝酬；恐烂羊酬爵、市饮售官，反增贪幸。今武爵稍宽，文职无滥；综核名实，无开幸门。八曰议起废。大行皇帝从谏如流，改过不吝；初年定案，无容更议。嗣后戍遣、废籍诸臣，清论自在。假或杂揉并进，致伤先帝玉成之德；务使廷臣协议，归于至当。九曰议惩贪。迩来百司贪黩，成盗贼席卷之势。今约在内都察院科道、在外抚按，广刺贪吏，究赃重拟。十曰议漕税。北漕万有余艘，除旗甲有数外，余纲司、柁工、挽夫不下八万人，大半募自外江。今漕登近地，此十余万人无室无乡，游食不已，为患非细；宜下廷臣酌议。俱嘉纳之；命部酌行。

　　兵部请罢南京守备、参赞各官，依北都设京营等官；又请罢锦衣卫南、北两镇抚官。俱从之。

　　兵部郎中万元吉议：『南京旧有内外守备及参赞各衔，今宜罢「南京」之名，宜存其旧，以示不忘恢复之意；而京营之制，宜视乎北，以别无敢偶尊之嫌。此后大小各教场，俱应改称京营。其总督、戎政、勋臣、协理、枢臣等官，俱宜如北。仍练战兵，分为十营；兼用土著。大汉止用军校二百名，锦衣旗校止用军校五百名。其锦堂上，止用一员，加提督官旗办事衔。南、北镇抚官，不必用；既昭缓刑，且杜告密』。兵部覆请，俱从之。

　　己亥，命御史陈丹衷宣谕江北。

　　丹衷，先以新进士疏请调广西土兵往剿闯寇；故先帝特擢今官，命往调。至是，不果；改宣谕江北。

　　允大学士史可法请督师淮、扬，召马士英入阁辅政。

　　南都诸生卢泾材等上言：『南都幸朝廷门户，而朝廷是天下根本。宜别命一督臣，使可法从中调度』。报闻。

　　庚子，命江南募兵兵部尚书张国维以原官回部佐理戎政。

　　起原任刑部尚书徐石麒都察院右都御史，管副都御史事謪戍解学龙以原官为兵部左侍郎。

　　石麒，先帝时以议狱忤旨，削籍；学龙，以荐黄道周，逮戍。

　　升顺天府丞张有誉户部右侍郎，总督仓场。改顺天府尹王庭梅应天府尹，升江西左布政朱之臣太常寺卿、吏科左给事中左懋第太常寺少卿。

　　升吏科李沾太常寺少卿，提督四夷馆；御史郭维经应天府府丞，仍带原衔管巡视城事。

　　维经以加衔崔、魏时故套，力辞。不允。

　　命复原任御史陈荩原官，招募江南。

　　荩，先帝时为文选吴昌时例转；至是，以万元吉荐，复官。

　　以总兵郑鸿逵镇九江、黄蜚镇京口等处。

　　命上大行皇帝、皇后尊谥。

　　补御史宗敦一等各道员。

　　凡二十四员。

　　以兵科陈子龙巡视京营。

　　起废籍科臣章正宸等、台臣詹尔选等。

　　科则正宸、杨时化、袁恺、庄鳌献、熊开元、姜采、马兆义等，台则尔选、李长春、张煊、郑友玄、李模、乔可聘等。时化、煊，后皆任北。

　　辛丑，起升工科都许誉卿光禄寺卿。

　　誉卿，先帝时以推升事为谢升所纠，削藉。寻具疏以疾辞，不赴。

　　壬寅，监国即皇帝位于南部，大赦；改明年为弘光元年。

　　诏曰：『我国家受天鸿佑，奕世滋昌。自高皇帝龙飞定鼎，已卜无疆之历矣。朕嗣守藩服，播迁江、淮；群臣百姓共推继序，跋涉来迎，请正位号。予暂允监国，摄理万几；乃累笺劝进，拒辞弗获。谨于五月十五日祗告天地、宗庙、社稷，即皇帝位于南都。猥以藐躬，荷兹神器。惟我大行皇帝英明振古，勤俭造邦；殚宵旰以经营，希荡平之绩效。乃潢池盗弄，钟篪震惊！燕京扫地以蒙尘，龙驭宾天而上陟；三灵共愤，万姓同仇。朕凉德弗胜，遗躬抱痛；敢辞薪胆之瘁，誓图俘馘之功！尚赖亲贤戮力劻勷，助予敌忾！其以明年为弘光元年，与民更始，大赦天下』。

　　命太监韩赞周管司礼监事；卢九德为司礼秉笔，提督京营。

　　癸卯，命马士英入直佐理，仍掌兵部事。

　　可法将陛辞故也。时莆田国子生陈方策自京师回南，上书可法，谓『贼有未可缓图者六：吴三桂屡与贼战于畿辅，如不即破贼，则贼主北客，旷日粮匮，不无望我接济。北兵深入，策应渐遥；愚民无知，附贼日益。贼不遽歼，北将孤注，不无望我救援。贼兵糜烂，自成授首；北兵得志，劳着功成，不无望我犒赉。贼一溃败，必走西秦；北不穷追，势将南向，不无望我安顿；似未宜缓图，所以待北兵也。献贼躝楚侵蜀，蓄奸已深。今闻李贼陷京，宁不思逞！度其地势，窃据上游；顺流而东，金陵风鹤：似未宜缓图，所以办献贼也。左镇拥兵数十万，何难战征；闻其兵丁，时亦肆掠。若不亟申大义，俾建殊勋；诚恐养寇成痈，必至于溃：似未宜缓图，所以励左兵也。京师以南、黄河以北，人受贼愚；咸知有偶僭之伪朝，而未知有中兴之新主。喜诏、孝诏，所当亟颁：似未宜缓图，所以挽民心也。山东差半降贼，尚有兖、青、登、莱夙称殷阜，坚壁固守；若不亟颁诏传檄，愚民罔知适从，恐遭煽惑：似未宜缓图，所以救东省也。京师五方杂处，何啻百万生灵；谁无家乡！谁无父母！似未宜缓图，所以接回乡也』。言多可采。

　　起升原任礼部侍郎顾锡畴为礼部尚书，升少詹事黄道周为礼部右侍郎、操江都御史高倬为工部右侍郎、右中允罗大任为国子监祭酒、顺天府丞侯峒曾为通政使司左通政、苏松巡抚郑瑄为大理寺卿。

　　升太常少卿左懋第都察院右佥都御史，巡抚应、安等处。

　　甲辰，命忻城伯赵之龙总督京营戎政。

　　分淮、扬、凤、庐为四镇，以刘泽清、高杰、黄得功、刘良佐领之。

　　北都失，督、抚皆奔匿，镇臣则思得善地而蚕食焉。贼驻宿迁，众止二千，莫敢击；唯心涎扬州，思图息足。兼以拥立功，庙堂知驱之不得，遂立分镇议，姑为羁縻。阁部可法言曰：『从来守江南者，必于江北；即六朝，犹争雄于徐、泗、颍、寿间：不宜画江而守明矣。但此时贼锋尚锐，我兵气靡，备分力单；顾远遗近，不可不择所守，立定根基，鼓锐而前，再图进取。宜分四藩：一为淮、徐，一为扬、滁，〔一〕为凤、泗，〔一〕为庐、六。以淮、扬、泗、庐自守，而以徐、滁、凤、六为进取之基；江北之兵声既振，则江南之人情自安。然有四镇，不可无督师；应屯驻扬州，适中调遣。其四镇辖淮、海者，驻于淮北；山阳、清河、桃源、宿迁、海州、沛县、赣榆、盐城、安东、邳州、睢宁隶十一州县，经理山东招讨事。辖徐、泗者，驻泗州；徐州、萧县、山砀、丰县、泗州、盱眙、五河、虹县、灵璧、宿州、蒙城、亳州、怀远各州县隶〔之〕，为经理河北、河南开、归一带招讨事。辖凤、寿者，或驻寿、或驻临淮；以凤阳、临淮、颍上、颍州、寿州、太和、定远、六安各州县隶之，经理河南陈、杞一带招讨事。辖滁、和者，或驻滁州、或驻庐州、或驻池河；以滁州、和州、全椒、来安、含山、合肥、六合、巢县、无为各州县隶之，经理各辖援剿事。一切军民听统辖，有司听节制。营卫原存旧兵，听归并整理。所辖各将，听荐举题用。荒芜田地，俱听开垦；山泽有利，皆听开采。仍听招商收税，以供军前买马、置器之用。〔每〕镇额兵三万，岁供本色米二十万、银四十万。所收中原土地，即归统辖。贼在河北，合力协防徐、淮；贼在河南，则各镇防守泗、寿』。然于青、兖、开、汝，似置不讲。

　　命户部速挽漕粟以济军糈。

　　御史詹兆恒疏言：『今北漕渐次入南，而停江、淮者尚众；运弁、旗甲折干盗卖，弊蠹不一而足。宜急敕计臣：将在淮者，令漕臣路振飞督之；在京日者，令漕臣白抱一督之。星夜押发，衔尾入南。除补给京军外，尤宜立运登庾，无久露泊江干，致生意外』。从之。

　　罢淮抚路振飞；起原任巡抚田仰都察院右佥都御史，巡抚淮、扬等处。

　　仰，阁臣士英梓里；从废籍超擢。

　　进伯黄得功为靖南侯、左良玉为宁南侯，各荫子锦衣卫千户。又封总兵高杰兴平伯、刘泽清东平伯、刘良佐广昌伯。大学士马士英加太子太师，荫子锦衣卫指挥佥事。

　　时江督袁继咸入见，面奏曰：『封爵以劝有功。无功而伯，则有功者不劝；跋扈而伯，则跋扈者愈多』。上首肯。继咸叹曰：『事已成，奈何』！忻城伯赵之龙奏：『马士英引杰过河，宜令往辑』。继咸亦怂惥。上曰：『马先生不肯去，奈何？今史先生愿去』。继咸曰：『皇上即位之初，虽以恩泽收人心，尤当以纪纲肃下志，大抵君德英明为用。伏祈振作精神，申明法纪。冬、春间，淮上未必无事。臣等虽驽，愿奉六龙为澶渊之行』！上有难色。阁臣姜曰广曰：『所言澶渊之行，非遽为此事；然不可不时提此心』！继咸又诣榻前，密奏曰：『左良玉虽无异图，所部多降将，非孝子顺孙。且皇上初登大宝，人心未免危疑；意外亦不可不防。臣当星驰回汛』。上允可。继咸往阁，责阁臣可法不当遽伯高杰；士英不悦。时人谓继咸言虽正，然使诸臣果以序迎，则上何至书召，士英与杰又何得居功；亦不可谓非钱谦益、吕大器等罪也。继咸寻还任。

　　乙巳，升御史祁彪佳为都察院右佥都御史，巡抚苏、松地方。

　　原任少詹事项煜自北遁归，命下部察议。

　　煜既为伪太常寺丞，至是南还，犹入班行，颜色无怍。御史陈良弼言：『先帝升遐之变，千古异常；总由大小臣工结党纳贿，淆乱纪纲。事极势穷，以至为贪邪断送。贼到日，或迎、或窜，忠烈寥寥；可叹也！先帝何在？煜逃生未已，忽混入班次。且彼居清华，尝以文章见称。既不能与李邦华、范景文诸臣捐躯殉难，或黄冠缁衣任其所往；乃突如其来，俛首贪恋，意欲何为？万一自媒得售，使载笔者记之曰：「翰林学士煜偷生逃见，仍与某官」；宁不污史册而戾圣治哉！时屯抚方孔照亦自北归，有议陪推某缺者。户科罗万象面折其非，疏争之；乃止。

　　谕礼部：考郊祀时享诸礼，一岁中几祭？某亲祭、某遣官，务照祖宗典制，详开具奏。

　　命礼臣追上先福王、先妃尊谥。

　　从御史朱国昌请也。

　　遣魏国公徐弘基祭孝陵。

　　以即位告。又亲祭告先福王、先妃于行宫。

　　丁未，吏部尚书张慎言疏荐旧辅吴甡、原任吏部尚书郑三俊。命宥甡罪，陛见；三俊，不允。

</div>
    <div class="pagination">
<a href="偏安排日事迹.html">上一页</a><a href="偏安排日事迹.html">1</a><span class="current-page">2</span><a href="偏安排日事迹_page3.html">3</a><a href="偏安排日事迹_page4.html">4</a><a href="偏安排日事迹_page5.html">5</a><a href="偏安排日事迹_page6.html">6</a><a href="偏安排日事迹_page7.html">7</a><span>...</span><a href="偏安排日事迹_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
