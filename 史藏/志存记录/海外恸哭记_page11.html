<!DOCTYPE html>
<html>
<head>
    <meta charset="UTF-8">
    <title>海外恸哭记 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海外恸哭记 - 第 11 页/共 16 页</h1>
    <div class="content">　　·移史馆熊公雨殷行状

　　熊公讳汝霖，字雨殷，世居余姚之天花街。祖某，父某。公登崇祯辛未进士第，授同安知县。为政不避强御，直行己意。红毛入寇，公渡海败之于下门。考选户科给事中。辛巳，江南荒疫，人死且半；米价四两有余，转运不至。命给事中七人催督漕粮，公当江南上江，黾勉从事，不使病民。辽练正耗二百四十一万石，如期而集。沿途见闻，无不入告。

　　上以朝臣不足任使，所用文武踰绳越契，而左官外附之徒，竞张空虚以邀荣路。公以为破格不如循常，听声不如采实。武臣只用甲科行伍，凡叙功御览名色，一切报罢。会推大将，亦须保举。事败，连坐举主，庶杜债帅之门。又言时值艰难，安危省括，悬于督抚；以臣裁量，多不可以备仓卒也。关督范志完，事口舌而习调欺；顺抚潘永图，何所优长，况当军旅；宣督江禹绪，阳和兵噪，风裁扫地；宣抚李鉴，忸忧小利，不持士节；保督侯恂，凡偶近器；凤督马士英，妪■〈女禹〉名势；秦抚蔡官治，威恩浅薄；襄藩陷而楚抚晏然，南阳破而郧抚无恙；皖抚黄配玄，仅百里之才；保抚杨进，非锁钥之选。臣非敢薄待天下士，谓方今督抚，尽皆非人；大声疾呼，欲使其内乎扪心、量力自陈耳。力言孙传庭不宜急战；不听而败。京师戒严，公分守齐化门，随时条陈。四月之间，三十余疏，皆切中机宜，多所弹治。上亦嘉其敢言，召对咨诹。公言：行间诸臣，去彼数百里而军，不敢一望颜行；大约南去则我随其后，北返则我出其前。如厮隶之于贵官，负弩前驱，望尘靡及耳。兵士一闻督战，便汹汹欲叛。如此则将不能御兵，何名为将？督师不能用将，何名督师？兴言及此，督将之肉，其足食乎？巡按陈昌言奏：淄川乡官孙之獬，梦关壮缪语之：尔等安心守城，我以神兵出战。迟明瞻像，汗下如雨。公言：山东州县十去七八，而独效灵一缁川；壮缪正神，而独降梦一之獬，此何为者乎？之獬逆案中人，士论弃之；岂神偏鉴之乎？为此言者，不过欲借神异之说达其姓名于御前，以为异日燃灰之地。县官从而和之，奇矣。按臣不加驳正，而据以入告，何异梦中说梦也！窃谓淄川之梦、涿城之守，同一机关；远法王钦若之闭门诵经、近类杨嗣昌之华严退蝗，可怪也。公于朝廷，举动失当，知无不言，言无不痛。熊开元、姜采两给事之狱，蕺山、全椒之去，龂龂廷诤，不肯但已。当时号为能谏者，亦必揣摩宛转，以纳其说，而公之发言粗梗，有敌以下所不堪受者。有犯无隐，盖其天性然也。止以降谪而去，烈皇可谓之能容谏臣矣。公言：杨嗣昌负国，尚未处分，谁为嗣昌画练饷之策，驱中原百姓为盗者，沉迅也；谁为嗣昌运筹，以三千守襄而贼以十七骑入城遂出逃者，余爵也。谁为嗣昌援引乙榜，开府受事即败者，宋一鹤也。情面贿赂，断送封疆，二祖列宗之灵，能无饮泣地下乎？执政既苦其诮让，上以饮泣一语致怒，降福建按察司照磨。

　　南渡，起补原官，转吏科。公言：诸臣争夸定策，罔计复雠；处堂未已，旦为斗穴。始之武与文争，继而文与文争，殿廷之上，无人臣礼。其言起阮大铖也：阴阳消长，间不容发。宁博采广搜，求奇材于草泽；胡执私违众，翻铁案于丹书。阁臣此举，无乃负先帝、负皇上乎？其言四镇也：一镇之饷至六十万，势必不供。即仿古藩镇法，亦当在大河以北，开屯设府，永此带砺；曾堂奥之内，而遽亦藩篱视之。其言复厂卫也：厂卫之害，横者借以树威，黠者因而牟利。人人可为叛逆、事事可作营求，缙绅惨祸，所不必言；小民鸡犬，亦无宁日。先帝十七年忧勤，曾无失德，止有厂卫一节，未免府怨臣民。新建每事持正，其待同官，尝乏温润之色。马士英恨之，使其门客朱统■〈金类〉造作飞条，跳梁大叫。公言：幺么小臣，为谁驱除？听谁指使？上章不由通政，内外交通，神丛互借；飞章告密，墨敕斜封，端自此始。可不严行诘究，用杜将来？又言先帝笃念宗藩，而闻寇先逃，谁死社稷？先帝隆重武臣，而叛降跋扈，肩背相踵；先帝委任勋臣，而京营锐卒，徒为寇藉；先帝旁寄内臣，而开门延敌，反在禁旅；先帝不次用人，而边材督抚首鼠两端，超迁宰执，罗拜贼庭。思先朝之何以失，即知今日之何以得。

　　九月出差陛辞，言朝端之上，议论日新；宫府之间，揣摩日熟。自少宰枢贰，悉废廷推。四品监司，竟晋詹端之席；追赃定罪，无烦司寇之章。虽然睿断之无私，未免群情之共骇！况乎蹊径叠出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官。呈身应募，以备推刃上变之用者，环伺而待发。逐客之令时闻，翩翩之邻未已。假然而只手足，戡祸乱，群小可致太平，即使驱除异己，别用同心，吾辈自然退听，其奈缌缌报复、切切更张、置国恤于罔闻，逞私图而得志。黄白充庭、青紫塞路，打成一片富贵世界。六朝佳丽，复见今时，昧却晋、宋、梁、陈后来一段公案也。其时黄耳鼎、陆朗方以例转，倾侧孽臣、灌晓冢宰。郎出饯公，适邸抄传至。朗读公疏，一字一系节；及至「一官外迁」二语，声忽中止，相对默然。

　　会稽之守，画江而营，公之意欲令诸师毕渡，沉舟破釜，为不返之计。如其不济，则亦八千子弟，岂复东还？五百岛人，不脱剑铓而已。身提孤旅，不满千人，从小亹渡江，札乔司，倡率群帅；而皆契需观望，无一应者。公进至海宁，集其父老豪杰，激扬忠义，辞酸泪血，闻者莫不感动，旅拜辕门者且万人。别营伍，分汛地，以本邑进士俞元良司饷，指挥姜国臣主兵；浙西尘起，沿海烽燃，一时号之为熊兵。公大小数十战，亲临矢石；累经覆没，志气不为之少衰。加兵部右侍郎兼左副都御史，总督义师。

　　亡何，而闽使刘中藻至，欲以江上之师受其约束；行朝汹汹，且议开读之礼。鲁王亦将退就藩服。独公持不可；言：主上原无利天下之意，唐藩亦无坐登大宝之理。有功者王，定论不磨。若我兵而复杭城，便是中兴一半根脚；此时主上早正大号已是有名，较之闽中乘时拥戴、奄有闽、越者，规局更难例论。千秋万世，公道犹存。若其不能，而使闽兵克伐武林、直趋建业，功之所在，谁当与争？此时方议迎诏，亦未为晚。自公此议出，人心始定，闽使始返。

　　丙戌六月朔，浙河兵溃。公扈监国由海道至闽，而隆武走死，郡县已皆降附；王以公为东阁大学士，会兵于长垣，分道攻取，先后得三府、一州、二十七县。戊子，王在闽安镇。时国事皆专于郑彩；彩暴横，公每折之以礼。彩与定远伯周瑞交恶，公票拟恒右瑞；彩积恨之。既而彩与义兴伯郑遵谦争商舶，尝恐谦之袭己。公自闽安至琅琦休沐，守琅琦者，彩之裨将李茂也；与公奴子争口。元夕，熊、郑两家同郡相问遗，茂即以合谋告彩。公遂为彩所害，并其幼子投海中。公报国之心，九裂不恨；然吴钩枉矢，飞火狂涛，皆鉴公之忠。全躯横海之鲸，而受制于蝼蚁，谓之何哉？

　　夫神器流离，草创未有成绪。公何不引闽师为助，而分唐、分鲁自开瑕隙，议者以公为闇。昔梁元帝以简文制于贼臣，太宝改元，卒不遵用。逮侯景授首，而后焚柴颁瑞。隆武之制于郑氏，犹侯景也。公而奉诏，亦岂能转其斗粟、发其一甲乎？徒使江上离心，行间之精神，徒为福京之媚悦耳。此举固与元帝无异也。然则公何不劝监国即真，以系波荡之人心？议者以公为迂。昔光武既贰更始，迟之一年，河北既平而后受命，事之无成，天也。天若假其始愿，焉知即非白水？嗟乎，踵百王之末，当阳九之会，帝昰、帝昺，何益于运数？监国不称位号，涉川龛暴，力绝而亡；留此无利天下之心，皎然千古，其视受终如敝蹝也，公之所虑，不亦远乎？

　　公子茂鼎，介余族叔应蛟求序公事。公魄不返，公魂无庙。幽铭阳碣，无地可施。爰撰行状一通，移之史官，以为列传之张本也。

　　·移史馆吏部左侍郎章格庵先生行状

　　会稽章誉持格庵先生家传，以余为先生同门友也，再拜乞行状，将以上之史馆。先生在崇祯间，为一代眉目，岂可令其遗事舛驳零落乎？谨以故所闻见状之。

　　先生讳正宸，字羽侯，别号格庵，会稽人也；为道虚望族。祖■、父■。先生为子刘子内侄，从而禀学。为人诚朴近道，深为子刘子之所契许。举崇祯庚午乡试。归至济宁闻报，同舟有李科者，先生师也；先生不忍其失意独归，偕返而后北辕。明年，登进士第，选庶吉士，授礼部给事中。

　　上求治太急，乌程复以功利导之。先生言：伏见陛下洞照群情，有先事为察之哲；钤束百辟，有以力胜残之威；登咸三五，有其臣莫及之圣。是以合意者为忠良，睿算曾无改变；以至急赋之开衅、锢罪之失情、追往之稔恶、告密之府奸，群心嗟叹，盗贼披猖：求治愈急而愈远矣。亦惟是语默、动静之间，日求放心；以周、孔仁义为必当遵，以管、商富强为必当黜，以臣邻吁咈为必不可厌、以亿兆耳目为必不可蒙。谨喜怒之端，灼善恶之别，则太平宏业，自然各得其所。盖先生之言治必本于学术，读者不问而知其为大儒之弟子也。巴县，乌程之衣钵也；癸酉，入相。先生奏弹应熊刚愎自用，纵横为习；小才足以覆短，小辩足以济贪。一旦大用，必且芟除异己、驱除善良，报复恩仇，混淆毁誉；且讹言何所不至，夤缘左右，士论所耻。从此熏心捷足之徒，飙驰而起矣。疏入，下狱。马世奇、王邵为先生过巴县曰：章长科此举，成就老先生为潞公矣。巴县艴然曰：这个皇上，某如何做得潞公。然上亦不深罪，放还田里。

　　丙子冬，起户科。先生言：方今大臣持禄养交，刻深难犯；揣摩宫府，张设爪牙，知护一官。小臣习为恬默，冀以自完；盱豫邀求，随机观望，知护一身。通国臣僚，尽为声名利禄，无一人为陛下者。陛下以孤危之身，居臣民之上，受人欺绐，衅兆百出，臣窃伤心。大抵为乌程而发。

　　戊寅五月，火星示变。时田贵妃与中宫不协，上久不见中宫，武陵故以田畹进；上疏微及后宫，为给事中何楷所驳。先生亦言：火于五德为礼。陛下未尝以沽名市恩疑大臣也，而大臣揭救郑三俊、钱谦益倡为是言，疑陛下甚矣：是谓无礼。史■〈范上土下〉辨疏，一曰时局、再曰时局；理玄黄之说，开群枉之门：亦无礼也。朝廷每一番令甲，即增一番径窦；张柽芳京察不谨，借城工以复铨职：亦无礼也。灾异频仍，陛下方发罪己之诏，而李凤鸣称善言不可退星，犹挥戈不可却日：亦无礼也。然则荧惑焉得不垂象乎？

　　时厂卫横甚，先生又言：西厂虽革，而西厂之实尚存；西厂之任虽虚，而昔日把持西厂之人尚在。昔云陛下不知，则宫掖之间、肘足之际，尚且迷罔天听，而况于三辅郡县乎？上令中官自行回奏，气势为之少衰。

　　辛巳，贼陷洛阳，福王被害。上召对群臣于干清宫；先生奏：闯贼从四川来。奏未毕，枢臣陈新甲从旁急应曰：贼自秦来，不从川来。言至再。督师杨嗣昌奏：流贼九股，已抚其八，只张献忠与曹操逃入蜀。闯贼在献忠一股之内，今从川来，所过地方，不见拦截，则嗣昌之欺君露矣；新甲表里为奸，故不禁其辞之暴也。

　　寻长吏垣，先生言治之盛衰，由于言路之通塞。臣为六垣之长，苟一垣不言、一事不言，皆臣之责也。一日召对，上厉声曰：言官须是设身处地，奈何苟且塞责。先生对：设台谏，本以求言；宁言不当，无使其畏而不言，愿皇上勿生厌薄！

　　宜兴再召，悉反前政：引用正人，撤回差珰；停止缉事，蠲租清狱；行间赏罚，朝报夕可。天下仰望丰采，刻期太平；而门多杂宾，性少刚节。先生故宜兴之门人也；谓其一时之君子曰：吾辈当夹持相公，以成就其功名；无徒将顺，以为臧氏之美疢也。会推宣大总督，宜兴欲以门生江禹绪陪之；先生不可。冢宰承宜兴意，江为正推；先生劾冢宰私易不道。宜兴欲起江陵令史调元，先生于其名下注一钻字，遂止。宜兴之起，涿州之力也；宜兴无以报之，欲借守涿之功，复其冠带。先生与金光辰、孙晋固执不可，亦中格。且上言：阁臣先格君而后事功可建，亦必先积诚而后君心可格。人主菲薄朝士，必因外廷无一人、一事足称意旨；苟能不与中官作缘，不凭恩怨起见，不以宠利居成功，不以爵禄私亲昵，自起皇上敬信矣。宜兴虽恨先生，然终先生在朝，形格势禁，亦不至大段放倒、贿赂如后时也。先生又举史可法、范景文、孙传庭、蔡懋德可任司马。以为国事日坏，皆由司马之不忠；贿赂不绝，情面不除，推诿不屏，欺朦不破，恩仇不化，躯命不捐，以致刑赏倒置，功罪混淆。臣不知兵，安知人之知兵，所可信者，诸臣夙具肝胆，自矢忠义，愈于蠹国欺君、寡廉鲜耻之陈新甲耳。

　　壬午五月，会推阁员，先生与冢宰李日宣、河南道张瑄共事。先推十三人；上命再推，又列十一人。六月辛酉，召对中左门，上怒徇私滥举，如房可壮、宋玫、张三谟何故得与？日宣对毕；先生奏：日宣平日游移少执持，臣曾有公疏纠之。第此番推举，实无徇私；即房可壮三人，未必果堪辅弼，论其生平，颇知自好。上怒未解，下先生等于狱，遣戍均州。先是，无名子效东林点将录故智，以二十四气分配朝官，达之御前。于是阁员两推所不及者，流言以实之。上聪明旁寄，遂以为然。

　　南渡，以原官召。先生上疏：一曰勤学。春秋为孔氏要典，宜选方闻之士，朝夕进讲；高皇帝祖训，备历艰难，尤宜时时省览。一曰辨官。易言开国承家，小人勿用。其乘时射利、侥幸显荣、口舌得官者，不宜轻开滥门。一曰肃纲纪。肘腋之间，威令不行，四海生心。今于藩镇之中，忠勇可任，观望不前，速宜分别，以就钤键。一曰正人心。天启之季，丧心媚逆，余孽犹存，熏蒸弥甚。今兹附贼，岂缓刑章？又疏：陛下宜缟素帅师，亲临淮甸，声灵所震，人切同仇。而乃不称行在，粉饰仪文，志在偏安；窃恐偏安之业，亦未易也。马相将起阮大铖，举朝为难；铨衡不敢任其责，欲假中旨起之。司空缺，先以中旨升张有誉；先生封还诏书，不听。上言：臣于有誉，非争其人，争其事也。传升一途，非所以待正人君子。有誉贤者，未必即受；是用有誉者，乃所以斥有誉也。魏国公徐宏基公疏荐张捷，有旨部议。先生曰：何议为？因言：勋臣无荐举文臣例；使其人果贤者，必耻受勋臣荐举。已而以安远侯柳祚昌疏，遂起大铖。先生言：朝廷如此举动，邸报流传，第见微臣姓名尚挂仕版，必且相顾惊骇，谓臣负先帝之经纶、负陛下之明诏、负铨选之权衡、负琐垣之职掌，罪当万殛，穴地难容。伏望早赐罢斥，以为不忠之戒。盖先生大指以亲君子、远小人为立国根本，不以小朝廷而少有阿邑。故与群小争射龂龂，犹冀稍延国命。而无如天生妖孽，非人力之所能为乎！旋以大理寺左丞归。

　　江上之役，以先生为吏部左侍郎署部事。事败，先生溺水不死，自刭又不死，行脚不知所往。吴市抱关，曾干封事；灵隐续句，以避扬觯：固先生之高致也。

　　先生从子刘子讲学，最重风节。余尝闻其评品人物曰：太守张有誉、蔡屏周入觐，送监督户、工二部内官文册，长揖不跪；天下郡县，只此二公。又曰：关中一细民与冯少墟讲会，从此口不二价。一日过县治，见学会中二缙绅入谒县令，愕然曰：渠亦为此耶？终身不屑入会。嗟乎！使先生而首邱念重，当时何以称此细民乎！余尝念阳明之学，得门人而益彰。刘夫子之学，尚大行于天下，由门人之得其传者寡也。已而思之，彰阳明之学者，不在讲席遍天下之门人，而在孤高绝俗之门人，如两峰、念庵之徒是也。吾夫子之门人，当金石变声，金弦、吴麟征、祁彪佳、叶廷秀、王毓蓍死为列星，而先生力固首阳，又参错于其间。他日追溯渊源，以求其学，即无龙溪、心斋一辈庸何伤？其过阳明远矣。谨状。

　　·钱忠介公传

　　钱忠介公肃乐，字希声，别号虞孙；浙之鄞人也。祖若赓，隆庆辛未进士，知临江府。临江三子，长靖忠，举万历戊午乡试；次益忠，瑞安县学训导；次敬忠，己未进士，知宁国府。公，瑞安之子也。母杨氏，继母傅氏。公登崇祯癸丑进士第。是时场屋之文，虽宗大家，而无所根柢。独公沈湛于大全，以欧、曾之法出之，故一时号为名家。授太仓知州。二张负人伦之鉴，吏于其邑者，瑕疵立见。公下车未几，二张交口赞诵。公每谓人曰：我若得罪天地，当令子孙斩绝。自揣归家，量口炊米、裁身置屋；书生门户，如斯而已。迁刑部员外郎。丁瑞安忧。

　　浙东议降附，公大会缙绅士子于城隍庙，痛哭敷陈，建立义旗。鄙夫恐为祸阶者，阴致书定帅王之仁；谓潝潝訿訿，起自一、二庸妄书生；须以公之兵威胁之，方可无事。庸妄书生者，指公而言也。已而定帅至宁，陈兵教场，亦受公约。出鄙夫之书，雒诵坛上。鄙夫戟手欲夺之，定帅色变。公令之任饷而止。

　　画江之守，公分汛瓜沥。升都察院右佥都御史，寻升右副都御史。上言：国有十亡而无一存，民有十死而无一生。贤人肥遯，不肖攘臂：一也。宪臣刘宗周之死，关系宗社，密章太牢，朝典未备：二也。外戚张国俊权倾中外，共指神丛：三也。台省直谏，发言盈廷，无伤群枉：四也。朝章令甲，委诸草莽：五也。狎邪小人，借推戴以呈身；阘茸下流，冒举义而入幕：六也。楚藩江干开诏，息同姓之争，李长祥面加斥辱：七也。咫尺江波，烽烟不息，而越城裒衣博带，满目太平，燕笑漏舟之中、回翔焚栋之下：八也。所与托国者，强半宏光故臣。鸮鸟怪声，东徙尤恶；飞蛾灭烛，至死不改：九也。民为根本，七月雨水，庐舍漂没，以水死；西成失望，以饿死；执干戈以卫社稷，以战死；文武衙门，绛标寸纸一日数至，以供应死；越人衣食，取办于舟楫，调发既多，民皆沉舟束手，以无艺死；比户困于诛求，此营未去，彼营又来，以财死；富室输财，亦以义动之，非有罪也，而动加榜掠牢囚，以刑死；大兵所过，沿门供亿，怒骂及于妇女，以辱死；甲献乙之货，丙报丁之怨，百毒齐起，以忧恐死；今竭小民之膏血，不足供藩镇之一吸；将来合藩镇之兵马，不能卫小民之一发，恐以发死：十也。若不图变计，不知所税驾矣。户部主事邵之詹画地分饷，以绍兴八邑，各有■师，专供本郡；宁波专给王藩。公言：臣师二千，既无分地，理须散遣。但臣自举义而来，大耻未雪，终不敢归安庐墓。散兵之日，单丁入伍，济则君之灵也，不济以死继之。

　　浙师既溃，泛海入闽，思文授以原官。闽亦寻破，隐于福州之化南。鲁王航海至闽，从亡者文臣熊汝霖、孙延龄，武臣建国郑彩、平夷周崔芝、闽安周瑞、荡胡阮进；汝霖为东阁大学士，建国署兵部尚书事。公朝见，建国举以自代。王谓诸臣曰：江上之师，不能成功，病在不归于一。公请以建国为元戎，诸镇皆受其节制，则兵出于一矣。又言：兵贵精炼；然炼兵非旦夕事也，今命建国挑选敢死善战之士，不论某营、某营，另为一军。自今一切封拜挂印，暂行停止；悬金印于此，令曰：有能将建国挑选之兵先锋破敌，不论守、把等官，即以印佩之。议者曰：不然。各藩以私钱养其私兵，孰肯令其挑之以去？公言、无已，则改前法。今自建国以下六大营，每营挑选敢死善战之士，另为六军；悬金印六于此，令曰：有能将建国挑选之兵先锋破敌，即不论守、把等官，各以印佩之。王以为然。自是之后，兵威颇振。

　　王之初入闽也，次中左所。中左所者，赐姓所营之地也。赐姓不肯奉王，以丁亥岁为隆武二年；故王改次长垣。建国自以其军，连破郡邑，赐姓不与焉。是年十月，公拟诏颁明年鲁三年戊子大统历。于是海上遂有二朔。时，刘沂春、吴钟峦皆隐遯不起；公疏荐沂春为右副都御史、钟峦为通政司使。又寓书两公：时平则高洗耳，世乱则美褰裳；急病让夷，前哲训也。司徒女子，犹知君父；东海妇人，尚切报仇。嗟乎！公等忍负斯言！二公翩然就道，而思文遗臣无不出矣。

　　戊子，王次闽安镇。公请立史官，言：近者主上遣使访求隆武；又议为宏光发丧；长乐知县郑以佳，科臣劾之，主上悯其清苦，又重违言官，姑降级消息之，旋与湔雪。即此三事，皆可传远，岂以艰难遂泯庶绩？晋东阁大学士，兼吏部尚书。疏辞者四、面辞者三，王终不听。与马思理、刘正亨同入直。当是时，以海水为金汤、以舟楫为宫殿。公每日系河艍于驾舟之次，票拟章奏，即于其中接见宾客；票拟封进，牵船别去，匡坐读书。其所票拟，亦不过上疏乞官、部覆细小之事；大者则建国主之，王亦不得而问也。

　　先是，大学士刘中藻起兵福安，攻福宁州。将破，其帅涂登华欲降，第谓人曰：岂有海上天子、船中国公？公致书谓将军独不闻有宋末年，二王不在海上，文、陆不在船中乎？后世卒以正统归之；而况于不为宋末者乎？今将军死守孤城，以言乎忠义，则非其人也；以言乎保身，则非其策也。依沸鼎以称安、巢危林而自得，计之左矣。登华遂诣建国降。建国欲使其私人守之，刘相不可；建国反掠其地。公与刘相书，每不直建国。建国闻之恨甚。公固有血疾，至是忧愤，疾动而卒。六月五日也。年四十三。王遣官致祭，赠太保，谥忠介。后六年，而闽人叶成晟葬之黄蘗山。


　　旧史曰：自会稽而航海者，孙硕肤、熊雨殷、沉彤庵与公四人，皆相行朝。孙殒于滃洲，沈沉于南日，公与熊皆因郑彩而死。在昔文谢孤军，角逐于万死一生之中，空坑、安仁之败，亦是用兵非其所长，其进止固得自由也。未有一切大臣，听命于武夫之恣睢排奡，同此呼吸之死生而蠢然不得一置可否，如幕客、如旅人。闽有平国，浙有方、王，海上则建国、赐姓、定西，不啻一邱之貉。公与雨殷稍欲有所发舒，朝怀异议、暮入黄墟；忠臣之热血，不洒于疆场之钟鼓，日染夫睚眦之干戈。虽由遇此厄会，然推原其故，有明文武过分，书生视戎事如鬼神，将谓别有授受。前此姑置，当其建义之始，兵权在握，诸公皆惶恐推去，不敢自任武人大君，而悔已无及矣。

　　公之从子鲁恭，欲余次公二十年来乘桴之事；若灭、若没，停笔追思，不知流涕之覆面也。

　　●附录三

　　梨洲先生世谱

　　梨洲先生神道碑文

　　传

　　传

　　传

　　黄梨洲先生年谱

　　·梨洲先生世谱万斯大

　　姚江黄氏，汉颍川之后。靖康之乱，迁于婺源。有仕为庆元通判者，金人破庆元，不屈死之。子三人，分地避兵；一居定海（东发之始祖），一居慈溪吴岙，一居凤凰山竹墩。

　　居竹墩者，讳万河，字时通，号鹤山。居三十年，又徙余姚之竹桥（柳道传诗「连延黄竹浦」是也）；则梨洲先生之始祖也。当是时，离乱之余，力田给食，不遑诗书之业。故以下四世，皆失名讳。第七世文茂字茂卿，始登泰定甲子进士第。授余姚州判。从学吴草庐，归而主教于乡，每令学者静坐数日，然后得亲函丈。子三人：德彰，至顺庚午进士，任浙江宣司；德顺，以制举授鄞县教谕；德泽，武举，以都元帅镇定海。又一世均保号菊源，洪武庚午贡士，北平道御史。墀，与同邑陈子方当逊国之难，赋诗：为臣真欲效全忠，岂料翻成与叛同；北狩缘藏青史笔，南还犹是白头公。赴水死，失其世次。第十世韶字九成，成化己丑进士，仕至江西提学佥事。翊字九霄，书画皆入能品，而菊花尤传于世。九成，有道南八景诗；其和者华亭张东海、常熟桑民怿也。伯川字德洪，号蜇庵；举天顺壬午，除建宁府教授，主考陕西。有竹桥十咏，同邑倪小野称其萧散闲远，超于尘外。珣字廷玺，成化辛卯乡试榜首，登辛丑进士第二，历官南冢宰。逆瑾勒令致仕，卒谥文僖。第十一世堂字勉敬，号南浦；弘治壬戌进士，拟第一甲，未传胪而卒。乡人至今称为探花也。嘉爱字懋仁，号鹤溪；正德戊辰进士。从王文成讲学，卒官钦州。嘉会字懋礼，号履斋；举弘治辛酉，知金溪县。嘉仁号半山，其诗清新，不加雕绘，有自然之色。第十二世夔字子韶，嘉靖乙卯贡元；从文成于稽山书院。第十三世尚质号醒泉，举嘉靖己酉，守景州，致仕。诗与山人杨珂齐名。第十五世■〈山来〉字凤署，万历庚戌进士。谱繁不能尽书，书其著者。

　　梨洲之世，自州判叔父世堂，而名讳始可得详。世堂生文贵，文贵生子尹，子尹生安祥，安祥生廷杲，廷杲生玺字廷玺。兄伯震，出商于外，踰十年不归。玺往求之，裂纸数百张，缮写兄之年貌、籍贯为零丁，榜之寺观街市。经行万里，卒无所遇，不懈益虔，流转襄、汉间。至道州，入厕，置伞路旁；伯震适过之，见伞而心动曰：此吾乡之伞也。循其柄而视之，有字一行，曰姚江黄小雷记。小雷者，玺之别号。伯震方疑骇，玺出，而相视若梦寐，恸哭失声；道路观者，亦叹息泣下。遂奉兄而归。廷玺生谅号素庵，举义仓之法于里中，年八十。素庵生稔号东河，娶章氏，抚其孤子；孤子入城市，必向其所之而立，待其归始食，未尝先一饭也。守节数十年。东河生大绶号对川，为人精敏，十五岁，官役为库子，老吏不能欺之，知其孙忠端公必贵。尝问之曰：孙之推封其祖父，何品及之？对曰，三品。忠端公以七品死节，故老言其不验。未几，赠官三品，追封对川为太仆寺卿。对川生曰中，号鲲溟。以易为大师，诸生应试，以文先定其次第，无不奇中。五经、左氏、内外传、国策、庄、骚，随举一句，应口诵其全文。与人言，亦必原本经传。忠端公之丧，蒋令吊之于途，公曰：此郊吊也。明府以春秋起家，岂宜有此？一邑利害，他人不敢言者，公独言之。有伍伯倚令势，鱼肉小民，公投以治生帖，伍伯叩头请死，吏亦从此不敢近伍伯。■之逆案尚书某，使其僮客越境追人，公呼僮客杖之；曰：吾非杖汝，聊以此寄汝主耳。其疾恶如此。鲲溟生忠端公讳尊素，字真长，号白安。天启间官御史，劾魏忠贤、客氏，削籍。三吴讹言翻局，以公为主；逆奄忌而害之。赠官，赐祭葬，谥忠端。

　　梨洲先生名宗羲，字太冲，号梨洲，忠端公之长子也。忠端公五子，著者三人；宗炎字晦木，宗会字泽望。自鹤山至先生，为世凡十七云。

　　南雷里，唐谢遗尘之故居在焉，距竹桥数里而近；先生因以名集。大述黄氏世谱，冠于集端；仿胡助述宋氏世谱，以冠潜溪集之例也。门人万斯大述。

　　·梨洲先生神道碑文全祖望

　　康熙三十四年，岁在乙亥。七月初三日，姚江黄公卒。其子百家为之行略，以求埏道之文于门生郑高州梁，而不果作；既又属之朱检讨彝尊，亦未就。迄今四十余年无墓碑。然余读行略，中固嗛嗛多未尽者；盖当时尚不免有所嫌讳也。公之理学文章，圣祖仁皇帝知之，固当炳炳百世；特是公生平事实甚繁，世之称之者，不过曰始为党锢、后为遗逸，而中间陵谷崎岖，起军、乞师、从亡诸大案，有为史氏所不详者。今已再易世，又幸逢圣天子荡然尽除文字之忌，使不亟为表章，且日就湮晦；乃因公孙千人之请，捃摭公遗书，参以行略，为文一通，使归勒之丽牲之石，并以为上史局之章本。

　　公讳宗羲，字太冲，海内称为梨洲先生；浙江绍兴府余姚县黄竹浦人也。忠端公尊素长子，太夫人姚氏。其王父以上世系，详见忠端公墓铭中。公垂髫读书，即不琐守章句。年十四，补诸生。随学京邸，忠端公课以举业，公弗甚留意也。
</div>
    <div class="pagination">
<a href="海外恸哭记_page10.html">上一页</a><span>...</span><a href="海外恸哭记_page6.html">6</a><a href="海外恸哭记_page7.html">7</a><a href="海外恸哭记_page8.html">8</a><a href="海外恸哭记_page9.html">9</a><a href="海外恸哭记_page10.html">10</a><span class="current-page">11</span><a href="海外恸哭记_page12.html">12</a><a href="海外恸哭记_page13.html">13</a><a href="海外恸哭记_page14.html">14</a><a href="海外恸哭记_page15.html">15</a><a href="海外恸哭记_page16.html">16</a><a href="海外恸哭记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
