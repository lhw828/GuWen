<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 45 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 45 页/共 98 页</h1>
    <div class="content">
　　石曼卿磊落英才，知名当世。气貌雄伟，饮酒过人。有刘潜者，亦志义之士，常与曼卿为酒敌，闻京师河行王氏新开酒楼，遂往造焉。对饮终日，不交一言。王氏怪其所饮过多，非常人之量，稍献肴果，益取名酒，奉之惟谨。二人饮啖自若，傲然不顾，至夕殊无酒色，相揖而去。明日都下喧传有二仙来饮，久之乃知为刘、石也。归田录 

　　石曼卿居蔡河下曲，邻有一豪家，日闻歌钟之声。其家僮数十人，尝往来曼卿之门。曼卿呼一僮问豪为何如人，对曰：“姓李氏，主人方二十岁，并无昆弟，家妾曳绮纨者数十人。”曼卿欲见之，其僮曰：“郎君素未尝接士大夫，然喜饮酒，屡言闻学士能饮，意似欲相见，试探之。”一日，果使人延曼卿。曼卿即著帽往，坐于堂上。久之方出，主人著头巾，系勒帛，不具衣冠。见曼卿，全不知拱揖之礼。引曼卿入一别馆，供帐赫然。坐良久，有二鬟妾各持一小槃至曼卿前，槃内红牙牌十余，其一槃是酒，凡十余品，令曼卿择一牌。其一槃是馔，亦令各择五品。既而二鬟去。有妓十余人，乐器妆服亦皆整丽。一妓酌酒以进，酒罢，诸妓执果肴萃立其前，食罢，则分立左右。京师人谓之软盘。酒五行，群妓皆退，主人亦翩然而逝，略不知揖客。曼卿独步而出，言豪者之状，懵然不分菽麦。他日试使人通郑重，则闭门不纳。问其近邻，云其人未尝与人通往还，邻家亦不识面。古人谓之钱痴，信有之。梦溪笔谈 墨客挥犀全同 

　　石曼卿独行京师，倏有豪士揖曼卿语，已而曰：“公幸过我家。”曼卿语诺。豪士顾从骑载之，同行入委巷，前抵大第，三四门乃至内堂。庭户宏丽，施设锦绣。侍女珠翠延饮，求曼卿书字，曼卿写己诗筹笔驿等篇。豪士甚珍爱之，赠金帛可直数十百千，使骑送归。初不知其谁何。后日寻之，迷不省所居。他日复遇于途，又赠金数十两，云筹笔驿诗“意中流水远，愁外旧山青”最佳。诗话总龟 此条与前事同，而主人有雅俗之别矣。 

　　石曼卿一日语僧秘演曰：“馆俸清薄，恨不得痛饮！”演曰：“非久当引一酒主人奉谒。”不数日，引一纳粟牛监簿来，以宫醪十石为贽，列酝于庭。演为传刺，曼卿愕然延之，乃问：“甲第何许？”生曰：“一别舍介繁台之侧。”曼卿语演曰：“繁台寺阁虚爽可爱，久不一登。”其生曰：“学士与大师果欲登阁，当具酒蔌迎候。”曼卿因许之。一日休沐，约演同登。演预戒生陈具阁下，器皿肴核，冠于都下。石、演高歌褫带，饮至落景。曼卿醉，喜曰：“此游可记。”乃以盆渍墨濡巨笔题曰：“石延年曼卿同空门诗友老演登此。”生拜叩曰：“尘贱之人，幸获陪侍，乞挂一名，以光贱迹。”曼卿大醉，握笔沈虑，目演扬声讽曰：“大武生捧研用事可也。”演以为言。竟题曰：“牛某捧砚。”永叔后戏以诗曰：“捧砚得金牛。”湘山野录 

　　石曼卿谪海州日，使人拾桃核数斛，人不到处，以弹弓种之。不数年，桃花遍山谷。孙公谈圃 

　　石曼卿通判海州，刘潜来访之。曼卿迎之于石闼堰，与剧饮。半夜酒欲竭，顾船内有醋斗余，乃倾入酒内并饮之。至明日，酒醋并尽。每与客饮，露发跣足，著械而坐，谓之“囚饮”；饮于木杪，谓之“巢饮”；以藁束之，引首出饮，复就束，谓之“鳖饮”；更有鬼饮，了饮，鹤饮。鬼饮者，夜不烧烛；了饮者，挽歌哭泣而饮；鹤饮者，饮一杯登树，下复再饮。厅后为一庵，常卧其间，名曰“扪虱庵”。仁宗爱其才，尝对辅臣言，欲其戒饮。闻之，因不饮，遂成疾而卒。梦溪笔谈 参画墁录 

　　石曼卿以馆职出判海州。官满日，载私盐两船至寿春，托知州王子野货之。时禁网疏漏，曼卿亦不为人所忌，市内公然卖“学士盐”。孔平仲谈苑 

　　石曼卿明道元年卒。平生与友人张生尤善。死后数日，张梦曼卿骑青驴，引数苍头，过生语曰：“我今已作鬼仙，召汝偕往。”张以母老固辞。曼卿怒，登驴而去。顾生曰：“汝太劣，吾召汝，汝安得不从？今当命补之同行矣。”数日补之遂卒。补之乃范讽字。湘山野录 

　　曼卿卒后，其故人有见之者，曰：“我今为鬼仙，所主芙蓉城。欲呼故人往游，不得。”忽然骑一素骡去如飞。又降于亳州一举子家，留诗一篇，其一联云：“莺声不逐春光老，花影常随日脚流。”欧公诗话 

　　石曼卿天圣、宝元间，以诗歌豪于一时。尝于平阳会中代作寄尹师鲁一篇，词意深美。曰：“十年一梦花空委，依旧山河换桃李。雁声北去燕西飞，高楼日日春风里。眉背石州山对起，娇波泪落妆如洗。汾河不断天南流，天色无情淡如水。”曼卿死后数年，故人关咏字永言，忽梦曼卿曰：“延年平生作诗多矣，独常以为平阳代意一篇，最为得意，而世人罕称之。能令此篇盛传于时，在永言耳！”咏觉后增演其词，隐度入迷仙引声韵，于是天下争歌之。他日复梦曼卿来谢。事实类苑 

　　石介作三豪诗，其略云：“曼卿豪于诗，永叔豪于文，杜默师雄豪于歌也。”永叔亦赠默诗云：“赠之三豪篇，而我滥一名。”默之歌少见于世，后见一篇云：“学海波中老龙，圣人门前大虫。”皆此等语。甚矣介之无识也。吾观杜默豪气，正是京东学究饮私酒，食瘴死牛肉，醉饱后所发者也。作诗狂怪至卢仝、马异极矣，若更求奇，便作杜默矣。志林 

　　彭渊材初见范文正公画像，惊喜再拜，前磬折称：“新昌布衣彭几幸获拜谒。”既罢，熟视曰：“有奇德者必有奇形。”乃引镜自照，又捋其须曰：“大略似之矣，只无耳毫数茎耳。年大当十相具足也。”又至庐山太平观见狄梁公像，眉目入鬓，又前再拜赞曰：“有宋进士彭几谨拜谒。”又熟视久之，呼刀镊者使剃其眉尾，令作卓枝入鬓之状。家人辈望见惊笑，渊材怒曰：“何笑！吾前见范文正公恨无耳毫，今见狄梁公，不敢不剃眉。何笑之乎？耳毫未至，天也；剃眉，人也。君子修人事以应天，奈何儿女子以为笑乎！吾每欲行古道而不见知于人，所谓伤古人之不见，嗟吾道之难行也。”墨客挥犀 

　　渊材好谈兵，晓大乐，通知诸国音语。尝诧曰：“行师顿营，每患乏水。近闻开井法甚妙。”时馆太清宫，于是日相其地而掘之，无水，又迁掘数处。观之四旁，遭其凿掘，孔穴棋布。道士月下登楼之际，颦额曰：“吾观为败龟壳乎？何四望孔穴之多也。”渊材不怿。又尝从郭太尉游园，咤曰：“吾比传禁蛇方甚妙，但咒语耳，而蛇听约束，如使稚子。”俄有蛇甚猛，太尉呼曰：“渊材可施其术！”蛇举首来奔，渊材无所施其术，反走汗流，脱其冠巾曰：“此太尉宅神！不可禁也。”太尉为之一笑。尝献乐书，得协律郎，使余跋其书曰：“子落笔当公，不可以叔侄故溢美也。”余曰：“渊材在布衣有经纶志，善谈兵，晓大乐，文章盖其余事。独禁蛇、开井，非其所长。”渊材观之怒曰：“司马子长以郦生所为事事奇，独说高祖封六国为失，故于本传不言者，著人之美为完传也；又于子房传载之，欲隐实也。奈何言禁蛇、开井乎！”闻者绝倒。墨客挥犀 

　　绍圣初，曾子宣在西府，渊材往谒之。论边事极言官军不可用，用士人为良。子宣喜之。既罢，与余过兴国寺，和尚食素，分茶甚美。将毕，问奴杨照取钱，奴曰：“忘持钱来，奈何？”渊材色窘。余戏曰：“兵计将安出？”渊材以手捋须良久，目余趋自后门出，若将便旋然。余迫之，渊材以手挈帽搴衣走如飞。余与奴杨照过二相公庙，渊材乃敢回头喘立，面无人色，曰：“编虎须，撩虎头，几不免虎口哉！”余又戏曰：“在兵法何计？”渊材曰：“三十六计，走为上计。”墨客挥犀 

　　渊材迂阔好怪。尝蓄两鹤，客至，指以夸曰：“此仙禽也。凡禽卵生，而此胎生。”语未卒，园丁报曰：“此鹤夜产一卵，大如梨。”渊材面发赤，诃曰：“敢谤鹤乎！”卒去，鹤辄两展其胫伏地，渊材讶之，以杖惊使起，忽诞一卵。渊材咨嗟曰：“鹤亦败道，吾乃为刘禹锡嘉话所误。自今除佛、老、孔子之语，予皆勘验。”又尝曰：“吾生平所恨五事。”人问其故。渊材敛目不语，久之曰：“吾论不入时听，恐汝曹轻易之。”问者力请其说，乃曰：“一恨鲥鱼多骨，第二恨金橘太酸，第三恨莼菜性冷，第四恨海棠无香，第五恨曾子固不能作诗。”闻者大笑。渊材瞠目曰：“诸子果轻易吾论也。”李丹大夫客都下，一年无差遣，乃授昌州以去，家远改鄂倅。渊材闻之吐饭，大步往谒李曰：“今日闻大夫改授鄂倅，有之乎？”李曰：“然。”渊材怅然曰：“谁为大夫谋？昌，佳郡也，奈何弃之？”李惊曰：“供给丰乎？”曰：“非也。”“民讼简乎？”曰：“非也。”“然则何以知其佳？”渊材曰：“天下海棠无香，昌州海棠独香，非佳郡乎！”闻者传以为笑。冷斋夜话 

　　渊材游京师十余年，其家饘粥不给。父以书促归，跨一驴携一布囊。亲旧闻渊材还，相庆曰：“布囊内必金珠也。君官爵虽未入手，且使父母妻子脱冻馁之厄。囊内所有，可早出之。”彭乃喜见须眉曰：“吾富可敌国，汝可拭目以观。”既开囊，李廷圭墨一丸、文与可墨竹一枝、欧阳公五代史草稿一巨束。冷斋夜话 

　　彭乘为翰林学士，文章诰命，尤为可笑。有边帅乞朝觐，仁宗许其候秋凉即途，乘为批答之诏曰：“当俟萧萧之候，爰堪靡靡之行。”田况知成都府。会西蜀荒歉，况始入剑门，即发仓赈济，既而上表待罪，乘又批答曰：“才度岩岩之险，便兴恻恻之情。”王琪滑稽，及乘死，琪为挽词，有“最是萧萧句，无人继后风”之句。东轩笔录 

　　翰林学士彭乘不训子弟文学，参军范宗翰上启责之曰：“王氏之琪、圭、＜王巳＞、瓘，器尽璠玙；韩氏之综、绛、缜、维，才皆经纬。非荫而得，由学而然。”耆旧续闻 

　　范镇从孙祖禹 祖禹子温 

　　范景仁父名文度，为蜀孔目官。事张乖崖时，见发郡人阴事而诛之，不知其何以知之。但默观一小册，每钩距得人阴事，必记之册上。书讫入箱，封题甚密。文度日侍其旁而莫测也。然每观小册，则行事多杀人，或行法。一日乖崖方观小册，忽内迫遽起，不及封箱。文度遽取毁而焚之。乖崖还，见几上箱开，已色变，启观小册，已失之。文度遽前请命曰：“乃某毁而焚之，愿以一命代众死。”乖崖徐曰：“贷汝一死，汝子孙必有兴者。”自是益用之。默记 

　　薛简肃知成都，范蜀公方为举子，一见爱之，馆之府第。每曰：“范君廊庙人也。”公益自谦退，乘小驷至铜壶阁下，即步行趋府门。踰年，人不知为帅客也。简肃还朝，载蜀公以去。或问简肃曰：“自成都归得何奇物？”曰：“蜀珍产不足道，吾归得一伟人耳。”邵氏闻见录 

　　范忠文公在蜀，始为薛简肃公所知。及来中州，人未有知者。初与二宋相见，二宋亦莫之异。一日相约结课，以“长啸却胡骑”为题，公赋成，二宋读之，不敢出所作，既而谓公曰：“君赋极佳！但破题两句无顿挫之功，每句之内各添一者如何？”公欣然从之。曲洧旧闻 

　　故事，南省奏名第一，殿试唱过三名不及，则必越众抗声自陈，虽考校在后，必得升等。吴春卿、欧阳文忠皆由是得升一甲。独范景仁避不肯言，等辈屡趣之，皆不应。至第十九人，东都事略作“七十九”方徐出，拜命而退。时已服其静退。自是廷试当自陈者，多慕效之。石林燕语 

　　召试学士院诗，用采霓字。学士以沈约郊居赋“雌霓连蜷”，读入声，谓景仁为失韵，由是除馆阁校勘。殊不知约赋但取声律便美，非霓不可读平声也。当时有学者皆为愤郁，公处之晏然。名臣言行录 

　　熙宁初，王荆公始用事，公以直言正论折之，不能胜，上章乞致仕，遂落翰林学士，以本官致仕。舍人蔡延庆行词，荆公不快，自草制丑诋。明日，蔡具以制辞出于荆公为解。公笑诵其词曰：“‘材无称职之能’，某披襟当之矣。‘内有怀利之实’，则夫子自道也。”公既退居，专以读书赋诗自娱。久之，以二人肩舆归蜀，极江山登临之胜，期年而后还。元祐初，特起公。诏曰：“西伯善养，二老来归。汉室卑词，四臣入侍。为我强起，无或惮勤。”天下望公与温公同升矣。公辞云：“六十三而求去，盖以引年；七十九而复来，岂云中礼。”卒不起。先是神宗山陵会葬陵下，蔡京见公曰：“上将起公矣。”公曰：“某以论新法得罪先帝，一旦先帝弃天下，其可因以为利乎！”绍圣初，章惇、蔡卞欲斥公为元祐党。蔡京曰：“京亲闻蜀公之言如此，非党也。”惇、卞乃已。邵氏闻见录 

　　熙宁末，范景仁以论青苗法致仕，犹居京师者三年。时王禹玉执政与景仁久同翰林。景仁每从容过之道旧，乐饮终日，不以为嫌。元祐初，熙宁、元丰所废旧臣皆毕集于朝，独景仁不至。世尤以为高。石林燕语 

　　范景仁致仕，一朝思乡里，遂轻装入蜀。故人李才元知梓州，枉道过之。归至成都，日与乡人乐饮，散财于亲旧之贫者。遂游峨嵋、青城，下巫峡，出荆门，岁暮乃还京师。在道作诗二百五篇。诗话总龟 

　　范蜀公素不饮酒，又诋佛教。在许下与韩持国兄弟往还，诸韩皆崇此二事，每集，蜀公未尝不与，极饮尽欢，少间则以谈禅相勉。蜀公颇病之。子瞻时在黄州，乃以书问救之之术，曰：“麴糵有毒，平地生出醉乡；土偶作祟，眼前妄见佛国。”子瞻报书，亦欲有以晓公。公终不饮。避暑录话 

　　蜀公居许下，于所居造大堂，以长啸名之。前有荼廿□縻架，每春季花盛时，宴客于其下。约曰：“有飞花堕酒杯者釂一大白。”或语笑喧哗之际，微风过之，则满座无遗者。当时号“飞英会”。曲洧旧闻 诚斋杂记 

　　李方叔言范蜀公将薨数日，须眉皆变苍黑，眉目郁然如画。东坡云：“平生虚心养气，数尽神往，而血气不衰，故发于外如是。”范氏多四乳，故与人异。忠文立德如此，其化必不与万物斯尽也。曲洧旧闻 诚斋杂记 

　　范蜀公曰：“家中子弟，连名百字，几乎尽矣。至百发百中，亦取以为名。”李廌曰：“百伶百利，百巧百穷，必不取以为名也。”蜀公大笑。师友谈记 

　　范祖封，忠文公之孙也。尝梦忠文言：“我墓前石人、石羊、石虎，长短大小皆踰制，如我官未应得也。汝可亟易之。”祖封既久忘其梦，而坟寺僧忽报一夕大雷，石人一折其手，一断其身。乃始惊惧，遍与亲旧言其事。或曰：“忠文死犹守礼不踰，况生前乎！”师友谈记 

　　范淳夫为谏官，按他书祖禹字俱作淳夫。东邻宦官陈衍园亭在焉。衍每至园，不敢高声，谓其徒曰：“范谏议一言到上前，吾辈不知死所矣。”鹤林玉露 

　　朝廷既相温公、申公，诏起蜀公。蜀公以书问祖禹，祖禹言不当起。蜀公得书大喜曰：“是吾心也。吾所欲为，君实已为之。何用复出？”又与亲旧书曰：“比亦欲出，而三郎劝止。”名臣言行录 

　　祖禹除正言，客有言于温公，以言路必能协济。温公正色曰：“子谓淳夫见光有过不言乎？殆不然也。”名臣言行录 

　　范忠宣之罢，公尝论列。客有谓忠宣曰：“淳夫亦有言何也？”忠宣曰：“使纯仁在言路，见宰相如此，亦岂可默也。”名臣言行录 

　　东坡好戏谑，语言或稍过，范淳夫必戒之。东坡每与人戏，必曰：“勿令范十三知。”晁氏客语 

　　范内翰祖禹作唐鉴，名重天下，坐党锢事。久之，其幼子温原注按东都事略作仲温。字元实，与吾善。政和初，为其尽力朝廷，还其恩数，遂官温焉。温实奇士也。一日，游大相国寺，诸贵珰盖不知有祖禹，独知有唐鉴，见温，指目相谓曰：“此唐鉴儿也。”又温尝预贵人家会，贵人有侍儿，善歌秦少游长短句，坐间略不顾温，温亦谨不敢吐一语。及酒酣欢洽，侍儿始问：“此郎何人耶？”温遽起叉手而对曰：“某乃‘山抹微云’女壻也。”闻者多绝倒。又尝与吾论时势，及开元、天宝之末流。元实曰：“天宝之势，土崩瓦解，异乎今日鱼烂也。”时鲁公亦痛悔，一日喟然而叹，数谓吾曰：“今复得陈瓘、刘器之来，意若可救药乎！”吾语元实，元实大喜，语吾曰：“公之大人有此心，岂独海内，乃公之福！弟恐难得好汤使多咽不下耳。”元实亟书报二公，而二公是岁皆下世。元实亦为宠妾红鸾所困，得伤寒，数日殂。可伤哉！铁围山丛谈 

　　范蜀公孙祖平陷虏，虏不以为官，佣奴之。先君使以东坡所为蜀公铭白，曰：“我官人也。”虏曰：“东坡书之不疑矣。”则释之。先君资以归。洪忠宣行状 

　　陈升之 王圭 吴充 冯京 元绛 

　　熙宁间，高丽入贡，所经州县，悉要地图，所至皆造送。至扬，牒州取地图。时丞相陈秀公守扬，绐使者欲尽见两浙所供图，仿其规模供造。及图至都，聚而焚之，以其事闻。梦溪笔谈 

　　陈秀公治第于润州，极宏壮，池馆绵数百步。宅成，公已疾甚，唯肩舆一登西楼而已。人谓之三不得：居不得、修不得、卖不得。梦溪笔谈 

　　王禹玉家，自太平兴国至元丰十榜，皆有人登科。石林燕语 

　　王禹玉为翰林，治平三年二月十五日，召对蕊珠殿，赐紫花墩令坐，踰数刻方罢。明年，英庙上仙，圭挽词有云：“曾陪蕊珠殿，独赐紫花墩。”墨庄漫录 

　　京师春秋社祭，多差两制摄事。王仆射圭为内外制十五年，祭社者屡矣。熙宁四年，复以翰林承旨摄太尉。因作诗曰：“晨光初动晓骖催，又向灵坛饮社杯。自笑治聋不辞醉，明年强健更须来。”是年冬，遂参知政事。东轩笔录 诗据懒真子改正误字 

　　王岐公在翰林时，中秋有月，上问：“当直学士是谁？”左右以姓名对。命小殿对设二位，召来赐酒。俄顷宣至，公奏：“故事，无君臣对坐之礼。乞正其席。”上云：“月色清美，与其醉声色，何如与学士论文！若要正席，则外廷赐宴，正欲略去苛礼，放怀饮酒。”公固请不许，再拜就坐。上引谢庄赋，李白诗，称美其才。又出御制诗示公。公叹仰圣学高妙，每起，必敕内侍扶掖，不令下拜。夜漏三鼓，上悦甚，令左右宫嫔各取领巾、裙带或团扇、手帕求诗，内侍举牙床，以金镶水晶研、珊瑚笔格、玉管笔，皆上所用者。公应之，略不停缀，都不蹈袭前人，尽出一时新意，仍称所长，人人得其欢心，悉以呈上。上曰：“须与学士润笔。”遂各取头上珠花簪公，幞头戴不尽者，置公袖内。宫人旋取针线缝公袖口。宴罢月将西沉，上命彻金莲炬，命内侍扶掖归院。都下盛传天子请客。钱氏私志明年中秋，公已参政。蔡确为学士，上讲故事，命宫嫔求诗，蔡奏称才思短涩，酒再行而止。左右不悦云：“这个学士，何须钟爱？”云云。宋稗类抄 又尧山堂外纪与此同，末语云：“学士材均。”未知何所本也。坚瓠集末段与宋稗类抄同。 

　　韩康公、王荆公之拜相也，王岐公为翰林学士，被召命词。既授旨，神宗因出手札示之曰：“已除卿参知政事矣。”国朝以来，因命相而遂用草制学士补其处，世谓之润笔参政。却埽编 西湖志余云：“宋朝故事，翰林学士草宰相制或次补执政，谓之带入。大观三年六月八日，何执中登庸，四年六月八日，张商英登庸，皆张台卿草制，讫无迁宠。蔡京谪太子少保，台卿当制，力诋之，缙绅传诵。京复相，出台卿知杭州。明年六月八日，宴客中和堂，忽思前两岁宿直命相，正同此日。乃作长短句纪其事。未几，以故官召，遽卒。” 

　　王禹玉作庞颍公神道碑，其家送润笔，金帛外参以古书名画三十种。杜荀鹤及第试卷，亦是一种。石林燕语 

　　王岐公诗，喜用金玉珠璧字，以为富贵。其兄谓之“至宝丹”。后山诗话 王直方诗话云：王禹玉诗，世号“至宝丹”。有人云：“诗能穷人，且试作些富贵语，看如何。”思索数日，得一联云：“胫脡化为红玳瑁，眼睛变作碧琉璃。” 

　　元丰末，司马文正资治通鉴成，进御。丞相王圭、蔡确见上问：“何如？”上曰：“贤于荀悦汉纪远矣。”罢朝，中使以其书至政事，每叶合缝用睿思殿宝章。睿思殿，上观书之地也。舍人王震等来观，丞相笑曰：“君无近禁脔。”以言上所爱重者。邵氏闻见录 
</div>
    <div class="pagination">
<a href="宋人轶事汇编_page44.html">上一页</a><span>...</span><a href="宋人轶事汇编_page40.html">40</a><a href="宋人轶事汇编_page41.html">41</a><a href="宋人轶事汇编_page42.html">42</a><a href="宋人轶事汇编_page43.html">43</a><a href="宋人轶事汇编_page44.html">44</a><span class="current-page">45</span><a href="宋人轶事汇编_page46.html">46</a><a href="宋人轶事汇编_page47.html">47</a><a href="宋人轶事汇编_page48.html">48</a><a href="宋人轶事汇编_page49.html">49</a><a href="宋人轶事汇编_page50.html">50</a><span>...</span><a href="宋人轶事汇编_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
