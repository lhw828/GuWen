<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 22 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 22 页/共 98 页</h1>
    <div class="content">
　　崇宁初，凡元祐子弟仕官者，并不得至都城。晁之道自洛罢官回，留中牟驿，以诗寄京师姻旧云：“一时鸡犬皆霄汉，独有刘安不得仙。”语传于时，议者美之。曲洧旧闻 

　　赵邻几好学著述，太宗擢知制诰，逾月卒。子东之，亦有文才，前以职事死塞下。家极贫，三女皆幼，无田以养，无宅以居。仅赵延嗣者久事舍人，义不忍去，竭力营衣食给之，劳苦不避。如是十余年，三女皆长，延嗣未尝见面。至京师访舍人之旧，谋嫁三女，见宋翰林白、杨侍郎徽之，发声大哭，具道所以。二公谢曰：“吾辈衣冠，且与舍人友，而不能恤人之孤，不逮汝远矣。”即迎三女归京师，求良士嫁之。三女皆有归，延嗣乃去。石守道为之传。渑水燕谈录 

　　孙何 孙仅 梅询 张君房 谢泌 

　　孙何榜，太宗自定，试题卮言日出赋，顾谓侍臣曰：“比来举子浮薄不求义理，务以敏速相尚。今此题渊奥，故使研穷义理，庶浇薄之风可渐革也。”语未已，钱易进卷，太宗怒叱出之。自此科场不开者十年。东轩笔录 

　　太宗时试进士，每以先进卷者为第一。孙何与李庶几同在场屋，皆有时名。庶几文思敏速，何苦思迟，会言事者上言：“举子轻薄，为文不求义理，惟以敏速相夸。”因言：“庶几于饼肆作赋，以一饼熟成一韵者为胜。”太宗闻之，大怒，是岁殿试，庶几最先进卷，遽叱出之。由是何为第一。归田录 

　　何性落拓，酷好古文，为转运使，颇尚苛峻，州县吏患之。乃求古碑字磨灭者纸本数联，钉于馆壁。何至，则读其碑，辨识文字，以爪搔发垢而嗅之，往往至暮不复省识文案。涑水纪闻 

　　何为转运使，令人负礓砾自随，所至散之地。吏应对小误，则于地倒曳之。从者凭其威，妄为寒暑，所至骚扰，人不称贤。同上 

　　孙汉公何擢甲科，与丁相并誉于场屋，时号孙、丁。素近视，每上殿进劄子，多诵之精熟，以合奏牍。忽一日飘牍堕地，四散俯拾，零乱倒错，合奏不同，上颇讶之。俄而仓皇失措，笏堕于地，有司以失仪劾，上释而不问。因感恙，遣太医诊视，令加针灸。公性禀素刚，对太医曰：“禀父母完肤，自失护养，致生疾疹，反以针艾破之。况生死有数，苟攻之不愈，吾岂甘为强死鬼耶。”玉壶清话 

　　某为司谏，知制诰，得何之文，因夸于同列。又得仅文，时右庶子毕公与吾同典诰命，出仅文示之，读未竟，乃大呼曰：“吓死老夫矣。”王禹偁所作孙庸墓志 按毕公士安也。 

　　景德初，契丹通好。首命孙公仅奉使而往，属修聘之始，礼未详备。北人务丰腆，仅必抑而罢之，随事损益，俾合度。迄今信使往复，不改其制。故奉使邻境，自仅始。王文正笔录 

　　孙仅为陕西转运使，作骊山诗二篇，其后篇有云：“秦帝墓成陈胜起，明皇宫就禄山来。”时方建玉清昭应宫，有恶仅者，欲倾陷之，因录其诗进。真宗阅前篇云朱衣吏引上骊山，遽曰：“仅，小器也。此何足夸？”遂弃不复阅，而陈胜、禄山之语，卒不得闻，人以为幸也。归田录 玉照新志略同 

　　梅询为翰林学士，一日书诏颇多，属思甚苦，循阶而行。忽见一老卒卧阶下，欠伸甚适，梅忽叹曰：“畅哉！”徐问之，曰：“汝识字乎？”曰：“不识。”梅曰：“更快活也。”梦溪笔谈 

　　梅侍读询，以文雅自任，久在侍从，忽求为濠州。既被命，见先文正，文正曰：“何以求此？”曰：“聊以温故耳。”文正曰：“待差一通判去，伴舍人读书。”梅怏怏，益不平。寻差博士吕夷简通判濠州，梅语人曰：“何处得个吕夷简，也会读书。”梅辞，文正适与王沂公同坐堂上，沂公以梅语白，文正曰：“君善待吕公，吕公他日与王公同作相，舍人方作学士。”梅愈不平，王亦以为过言。其后王、吕同相，梅适除学士。闻见近录 

　　梅侍读询，尝从真宗东封，因卜命于岳神，梦三牛斗于庭，有称相公通谒者，不晓其兆。既而得濠州守，廨有三石牛。后吕许公来倅，询见之，疑若所梦谒者，于是委遇至厚。不数年许公大拜，梅为发运使，按部至濠上，作诗寄许公曰：“十五年前忝一麾，公余常得预言诗。玉阶步武为霖早，云路风波得志迟。浴凤池深春荡荡，观鱼台古草离离。重来故老休相问，请揭纱笼看旧碑。”侯鲭录 

　　梅侍读询，晚年尤躁于禄位。尝朝退过阁门，见箱内有锦轴云：“胡侍郎致仕告身。”同列取视之。询远避而过曰：“币重言甘，诱我也。何以视？”时人多笑之。询年七十余，病足，常拊其足而詈之曰：“此间有鬼使我不得至两府者汝也。”有所爱马，每夜令五人相代牵之，不系于柱，恐其系绊或伤之也。夜间数出视之，尝牵马将乘，推其鞍曰：“贱畜，吾已薄命矣，汝岂无分被绣鞯耶？”涑水纪闻 

　　祥符间，日本忽称贡，盖因本国之东，有祥光现。真宗敕本国建一佛祠以镇之，使回乞赐寺记。时词臣当直者，文学不甚优，遂假张君房学士捉刀。既传宣，时张醉饮于矾楼，遣人遍觅之不得，而贡使在阁门，翘足而待。内侍三促之，紫薇大窘。后钱、杨二公玉堂暇日改闲忙令，大年曰：“世上何人号最闲，司谏拂衣归华山。”盖种放还山之时也。希白曰：“世上何人号最忙，紫薇失却张君房。”传为雅笑。湘山野录 

　　张君房平生喜著书，如云笈七签、乘异记、丽情集、科名分定录、潮说、脞说之类甚众，知钱唐，多刊作大字板，携归印行于世。君房同年白稹者早卒，常轻君房为人，君房心衔之。及作乘异记，载白稹死，其友行舟，梦稹曰：“我死罚为鼋，汝来日行舟当见我。”如其言行舟，见人聚观，而乌鹊噪于岸，倚舟问之，乃渔人网得大鼋。其友买而放之于江。乘异记既行，君房一日朝退出东华门外，忽一少年拽君房下马，奋击冠巾毁裂，流血被体，几至委顿，乃白稹之子也。问：“吾父安有是事，必死而后已。”观者为解释，且令君房毁板，君房哀祈如约，乃得去。默记 

　　谢史馆泌，解国学。举子黜落甚众，群言沸摇，怀甓以俟其出。泌知，潜由他途投史馆避宿。数日，太宗闻之，笑谓左右曰：“何官职驺导雄伟，都人敛避。”左右奏曰：“惟台省御史知杂，呵卫难近。”遂授知杂，以避掷甓之患。事实类苑 

　　谢泌谏议，居官不妄荐士。或荐一人，则焚香捧表，望阙再拜。泌知襄州日，张密学选为邓城县令，张亦谢所荐也。邓城去襄城，渡汉水才十余里，泌暇日乘小车，从数吏渡汉水入邓城界，以观风谣。或载酒邀张野酌，吟啸而去。东轩笔录 

　　杨亿 刘筠 

　　杨文公之生，胞胎始脱，则见两鹤翅，交掩块肉而蠕动。其母令弃诸溪。始出户，祖母迎见，启视之，则两翅歘开，内有玉婴，转侧而啼，举家惊异。余宣和间在其五世孙德裕家，见其八九岁时病起谢郡官一启，属对用事，如老书生，笔迹则童稚也。春渚纪闻 

　　大年祖文逸，伪唐玉山令。大年将生，一道士展刺来谒，自称怀玉山人，冠褐秀爽，斯须遽失，公遂生。后至三十为学士，昼寐于玉堂。忽梦一道士来谒，亦称怀玉山人，坐定，袖内出一诰牒曰：“内翰加官。”取阅之，其榜草写三十七字，大年颇惊曰：“得非数乎？”道士微笑。又曰：“可添乎？”道士点头，命笔止添一点，为四十七。至其数，果卒。玉壶清话 又一书谓杨亿前身为武夷君。 

　　杨大年内翰七岁，对客谈论，有老成风。年十一，太宗闻其名，召对校正字，谓曰：“卿久离乡井，得无念父母乎？”对曰：“臣见陛下，一如臣父母。”上叹赏久之。墨客挥犀 

　　杨大年二十一岁，为光禄丞，太宗极称爱。三月后苑曲宴，未贴职，不得预，以诗贻同馆诸公曰：“闲戴宫花满鬓红，上林丝管侍重瞳，蓬莱咫尺无由到，始信仙凡自不同。”诸公不敢匿，即时进呈，上讶有司不即召，左右以未贴职对。即日直集贤院，免谢，令预曲宴。后修册府元龟，王相钦若总其事，下诏须经杨亿参定，方许用之。玉壶清话 

　　杨大年与梁周翰、朱昂同在禁掖。大年未三十，而二公皆高年，大年但呼朱翁、梁翁，每侵侮之。一日，梁戏谓大年曰：“这老亦待留与君也。”朱于后摇手曰：“不要与。”众皆笑其捷。虽一时戏言，而大年不五十卒。道山清话 贡父诗话略同。梁周翰为翰林学士，景德间答宰相待罪表，不称旨，上别令赵安仁撰，且曰：“不可令梁知，恐其悔恨。”见金坡遗事。 

　　大年初入馆，年甚少，以启谢执政曰：“朝无绛灌，不妨贾谊之少年；坐有邹枚，未害相如之末至。”却扫编 

　　杨文公作文，则与门人宾客饮博，投壶弈棋，笑语喧哗，而不妨构思，以小方纸细书挥翰如飞，文不加点。每盈一幅，则令门人传录。每疲于奔命，顷刻数千言。真一代文豪也。归田录 

　　杨大年与王文穆不相得，在馆文穆或继至，大年必径出，他处亦然。文穆去，朝士皆有诗，独文公不作。文穆辞日，奏真庙，传宣令作。竟不肯送。画墁录 邻几杂志、孔平仲谈苑略同。 

　　杨文公美须髯，一日早朝罢，至都堂，丁晋公时在政府，戏谓之“内翰拜时须扫地”，公应声曰：“相公坐处幕漫天。”晋公知其讥己，而喜其敏捷，大称赏之。天禧末，寇公诸人，皆贬远方，文公实预谋。晋公爱其才，终不忍害。独醒杂志 闻见近录略同，有宋佳话略同。 

　　丁谓参政，或率杨文公贺，公曰：“骰子选耳，亦何足道哉。”有宋佳话 

　　前辈尝说北朝致祭皇后文，杨大年捧读，空纸无一字，随自撰曰：“惟灵巫山一朵云，阆苑一团雪，桃源一枝花，秋空一轮月。岂期云散雪消，花残月缺。”仁宗大喜其敏给，有壮国体。萤雪丛说 按文公不及事仁宗，或是真宗之误。 

　　杨文公以文章幸于真宗，作内外制，当时制诰，盖少其比。朝之近臣，凡有除命，愿出其手，俟其当直，即乞降命。故润笔之入，多于众人，盖故事为当笔者专得。杨以伤廉，乃乞与同列均分，遂著为令。能改斋漫录 

　　杨大年奉敕修册府元龟，每数卷成，辄奏之。比再降出，真宗常有签帖，有少差误，必见，至有数十签。大年虽服上之精鉴，而心颇自愧。窃揣上万几少暇，不应能如此。稍访问之，乃每进本到，辄降附陈彭年。彭年博洽，不可欺毫发，故谬误皆签帖以进。大年乃盛荐彭年文字，请与同修，自是进本降出，不复签矣。明道杂志 

　　杨亿在翰苑日，有新幸近臣，欲扳入其党。因间语亿曰：“君子知微知章，知柔知刚。”亿正色厉声答曰：“小人不耻不仁，不畏不义。”东山谈苑 

　　杨大年为学士时，草答契丹诏书云：“邻壤交欢。”进本既入。真宗自注其侧曰：“朽壤，鼠壤，粪壤。”大年遽改为邻境。明旦引唐故事，学士作文书有所改，为不称职，当罢，因亟求解职。真宗语宰相曰：“杨亿不通商量，真有气性。”归田录 

　　杨文公有重名，尝因草制为执政者多所涂削，甚不平，因取稿上涂抹处，以浓墨就加为鞵底样，题其旁曰：“世业杨家鞵底。”人或问故，曰：“是他别人脚迹。”当时传为嗢噱。后舍人草制，被墨黜者，则相谑曰：“又遭鞵底。”隐居杂志 

　　王文正与杨文公为空门友。杨公谪汝州，公适当轴，每音问不及他事，唯谈论真谛而已。余尝见杨公亲笔与王公书云：“山栗一秤，聊表村信。”盖汝唯产栗，而亿与王公忘形，以一秤遗之。青箱杂记 

　　杨大年不喜杜诗，号为村夫子。有乡人曰：“公试为我续‘江汉思归客’一句。”大年亦为属对，乡人曰：“乾坤一腐儒。”大年似少屈。诗话总龟 

　　杨大年因奏对，偶及比红儿诗，大年不能对，甚以为恨，访比红儿诗，终不可得。忽一日鬻书者有小编，眂之乃比红儿诗也。自此士大夫始传之。诗话总龟 

　　李公武尚太宗献穆公主，以文词见称诸公间。杨大年尝为序其诗，为闲燕集二十卷。柴宗庆亦尚太宗鲁国公主，贪鄙粗暴，闻公武有集，亦自为诗，招致举子无成者，相与酬唱。举子利其饮食，争言可与公武并驰，强大年使为之序，大年不得已为之，遂名其诗为平阳、登庸二集。镂板以遗人，传者以为笑。避暑录话 

　　杨文公在学士院，忽夜召见于一小阁。既见赐茶，从容顾问久之，出文稿数箧以示曰：“卿识朕书迹，皆朕自起草，未尝命人代作也。”大年惶然不知所对，顿首再拜而出。乃知为人所谮，由是佯狂，出奔阳翟。归田录 

　　杨大年为翰林学士，适礼部试天下士，一日会乡里待试者，或云学士必持文衡，幸有以预教之。大年作色拂衣而入，则曰：“于休哉。”大年果知贡举，凡程文用“于休哉”者皆入选，而当时座上之客，半不以为意，不用也。邵氏闻见录 按大年知举为再出以后事 

　　杨文公知举，于都堂帘下大笑。真宗知之，既开院，上殿问：“贡院何得多笑？”对曰：“举人有上请尧舜是几时事，臣对以有疑时不要使，以故同官俱笑。”真宗亦为之笑。东斋记事 按桯史以此事属之欧公，欧公与范蜀公同典事，使有此事，乃范所目击。今蜀公自著之书，属之大年，则桯史传闻之误也。 

　　真宗晚年得风疾，自疑不起。尝卧枕宦者周怀正股，与之谋，欲命太子监国。怀正出与寇准谋之，遂议立太子，废刘氏，黜丁谓等，使杨亿草诏书。亿私语其妻弟张演曰：“数日之后，事当一新。”稍洩，丁谓夜乘妇人车与曹利用谋之，诛怀正，黜准。召亿至政府，亿惧，便液俱下，面无人色。谓素重亿，无意害之，徐曰：“谓当改官，烦公作一好麻耳。”亿乃少安。初准为此谋，欲遣使四方宣示风指，诛异己，使杨亿为诏书，遣其婿王曙出使，曙知其不可，止之，藏其诏，使其妻缝置夹衣内。及刘氏既殁，曙出其书，文字磨灭，殆不可复识。由此赠亿尚书，谥文。龙川别志 

　　杨文公尝戒其门人，为文宜避俗语。既而公作表云：“伏维陛下德迈九皇。”门人郑戬遽请于公曰：“未审何时得卖生菜？”公为易之。归田录 

　　相国寺烧朱院旧日有僧惠明，善庖炙，猪肉尤佳，一顿五斤。杨大年与之往还，多率其同舍具飱。一日大年曰：“尔为僧，远近皆呼烧猪院，安乎？”惠明曰：“奈何？”大年曰：“不若呼为烧朱院也。”都人自此改呼。画墁录 

　　唐人宴聚，盛行叶子格。今其格世或有之，而无人知者，惟杨大年好之。仲待制简，大年门下客，故亦能之。大年又取叶子彩名红鹤皂鹤者，别演为鹤格。归田录 

　　杨大年临卒，戒家人云：“吾顶赤趺坐，汝辈勿哭，惊吾。”既而果然，家人惊号，则复寤而寝卒。释教顶赤生天，腹赤生人，足赤沉滞。邻几杂志 

　　刘子仪与夏英公同在翰林，子仪为先达。章献临朝，子仪主文在贡院，闻英公为枢密副使，意颇不平。作堠子诗云：“空呈厚貌临官道，更有人从捷径过。”温公诗话 环溪诗话同 

　　刘子仪三入翰林，不怿，诗曰：“蟠桃三窃成何味，上尽鳌峰迹转孤。”移疾不出。朝士问候者继至，询之，曰：“虚热上攻石表从。”在座曰：“只消一服清凉散。”意谓两府始得用青凉伞也。侯鲭录 邻几杂志同 
</div>
    <div class="pagination">
<a href="宋人轶事汇编_page21.html">上一页</a><span>...</span><a href="宋人轶事汇编_page17.html">17</a><a href="宋人轶事汇编_page18.html">18</a><a href="宋人轶事汇编_page19.html">19</a><a href="宋人轶事汇编_page20.html">20</a><a href="宋人轶事汇编_page21.html">21</a><span class="current-page">22</span><a href="宋人轶事汇编_page23.html">23</a><a href="宋人轶事汇编_page24.html">24</a><a href="宋人轶事汇编_page25.html">25</a><a href="宋人轶事汇编_page26.html">26</a><a href="宋人轶事汇编_page27.html">27</a><span>...</span><a href="宋人轶事汇编_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
