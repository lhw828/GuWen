<!DOCTYPE html>
<html>
 <head>
  <meta charset="utf-8"/>
  <title>
   碑传选集续 - 第 5 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   碑传选集续 - 第 5 页/共 8 页
  </h1>
  <div class="content">
   先壬甫兄家传俞樾
　　呜呼！自吾兄之殁，至于今九年矣。兄子祖绥尝具事略，请为家传。余念吾兄仕闽二十余年，倾侧扰攘，幸获安全，以官寿终；然其涉历艰难，盖亦甚矣！且其事颇有关系七闽大局者，余惧未足以达之。故虽诺其请，迟之又久而未作也。虽然，以吾兄之贤且才，而寿不逾六十；余之不肖而入此岁则已六十有一矣，精力衰穨、宿疾时作，其能久乎！苟不及今撰述，无论他日无以见吾兄于地下，且亦何以副祖绥区区之意邪！因就其所为事略粗加次第，着于篇。
　　君讳林，字壬甫，号芝石，晚岁自号柯九老人，姓俞氏；浙江德清人，世居东门外之南埭。祖赠通奉大夫■〈谷间〉南庄府君，祖妣夏夫人、戴夫人；考赠通奉大夫花府君，妣蔡夫人、嵇夫人、姚夫人。
　　君幼慧，以家贫不能延师，而先赠公又恒客游于外；故十岁以内，姚太夫人亲教之。弱冠，为县学生，名在第一。道光二十三年乡试，中式举人，于本房亦居第一。两与礼部试，不售；以工书法，取誊录。会修「宣宗成皇帝实录」，君预缮写之役。咸丰三年，「实录」告成，以例得议叙，遂以知县分发福建。
　　福建故瘠苦，其时寇盗充斥，红巾贼方炽，仕宦者视为畏途。督、抚累疏请分发，而部中发往人员，率托故弗至；君独挈眷属间关赴闽，人皆奇之。逾年，署沙县知县。其地多讼，胥吏缘以为奸，一小事辄株连数十人；隶持符句摄，量肥瘠索贿赂。君于来讼者呼至案前，多方开导，小事已之；其事大者立予判决，两造及一二要证外，悉罢遣无所问，所保全甚众。地又多盗，有杨三者，盗魁也，适其兄为他盗所杀；君使人谓杨三曰：『来！吾复尔仇』。杨三乃率其徒降。捕杀其兄者，论如律。于是群盗慑服，境内悉平。后杨三官至参将，战死汀州，得优恤焉。五年秋，调充乡试同考官；民闭城请留，君夜启北门去。入闱阅卷，每达旦不寐；或既弃，复取阅。榜发，得士胡梦得等十一人。时澎湖通判阙员，大吏意属君，而欲使出门下，命福州守示意；君以母老辞，由是忤其意。当是时，闽中尚奔竞、习侈靡，上下狎游无度；其善夤缘者以数十金得一官，不数年拥符节。君辽落至不得序补县令，寮友皆非笑之。已而御史林公寿图以闽中积习白简上闻，制、抚、方伯皆免官。当日之附门墙、供奔走者，或罢斥、或遣戍，自道、府至州县凡二十余人，无一幸免者：乃始服君有先见云。
　　六年，署永安县知县。地故与汀州邻，其民交恶。汀人有至邑者，辄诬为盗，缚送官；官不为理，则拥去殴杀之；官不能禁。君遇有执送者，立出坐堂皇，薄责之，置诸狱；以好语慰劝众人，使去。乃出其人于狱，卫之出境；全活无数云。永安自被寇乱，残破特甚；君招集流亡，使之复业。又以地处冲要，贼所必争；使民搏力护乡里，五日一集，较其技艺、课其惰勤，钲鼓、旗帜悉合法度。于其中选得劲卒千余人，皆精锐可用。七年夏，红巾余党复为乱，据汀州；所在响应。七月，陷连城；提督某公与战败绩，退保延平。于是将乐、顺昌、沙县、尤溪相继陷，贼将长驱犯延平、窥省垣；而延平所属县皆为贼据，惟永安独存，与延平相掎角。贼攻延平，惧我蹑其后，乃以大队扑永安，意在必得，势张甚；按察使裕公铎督师来援，而四面皆贼，转战不得达。君入谓吾嫂孙夫人曰：『寇深矣！吾与城俱亡耳。幸为我护持老母』！夫人笑曰：『君死忠，吾死节，儿辈死孝，尚何求』！乃谋以轻舟使长子祖寿奉姚太夫人由间道出走。谋既定，入白太夫人；太夫人怒曰：『吾累被国恩，为命妇；乃草间苟活邪！死则俱死耳，无多言』！而是时外闻讹传县官眷属已宵遁，太夫人乃亲诣城隍庙行香，搴帷而出、搴帷而入；邑士大夫有以公事至者，召使入内室，则太夫人方观书、孙夫人方刺绣：于是人心大定。然苦无食，乃劝富人输钱若粟，书券与之，钤以县印；数日间，输者颇众。而寇警顾日急，太夫人命积薪于门，事急则自燔；召祖寿至，手为易衣，以属幕客孙福礽：『若城破，速亡去』！君以死守孤城且坐困，乃留民兵二百，使千总率之登陴；而自率兵出城，列寨分据要害，檄乡团随所在助杀贼。一日，猝遇悍贼千余人；君所部才三百人，大呼奋击，无不以一当百。贼势且不支，而援贼大至，分兵断我后；君麾众登山，贼蚁附而上，炮矢如雨、声如雷霆，有铅丸摩颊过，一持盖之卒陨焉。然士卒殊死战，贼不能上。俄乡团四集，别队兵亦有至者，金鼓之声震山谷；贼惊顾，君即率众自山驰下乘之，贼大溃，自相蹂，坠涧谷者相枕藉。是役也，我军二千破贼万余，惟贼魁率数百人突围遁，余众悉歼；而西路乡团亦同日大捷，军威益振。贼犹徘徊境上，君简精兵、佐以乡团，使绕出贼后，击其背，三战皆捷；贼精锐略尽，自是不敢复窥永安。而按察使裕公亦次第收复所失诸县，前锋及县境；君以兵迎之，且作书言八月以来战守状，盖文报阻绝者三月矣。裕公得书，送行省；大吏传观，相谓曰：『贼蔓延数州郡，所至官吏辄委城走；不图一书生乃能死守弹丸，屡挫贼锋！贼之不敢犯省垣，盖以此也』。特疏以闻，天子嘉之，有「俞林力守危城三月，深可嘉尚」之谕；特擢同知。时连城犹未克，裕公攻之，数战不利。有袁艮者，故武贡士，殿试一甲第二人；以都司守连城。连城陷，省符下所在逮治之。贼之犯永安也，袁适至；君接见与语，察其人犹可用，示以省符，劝自效。袁曰：『败军之将，生死惟公！倘有所用，敢爱其死』！遂从君战守，颇得其力。君以袁守连，久习其地势；言于裕公，用为前部。袁益感奋，未浃旬，克连城。大府以上游肃清，言于朝，擢君知府。而袁亦复官，积功至汀州镇总兵，有声于时；论者以君为知人焉。
　　九年，补泉州府厦门同知。部议以要缺宜调员补授，不得以应升之员升补，奏驳之；特旨允焉。君下车，见积牍如山，缧系者数百人；旬日间，悉判结之。监司某公，尝从容谓曰：『君治狱诚明敏；然旬日决数百案，得无太易乎』？君对曰：『重案例移县，其归同知判决者皆细故，片言可折。久悬不决，徒饱胥吏，无谓也』！某公叹服。君治狱，必得其情，尤严杜苞苴。有以兄子殴其季父者，君逮之急，或请以三千金免其罪；君阳许之，密使人侦其出而逮治之。凌免者，亦盗魁也；为乡里患，莫敢谁何。按察使名捕之，不能得。君乘夜将徒隶揜之其家，得焉；凌献金刚钻念珠一串，值万缗，峻拒之。即日械送省中；凌至省，竟得释，然终君之任不敢归。时诸海口皆通商，而厦门领事多恣睢不法，其译者辄鱼肉民；民怒执之。夷官率数十人持械至同知署；君出问故，夷气沮曰：『从公往取人耳』！君笑曰：『吾民皆循良，守吾法度；焉用多人』！命一隶往取之，须臾而至。夷大服，自是益敬畏君；每见，必以免冠垂手为礼。事有不便于民者，君与反复论辨，往往折服。中外讌集，虽镇、道大员或为所狎侮；惟君在坐，终席无敢譁。同治元年恩科乡试，复充同考官；得士十三人，解首王彬与焉。三年八月，粤贼李世贤陷漳州。自漳至厦止二百里，厦为全省出海门户，商贾所集，富衍甲闽南；贼既得漳，将由厦入台。侦知君有备，意稍沮；乃饵土寇使为内应。而群不逞之徒，亦趯趯欲起；君出赀募勇，数日得数千人，势稍定。适前任水师提督曾公玉明以舟师千人将赴台，道厦门；君登舟，说之曰：『无厦门，则无台矣！今日之势，厦重于台』。曾公乃留屯厦门。时英、法各国兵船十余艘泊鼓浪屿，名为自卫，其意实叵测。米利坚人白齐文旧为常胜军统领，历保至总兵官，叛降贼；后为官军所禽，诏贷其死，逐回国。至是，潜入漳州，挟红衣贼目二人至厦门，匿夷官所，窥虚实。一日，夷官招观察饮酒半，三人者，夷揖使就坐；观察大骇，遽起命驾归，归而谋之君。君伏勇士于涂，伺其出，禽之；械白齐文送行省，枭贼目于市。翼日，置酒召诸夷，谕以顺逆、祸福，皆俯首听命。会贼谍陈金龙以伪国书至英领事所——陈金龙者，漳州人，相传其先世避明季乱，入深山中，至今不薙发。洪秀全未起事时，尝至其地，与之为异姓兄弟。及是，年八十矣；诣李世贤自陈，为李奉书说英领事图厦门。英领事惩白文齐之事，执陈金龙以献；君白观察，斩之。以状闻，有诏赐英领事奖武金牌一、荷包佩刀各二，下所司颁发。君陈兵卫，鼓吹导从，齎赐物至英领事馆；领事再拜受，出入佩之以为荣。由是群夷争为遮逻，有潜以军械、粮食济贼者悉缚送官；中外之交合，厦门之守益固。闽俗：故信鬼，有巫者自言为神所冯，握利刃刳其腹，血漉漉注盘盂，不肤挠；俄创合如故。取竹箸百，寸寸断之，杂碎甆咽之；又或跣足行烈焰中，均无所苦：信者甚众。所至环问贼状，巫张目叱曰：『尔曹尚不去乎！贼于某日至矣』。厦人皆耸。一日，君出，道遇之；先驱邀喝，不为止，且大呼「贼来」！君命收之，隶卒相顾莫敢动；有骑者下而捽其发，乃仆之地，杖之数十，始呼謈乞免。君谂知其惑众，言于观察，将以军法斩之；士民咸集，为之请。君笑曰：『神如有灵，我受其咎；无与汝曹』！竟斩之；讹言顿息。时避兵者麇集，君行保甲法，躬自巡数，故户口益增而盗贼绝迹。惟米价翔贵；君请减税，以来客米。厦门故有两关：一为镇闽将军海关，委协领监收，杂费倍正税；一隶同知，则稽察出入而已，然胥吏不免少有需索。君莅任，已严禁之。至是，议减正税之半，其杂费一切罢之。协领不可，齗齗与君争；乃上其事于省，卒如君议。一月之间，米商大至；及援军云集，日食千石而市有余粟，人恃无恐焉。四年五月，大军收复漳州，诸县皆平，厦乃解严。巡抚徐清惠公谓僚佐曰：『贼轻兵袭漳，意在台、厦，将踵国初郑氏故智耳。当陆路提督林公文察战殁，势且岌岌；非厦门有备，力遏其冲，事不可问矣』。将疏荐之。兵备道邓公廷柟上防剿功，亦以君功列第一。会清惠薨；邓公迁按察使，以议狱失大吏意，投劾去：事遂寝。总督左公汇保历年文武官弁，赐加道衔。七月，调充乡试内监试官，寻改内收掌官。将行，贫不能办装，数万人送至金鸡岭，皆哭失声；君亦为怃然。
　　乡试毕，调补福州海防同知。君仕闽久，资格最深，又为人望所属；而君顾落落与当事诸要人皆不合，坐是不得之官。五年六月，奉檄署漳州云霄同知。其官廨自兵燹后，盛传有鬼，前官死于是者三人；君居之，竟无恙。李公福泰自粤藩抚闽，既入境，士民之愬其长吏者踵至，而云霄独无。公为留三日，微服周历城乡，叹曰：『入闽以来，第一好官也』！七月，调充乡试内监试官。
　　七年二月，赴福防同知本任。有土豪号「着翅虎」者，党羽数百人，为暴于乡里；君逮而笞之，闭目若瞑。盖其人蓄有异药；服之，刀杖不能伤。君知之，命闭置密室。夜漏将尽，忽提出鞫之，仓卒不及服药，自知不免，叩头乞命；立杖杀之。
　　九年八月，升授福宁府知府。君于属吏中某某廉能、某某贪劣，有小册置案头，疏其事甚详。岁终，具密揭上之；俄而有罢斥者，众论皆服焉。郡学校官于岁、科考入学诸生，索册费甚钜：第一名必百金，以次递减，亦数十金。寒士难之，谒太守求缓颊；君曰：『是固有之，不可废』！命各以一、二金为贽。越半月，省檄下，则府学训导以「簠簋不饬」免矣。郡僻陋，文风久不振；君择书院中高才生十人入署中读书，月再课之。逾年，而余庆元、黄文元俱充拔贡生，林龙璋乡试中式，皆预十人之列者也。
　　十年十月甲申，孙夫人卒。君自至闽，所历皆艰难辛苦，精力衰耗；同治五年，自京师引见还，涂次得足疾，旋愈；官福防时，当骤得风眩疾，药之而瘳。及是，抚存悼亡，意兴萧索，而疾作矣。然以太夫人年高，勉承欢笑如平时。十一年春，忽患气逆，犹力疾视事；夜不能寐，则批阅案牍，危坐达旦。十月戊寅，距孙夫人殁期，设祭内寝；君忽眩仆，急扶归，犹能至太夫人前坐语移时，始就寝。十二年正月，穆宗毅皇帝亲政，军恩及中外官；君以本官加级，授通奉大夫，赠三代如君官。三月癸未，恩诏至，率僚属出迎如礼；礼毕还署，甫释朝服，神色骤变。乙未晨起，呼刀镊工修须发，取水盥漱；徐登床卧，颜色益红润。日加辰，遂卒。
　　君性和易，而廉介有守。一羊裘三十年，两袖皆穿，以紫色布补缀之；虽见客，弗易。当江、浙沦陷时，故乡亲友来依君者相继；君悉周之，无吝色、无德色。居官一介不苟取，而势要不能以非礼干，所至有声、所去尝见思云。
　　君生于嘉庆十九年四月壬午，卒年六十。娶仁和孙氏，封夫人。有子三人：祖寿，早卒；祖福，福建候补盐场大使；祖绥，光绪二年举人，与先赠公于嘉庆二十一年举于乡相距适六十年，族党咸嗟异之。女子子一人，嫁仁和周氏；早卒。孙五人：同元、同恺、同伦、同文、同章。孙女三人，皆幼。
　　余既为先兄立家传，乃论其后曰：方君令永安时，四面皆贼焰甚炽；非君死守，则延平必残破，而省垣危矣。当时之论，谓贼不敢长驱犯省垣，皆君之功；洵知言哉。及在厦门，力扼李世贤之锋，使不得由厦而窥台湾。其后论闽事者，辄以台湾为要区，至使督、抚大吏岁履行之；然则君之保全台湾，其功岂小也！咸丰以来，夫子听鼓鼙而思将帅，往往有守一郡、保一邑而受朝廷特达之知，不数年间遂授节钺者。以君方之，会不少愧；而官止郡守。呜乎！岂非命欤？然其位虽未大显，而其人固已不朽矣！余自成进士后，与君别久；同治中，一再至闽省太夫人起居，乃与君复寻连床之好，而君已病矣。故于在闽事，不得其详。以祖绥所为事略颇有条理，因据而书之，使世世子孙知吾兄之为人；而祖福等食其旧德，亦尚勉所以自立哉！
　　——见「续碑传集」卷四十四「守令（五）」。
　　·钟鸿逵
　　三品衔福建候补知府钟君墓碑谢章铤
　　君钟氏，讳鸿逵，字礼通，一字仪臣。先世由闽迁粤，着籍潮州。曾祖时福，赠通议大夫；祖士元、父积猷，皆赠资政大夫。母陈氏，累赠夫人。
　　兄弟五人，君最少；生未周岁而孤。稍长，亢爽喜任事，膂力过人。弱冠，偶习射，即入武庠。咸丰癸丑，潮饥，散积榖以食饿者；乡人德之。甲寅，土匪蠢动，郡城几陷；君阴结死士数百人，先以计散贼党与，约官军内攻外应。贼平，论功擢守备；非君志也。
　　同治纪元，改官通判，指闽中。发逆窜江右，君由汀率勇间道克复瑞金，遂先后摄理诏安、海澄、漳浦、彰化等县及泉州马巷厅。复以助振晋、豫，奖叙知府，加三品衔。君之署海澄也，岁在同治乙丑，实奉今大学士左侯檄委。是时逆酋李世贤窜闽，贼氛日警。君折狱课士，阳阳如平日；而峙糗粮、筹守御甚备。于是漳州七邑陷其六，惟海澄独完。海澄外控厦门、内扼全漳之咽喉，往者郑氏不靖，国家弃界外之地数百里；及黄忠恪王以海澄归朝，而猖獗之势始衰。然则海澄者，实用兵所必争；君克保危邑以济大师，其功伟矣。假令不然，则当时林文察之兵新败、天宝之乡团亦熸，虽有熊罴之士战无不克，而难易之数、迟速乏效或亦有相悬绝者欤！论者愈叹君之能举其职而左公之知人善任也。其后君莅诏安，当事方清余孽，有无辜百余人，君力为平反。或谓『是皆已入死罪，更动恐遭驳斥』？君曰：『弃百人之性命保一己之功名，我不为也』！嗟乎！李广以杀降不侯，于公以平恕高大其门。君出戎马而膺民社，其不嗜杀独如此；器识殆加人一等矣！君所历诸任，皆有政绩可观。而予独举此二事者，兵谋、吏治所关甚钜，而君之有劳于世、有垂于后昭昭然；则其他皆可不论矣。
　　君卒年五十一，盖在彰化解组后。子五；今来请文者，则其长子福建候补知县佩芳也。孙某某。余详君族香樵刑部所为志。
　　嗟乎！漳元气未复，械斗之风愈炽，而漳浦尤甚；一年数起，莫有能治之者。赤子何辜，屡撄荼毒！君在任时，禽巨憝蓝受材，浦民颇知畏法；巡抚丁公采其事，通饬各属：是尤足系人思者。因铭曰：梁山际天，文勤、文恭；鹿洲东征，有赫厥功。诗书之薮，缨组之丛；百年荡尽，哀此倮虫！万刃雪立，摧肩陷胸；百旋炽火，马牛其风。先正有言：匪民愚蒙，官懦民玩、官贪民穷。借躯报仇，视货约丰；祸魁罪杰，任彼西东。君维清猛，谳无遁凶；瘈狗既毙，酒醴乃通：采为治谱，受知钜公。敬告民牧，力保素封！
　　——见「续碑传集」卷四十四「守令（五）」。
　　·吴大廷
　　赠太仆卿故福建台湾兵备道吴君墓铭吴汝纶
　　君讳大廷，字桐云，湖南沅陵人；姓吴氏。由选拔贡生，入赀为内阁中书。咸丰乙卯，顺天乡试举人。纵学而甚文，警敏有器观，明于去就、趣舍。名字白着，交游附怀，贤公卿耆宿名德多折位望、行辈与交；寒畯下辈知名者，君亦礼下宠荐之不倦。当是时，东南被兵久，将帅大臣争以收召豪俊，得能士自助相高；士辄由荐起，不循用资叙平进。而君始居京师求举，湖北巡抚益阳胡文忠公、今大学士湘阴左公闻君名，皆走书数千里候问，日月以至；君益自奋励，欲指取树名绩道路，引天下事为己荷负。
　　咸丰十一年，诏从李中丞续宜于皖用荐，改员外郎；同治二年，从唐中丞训方于临淮用荐，改道员记名，赏戴花翎。李中丞知君，由胡公；唐中丞知君，由曾文正公。已而谢去，从左公自浙入闽。自君在皖，左公则荐君材，中司道选；及入闽，用左公荐，补福建盐法道。居一岁，扫故弊，变法下条教，属吏洗手，奉约束惟谨；免逋负八十余万，增税至六十万三千有奇，军饶商给。又用左公荐，调台湾兵备道。儿畜兽猕，夷中扞外，势长声高；用前劳，加二品服，再加按察使衔，寖寖向大用矣。左公去闽，后帅适左公不好者，至则遣人微伺君，不能得毫毛过失；君即病免，径归卧家。
　　左公治军干州，沈尚书葆桢治船福州，曾文正公再镇江南、治舟师海上，先后交章荐起君自助。始君在皖，文正公厚遇；君既官闽海，而暌暌八年而后合，合而文正公益重知君。君周旋诸公间，久餍食事，亦稍倦游，独昵就文正公所。当是时，沈尚书、左公皆上所倚信，十言九见听；而文正公尤重。于是，众度君不久回翔，且复用。未几，而文正公薨；君居吴淞海壖，郁郁无所向。久之，今大学士合肥李公密疏荐君，诏留不下。最后沈尚书镇江南、李公在北迭为奏，论君行治，惟天子量材能进退之。君入见，出待命；月余命且下，而君卒。卒而沈尚书以闻于朝，诏赠君太仆寺卿；光绪三年某月也，春秋五十有四。夫人孙氏，前卒。子文元，某官；孙二人。曾祖仿圣、祖元佐、父谐比，三世皆以君贵，赠资政大夫，妣皆赠夫人。
　　呜呼！世尝谓「士得一知己，死不恨」。若君者，倾一时名公皆知之、皆荐之，而卒久弃闲，不一究极其材以死。咸、同之际，胡、曾二公所荐士，无不光显。君能则尤所欲振拔，尤噤不获施用；得知己死，果不恨乎！或往往孤特独立，上无援、下无知，而顾自行其意；抑又何也？君既久不遂，益发奋，恣记览，时时著书以自娱。汝纶友穆，君所礼士也；为君编次所著书。
　　君卒，而致君顾言来征墓刻。汝纶辱与君游，知君为深，乃不辞而为铭（铭阙）。
　　——见「续碑传集」卷三十八「光绪朝监司（五）」。
　　·王凯泰
　　赠太子少保谥文勤福建巡抚王公神道碑俞樾
　　光绪元年冬十月甲戌，福建巡抚王公巡阅台湾还，至于省城。越十有三日丙辰，薨于位；天子悼焉，诏赠太子少保衔，视总督例赐恤，赉白金治其丧，予谥「文勤」，并命于福建省城、台湾府城建祠祀焉。凡祭葬，咸赐如例。于是公之子儒卿等奉公之丧暨其配刘夫人之丧，于其明年之十有二月某日，葬于宝应城北之龙首村殷家庄；立祭葬碑，一准律令。而神道之左礼宜有铭，乃以属樾；樾，旧史氏也，且为同岁生，又以长女女公之次子，故谊不敢以辞。
　　公姓王氏，讳凯泰，字幼轩，号补帆；原名敦敏，字幼徇。其先世自苏州迁宝应之白田铺，遂为扬州府宝应县人。曾祖讳箴本，曾祖妣苗氏、朱氏、张氏、刁氏；祖讳日晋，祖妣刘氏；父讳瑶桢，妣杨氏：皆以公贵，累赠至资政大夫、妣皆夫人。
　　公自幼有神童之目，年十有一，「四子书」、「十三经」皆卒读；其父赠资政公，亲为讲授大义。十五岁，为县学生。旋充道光二十三年优贡；试于朝，列二等，用训导。二十六年，应顺天乡试，中举人。三十年会试，中式第二名贡士，赐进士出身，改翰林院庶吉士。咸丰二年散馆，授编修。当是时，粤贼已自桂林走两楚，东南大扰；俄而金陵陷，其余氛及于畿辅。朝廷命将四出未即克，而齐、鲁、皖、豫之郊群盗如毛而起；兵疲饷匮，势岌岌不可支。公虽在词馆，慨然有匡济时艰之意；改今名焉。旋充国史馆、实绿馆提调，奏办院事。充咸丰九年会试同考官，是科一甲二名进士孙念祖，公所得士也。
　　十年，丁杨夫人艰。彭文敬公知公才，奏请办理本籍团练。公谋于团练大臣晏公端书，增勇丁之额，而汰其羸弱、严其赏罚，裁浮费、杜侵渔；其在公局，虽一饭必自齎也。叙功，加侍读衔。同治元年，捻寇突至，公力却之；又加四品卿衔。服阕入都，充实录馆协修兼文渊阁校理。上以公知兵，命赴江苏军营；而公适丁资政公艰，南归。今相国肃毅伯李公鸿章时为江苏巡抚，驻上海；以公牍调赴营。公辞，不可；遂以二年九月至沪治营务兼筦厘捐事。李公以上海一隅规复江苏，旁及嘉、湖；公在幕府，与有力焉。其受主知、膺大任，实始此矣。
　　四年五月，诏以道员留浙江补用；从浙江巡抚马端敏之请也。至浙，摄粮储道事。其明年，赴天津交米，即入都，引见；还次河间府，而升授浙江按察使之命下。公念浙中新复，安良之法在于除莠；惟求无枉无纵，以称斯职。而其有大功于浙者，尤在三江闸浚沙一事。三江闸者，所以泄山阴、会稽、萧山三县之水者也。始自明嘉靖中郡守汤公于三江口建大闸，有二十八洞，命曰「应宿闸」；岁久不浚。闸外涨沙日高，三县之水不得泄，民大困。公亲往相度，掘港开沟，使水怒流，足以刷沙。又祷于汤公之庙，其夜见神灯数十往来闸口，大声如雷；质明，沙泥荡涤无遗。事详公所撰「三江闸浚沙记」，至今浙东人犹能言之。
　　迁广东布政使；至则裁盐、米之陋规，罢差徭之供亿，清州县之积累，核厘捐，丈沙田，浚城中六脉渠。榜所居曰「俭明简」，为之说曰：『居官之要，清、慎、勤而已。惟俭也，故清而不蹶；惟明也，故慎而不葸；惟简也，故勤而不烦。是三者，清、慎、勤之本也』。
　　九年，迁福建巡抚。甫下车，为六言韵语，劝其士以立品励学，劝其民以息讼止斗；禁火葬，戒溺女。又以闽俗多淫祀，迎神赛会无虚月，严禁之；而尤以教士为首务。其在粤也，粤秀山之麓故有应元宫，以祀雷神；公即其地建应元书院为举人肄业之所，逾年而梁君耀枢魁天下，即应元书院肄业士也。至闽，又仿广东学海堂例，创设致用堂于西湖书院中，课诸生以经学。十二年，福建乡试，公为监临官；以闽中场屋积弊甚深，痛治之。其始士林狃于故习，颇有烦言；既蒇事，弊绝风清，乃大悦服。十三年春，以三年述职之期入觐于京师；行至苏州而病作。请假，许之；请开缺，不许，温旨慰留焉。假未满而台湾事起，诏回任；乃力疾行。俄而廷臣以台湾一郡孤县海外，犷悍难治，议移福建巡抚驻其地；公疏请先履行之。光绪元年五月，由省赴台。维时炎曦毒雾，酷暑郁蒸；公以国事为重，不避艰险。台湾风俗与内地绝异，民嗜博，无老少皆食鸦片烟，又锢婢女至老不嫁；公皆作歌以劝化之。七月初，亲诣凤山。时已得痰湿痞满之疾；至八月，病日臻，尚拟往巡南路。飓风作，不果。至九月，乃以疾闻，请一月假。而刘夫人卒于家，公衋焉心伤；然不敢以私废公，治事如故。十月初，以「整顿台地并巡抚兼顾省、台大局事宜」入告；拜疏后，即内渡。甫至省城，而疾不可为矣。同治初，公入都，坠车伤于股，气血衰耗自此始。其同闽抚任也，本舆疾以往；又在海外积劳，且受瘴疠，宜其疾之不起也。
　　公不立崖岸，而谨守礼法，无尺寸踰。性俭约，虽至扬历封疆，所曳娄者往往犹官翰林时故衣也。遇事必综核名实，然亦无苛求；故属吏多畏而怀之。生平一介不苟取，故亦不苟与；人始或有所望，久而知其清况，亦多谅之。公卒之年，五十有三，论者惜其未竟所用；然在近代疆吏中，固卓然可传者矣。公娶刘夫人，先公两月卒。子三人：儒卿、豫卿、寿卿。孙二人：念曾、念祖。公遗疏上，赐儒卿举人、豫卿员外郎、寿卿主事，念曾俟及岁送部引见；盖朝廷笃念荩臣、风励有位，意深远矣。
　　樾既撰次其事，乃系以铭曰：公在翰林，乃玉乃金；高文典策，庶士风倾。公在军旅，乃文乃武；运筹帷帐，折冲樽俎。公任屏藩，善理剧烦；自浙而粤，遗爱存焉。公任节钺，不避臲■〈臬兀〉；安内攘外，臣力以竭。天子曰咨，惟汝予悲；赏延于世，非予汝私。乃建之祠，乃予之谥；乃祭、乃葬，天子所赐。龙首之村，式公墓门；凡百有位，视此刻文！
　　——见「续碑传集」卷二十七「同治朝督抚（七）」。
　　●续碑传选集（二）
　　文祥 文文忠公别传
　　沈秉成 安徽巡抚沈公墓志铭
　　沈葆桢 沈文肃公传
　　沈文肃公事略
　　冯焌光 诰授资政大夫二品顶戴江苏苏松太兵备道监督江南海关冯君神道碑铭
　　袁保恒 刑部左侍郎袁文诚公神道碑
　　吴赞诚 清署理福建巡抚光禄寺卿吴公家传
　　林达泉 台北府知府循吏林君墓志铭
　　李世鸿 游击李君墓志铭
　　岑毓英 诰授光禄大夫赠太子太傅云贵总督岑襄勤公神道碑
　　张兆栋 福建巡抚张公墓志铭
　　左宗棠 左文襄公别传
　　何如璋 清詹事府少詹事何公传
　　彭玉麟 彭刚直公神道碑文
　　张之洞 张相国传
　　杨金龙 江南提督杨公事略
　　章高元 重庆镇总兵章公鼎臣别传
　　吴宏洛 直隶通永镇总兵吴君墓碑
　　聂士成 合肥聂忠节公事略
　　蒯德标 广东布政使蒯君墓志铭
　　翁长霖 翁明府传
　　于荫霖 河南巡抚吉林于公墓志铭
　　蒋师辙 蒋绍由墓志铭
　　李鸿章 李文忠公别传
　　·文祥
　　文文忠公别传匡辅之
　　文祥字博川，瓜尔佳氏；盛京正红旗满洲人。道光乙巳进士，以主事用，分工部。
　　咸丰五年，升郎中。六年，京察一等，记名以道府用；因亲老，乞留京供职。七年二月，授太仆寺少卿。八年三月，由詹事迁内阁学士兼礼部侍郎衔，命在军机大臣上学习行走。六月，补礼部右侍郎；调吏部右侍郎。九年十月，命在军机大臣上行走；调工部右侍郎。
　　十年，英、法二国犯顺，入天津海口；僧格林沁兵败，退驻通州。七月，上降诏亲征；适僧格林沁密疏请幸木兰，命王大臣会议。公以通州地异澶渊，人无寇准，非万全之道；木兰又无险可扼，我能至、夷亦能至。与大学士贾桢等力持不可。独请召对，再三吁留。退偕军机大臣吏部左侍郎匡源、署吏部右侍郎杜翰具疏极言利害，请罢木兰之议，尽撤所调车马；请上特降谕旨，宣示中外。八月寇逼，上幸木兰，留署步兵统领。九月，圆明园火，土匪肆扰；命署圆明园八旗包衣、三旗印钥，调兵严捕，仍随恭亲王办抚局。公虑事繁难兼顾，辞步军统领；允之。夷兵退，疏请定期回銮以安人心。
　　「通商条约」既定，偕恭亲王等通筹夷务全局；奏言：『夷情之强悍，萌于嘉庆年间。迨江宁换约，鸱张弥甚。至本年直入京城，要挟狂悖，夷祸极矣！论者引历代夷患为前车之鉴，专意用剿。然揆时度势，各夷以英为强悍、俄为叵测，而法、米从而阴附之。窃谓大沽未败以前，其时可剿而亦可抚；大沽既败而后，其势能抚而不能剿。至夷人入城，战守一无足恃，则剿亦害、抚亦害。就两者轻重论之，不得不权宜以救目前之急。自换约以后，夷人退回天津，纷纷南驶，而所请尚执条约为据；犹可以信义笼络，驯服其性。方会捻炽于北、发炽于南，饷竭兵疲，夷人乘我虚弱而为其所制。如不胜其忿而与之为雠，则有旦夕之变；若忘其为害而全不设备，则贻子孙之忧。古人有言：「以和好为权宜，以战守为实事」；询笃论也。今日之势，发、捻交乘，心腹之害也；俄国壤地相接，有蚕食之志，肘腋之忧也；英国志在通商，不为限制，则无以自立，肢体之患也。故灭发、捻为先，治俄次之，治英又次之。惟有隐消其鸷疾之气，而未可遽张以挞伐之威。倘天心悔祸，贼匪渐平；以皇上之圣明，臣等竭其颛蒙之力，必能有所补救。若就目前之计，按照条约不使稍有侵越，外效信睦而隐示羁縻，数年间即偶有要求，尚不遽为大害。因儗「善后章程」六条：一、京师立总理各国事务衙门，以王大臣领之，军机大臣兼领其事，选章京满、汉各八人轮值。一、分设南、北口岸大臣，牛庄、天津、登州三口暂设办理通商大臣。五口钦差大臣旧隶两江总督，新增内江、闽、广口岸事益繁，曾国藩方在军，仍暂令薛焕署理，驻上海。吉林、黑龙江边境俄人越界侵占，久匿不报；令将军等履勘以闻。一、天津关税，以三口通商大臣主之；牛庄仍归山海关监督，听通商大臣统辖。新立登州口岸，应派员专理。镇江、九江、汉口、琼州、潮州、台湾、淡水诸口岸，由各督、抚会上海钦差大臣遴员司其事。俄国新议行货之库伦、喀什噶尔、张家口并旧通商之恰克图、塔尔巴哈台等处，定约惟乌苏里绥芬河各所不纳税。请下伊犁将军各大臣监督，悉心榷课，核实备用；并以洋税扣归二成，请酌给官吏办公经费。一、各省办理外国事件，将军、督、抚互相知照，以免歧误。一、广东、上海各择通外国语言文字者二人来京，仿俄罗斯馆教习，例选八旗子弟年十三、四以下者学习，两年后考其勤惰，有成者优奖。一、各海口内外商情并外国新闻纸，按月咨报总理各国事务衙门备核』。均如所议行。复密疏请练八旗兵丁，略言：『制敌在乎自强，自强必先练兵。比者抚局虽成，而国威未振；宜亟图振兴，使夷顺则可以相安、逆则可以有备。况发、捻交乘，尤宜迅图剿办。内患能除，外侮自绝。请筹款添置火器营枪炮，给八旗兵丁演习；泽闲散余丁别立营伍，专习技艺抬枪。并请敕僧格林沁举知兵将弁一人来京，督率训练』。上韪之，遂立神机营。又奏言：『匪踪飘忽，直隶一带空虚；僧格林沁行兵后路尚形单薄，胜保所部多未经行阵。抚局既定而未敢遽撤者，一以弹压土匪、一以防东省之匪阑入直境，藉此为僧格林沁后路策应也。夫僧格林沁与士卒同甘苦，并能调度一切机宜；然其势亦孤立无援。胜保勇敢有余，而审慎不足；且同为统兵大臣，未肯相下。是僧格林沁军必得良将劲卒赞助援应，方无意外之失。良将一时难得，窃忆前任副都统富明阿、西宁镇总兵成明从军江北，素号得力，因养伤回旗；如病痊，请加录用。或发僧格林沁军营领队击贼，或留京师训练旗兵。并请命各统兵大臣选带队得力者保奏存记，酌量调遣，用资御侮。再，湖南巡抚骆秉章近因石逆回窜，暂缓赴川；而川省贼势益张，文武皆不知兵。伏思前任云贵总督张亮基谋略素优，以病开缺；恐因滇事棘手，托词引退。若引之川省，或能展其才猷。且川省安，滇省亦易就理』。上嘉纳焉。
　　十一年，充总理各国事务大臣。七月，文宗显皇帝升遐，穆宗毅皇帝御极，命仍在军机大臣上行走。十月，偕王大臣等奏请两宫皇太后垂帘听政。时内则诸王交责，外则群盗披猖；公布置咸宜，中外辑睦。而于用人，尤为加意；所保如延建邵遗缺道李鸿章、前九江道沈葆桢、湖北知县刘蓉，均擢任封圻，不拘常格；遂以平定发、捻，收发纵指示之功：中兴大局，所关尤钜。十二月，管理神机营事务。
　　同治元年正月，迁都察院左都御史。闰八月，授工部尚书。三年六月，江宁复，首逆就殄；捷至，以枢臣同心辅治，宜与优奖，赏太子太保衔。
　　四年八月，马贼入直隶喜峰口，窜遵化、蓟州；命公统神机营兵，驰赴东陵防护，并督诸军追剿。贼窜滦阳，经铁门关遁。乃留兵屯遵化、迁安边隘，因疏陈地方豢贼酿患，请除积弊、清盗源。又奏言：『马贼巢穴多在口外，如奉天之昌图厅、八面城、热河之八沟、哈达等地，五方杂处，回民为多；出则抢掠、归而聚博，入冬弥甚。宜悬重赏，购眼线伏口外侦听，调兵掩捕；庶净绝根株，一劳永逸』。
　　寻以老母多病，请回旗迎养；赏假三月，颁赐内府人参六两，俾齎归，因令统神机营出关，剿马贼。时贼分扰关外，伏莽应之，势甚炽；行至山海关，以所部兵力单，增调直隶步队五百、洋枪队一千，并请敕东三盟蒙古王公等由北夹击。十一月，贼入朝阳县，军夜进抵锦州，贼东窜，败之北井子。十二月，谍知贼劫奉天狱，约期攻城；兼程驰至。贼退踞城东南肆掠，并围抚顺；檄总兵刘景芳率骑夜击，破之，贼悉出边。于是吉林告警，遣军赴援。五年正月，解长春厅围，追贼及于昌图朝阳坡。二月，军分三路进，贼悉众抗；士卒争奋，十数战皆大捷，禽斩贼目王洪义等，馘三千余级，禽三百余名。四月，贼首马傻子势蹙乞降，磔之；解其党。留兵授将军都兴阿，俾清余孽；遂蠲奉天地丁银米，停铺捐。五月，回京。
　　七年三月，充会试副考官。七月，以捻逆平，加军功二级。
　　十年，以吏部尚书协办大学士。七月，授体仁阁大学士。
　　十三年，因病请开缺，赏假凡六次。六月，日本窥台湾，公强出筹战守。因上疏曰：『方今时事可虑者甚多，而以图自强、御外患为亟。当和议之成，无人不为自强之言；十余年来，迄无成效。其故由于鄙弃洋务者，托空言而无实际；狃于和局者，又相安无事而恐启猜嫌。即或悉心讲求防务，复阻于财赋不足，而莫可施展。今变端已形，事机益迫；若再不措意，一旦大敌当前，将何所恃！伏愿敕下户部、内务府宽筹饷需，裁减浮用；停不急之工作、谋至急之海防，俾部臣、疆臣皆得专力图维。至自强之道，首在虚怀纳谏，以求政治之得失；勿以将顺之言为可喜，勿以直遂之言为可憎。皇上忧勤惕厉，斯内外臣工振刷精神，不敢蹈玩泄之积习。否则，狃以为安，不思变计；恐中外解体，人心动摇，其患有不可胜言者』。上嘉纳之。日本事平，偕恭亲主等策海防六事：一、练兵；二、简器；三、造船；四、筹饷；五、用人；六、持久。请敕中外大臣佥议。如所请行。公复疏言：『台湾一事，以备虚力绌，将就完结，心殊郁愤；更不能不思患豫防。前月总理各国事务衙门奏筹海防，远谋持久，尚待从容会议；而目前尤以防日本为尤急。日本与闽、浙一苇可杭，倭人习惯食言，难保必无后患。且彼国近以改旧制失人心，叛藩乱民一或崩溃，则我滨海各口岌岌堪虑；明季之倭寇可鉴也。今台湾一役，彼理曲而勉就范围；倘他日强词寻隙，别启衅端或阴与西洋各国合谋，虽欲委曲迁就，势亦不能。夫日本，东洋一小国耳；略习西洋兵法，购二铁甲船，竟公然为中国难。而沿海疆臣佥以仓卒无备，不便决裂。若不及今亟求整顿，一旦变生，必更棘手！请敕沈葆桢等悉心筹商，酌留在台兵勇，布置全台事宜，以善其后；南、北洋通商大臣迅速筹款，购铁甲船、水炮台及军械，勿以倭兵已退，稍涉松懈』。允之。十二月，授武英殿大学士。光绪二年五月，卒。遗疏入，两宫震悼；晋赠太传，予谥「文忠」。
　　评曰：吾闻文忠公在总理衙门接见外国使臣，遇非理之要求，必面折之；莫不殚其严正。殁以光绪丁丑五月二日，暴风突起，黄尘涨天。张南皮哭之曰：『人之云亡，邦国殄瘁』！公真不可及矣。
　　——见「续碑传集」卷七「光绪朝宰辅」。
　　·沈秉成
　　安徽巡抚沈公墓志铭俞樾
　　公讳秉成，字仲复；浙江归安人。沈氏所居曰竹墩湖，郡巨族也。曾祖裳锦、祖治、本生曾祖襄锦、祖澍，并有隐德，时称长者。父功枚，以知县官福建，历知同安等县；后改陕西，历知岐山等县：所至皆治。曾祖母费、祖母韩、本生曾祖母严、祖母张、母严及马；三世以公贵，赠封皆一品。
　　公五龄失恃，有从母严氏鞠育之、教诲之，授以「四子书」及「易经」、「诗经」，过目不忘。后从其外王父严石闾先生读，虽隆寒酷暑，执卷不释。不数年，诸经皆卒业；为文章，操笔立就。见宾客，严重有度。识者皆曰：『公辅器也』。
　　道光十八年，入县学；二十九年，应顺天试，中式举人。咸丰二年会试，取誊录，充宣宗成皇帝实录馆汉誊录。六年，成进士；改庶吉士，充实录馆协修。全书成，叙功加五品衔。散馆，授编修。大考翰詹，列二等第五；诏遇坊缺题奏，兼赐袍料。十年，充会试同考官。十一年，充山西乡试副考官。同治元年，迁侍讲。二年，转侍读，历充国史馆协修、功臣馆纂修、日讲起居注官、咸安宫总裁、武英殿总纂、文渊阁校理；及穆宗毅皇帝实录馆开，又派纂修。三年，京察一等，以道府记名简放。旋以「实录」书成过半，诏专以道员用。寻授云南迤东道；出京，以父忧归。八年，授江苏常镇通海道；十年，调苏松太道。累以筹饷功，加按察使衔，晋布政使衔，赏戴孔雀翎。十三年，擢河南按察使；寻调四川按察使。
　　初，公之丁父忧也，亲赴山西奔丧，眷属仍居京师；公继配姚夫人及二子，皆以喉疾卒。公自晋归，不及见矣；哀毁之中又遘此变，遂得肝脾之疾。其后以海关任重，昕夕不遑，益之以咯血；故虽叠拜按察使之命，均谢不赴。侨寓吴中，购得娄门某氏废园而修葺之，有泉石之胜；时继配严夫人已来归，工丹青、嫺词赋，公遂名其园曰「耦园」，相与啸咏其中，有终焉之志。而是时大乱初平，天子切求治安，需材甚急。公之材望为海内推重，凡言人材者必首及公；光绪八年，特召来京，仍以病辞。十年，即家拜顺天府府尹；公瞿然曰：『天恩厚矣』！乃力疾入都。时庙堂之上，以折冲御侮之才为尤急。公之任苏松太道也，其地中外杂处，华人陷于法者求洋酋请托，官不能诘；公于其来请也无所拒，及视事仍断如法，酋亦无如何也。一日，四明人与法人争地械斗，变起中夜；公率文武官弁躬履其地，■〈杀上火下〉散其众，遂以无事。及台湾生番事起，日本领事曰柳源氏者日来见公，呶呶争辨；示以公法，折服而去。于是天子知公之能也，一至即命兼充总理各国事务大臣。其时，英公使适与某疆吏不协，曰：『吾国领事屡往而不一见，何也』？公晓之曰：『疆吏事烦耳』。『请限以几日』；公曰：『限之一言，非所施于敌体』。『然则改限为约，何如』？曰：『见则吾请任之，约亦非可言也』。公密以告某疆吏；一见其领事，而事遂解。议者谓公此事得富郑公争「献纳」二字之意，可谓知体要矣。由是，知遇益隆。十二年，除内阁学士兼礼部侍郎衔。
　　十三年，署刑部左侍郎；旋命巡抚广西。广西地瘠民贫，岁需惟赖邻封协济，恒苦不足；公取道江西、湖北、湖南，面见三省督、抚，推诚商搉，无不感动，岁解如额。公承凋敝之余，持以宽大；不及半载，百货流通，所入厘税赢至十二万两。先是，公在常镇时，以野多旷土，设课桑局；赴湖州购买桑秧，兼募湖人，教以艺桑育蚕之法。其后常、镇间蚕桑之利，几与吴兴埒。至广西，以南宁、泗城、浔、梧等府皆宜蚕桑，亦奏请举行焉。又在镇江，以庚申之乱白骨如莽，设局掩埋，俾无暴露；而广西省城有开元寺者，停积棺槥至万余具，公叹曰：『彼兵燹后，宜尔也；桂林幸未陷于贼，何累累者亦若是』！有主，则限以日期，无力则饮助之，责以必葬；无主者，官为之葬：于是积槥为空。盖公所至勤求民瘼，类如此。归顺州旧隶镇安府，新升直隶州；又有百色直隶厅者，故土官也，虽改土归流，而其地极边、其民乔野。公曰：『此二处草昧未开，科名不振；异端乘虚而入，必为所夺，亦边境忧也』。言于朝，每届乡试，此一州、一厅别立坐号，即于广西原定中额之内拨一名与之；如子科归州，则卯科归厅，以广边士登进之阶，而杜外人簧鼓之渐。「惟彼哲人，瞻言百里」；公之谓矣。
　　十五年，调安徽巡抚。以芜湖居上江冲要，华洋辐凑、良莠杂居，奏设道员专办保甲。大通镇与和悦州对峙，百货荟萃，亦盗薮也；设立分局，以佐芜湖所不及。咨行毗连各行省：凡连界州县，互用连衔空白差票；有所名捕，不分畛域。以故历年未获之渠魁，皆得捕获骈诛，以遏乱萌。又以皖省水陆防军训练未精，咨调北洋谙习法国兵法之副将一员来皖训练，日一视之；由是，皖军悉成劲旅。凡拦江矶、东西梁山诸处旧有炮台者，自往相度，废者修、缺者补；或江流冲突，今昔不同，则改易其处：仿用洋法，或明、或暗因地制宜，以固上游门户。省城西门外有漕河一道，潜山、太湖等县由此运遭出江；其外内各有一洲，以为漕河屏障。洲以内，又有盐河一道，为米盐屯聚之所。
　　咸丰间，江以南突起新洲，束水而北，两洲沦陷，两河并与江通；每逢盛涨，直啮城根，省垣岌岌。公察形势、寻案牍，于西门外漳霞港别开新河，接至江口；导潜山各县之水汇合入江，以御江潮。于河口上下，各筑高厚长堤以固河身；又于内筑偃月堤，遏石门湖来源，以免沙泥淤垫。于是民田得蓄泄之宜，商舶有停泊之便。至今，其地成小聚落焉。又奏设经古书院，以课经、史实学；皖士彬然多通经之士，由此始也。
　　十七年，诏署两江总督。拜命之日，严夫人卒；公虽衋然伤心，然不敢以私废公。而江督事烦任重，公承曾文正、沈文肃、左文襄诸名公之后，慨然曰：『前型未泯，敢不勉乎』！会俄国世子来游中华，过江宁，泊下关；公曰：『彼国储贰之尊，异月邦交所系；吾为疆吏，礼不可阙』。乃登其舟，握手言欢，移时而别。先是，民间以事非习见，人情惶惑；至是，始皆释然。及受代回皖，道出芜湖；适其地法国教堂于前一日被焚，而群情汹汹，尚思逞志于英、美诸教堂。公飞调附近营勇，弹压解散。及抵安庆，讹言四起，和州、六安、宣城、建德之人均思与教堂为难。公严檄所由，先事防范，告诫周详；人心帖然，衅乃不作。公扬历中外、久任封圻，朝廷嘉念贤劳，特锡一品冠服。
　　二十一年，派充安徽阅兵大臣。未几，有开缺来京之旨，部署北行。至沪，宿疾又作；不得已，至吴下就医。七月丙辰，卒于耦园；年七十有三。
　　公在翰林，即留意当世之事。同治中，陕西乱回围攻凤翔，公以讲官上疏，言『凤翔不守，则粮道不通，省城坐困；且与甘肃之回联络为一，其势蔓延，将不可制。宜命大将以重兵剿之』。诏命都隆阿往。于是朝议藉藉，言公知兵。公又时以桑梓为念；粤贼陷湖，殉难者众，公访得族人殉难者百有余人，以其名闻，旌如例。又言：『湖郡漕额轻重不匀，乌程、归安、德清为最重，长兴、武康次之，安吉、孝丰又次之。吉、武、孝三县俱属山乡，固不可比拟；若长兴，则与程、安、德俱邻太湖，田亩肥瘠相等，而编征银米轻重悬殊，此何理也？请饬浙抚体察情形，将程、安、德三县应征银米视长兴上则起科，而长、武、吉、孝四县则视江苏漕额本轻常、镇二府之例』。部议从之。至今，湖民蒙利焉。又以竹墩宗祠岁久将圮、城中旧有远祖恭靖公专祠全毁于兵，捐金修建，一如其旧；于恭靖公祠旁筑屋数椽，为沈氏子孙入城应试休息之所。谱牒旧板漫漶过半，为刊补之；又传知远迩访求世系，续前谱所未收。族姻中孤寡无以存及贫不能嫁娶者，咸有助焉。伯兄不禄，抚兄子凤韶如己出；及晚年而叔季两弟又卒，天伦之戚不能去怀。公之不至期颐，亦由此也。性喜金石、字画，所收藏皆精绝。其居耦园也，南皮相国亦适寓；吴一时如潘文勤公及李眉生廉访、顾子山、吴平齐两观察，皆时相过从。偶得一古器、一旧刻书籍，摩娑玩弄，以为笑乐。始在京师，得汧阳石；剖之有鱼形，制为两砚，名之曰「鲽」。及与严夫人以诗酒倡随，乃以「鲽砚」名庐；名流题诗，咸称佳话。公先娶张氏、继娶姚氏、又继娶严氏，三夫人皆先卒。姚夫人，生二子，皆殇。严夫人，生三子，延馨亦殇，存者瑞琳、瑞麟；瑞琳于光绪十九年举于乡。公之内召也，瑞琳会试报罢，将归；公曰：『吾亦将北上矣』。遂命以郎中，分部学习，掣签得刑部贵州司。女子子一人，姚夫人出也；适直隶东安县知县冯寿松。孙女二人，尚幼。
　　严夫人之殁也，葬于仁和县南山诸家滨之原；公自营生圹于其左。某年月日，瑞琳等奉公之丧启而窆焉，礼也。公生平学问、政治，卓荦可传，不可无述；乃因瑞琳等之请，次第其事，而系以铭。铭曰：公起词苑，而至封疆；理干开达，综事精良。桂林郁郁，皖山苍苍；公之所至，利泽孔长。蒐补卒乘，兴起胶庠；缮完堤堰，劝课农桑。内抚黎蒸，外服戎羌。方今异族，日益鸱张；安得公等，高议明堂！我游其园，石泉清凉；我登其陇，松柏青苍。山川无改，子孙其昌！
　　——见「续碑传集」卷三十一「光绪朝督抚（十一）」。
　　·沈葆桢
　　沈文肃公传顾云
　　公讳葆桢，字幼丹，姓沈氏；福建侯官人。幼时，母林辄夜令独趋闇处；己即从之，弗使知，以练其胆。性沈毅，有识。尝言：『毁誉听之人，祸福听之天』；于世所怵，蔑如也。生平得力以此。
  </div>
  <div class="pagination">
   <a href="碑传选集续_page4.html">
    上一页
   </a>
   <a href="碑传选集续.html">
    1
   </a>
   <a href="碑传选集续_page2.html">
    2
   </a>
   <a href="碑传选集续_page3.html">
    3
   </a>
   <a href="碑传选集续_page4.html">
    4
   </a>
   <span class="current-page">
    5
   </span>
   <a href="碑传选集续_page6.html">
    6
   </a>
   <a href="碑传选集续_page7.html">
    7
   </a>
   <a href="碑传选集续_page8.html">
    8
   </a>
   <a href="碑传选集续_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
