<!DOCTYPE html>
<html>
<head>
    <meta charset="UTF-8">
    <title>爝火录 - 第 122 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 122 页/共 128 页</h1>
    <div class="content">　　白文选率兵抵缅之阿哇城迎銮舆，相去不过六十里；内外不通，寂然无知者。然皆不探听虚实，惟以焚掠为事。

　　十七日（丁丑）

　　起陆诸臣至阿哇城对河屯驻；缅酋疑曰：『此等非避乱；乃里应外合，阴图我国耳』！发兵围之；伤者甚众，仅存者分居各村。总兵潘世荣降于缅。

　　二十四日（甲申）

　　大清吴三桂等会奏全滇开复（一作服）。又以庆阳王双礼请旨；大清待以不死，着解京安置。以吴三桂驻镇云南，总统满汉大兵。

　　李定国率引出边者，大学士扶纲、兵部侍郎尹三聘、翰林刘茞、贵州布政司使朱企鋘等、叙国公马惟兴、武靖侯王国玺、怀仁侯吴子圣、宜川伯高启隆、公安伯李如碧、阳武伯廖鱼等先后归顺。

　　都督王朝钦、总兵单泰征缴已故汉阳王马进忠敕印。

　　将军杨武缴永明王母皇太后金宝一颗。先是，武由孙崇雅领步兵护永明王宫眷行李至边外之铜壁关；闻李定国磨盘山之败，崇雅乘机劫夺辎重挟匿，宫人惊窜。怀宝内监为武所获。至是进缴。

　　滇民离散，斗米三金；大清发帑银五十万两赈滇、黔。

　　夏四月辛卯朔

　　永明王咸阳侯祁三升率师迎跸，缅人请敕止之。马吉翔请于帝，遣锦衣卫丁调鼎、考功司杨生芳往；祁兵得敕不进。吉翔复与缅官之把隘者敕一道云：『后有一切兵来，都与我杀了』！

　　李定国号召诸土司兵，沅江土知府那嵩即起兵应之。

　　定国自猛缅移营孟连，贺九仪及白文选部将张国用、赵得胜等皆来归。乃矫帝敕印，授那嵩总督衔，共图恢复；将各土司概加勋爵。那嵩为定国密传敕印于各土司，诱之内应；各土司有听命者、有两可观望者、有不听而自首于大清总统吴三桂者。

　　那嵩复维摩州，进围临安。

　　五月辛酉朔

　　初四日（甲子）

　　缅复以舟迎永明王。

　　缅酋遣都官以龙舟鼓乐迎帝。

　　初五月（乙丑）

　　王发井亘。

　　初七日（丁卯）

　　王至阿瓦（阿瓦者，缅酋所居城也）。

　　初八日（戊辰）

　　王至赭硁（一作者亘）。始知陆行者尽被缅人掠为奴，多自杀；惟岷王子八十人流入暹罗。

　　缅人于赭硁置草屋居王，遣兵防之。

　　赭硁（又作者梗），即从陆诸臣所驻旧地。先造草房十间，请帝居之；外以竹为城，每日守护者百余卒。其诸文武，则各自备竹木，结宇而居。

　　孟艮酋长以李定国在孟连，恐为所并；纠合夷众与定国为梗。定国移兵征之，灭其类；居其城。

　　初九日（己巳）

　　延长伯朱养恩、将军高应凤、总兵许名名、土司总兵龙海阳降大清；至是，复与沅江土知府那嵩合谋内应李定国。

　　缅酋贡献甚厚，帝优答之。时缅妇日相贸易，杂沓如市。诸从臣恬然以为无事，屏去礼冠，皆短衣跣足，阑入缅妇队中，踞地喧笑，呼卢纵酒；虽大僚，无不皆然。其通事，大理人；私语人曰：『前者入关，若不弃兵器，缅王犹备远迎。今又尽废中国礼法，大为缅人非笑。异时不知何所终也』！

　　六月庚寅朔

　　郑成功兵至崇明，诸将请先取崇明为老营；不听。

　　贺九仪妻子以平西王吴三桂令，作书招九仪；九仪有贰心，李定国杀之。张国用、李得胜，与九仪同来归者；闻九仪死，心怏怏。总兵唐宗尧者，故奸弁；定国令守磨乃。凡兵将来投孟艮者，宗尧悉收隶麾下；商客至，则取其货财。由是，商贾不至，而云南及阿瓦消息，定国绝不闻。

　　秋七月庚申朔

　　郑成功兵抵焦山，集诸镇（一作将）议曰：『瓜、镇为金陵门户，宜先破之』！乃令右提督马信、前锋镇统领余新进夺谭家洲，材官张亮督善泅者荡舟斩滚江龙；兵部侍郎张煌言会水师提督罗蕴章候滚江龙断，即进据瓜洲上流，焚夺满洲木城。成功与甘辉、翁天佑等直捣瓜洲；大清操江朱衣祚、城守左云龙率兵一万会战，背港而军。战未合，张亮已斩断滚江龙，对岸夹击；右武卫统领周全斌率兵带甲浮渡，直抵城下；正兵镇韩英夺门入，城遂破。云龙阵没，衣祚逸去，其谭家洲及满洲木城俱溃。成功令援剿左镇刘猷守瓜洲，余皆渡江趋镇江。大清提督管效忠以步兵驻守银山，迫府治，为必争地；夜引兵夺之。迟明，大清兵分五路三迭，压垒而阵。成功令发火炮，多鼓钧声，江水震沸；兵士皆下马，殊死战。效忠北，镇江守将高谦降。成功以周全斌、黄昭守之，属邑皆下。

　　甘辉进曰：『断瓜洲，则山东之师不下；据北固，则两浙之路不通。但坐镇此，南都可不劳而定也』！成功不听；遂率师薄金陵。

　　芜湖叛，以书降郑成功；成功谓张煌言曰：『芜湖，上游门户；倘留都不旦夕下，则江、楚之援日至。控扼要害，非公不可』！煌言至芜湖，传檄郡邑。

　　檄云：『恢复天下兵马镇国大将军郑，为义切君亲，声援南北，计图恢复，布告同心，鼎造中兴，早膺上赏事。窃惟王者一统，治服四夷。大义严于春秋，首言尊攘；丰功勒于秦、汉，不讳鞭驱。粤我大明朝三百年基业，德配唐、虞；先皇帝十七载忧勤，功侔天地。胡天不吊，国步多艰：一祸盛世之顽民，再遘滔天之逆子！肆予荼毒，继被腥膻。裂冠毁冕，羞比沐猴；断发文身，惨同人彘。寡人妇而孤人子，不闻塞上鸿飞；南走越而北走胡，尽是长平坑卒！惨矣黔首靡遗，幸而苍天悔祸；东南占天子之气，四海献赤帝之符。恭遇皇帝陛下神武天授，仁孝性成；英协高皇，勋追成祖。文称师济，武列纠桓。不期而会者，海外十四国；同心而应者，土司三五营。连袂云、挥汗雨，谁云越士三千；左带河、右砺山，不弱秦关百二。领滇、黔而镇巴蜀，牧养秦、晋之郊，群空冀北；踞湖南而跨岭表，击楫闽、越之隈，小视江东。惟钟山坏土，乃十七帝之英灵于兹凭式；南国士民，受三百年之恩养报效于今。先取金陵，肇开皇业。独是麻、黄为蜀地之咽喉，英、霍为楚、豫之指臂；左连东吴、右通濠、泗。其间削籍勋耆、埋名隐逸、忠臣义士、剑侠奇人，细柳闻天子之诏，尺土龙蟠；大树振将军之名，千寻虎穴。矧崇山久成铁笼，峻垒愿借金汤。凡我同仇，义不共戴！勿夺先声，徒成烽火之戏；矢为后劲，同坚背水之盟。且一战而敬谨授首、再战而贝勒成擒，招来万亿游魂，屈指二、三余孽。于此人力，可卜天心！瞬息夕阳，争看辽东白豕；灭此朝食，痛饮塞北黄龙。功永勒于汾阳，名当垂于淝水。世受分茅，勋同开国。谨檄』。

　　时大江南北太平、宁国、池州、徽州、广德、无为、和州、当涂、繁昌、宣城、南宁、南陵、旌德、贵池、铜陵、东流、建德、青阳、石埭、泾县、巢县、含山、舒城、溧阳、建平、庐江、高淳凡四府、三州、二十三县相率叛降，而下流之常、镇各属亦皆为叛降计。

　　有一北帅单骑东奔，饭于村店。店惟一老妪在；帅惶遽问曰：『今待（？）何如』？老妪不知其大帅也，合掌向天谢曰：『闻杀北人尽矣』！帅不敢饭而去。

　　八月己丑朔

　　郑成功兵至观音门，以黄安督水师守三■〈氵义〉河口；成功率诸将由仪凤门登陆，屯岳庙山。甘辉以守御既固，恐难猝拔谏；不听。

　　大清兵以千骑来迫，前锋镇余新击败之；遂轻敌，不设备，军士捕鱼、饮博为乐。大清副将梁化凤侦知之，由仪凤门越城出（一作穴城出），军皆衔枚疾走；薄新营，新不及甲，遂就擒。成功急令翁天佑驰援，已无及。大清兵既败新，遂以步卒数千直捣中坚；而以骑兵数万绕山后出其背，前后夹击。成功大败，诸将各溃走不相顾；成功麾军急退；甘辉且战且走，至江骑能属者三十人；被执，杀死。

　　是日为成功诞日，军中皆极饮大醉；独甘辉不饮酒、不卸甲，以死捍成功，得脱。

　　初八日（丙申）

　　大清兵部尚书觉罗伊国、太子太保都察院左都御史能吐、经筵日讲武英殿大学士麻迩吉至云南，行查男女被掳者给还民间。

　　大清杀沈士柱。士柱，字昆铜，一字寄公；芜湖人。阮大铖兴党人之狱，以士柱、周镳为罪首；镳被杀，士柱以赴左良玉召获免。癸巳，以通李定国，牵连被执；寻得脱。丁酉，复被执；囚于南京三年，作「故宫词」以见志。至是，以交通郑成功，诛之。妻方氏绝粒五日死，妾汪氏、鲍氏俱自经死。

　　张煌言趋铜陵，与大清兵楚师遇，兵溃；变姓名，从建德、祁门山中出天台以入海。

　　十五日（癸卯）

　　缅俗以中秋日大会群蛮，令黔国公沐天波偕诸酋椎髻跣足，用臣礼见；天波不得已，从之。归，泣告众曰：『吾所以屈辱者，惧惊忧主上耳。否则，彼将无状，我罪益大』！行人任国玺与礼部侍郎杨在抗疏劾之；王留中不报。

</div>
    <div class="pagination">
<a href="爝火录_page121.html">上一页</a><span>...</span><a href="爝火录_page117.html">117</a><a href="爝火录_page118.html">118</a><a href="爝火录_page119.html">119</a><a href="爝火录_page120.html">120</a><a href="爝火录_page121.html">121</a><span class="current-page">122</span><a href="爝火录_page123.html">123</a><a href="爝火录_page124.html">124</a><a href="爝火录_page125.html">125</a><a href="爝火录_page126.html">126</a><a href="爝火录_page127.html">127</a><span>...</span><a href="爝火录_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
