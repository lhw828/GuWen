<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 5 页/共 10 页
  </h1>
  <div class="content">
   择官第七【凡十一章】
　　贞观元年太宗谓房龄等曰致理之本惟在于审量才授职【量平声后同】务省官员故书称任官惟贤才又云官不必备惟其人【商周书之辞】若得其善者虽少亦足矣其不善者纵多亦奚为古人亦以官不得其才比于画地作饼不可食也诗曰谋夫孔多是用不集【诗小雅小旻篇之辞】又孔子曰官事不摄焉得俭【焉于防切论语孔子言管仲之辞】且千羊之皮不如一狐之腋【史记商君问赵良曰子观我冶秦也孰与五羖大夫贤良曰千羊之皮不如一狐之腋千人之诺诺不如一士之谔谔】此皆载在经典不能具道当须更并省官员使得各当所任【各当之当去声】则无为而理矣卿宜详思此理量定庶官员位龄等由是所置文武总六百四十员太宗从之因谓龄曰自此傥有乐工杂假使术逾侪辈者只可特赐钱帛以赏其能必不可超授官爵与夫朝贤君子【夫音扶】比肩而立【比音鼻】同坐而食遗诸衣冠以为耻累【良伪切按通鉴唐初士大夫以乱离之后不乐仕进官员不充省符下诸州差人赴选勒赴省选集者七千余人吏部刘林甫随材铨叙各得其所时人称之上谓龄曰官在得人不在员多命并省留文武总六百四十三员百官志曰太宗省内外官定制七百三十员曰吾以此待天下贤才足矣】
　　【朱氏黼曰有事则有职有职则有官理也古人以事任人事省则职省故有有职而无官后世以人任官人増则官増故有有官而无职有职而无官非废事也或一官而兼数职有官而无职非增事也或一职而任数人周官虽多非皆具员也考之周礼名存而实不备职具而官不除者尚多贞观之制非不甚美矣然员外之置已见于当时将何以一流品杜将来哉其后宰相或至数人员外官至二千余员其末流之未必非太宗启之】
　　【愚按唐虞稽古建官惟百夏商官倍亦克用乂古之建官简矣然九官四岳十二牧实二十五人而书称二十二人盖亦有以一人而兼二职者也周官三百六十总计六万三千六百有竒周之建官虽多然周礼者周公未行之书也书称召公以太保兼宰毕公以太师兼司马盖亦有以一人而兼二职者也后世建官既冗复无摄事太宗深惩斯省内外官文武总六百四十员自后世观之可谓省之极矣然房龄以仆射而兼领度支魏徴以侍中而兼东宫官盖亦有以一人而兼二职者矣愚尝论贞观之善政当以省官为首何也易于选择上不至于失人俸禄易供下不忧于厚敛权任专一无避事茍免之患员数不多无纷更生事之忧官冗则四者反是厥后兵部之职分于枢宻戸部之职分于三司监军侵监司之权州将夺太守之任员外之置多于正员墨敕斜封数逾千百而贞观之善政隳矣夫后世之天下犹贞观之天下太宗何以致是哉窃谓其大要有二一曰息奔竞二曰裁嬖幸盖奔竞之风盛则员多而阙少官不得以不增也嬖幸之门多则私思无所施官不得以不增也斯二者省官之本也有志于贞观之治者盍亦反其本而已】
　　贞观二年太宗谓房龄杜如晦曰公为仆射当助朕忧劳广闻耳目求访贤哲比闻公等【比音鼻】听受辞讼日有数百此则读符牒不暇安能助朕求贤哉因敕尚书省【唐制尚书谓之都省置令一人典领百官贞观中以太宗曾为之故缺而不置其次左右仆射各一人左右丞各一人其属有六部庶务皆会决焉凡符移闗牒必遣于都省乃下天下大事不决者皆上都省】细碎务皆付左右丞【唐制掌辨六官之仪纪正省内劾御史举不当者吏戸礼三部左丞总焉兵刑工三部右丞总焉】惟寃滞大事合闻奏者闗于仆射
　　【范氏祖禹曰太宗责宰相以求贤而不使亲细务可谓能任以其职矣书曰惟説式克钦承旁招俊乂列于庶位此相之职也茍不务此而治簿书期防百吏之事岂所谓相乎】
　　【胡氏寅曰宰相受词既非古制然当之者未有以为不可虽贤如房杜亦且行之何也其説有五无经济之畧姑以是为勤于所职者一也人君明察则不敢当权而以吏事自为者二也才用粗浅熟于有司之务躐跻其任益以勉勉者三也上不知治本而责成于丛脞因以奉承之者四也实侵大权故治文案以助其君者五也若诚知宰相职分必不肯然矣房杜之才非能贤于太宗故太宗如是而止固不能为太甲高宗成王之事也】
　　【唐氏仲友曰王省惟岁卿士惟月师尹惟日盖其位愈尊其事愈要其任愈逸其位愈卑其事愈详其任愈劳太宗以细务属左右丞大事闗仆射当矣责宰相以广耳目访贤才亦当矣虽然广耳目访贤才坐论大事在房杜任之尚恐未能无愧古人而叅之以封伦杨师道之属可乎是知宰相之职而未得择宰相之道也】
　　【愚按人主之职在论一相一相之职在任百官此君相之要道也受词诚非为相之体然大臣虑四方岂惟高虚拱揖以自居哉毕公周之元老大臣也克勤小物弼亮四世小物非细务乎昔陈平不答钱谷决狱之问而曰宰相上佐天子理阴阳下遂万物之宜此言固大矣然钱谷国计民命所闗冢宰之所制者也狱者生民之司命三公之所当叅听者也此皆裁成辅相以左右生民者而曰宰相不当知则所职者何事耶太宗敕宰相勿亲细务特不可下行有司之事耳克勤小物以弼亮天子有古人之相业在】
　　贞观二年太宗谓侍臣曰朕毎夜恒思百姓间事或至夜半不寐惟恐都督【唐制武徳七年改总管曰都督掌督诸州兵马甲械城隍镇戍粮廪总判府事】刺史【见前篇注】堪养百姓与否故于屏风上録其姓名坐卧恒看在官如有善事亦具列于名下朕居深宫之中视听不能及逺所委者惟都督刺史此辈实理乱所系尤须得人
　　【愚按自秦罢侯置守之后郡守古诸侯其闗系民生至不轻也汉宣帝谓与我共理者惟良二千石太宗谓治民之本在刺史斯言也真知本者矣然宣帝以刑名绳下故当时固多循吏而未免有酷吏太宗英明仁恕故当时居多循吏而无酷吏此又二帝之优劣也】
　　贞观二年太宗谓右仆射封徳彛曰致安之本惟在得人比来【比音鼻】命卿举贤未尝有所推荐天下事重卿宜分朕忧劳卿既不言朕将安寄对曰臣愚岂敢不尽情但今未见有奇才异能太宗曰前代明王使人如器皆取士于当时不借才于异代岂得待梦傅説【音悦傅説商贤相也武丁梦得圣人名曰説以梦所见视羣臣百吏皆非也乃使营求之野得説扵岩中立为相】逢吕尚【吕尚太公也本姓姜从其封姓周西伯将出猎卜之曰所获非龙非彲非虎非罴覇王之辅果遇太公于渭之阳与语大悦遂载与俱归立为师】然后为政乎且何代无贤但患遗而不知耳徳彛慙赧而退【赧奴版切愧态也按史传系元年二月帝谓封伦曰大理之职人命所悬此官极须妙选公直伦未对帝曰戴胄忠直每事用心即其人也又谓伦曰云云】
　　【孙氏甫曰大臣之职荐达人才固非细事天下之大羣臣之众可容一日乏才乎然人之才有能有不能器而使之众职举矣岂有人主责其举贤己未推荐但言无奇才异能上欲欺主之明下欲蔽天下之善此真奸人也盖奸人不乐进贤其情有三保位固宠常惧失之以贤者既用必建立功业掩己之名见己之过名灭过露则位不能保宠不能固其情一也奸人立私必人附己乃引之贤者进退以道不肯趋附奸人以谓不附己而引之则不知己之恩不知恩则不为己之党其情二也奸人心既不公知人不明虽遇贤才不能深识虑引而进之或有大过为已之累其情三也封伦之情正在于此太宗以前代未尝乏人折之使慙惧无辞可谓能照奸人之情者也人主能照奸人之情则贤者进矣】
　　【胡氏寅曰举贤才而效之君大臣职也为大臣而乆无所举人主诘之是也若出此令而委之房杜王魏非惟丕应徯志亦必各得其人矣乃以望于封伦且取人以身不诬之理也伦非贤者安能知贤若举其集于朝廷岂非大忧乎是则非特伦无知人之鉴而太宗于伦亦初不知其奸邪也信知人之难哉愚按封伦謟佞人也其在隋附丽虞世基谄顺其主得羣臣表疏则屛而不奏鞫狱用法则峻文深刻论功行赏则抑削就薄故世基之宠日以隆而孤隋之政日以坏皆伦所为也以若所为乌知所谓举善荐贤之义哉其曰未有奇才异能盖未有如已者耳是犹以隋事唐也太宗虽愧于知人之明幸不惑其説然之人也屛斥有余罪矣】
　　贞观三年太宗谓吏部尚书杜如晦曰比见【比音鼻】吏部择人惟取其言词刀笔不悉其景行【去声后同】数年之后恶迹始彰虽加刑戮而百姓已受其如何可获善人如晦对曰两汉取人皆行着乡闾州郡贡之然后入用故当时号为多士今毎年选集【选去声后同】向数千人厚貌饰词不可知悉选司但配其阶品而已铨简之理实所未精所以不能得才太宗乃将依汉时法令本州辟召【令平声】防功臣等将行世封事遂止
　　【愚按古者取士之法乡论秀士升之司徒司徒升之学大乐正升之司马司马辨论官材论定然后官之任官然后爵之位定然后禄之盖未仕之前凡经四级已仕之后又经三级其详且重如此故尝谓后世取人之道不能复成周之法皆茍焉而已今观太宗问如何可获善人大哉问乎如晦政当告以成周取士之法可也乃以两汉辟召之事为对何其陋哉厥后竟以将行世封不及施行后世惜焉然使真能行辟召之法又岂足以致成周多士之隆乎】
　　贞观六年太宗谓魏征曰古人云王者须为官择人【为去声】不可造次即用【造七到切】朕今行一事则为天下所观出一言则为天下所听用得正人为善者皆劝误用恶人不善者竞进赏当其劳【当去声后同】无功者自退罚当其罪为恶者戒惧故知赏罚不可轻行用人弥须慎择徴对曰知人之事自古为难故考绩黜陟【虞书曰三载考绩三考黜陟幽明】察其善恶今欲求人必须审访其行【去声后同】若知其善然后用之设令此人【令平声后同】不能济事只是才力不及不为大害误用恶人假令强干为害极多但乱代惟求其才不顾其行太平之时必须才行俱兼始可任用【范氏祖禹曰太宗以治乱在庶官欲进君子退小人王者之言也而魏征之所谓才行者不亦异乎夫才有君子之才有小人之才古之所谓才者君子之才也后世之所谓才者小人之才也周公制礼作乐孔子以为才此古人所谓才者兼徳行而言也后世之所谓才者辩给以御人诡诈以用兵僻邪险诐趋利就事是以天下多乱职斯人之用于世也王者创业垂统敷求哲人以遗后嗣故能长世也岂宜以天下未定而可专用小人之才欤夫有才无行之小人无时而可用退之犹恐其或进也岂可先用而后废乃取才行兼全之人乎征之学駮而不纯故所以辅导其君者卒不至于三王之治也】
　　【愚按春秋传曰髙阳氏有才子八人齐圣广渊明允笃诚是以才兼徳而言之也司马氏曰徳胜才为君子才胜徳为小人是以才对徳而言之也学者安所折衷哉愚闻之孟子曰君夫为不善非才之罪也程子曰才禀于气气有清浊朱子曰孟子専指其发于性者言之故以为才无不善程子兼指其禀于气者言之则人才固有昏明强弱之不同矣以事理考之程子之言为宻由此观之春秋传之言即孟子之意也司马氏之言即程子之意也然司马氏之言宻矣范氏讥魏徴不当言乱代求才不顾其行其説是也然谓才行无所分别则将如程子之言何】
　　贞观十一年侍御史马周上疏曰理天下者以人为本欲令百姓安乐【令平声乐音洛】惟在刺史县令县令既众不能皆贤若毎州得良刺史则合境蘓息天下刺史悉称圣意【称去声】则陛下可端拱岩廊之上百姓不虑不安自古郡守县令皆妙选贤徳欲有迁擢为将相【并去声后同】必先试以临人或从二千石【汉世郡守曰二千石】入为丞相及司徒太尉者朝廷必不可独重内臣外刺史县令遂轻其选所以百姓未安殆由于此太宗因谓侍臣曰刺史朕当自简择县令诏京官五品已上各举一人【按史传此与谏营造奢侈及论太子诸王定分同一疏】
　　【孙氏洙曰民者国之本也守令民之本也古者天子列爵颁禄非为臣下皆以为民也故择其人以牧养之重其任以付责之假其权以安固之厚其禄以宠利之上之责吏一本于民下之报上一本于民则民重矣民重则守令重守令重则天下国家重矣轻守令是轻民也民轻则天下国家轻矣可不慎欤昔汉制郡守入为三公郎官出宰百里又出諌大夫补郡吏有治效者玺书勉励増秩赐金而不輙迁公卿缺则选其尤异者用之故良吏于是为盛知所重也魏晋以下谓居朝者为要职治外者为左迁故吏多贪残而风俗日坏失所重也唐之失亦然故内职常迁外选常滞然守宰之植风节者犹班班可言也胡氏寅曰刺史至多人君安能徧识人才委大臣谨举可也县令卑而尤众近民尤甚尤不可不择必欲得人使为县有政绩举其人可也若展转求之则千百贤令亦可致矣人各有才其用不同则识趣各异京官五品以上安能皆得县令之才乎】
　　【唐氏仲友曰周之意盖谓察之于己任则民被害不如悉以才徳选则所得多矣】
　　【愚按圣人以天下为一家朝廷其堂奥州县其戸庭也唐虞之时百揆统九官四岳统十二牧故曰内有百揆四岳外有州牧侯伯庶政惟和万邦咸宁何内外之重轻哉唐有天下于重内轻外之时下至县令士多不屑为之夫令亲民之先者也以轻心处之谓之何哉马周之言其知体要者欤为天下者莫先于谨择守令太宗之言固善矣然刺史録名屏上着政绩善恶可以自择矣九重之尊岂能周知惟当使内外轻重之平均朝堂择刺史都督刺史都督举县令可也】
　　贞观十一年治书侍御史刘洎以为左右丞宜特加精简上疏曰臣闻尚书万机实为政本伏寻此选授任诚难是以八座比于文昌【左右仆射及六部是为八座汉志曰斯乃文昌天府众务渊薮】二丞方于管辖【二丞左右丞也六典曰掌管辖省事】爰至曹郎上应列宿【音秀汉明帝曰郎官上应列宿】茍非称职【称去声】窃位兴讥伏见比来【比音鼻后同】尚书省诏敕稽停【稽音朞】文案壅滞臣诚庸劣请述其源贞观之初未有令仆【尚书令及仆射也】于时省务繁杂倍多于今而左丞戴胄右丞魏徴并晓达吏方质性平直事应弹举【应弹并平声】无所回避陛下又假以恩慈自然肃物百司匪懈抑此之由及杜正伦续任右丞颇亦厉下比者纲维不举并为勲亲在位【为去声】器非其任功势相倾凡在官寮未循公道虽欲自强先惧嚣谤【嚣音枵浮薄也】所以郎中予夺【予上声】惟事谘禀尚书依违不能断决或紏弹闻奏故事稽延案虽理穷仍更盘下去无程限来不责迟一经出手便渉年载或希防失情或避嫌抑理勾司以案成为事了不究是非尚书用便僻为奉公莫论当否【便论并平声当去声】互相姑息惟事弥缝且选众授能非才莫举天工人代【虞书曰天工人其代之言人君代天理物官所治皆天事】焉可妄加【焉于防切】至于懿戚元勲但宜优其礼秩或年高及耄【音冐八十九十曰耄】或积病智昏既无益于时宜当置之以间逸乆妨贤路殊为不可将救兹且宜精简尚书左右丞及左右郎中【唐制副二丞所辖诸司事署録目勘稽失知省内宿直之事】如并得人自然纲维备举亦当矫正趋竞岂惟息其稽滞哉疏奏寻以洎为尚书左丞
　　【张氏九成曰观洎以章疏白尚书非人之务欲择贤任职整纲维振稽滞此皆详练治体深达政本惜乎忠诚忧国不宻其身宜来者之戒也】
　　【愚按唐制三省尚书省居其首枢机之要也尚书令掌典领百官其属有六左右仆射统理六官为令之贰皆宰相也左丞则总吏部户部礼部右丞则总兵部刑部工部其所闗系岂小哉刘洎以刚直果敢之才当紏弹举劾之任于是而极言委任之具陈精简之方可谓知政本称厥职矣太宗即以洎为左丞可谓知人也已以太宗之器使人才后之人主所宜为法也】
　　贞观十三年太宗谓侍臣曰朕闻太平后必有大乱大乱后必有太平大乱之后即是太平之运也能安天下者惟在用得贤才公等既不知贤朕又不可徧识日复一日无得人之理今欲令人自举【令平声后同】于事何如魏徴对曰知人者智自知者明知人既以为难自知诚亦不易【以防切】且愚暗之人皆矜能伐善恐长浇竞之风【长音掌】不可令其自举
　　【愚按太宗急于得天下之贤于是有令人自举之议魏徴以为知人既难自知不易若令自举恐长浇竞之风诚为知言也夫三代盛时比闾族党州乡逓进而考其徳行道艺賔兴于王此所谓乡举里选也世道已降此制不复乃曰令人自举吾见其自鬻而已矣非善论也】
　　贞观十四年特进魏徴上疏曰臣闻知臣莫若君知子莫若父父不能知其子则无以睦一家君不能知其臣则无以齐万国万国咸宁一人有庆必借忠良作弼俊乂在官则庶绩其凝无为而化矣故尧舜文武见称前载咸以知人则哲多士盈朝元凯翼巍巍之功【舜举八凯使主后土百揆时序举八元使布五教内平外成】周召光焕乎之美【周公名旦武王之弟召公名奭为周太保二公夹辅成王】然则四岳【唐虞官名掌四岳诸侯之事或一人而总兼之】九官【舜命禹作司空稷播百谷契为司徒皋陶作士垂为共工益掌山泽伯夷为秩宗夔典乐龙作纳言是为九官】五臣【论语曰舜有臣五人而天下治谓禹稷契皋陶伯益也】十乱【周书武王曰予有乱臣十人乱治也十人谓周公旦召公奭太公望毕公荣公太顚闳天散宜生南宫适其一文母论语曰有妇人焉九人而已先儒以为子无臣母之义盖邑姜也九人治外邑姜治内】岂惟生之于曩代而独无于当今者哉在乎求与不求好与不好耳【好并去声后同】何以言之夫美玉明珠【夫音扶】孔翠犀象大宛之马【宛平声大宛西域国汉武时李广利破其国获汗血马以献】西旅之獒【西旅西夷国武王时贡獒犬高八尺曰獒】或无足也或无情也生于八荒之表涂遥万里之外重译入贡【重平声言语不通必重译而来也】道路不絶者何哉盖由乎中国之所好也况从仕者怀君之荣食君之禄率之以义将何往而不至哉臣以为与之为孝则可使同乎曾参子骞矣【曾参字子舆子骞姓闵名损皆孔子弟子孟子曰事亲若曾子可也论语曰孝哉闵子骞人不间于其父母昆弟之言】与之为忠则可使同乎龙逄比干矣【龙逄桀臣比干纣臣皆以忠谏见杀】与之为信则可使同乎尾生展禽矣【庄子曰尾生与女子期于梁下女子不来水至不去抱梁柱而死展禽鲁大夫展获名禽食邑柳下諡曰惠】与之为防则可使同乎伯夷叔齐矣【伯夷叔齐孤竹国君之二子让国而逃谏伐而饿】然而今之羣臣罕能贞白卓异者盖求之不切励之未精故也若勗之以公忠期之以逺大各有职分【去声】得行其道贵则观其所举富则观其所养居则观其所好习则观其所言穷则观其所不受贱则观其所不为因其材以取之审其能以任之用其所长揜其所短进之以六正戒之以六邪则不严而自励不劝而自勉矣故説苑曰【前汉光禄大夫刘向字子政楚元王交之后采传记行事着説苑二十篇】人臣之行【去声】有六正六邪行六正则荣犯六邪则辱何谓六正一曰萌芽未动形兆未见【音现】昭然独见存亡之机得失之要预禁乎未然之前使主超然立乎显荣之处如此者圣臣也二曰虚心尽意日进善道勉主以礼义谕主以长防将顺其美匡救其恶如此者良臣也三曰夙兴夜寐进贤不懈数称往古之行事【数音朔】以厉主意如此者忠臣也四曰明察成败早防而救之塞其间【去声隙也】絶其源转祸以为福使君终以无忧如此者智臣也五曰守文奉法任官职事不受赠遗【去声】辞禄让赐饮食节俭如此者贞臣也六曰家国昏乱所为不谀敢犯主之严顔面言主之过失如此者直臣也是谓六正何谓六邪一曰安官食禄不务公事与代浮沉左右观望如此者具臣也二曰主所言皆曰善主所为皆曰可隐而求主之所好而进之以快主之耳目偷合茍容与主为乐【音洛后同】不顾其后害如此者谀臣也三曰内实险诐【音蔽】外貌小谨巧言令色妬善嫉贤所欲进则明其美隐其恶所欲退则明其过匿其美使主赏罚不当【去声】号令不行如此者奸臣也四曰智足以饰非辩足以行説【音税】内离骨肉之亲外搆朝廷之乱如此者谗臣也五曰专权擅势以轻为重私门成党以富其家擅矫主命以自贵显如此者贼臣也六曰谄主以佞邪防主于不义朋党比周【比音鼻】以蔽主明使白黑无别【彼列切】是非无间【去声】使主恶布于境内闻于四隣如此者亡国之臣也是谓六邪贤臣处六正之道【处上声后同】不行六邪之术故上安而下理生则见乐死则见思此人臣之术也礼记曰权衡诚悬不可欺以轻重绳墨诚陈不可欺以曲直规矩诚设不可欺以方圆君子审礼不可诬以奸诈【礼经解篇之辞】然则臣之情伪知之不难矣又设礼以待之执法以御之为善者防赏为恶者受罚安敢不企及乎安敢不尽力乎国家思欲进忠良退不肖十有余载矣徒闻其语不见其人何哉盖言之是也行之非也言之是则出乎公道行之非则涉乎邪径是非相乱好恶相攻【好恶并去声后所恶恶之同】所爱虽有罪不及于刑所恶虽无辜不免于罚此所谓爱之欲其生恶之欲其死者也或以小恶弃大善或以小过忘大功此所谓君之赏不可以无功求君之罚不可以有罪免者也赏不以劝善罚不以惩恶而望邪正不惑其可得乎若赏不遗疎逺罚不阿亲贵以公平为规矩以仁义为凖绳考事以正其名循名以求其实则邪正莫隐善恶自分然后取其实不尚其华处其厚不居其薄则不言而化朞月而可知矣若徒爱美锦而不为人择官【为去声】有至公之言无至公之实爱而不知其恶憎而遂忘其善狥私情以近邪佞背公道而逺忠良【背音倍逺去声】则虽夙夜不怠劳神苦思将求至理不可得也书奏甚嘉纳之
　　【愚按大禹曰知人则哲能官人臯陶为陈九徳曰载采采言知人在于以徳而验于行事也然徳虽有九岂能全哉魏徴进求贤审官之説而举刘向六正六邪之论是则然矣然知人者惟在于辨君子小人邪正之分固难一一以某臣某臣律之也果君子邪则正人也圣良忠智贞直六正之徳虽未必备未必不兼也果小人邪则邪人也具谄奸谗贼亡国六邪之恶虽未必备未必不兼也其曰知人则哲则明之极矣君子小人邪正之异何所逃于哲之中乎】
　　贞观二十一年太宗在翠防宫【在长安县武徳八年置贞观十年废是年复修方成】授司农卿【唐制掌仓储委积之事】李纬户部尚书房龄是时留守京城会有自京师来者太宗问曰龄闻李纬拜尚书如何对曰但云李纬大好髭须更无他语由是改授洛州刺史【洛州今河南府路】
　　【愚按太宗至是已倦于勤矣龄以耆寿佚在厥服矣翠防宴息闻老臣有大好髭须之语旋即改授亦可谓留心治道者也愚观自古人君盖有闻谏而不能改者闻諌而能改者斯为善矣太宗之用李纬龄未尝諌也特私有所议耳太宗闻而遽改迨近于不諌亦入者眉山苏氏谓太宗之从諌近于圣讵不信哉】
　　封建第八【凡二章】
　　贞观元年封中书令房龄为梁国公兵部尚书杜如晦为蔡国公吏部尚书长孙无忌为齐国公并为第一等食邑实封一千三百戸皇从父淮安王神通【从去声后同神通与高祖为从兄弟从高祖平京师典兵宿卫封淮安王】上言义旗初起臣率兵先至【隋大业十三年五月高祖起兵太原六月传檄称义师故曰义旗神通自长安入鄠南山举兵应太原从平京师有功】今龄等刀笔之人功居第一臣窃不服太宗曰国家大事惟赏与罚赏当其劳【当去声后同】无功者自退罚当其罪为恶者咸惧则知赏罚不可轻行也今计勲行赏龄等有筹谋帷幄画定社稷之功所以汉之萧何虽无汗马指踪推毂故得功居第一【推他回切汉高祖论功行封羣臣争功不决帝以萧何功盛先封酂侯功臣皆曰何无汗马之劳徒持文墨议论顾居臣等上何也帝曰夫猎追杀兽者狗也发踪指示者人也诸君徒能得兽耳功狗也何之功人也羣臣皆莫敢言】叔父于国至亲诚无爱惜但以不可缘私滥与勲臣同赏矣由是诸功臣自相谓曰陛下以至公赏不私其亲吾属何可妄诉初高祖举宗正籍弟侄再从三从孩童已上封王者数十人至是太宗谓羣臣曰自两汉已降惟封子及兄弟其疎逺者非有大功如汉之贾泽【汉高祖封从兄弟贾为荆王从祖昆弟泽为燕王并为将军有功】并不得受封若一切封王多给力役乃至劳苦万姓以养已之亲属于是宗室先封郡王其间无功者皆降为县公【按本纪降封事系武徳九年十一月又按胶东郡王道彦传云唐兴务广藩镇故从昆弟子自胜衣已上皆爵郡王太宗即位举属籍问大臣曰尽王宗子于天下可乎封徳彛曰汉所封惟帝子若亲昆弟其属逺非大功不王如周郇滕汉贾泽尚不得茅土所以别亲疏也先朝一切封之爵命崇而力役多以天下为私奉非所以示至公帝曰朕君天下以安百姓不容劳百姓以养已之亲于是疏属王者皆降为公惟有功者不降故道彦等并降封公由是言之其初所封郡王者后所降皆郡公也县字疑衍】
　　【愚按三代有国大封同姓异姓亲亲贤贤褒表功徳示天下以至公也岂为一家之私哉周公至亲太公异姓皆祚大国以功徳也岂避至亲之嫌哉唐封功臣虽非祚土而爵号食邑礼典隆重虽以皇从父之言而亦示以赏不可私之説犹有褒表功徳之遗意至如降封宗族弟侄以明有功尤足以见至公也】
　　贞观十一年太宗以周封子弟八百余年秦罢诸侯二世而灭吕后欲危刘氏终赖宗室获安【吕后名雉汉高祖后惠帝母也惠帝崩吕后临朝欲王诸吕诸吕擅权朱虚侯刘章因侍宴以军法斩诸吕一人自是诸吕惮之刘氏益彊】封建亲贤当是子孙长乆之道乃定制以子弟荆州都督荆王元景【高祖第六子】安州都督吴王恪【太宗次子也】等二十一人又以功臣司空赵州刺史长孙无忌尚书左仆射宋州刺史房龄等一十四人并为世袭刺史礼部侍郎【尚书之贰】李百药【字重规定州人防多病祖母赵以百药名之贞观初拜中书舍人后迁是职复授右庶子卒諡曰康】奏论駮世封事曰臣闻经国庇民王者之常制尊主安上人情之大方思闻理定之规以宏长代之业万古不易百虑同归然命厯有余促之殊邦家有理乱之异遐观载籍论之详矣咸云周过其数【昔成王定鼎卜世三十卜年七百后厯三十七主八百六十七年过其数也】秦不及期【初秦皇谓二世三世至于万世后二世被弑子婴降汉不及期也】存亡之理在于郡国周氏以鉴夏殷之长乆遵皇王之并建维城磐石深根固本虽王纲防废而枝干相持故使逆节不生宗祀不絶秦氏背师古之训【背音倍商书傅説告髙宗曰事不师古匪説攸闻】弃先王之道剪华恃险罢侯置守子弟无尺土之邑兆庶罕共理之忧故一夫号呼而七庙隳祀【号平声礼天子七庙贾谊曰斩华为城因河为津自以闗中之固金城千里子孙万世之业也秦皇没山东豪杰并起而亡秦一夫作难而七庙隳身死人手为天下笑】臣以为自古皇王君临宇内莫不受命上册名帝箓缔构遇兴王之运殷忧属启圣之期虽魏武携养之资【曹操沛人父嵩为汉中常侍曹腾养子不能审其生出本末操子丕受汉禅国号魏追号操为武皇帝】汉高徒役之贱【汉高祖姓刘名邦字季沛人初为泗上亭长为县送徒骊山徒多道亡自度比至必皆亡乃纵所送徒徒中愿从者十余人由是起兵】非止意有觊觎推之亦不能去也【推他回切】若其狱讼不归【孟子曰狱讼者不之尧之子而之舜】菁华已竭虽帝尧之光被四表【虞书赞尧之辞谓徳之光显被及于四外也】大舜之上齐七政【虞书曰在璿玑玉衡以齐七政谓日月五星也】非止情存揖让守之亦不可焉以放勋重蕐之徳【放上声勋与勲同重平声放勋者总言尧之徳重蕐者总言舜之徳史记因以为尧舜之名】尚不能克昌厥后是知祚之长短必在于天时政或兴衰有闗于人事隆周卜世三十卜年七百虽沦胥之道斯极而文武之器尚存斯鼎之祚已悬定于杳防也至使南征不返【周昭王徳衰南巡济于汉人恶之以胶船进王御船至中流胶液船解王没水中】东迁避逼【周平王东迁雒邑以避戎防】禋祀阙如郊畿不守此乃陵夷之渐有累于封建焉【累去声】暴秦运距闰余数终百六【秦世为闰余百六为周之阨数也汉王莾传云余分闰位阳九之阨百六之防谓莾为闰位百六为汉之阨数也律厯志曰易九戹曰初入元百六注易爻有九六七八百六与三百七十四六乗八之数也六八四十八合为四百八十岁也】受命之主徳异禹汤继世之君才非启诵【启夏禹之子诵周武王之子成王也】借使李斯王绾之辈咸开四履【李斯王绾皆秦丞相四履为诸侯而有四方所履践之界也】将闾子婴之徒俱启千乗【将闾秦公子为二世所杀子婴始皇之孙赵高立为秦王后杀高降汉千乗诸侯之国其地可出兵车千乗者也】岂能逆帝子之勃兴抗龙顔之基命者也【汉髙祖应赤帝子之防隆凖而龙顔】然则得失成败各有由焉而著述之家多守常辙莫不情忘今古理蔽浇淳欲以百王之季行三代之法天下五服之内尽封诸侯【五服者甸侯绥要荒也虞夏制王城之外四靣各五百里曰甸服甸服外又各五百里曰侯服侯服外又各五百里曰绥服绥服外又各五百里曰要服要服外又各五百里曰荒服周制乃分其五服为九见周礼】王畿千里之间俱为采地【周制天子畿内之地方千里诗曰邦畿千里是也采地者天子之卿大夫邑地也】是则以结绳之化行虞夏之朝【易大传曰上古结绳而治后世圣人易之以书契此言虽虞夏之时已不可行上古之法也】用象刑之典治刘曹之末【虞书曰象以典刑象如天之垂象以示人而典者常也刘汉之姓曹魏之姓言汉魏之时又岂可以帝世之法而为治也】纪纲防紊断可知焉锲船求剑未见其可【锲音刻吕氏春秋曰楚人有涉江其剑自舟中坠于水遂刻其舟曰是吾剑所坠水也舟已行而剑不行若此求剑而不其惑乎】胶柱成文弥多所惑【杨子曰以往圣之法治将来譬犹胶柱而调瑟】徒知问鼎请隧有惧霸王之师【左传宣公三年楚子观兵于周疆定王使王孙满劳之楚子问鼎之大小轻重对曰在徳不在鼎僖公二十五年晋侯朝王王享之请隧弗许曰王章也未有代徳而有二王亦叔父之所恶也】白马素车无复藩维之援【汉高祖初至霸上使人约降秦王子婴系颈以组白马素车奉天子玺符降轵道旁而降】不悟望夷之衅【秦相赵高弑二世望夷宫】未堪羿浞之灾【羿音刈浞夏帝相既立后羿有穷氏篡位帝相徙商邱羿躭于畋猎信用寒浞浞后杀羿自立为帝因羿之室生子奡奡弑帝相夏之贵臣杀浞后灭奡立帝相子是为少康】既罹髙贵之殃【罹音离魏高贵乡公名髦文帝之孙嗣明帝位六年司马昭擅政遂勒兵诛昭而败为昭党所弑】宁异申缯之酷【周幽王嬖褒姒而废申后立褒姒之子伯服而黜太子申侯怒与缯及犬戎杀王骊山下】此乃钦明昏乱自革安危固非守宰公侯以成兴废且数世之后王室浸防始自藩屏【音饼诗曰价人维藩大邦为屏】化为仇敌家殊俗国异政强陵弱众暴寡疆彼此干戈侵伐狐骀之役女子尽髽【庄华切髽麻髪合结也左传襄公四年邾人莒人伐鄫臧纥救鄫侵邾败于狐骀国人逆防者皆髽鲁于是乎髽礼记曰鲁妇人髽而吊】崤陵之师只轮不反【公羊传僖公二十二年晋人及姜戎败秦师于殽匹马只轮无反者】斯盖略举一隅其余不可胜数【上平声下上声】陆士衡【名机晋吴郡人以圣王经国义在封建着五等诸侯论】方规规然云嗣王委其九鼎凶族据其天邑【嗣王谓周惠王襄王悼王也委九鼎谓三王弃国出奔也凶族谓王子頽王子带王子朝也据天邑谓三子据国僭位也】天下晏然以治待乱何斯言之谬也而设官分职任贤使能以循良之才膺共治之寄刺举分竹何世无人【汉文帝初与郡守为铜虎符当发兵遣使者至郡合符乃听受之以代古之圭璋分竹亦其义也】至使地或呈祥天不爱宝【前汉黄霸为颍川太守政化大行嘉禾生凤凰集后汉秦彭为颍川太守有甘露嘉禾凤麟之瑞】民称父母【读曰甫牡前汉召信臣为河南太守视民如子号曰召父后汉杜诗为南阳太守为政清平民为之语曰前有召父后有杜母】政比神明【后汉孟尝为合浦太守郡产珠先守多贪珠徙交趾人物无资尝至革前弊去珠复还百姓反业谓为神明】曹元首【魏人上六代论感悟曹爽】方区区然称与人共其乐者【乐音洛后同】人必忧其忧与人同其安者人必拯其危岂容以为侯伯则同其安危任之牧宰则殊其忧乐何斯言之妄也封君列国借其门资忘其先业之艰难轻其自然之崇贵莫不世增滛虐代益骄侈离宫别舘切汉淩云或刑人力而将尽或召诸侯而共乐陈灵则君臣悖礼共侮徴舒【徴平声左传宣公九年陈灵公与孔宁仪行父通于夏姬十年公与二人饮酒于夏氏公谓行父曰徴舒似汝对曰亦似君徴舒病之公出自其廐而杀之二子奔楚徴舒夏姬之子也】卫宣则父子聚麀终诛寿朔【麀音幽牝鹿也聚麀谓无礼也卫宣公纳子伋之妻是为宣姜生寿及朔朔与宣姜愬伋于公公令伋之齐使贼先待于隘而杀之寿知之以告伋伋曰君命也不可逃寿窃其节先往贼杀之伋至曰君命杀我寿何罪贼又杀之国人哀之作二子乗舟之诗寿朔当作伋寿】乃云为已思治岂若是乎【为去声后同】内外羣官选自朝廷擢士庶以任之澄水镜以鉴之年劳优其阶品考绩明其黜陟进取事切砥砺情深或俸禄不入私门【后汉杨秉为豫章太守清俭计日受禄余俸不入私门】妻子不之官舍【后汉阙　为钜鹿太守何并为颍川太守每之官妻子不入官舍】班条之贵食不举火【后汉左雄为冀州刺史在任不举烟火常食干饭】剖符之重居惟饮水【晋邓攸为吴郡太守载米居官惟饮吴水而已】南阳太守弊布裹身【后汉羊续为南阳太守常敝衣薄食妻子资藏布衾敝袛裯而已】莱芜县长凝尘生甑【长音掌后汉范丹为莱芜县令家贫里歌曰甑中生尘范史云釡中生鱼范莱芜】专云为利图物何其爽欤总而言之爵非世及用贤之路斯广民无定主附下之情不固此乃愚知所辨安可惑哉至如灭国弑君乱常干纪春秋二百年间略无宁岁【春秋始鲁隐公元年终哀公十四年凡二百四十二年言二百者举大数也】次睢咸秩遂用玉帛之君【睢音绥左传僖公十九年宋公使邾文公用鄫子于次睢之社睢水名此水受汴入泗有妖神东夷祀之鄫子小国之君乃杀而祭之非礼也】鲁道有荡毎等衣裳之防【鲁道有荡诗载驱篇之辞按春秋鲁桓公夫人姜氏会齐侯者几六故齐人作是诗以刺文姜来会齐襄公也】纵使西汉哀平之际【前汉都长安故曰西汉哀帝名欣定陶恭王之子平帝名衎中山孝王之子皆元帝之庶孙】东洛桓灵之时【后汉都洛阳故曰东洛桓帝名志章帝曾孙灵帝名宏章帝孙】下吏滛暴必不至此为政之理【为如字后同】可以一言蔽焉伏惟陛下握纪御天膺期启圣救亿兆之焚溺扫氛祲于寰区创业垂统配二仪以立徳发号施令【施平声】妙万物而为言独照神衷永怀前古将复五等而修旧制建万国以亲诸侯窃以汉魏以还余风之弊未尽勋华既往至公之道斯乖况晋氏失驭防县崩离【晋司马氏初受魏禅后逊于宋】后魏乗时华夷杂处【乗平声后魏拓拔氏本北夷种改姓元氏】重以闗河分阻吴楚悬隔【重平声】习文者学长短从横之术【从音踪】习武者尽干戈战争之心毕为狙诈之阶弥长浇浮之俗【长音掌】开皇在运【开皇隋文帝年号】因借外家驱御羣英任雄猜之数坐移明运非克定之功年逾二纪人不见徳【文帝在位二十四年】及大业嗣立【大业炀帝年号】世道交防一人一物扫地将尽虽天纵神武削平防虐兵威不息劳止未康自陛下仰顺圣慈嗣膺宝厯情深致理综覈前王虽至道无名言象所纪略陈梗槩实所庶几【平声】爱敬烝烝劳而不倦大舜之孝也【虞书称舜曰克谐以孝烝烝乂不格奸】访安内竖亲尝御膳文王之徳也【礼记曰文王之为世子朝于王季日三鸡初鸣而衣服至寝门外问内防之御者曰今日安否何如曰安文王乃喜日中又至亦如之及莫又至亦如之食上必在视寒暖之节食下问所饍】毎宪司谳罪尚书奏狱大小必察枉直咸举以断趾之法易大辟之刑仁心隐恻贯彻幽显大禹之泣辜也【谳音碾议也説苑曰禹出见罪人下车问而泣之左右曰罪人不顺道何为痛之禹曰尧舜之民皆以尧舜之心为心寡人之民各自以其心为心是以痛之】正色直言虚心受纳不简鄙讷无弃刍荛帝尧之求谏也【讷当作陋虞书曰稽于众舍己从人】奖名教劝励学徒既擢明经于青紫将升硕儒于卿相圣人之善诱也【相去声论语曰夫子循循然善诱人】羣臣以宫中暑湿寝饍或乖请移御高明营一小阁遂惜十家之产竟抑子来之愿不阴阳之感以安卑陋之居顷岁霜俭普天饥馑防乱甫尔仓廪空虚圣情矜愍勤加赈恤竟无一人流离道路犹且食惟藜藿乐彻簨虡【上音笋下音巨县钟鼔之具也皆以木为之横曰簨纵曰虡】言必凄动貌成癯瘦公旦喜于重译【重平声旦周公名史记曰交趾之南有越裳国周公居摄六年制礼作乐天下和平越裳以三象重译而献白雉曰道路悠逺山川阻深音使不通故重译而朝】文命矜其即叙【文命史记以为禹名夏书曰织皮昆仑析支渠捜西戎即叙即就也言雍州水土既平而余功及于西戎也】陛下每见四夷附万里归仁必退思进省【悉井切】凝神动虑恐妄劳中国以求逺方不借万古之英声以存一时之茂实心切忧劳志絶游幸毎旦视朝【音潮】听受无倦智周于万物道济于天下罢朝之后引进名臣讨论是非【论平声】备尽肝膈惟及政事更无异辞才日昃必命才学之士赐以清闲高谈典籍杂以文咏间以言【间去声】乙夜忘疲【太宗尝曰若不甲夜视事乙夜读书何以为人君】中宵不寐此之四道独迈往初斯实生民以来一人而已兹风化昭示四方信可以朞月之间弥纶天壤而淳粹尚阻浮诡未移此由习之乆难以卒变【卒音猝】请待斵雕成器以质代文刑措之敎一行登封之礼云毕然后定疆理之制议山河之赏未为晚焉易称天地盈虚与时消息况于人乎【易丰卦彖之辞】美哉斯言也中书舍人马周又上疏曰伏见诏书令宗室勲贤【令平声】作镇藩部贻厥子孙嗣守其政非有大故无或黜免臣窃惟陛下封植之者诚爱之重之欲其绪裔承守与国无疆可使世官也何则以尧舜之父犹有朱均之子【尧之子曰丹朱舜之子曰商均皆不肖】况下此以还而欲以父取儿恐失之逺矣傥有孩童嗣职万一骄逸则兆庶被其殃而国家受其败政欲絶之也则子文之理犹在【子文楚令尹姓鬭名谷于莵其孙克黄使齐复命自拘于司防王思子文之治曰子文无后何以劝善使复其官】政欲留之也而栾黡之恶已彰【黡音黯栾姓黡名晋大夫武子之子也晋士鞅曰栾黡汰虐已甚犹可以免其在盈乎黡死武子所施没矣而黡之怨实章后盈见逐盈黡之子也】与其毒害于见存之百姓【见音现】则宁使割恩于已亡之一臣明矣然则向之所谓爱之者乃适所以伤之也臣谓宜赋以茅土【古者天子以五色土为坛封诸侯取其方土苴以白茅授之使立社于其国】畴其户邑必有材行【去声】随器方授则翰翮非强亦可以获免尤累【良伪切】昔汉光武不任功臣以吏事所以终全其世者良由得其术也愿陛下深思其宜使夫【音扶】得奉大恩而子孙终其福禄也太宗并嘉纳其言于是竟罢子弟及功臣世袭刺史【按通鉴贞观五年上令羣臣议封建魏徴以为若封建则卿大夫咸资俸禄必致厚敛又京畿赋税不多所资畿外若尽封国邑经费顿阙又燕秦赵代俱带外夷若有警急追兵内地难以奔赴李百药云云顔师古以为不若分王宗子勿令过大间以州县杂错而居互相维持各守其境协力同心足扶京室为置官寮皆省司选用法令之外不得擅作威福朝贡礼仪具为条式一定此制万代无虞十一月诏宗室勲贤作镇藩部云云十三年二月于志宁以为古今事殊恐非乆安之道上疏争之马周亦上疏云云会长孙无忌等皆不愿上表固让称承恩以来形影相吊若履春冰宗室忧虞如寘汤火缅惟三代封建盖由力不能制因而利之礼乐节文多非已出两汉罢侯蠲除曩弊深协事宜今因臣等复有变更恐紊圣朝纲纪且后世愚防不肖之嗣或抵冒邦宪自取诛夷更因延世之赏致成勦絶之祸良可哀愍愿停涣汗之防赐其性命之恩又因子妇长乐公主固请于上且言臣等披荆棘事陛下今海内宁一奈何弃之外州与迁徙何异上曰割地以封功臣古今通义意欲公之后嗣辅朕子孙共传永乆而公等乃复发言怨望朕岂强公等以茅土耶诏停世封刺史与此章所纪年岁不同今备録于此亦以见唐世议封建之始末云】
　　【范氏祖禹曰柳宗元有言曰封建非圣人意也势也盖自古以来有之圣人不得而废也周室既衰并为十二列为六七而封建之礼已亡秦灭六国以为郡县三代之制不可复矣必欲法上古而封之弱则不足以藩屏彊则必至于僭乱此后世封国之也况诸侯之后嗣或贤或不肖而必使之继世是以一人而害一国也然则如之何记曰礼时为大顺次之三代封国后世郡县时也因时制宜以便其民顺也古之法不可用于今犹今之法不可用于古也后世如有王者亲亲而尊贤务徳而爱民慎择守令以治郡县亦足以致太平而兴礼乐矣何必如古封建乃为盛哉】
　　【胡氏寅曰太宗尝读周官书辨方正位体国经野设官分职以为民极之言慨然叹曰不井田不封建不足以法三代之治诏羣臣议封建其本于此乎夫封建与天下共其利天道之公也郡县以天下奉一人人欲之私也魏徴盖未尝详考古制卤莾甚矣而近世苏范二氏亦谓封建不可行始皇李斯柳宗元之论圣人不能易也呜呼岂其然哉宗元之言曰封建非圣人意也势也诚使上古诸侯以为民害圣人不得已而存之则唐虞之际洪水懐襄民无所定武王周公诛纣伐奄灭国五十皆天下之大变也此数圣人不能因时之变更立制度以为郡县乃画壤列土修明侯甸之法何哉宗元又曰徳在人者死必奉其嗣故封建非圣人意也势也夫为其徳之不可忘是以悯其絶此仁之至义之尽而出于人心之固然者固非圣人之私意而归之势可乎宗元又曰诸侯国乱天子不得变其君夫孟子所言贬国削地六师移之之法皆先王之制也乌在其不改变乎汉不能制侯王未萌之恶及大逆不道然后勒兵夷之此非三代故事自汉之失爰盎固言之矣岂可举此以例禹汤文武所为哉方三代盛时诸侯或自其国入为三公王室有难诸侯或释位以间王政至其衰也五伯虽彊大犹且攘夷狄以尊戴天下之共主凡若此类宗元皆略而不称乃摘取衰微祸乱之一二欲举封建而废之是犹见刖者而欲废天下之屦也宗元又曰汤资三千诸侯以黜夏武资八百诸侯以翦商故不敢变易也是圣人于未举兵之前要结众力及成功之后姑息茍安此六国五代庸主之所行而谓汤武为之乎宗元又曰封建非公之大者公天下自秦始夫谓三代圣王无公心以封建自私是伯夷而为盗跖之事也谓秦无私意以郡县公天下是飞亷而有比干之忠也一何不之甚欤宗元又曰诸侯继世而立又有世大夫食禄采地以尽其封域虽圣贤生于其时无以立于天下天子圣明公卿必得其人诸侯不敢越乱法度世固多贤也而又有乡举里选之法有明明侧陋之扬何患乎材之不用也若上无明君下无贤臣如周之衰秦之季汉魏隋唐之时在位者无非小人而兴邦之良佐悉沈于民伍不见庸也虽守宰徧宇内将何救于此故凡宗元封建论皆无稽而不可信也夫为君如尧舜禹汤亦足矣帝王之治至于唐虞三代亦无以加矣井天下之田使民各有以养其生经天下之国使贤才皆得以施其用人主自治不过千里大小相维轻重相制外无强暴侵陵防弱不立之患内无广土众民奢泰恣肆之失是以义处利均天下之施故曰封建之法天下之公也若秦则妬民之兼并而自为兼并筦天下之私以自奉故曰郡县之制人欲之私也或曰然则封建今可行乎曰何独封建也二帝三王之法孰不可行者在人而已矣然欲行封建先自井田始范子亦惑于宗元谓今日之法不可用于古犹古之法不可用于今夫后世之私意妄为固不可行于古而为天下者不以二帝三王善政良法为则则又何贵于稽古哉】
　　【愚按封建古先哲王公天下之良法美意也后世言治者何敢妄议哉自秦罢侯置守之后田制学制皆非古矣由汉以下封建郡县参错若汉七国晋八王挻祸尤甚其间悖逆自恣负强梗化者不可胜数而维垣维翰者亦复不少然终不若郡县臂指运掉之为得于是封建是非之论兴焉河南程子曰有闗雎麟趾之意然后可行周官之法度后世无古先哲王治天下之本而用古先哲王治天下之具宜致然也岂封建之失哉愚不揆窃谓栁宗元之论固难尽非而谓封建非圣人意谓公天下自秦始此诚为过不以盛时封建之美处为言而以李世之处为説此诚为偏若胡氏以井田封建可行于后世则亦未敢以为知言也封建井田兆于黄帝画埜分州绵厯几代大备于周岂一朝夕之故哉居今之世出宗室而分王之取民田而井疆之纷纭轇轕何能有定故以封建为非者昧于古之实也以封建为是者泥于古之名也盍曰彼三代而上之事势此三代而下之事势去古既逺权时施宜郡县不可易也惟当精择守令拔其有治平之绩者加秩而乆任之登进而激劝之体古先哲王之美意而行后世之良法可也毋庸曰不井田不封建不足以为治】







　　贞观政要卷三
　　钦定四库全书
　　贞观政要卷四　　　　　　唐　吴兢　撰
　　元　戈直　集论
　　太子诸王定分第九【凡四章】
　　贞观七年授吴王恪齐州都督太宗谓侍臣曰父子之情岂不欲常相见耶但家国事殊须出作藩屏且令其早有定分【令平声分去声凡言定分并同】絶觊觎之心我百年后使其兄弟无危亡之患也【按史传恪初王欝林贞观十年始改王吴授安州都督帝赐书曰汝惟茂亲勉思所以藩王室以义制事以礼制心外为之君臣内为之父子今当去膝下不遗汝珍而遗汝以言其念之哉帝后以晋王为太子又欲立恪长孙无忌固争帝曰公岂以非已甥邪且恪英果我无忌曰晋王仁厚守文之良主且举棊不定则败况储位乎帝乃止】
　　【愚按是时承干方处东宫凶德未着太宗出吴王使居藩屏欲其早有定分可谓处之尽其道矣其后既立晋王又欲立恪卒陷恪于死地何始终之矛盾邪窃尝论之汉高祖之欲易惠帝唐太宗之欲易高宗皆为宗庙社稷之逺图初不可以寻常嫡庶之礼槩论之也合二君之事而观之则太宗之事近正何也汉高祖之欲易太子是也其欲立赵王则出于溺爱之私矣子房之不立如意是也然遂引致四皓拥防太子以成吕氏之祸杜牧所谓四老安刘反为灭刘者其可不寒心哉故朱子谓高祖若能以天下大计为心则蚤与张陈陵勃谋之以恒易盈可也若吴王恪之在当时内不闻其母有戚姬嬖爱之私外不闻恪有魏王夺嫡之计太宗深知高宗之懦弱不足以承宗庙之重故以社稷大计问之无忌无忌外虽为正大之论内实怀外家之私其后卒以无辜陷恪死地无忌之罪上通于天矣失以恪之英才幸而嗣圣之际尚存庶几匡正唐室不致牝晨之祸如此其烈也岂不悲哉然则太宗之事贤于高祖无忌之心则真子房之罪人矣】
　　贞观十一年侍御史马周上疏曰汉晋以来诸王皆为树置失宜【为去声】不预立定分以至于灭亡人主熟知其然但溺于私爱故前车既覆而后车不改辙也今诸王承宠遇之恩有过厚者臣之愚虑不惟虑其恃恩骄矜也昔魏武帝宠树陈思及文帝即位防守禁闭有同狱囚以先帝加恩太多故嗣王从而畏之也【魏武帝曹操也操生四子丕彰植熊丕文帝也植陈思王也植多艺能操爱之文帝既立植宠日衰后以悖慢贬安乡侯后进王东阿】此则武帝之宠陈思适所以苦之也且帝子何患不富贵身食大国封戸不少好衣美食之外更何所须而毎年别加优赐曾无纪极【曾音层】俚语曰【俚音里俚语犹云俗谚也】贫不学俭富不学奢言自然也今陛下以大圣创业岂惟处置见在子弟而已【处上声见音现】当须制长乆之法使万代遵行疏奏太宗甚嘉之赐物百段
　　【唐氏仲友曰太宗制古之所不制臣古之所不臣而独牵于私欲不能自克于嫡庶之际不为逺处竟使贤才宗支连颈就戮周实有先见之明惜哉言之不力】
　　【愚按周官有王世子不会之文王之众子不与焉夫先王爱子之心岂不欲其周徧哉葢所以别嫌疑明嫡庶絶觊觎息祸乱也隋文帝既立勇为太子又使晋汉秦蜀四王各据方面恩宠相埒且夸示于人曰前代兄弟相争者由嫡庶之分也今吾五子同母何忧祸乱哉其后五子互相攘夺无一人得令终者至今为天下笑太宗目覩隋室之祸宜知所鉴矣既立承干为太子复宠待诸王无所高下马周窥见祸乱之端亟以为言太宗虽能嘉赏迄不能改愚观太宗毎事以隋为鉴独于诸王定分而忘之岂所谓溺爱者不明耶】
　　贞观十三年諌议大夫褚遂良以毎日【一作月】特给魏王泰府料物有逾于皇太子上疏谏曰昔圣人制礼尊嫡卑庶谓之储君【储音除副也太子君之副故谓之储君】道亚霄极甚为崇重用物不计泉货财帛与王者共之庶子体卑不得为例所以塞嫌疑之渐除祸乱之源而先王必本于人情然后制法知有国家必有嫡庶然庶子虽爱不得超越嫡子正礼特须尊崇如不能明立定分遂使当亲者疎当尊者卑则佞巧之徒乗机而动私恩害公或至乱国伏惟陛下功超万古道冠百王【冠去声】发施号令【施平声】为世作法【为去声】一日万几或未尽美臣职谏诤无容静黙伏见储君料物翻少魏王朝野见闻不以为是臣闻传曰【传去声】爱子敎以义方忠孝恭俭义方之谓昔汉窦太后及景帝并不识义方之理遂骄恣梁孝王封四十余城苑方三百里大营宫室复道弥望积财镪巨万计出警入跸小不得意发病而死【镪举两切贯钱索也跸音毕天子出称警入称跸窦太后汉文帝之后生景帝及梁王王名武諡曰孝事见本传】宣帝亦骄恣淮阳王几至于败赖其辅以退让之臣仅乃获免【几平声淮阳王名钦汉宣帝庶子也諡曰宪事见本传】且魏王既新出閤伏愿恒存礼训妙择师傅示其成败既敦之以节俭又劝之以文学惟忠惟孝因而奬之道德齐礼【论语曰道之以德齐之以礼有耻且格】乃为良器此所谓圣人之敎不肃而成者也太宗深纳其言
　　【陈氏惇修曰甚哉太宗之不善为父也所以启泰之邪心者太宗也非泰之罪也太宗既立承干为太子而所以眷眷于泰而宠锡之者其礼乃过于承干其理何邪是时虽未尝许泰为太子而礼数优异则立泰之意固已见于不言之间矣然则宁免泰之无觊觎而不以计倾承干者乎及其邪心既启然后从而裁抑之既幽之复降之是何异诱其入而复闭其门不亦惑乎】
　　【愚按古者不以私恩害公义故嫡长之重众子虽爱不得而并焉所以明尊卑之等杜僭忒之源也太宗以聪明之君而于太子魏王之事独不能定其分异其礼虽深纳遂良之言而私爱之心终不能自克卒至于两废焉其亦可监也夫】
　　贞观十六年太宗谓侍臣曰当今国家何事最急各为我言之【为去声后为朕同】尚书右仆射高士廉【名俭以字行初秦王荐为治中王为皇太子授右庶子既即位为吏部尚书封许国公后迁仆射摄太傅掌机务二十一年卒】曰养百姓最急黄门侍郎刘洎曰抚四夷急中书侍郎岑文本曰传称道之以徳齐之以礼义为急【传去声】諌议大夫褚遂良曰即日四方仰徳不敢为非但太子诸王须有定分陛下宜为万代法以遗子孙【遗去声】此最当今日之急太宗曰此言是也朕年将五十已觉衰怠既以长子守器东宫【长音掌】诸弟及庶子数将四十心常忧虑在此耳但自古嫡庶无良何尝不倾败家国公等为朕捜访贤德以辅储宫爰及诸王咸求正士且官人事王不宜岁乆岁乆则分义情深非意闚【分去声闚音窥音俞窥伺貌】多由此作其王府官寮勿令过四考【令平声】
　　【唐氏仲友曰太宗不知溺爱之在巳独欲责之保傅王者又令王府官不得过四考何也彼诚贤者虽终身而未足诚不贤一日犹不可况四考乎】
　　【愚按国家急务养百姓也抚四夷也道徳齐礼也若高士廉刘洎岑文本之言皆急务也而褚遂良则以太子诸王须有定分为当今之急考其时承干之恶已着魏王泰窥伺之情颇露汉王元昌同恶之迹益彰遂良之言宜其为急务也非以养百姓抚四夷道徳齐礼为不急也太宗不思所以正定分而责备于人抑末矣且逾年而有东宫之变矣方且曰公等为朕捜访贤徳以辅储宫又何益之有哉】
　　尊敬师傅第十【凡六章】
　　贞观三年太子少师【少去声】李纲【字文纪观州人始名瑗慕张纲为人改焉仕隋为太子洗马擢尚书右丞隋末贼帅何潘仁刼为长史高祖平京师纲上谒既受禅拜礼部尚书太子詹事谏建成不听遂乞骸骨贞观初拜是职五年卒諡曰贞】有脚疾不堪践履太宗赐步舆令三卫轝入东宫【令平声唐制东宫六率府分为上中下三等掌宿卫之事是为三卫】诏皇太子引上殿亲拜之大见崇重纲为太子【为去声】陈君臣父子之道问寝侍膳之方【见封建篇注】理顺辞直听者忘倦太子尝商略古来君臣名教竭忠尽节之事纲懔然曰【懔音凛严毅貌】托六尺之孤寄百里之命【论语曽子之言谓辅幼君摄国政也】古人以为难纲以为易【以豉切】毎吐论发言皆辞色慷慨有不可夺之志太子未尝不耸然礼敬
　　【愚按世子为王之贰天下之本也太宗即位之后蚤建太子以固天下之本而严太子尊敬师傅之礼稽之古典允合其宜李纲少慷慨有风节故其发言吐论辞色毅然宜皇储之所礼敬也古人谓一心可以事百君者纲之谓欤】
　　贞观六年诏曰朕比寻讨经史【比音鼻】明王圣帝曷尝无师傅哉前所进令遂不覩三师之位意将未可何以然黄帝学大顚颛顼学録图尧学尹寿【一作君畴】舜学务成昭禹学西王国汤学威子伯文王学子期武王学虢叔【已上出刘向新序】前代圣王未遭此师则功业不着乎天下名誉不传乎载籍况朕接百王之末智不同圣人其无师傅安可以临兆民者哉诗不云乎不愆不忘率由旧章【诗大雅嘉乐篇之辞】夫不学则不明古道【夫音扶】而能政致太平者未之有也可即着令置三师之位【按史志隋废三师贞观十一年复置与三公皆不设官属】
　　【愚按周书曰立太师太傅太保曰三公论道经邦燮理阴阳官不必备惟其人少师少傅少保曰三孤贰公化寅亮天地岂易其人哉若论其极必臯防稷契伊傅周召而后可世变无穷随世升降可也唐以太师太傅太保为三师天子所师法无所总职太尉司徒司空为三公佐天子理阴阳平邦国无所不统此则非古制也以太宗之时固皆元勲硕徳居之制虽殊古而名意则同降此则为加官视品秩崇髙耳岂皆其人哉人君欲稽古以正名茍舍周官愚未见其可也】
　　贞观八年太宗谓侍臣曰上智之人自无所染但中智之人无恒从教而变况太子师保古难其选成王幼小周召为保傅【贾谊曰成王幼在襁抱之中召公为太傅周公为太保保保其身体传傅之徳义】左右皆贤日闻雅训足以长仁益徳【长音掌】使为圣君秦之胡亥用赵髙作傅教以刑法及其嗣位诛功臣杀亲族酷暴不已旋踵而亡【胡亥秦二世名初始皇使赵高教胡亥决狱胡亥幸之及嗣位高説曰陛下严法而刻刑令有罪者相坐诛灭大臣宗室尽除先帝之故臣更置陛下之所亲信二世乃更为法律大臣公子有罪輙诛二世卒为髙所弑】故知人之善恶诚由近习朕今为太子诸王【为去声】精选师傅令其式瞻礼度【令平声】有所禆益公等可访正直忠信者各举三两人
　　【愚按太子国家之根本也诸王公族之枝叶也根本安固枝叶茂盛永孚于休则开导而训告之岂不在师傅乎然三代尚矣自汉以来未尝不切切于严师傅也而诸王之贤求如河间东平何不多见夫世禄之家鲜克由礼以荡陵徳实悖天道况崇高之上者乎为君父者尚慎于兹】
　　贞观十一年以礼部尚书王珪兼为魏王师【唐因隋制皇叔昆弟皇子为亲王者置师掌传相训导匡其过失】太宗谓尚书左仆射房龄曰古来帝子生于深宫及其成人无不骄逸是以倾覆相踵少能自济我今严教子弟欲皆得安全王珪我乆驱使甚知刚直志存忠孝选为子师卿宜语泰毎对王珪如见我面宜加尊敬不得懈怠珪亦以师道自处【上声】时议善之也
　　【胡氏寅曰为人师者岂徒礼貌云乎哉必有道以授人而道以人伦为至魏王泰是时承宠偏厚于兄弟间渐生异虑防其防而革其心不于师而谁望而王珪告戒之方教训之道未之闻也魏王卒以窥伺储位废斥而死夫岂独泰之罪哉珪亦与有责矣】
　　【愚按太宗以王珪为魏王师且谕龄以严教之意可谓得人矣然尝观太宗爱泰之心甚至固父子之情也乃诏即府置文馆得自引博士苏勗劝泰延賔客著书如古贤王奏撰括地志于是士有文学者多与而贵游因借其门如市泰之月禀又过太子逺甚褚遂良亦以为言其后卒有夺嫡之罪竟罹幽贬夫效古贤王著书必如河间东平而后可也且汉武帝为戾太子立博望苑使通宾客识者非之今泰诸王也使之置馆引宾客私权势其毋乃与所谓严教之意异欤】
　　贞观十七年太宗谓司徒长孙无忌司空房龄曰三师以徳道人者也若师体卑太子无所取则于是诏令【平声】撰太子接三师仪注太子出殿门迎先拜三师三师答拜毎门让三师三师坐太子乃坐与三师书前名惶恐后名惶恐再拜
　　【愚按太宗制太子接三师仪注委曲尊隆意亦至矣师严然后道尊况元良而屈体尽敬于师傅其闗系岂不尤重也然尝观贾谊引大戴记之言于政事书曰师道之教训保保其身体傅傅之徳义于是为置三少皆上大夫也三公三少固明孝仁礼义以道习之入学则承师问道退习而考于太傅太傅罚其不则而匡其不及此古昔太子亲师傅之实也又不止于仪注之文而已为君父者不可不考于贾谊之书】
　　贞观十八年髙宗初立为皇太子【贞观十七年四月立晋王治为皇太子是为髙宗】尚未尊贤重道太宗又尝令太子【令平声后同】居寝殿之侧絶不往东宫散骑常侍刘洎上书曰臣闻郊迎四方孟侯所以成徳【月令天子立春迎春于东郊立夏迎夏于南郊立秋迎秋于西郊立冬迎冬于北郊按此非王世子之事或曰周制东西南北之学在于四郊孟长也孟侯谓世子也此説于成徳为切迎字疑误】齿学三让元良由是作贞【文王世子行一物而三善皆得者其齿于学之谓也故世子齿于学国人观之曰将君我而与我齿让曰有父在则礼然然而众知父子之道矣二曰君在则礼然而众着于君臣之义矣三曰长长也然而众知长幼之节矣故父子君臣长幼之道得而国治礼曰一有元良万邦作贞】斯皆屈主祀之尊【主祀一作嗣主】申下交之义故得刍言咸荐睿问旁通不出轩庭坐知天壤率由兹道永固鸿基者焉至若生乎深宫之中长乎妇人之手【长音掌】未曾识忧惧【曾音层】无由晓风雅虽复神机不测天纵生知而开物成务终由外奬匪夫崇彼干籥【夫音扶后同籥音约于舞者所执之楯也籥乐管以竹为之三孔长三尺以和众声者也】听兹謡颂何以辨章庶类甄覈彛伦【甄音珍】厯考圣贤咸资琢玉【学记玉不琢不成器人不学不知道】是故周储上哲师望奭而加裕【周储谓成王也望太公号奭召公名成王以二公为师保】汉嗣深仁引园绮而昭徳【汉嗣谓惠帝盈也高祖欲废太子盈张良教太子迎四皓髙祖置酒太子侍四皓从皆年八十余上曰烦公幸卒调防太子既去上目送之曰彼四人为之辅羽翼已成难动矣卒不废四皓东园公绮里季夏黄公甪里先生也】原夫太子宗祧是系善恶之际兴亡斯在不勤于始将悔于终是以鼂错上书令通政术【鼂音潮错音措汉文帝时鼂错为太子舍人迁博士上书曰人主所以尊显功名扬于万世者以知术数也故人主知所以临制臣下而治其众则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之】贾谊献防务知礼教【贾谊雒阳人汉文帝时为梁怀王傅丄书曰古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教已行矣】窃惟皇太子玉挺生金声夙振明允笃诚之美孝友仁义之方皆挺自天姿非劳审谕固以华夷仰徳翔泳希风矣然则寝门视膳已表于三朝【音潮事见封建篇注】艺宫论道宜于四术【王制乐正崇四术立四教顺先王诗书礼乐以造士】虽富于春秋饬躬有渐实恐岁月易往【易以豉切】堕业兴讥取适晏安言从此始臣以愚短幸叅侍从【去声】思广储明暂愿闻彻不敢曲陈故事切请以圣徳言之伏惟陛下诞叡膺图登庸厯试多才多艺道着于匡时允文允武功成于纂祀万方即叙九围清晏尚且虽休勿休日慎一日求异闻于振古劳叡思于当年【思去声后同】乙夜观书事髙汉帝【汉纪光武讲论经理夜分乃寐】马上披卷勤过魏王【魏纪文帝虽在军旅手不释卷】陛下自励如此而令太子优游弃日不习图书臣所未谕一也加以暂屏机务【屏音饼弃也】即寓雕虫【扬子曰或问吾子少而好赋曰童子雕虫箓刻壮夫不为也】纡宝思于天文则长河韬映摛玉华于仙札【摛音痴】则流霞成彩固以锱铢万代【锱音淄铢音殊十黍为絫十絫为铢十铢为锱】冠冕百王屈宋不足以升堂【屈原名平楚懐王时为大夫作离骚经为词赋之祖宋玉屈原弟子楚大夫以词赋名】钟张何阶于入室【钟繇字元常魏太尉善草书张芝字伯英后汉太尉临池学书池水尽黒时称草圣】陛下自好如此【好去声】而太子悠然静处【上声】不寻篇翰臣所未谕二也陛下备该众妙独秀寰中犹晦天聪俯询凡识听朝之隟【与隙同】引见羣官降以温颜访以今古故得朝廷是非闾里好恶凡有巨细必闗闻听陛下自行如此而令太子乆趋入侍不接正人臣所未谕三也陛下若谓无益则何事劳神若谓有成则宜申贻厥【诗曰贻厥孙谋】蔑而不急未见其可伏愿俯推叡范训及储君授以良书娱之嘉客朝披经史观成败于前踪晩接賔游访得失于当代间以书札【间去声】继以篇章则日闻所未闻日见所未见副徳愈光羣生之福也窃以良娣之选徧于中国仰惟圣防本求典内冀防防慎逺虑臣下所知暨乎徴简人物【徴平声】则与聘纳相违监抚二周【监平声监抚谓监国抚军也】未近一士愚谓内既如彼外亦宜然者恐招物议谓陛下重内而轻外也古之太子问安而退所以广敬于君父异宫而处【上声】所以分别于嫌疑【别彼列切】今太子一侍天闱动移旬朔师傅已下无由接见假令供奉有隟【供平声】暂还东朝拜谒既疎且事俯仰规谏之道固所未暇陛下不可以亲教宫寀无因以进言【寀音采寮属也】虽有具寮竟将何补伏愿俯循前躅【音烛迹也】稍抑下流逺大之规展师友之义则离徽克茂帝图斯广凡在黎元孰不庆赖太子温良恭俭聪明叡哲含灵所悉臣岂不知而浅识勤勤思効愚忠者愿沧溟益润日月增华也太宗乃令洎与岑文本马周递日往东宫与皇太子谈论【按通鉴此疏系十七年又按髙宗谏诛穆太宗归功洎等事在十八年则洎上此疏当在十七年】
　　【唐氏仲友曰刘洎此疏足见其为刚直果敢之士太宗以太子諌诛穆裕归功諌臣则洎接正人闻正论之説验矣惜太子不足有为也】
　　【又曰古之制命士以上父子异宫意甚深矣易子而教责善则离还东宫近师传之谏当矣愚按太子承干既废晋王治初立之后刘洎此疏条陈详悉诚教世子之至善也太宗以洎言令洎与岑文本马周逓日往东宫谈论可谓得人矣夫修身正家之道敬大臣体羣臣亲君子逺小人之要未必不见于谈论也出震继明不旋踵而背之卒基唐家之祸于不忍言其气化人事之相符乎抑所以辅翼之具未至耶】
　　教戒太子诸王第十一【凡七章】
　　贞观七年太宗谓太子左庶子于志宁【字仲谧京兆人贞观三年为中书侍郎迁左庶子上谏苑俄兼詹事晋王为皇太子复拜左庶子】杜正伦曰卿等辅导太子常须为説【为去声后为説同】百姓间利害事朕年十八犹在人间百姓艰难无不谙练及居帝位毎商量处置【量平声处上声】或时有乖疎得人諌诤方始觉悟若无忠諌者为説何由行得好事况太子生长深宫【长音掌】百姓艰难都不闻见乎且人主安危所系不可輙为骄纵但出敕云有諌者即斩必知天下士庶无敢更发直言故克已励精容纳諌诤卿等常须以此意共其谈説毎见有不是事宜极言切諌令有所禆益也【令平声】
　　【唐氏仲友曰太宗诚有知子之明其教之亦云笃矣此数语者即周公无逸之书也至谓若诏天下敢谏者死将无复发言此则炀帝有前鉴矣奈何承干方欲以杀止諌虽百正伦何益哉】
　　【愚按太宗君临天下方励精之初容受直言导人使諌蚤建太子命东宫辅臣极言规正令有所禆益盖望太子亦如已之从諌其意不亦深切哉惜乎承干不足以副君父之意】
　　贞观十八年太宗谓侍臣曰古有胎教世子【文王之母太任为人端一诚庄惟徳之行及其娠文王目不视恶色耳不听淫声口不出傲言生文王而明圣太任教之以一识百卒为周宗而君子谓太任为能胎教】朕则不暇但近自建立太子遇物必有诲谕见其临食将饭谓曰汝知饭乎对曰不知曰凡稼穑艰难皆出人力不夺其时常有此饭见其乗马【乗平声后同】又谓曰汝知马乎对曰不知曰能代人劳苦者也以时消息不尽其力则可以常有马也见其乗舟又谓曰汝知舟乎对曰不知曰舟所以比人君水所以比黎庶水能载舟亦能覆舟尔方为人主可不畏惧见其休于曲木之下又谓曰汝知此树乎对曰不知曰此木虽曲得绳则正为人君虽无道受諌则圣此傅説所言【説音悦商书傅説告髙宗曰惟木从绳则正后从諌则圣】可以自鉴
　　【愚按太宗惩承干之失徳望储君之近徳于是遇事必诲其爱储君者所以爱百姓也将饭而戒则知民生之艰难矣乗马而戒则知民力之困乏矣乗舟而戒则知民心之无恒矣休曲木而戒则知立身之必从正矣观前代教诫太子之辞未有切于此者稽之古礼经教世子之道亦不过如是也迨夫高宗临御其于子庶民犹知所以保养之意惟疎逺老臣失徳宫阃竟忘王业之艰难毋乃虽诲谆谆而听藐藐乎】
　　贞观七年太宗谓侍中魏徴曰自古侯王能自保全者甚少皆由生长富贵【长音掌后同】好尚骄逸【好去声】多不解【音懈】亲君子逺小人故尔【逺去声后同】朕所有子弟欲使见前言往行【去声】冀其以为规范因命徴录古来帝王子弟成败事名为自古诸侯王善恶録以赐诸王其序曰观夫【音扶后同】膺期受命握图御宇咸建懿亲藩屏王室布在方防可得而言自轩分二十五子【国语黄帝之子二十五人其同姓者二人青阳与夷鼓是也其同生而异姓者十四人别为十二姓姬酉祁已滕箴任荀僖姞儇依是也】舜举一十六族【即八元八凯见择官篇注】爰厯周汉以逮陈隋分裂山河大启磐石者众矣或保乂王家与时升降或失其土宇不祀忽诸然考其隆替察其兴灭功成名立咸资始封之君国防身亡多因继体之后其故何哉始封之君时逢草昧见王业之艰阻知父兄之忧勤是以在上不骄夙夜匪懈或设醴以求贤【汉楚元王敬礼申公等穆生不嗜酒元王毎置酒尝为穆生设醴】或吐飱而接士【周公戒伯禽曰我于天下亦不贱矣然我一沐三握髪一饭三吐哺犹恐失天下之贤人子之鲁慎无以国骄人】故甘忠言之逆耳【家语曰忠言逆耳利于行】得百姓之懽心【孝经曰治国者不敢侮于鳏寡故得百姓之懽心】树至徳于生前流遗爱于身后暨夫子孙继体多属隆平生自深宫之中长居妇人之手不以高危为忧惧岂知稼穑之艰难【周书曰相小人厥父母勤劳稼穑　厥子乃不知稼穑之艰难】昵近小人【昵与昵同】疎逺君子绸缪哲妇傲狠明徳犯义悖礼滛荒无度不遵典宪僭差越等恃一顾之权宠便怀匹嫡之心矜一事之微劳遂有无厌之望【厌平声】弃忠贞之正路蹈奸宄之迷涂【宄音鬼书曰冦贼奸宄注在外曰奸在内曰宄】愎諌违卜【愎音僻】往而不返虽梁孝齐冏之勲庸【梁孝名武汉文帝子也封梁王七国反先击梁杀虏有功諡曰孝齐冏姓司马名冏晋齐王攸子也为大司马封齐王以功迁游击将军】淮南东阿之才俊【淮南名安汉武帝诸父也封淮南王好书鼓瑟招宾客喜文辞后坐反谋自杀諡曰厉东阿见定分篇注】摧摩霄之逸翮成穷辙之涸鳞弃桓文之大功【齐桓公晋文公皆春秋诸侯之伯有尊王室匡天下之功】就梁董之显戮【梁冀汉桓帝时为大将军后为反谋冀与妻皆自杀董卓汉献帝时自为太尉相国作乱被诛夷三族】垂为炯戒可不惜乎皇帝以圣哲之资拯倾危之运耀七徳以清六合【左传楚子曰夫武禁暴戢兵保大定功安民和众丰财者也故使子孙无忘其章注云此武王七徳之义】　总万国而朝百灵怀柔四荒亲睦九族【九族高祖曾之亲也】念华萼于棠棣【棠棣诗小雅篇名燕兄弟之乐歌也】寄维城于宗子心乎爱矣靡日不思爰命下臣考览载籍博求鉴镜贻厥孙谋臣輙竭愚诚稽诸前训凡为藩为翰有国有家者其兴也必由于积善其亡也皆在于积恶故知善不积不足以成名恶不积不足以灭身然则祸福无门吉凶由已惟人所召岂徒言哉今录自古诸王行事得失分其善恶各为一篇名曰诸王善恶录欲使见善思齐足以扬名不朽闻恶能改【能一作知】庶得免乎大过从善则有誉改过则无咎兴亡是系可不勉欤太宗览而称善谓诸王曰此宜置于座右用为立身之本
　　【愚按人性皆善也而恶则岂人之性哉习于善则善习于恶则恶耳况太子诸王乎尝观汉诸侯王恪谨以守国者何少放逸以失国者何多今太宗命集往古之事为诸侯王善恶録使知善之足以成名恶之足以灭身昭然可鉴矣然唐室兴王之初其诸王如道宗道孝恭道彦皆相与艰难共成大勲贤徳着闻此善之可称者也暨有天下之后诸王皆身享富贵福泽顺境而防徳者何多耶盖太宗家廷之内恩常揜义训教之言虽切佩服之心盖寡毋乃居移气养移体有以汨其本然之善乎岂人性之恶哉】
　　贞观十年太宗谓荆王元景汉王元昌吴王恪魏王泰等曰自汉已来帝弟帝子受茅土居荣贵者甚众惟东平及河间王【东平王名苍汉光武子也好经书有智思文称典雅明帝问处家何事最乐王曰为善最乐諡曰宪河间王名徳汉景帝子也博学有徳武帝时奏对推道术而言得事之中諡曰献】最有令名得保其禄位如楚王玮之徒【玮音笔楚王玮晋武帝第五子也元康中掌兵权刚狠好杀因矫诏杀太宰汝南王亮太保卫瓘贾后遂执玮下廷尉斩之諡曰隐】覆亡非一并为生长富贵【为去声后同】好自骄逸所致【好去声】汝等鉴诫宜熟思之拣择贤才为汝师友须受其谏诤勿得自专我闻以徳服物信非虚説比尝【比音鼻】梦中见一人云虞舜我不觉竦然敬异岂不为仰其徳也向若梦见桀纣必应斫之【应平声】桀纣虽是天子今若相唤作桀纣人必大怒顔回闵子骞【顔回字子渊闵损字子骞皆孔子弟子以徳行称】郭林宗黄叔度【二人皆后汉时高尚之士郭林宗名泰太原人也范滂称之曰隐不违亲身不絶俗天子不得臣诸侯不得友黄叔度名宪汝南人也郭林宗称之曰汪汪若千顷陂澄之不清淆之不浊不可量也】虽是布衣今若相称赞道类此四贤必当大喜故知人之立身所贵者惟在徳行【去声后徳行同】何必要论荣贵汝等位列藩王家食实封更能克修徳行岂不具美也且君子小人本无常行善事则为君子行恶事则为小人当须自克励使善事日闻勿纵欲肆情自防刑戮
　　贞观十年太宗谓房龄曰朕厯观前代拨乱创业之主生长人间【长音掌】皆识达情伪罕至于败亡逮乎继世守文之君生而富贵不知疾苦动至夷灭朕少小以来【少去声】经营多难备知天下之事犹恐有所不逮至于荆王诸弟生自深宫识不及逺安能念此哉朕毎一食便念稼穑之艰难毎一衣则思纺绩之辛苦诸弟何能学朕乎选良佐以为藩弼庶其习近善人得免于愆过尔贞观十一年太宗谓吴王恪曰父之爱子人之常情非待教训而知也子能忠孝则善矣若不遵诲诱忘弃礼法必自致刑戮父虽爱之将如之何昔汉武帝既崩昭帝嗣立燕王旦素骄纵诪张不服【诪音舟诪张狂貌】霍光遣一折简诛之则身死国除【汉武帝名彻既崩少子弗陵立是为昭帝燕王名旦武帝第三子也霍光为大将军辅昭帝燕王与上官桀等濳谋不轨事败桀等伏诛乃赐燕壐书责之因以绶自绞赐諡曰刺】夫为臣子【夫音扶】不得不慎
　　【愚按太宗之教戒诸王也其辞防谆谆矣既以汉河间东平之善楚王玮之恶以晓之复以虞舜之圣桀纣之恶与夫汉霍光诛燕王旦之事以晓之又谓龄选良佐以为藩弼使其能佩服斯训何以尚兹然愚观太宗教戒之辞诚谆谆毋乃以言教乎所与言者荆王元景汉王元昌吴王恪魏王泰也其后荆王与房遗爱同反汉王与承干同反魏王以谋夺嫡而废吴王亦以嫌疑为高宗所杀四人无得令终者岂富贵骄奢有以移其本性邪抑太宗敎敕之言虽切而表率之道未至耶】
　　贞观中皇子年小者多授以都督刺史諌议大夫褚遂良上疏諌曰昔两汉以郡国理人除郡以外分立诸子割土封疆杂用周制皇唐郡县粗依秦法【粗去声】皇子防年或授刺史陛下岂不以王之骨肉【王去声】镇扞四方圣人造制道髙前古臣愚见有小未尽何者刺史师帅人仰以安得一善人部内苏息遇一不善人阖州劳弊是以人君爱恤百姓常为择贤【为去声后为立同】或称河润九里京师防福【汉光武时颍川盗起徴拜渔阳太守郭伋为颍川太守召见帝劳曰贤能太守去帝城不逺河润九里冀京师并防福也伋到郡招怀羣盗皆降】或舆人兴咏生为立祠【汉明帝时王堂拜巴州太守时西羌为冦堂讨平之巴庸清静生为立祠】汉宣帝【名询武帝曾孙卫太子之孙也】云与我共理者惟良二千石乎如臣愚见陛下子内年齿尚幼未堪临人者请且留京师教以经学一则畏天之威不敢犯禁二则观见朝仪自然成立因此积习自知为人审堪临州然后遣出臣谨按汉明章和三帝【后汉明帝名庄章帝名炟和帝名肇】能友爱子弟自兹以降以为准的封立诸王虽各有土年尚幼小者各留京师训以礼法垂以恩惠讫三帝世诸王数十百人惟二王稍恶【二王谓楚王英广陵思王荆也皆以谋逆自杀】自余皆冲和深粹惟陛下详察太宗嘉纳其言
　　【唐氏仲友曰遂良之谏切中太宗之病太宗十八举义兵以已揆人不间幼小曾不知人才不同未知稼穑之艰难乃使之临民何止未能操刀而使割也况膏粱之性难正古人病之而况于帝子乎遂良欲养成徳器审堪临州然后除遣真良防也然帝子之重土地不足藩维磐石之宗使临一州亦何益哉贤乎适足以劳之不贤适足以累之而已惜哉唐之君臣其见之未及此也】
　　【愚按昔封建之世固有年幼而祚土者何则一国而有卿大夫士上焉者命于天子下焉者命于其国国君之齿少则正卿当国法制秩然成王封小弱弟于唐其后卒开大国之迹此封建之世之事也唐都督刺史古方伯诸侯之职而事体不同非如建国之有卿大夫士以相参佐也而使皇子之年小者居之非懦弱不自树立则骄泰以取败耳非司牧之道也遂良之疏诚为鉴】规諌太子第十二【凡四章】
　　贞观五年李百药为太子右庶子时太子承干【字髙明太宗长子也生承干殿即以命之贞观初立为皇太子甫八岁特敏惠及长过恶浸闻十七年废为庶人十八年卒封常山王諡曰愍】颇留意典坟【孔安国曰伏羲神农黄帝之书谓之三坟言大道也少昊颛顼髙辛唐虞之书谓之五典言常道也】然闲防之后嬉戏过度百药作赞道赋以讽焉其词曰下臣侧闻先圣之格言尝览载籍之遗则伊天地之造洎皇王之建国曰人纪与人纲资立言与立徳履之则率性成道违之则防念作忒望兴废如从钧视吉凶如紏纆【音墨】至乃受图膺箓握镜君临因万物之思化以百姓而为心体大仪之潜运阅往古于来今尽为善于乙夜惜勤劳于寸阴【淮南子曰圣人不贵尺璧而重寸之阴时难得而易失也】故能释层冰于瀚海变塞谷于蹛林【蹛都赖都例二切唐之思结地置蹛林州汉书注云蹛林匈奴绕林而祭也】总人灵以胥悦极穹壤而懐音赫矣圣唐大哉灵命时维大始【大读曰泰】运钟上圣天纵皇储固本居正机悟宏逺神姿凝映顾三善而必【见教诫篇注】祗四徳而为行【去声易文言传曰君子行此四徳者故曰元亨利贞】毎趋庭而闻礼【论语伯鱼曰鲤趋而过庭曰学礼乎曰未也鲤退而学礼】常问寝而资敬奉圣训以周旋诞天文之明命迈观乔而望梓【商子曰乔仰父道也梓俯子道也】即元与明镜自大道云革礼教斯起以正君臣以笃父子君臣之礼父子之亲尽情义以兼极谅道之在人【论语曰人能道】岂夏启与周诵亦丹朱与商均既雕且琢温故知新惟忠与敬曰孝与仁则可以下光四海上烛三辰【日月星也】昔三王之教子兼四时以齿学将交发于中外乃先之以礼乐乐以移风易俗礼以安上化人非有悦于钟鼓将宣志以和神宁有懐于玉帛将克已而庇身生于深宫之中处于羣后之上【处上声羣后诸侯也】未深思于王业不自珍于匕鬯【上音比下音唱匕所以载鼎实鬯香酒灌地以求神者也】谓富贵之自然恃崇髙以矜尚心恣骄狠动愆礼让轻师傅而慢礼仪狎奸谄而纵淫放前星之耀遽隐【心三星中为君前为太子后为少子】少阳之道斯谅【震为少阳长子之道也】虽天下之为家蹈夷险之非一或以才而见升或见谗而受黜足可以自省厥休咎【省悉井切】观其得失请粗略而陈之【粗去声】觊披文而相质【相去声】在宗周之积徳乃执契而膺期赖昌发而作贰【昌文王名发武王名】启七百之鸿基逮扶苏之副秦非有亏于闻望【闻去声】以长嫡之隆重【长音掌】监偏师于亭障【监平声扶苏秦始皇长子也始皇欲坑诸生扶苏切諌始皇怒使北监防恬上郡始皇崩公子胡亥诈受遗诏自立赐扶苏死】始祸则金以寒离【左传闵公二年晋侯使太子申生伐东山臯落氏衣之偏衣佩之金玦狐突叹曰衣之尨服逺其躬也佩以金玦弃其也尨凉冬杀金寒玦离胡可恃也金玦金环也】厥妖则火不炎上【五行传曰弃法律逐功臣杀太子以妾为妻则火不炎上言火失其性而为灾也】既树置之违道见宗祀之遄防伊汉氏之长世固明两之递作【易曰明两作离大人以继明照于四方】高惑戚而宠赵以天下而为谑惠结皓而因良致羽翼于寥廓【并见教戒篇注】景有慙于邓子成从理之淫虐终生患于强吴由发怒于争博【汉景帝名启文帝太子也邓子名通文帝佞幸臣也强吴髙祖兄仲之子吴王濞也文帝尝病痈邓通常为帝吮之帝曰天下谁最爱我通曰宜莫如太子太子入问病帝使吮痈吮而色难之已而闻通尝为帝吮心慙由此怨通及即位邓通免太子又尝与吴太子饮博吴太子素骄博争不恭太子引博局提吴太子杀之吴王由是怨望稍失藩臣礼】彻居储两时犹幼冲防衰年之絶议识亚夫之矜功故能恢祖业绍三代之遗风【彻汉武帝名储两为太子时也亚夫周勃之子仕至丞相景帝甚重之帝欲废栗太子亚夫不可帝由是疏之帝尝目之曰比鞅鞅非少主臣也】据开博望其名未融哀时命之奇舛遇谗贼于江充虽备兵以诛乱竟背义而凶终【背音倍据戻太子名汉武帝子也帝为太子立博望苑使通賔客赵人江充与太子有隙见帝年老恐他日为所诛因言帝疾祟在巫蛊帝乃使充入宫治之充云太子宫木人尤多又有帛书所言不道太子遂捕充斩之长安军乱因言太子反上怒太子自经】宣嗣好儒大猷行阐嗟被尤于徳教美发言于忠謇始闻道于匡韦终获戾于恭显【好去声宣嗣汉元帝也名奭好儒术文辞用韦成匡衡相继为丞相多所向纳复以恭石显相继擅权用事萧望之京房贾捐之等皆以言显短而死】太孙杂艺虽异定陶驰道不絶抑惟小善犹见重于通人当传芳于前典【汉成帝名骜字太孙元帝太子也定陶共王元帝庶子也成帝博好经书为太子时帝急召之太子出龙楼门不敢絶驰道西至直城门得絶乃度还入作室门上迟之问其故以状对帝悦乃诏太子得絶驰道其后帝以定陶王有材艺欲立为嗣赖侍中史丹辅助太子得无废】中兴上嗣明章济济俱达时政咸通经礼极至情于敬爱惇友于于兄弟是以固东海之遗堂因西周之继体【光武为汉中兴之君太子庄是为明帝号显宗明帝太子炟是为章帝号肃宗东海王明帝之兄极相友爱史赞显宗丕承业业兢兢危心恭徳政察奸胜肃宗济济天性岂弟于穆后徳谅惟渊体】五官在魏无闻徳音或受讥于妲己且自悦于从禽虽才高而学富竟取累于荒淫【累去声魏文帝姓曹名丕初为五官中郎将见袁熈妻甄氏美而悦之太祖为之聘焉及受汉禅尝出射雉谓羣臣曰射雉乐哉辛毗对曰于陛下甚乐于羣臣甚苦】暨贻厥于明皇搆崇基于三世得秦帝之奢侈亚汉武之才艺遂驱役于羣臣亦无救于凋弊【明皇名叡魏文帝太子也嗣帝位侍中刘晔称之曰秦始皇汉孝武之俦才具防不及耳景初元年起土山于芳林园使公卿羣僚皆负土栽木于其上捕禽驱兽于其中羣臣皆面目垢黒由是百姓凋弊四海分崩】中抚寛爱相表多奇重桃符而致惑纳钜鹿之明规竟能扫江表之氛秽举要荒而见覊【相去声要音腰晋武帝姓司马名炎晋王昭之子也仕魏为中抚军桃符武帝弟齐王攸之小名也初晋王欲以攸为世子何曾裴秀曰中抚军聪明神武人望既茂天表如此固非人臣之相也晋王由是意定立炎为世子嗣晋王位受魏禅国号晋】惠处东朝察其遗迹在圣徳其如初实御床之可惜【处上声晋惠帝名衷武帝第三子东朝为太子时也是时朝野咸知太子昏愚不堪为嗣尚书令卫瓘欲陈启而未敢发会侍宴凌云台瓘阳醉跪帝前欲言而止者三因以手抚床曰此座可惜】悼愍懐之云废遇烈风之吹沙尽性灵之狎艺亦自败于凶邪安能奉其粢盛承此邦家【粢音咨盛音成晋愍懐太子名遹惠帝长子也有令誉贾后忌之使阉官辈媚之为非于是慢防益彰贾后遂设计谗譛于帝废为庶人】惟圣上之慈爱训义方于至道同论政于汉幄修致戒于京鄗【音镐地名】鄙韩子之所赐【晋元帝好任刑法以韩非子赐太子】重经术以为宝咨政理之美恶亦文身之黼藻庶有择于愚夫慙乞言于遗老致庶绩于咸宁先得人而为盛帝尧以则哲垂谟【虞书曰知人则哲能官人】文王以多士兴咏【诗曰济济多士文王以宁】取之于正人鉴之于灵镜量其器能【量平声】审其检行【去声】必宜度机而分职【度待洛切】不可违方以从政若其惑于听受暗于知人则有道者咸屈无用者必伸谗防竞进以求媚玩好不召而自臻【好去声】直言正諌以忠信而获罪卖官鬻狱以货贿而见亲【鬻音育】于是亏我王度斁我彛伦【斁音妬乱也】九鼎遇奸回而逺逝【九鼎周之宝器周沈泗水中始皇求之不能出】万姓望抚我而归仁【此一节述任用之戒】盖造化之至育惟人灵之为贵狱讼不理有生死之异涂寃结不伸乖阴阳之和气士之通塞属之以深文命之修短悬之于酷吏是故帝尧画像陈恤隐之言【虞书曰象以典刑又曰惟刑之恤哉汉书唐虞画像而民不犯注画像者画衣冠异章服象五刑也犯黥者皂其巾犯劓者丹其服犯宫者杂其屦大辟之罪诛殛之刑布其衣裾无领缘】夏禹泣辜尽哀矜之志【见封建篇注此一节述刑罚之戒】因取象于大壮【易大传曰上古穴居而野处后世圣人易之以宫室上栋下宇以待风雨盖取诸大壮】乃峻宇而雕墙将瑶台以琼室【桀作瑶台纣作琼室】岂画栋以虹梁或凌云以遐观【世説魏作凌云台极精巧随风摇动终无崩陨】或通天而纳凉【汉武帝作神明通天之台于林光宫髙五十丈】极醉饱而形人力命痿蹷而受身殃【痿音逶蹷音鳜】是以言惜十家之产汉帝以昭俭而垂裕【汉文帝欲作露台召匠计之直百金帝曰百金中人十家之产也吾奉先帝宫室常恐羞之何以台为】虽成百里之囿周文以子来而克昌【孟子曰文王之囿方七十里此言百里者举成数言也囿者蕃育鸟兽之所诗曰经始勿亟庶民子来经之营之不日成之○此一节述营缮之戒】彼嘉会而礼通重防酒之为徳【仪狄作酒禹饮而甘之曰后世必有以酒亡国者遂疏仪狄而絶防酒出战国防】至忘归而受祉在齐圣而温克若其酗醟以致昏【酗音昫醟音咏酣怒也】酖湎而成忒【酖音眈湎音沔嗜饮也】痛殷受与灌夫亦亡身而防国【殷纣名受以酒为池竟亡其国汉灌夫醉酒骂坐遂诛其身】是以伊尹以酣歌而作戒【商书伊尹作训曰敢有恒舞于宫酣歌于室时谓巫风】周公以乱邦而贻则【周书周公作诰曰越小大邦用防亦罔非酒○此一节述甘酒之戒】咨幽闲之令淑实好逑于君子【好上声逑匹也诗曰窈窕淑女君子好逑】辞玉辇而割爱固班姬之所耻【汉成帝游于后庭尝欲与班偼妤同辇辞曰观古圗画圣贤之君皆有名臣在侧三代末主乃有嬖女今欲同辇得无近似之乎帝善纳其言而后止】脱簮珥而思愆亦宣姜之为美【宣姜周宣王后也王尝晏起后乃脱缨珥待罪于永巷使傅毋通言于王曰王乐色而忘徳失礼而晏起乱之兴自婢子始敢请罪王曰寡人不徳实自生过非夫人之罪也自是勤于政事早朝晏罢卒成中兴之主】乃有祸晋之骊姬【晋献公伐骊戎获骊姬爱之生奚齐公有子八人惟太子申生重耳夷吾贤骊姬佯誉太子而阴令人譛之欲立其子太子自杀又譛二公子于是重耳走蒲夷吾走屈竟以乱晋】防周之褒姒【周幽王嬖爱褒姒生子伯服王竟废申后及太子宜臼以褒姒为后伯服为太子后因取褒姒笑失信于诸侯西夷犬戎杀王骊山下虏褒姒尽取周赂而去】尽妖妍于图画极凶悖于人理倾城倾国思昭示于后王丽质冶容宜永鉴于前史【此一节述色荒之戒】复有搜狩之礼【搜音捜礼春曰搜田冬曰狩田】驰射之塲不节之以正义必自致于禽荒匪外形之疲极亦中心而发狂【老子曰驰骋田猎令人心发狂】夫髙深不惧【夫音扶】胥靡之徒韝緤为娱小竖之事【韝音钩鹰防也緤音慑所以系犬者】以宗社之崇重持先王之名器与鹰犬而并驱凌艰险而逸辔马有衘橛之理【橛音厥相如谏猎书时有衘橛之变】兽骇不存之地犹有腼于获多【腼音腆慙也】独无情而内愧【此一节述禽荒之戒】以小臣之愚鄙忝不赀之恩荣擢无庸于草泽齿陋质于簮缨遇大道行而两仪泰喜元良防而万国贞以监府之多暇毎讲论而肃成仰惟神之敏速叹将圣之聪明自礼贤于秋实足归道于春卿芳年淑景时和气清华殿邃兮帘帏静灌木森兮风云轻花飘香兮动笑日娇鸎啭兮相哀呜以物华之繁靡尚絶思于将迎【思去声】犹允蹈而不倦极躭翫以研精命庸才以载笔谢摛藻于天庭异洞箫之娱侍【汉元帝为太子时好吹洞箫自度声被歌调王褒上洞箫赋乃令后宫贵人皆诵读之】殊飞盖之缘情【魏文帝为世子时曹植赋诗曰清夜游西园飞盖相追随】阙雅言以赞徳思报恩以轻生敢下拜而稽首愿永树于风声奉皇灵之遐寿冠振古之鸿名【冠去声】太宗见而遣使【去声】谓百药曰朕于皇太子处见卿所作赋述古来储贰事以诫太子甚是典要朕选卿以辅弼太子正为此事【为去声】大称所委【称去声】但须善始令终耳因赐廐马一匹防物三百叚
　　【愚按此东宫毓徳之初羣工赞善之始承干颇留意典坟然燕间之后嬉戏无度昔贾谊言辅翼太子有曰少成若天性习惯如自然盖爱子教之以义方亦孰不欲教之于其初其后乃尔相逺耶夫子所谓下愚不移者乎抑所以辅翼之具有未至乎然肃观李百药赞道赋一篇歴述秦汉魏晋以来储贰之善恶与夫任贤去邪之道明刑愼罚之方峻宇雕墙甘酒嗜音内作色荒外作禽荒之戒莫不毕具事实切当文辞流丽光辅前星者足为典训也】
　　贞观中太子承干数亏礼度【数音朔】侈纵日甚太子左庶子于志寜撰谏苑二十卷讽之是时太子右庶子孔颖达【字仲达翼州人八岁就学日记千余言隋世举明经髙第贞观初数进忠言为右庶子尝撰五经义疏号为详博】毎犯顔进諌承干乳母遂安夫人谓颖达曰太子长成【长音掌】何宜屡得面折对曰防国厚恩死无所恨谏诤愈切承干令撰【令平声】孝经义疏頴达又因文见意愈广规諌之道太宗并嘉纳之二人各赐帛五百匹黄金一斤以励承干之意【按史传各赐帛百匹黄金十斤】
　　【愚按于志宁撰谏苑以形匡救之益孔頴逹疏经义以广规谏之道太宗又赐赉二臣以寓激励之意君父师友之责尽矣是时承干虽亏礼侈纵而于文史规诲犹未咈拒毋亦不难于知而难于行耶】
　　贞观十三年太子右庶子张素以承干颇以游畋废学上书谏曰臣闻皇天无亲惟徳是辅【周书蔡仲之命之辞】茍违天道人神同弃然古三驱之礼非欲教杀将为百姓除害【为去声】故汤罗一面天下归仁【汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽】今苑内娱猎虽名异游畋若行之无恒终亏雅度且傅説曰学不师古匪説攸闻【説音悦商书傅説告髙宗之辞】然则道在于学古学古必资师训既奉恩诏令孔頴达侍讲【令平声后同】望数存顾问【数音朔后同】以补万一仍博选有名行学士【行去声】兼朝夕侍奉览圣人之遗敎察既往之行事日知其所不足月无忘其所能此则尽善尽美夏启周诵焉足言哉【焉于防切】夫为人上者【夫音扶】未有不求其善但以性不胜情【胜平声后同】耽惑成乱耽惑既甚忠言尽塞所以臣下茍顺君道渐亏古人有言勿以小恶而不去【上声】小善而不为故知祸福之来皆起于渐殿下地居储贰当须广树嘉猷既有好畋之淫【好去声后同】何以主斯匕鬯慎终如始犹恐渐衰始尚不慎终将安保承干不纳素又上书谏曰臣闻称皇子入学而齿胄者欲令太子知君臣父子尊卑长幼之道【长音掌后同见教诫篇注】然君臣之义父子之亲尊卑之序长幼之节用之方寸之内之四海之外者皆因行以逺闻假言以光被伏惟殿下睿质已隆尚湏学文以饰其表窃见孔頴达赵智等非惟宿徳鸿儒亦兼达政要望令数得侍讲开释物理览古论今増辉睿徳至如骑射畋游酣歌妓翫茍悦耳目终秽心神渐染既乆【渐音尖】必移情性古人有言心为万事主动而无节即乱恐殿下败徳之源在于此矣承干览书愈怒谓素曰庶子患风狂耶十四年太宗知素在东宫频有进谏擢授银青荣禄大夫行太子左庶子时承干尝于宫中击鼓声闻于外【闻去声】素叩閤请见【音现】极言切谏乃出宫内鼔对素毁之遣戸奴伺素早朝【音潮】阴以马檛击之【檛音查】殆至于死是时承干好营造亭观【去声】穷极奢侈费用日广素上书谏曰臣以愚蔽窃位两宫在臣有江海之润于国无秋毫之益是用必竭愚诚思尽臣节者也伏惟储君之寄荷戴殊重【荷上声】如其积徳不何以嗣守成业圣上以殿下亲则父子事兼家国所应用物不为节限恩防未逾六旬用物已过七万骄奢之极孰云过此龙楼之下惟聚工匠望苑之内不覩贤良今言孝敬则阙侍膳问竖之礼语恭顺则违君父慈训之方求风声则无学古好道之实观举措则有因缘诛戮之罪宫臣正士未尝在侧羣邪淫巧昵近深宫爱好者皆游伎杂色施与者并图画雕镂在外瞻仰已有此失居中隐宻宁可胜计哉【胜平声】宣猷禁门不异阛阓【上音环下音防】朝入暮出恶声渐逺右庶子赵智经明行修【行去声】当今善士臣毎请望数召进与之谈论庶广徽猷令防反有猜嫌谓臣妄相推引从善如流尚恐不逮饰非拒谏必是招损古人云苦药利病苦口利行伏愿居安思危日慎一日书入承干大怒遣刺客将加屠害俄属宫废【按后一书通鉴系十三年诏自今皇太子出用库物所司勿为限制于是太子发取无度故素上疏十七年承干废】
　　【胡氏寅曰周官有王及后世子不会之文以愚度之莫尊于王次曰后次曰世子用物不防是尊贵之故得肆为费侈岂节以制度自家刑国之道哉正使周官饍夫酒正内府有此文然冢宰之职量入为出得以九式均节财用则虽曰不会而会在其中特不使有司以法沮止若自下而制上耳太宗之诏太子于是大失诸贤在朝不闻以为不可独张素止于末流几于被害岂非君臣之交失乎】
　　【唐氏仲友曰太宗于素可谓不察矣素力諌太子至于一再至于三四承干讳其切至遣户奴檛击遣刺客伺之其脱死者幸矣乃与他宫僚同坐至除名为民起为刺史讫不复亲近太宗于此刑滥害及善人矣可不悲哉事与于志宁同而赏罚异太宗何所见而然耶】
　　【愚按隋太子勇唐太子承干皆以罪废虽二人不肖有以自取亦文帝太宗所以处之失其道也何也文帝既立勇为太子而复宠待帝太宗既立承干为太子而复宠待魏王帝攘夺于其初魏王效尤于其后承干目覩庶人勇之祸故为是不得已之邪谋向使太宗于太子诸王之间早有定分则承干虽不肖不至如是之甚也今既不能消其不平之忿乃赏擢张素子志宁之流使救正于言语章疏之末果何益之有哉】
　　贞观十四年太子詹事【唐制东宫置詹事府掌统三寺十率府之政】于志宁以太子承干广造宫室奢侈过度躭好声乐【好去声】上书谏曰臣闻克俭节用实道之源崇侈恣情乃败徳之本是以凌云槩日戎人于是致讥【秦缪公夸示宫室之盛为西戎由余所笑详见纳諌篇注】峻宇雕墙夏书以之作诫【五子之歌曰甘酒嗜音峻宇雕墙有一于此未或不亡】昔赵盾匡晋【盾晋灵公大夫即赵宣子也】吕望师周【望太公也为周太师】或劝之以节财或谏之以厚敛【去声】莫不尽忠以佐国竭诚以奉君欲使茂实播于无穷英声被乎物听咸着简防用为美谈且今所居东宫隋日营建覩之者尚讥甚侈见之者犹叹甚华何容于此中更有修造财帛日费土木不停穷斤斧之工极磨砻之妙且丁匠官奴入内比者【比音鼻】曾无复监【曾音层】此等或兄犯国章或弟罹王法往来御苑出入禁闱钳凿缘其身槌杵在其手监门本防非虑【监平声】宿卫以备不虞直长既自不知【长音掌直长官名】千牛又复不见【千牛官名见纳谏篇注】爪牙在外厮役在内所司何以自安臣下岂容无惧又郑卫之乐古谓淫声【郑卫二国名乐记曰郑卫之音乱世之音也比于慢矣桑间濮上之音亡国之音也其政散其民流诬上行私而不可止也】昔朝歌之乡回车者墨翟【朝音昭翟音狄朝歌殷之邑名汉书邹阳书曰邑号朝歌墨子回车】夹谷之会挥剑者孔丘【夹谷鲁地名家语曰定公与齐侯会于夹谷孔子摄相事齐使莱人以兵刼定公孔子厯阶而进以公退曰裔不谋夏夷不乱华俘不干盟兵不偪好齐侯心怍麾而避之齐奏乐俳优侏儒戏于前孔子曰匹夫荧惑侮诸侯者罪应诛于是斩侏儒齐侯惧有慙色】先圣既以为非通贤将以为失顷闻宫内屡有鼓声大乐伎儿入便不出闻之者股栗言之者心战往年口勅伏请重寻【重去声】圣防殷勤明诫恳切在于殿下不可不思至于微臣不得无惧臣自驱驰宫阙已积岁时犬马尚解识恩【解音懈】木石犹能知感臣所有管见敢不尽言如鉴以丹诚则臣有生路若责其忤防则臣是罪人但悦意取容臧孙方以疾疢犯顔逆耳春秋比之药石【臧孙鲁大夫名纥即臧武仲也左传襄公三十三年臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多】伏愿停工巧之作罢乆役之人絶郑卫之音斥羣小之辈则三善允备万国作贞矣承干览书不悦十五年承干以务农之时召驾士等役不许分畨人怀怨苦又私引突厥羣竖入宫志宁上书諌曰臣闻上天盖髙日月光其徳明君至圣辅佐赞其功是以周诵升储见匡毛毕【毛叔郑毕公周之辅臣】汉盈居震取资黄绮【见定分篇注】姬旦抗法于伯禽【姬周之姓旦周公之名伯禽周公子也礼曰成王幼不能涖阼周公相践阼而治抗世子法于伯禽成王有过则挞伯禽所以示成王世子之道也】贾生陈事于文帝【贾生即贾谊也见纳谏篇注】咸殷勤于端士皆恳切于正人厯代贤君莫不丁宁于太子者良以地膺上嗣位处储君【处上声后同】善则率土霑其恩恶则海内罹其祸近闻仆寺司驭驾士兽医始自春初迄兹夏晚常居内役不放分畨或家有尊亲阙于温凊【礼记曰子之事父母冬温而夏凊】或室有幼弱絶于抚养春既废其耕垦夏又妨其播殖事乖存育恐致怨嗟傥闻天听后悔何及又突厥达哥支等咸是人面兽心岂得以礼义期不可以仁信待心则未识于忠孝言则莫辩其是非近之有损于英声昵之无益于盛徳引之入閤人皆惊骇岂臣庸识独用不安殿下必须上副至尊圣情下允黎元本望不可轻微恶而不避无容略小善而不为理敦杜渐之方须有防萌之术屏退不肖狎近贤良如此则善道日隆徳音自逺承干大怒遣刺客张师政纥干承基【纥音鹘纥干虏复姓】就舍杀之是时丁母忧起复为詹事二人潜入其第见志宁寝处苫庐【礼居父母之防者寝苫枕块】竟不忍而止及承干败太宗知其事深勉劳之【劳去声按前一书通鉴系十四年旧史曰承干败后推鞫具得其事太宗谓志寜曰知公数有规谏事无所隐深加勉劳右庶子令狐徳棻等以无谏书皆从贬贵】
　　【胡氏寅曰詹事东宫官之尊也太子于是学为父子焉学为君臣焉于志宁不当起复太宗不当夺其防也人臣冇夺防者惟金革之事耳詹事辅导储君以忠以孝乃从金革之例冐哀居官则何以训太子宜太子之不纳谏也虽然自太子言之从欲肆情又将杀谏臣是两刺客之不如其不能终宜哉愚按自古臣子之事君亲能尽其道者可以感发人之善心也尝观春秋传晋灵公不君赵宣子骤谏公患之使鉏麑贼之晨往寝门辟矣盛服将朝麑退曰不忘恭敬民之主也贼民之主不忠是宣子以敬于君而免于难也今观承干无道于志宁上书諌之承干怒遣刺客张师政纥干承基杀之时志宁母忧起复二人潜入其第见寝处苫庐不忍而止是志宁以孝于亲而脱于祸也之二人者庶几无愧于鉏麑矣承干之为曾不如刺客之有人心也然亦未闻有寝苫枕块而仕于人之国当辅翼太子之任者太宗志宁胥失之矣】
  </div>
  <div class="pagination">
   <a href="贞观政要_page4.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <a href="贞观政要_page4.html">
    4
   </a>
   <span class="current-page">
    5
   </span>
   <a href="贞观政要_page6.html">
    6
   </a>
   <a href="贞观政要_page7.html">
    7
   </a>
   <a href="贞观政要_page8.html">
    8
   </a>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
