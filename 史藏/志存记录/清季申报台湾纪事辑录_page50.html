<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 50 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 50 页/共 118 页</h1>
    <div class="content">　　东来风紧逼人寒，返里军声动地欢；妆抵凉砧今有信，夜灯花卜锦衣看。 

　　编管行看好事敦，□升夫妇返江村；原来玉帛兵戎化，万里和风被帝恩。 

　　「止戈为武」有明文，自此边疆不染氛；贩货大商通载运，满船珠宝进河汾。 

　　欲饱鹰扬不碍身，日兵意主恤琉民；当时疫病今痊否？野哭招魂更有人！ 

　　格致生涯说采煤，大兵动地唱「归来」；华商出海皆生感，卧月眠云两不猜。 

　　中宵霜落靖彭排，参赞军谋月一斋；拚命执殳全命返，果然此次好当差。 

　　红旗招飐映蛮溪，善后施琅计好提；底定东南功不小，春来番社学扶犁（前康熙间收台湾，施琅定善后计）。 

　　箭挑野鸟转穹庐，自笑生黎礼太疏！林木一丛深密处，炊烟从此学樵苏。 

　　鎗操盘场一骑飞，迩来秋爽马声肥；柄权大局恩威济，幸煞弦高犒乘韦。 

　　十一月十八日（公历十二月二十六日——即礼拜六） 

　　提督彭（汉楚）奏报接任日期折（十月二十七日京报） 

　　福建水师提督、世袭云骑尉、「利勇」巴图鲁奴才彭楚汉跪奏：为恭报奴才接印任事日期，叩谢天恩，仰祈圣鉴事。 

　　窃奴才蒙恩饬即赴福建水师提督新任，遵即交卸大名镇篆，移交练军，于六月二十六日自天津航海；业将交卸及起程日期，恭折报明在案。旋于七月十一日至福州，会商将军、督、抚臣筹度机宜。十八日，行抵厦门。二十七日，准署提臣李新燕派员将「福建水师」银印一颗赍送前来；奴才当即恭设香案，望阙叩头谢恩，祗领任事。 

　　伏念奴才湖湘末弁，知识庸愚；昔年带勇荆、吴，蒙擢官于琼镇；后此练兵畿辅，更授任于大名。迭叨雨露之优沾，未有涓埃之报称；愚忱感激，悚惕弥深！兹复蒙恩，饬赴新任。查福建地属岩疆，提督职司专阃。内河外海，巡缉綦难；近岛遥商，抚绥匪易。矧今日本有事生番，各处海防均需豫备。自顾颛愚之质，曷胜艰巨之役！惟有勉策驽骀，不辞劳瘁，督率镇将整饬营行，内固各口之藩篱、外筹重洋之形势；周防要隘，修筑炮台；竭力逻巡，细心经划。并随时随事咨商将军、督、抚臣妥为办理，以期海宇肃清，仰答高厚鸿慈于万一耳。 

　　除将接印任事日期恭疏题报外，所有奴才感激微忱，理合恭折叩谢天恩，伏乞皇上圣鉴！谨奏。 

　　奉朱批：『知道了。钦此』。 

　　十一月二十一日（公历十二月二十九日——即礼拜二） 

　　华兵与生番接仗 

　　福建西字新报传曰：东兵既去台湾后，而中国官军又与生番接战，计华兵受伤以及阵亡者共有十人、生番死者共六十三人云。顾按东人在台时，华官皆称设法以安慰番人，视如各省府、县之赤子，并愿抚恤以隶入国籍等语。且又曰：『番人甚感官宪之德，皆立誓愿与官兵同心协力，逐出东兵』。在中外人耳闻此言，以为东人一去，则生番必如赤子之依慈母，同声庆乐也。不料今闻此耗，则良足一太息也！岂官宪究不能以化导之法从事乎？故必欲以干戈而行欤！ 

　　查华官自踵履台湾，迄今已百有余年，辄于生番用兵，番人既未归服，而衅隙亦未尝修补；然其糜费国帑、伤损生命，不知几何矣！所望勿踵其先辙，是亦治民之方也。顾现既复启衅隙，势不免以力威服。然东人能二月内归服众番，自非仅以兵威所致，又加以慰恤之也。共计其杀毙番人，想不逾我华官之此役也。东兵之去台，原应我华兵于其所舍各营及分屯各处先为接驻，而后使东人出也；但不知果如是否？如果如是，似亦无生番肆悍之理矣。总之，要在不复启衅；先既恤慰之，继以重兵威视之而已。现在固震以兵威，而不知其先曾有恤慰之良法否也！ 

　　西报既述其事，末曰：尚未知谁胜谁负？然以番人死至六十六人之多，其事可不卜而知。且以华兵死伤各有，而生番惟死之是闻；此又足为明征也。然番人全死，并无伤人之词以闻；又令人可惜！盖我华人欲服其心，则相接之下，又何必多行杀戮，更激众番之恨乎！ 

　　西报论中国当一变 

　　香港「喇臣」西字日报论及中国之所以不及外国者有二：其一，欺蒙相尚，不能忠劝于国家；其二，诈伪成风，不能诚信于交际。如能一反其弊，则自无不胜矣。请宽忌讳，为申言之。身居民上者，是为父母官。顾居恒不以百姓为念，惟知饱其贪橐耳；所取非义，而以为分所当得。因此，上下离心，而国体不尊。其次，不为脧削，则为侵渔。所有发帑金、拨军实，仅得其半。榷税、饷征、田赋所以贡之天府、入之天庾者，亦不过十得其三、四耳。况乎近日捐纳盛行，包苴载道，无不上侵之于国，下取之于民。然则欲求官方之廉肃、国事之振兴，焉可得哉！或云近来日本用兵于台湾一役，其事大有裨益于中国。因中国升平日久，防御战守之道，弃焉不讲。日本军士不过三千人、战舰不过十余艘，居然远自东瀛径抵台湾，凭凌其疆域、杀戮其民人；而中国从未与之相遗一矢，但闻调师集舰、召将征兵，沿海数千里间几于奔命不遑。卒至和议之成，终以贿结。或者中国于此激励奋发，其大有兴起之机乎！今日者，多置军火、拟购铁甲、修筑各处港口炮台，以期有备而无患，不以与日本言和而遽废。特恐始勤者终怠、有初者鲜终，不踰时而仍如故辙耳；俟有变故，然后再图：此固中国之通弊也。故以西人观之，中国似不以日本为前车之鉴矣。呜乎！诚如是也，安能制敌国、清寇氛，安内攘外哉！故欲中国丕然一变，莫若自整顿人心始。夫人心莫不狃于故常、囿于积习，须为上者为之转移。风化其责，则在于亲民之官。忠于君者，即爱于民；能以国事为己事，而介然严于公私之际，以实事程实功、实功程实事，去欺、去蒙、去诈、去伪、去饬非、去畏难、去养痈、去营窟，则振兴也不难矣。更有一说：中国设官分职，大小臣工廉俸甚薄，故往往易至于贪。诚能以西国为法，厚其廪糈、懋其廉耻，而犹有贿赂公行、簠簋不饬者，则治之以罪；彼自无辞也。若不翻然一变其道，则吾不知之矣！ 

　　西人之所论如此，亦自有见。然其所谓练兵法、习水师、增战舰、制火器、重西学、通历算、讲格致、尚器艺、筹财用、开煤务、辟车路、行电报，足以几于富强者，皆迹也；有载之以俱行之者，则道也。今者，先在振拔人材、肃清宦途、尊崇学术、懋勉风俗，而后参之以西法，则庶几矣。呜呼！此朝廷之上，所竭蹶以经营之者也；草野之中，所日夜而属望之者也。夫岂待西人越俎以言之哉（选录香港「循环日报」）！ 

　　十一月二十五日（公历正月初二日——即礼拜六） 

　　记日本人夸语 

　　日本有火船名「亚申得」由台湾载兵回日本，驶至半途，船中大伙因病逝世，日人谓之「没于王事」云。 

　　东瀛日报于其用兵台湾一役，纷然传说，扬厉铺张，不遗余力；一若自以为此举也，尊国体、长国威，着无外之宏休、建无前之伟业。通国之人奋扬壮志，无不以手加额，谓日本使臣哦古坡此行于国有光矣。「使于四方，不辱君命」，此可以称之矣；所谓「折冲于尊俎之间、战胜于朝廷之上」者，非耶？古有社稷臣，非哦古坡，其谁与归！哦古坡与中国立约议和，罢兵讲好，中国补偿银五十万俾作军中度支之需，以是知我国之用兵为非妄举矣。 

　　昔者，中国之人皆谓日本系其属国，列于东诸侯，备其藩卫，受厥共球。历代以来，载诸史籍。此次日本兴师一旅往征台湾，所有赀粮、屝履、鎗炮、药弹，夫岂此区区五十万所能敷其供亿耶！然中国卒至俯从酬饷，愿与言和；即此一端，而谓中国复能指吾日本为贡献之邦，在屏翰之列乎？自经议和之后，两国之交际往来，迥尔不同。中国官员每见我国之人仪文渥挚、品节优隆，有加礼焉。呜呼！此千余年来之所未见也。 

　　堂堂日国，浩浩东瀛；驰驱域外，莫之与京。表海雄风，非今伊始。琉球是臣，朝鲜效用；通商欧土，国日益强。惟我日人取法师长西国之法，神于治兵；运用之妙，在乎寸心。日之仿效，弃粗用精；专心殚力，精练入神。呜呼！此日人能纵横于一时之所由来也。惟冀我日人进而愈上、精益求精，无畏难、无苟安、无自满、无自域；自此之后，吾人更当壹志肄习、用心毋纷，务使吾日人能得西人之巧慧而神于制造、探西人之智虑而长于机器。于船舰，则能驾驶；于鎗炮、器械，皆能工作；于营垒、队伍，则能自演练；一切器艺，则能操之自我，而不必假手于西人、购求于外国：然后使可自强而立国矣。 

　　日本钦使旋辕横滨之时，地方官吏皆往迎迓；因国王先期颁谕官民故也。哦古坡既登岸，饭于驿馆，立即乘驾轮车入京复命；前后拥护呼导者，有日兵一旗为亲兵。是日也，闾巷之间互相庆贺，无不灯火辉煌、笙歌嘹亮。呜呼！日本官民以此为荣，抑何如是之甚哉！ 

　　日本官吏现设国家驿馆邮递公文、信札，自金山以至上海；其规模布置，一以西人驿务为式云。 

　　日本朝廷特派天文历士察观金星过日；西人因谓此事独中国置之不闻，岂以象纬之学为不足重欤（选录香港「循环日报」）！ 

　　十一月二十八日（公历正月初五日——即礼拜二） 

　　东洋各闻（一则） 

　　又有西报谓：东洋赴台湾之士兵，因病死亡者不下六百人。其有病而回者亦复身体软弱，恐一时不能复元云。方其调赴台湾之时，各人无不踊跃从公，勇气百倍；乃至于病废后，则从前之所为磨拳擦掌、英气无敌者，其气亦恐尽销矣。 

　　十二月初二日（公历正月初九日——即礼拜六） 

　　闽督李（鹤年）奏闽省京控奏咨交审未结各案恳请展限片（十一月初九日京报） 

　　李鹳年片： 

　　再，福建省京控奏咨交审未结各案，向系半年汇参。嗣准部咨：如实因要证未到，未能依限究结，准予展限等因；节经奏咨展限在案。 

　　兹届半年汇奏之期，查奏交案件，有未完结彰化县职妇林戴氏、福鼎县寡妇周徐氏二案；其咨交案件，有未结彰化县革员林奠国、晋江县民林育、长乐县民林仕彬、闽县民林在忠及林达生五案。或传提人证未齐、或行查尚未覆到，致稽定谳；委非无故迟延，亦非提解不力。据署藩司葆亨、署臬司卢士杰会详请奏展限，声明惠安县民曾钱、南安县革生黄彦璋二案，甫奉都察院、步军统领各衙门咨交，应入下届汇办等情前来。除分咨吏部、刑部暨都察院、步军统领查照并饬分别催提核办外，臣等谨合词附片具陈，伏乞圣鉴！谨奏。 

　　奉朱批：『知道了。钦此』。 

　　十二月十五日（公历正月二十三日——即礼拜五） 

　　闽省潘方伯来申 

　　前因台郡有中、东交涉事，故朝廷特简沈幼丹中丞为正钦使，而以潘蔚如方伯副之。兹以日兵已尽数撤归，台疆无事，所以方伯业已请假，于前日抵申。船泊「珊记」码头；申地各官俱与互相拜谒，殊形热闹；闻不日即行回籍也。 

　　十二月十六日（公历正月二十四日——即礼拜六） 

　　定海湘勇撤回 

　　前因台疆不靖，故浙省上宪特派湘勇于宁波之定海县防堵。兹以时将岁暮，在日人固早经退师，而定海之弁兵亦当发饷；故已于前日将防勇撤归云。 

　　十二月二十八日（公历二月初四——即礼拜四） 

　　科抄一道（十二月初一日京报） 

</div>
    <div class="pagination">
<a href="清季申报台湾纪事辑录_page49.html">上一页</a><span>...</span><a href="清季申报台湾纪事辑录_page45.html">45</a><a href="清季申报台湾纪事辑录_page46.html">46</a><a href="清季申报台湾纪事辑录_page47.html">47</a><a href="清季申报台湾纪事辑录_page48.html">48</a><a href="清季申报台湾纪事辑录_page49.html">49</a><span class="current-page">50</span><a href="清季申报台湾纪事辑录_page51.html">51</a><a href="清季申报台湾纪事辑录_page52.html">52</a><a href="清季申报台湾纪事辑录_page53.html">53</a><a href="清季申报台湾纪事辑录_page54.html">54</a><a href="清季申报台湾纪事辑录_page55.html">55</a><span>...</span><a href="清季申报台湾纪事辑录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
