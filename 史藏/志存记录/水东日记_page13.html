<!DOCTYPE html>
<html>
<head>
    <meta charset="UTF-8">
    <title>水东日记 - 第 13 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 13 页/共 55 页</h1>
    <div class="content">　　今都察院堂中扁「肃政」二字当撤去，盖前元及建文中有此御号。宋以「观文」称殿，尚云误犯炀帝旧名。此不知何时所书，正统中，院新落成，尚因之耳。

　　○周新遗事 

　　周新，广城人，永乐中浙江按察使。廉公正直，声称籍甚。为纪纲所间死，仁庙每悼惜之。尝见今南京太仆丞云间叶惟洁云：「乃祖钱塘知县宗行，以廉能独为新所重。比卒，新为文手书祭之，真迹尚存。」监丞阮随云：「浙人能道新异政缕缕。如一日有诉争雨伞者，甲曰：『我伞也。』乙曰：『我伞也，彼夺之。』所言记验皆同。新命剖之，各持其半去，阴遣人尾其后。甲云：『我始欲助汝伞价之半，得非汝利也？』乙对曰：『伞本我物，宁能低价属汝！』于是甲就縳，正其罪。」广东陈佥事濂云：「周无子，景泰初，周夫人卒于家，浙人在广东藩臬者，皆会葬云。」

　　○春帖征兆 

　　京师印卖春帖，有曰「雨露有恩沾万物，乾坤无处不三阳。」好事者遂以为用三内相之征。旧又有「金台千古地，正统万年春」之句，丁丑冬，忽复印行，新年乃有复辟大事。盖是年京闱秋试策亦及正统，内阁大臣因子不预选，又重加笺注，亦岂偶然哉。

　　○洪武大臣赐第 

　　太祖皇帝尝计大臣所居，曰：「大官人必得大宅第」。即与刑部尚书开济创为之，制甚宏丽，令有司以此为式，俗因呼为「样房」。予前年过金陵，燕今刑部尚书前左都御史萧公所及此，相与感叹祖宗之礼臣下如是其厚也。

　　○不序经解 

　　古廉李先生在成均时，松江士子新刊孙鼎先生诗义集说成，请序，先生却之，请之固，则曰：「解经书自难为文，近时惟东里杨先生可当此。况六经已有传注，学者自当力求。此等书吾平生所不喜，以其专为进取计，能怠学者求道之心故也。」昨闻钦谟言：「苏人有集解小学书求序于吴祭酒节者，祭酒亦却之曰：『吴思庵先生，子乡先生也，其人且达尊。况予所述，未能出其右，吾何敢序也。』祭酒固李先生高第弟子云。」

　　○奏止议事官入朝 

　　侍郎于公巡抚河南、山西，妙年敏手，下视无人。尚书海丰王公学行朴实，时以侍郎干事河南，颇不相能。未几，王升户部，议事常期，于辄不得还，人谓两皆有不平者。于因有参政孙原贞、王来荐代之举，坐降官。景泰中，于当轴，乃最不喜议事官入朝，常先期奏止之。七年夏，闻四川侍郎罗绮将至，奏遣人驱之使还，不复有以礼待下之意。予协赞岭北，与今年尚书富、寇都宪深、李都宪秉皆在奏中。又闻两宰执之子皆领钦取举，人固虞事变将作矣。

　　○陈祭酒笃于故旧 

　　国子祭酒云间陈先生与前按察使黄翰为童丱交，翰既败去，士夫中有毁责之言，先生辄讳，止不欲闻。翰尝欲援例纳马复原官，先生亦尝以其事语予，竟迫于众议而寝。人或以先生党而复疑，其于予有憾也。后先生跋予幸学卷，乃过辱见与，于是闻者释然，谓先生初无他肠，其于翰，特笃于故旧尔，先生其亦厚德之士哉。

　　○节省贡使供给 

　　卢都御史睿在边，以虏使入境节省供给，为中贵人所毁，得罪下狱。或谓卢本为公家，以问杨文敏公，文敏曰：「事固有轻重，使吝惜小费而边患或生，则所费诚不赀矣。」此亦不可不知。

　　○郏亶修东城记 

　　昆山郏亶正夫显于宋熙宁、元佑间，事具玉峯志、中吴纪闻等书。近见南海志，载正夫修东城记一首。正夫著述甚多，袁子英犹及见其寄太仓隆福寺玅观师诗百韵，今皆不复可见矣。因录记文于此。
　　「今天子即位之三年春二月乙巳，广州新城成，其谋之于龙图直学士吕公居简之为经畧，而考之于太原王公靖之为转运使也。吕公之治广，常患旧城不足以容民而议为西城者，皆以地处卑薄毁民居者众而不可为者。久之，因得郡治之东古城之遗址，将以益城为请，会移荥阳，朝京师，遂上其事。天子可其奏，诏以王公经始，而责成焉。命下之日，公即约古制，调广民而借其力，得七十万，售材于属县，得八万，为甓于北山，得五百万，皆因民之愿为浮图者，请于上，得钱五千万，以给其费。始于二年之十月庚子朔，而成于是，凡为日一百二十有六。为城袤四里，为濠以环其外，为楼橹五十有一，为门二。实旧濠之两端，合子城而为一。初，役之兴，议者皆为籍列郡之财，积数年之功，而后可成。及是，不资于公，不取于民，工虽踰时，而民之出力远者不过十日，故广之民见役之兴而不知其力之劳，列郡之民见城之成而不知其役之兴，议者始服以信。呜呼，何始虑之精而收功之易耶！宋兴天下，威德及远，四夷万里之贡，不绝于道。广虽限在岭徼，百年之内，无鸡鸣犬吠之警。迨□□□叛，民始被其害，迄今十五六年，諰諰然日忧屠僇之惨、燔灭之暴。兹城之成，穉老相庆。昔之□□□□□□□而惊驰者，因已按堵而无虞矣。夫兴大役而不扰于上下，及其已成，一州之民，得以去危厉之忧而获安全之幸，其为利固岂小哉！亶既乐闻朝廷悯仁元元，思有以豫防其患，而又服公敏于有为，故其用力少而成功多，宜有以诏于后，敢记其岁月云。时熙宁三年四月望日。」

　　○卓笔峰两诗 

　　或曰杨文定公尝云范文正、高季迪皆出姑苏，两人气象甚不同，盖于其所赋卓笔峰见之。今按高诗见姑苏杂咏，范诗则不见于集，不知何所据也。附记之。范云：「笠泽研池小，穹窿架石峩。仰凭天作纸，写出太平歌。」高云：「云来初似墨，鴈过还成字。千载只书空，山灵恨何事。」

　　○王元章画梅 

　　会稽王冕元章，其为人，见宋潜溪所著传。今人间往往有其所画梅花，断缣尺楮，人争宝之，多元章自书所题其上。如所谓「我家洗研池头树，个个花开淡墨痕。不要人夸好颜色，只留清气满乾坤。」皆有可观。又闻初见太祖皇帝应制题梅诗曰：「猎猎北风吹倒人，乾坤无处不沙尘。胡儿冻死长城下，谁信江南别有春。」睿意极眷赏之。

　　○陶九成著书 

　　松江老儒天台陶九成所著书，颇为杨文贞公所不取，盖如所谓书史会要是已。使其见南村辍耕录，当更不取，录中颇杂淫亵事，可鄙也。近闻说郛百卷，尚存其家，有九成涂改去取处，不知如何，其亦未成之书欤？

　　○生物足供人用 

　　独石书板刷墨，用带毛兔脚，广州则大香橼厚皮。又独石苦寒处，素不产藤竹，人家箍桶等用，则取绵柳条为之，不异藤竹也。乃知天地生物，不绝生人之用，顾用之者何如尔。

　　○教官不得任御史 

　　陈都御史智以教官多猥茸，且锋铓畧尽，难称激扬之任，以是不得任御史。有轻薄者恨之，作诗曰：「陈智如何量不宽，斯文不许入台端。谁知今日为民去，曹泰分明是教官。」以智去坐泰言灾异故也。夫无人不可用，况教官乎，顾其人何如耳。教官如今之魏尚书骥、年尚书富，何可少也？泰复陈姓，今左佥都御史，风裁足称云。

　　●水东日记卷七 

　　后人把滑 
　　沐敬抗直 
　　玉堂赏花集 
　　交址伪学士夸诞 
　　欧公再壻之谬 
　　陈登谑语 
　　欧公与侄帖 
　　不信克择 
　　陈僖敏宽厚 
　　司马欧阳两公荐士 
　　欧公撰范文正碑 
　　诗有唐气 
　　黄少保才识 
　　大臣思宠之盛 
　　书简后具礼 
　　图记 
　　张云门书印谱后 
　　制敕符玺 
　　玉带生卷 
　　俳优语 
　　丰文庆复清敏故园 
　　沈孟端 
　　陈嗣初文章 
　　金英辟南迁议 
　　何文渊自经 
　　喜宁之叛 
　　蔡琰南归图 

　　○后人把滑 

　　太宗皇帝初营天寿山，命皇太子偕汉、赵二王暨皇太孙往视之。过沙河，冻，王请却步辇就行。仁庙素苦足疾，中官翼之，犹或时失足。汉顾赵曰：「前人失脚，后人把滑。」宣庙即应声曰：「更有后人把滑哩。」汉回顾，怒目者久之。此虽出一时，而后来武定州事，已兆于此矣。

　　○沐敬抗直 

　　太监沐敬，建文中人。貌魁伟，敢慷慨直言。永乐中，从征漠北，逾月不与虏遇，人马困顿，上意犹未已，谏者皆被谴。敬谏再四，上詈之曰：「反蛮！」敬曰：「固不知孰敢反也。」上怒，命曳出斩之，敬辞色不为动。上徐曰：「我家养人皆若人，岂不诚有益！」释之。此与冻滑事，皆今日得之钱学士原溥，盖其同使交南，奉御张荣云。

　　○玉堂赏花集 

　　近内阁翰苑诸公，有赏芍药黄字韵诗，号玉堂赏花集，盛行于时。永新刘学士之弟行人寅之，一日笑谓其兄曰：「我亦有和篇。」因朗诵之，颇寓讥切意，卒章至有「从戎谪宦有倪黄」之句，闻者不觉失笑。盖赏花未几，而倪学士戍开平、黄学士降授广州通判也。

　　○交址伪学士夸诞 

　　钱学士原溥言，交址伪学士承旨某，颇有文学，其言曰：「国人多往来中国，诗文仅见国子监一碑，计亦非一人之长也。」其夸诞如此。
</div>
    <div class="pagination">
<a href="水东日记_page12.html">上一页</a><span>...</span><a href="水东日记_page8.html">8</a><a href="水东日记_page9.html">9</a><a href="水东日记_page10.html">10</a><a href="水东日记_page11.html">11</a><a href="水东日记_page12.html">12</a><span class="current-page">13</span><a href="水东日记_page14.html">14</a><a href="水东日记_page15.html">15</a><a href="水东日记_page16.html">16</a><a href="水东日记_page17.html">17</a><a href="水东日记_page18.html">18</a><span>...</span><a href="水东日记_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
