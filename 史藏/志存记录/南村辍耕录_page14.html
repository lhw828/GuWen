<!DOCTYPE html>
<html>
<head>
    <meta charset="UTF-8">
    <title>南村辍耕录 - 第 14 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南村辍耕录 - 第 14 页/共 16 页</h1>
    <div class="content">　　△仙吕卖花时点绛唇油葫芦天下乐那叱令鹊踏枝六幺序后庭花青歌儿赚煞混江龙金盏儿醉中天村里迓鼓元和令上马娇圣葫芦江西后庭花柳叶儿寄生草赚煞尾摊破天下乐醉扶归低过金盏儿八声甘州游四门赚尾忆王孙一半见得胜乐雁儿袄神急翠裙腰六幺遍大安乐柳叶儿
　　△商调集贤宾逍遥乐梧叶儿后庭花双雁儿金菊香浪来里醋葫芦青哥儿上京马随调煞柳叶儿（仙吕，出入）黄莺儿踏莎行垂丝钓盖天旗
　　△大石青杏子好观音六国朝念奴娇归塞北初问口怨离别擂鼓体雁过南楼憨郭郎催拍子玉翼蝉荼蘼香女冠子林里鸡近蓦山溪喜秋风净瓶儿鹧鸪天
　　△双调新水令驻马听甜水令折桂令落梅风沉醉东风小将军清江引碧玉箫雁儿落德胜令乔牌儿挂玉钩川拨棹殿前欢七弟兄梅花酒收江南水仙子滴滴金鸳鸯煞步步娇搅筝琶豆叶黄风入松拨不断庆东原沽美酒太平令一锭银荆湘怨阿纳忽夜行船镇江回（中吕出入）胡十八挂玉钩序伍供养行香子梧桐树离亭宴煞鸳鸯儿煞尾太平歌十棒鼓小妇孩儿挂打灯乔木查蝶恋花庆宣和枣卿调石竹子山石榴山丹花醉娘子驸马还朝大拜门雕剌鸪不拜门喜人心忽都白倘兀歹风流体（中吕出入）

　　◎燕南芝庵先生唱论
　　△古之善唱者三人韩秦娥沈古之石存符
　　△帝王知音者五人唐玄宗后唐庄宗南唐后主宋徽宗金章宗
　　△三教所尚道家唱情僧家唱性儒家唱理
　　△近世所谓大曲苏小小蝶恋花邓千江望海潮苏东坡念奴娇辛稼轩摸鱼子晏叔原鹧鸪天柳耆卿雨霖铃吴彦高春草碧朱淑真生查子蔡伯坚石州慢张子野天仙子
　　△歌之格调抑扬顿挫顶迭垛换萦纡牵结敦拖呜咽推题九转摇欠遏透
　　△歌之节奏停声待拍偷吹拽棒宇真句笃依腔贴调
　　△凡歌一声，声有四节起末过度簪扌颠落
　　△凡歌一句，句有声韵一声平，一声背，一声圆。声要圆熟，腔要彻满。
　　△凡一曲中，各有其声变声敦声杌声声困声
　　△三过声偷气取气换气歇气就气爱者有一口气
　　△歌声变件三台破子遍子扌颠落实催全篇尾声赚煞随煞隔煞羯煞本调煞拐子煞三煞十煞
　　△唱曲门户小唱寸唱慢唱坛唱步虚道情撒炼带烦瓢叫
　　△唱曲题目曲情铁骑故事采莲击壤叩角结席添寿宫词采词化词汤词酒词灯词江景雪景夏景冬景秋景春景凯歌挽歌渔歌挽歌楚歌杵歌
　　△歌之所桃花扇竹叶尊柳枝词桃叶怨尧民鼓腹壮士击节牛童马仆闾阎女子天涯游客洞里仙人闺中怨女江边商妇场上少年优伶华屋兰堂衣冠文会小楼狭阁月馆风亭雨窗雪屋柳外花前
　　△凡声音各应律吕，分六宫、十一调，共十七宫调：仙吕宫唱清新绵邈南吕宫唱感叹伤悲中吕宫唱高下闪赚黄钟宫唱富贵缠县正宫唱惆怅雄壮道宫唱飘逸清幽大石唱风流酝藉小石唱旖旎妩媚高平唱条拗漾般涉唱拾掇坑堑歇指唱急并虚歇商角唱悲伤宛转双调唱健栖激袅商调唱栖怆怨慕角调唱呜咽悠杨宫调唱典雅沉重越调唱陶写冷笑有子母调，有姑舅兄弟，有字多声少。有声少字多，所谓一串骊珠也。比如仙吕吕点绛唇、大石青杏儿、人唤作杀唱的刽子。有爱唱的，有学唱的，有能唱的，有会唱的，有高不揭、低不咽，有排字儿、打截儿、放指儿、唱意儿、有明儿、暗儿、长儿、短儿、碎儿。
　　△有一曲入数调者如啄木儿、女冠子、抛球乐、斗鹌鹑、黄莺儿、金盏儿之类是也。
　　△凡唱曲有地所东平唱木兰花慢大名唱摸鱼子南京唱生查子彰德唱木斛沙陕西唱阳关三迭黑漆弩
　　△凡唱所忌子弟不唱作家歌浪子不唱及时曲男不唱艳词女不唱雄曲南人不唱北人不歌凡人声音不等，各有所长。有川嗓，有堂声，皆合破箫管。有唱得雄壮的，失之村沙，唱得蕴拽的，失之乜斜。唱得轻巧的，失之寒贱；唱得本分的，失之老实；唱得用意的，失之穿凿，唱得打稻的，失之本调。凡唱节病。有困的、灰的、涎的、叫的、大的。有乐宫声、撒钱声、拽锯声、猫叫声、不入耳、不着人、不彻腔、不入调、工夫少、遍数少、步力少、官场少、字样讹、文理差、无丛林、无传授、嗓拗劣、调落架、漏气。
　　△凡唱声病散散焦焦干干冽冽哑哑嗄嗄尖尖低低雌雌雄雄短短憨憨浊浊＜走山＞々格嗓囊鼻摇头歪口合眼张口撮唇撇口昂头咳嗽
　　△凡添字病则他兀那是他家俺子道我不见兀的不呢一条弓唇撒了一片子团子茄子了大忌：郑卫之淫声续雅乐之后，丝不如竹，竹不如肉，以其近之也。又云：“取来歌里唱，胜向笛中吹。”成文章曰乐府，有尾声曰套数，时行小令曰叶儿。套数当有乐府味，乐府不可似套数。词山曲海，千生万熟，三千小令，四十大曲。

　　◎庄蓼塘藏书庄蓼塘，住松江府上海县青龙镇，尝为宋秘书小史。其家蓄书数万卷，且多手抄者。经史子集，山经地志，医卜方伎，稗官小说，靡所不具。书目以甲乙分十门，蓼塘既没，子孙不知保惜，或为虫鼠蚀啮，或为邻识盗窃，或供饮博之需，或应糊覆之用。编帙散乱，所存无几，至正六年，朝廷开局修宋辽金三史，诏求遗书。有以书献者，予一官。江南藏书多者止三家，庄其一也。继命危学士朴特来选取。其家虑恐兵遁图谶干犯禁条，悉付祝融。迨及收拾烬余，存者又无几矣。其孙群玉悉载入京，觊领恩泽。宿留日久，仍布衣而归。书之不幸如此。

　　◎买假山陈爱山买顾氏废族石假山一所，移置家园。一日，邀渊白观之，指而谓曰：“此公族中之物。”渊白笑答曰：“东搬西倒。”陈默然。

　　◎戴氏绝嗣华亭枫泾戴君实，其家巨富。妻王氏，妒悍无比。仅有一女，赘谢季初为婿。君实纳一妾于嘉兴外舍，得男。王闻之，蚤夜怒詈。君实不得已，遣其妾，取儿以归。而女恐其长大分我财产，遂于襁褓中酷加陵虐，致成惊疾，又不容医疗，竟就夭亡。大为喜幸。越三年，自孕将产，梦抱此儿，及娩，得男，后随殒于蓐，儿亦不育，此妇女妒悍之报。今戴氏绝嗣，天道岂远也哉！事在至正十五年四月上旬也。

　　◎妓妾守志汪佛奴，歌儿也，姿色秀丽。嘉兴富户濮乐闲，以中统钞一千锭娶为妾。一日，桂花盛开，濮置酒。佛奴奉觞，濮有感于中，潸然堕泪，佛奴请问其故，濮曰：“吾老矣，非久于人世者。汝宜善事后人。”佛奴亦泣下，誓无贰志。人莫之信。既而濮果死，佛奴独居尼寺。深藏简出，操行洁白，以终其身。

　　◎讥伯颜太师重纪至元间，太师丞相伯颜专权蠹政，贪恶无比。以罪左迁南恩州达鲁花赤。至隆兴，卒，寄棺驿舍。滑稽者题于壁云：“百千万定犹嫌少，垛积金银北斗边。可惜太师无运智，不将些子到黄泉。”

　　◎讥方士丙子岁，松江亢旱，闻方士沈雷伯道术高妙，府官遣吏赍香币过嘉兴迎请以来。骄傲之甚，以为雨可立致，结坛仙鹤观，行月孛法，下铁简于湖泖潭井，日取蛇燕焚之，了无应验。羞赧，宵遁。僧柏子庭有诗，其一联云：“谁呼蓬岛青头鸭，来杀松江赤链蛇。”闻者绝倒。

　　◎燕都赋携李顾渊白、恃才傲物，尝入京献燕都赋。翰长元公复初不喜，曰：“今大朝四海一统，六合一家，燕盖昔时战国名，何燕之称？”惭恨而归。晚年始得领教，岳阳高照庵先生以诗送之云：“豪气欲吞天下士，冷官初到岳阳城。”切中其实。渊白自出一对句云：“天下秀才爷。”有刀镊人对之曰：“村中和尚种。”

　　◎裱背十三科世人但知医有十三科，画有十三科，殊不知裱背亦有十三科。一织造绫锦绢帛，一染练上件，一抄造纸扎，一染制上件颜色，糊料麦面，一糊药矾蜡，一界尺裁版杆帖，一轴头，（或金或玉，或石，或玛瑙水晶，珊瑚，沉檀，花梨，乌木。每轴上用一色，所以只归一科）一糊刷，一铰炼，一条，一经带，一裁刀。数内阙其一，则不能成全画矣。其糊刷裁尺，亦皆有名。糊刷棕软者，谓之平分，棕硬者谓之糊搠。大得中者，谓之粘合，狭小者，谓之寸金。裁尺极等阔者曰满手，次等曰三指，又次等曰两指，最狭者曰单指。

　　◎厉狄越人朱仲桓武云：“至正丙申岁，大旱，余在萧山观，方士陈希微祷雨于北岭将军庙，累日，俄降笔云：“吾秦人厉狄也，与项羽起事山阴。虽功不竟而死，然有德于民。其父老不忘我者，俾血食于此。尔来几千五百年，世代云变，遂湮我姓名，至蔑焉无闻，故以相告。”目击其事，感叹弥日。

　　◎旗联中原红军初起时，旗上一联云：“虎贲三千，直抵幽燕之地。龙飞九五，重开大宋之天。”其后毛贵一贼横行山东，侵犯畿甸，驾幸滦京，贼势猖獗。无异唐末。

　　◎桃符谶张之翰，字周卿，邯郸人，由翰林学士除授松江知府。自题桃符云：“云间太守过三载，天下元贞第二年。”是岁卒。亦谶也。

　　◎金甲嘉定州大场沉氏，因下番买卖致巨富。一日，自番中还，先报家信有云：“番船今到何处，发金甲先回。”金甲者，碓坊甲头也。后因逐一干仆，仆出此书首告，以为玉印未到，金甲先回。沉厚赂官府。得理。闻者亦可为戒。

　　◎兰节妇许叔瑛（璞）云：陈友谅部属称邓平章者，陷江西某县。有妇兰氏，其夫以财雄一乡，因赂邓之帅某，丐免剽戮。帅闻兰有殊色，辄歼其家，独生兰及四岁婴。将纳之，兰曰：“帅贵人，妾事之，无恨。然吾良人以礼币聘妾为妇者若干年，与生二子，妾不忍即背恩。军中礼不备，请持一月丧服，乃为帅妇未晚。”帅许之，服未终，移兵别县。帅曰：“吾如汝约，今夕谐吾婚乎？”兰曰诺。既而帅上马他之，使二卒守。兰曰：“为取鸡酒，具香火，今夕吾为帅妇，敢告先良人灵。”卒俱出，乃先杀婴，啮指血书壁曰：“泾渭难分浊与清，此身不幸厄红巾。孤儿未忍更他姓，烈妇何曾嫁二人。白刃自挥心似铁，黄泉欲到骨如银。荒村日落猿啼处，过客闻之亦惨神。”书罢，即自刎。帅返，惊叹，讯二卒，欲罪之。卒指壁间题，倩人读其诗，驰白邓，邓闻之陈，陈为立庙旌表云。

　　◎忠孝里至正壬辰秋七月，红巾陷钱唐。九月，陷吴兴延陵。冬十月，陷江阴州。州大姓许晋，字德昭者，有武略，善格斗，仲子如璋，亦英勇，遂相谋曰：“乌合之众，败亡可待。我族我里，何妨忍坐累焉。”乃潜聚无赖恶少，资以饮食，保护邻井。日有余党四散抄掠，则诱使深入，悉殪而理之。所居素隐僻，贼无知者。寻闻官军驻近郊，阴遣人约为内应。十一月八日，浙东宣慰元帅观孙统兵入城，晋率所募应之。官军少却，晋弗之知，尚与贼战于城北之祥符寺前。会贼党自他所来，掎其后，如璋遂与家僮往救，手刃数人，破围而入，偕父力战。众寡不敌，父子皆死。明日，官军复进攻，贼遂溃。家人得父子尸，敛而葬之，柩车相继于道，见者无不堕泪。乡之父老诔之曰：“父死于忠，子死于孝。”私表其里曰忠孝。郡上其事于朝，不报。

　　◎胡仲彬聚众胡仲彬，乃杭州勾阑中演说野史者，其妹亦能之。时登省官之门，因得夤注授巡检。至正十七年七月内。招募游食无藉之徒，文其背曰“赤心护国誓杀红巾八字”作号，将遂作乱，为乃叔首告，搜其书名簿，得三册。才以册到官，余火之，亦诛三百六十余人。

　　◎扶箕诗“天遣魔军杀不平，不平人杀不平人。不平人杀不平者，杀尽不平方太平。”此扶箕语，验之今日，果然。
　　●卷二十八

　　◎非程文各行省乡试，则有人取发解进士姓名一如登科记，锓梓印行，以图少利。至正四年甲申，江浙揭晓后，乃有四六长篇，题曰《非程文》，语与抄白省榜同时版行，不知何人所造，而路府州县盛传之。语曰：“设科取士，深感圣世之恩，倚公挟私，无奈吏胥之弊。岂期江浙之大省，坏于禹畴之小刘（名锡，眉山人，当该掾史）。斯文孔艰，衷情痛愤，待士无礼，呼名散饼于路傍。怀壁有谋，打号贴图于墙上。厨傅用猾吏，内外之消息可通。试官取贪夫，上下之机关不泄。阳揭题驾言无弊，实自生奸宄之心。觅厚赂力举还魂，特欲箝是非之口。五服之亲不避，故违国朝之典章。杂犯之卷俱抄，恐失手本之名字。应才（杭州）鼓勇于终场之日，局长之信已通。刘环（即环翁，杭州）知名于未榜之前，代笔之钱尽去。万户侯之关节可验，丈人峰之气力何勤。吕将（铅山万户吕天泽）监门，进乐平之八子（许援、董彝、徐复、邹成、操琬、汪纟幸、许道传、戴用）；海郎（吴县主簿海鲁丁）受卷，通括苍之二林（松庆彬祖）。本生之地增辉，同列之情不薄。黄璋（松江）称干首，二三月已买试官。鲍恂（嘉兴）在榜中，十四名全赖妻父。（建德知事剑镇）藉开元真人之力，叶氏（叶瓒，信州）礼经。依永嘉县尹（林泉生）之门，江郎兄弟（辉、晃，建宁）。刘大（希贤，庆元）在列，赖为省郎之师。沈小（惟时，杭州）登科，谁知运吏之婿。黄岩赵兰（友兰），得家兄（宁海丞由钦）为帘外之官。瑞安高明，托馆主有堂上之友。纷纷在眼，历历难言。许瑗（饶州）作魁，三百定卖几千株之木。邹成（饶州）驼榜，十八日纳七万户（吕天泽）之钱。左者如斯，右其可见。尺牍先来于柏府，仕宦势高。稿文潜出于棘闱，师生情密。递手帖全凭巡绰，写怀挟不避军人。四子入场，代笔有此刘之手。一家在榜，瞒人起各路之文。所谋不臧，其忠何在。王贺（绍兴，备榜）省中典吏，不读书亦解成名。李思（思齐）婺山村童，未知礼焉宜中选。错春秋之年分，临海梦龙。（姓赵，备榜）乱周易之阴阳，平江俞鼎。耳目之所及者如此，心术之潜运者难知。姑舍举人，更陈坐主。俞镇（建德知事）夤缘考试，这番丰卒岁之赀。吴暾（峡州知事）买题登科，方得证旧时之本。麟经错乱因赂取，林泉之生生何如（永嘉尹林泉生）？易义驳杂以名寻，夏日之孜孜安用（会滑尹夏日孜）？其余泛泛，不必叨叨。分经考卷，得便私情，自开科曾无此例。出院改文，以欺公论，虽刊板乃是讹传。历观解据之非，益见文衡之缪。指实告官者，反罹其罪。怀才抱艺者，虚费其劳，赵ㄈ、蒋堂，空仰天而叹息。江孚、沉，徒踏地以咨嗟。潘伯修、蔡余庆、两举奚为。闻梦吉、陆居仁，再来告免。呜呼！文运已矣，吾道安之？何等主司，污滥坏今年之选举。既生圣世，进修冀异日之公明。此非一口之经陈，实乃众贤之愿告。有人心者，念天理焉。”至二十二年壬寅，复有作弹文云：“文运重开，多士欢腾于此日。科场作弊，丑声莫甚于今年。启奸人侥幸之门，负贤相宾兴之意。事既如此，人其奈何。切惟考官实文章之司命，讵宜伪定于临期？员外郎执科举之权衡，安可公然而受赂？忄佥谋既遂，清议难容。闻人枢肤浅之学，翰林怀宾主之旧情。啜霭山游侠之徒，座主念梓桑之宿好。只因厚契，便擢科名，尸位宪宾，进乡闾之十子。居丧台椽，升里之三王。沉庭错破书经，混死生于同列。战惟肃不明诗意，强今古于已然。朱舜民乃濒海之强梁，喻宜之实许门之童子。新昌庭瑞，输彩段之几缣。水莫孜，奉白金之一锭。张谊罔知彖象，皆徐中造就之私。杨明不辨《春秋》，拜周溥作成之赐。施省宪贴书之手段，坏乡闾整肃之纲常。唐肃以词赋而见收，明经安在？柯理以梯媒而得中，对策何长？舍弟谋，甚矣有心之唐溥。家兄代笔，嗟哉无学之郑沂。靖而思之，良可丑也。白头钱宰，感绨袍恋恋之情。碧眼倪中，发仓廪陈陈之粟。俞潜徐鼎，三月初早买试官。丘民韩明，五日前预知题目。元孚乃泉南之大贾，挥金不啻于泥沙，许征实云间之富家，纳粟犹同于瓦砾，拔颖之于陋巷，余波有自于杨明，超宋祀于穷途，主意必资于张谊。既正榜之若此，则备选之可知。姑舍前言，更陈余意。屈仲孚于受卷，易经可谓失人。进公甫于考文，麟史大孤众望。不分报赛，叔通岂可与言诗？缪讲进修，孺子乌足以论易？重载连樯之白粲，始谐校艺于青藜。逯信止素乏文才，嗟老夫之已耄。孟天每称好觜，奈举业之久疏。大坏士风，难逃舆论。呜呼！天之将丧斯文，实系兴衰之运。士欲致用于国，岂期贡举之私。此非一口之诬谋，实乃众情之公论。用书既往，以警将来。”

　　◎于阗玉佛丞相伯颜，尝至于阗国。于其国中凿井，得一玉佛，高三四尺，色如截肪。照之，皆见筋骨脉络。即贡上方，又有白玉一段，高六尺，阔五尺，长十七步。以重，不可致。

　　◎处士门前忮薛杜清碧先生（本）应召次钱唐，诸儒者争趋其门。燕孟初作诗嘲之，有》紫藤帽子高丽靴。处士门前当怯薛”之句，闻者传以为笑。用紫色棕藤缚帽，而制靴作高丽国样，皆一时所尚。怯薛，则内府执役者之译语也。

　　◎宪佥案判松江府儒学直学沈伯云，因花破钱粮，乃与教授陈仲微有隙。伯云之父曰君实者，老吏也。一日，率婢妾詈棰仲微于途，适宪佥吕公思诚分按至府，具状以诉。公怒其诟辱师表，有伤风化，勾摄赴官。服辜。君实年逾七旬，乞以铜赎。公判云：“既能为不能为之事，正当受不当受之刑。”卒杖断之。

　　◎诗谶张起，字起之，四明人，有诗名，尝作一联云：“别来越树长为客，看尽吴山不是家。”未几，卒。诗亦有谶欤？

　　◎丘机山丘机山，松江人。宋季元初，以滑稽闻于时，商谜无出其右。遨游湖海间，尝至福州，讥其秀才不识字。众怒，无以难之。一日，构思一对，欲令其辞屈心服。对云：“五行金木水火土。”丘随口答曰：“四位公侯伯子男。”其博学敏捷类如此。

　　◎不孝陷地死杭州杨镇一凶徒，素不孝于母，尤凌虐其妻。有子三岁，爱惜甚至。妻常抱负，偶失手，扌颠损其头。泣而谓姑曰：“夫归，妇必被殴死，不若先溺水之为幸。”姑曰：“汝第无忧，但云是我之误。我却去避汝小姑处，俟其怒息而还。”至晚，夫归，见儿头破，径ㄏ妻，欲杀之。妻告曰：“非我过也，婆扌颠之耳，惧汝怒，已往小姑家去。”遂释之。次日，持刀寻母，中途，藏诸石下。却到妹家，好言诱母还。至石边，忿躁詈骂，取刀杀母，竟失藏刀所在。惟见巨蛇介道。畏怯退缩。不觉双足陷入地中，须臾，即没至膝，七窍流血，声罪自咎。母急扶抱，无计可施。走报于妇，妇掘地，随掘随陷。啖以饮食，三日乃死。观者日数千人，莫不称快。时至正甲辰六月也。

　　◎嘲回回杭州荐桥侧首，有高楼八间，俗谓八间楼，皆富实回回所居。一日，娶妇，其婚绝与中国殊，虽伯叔姊妹有所不顾。街巷之人，肩摩踵接，咸来窥视。至有攀缘檐阑窗牖者，踏翻楼屋，宾主婿妇咸死。此亦一大怪事也。郡人王梅谷戏作下火文云：“宾主满堂欢，闾里盈门看。洞房忽崩摧，喜乐成祸患。压落瓦碎兮，倒落沙泥。｛敝弓｝都钉析兮，木屑飞扬。玉山摧坦腹之郎，金谷堕落花之相。难以乘龙兮，魄散魂消。不能跨凤兮，筋断骨折。＜毛莫＞丝脱兮尘土昏，头袖碎兮珠翠黯。压倒象鼻塌，不见猫睛亮。呜呼！守白头未及一朝，赏黄花却在半饷。移厨聚景园中，歇马飞来峰上。阿剌（郎葛反）一声绝无闻，哀哉树倒胡孙散。”阿老瓦、倒剌沙、别都丁、木亻契非，皆回回小名。故借音及之。象鼻、猫睛，其貌，＜毛莫＞（上声）丝、头袖，其服色也。阿剌，其语也。聚景园，回回丛冢在焉。飞来峰，猿猴来往之处。

　　◎白县尹诗嘉兴白县尹得代，过姚庄访僧胜福州，闲游市井间，见妇人女子皆浓庄艳饰，因问从行者。或答云：“风俗使然，少艾者，僧之宠。下此则皆道人所有。”白遂戏题一绝于壁云：“红红白白好花枝，尽被山僧折取归。只有野薇颜色浅，也来钩惹道人衣。”胜见，亟命去之，然已盛传矣。

　　◎废家子孙诗秀之斜塘，有故宋大姓居焉。家富饶，田连阡陌。宗族虽盛衍，而子孙多不肖。祖父财产，废败罄尽。郡人金方所，谈辞滑稽，为赋诵，好戏，因摭其事成近。体一律云：“兴废从来固有之，尔家忒煞欠扶持。诸坟掘见黄泉骨，两观番成白地皮。宅眷皆为撑目兔，舍人总作缩头龟。强奴猾干欺凌主，说与人家子弟知。”夫兔撑目望月而孕，则妇女之不夫而妊也。其家有道观二所。语虽鄙俚，然为人后者见此，宁不知惧也哉！

　　◎乐曲达达乐器，如筝、秦琵琶、胡琴、浑不似之类，所弹之曲，与汉人曲调不同。△大曲哈八儿图口温也葛傥兀畏兀儿闵古里起土苦里跋四土鲁海舍舍弼摇落四蒙古摇落四闪弹摇落四阿耶儿虎桑哥儿苦不丁（江甫谓之孔雀，双手弹）答罕（谓之白翎雀，双手弹）苦只把失（品弦）△小曲阿厮阑扯弼（回盏曲，双手弹）阿林捺（红花）哈儿火失哈赤（黑雀儿叫）洞洞伯曲律买者归牝畴兀儿把担葛失削浪沙马哈相公仙鹤阿下水花△回回曲（附）伉里马黑某当当清泉当当

　　◎梅花文周申父（之翰）寒夜拥罅火，见瓶内所插拆枝梅花冰冻而枯，因取投火中，戏作下火文云：“寒勒铜瓶冻未开，南枝春断不归来。这回勿入梨云梦，却把芳心作死灰。共惟地罅中处士梅公之灵，生自罗浮，派分庾领，形若槁木，棱棱山泽之上裰，肤如凝脂。凛凛雪霜之操，春魁占百花头上，岁寒居三友图中。玉堂茅舍总无心，金鼎商羹期结果。不料道人见挽，便离有色之根。夫何冰氏相凌，遽返华胥之国。玉骨拥罅烘不醒，冰魂剪纸竟难招。纸帐夜长，犹作寻香之梦。筠窗月淡，尚疑弄影之时。虽宋广平铁石心肠，忘情未得。使华光老丹青手段，摸索难真。却愁零落一枝春，好与茶毗三昧火。惜花君子，还道这一点香魂，今在何处。咦，炯然不逐东风散，只在孤山水月中。”

　　◎如梦令一人娶妻无元，袁可潜赠之《如梦令》云：“今夜盛排筵宴，准拟寻芳一遍。春去已多时，问甚红深红浅。不见不见，还你一方白绢。”

　　◎黄门世有男子虽娶妇而终身无嗣育者，谓之天阉，世俗则命之曰黄门。晋海西公尝有此疾，北齐李庶生而天阉。按《黄帝针经》曰：“人有具伤于阴，阴气绝而不起。阴不能用，然其须不去。宦者之独去何也？愿闻其故？岐伯曰：‘宦者去其宗筋，伤其冲脉，血写不复。皮肤内结，唇口不荣，故须不生。’黄帝曰：‘其有天宦者，未尝被伤，然其须不生，其故何也？’岐伯曰：‘此天之所不足，其任冲不盛，宗筋不成，有气无血，唇口不荣，故须不生。’”又《大般若经》载五种黄门云：“梵言扇搋（五皆切）半择迦，唐言黄门。黄类有五：一曰半择迦，总名也。有男根用，而不生子；二曰伊利沙半择迦。此云妒，谓他行欲即发，不见即无。亦具男根，而不生子；三曰扇搋半择迦。谓本来男根不满，亦不能生子；四方博叉半择迦。谓半月能男，半月能女。五曰留半择迦。此云割，谓被割形。此五种黄门，名为人中恶趣受身处。”然《周礼 阉人》郑氏注云：“阉，真气藏者。”宋赵忠惠帅维扬日，幕僚赵参议有婢慧黠，尽得侪辈之欢。赵昵之，坚拒不从。疑有异，强即之。则男子也。闻于有司，盖身二形，前后奸状不一。遂置之极刑。近李安民尝于福州得徐氏处子，年十五六。交际一再，渐且男形。盖天真未破，则彼亦不自知。然小说中有池州李氏女及婢添喜事，正相类，而此外绝未见于古今传记等书，岂以为人之妖，而污笔墨，不复载乎？晋《五行志》谓之人こ，惠帝时，京洛有人，兼男女体，亦能两用人道，而性尤淫乱。此乱气所生也。《玉历通政经》：“男女两体，主国淫乱。”而二十八宿真形图，所载心房二星，皆两形。与丈夫妇女更为雌雄，此又何耶？《异物志》云：“灵狸一体自为阴阳。故能媚人。”褚氏《遗书》曰：“非男非女之身，精血散分。”又曰：“感以妇人，则男脉应诊。动以男子，则女脉顺指。皆天地不正之气也。”事载周密《癸辛杂识》。

　　◎花山贼中原红寇未起时，花山贼毕四等仅三十六人，内一妇女尤勇捷。聚集茅山一道宫，纵横出没，略无忌惮，始终三月余。三省拨兵，不能收捕，杀伤官军无数。朝廷召募鹾徒朱陈，率其党与，一鼓而擒之。从此天下之人视官军为无用。不三五年，自河以南，盗贼充斥，其数也夫。

　　◎爵禄前定宇文公谅字子贞，湖州人。初领乡贡，入浙省试院。头场，占一席舍。其案上有宇文同知四字，不知何人书。试官考卷，以文不中式，将黜之。时坐主龙麟洲先生，江西老儒也，年八十余，始过江浙，力主此卷，卒置榜中。及会试，果登高第，授同知婺源州事。虽曰爵禄前定，盖亦阴德所致，人鲜有知者。公年少时，尝馆授巨室，其闺爱中夜来奔，坚拒不纳。明旦，托以他故，敛书告别。此非阴德也与？

　　◎醋钵儿俞俊，其先嘉兴人，今占籍松江上海县。娶也先普化次兄丑驴女。也先普化长兄观观死，蒸长嫂而妻之。次兄丑驴死。又蒸次嫂而妻之。俊妻母也，既而亦死，俊缚彩绘为祭亭，缀银盘十有四于亭两柱，书诗联盘中云：“清梦断柳营风月，菲仪表梓里葭莩。”盖柳营暗藏亚夫二字；菲仪，谓菲人；表梓，谓婊子，总贱娼滥妇之称；葭莩，皆是夫也。郡人莫不多期其才而讥其轻薄如此。又尝诣妻父墓所，题于庐壁曰：“柏舟在河，可谓节乎？二嫂治栖，可谓义乎？覆宗绝祀，可谓孝乎？”先刺妻母，中刺也先普化，末剌妻之弟博颜帖木儿也。博颜帖木儿无他兄弟，因利也先之财，愿继其后，竟不恤亲父小宗之祀为重，故云。博颜帖木儿将赴乡试，谓人曰：“若忝一荐，有司以礼敦遣。”先就北宅上马，赴府公宴毕，却归新宅下马。北宅，丑驴所居；新宅，也先普化所居。人戏之曰：“昔人有二天，今子有二父，何其幸欤！”博颜帖木儿赧甚。俊弱冠时，从顾琛渊白游，负气敖物。当伯颜太师柄国日，尝赋《清平乐》长短句云：“君恩如草，秋至还枯槁。落落残星犹弄晓，豪杰消磨尽了。放开湖海襟怀，休教鸥鹭惊猜。我是江南倦客，等闲容易安排。”手稿留叶起之处。后与叶交恶，竟诉于官，必欲构成其罪。寅缘贿赂，浙省移，准中书省咨，扎付儒学提举司议得。古人寄情遣兴，作为闺怨诗词，多有指夫为君者，然此亦当禁止。以故获免罪戾，而所费已几万定矣。至正丙申春，张士诚僭号诚王。据有平江日，又以通松江伪尹郑焕，署宰华亭。用酷刑剥，邑民恨入骨髓。郡士袁海叟有诗曰：“四海清宁未有期，诸公衮衮正当时。忽然一日天兵至，打破王婆醋钵儿。”或者不知醋钵之义，以问叟，叟曰：“昔有不轨伏诛，暴尸于竿。王婆买醋，经过其下，适索朽尸坠。醋钵为其所压，着地而碎。王婆年老无知，将谓死者所致，顾谓之曰：汝只是未曾吃恶官司来。”闻者皆绝倒。

　　◎棋谱《通玄集》《通远集》《清远集》《清乐集》《幽玄集》《机深集》《增广通远集》《玄玄集》《忘忧集》

　　◎军前请法师谢景阳居松江北郭，结坛于家，行召鬼法。至正十一年，官兵下海剿捕方国珍，传云贼中有人能呼召风雨，必得破其法者，乃可擒讨。千户也先等遂以谢荐，总兵官给传致请。省扎有云：“参裁军事，必访异人既达天时，其为世用。”时知府王克敏廉介端严，有声于时，不得已亲造其庐。起赴军前，其术一无所验，自后全军败衄。吁！宰臣统大兵数十万，剿除草窃，如拉朽耳。而乃延一方土，则其机略安在哉？

　　◎凌总管出对嘉兴管凌师德、以文章政事自居，同僚莫敢与抗。然其行实贪污。颇闻人有讥议，因出对云：“竹本无心，外面自生枝节。”贡推官对云：“藕因有窍，中间抽出丝毫。”盖讽之也。

</div>
    <div class="pagination">
<a href="南村辍耕录_page13.html">上一页</a><span>...</span><a href="南村辍耕录_page9.html">9</a><a href="南村辍耕录_page10.html">10</a><a href="南村辍耕录_page11.html">11</a><a href="南村辍耕录_page12.html">12</a><a href="南村辍耕录_page13.html">13</a><span class="current-page">14</span><a href="南村辍耕录_page15.html">15</a><a href="南村辍耕录_page16.html">16</a><a href="南村辍耕录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
