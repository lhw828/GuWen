<!DOCTYPE html>
<html>
<head>
    <meta charset="UTF-8">
    <title>爝火录 - 第 95 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 95 页/共 128 页</h1>
    <div class="content">
　　帝与太后、中宫乘骑，马吉翔等步从，三日不得食。至一士人家，供神宗像，与帝貌类；帝且拜且泣。士人夜梦有天神降其家，诸天神悉从，有二学士侍侧；一髯而魁梧、一秀而瘦杰。士人梦中以师方以智貌类瘦杰者，奇之；及见帝南面坐，自揣曰：『得非今上耶』？跪而进膳，帝受之。乡人环视，各具鸡黍以献；吉翔逐一慰劳。翼日，土司车佑庀器用、具卒乘来迎，献黄金刀。

　　刘承胤遣降将陈友龙招黎平参将降大清，旷不从；已而城破，旷死之，友龙遂尽劫何腾蛟眷属以去。

　　永明王由靖奔柳，道出古泥；总兵侯性、司礼监太监庞天寿率舟师迎王宫眷、内竖。会大雨，狼籍泥淖中，饥饿无人色；性供张、储峙皆备。王喜，封性商邱伯（一作祥符侯），以天寿代王坤掌司礼监印。

　　鲁王兵克连江。

　　大清兵逼沅州，巡抚傅上瑞出降。上瑞性反复，弃何腾蛟如遗。

　　辰沅道李之驹冠服坐堂上，曰：『死不避难，臣职也』！遂被执，死之（驹，沅州平溪卫人；崇祯癸酉举人）。

　　堵胤锡走永顺土司。

　　蜀中诸将大会，袁韬以位高坐李占春上；占春怒韬，并怒李干德，欲袭取之。干德占星气有异，走匿山谷间。占春袭韬不克，搜干德舡，取其孥而返；寻还之：诸将益相猜忌。

　　鲁天召钱肃乐为兵部尚书、林汝翥为兵部右侍郎，以高绩为光禄少卿（绩，字无功；绍兴人）。

　　桂林城中止焦琏一军，何腾蛟以赵印选、胡一青为之助；而大清兵下永州，南安侯郝永忠拥众万余还桂林，与琏兵斗。会宜章伯卢鼎兵亦至，何腾蛟与严起恒、刘湘客、瞿式耜调剂之，议分地给诸将，使各自为守，遣琏、永忠、鼎、印选、一青分扼兴安、灵川、永宁、义宁诸州县。

　　堵胤锡赴贵阳，抵遵义，乞师于皮熊、王祥。

　　九月戊戌朔

　　永明王在柳州，严起恒间道往从之。

　　瞿式耜请王回桂林。

　　式耜疏言：『三百年之土地，仅存粤西一线。返跸收复号召，联络粤师出粤，以恢江、赣；楚师出楚，以取武、荆。且粤西山川形胜、兵马人情，俱有可恃；年时丰稔，飞挽有资』。王三敕召留守，不赴；复疏言：『柳州猺獞杂处，地瘠民贫，不可久驻；庆远壤邻黔、蜀，南宁地逼交夷，不可远幸。迩来将士瞻云望日，以桂林为杓枢；道路臣僚疲趼重■〈尔上虫下〉，以桂林为会极；江、楚民情，以桂林为拯救之声援。腾蛟与永忠、鼎、琏等俱分防任汛，可图恢复』！王乃遣阁臣严起恒、词臣刘湘容至桂林，酌量移跸事宜。

　　鲁王兵部尚书钱肃乐荐刘沂春、吴锺峦等。

　　沂春右副都御史、锺峦通政使。

　　福清乡兵请故文选员外郎林垐为主，与鲁王兵部右侍郎林汝翥攻福清城；战败，垐殁于阵。汝翥被执，谕降不从，系之；吞金屑死。

　　鄢正畿奔还永福。

　　沐天波得孙可望檄，将遣子纳款，谕摄监司事永昌推官王运开、摄永昌府事通判刘廷标以印往；两人俱不予，各遣家人走腾越。永昌士民闻贼所至屠戮，号泣请运开纳款纾祸；运开不可，慰遣之。又诣廷标，廷标亦不可。众大哭，廷标取毒酒将饮，乃散去。两人相谓曰：『众情如此，吾辈惟一死自靖耳』！至夕，运开先自经。廷标闻之曰：『我老当先死，王乃先我』！遂沐浴，贼诗三章，亦自经。两家子弟自腾越来奔丧；厝毕，可望等重两人死节，求其后。或以运开弟运闳对，即聘之。行至潞江，谓其从者曰：『吾兄弟可异趋耶！吾死，若收吾骨与吾兄合葬』！遂跃入潞江死（运开，字子郎；运闳，字子远；夹江人。廷标，字霞起；上杭人）。

　　天波遣子为质，求和于可望；可望许之，阴令心腹混于沐众中。至澜沧江，夺铁索桥；比沐众到永昌，可望兵亦到。天波仓卒不能御，被执回滇。可望据沐府，骈戮定洲所置官吏；许天波复仇，即以天波为报门官。

　　永昌陷时，有马生员者失其名，阖门自焚。

　　初十日（丁未）

　　大清兵攻博罗，张家玉走龙门，复募兵得万人。家玉好击剑任侠，多与草泽豪士游；故所至归附。乃分其众，为龙、虎、犀、象四营，攻据增城。

　　土司覃鸣珂与分守道龙文明相雠杀，矢及王舟；王南奔象州。

　　先是，覃遇春从何腾蛟于楚，溃入桂林，陈兵索饷；腾蛟、式耜俱恶之。比至柳，守道龙文明承督抚密檄，佯与遇春宴，解其部曲；执遇春送桂林，诛之。帝至古泥，遇春子鸣珂诉冤；从行者仓皇未详其始末，对以不知。鸣珂遂率诸苗攻文明，文明走；遂入柳州大掠，矢及御舟，柳州遂陷。陈邦傅子曾禹以兵二千送帝次象州。

　　大清兵克高明，朱实莲战死；陈子壮、麦而炫俱被执。子壮母自缢死。

　　李成栋用四姓贼郑昌等为乡导，至高明，发炮破其城。

　　朱统鉴起兵破廉州。

　　冬十月戊辰朔

　　大清兵步骑万余攻增城，张家玉三分其兵，犄角相救，倚深溪高崖自固。大战十日，力竭而败，被围数重；诸将请溃围出，家玉叹曰：『矢尽炮裂，欲战无具；将伤卒毙，欲战无人：乌用徘徊不决，以颈溅敌人手哉』！因遍拜诸将，自投野塘中以死；年三十有三。

　　家玉赴水，将士数千人皆死，无一降者。家玉常乘黄马，神骏趫疾，每临阵风沙惨淡，作势怒鸣，以鼓士气；及家玉死，马亦掷死塘侧。

　　家玉死，犹怀银章一，篆曰「正大光明」；闽赐也。

　　陈子壮械至会城，李成栋会集三司云：『若依国法，子壮应剐三千六百刀；今折下十倍，三百六十刀可乎』？袁彭年跪禀：『李老爷！国法所在，还应三千六百刀』！成栋曰：『我恨其不死来解耳』。

　　初，子壮发西洋炮，杀北兵不下数十万；佟养甲恨之。临刑，呼「高皇帝」、「烈皇帝」不绝；因以木丸塞其口，置于重台之上，设祭三坛奠阵亡者。遍集广州诸绅何吾驺、黄士俊、李觉斯、叶廷祚、王应华、伍瑞龙、关捷先、陈世杰等，罗拜讫，寸砾之；养甲问诸降乡绅曰：『畏否』？皆鞠躬曰：『畏甚』！亦有改容诧曰：『真忠臣！真忠臣』！乃分其胔骼，散置各郡城楼。麦而炫同死于市。子壮次子上图亦被获；其家僮伯卿请寸斩以赎主人之孤，得免死。是日，张家玉亦传首至，李觉斯请审视，恐为所欺；养甲曰：『视此貌，固是义士，必家玉也』！觉斯抉其口，见二门牙缺，始信。

　　鲁王兵部右侍郎沈廷扬督舟师北上，抵福山、次鹿苑；夜分，飓风大作，舟胶于沙，为大清兵所执。谕之降，不从；乃就僇。

　　十一月丁酉朔

　　大清兵自湖南逼全州，瞿式耜偕何腾蛟拒却之。时中书舍人周震在全州，邀文武将吏盟于神，誓死拒守，条陈城守事宜，上之留守瞿式耜；式耜即题为御史，监全州军。

　　大清督佟养和率兵攻全州、灌阳，何腾蛟、瞿式耜与严起恒、刘湘客集郝永忠、焦琏等，调和主客，设誓于城隍之神，刻期出师；又命卢鼎与滇帅赵印选、胡一青等各分路驻全州。大清兵至，合击；大破之，追杀三十余里，斩首千级、夺马三百余匹，养和仅以身免。诸帅连营而军，亘三百里；大清兵退回楚。

　　朱成功从大学士曾樱议，颁「永历二年大统历」于所属，用文渊阁印印之。

　　鲁王拜沈宸荃为大学士。

　　通政使吴锺峦申明职掌，疏言「远近章奏，武臣则自称将军、都督，文臣则自称都御史、侍郎，三品以下不计。江湖游子之徒，则又假造符玺，贩鬻官爵：偃卧邱园，而云联师齐、楚；保守妻子，而云聚兵千万。请加严核：募兵起义者，则当问其册籍、花名；原任职官者，则当辨其敕书、札付』。监国从之。

　　孙可望兴李定国不协，声其罪，杖之百；而责以取沙定洲自赎。

　　时可望自为国主，而定国等同为献忠义儿，无分差等。可望欲示威麾下，缚定国于演武场，声其罪，杖之百；命取沙定洲。定国承命即行。

　　泸溪魏一柱袭破将乐，联结郧西、德化、兴安诸藩攻克建宁。郧西王初营山中，取民间几桌数百张，每张燃大线香数十炷，黑夜顺流环城而过；守陴者谓神兵薄城，炮石交下。迟明，方知其伪。守陴者习之，不疑。一日裨将王祁突至，遂破其城。

　　按郧西王常湖，益端王五世孙；万历二十五年薨，传袭无考。德化王名常汶，吉简王六世孙。兴安主名由橦，益端王六世孙。

　　十二月丁卯朔

　　永明王返桂林。时梧州复破，王在象州，欲走南宁；以大臣力争，回桂林。

　　以瞿式耜、严起恒、王化澄并相，何腾蛟督师全州，王坤、庞天寿掌司礼监事。

　　先是，七月，司礼监庞天寿奉敕至桂林，催兵下梧州；久留桂。王坤既被刘承胤所逐，夤缘马吉翔复入；自武冈至柳、至象，票拟皆出吉翔手。及至桂林，式耜、起恒并相，始归内阁；阁拟复多改票，式耜力争之，不能得。式耜黎明入阁、夜分始归，处否极之运，肃然如治朝。
</div>
    <div class="pagination">
<a href="爝火录_page94.html">上一页</a><span>...</span><a href="爝火录_page90.html">90</a><a href="爝火录_page91.html">91</a><a href="爝火录_page92.html">92</a><a href="爝火录_page93.html">93</a><a href="爝火录_page94.html">94</a><span class="current-page">95</span><a href="爝火录_page96.html">96</a><a href="爝火录_page97.html">97</a><a href="爝火录_page98.html">98</a><a href="爝火录_page99.html">99</a><a href="爝火录_page100.html">100</a><span>...</span><a href="爝火录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
