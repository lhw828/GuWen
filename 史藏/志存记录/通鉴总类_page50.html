<!DOCTYPE html>
<html>
<head>
    <meta charset="UTF-8">
    <title>通鉴总类 - 第 50 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 50 页/共 74 页</h1>
    <div class="content">　　大厯十二年先是秋霖河中府池盐多败韩滉恐盐户减税奏雨虽多不害盐仍有瑞盐生代宗遣蒋镇往视之蒋镇还奏瑞盐实如韩滉所言仍上表贺请宣付史臣并置神祠锡以嘉名代宗从之赐号寳应灵庆池时人丑之
　　崔祐甫以猫鼠同乳为妖
　　十三年陇右节度使朱泚献猫鼠同乳不相害者以为瑞常衮帅百官称贺中书舎人崔祐甫独不贺曰物反常为妖猫捕鼠乃其职也今同乳妖也何乃贺为宜戒法吏之不察奸边吏之不御寇者以承天意代宗嘉之
　　徳宗却李鷃上庆云图
　　十四年诏曰泽州刺史李鷃上庆云图朕以时和年丰为嘉祥以进贤显忠为良瑞如卿云灵芝珍禽竒兽怪草异木何益于人布告天下自今有此无得上献
　　宪宗不受毛之献
　　永贞元年荆南献毛二宪宗曰朕所寳惟贤嘉禾神芝皆虚美耳所以春秋不书祥瑞自今凡有嘉瑞但凖令申有司勿复以闻及珍禽竒兽皆毋得献
　　文宗以时和年丰为上瑞
　　开成三年初太和之末杜悰为鳯翔节度使有诏沙汰僧尼时有五色云见于岐山近法门寺民间讹言佛骨降祥以僧尼不安之故监军欲奏之悰曰云物变色何常之有未防获白兎监军又欲奏之曰此西方之瑞也悰曰野兽未驯且宜畜之旬日而毙监军不悦独画图献之及郑注代悰镇鳯翔奏紫云见又奏白雉是嵗八月有甘露降于紫宸殿前樱桃之上百官称贺其十一月遂有金吾甘露之变及悰为工部尚书河中奏驺虞见百官称贺文宗谓悰曰李训郑注皆因瑞以售其乱乃知瑞物非国之庆对曰昔河出图伏羲以画八卦洛出书大禹以叙九畴皆有益于人故足尚也至于禽兽草木之瑞何时无之刘聪桀逆黄龙三见石季龙暴虐得苍麟十六白鹿七以驾芝葢以是观之瑞岂在徳愿陛下専以百姓富安为国庆自余不足取也文宗善之它日谓宰相曰时和年丰是为上瑞嘉禾灵芝诚何益于事宰相因言春秋记灾异以儆人君而不书祥瑞用此故也诏诸道有瑞皆无得以闻
　　后梁太祖责宋州献瑞麦
　　开平四年宋州节度使衡王友谅献瑞麦一茎三穗太祖曰丰年为上瑞今宋州大水安用此为诏除本县令名遣使诘责友谅以兖海留后惠王友能代为宋州留后
　　灾异门
　　汉刘更生使外亲上变事获罪
　　初元二年元帝复徴周堪刘更生欲以为谏大夫恭石显白皆以为中郎元帝器重萧望之不已欲倚以为相恭显及许史子弟侍中诸曹皆侧目于望之等更生乃使其外亲上变事言地震殆为恭等不为三独夫动臣愚以为宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所为白请考奸诈辞果服遂逮更生系狱免为庶人
　　于定国等俱以灾异乞骸骨
　　永光元年陨霜杀稼天下大饥丞相于定国大司马车骑将军史髙御史大夫薛广徳俱以灾异乞骸骨赐安车驷马黄金六十斤罢太子太傅
　　王音言飞雉之变
　　鸿嘉二年博士行大射礼有飞雉集于庭歴阶登堂而雊后雉又集太常宗正丞相御史大夫车骑将军之府又集未央宫承明殿屋上车骑将军王音等上言天地之气以相应谴告人君甚微而着今雉以博士行礼之日大众聚会飞集于庭歴阶登堂径歴三公之府太常宗正典宗庙骨肉之官然后入宫虽人道相戒何以过是后成帝使中常侍鼂闳诏音曰闻捕得雉毛羽颇摧折拘执者得无人为之音复对曰陛下安得亡国之语不知谁主为佞讇之计诬乱圣徳如此者今即位十五年继嗣不立日日驾车而出外有微行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已宜谋于贤智克己复礼以求天意继嗣可立灾变尚可销也
　　扬雄等以鼓妖为听失之象
　　建平二年丞相孔光自先帝时议继嗣有持异之隙又重忤傅太后指由是傅氏在位者与朱博为表里共毁谮光防免光为庶人以朱博为丞相赵为御史大夫临延登受策有大声如钟鸣殿中郎吏陛者皆闻焉哀帝以问黄门侍郎扬雄及李寻寻对曰此洪范所谓鼔妖者也师法以为人君不聪为众所惑空名得进则有声无形不知所从生其传曰嵗月日之中则正卿受之今以四月日加辰巳有异是为中焉正卿谓执政大臣也宜退丞相御史以应天变然虽不退不出期年其人自防其咎扬雄亦以为鼔妖聴失之象也
　　王嘉乞勿动干戈以应天变
　　四年息夫躬因建言灾异屡见恐必有非常之变可遣大将军行边兵敕武备斩一郡守以立威震四夷因以厌应变异哀帝然之以问丞相王嘉对曰臣闻动民以行不以言应天以实不以文下民微细犹不可诈况于上天神明而可欺哉天之见异所以敕戒人君欲令觉悟反正推诚行善民心説而天意得矣辩士见一端或妄以意傅着星厯虚造匈奴乌孙西羌之难谋动干戈设为权变非应天之道也昔秦缪公不从百里奚蹇叔之言以败其师其悔过自责疾诖误之臣思黄发之言名垂于后世唯陛下观览古戒反覆参考无以先入之语为主哀帝不听
　　鲍宣乞退董贤以应天心
　　元夀元年鲍宣上书曰陛下父事天母事地子养黎民即位已来父亏明母震动子讹言相惊恐小民正朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人徴拜孔光为光禄大夫发觉孙宠息夫躬过恶众庶歙然莫不説喜天人同心人心説则天意觧矣乃二月丙戌白虹干日连隂不雨此天下忧结未解民有怨望未塞者也侍中驸马都尉董贤本无葭莩之亲但以令色谀言自进赏赐无度竭尽府藏并合三第尚以为小复坏暴室海内贡献当养一君今反尽之贤家岂天意与民意邪诚欲哀贤宜为谢过天地解雠海内免遣就国收乘舆器物还之县官如此可以终其性命不者海内之所仇未有得久安者也孙宠息夫躬不宜居国可皆免以视天下复徴何武师丹彭宣傅喜旷然使民易视以应天心建立大政兴太平之端哀帝感大异纳宣言徴何武彭宣拜鲍宣为司
　　公孙闳因言灾异被诛
　　元始五年王恽等八人使行风俗还言天下风俗齐同诈为郡国造歌谣颂功徳皆封为列侯时广平相班稺独不上嘉瑞及歌谣琅邪太守公孙闳言灾害于公府甄丰遣属驰至两郡讽吏民而劾闳空造不祥稺絶嘉应嫉害圣政皆不道稺班偼伃弟也太后曰不宣徳美宜与言灾者异罚且班稺后宫贤家我所哀也闳独下狱诛
　　王莽以地动不为害
　　天鳯三年地震大雨雪关东尤甚深者一大竹柏或枯大司空王邑上书以地震乞骸骨莽不许曰夫地有动有震震者有害动者不害春秋记地震易系坤动动静辟翕万物生焉其好自诬饰皆此也
　　郑兴因日食谏光武之急
　　建武七年三月晦日有食之诏百僚各上封事其上书者不得言圣太中大夫郑兴上疏曰夫国无善政则谪见日月要在因人之心择人处位今公卿大夫多举渔阳太守郭伋可大司空者而不以时定道路流言咸曰朝廷欲用功臣功臣用则人位谬矣愿陛下屈己从众以济羣臣让善之功顷年日食每多在晦先时而合皆月行疾也日君象而月臣象君亢急则臣下促迫故月行疾今陛下髙明而羣臣惶促宜留思柔克之政垂意洪范之法光武躬勤政事颇伤严急故兴奏及之
　　钟离意乞罢北宫役以应天心
　　永平三年明帝大起北宫时天旱尚书仆射钟离意诣阙免冠上疏曰昔成汤遭旱以六事自责曰政不节邪使民疾邪宫室营邪女谒盛邪苞苴行邪谗夫昌邪窃见北宫大作民失农时自古非苦宫室小狭但患民不安宁宜且罢止以应天心明帝防诏报曰汤引六事咎在一人其冠履勿谢又敕大匠止作诸宫减省不急诏因谢公卿百僚遂应时澍雨
　　明帝因日食之变敕有司
　　八月晦日有食之诏曰昔楚荘无灾以致戒惧鲁哀祸大天不降谴今之动变傥尚可救有司勉思厥职以匡无徳
　　鲍昱乞除禁锢以消旱灾
　　建初元年诏兖豫徐三州禀赡饥民章帝问司徒鲍昱何以消复旱灾对曰陛下始践天位虽有失得未能致异臣前为汝南太守典治楚事繋者千余人恐未能尽当其罪夫大狱一起寃者过半又诸徙者骨肉离分孤魂不祀宜一切还诸徙家蠲除禁锢使死生获所则和气可致章帝纳其言
　　顺帝以大旱防问周举
　　阳嘉三年诏以春夏连旱赦天下顺帝亲自露坐徳阳殿东厢请雨以尚书周举才学优深特加防问举对曰臣闻隂阳闭隔则二气否塞陛下废文帝光武之法而循亡秦奢侈之欲内积怨女外有旷夫自枯旱以来弥歴年嵗未闻陛下改过之効徒劳至尊暴露风尘诚无益也陛下但务其华不寻其实犹縁木希鱼却行求前诚宜推信革政崇道变惑出后宫不御之女除太官重膳之费易曰阳感天不旋日惟陛下留神裁察顺帝复召举面问得失举对以宜慎官人去贪污逺佞邪顺帝曰官贪污佞邪者为谁乎对曰臣从下州超备机宻不足以别羣臣然公卿大臣数有直言者忠贞也阿防茍容者佞邪也
　　陈授陈日食之变咎在梁冀
　　延熹元年五月晦日有食之太史令陈授因小黄门徐璜陈日食之变咎在大将军梁冀冀闻之讽雒阳收考授死于狱桓帝由是怒冀
　　襄楷言河清之异
　　九年平原襄楷诣阙上疏曰案春秋以来及古帝王未有河清臣以为河者诸侯位也清者属阳浊者属隂河当浊而反清者隂欲为阳诸侯欲为帝也京房易曰河水清天下平今天垂异地吐妖人疠疫三者并时而有河清犹春秋麟不当见而见孔子书之以为异也愿赐清闲极尽所言书奏不省
　　杨赐封事言蛇变
　　建宁二年有青蛇见于御坐上灵帝以蛇妖问光禄勲杨赐赐上封事曰夫善不妄来灾不空发王者心有所想虽未形顔色而五星以之推移隂阳为其变度夫皇极不建则有龙蛇之孽诗云惟虺惟蛇女子之祥惟陛下思干刚之道别内外之宜抑皇甫之权割艶妻之爱则蛇变可消祯祥立应
　　杨赐蔡邕各言灾异
　　光和元年有异气墯帝所御温徳殿东庭中长十余丈似龙又青虹见玊堂后殿庭中诏召杨赐等诣金商门问以灾异及消复之术赐对曰春秋防曰天投蜺天下怨海内乱今妾媵阉尹之徒共専国朝欺罔日月更相荐説旬月之间竝各拔擢处常伯等各授丰爵不次之宠而令搢绅之徒委伏畎畮口诵尧舜之言身蹈絶俗之行弃捐沟壑不见逮及冠履倒易陵谷代处幸赖皇天垂象谴告周书曰天子见怪则修徳诸侯见怪则修政卿大夫见怪则修职士庶人见怪则修身唯陛下斥逺佞巧之臣速徴鹤鸣之士断絶尺一抑止槃游冀上天还威众变可弭议郎蔡邕对曰臣伏思诸异皆亡国之怪也天于大汉殷勤不已故屡出妖变以当谴责欲令人君感悟改危即安今蜺墯鸡化皆妇人干政之所致也前者乳母赵娆贵倾天下谗防骄溢续以永乐门史霍玊依阻城社又为奸邪伏见廷尉郭禧纯厚老成光禄大夫桥聪达方直故太尉刘宠忠实守正并宜为谋主数见访问夫宰相大臣君之四体委任责成优劣已分不宜听纳小吏雕琢大臣也夫君臣不宻上有漏言之戒下有失身之祸愿寝臣表无使尽忠之吏受怨奸仇章奏灵帝览而叹息因起更衣曹节于后窃视之悉宣语左右事遂漏露其为邕所裁黜者侧目思报
　　苻秦主以太白入井自为渇
　　东晋升平元年太白入东井秦有司奏太白罚星东井秦分必有暴兵起京师秦主生曰太白入井自为渇耳何所怪乎
　　张孟乞剪慕容氏以消星变
　　宁康元年有彗星出于尾箕长十余丈经太微扫东井自四月始见及秋冬不灭秦太史令张孟言于秦王坚曰尾箕燕分东井秦分也今彗起尾箕而扫东井十年之后燕当灭秦二十年之后代当灭燕慕容暐父子兄弟我之仇敌而布列朝廷贵盛莫二臣窃忧之宜剪其魁杰者以消天变坚不听阳平公融亦以为狼虎之心终不可养星变如此愿少留意坚报曰朕方混六合为一家视夷狄为赤子汝宜息虑勿怀耿介夫惟修徳可以攘灾茍能内求诸己何惧外患乎
　　苻坚不肯以讨蝗不灭罪刘兰
　　太元七年秦刘兰讨蝗经秋冬不能灭有司奏请徴兰下廷尉秦王坚曰灾降自天非人所能除此由朕之失政兰何罪乎是嵗秦大熟
　　武帝举酒祝长星
　　二十年有长星见自须女至于哭星武帝心恶之于华林园举酒祝之曰长星劝汝一杯酒自古何有万嵗天子邪
　　南燕王因郊祀之变乃大赦
　　义熈四年南燕王超祀南郊有兽如鼠而赤大如马来至坛侧须防大风昼晦羽仪帷幄皆毁裂超惧以问太史令成公绥对曰陛下信用奸佞诛戮贤良赋敛繁多事役殷重之所致也超乃大赦黜公孙五楼等俄而复用之
　　齐武帝不听有司请禳灾
　　永明元年有司以天文失度请禳之武帝曰应天以实不以文我克己求治思隆恵政若灾在我禳之何益
　　北魏髙祖以久旱辍膳三日
　　建武三年魏髙祖以久旱自癸未不食至于乙酉羣臣皆诣中书省请见髙祖在崇虡楼遣舎人辞焉且问来故豫州刺史王肃对曰今四郊雨已霑洽独京城微少庶民未乏一餐而陛下辍膳三日臣下惶惶无复情地髙祖使舎人应之曰朕不食数日犹无所感比来中外贵贱皆言四郊有雨朕疑其欲相寛勉未必有实方将遣使视之果如所言即当进膳如其不然朕何以生为当以身为万民塞咎耳是夕大雨
　　崔光言鸡雏之为异
　　梁天监三年魏典事史元显献鸡雏四翼四足诏以问侍中崔光光上表曰汉元帝初元中丞相府史家雌鸡伏子渐化为雄冠距鸣将永光中有献雄鸡生角刘向以为鸡者小畜主司时起居人小臣执事为政之象也后石显伏辜此其効也灵帝光和元年南宫寺雌鸡欲化为雄但头冠未变诏问议郎蔡邕对曰头为元首人君之象也今鸡一身已变未至于头而上知之是将有其事而不遂成之象也是后黄巾破坏四方天下遂大乱今之鸡状虽与汉不同而其应颇相诚可畏也臣以向邕言推之翼足众多亦羣下相扇助之象雏而未大足羽差小亦其势尚微易制御也臣闻灾异之见皆所以示吉凶明君覩之而惧乃能致福闇主覩之而慢所以致祸或者今亦有自贱而贵关预政事如前世石显之事者邪愿陛下进贤黜佞则妖弭庆集矣后数日皓等伏诛世宗愈重光
　　北齐崔叔瓉谓土功不时蝗虫为灾
　　陈永定元年河南北大蝗齐显祖问于魏郡丞崔叔瓉曰何故致蝗对曰五行志土功不时蝗虫为灾今外筑长城内兴三台殆以此乎显祖大怒使左右殴之擢其髪以溷沃其头曳足以出
　　唐赵郡王以血水为辅公祐授首之徴
　　武徳六年诏襄州道行台仆射赵郡王孝恭以舟师趣江州岭南道大使李靖以交广泉桂之众趣宣州怀州总管黄君汉出谯亳齐州总管李世勣出淮泗以讨辅恭祐孝公将发与诸将宴集命取水忽变为血在坐皆失色孝恭举止自若曰此乃公祐授首之徴也饮而尽之众皆悦服
　　太宗吞蝗为民受灾
　　贞观二年畿内有蝗太宗入苑中见蝗掇数枚祝之曰民以谷为命而汝食之宁食吾之肺肠举手欲吞之左右谏曰恶物或成疾太宗曰朕为民受灾何疾之避遂吞之是嵗蝗不为灾
　　天后不辍朝停酺以荅天谴
　　天册万嵗元年初明堂既成天后命僧怀义作夹纻大像其小指中犹容数十人于明堂北构天堂以贮之堂始构为风所摧更构之日役万人采木江岭数年之间所费以万亿计府藏为之耗竭又作无遮会于朝堂凿地为阬深五尺结防为宫殿佛像皆于阬中引出之云自地涌出又杀牛取血画大像首髙二百尺云怀义刺膝血为之张像于天津桥南设斋时御医沈南璆亦得幸于天后怀义心愠是夕宻烧天堂延及明堂火照城中如昼比明皆尽暴风裂血像为数百叚天后耻而讳之但云内作工徒误烧麻主遂涉明堂时方酺宴左拾遗刘承庆请辍朝停酺以答天谴天后将从之姚璹曰昔成周宣榭卜代愈隆汉武建章盛徳弥永今明堂布政之所非宗庙也不应自贬损天后乃御端门观酺如平日命更造明堂天堂仍以怀义充使又铸铜为九州鼎及十二神皆髙一丈各置其方
　　王求礼以瑞雪三足牛为灾妖
　　长安元年三月大雪苏味道以为瑞帅百官入贺殿中侍御史王求礼止之曰三月雪为瑞雪腊月雷为瑞雷乎味道不从既入求礼独不贺进言曰今阳和布气草木发荣而寒雪为灾岂得诬以为瑞贺者皆谄防之士也天后为之罢朝时又有献三足牛者宰相复贺求礼飏言曰凡物反常皆为妖此鼎足非其人政教不行之象也天后为之愀然
　　姚崇奏督州县捕蝗
　　开元三年山东大蝗氏或于田旁焚香膜拜设祭而不敢杀姚崇奏遣御史督州县捕而瘗之议者以为蝗众多除不可尽明皇亦疑之崇曰今蝗满山东河南北之人流亡殆尽岂可坐视食苗曽不救乎借使除之不尽犹胜养以成灾明皇乃从之卢怀慎以为杀蝗太多恐伤和气崇曰昔楚荘吞蛭而愈疾孙叔杀蛇而致福奈何不忍于蝗而忍人之饥死乎若使杀蝗有祸崇请当之
　　倪若水不从捕蝗之命
　　四年山东蝗复大起姚崇又命捕之倪若水谓蝗乃天灾非人力所及宜修徳以禳之刘聪时常捕埋之为害益甚拒御史不从其命崇牒若水曰刘聪伪主徳不胜妖今日圣朝妖不胜徳古之良守蝗不入境若其修徳可免彼岂无徳致然若水乃不敢违敕委使者详察州县捕蝗勤惰者各以名闻由是连嵗蝗灾不致大饥
　　姚崇以太庙室坏不为异
　　五年太庙四室坏明皇素服避正殿时明皇将幸东都以问宋璟苏颋对曰陛下三年之制未终遽尔行幸恐未契天心灾异为戒愿且停车驾又问姚崇对曰太庙屋材皆苻坚时物嵗久朽腐而坏适与行期相会何足异也且王者以四海为家陛下以关中不稔幸东都百司供拟已备不可失信但应迁神主于太极殿更修太庙如期自行耳明皇大喜从之赐崇绢二百匹右散骑常侍褚无量上言隋文帝富有天下迁都之日岂取苻氏旧材以立太庙乎此特防臣之言耳愿陛下克谨天戒纳忠谏逺谄谀明皇弗听
　　宋璟説明皇日食修徳
　　七年五月日有食之明皇素服以俟变彻乐减膳命中书门下察系囚赈饥乏劝农功宋璟等奏曰陛下勤恤人隐此诚苍生之福然臣闻日食修徳月食修刑亲君子逺小人絶女谒除谗慝所谓修徳也君子耻言浮于行茍推至诚以行之不必数下制书也
　　杨国忠抑天下言灾异
　　天寳十三载自去嵗水旱相继关中大饥杨国忠恶京兆尹李岘不附己以灾沴归咎于岘贬长沙太守明皇忧雨伤稼国忠取禾之善者献之曰雨虽多不害稼也明皇以为然扶风太守房琯言所部水灾国忠使御史推之是嵗天下无敢言灾者髙力士侍侧明皇曰淫雨不已卿可尽言对曰自陛下以权假宰相赏罚无章隂阳失度臣何敢言明皇黙然
　　徳宗时蝗不食稻
　　兴元元年是嵗蝗徧逺近草木无遗惟不食稻大饥道殣相望
　　陆贽请遣使赈抚诸道水灾
　　贞元八年河南北江淮荆襄陈许等四十余州大水溺死者一万余人陆贽请遣使赈抚徳宗曰闻所损殊少即议优恤恐生奸欺贽上奏其略曰流俗之多狥谄谀揣所悦意则侈其言度所恶闻则小其事制备失所恒病于斯又曰所费者财用所收者人心茍不失人何忧乏用徳宗许为遣使而曰淮西贡赋既阙不必遣使防复上奏以为陛下息师含垢宥彼渠魁惟兹下人所宜矜恤昔秦晋雠敌穆公犹救其饥况帝王怀柔万邦唯徳与义宁人负我无我负人徳宗遣中书舎人京兆奚涉等宣抚诸道水灾
　　宪宗从二臣之请天果雨
　　元和四年宪宗以久旱欲降徳音翰林学士李绛白居易上言以为欲令实惠及人无如减其租税又言宫人驱使之余其数犹广事宜省费物贵徇情又请禁诸道横敛以充进奉又言岭南黔中福建风俗多掠良人卖为奴婢乞严禁止闰月己酉制降天下系囚蠲租税出宫人絶进奉禁掠卖皆如二臣之请己未雨绛表贺曰乃知忧先于事故能无忧事至而忧无救于事
　　以淮浙水旱蠲租赋
　　七年宪宗谓宰相曰卿辈屡言淮浙去嵗水旱近有御史自彼还言不至为灾事竟何如李绛对曰臣按淮南浙西浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾邪此葢御史欲为奸防以悦上意耳愿得其主名按致其法宪宗曰卿言是也国以人为本闻有灾当亟救之岂可尚复疑之邪朕适者不思失言耳命速蠲其租赋
　　文宗以久旱求致雨之方
　　太和八年文宗以久旱诏求致雨之方司门员外郎李中敏上表以为仍嵗大旱非圣徳不至直以宋申锡之寃滥郑注之奸邪今致雨之方莫若斩注而雪申锡表留中中敏谢病归东都
　　司天监以彗星为瑞星
　　咸通五年彗星出于娄长三丈己亥司天监奏按星经是名含誉瑞星也懿宗大喜请宣示中外编诸史策从之
　　杨知至奏蝗不食稼
　　干符二年蝗自东而西蔽日所过赤地京兆尹杨知至奏蝗入京畿不食稼皆抱荆棘而死宰相皆贺
　　蜀主闭门不救火
　　后梁贞明元年蜀宫火自得成都以来寳货贮于百尺楼悉为煨烬都指挥使宗侃等帅卫兵欲入救火蜀主闭门不纳至旦火犹未熄蜀主出义兴门见羣臣命有司聚太庙神主分巡都城言毕复入宫闭门将相皆献帷幕饮食
　　蜀张云谓彗星乃亡国之徴
　　后唐同光元年彗星见舆长丈余蜀司天监言国有大灾蜀主诏于玊局化设道场右补阙张云上疏以为百姓怨气上彻于天故彗星见此乃亡国之徴非祈禳可弭蜀主怒流云黎州卒于道
</div>
    <div class="pagination">
<a href="通鉴总类_page49.html">上一页</a><span>...</span><a href="通鉴总类_page45.html">45</a><a href="通鉴总类_page46.html">46</a><a href="通鉴总类_page47.html">47</a><a href="通鉴总类_page48.html">48</a><a href="通鉴总类_page49.html">49</a><span class="current-page">50</span><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><a href="通鉴总类_page54.html">54</a><a href="通鉴总类_page55.html">55</a><span>...</span><a href="通鉴总类_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
