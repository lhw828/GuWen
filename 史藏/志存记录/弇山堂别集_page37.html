<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 37 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 37 页/共 267 页</h1>
    <div class="content">　　资治通纪言大祖初生河上取水澡浴忽有红罗浮来遂取衣之郑氏征吾録及故所居名红罗障及髙氏鸿猷録亦因之实録载瑞兆多矣独不载此恐亦传闻之误
　　
　　又言朱文正贬广东死非也文正先拘守鳯阳先墓以逃故赐死死时上未取广东
　　
　　六年黜丞相汪广洋为广东行省叅政以柔奸怠政也后竟赐死按广洋寻再入为左御史大夫右丞相十二年贬今云竟赐死抑何遗略也
　　
　　胡惟庸谋逆阴约日本国贡使以精兵装巨舶约是日行弑即大掠库藏泛舟入海事泄伏诛上后却日本之贡以此今纪殊不详
　　
　　又言蓝玉征西归意望进爵时已封凉国公上命加太傅玉攘袂曰我当为太师何太傅按是时加宋国公冯胜颍国公傅友德为太子太师玉与曹国公李景隆为太子太傅开国公常升全宁侯孙恪为太子太保然则玉等之所加东宫三太非三公也今纪不能详若攘袂之说考之史则有之
　　
　　近峰闻略引王文恪公言髙帝克陈友谅俘其妻孥曰我自起兵以来未尝纳人子女今友谅三犯我金陵四犯我太平我甚恨之其妻阇氏可没入掖庭未几生子友谅遗腹也封潭王国于长沙将之国阇氏语之曰尔乃汉王陈友谅子汝父被杀吾为汝忍死于此他日当为父复此雠也故事诸王来朝者皆止于宫中潭王来觐入止宫不以礼自检归国发兵反髙皇遣太傅徐达之子讨之潭王坚闭城门抱其幼儿绕城上行取铜牌书其上云宁见阎王不见贼王因掷于城外遂举火阖宫尽焚携其子投隍堑而死髙皇大怒因假妖星乱宫为辞尽戮宫人皇后脱簮珥待罪仅免余悉殱除焉自是纪略亦因之按潭王之母达定妃与齐王同胞非阇氏也王生于洪武二年距陈友谅之亡将十载而云遗腹孝慈之崩在十五年距潭王自焚且七载而云后脱簮珥待罪仅免王之焚以妃家坐罪不自安帝遣使慰谕之召入朝疑惧与妃自焚而云发兵反王文恪久典国史而孟浪乃尔又何怪于皇甫陈氏之传讹也
　　
　　纪略言太祖之封十王也亲草册文适李韩公北征唐之淳在军尝为草露布上读其文嘉之问草者为谁韩公以之淳对帝令飞骑召之使者不谕械之京之淳以父肃得罪悚栗不自保至京过其姑门告使者止索其姑见泣曰善为我敛尸乃行次东华门时门已闭守者曰有旨令以布裹从屋上逓入累累逓易数次至便殿灯烛荧煌帝坐阅书之淳俯首庭下帝问曰尔草露布耶对曰臣昧死草之乃以短几置之淳前列烛命膝坐以封王册文一篇授之曰少为弘润之之淳叩头曰臣万死不敢当帝曰即不敢旁注之之淳承命注上遥望烛影下帝微微喜至十篇上大悦时夜未央命出候朝谒归至姑家犹守门相与庆幸具酒食慰劳及朝帝问曰尔世宦否对曰臣父翰林应奉即日命嗣父官考之十王册定于洪武三年四月其六月唐肃始为翰林应奉明年夏例失朝免官又二年以例责佃临濠今以其时为唐肃得罪后事一大谬也李韩公既无北征亦何尝有露布二大谬也之淳洪武末馆曹公景隆家至建文二年始以方孝孺等荐拜翰林侍读明年卒原无仕髙庙及为应奉三大谬也十王册文多宋濓草是时虽唐肃不得与况之淳乎事盖无一实
　　
　　双溪杂记洪武八年相府变发觉由是始置三公阁内以备顾问而丞相废革误也此时无府阁虽有大学士亦非三公不叅机务又丞相废在十三年
　　
　　草木子余録言洪武十四年诛凉国公蓝玉收其党四万余人诛之初征云南时诸将十余人陛辞上与玉论兵呼诸将去三呼而不应玉举袖一麾诸将尽起上甚恶之所谓三呼不如一麾四万余人之命基于此矣按蓝玉之死在洪武二十六年又征云南玉为左副将军傅颍公为大将是时上虽亲饯之于龙江然进止机宜非玉所得专也
　　
　　近峰闻略言太祖克金华召一星者刘日新推命答曰将军当极富极贵又推诸将校则言或为公或为侯髙皇怒其不言官职刘请屏去左右曰极富者富有四海极贵者贵为天子髙皇大喜洪武四年召至问欲贵乎对曰不愿又问欲富乎对曰不愿问以所欲曰臣所欲者求一符可以遍游天下耳髙皇因以手所挥白扇题曰江南一老叟腹内罗星斗许朕作君王果应神仙口赐官官不要赐金金不受持此一握扇横行天下走识以御玺刘持此遍游十二年回家忽对妻子言我当死于非命故归欲作别去游京师妻留之曰既当死死于家耳答曰当死于京都遂至南京都市中推筭但讲命而已盖先被旨不许与人筭故也都督蓝玉平云南回因请刘言将军将星见梁地当封梁国然七日必有一险我当与将军同死后果封为梁国公侍朝穿红袍在西班时日当上照映上目之曰此将军不独外邦人畏之朕亦胆寒矣有张尚书者同往云南与玉不睦对曰此人陛下之前不妨但恐非少主臣也上由是欲诛之因潜令科道纠之科道问张尚书何以为罪张第言军还不交军欲乗此作乱耳玉临刑时叹曰神乎刘先生之言问为何人曰刘日新上闻因逮刘至问汝与蓝玉筭命对曰曽筭又问汝命尽几时曰尽今日因杀之今其家子孙犹在赐扇尚存按蓝玉以征南左副将军从颍国公破云南还又六年大破虏封凉国公非梁国公也又三年而以谋反诛非自云南还封凉国公又非以其时诛也张尚书者疑即张紞云南平后始为左叅政至布政使并无与玉同朝也推此则刘日新之妄可知矣
　　
　　庚巳编言于梓人者湖广武冈州人其父尝夜梦梓潼神遂能雕塑神像极于工致梓人生七八歳眉目如画资性聪警其州将爱之因其父艺以梓人名之及长有隽才且多异术举洪武乙丑进士歴知登州府有诉其家人伤于虎者梓人命卒持牒入山捕虎卒泣不肯行梓人笞之更命他两卒曰第焚此牒山中虎自来两卒不得已入山焚其牒火方息而虎随至弭耳帖尾随行入城观者如堵虎至庭下伏不动梓人厉声叱责杖之百而舍之虎复循故道而去寻为部民告讦以为妖术惑众有诏逮梓人下刑部治之数月瘐死狱中弃其尸家人发丧成服一夜忽闻扣门声问为谁答曰身是梓人家人惊曰鬼也曰吾实以间逃去云死者诈也勿疑家人不信谓鬼衣无缝验之乃不然遂内之梓人不自晦匿日与故旧游宴或泛舟不用篙楫逆水而上以为乐里人刘氏其怨家也执而絷之白知州伍芳请奏闻芳不许刘遂诣阙告之朝命法官来州推案未至一日忽失梓人所在但存铁索而已刘无以自明竟坐欺罔得重谴而梓人自是不复见云梓人自号七十一峰道人词翰遒逸可观呉用藏其自制游太山歌一纸予尝见之按乙丑进士登科録无于梓人且髙庙之世不应异人迭出如此而实録亦不载恐未可信
　　
　　双溪杂记言宋景濓洪武二年除学士十年致仕五品终身是时官制学士承旨正三品学士从三品侍讲读学士正四品景濓为承旨致仕衔称嘉议大夫卒后官制方改此言谬也
　　
　　郑端简于宋国公胜颍国公友德俱云暴卒例凡暴卒者俱赐自裁者也于曹国公李文忠独书卒而曹公恤典至优厚其神道碑为董伦撰云十六年冬十有二月王有疾明年春疾转亟东宫临视明日上亲幸其第抚悼良久翌日而薨偶见一野史云文忠多招纳士人门下上闻而弗善也一日劝上内臣太多宜少裁省上大怒谓若欲弱吾羽翼何意此必其门客教之因尽杀其客文忠惊悸得疾暴卒上发悲怒杀诸医及文忠侍者百人余以为不根之论及考嗣公景隆诰具言歴代贵戚之家保富贵者鲜以其理道无知威仪不度由是束手而倾者有之不自重而覆者有之其丁宁告戒几三百言而末云前朕姊子李文忠朕命居羣将之列功至公位呜呼非智非谦几累社稷身不免而自终又云今命尔从外孙景隆袭封曹国公尔其戒前人之失戒慎之毋泛言毋徇势与魏国公徐允恭申国公邓镇诰絶异然此诰在洪武十九年而十七年曹公赠王之诰又云四夷来庭厥功居多小心勤慎始终如一其于甥舅之亲君臣之义能兼之矣岂以亲故有所讳耶抑既封之后始有所闻耶切责及杀门客疑有之史盖曲为讳也
　　
　　野史又言太祖初见周伯琦叅政问曰先生年若干曰七十五矣因赠诗先生七十五何不六十九白骨塟青山万古名不朽按三朝野史载淮西阃夏贵归元授中书左丞又四载乃卒人吊之曰享年八十三何不七十九呜呼夏相公万代名不朽不应相同至此
　　
　　都公谭纂言优人某太祖令人投之江阴戒勿令死某濡衣而出帝问之若何乃归乎曰臣下见屈原其言有理是以复归问何言曰我逢暗主投江死汝遇明君莫下来按羣居解頥载散乐髙崔嵬善便捷齐文宣帝令给事捺头向水下良久问之曰见屈原云我逢楚怀王方投汨罗水汝遇圣明君胡为亦来此然则此亦附会前人之语也
　　
　　野记谓太祖召杨维祯将用之维祯八十余矣作老客妇謡以见志或劝上杀之上曰老蛮子止欲成其名耳不僇而遣之一时颇髙其事诸学士俱有诗詹同文作传皆假借之所谓非义之义也予尝有论暴其罪按维祯预修元史史成当授官以老辞归卒年七十六非八十余也维祯祖父非宋臣是时元有天下矣仕可也既食元禄不仕可也何罪之可暴希哲误矣
　　
　　客坐新闻言髙皇帝下建业仗劔见金碧峰峰不为起帝曰若知有杀人不眨眼将军乎峰曰若亦知有不怕死和尚乎因问取呉楚策后阅庐山志曹翰屠江州以兵入崇胜寺僧縁德坐不起翰怒曰而知有杀人不眨眼将军乎对曰若知有不怕死和尚乎翰大敬异之然则剪胜所传即此事也
　　
　　草木子谓上有佳句云鸟啼红树里人在翠微中天下诵之又皇太子新月诗云昨夜严陵失钓钩何人移上碧云头虽然未得团圆相也有清光照九州岛野史附之谓为太祖及懿文不享国之证草木子乃元遗民国初所著书谓上者顺帝也皇太子者阿裕尔实哩达喇盖以其不获有天下而在东宫颇擅权故记之耳髙帝集无此二句
　　
　　十三年永嘉侯朱亮祖卒实録以为镇广东所为多不法番禺知县道同上言数十事皆实上以亮祖功臣不下吏但罢职令居江宁县之安陆乡未几以病卒其子暹亦以智勇称数从征伐累功为府军卫指挥使先卒功臣録及吾学编亦因之然考上御制圹志云朱亮祖不法使镇岭南作为擅专贪取尤重归责不服己非一时朕怒而鞭之不期父子俱亡就塟己责之地所谓其子者暹耶抑次子耶亮祖死于杖明矣史盖讳言之也
　　
　　髙庙纪汪广洋传言广洋贬居海南舟次太平复遣使勑责云云广洋得所赐书益惭惧遂自缢卒按髙庙御制文集勑谕怠政坐视废兴丞相汪广洋云昔命助文正于江西虽不能匡其恶自当明其不善何其幽深隠匿以致祸生前与杨宪同署于中书宪奸恶万状尔匿而不言观尔之为也君之利乃视之君之祸亦视之无忠于朕无利于民如此肆侮法所难容差人追斩其首以示柔奸尔本实非愚士特赐勑以刑之尔自舒心而量已以归于冥冥故谕今勑辞若此而史与吾学编乃谓上切责之广洋惶恐自缢以死何也
　　
　　震泽纪闻谓宋公景濓既以孙慎坐法累徙蜀之茂州遇一僧问曰濓何以至此僧曰公岂尝有愧心乎景濓曰无之僧曰先生于胜国尝为官乎曰翰林国史编修僧黙然公至夜乃自缢而死考王忠文小传及郑楷行状俱云至正乙丑用大臣荐拜翰林国史编修自布衣入史馆为儒者之特选先生以亲老不敢远违固辞会世乱益韬秘乃入小龙门山著书属文又言景濓足迹未尝踰乡里则景濓实未受官至京师也若刘文成伯温则举元进士为万安丞江西行省掾史江浙儒学副提举行省考试官两为元帅都事行枢密经歴行省郎中处州总管府判前后九政矣今缙绅之论不考本末辄以议宋公而于刘公不之及人固有幸有不幸哉
　　
　　洪武二十七年十一月晦颍国公傅友德卒十二月定远侯王弼卒二十八年二月宋国公冯胜卒八月信国公汤和卒信公封王谥塟备极恩礼所未闻者袭封耳若颍宋二公之卒在蓝凉公之后一应恩典俱从削夺以郑端简吾学编暴卒例之其为赐死无疑但实録为宋公立传备言其功至所谓为大将驭众无纪律其征纳克楚禆将有盗敌马者胜斩之以徇然亦自掠敌马至使阍者行酒于纳克楚妻求大珠异宝又畨王死才二日强娶其女失夷狄降附心上以此深责之然是十八年事耳以后数佩印巡边加太子太师恐未可据以为罪状也至颍公尤不可晓自洪武元年以后北征及平蜀平滇功冠诸将不闻有纎毫罪状见疑以死而史不于卒时立传却于封公下及之与蓝凉公同例永乐中又不为置后岂藩邸时有宿歉耶至汤信公虽号宿将为列侯首而毘陵之欠忠镌之诰劵瞿塘之退缩载在诏勑至恩礼优崇有羣公所不敢望者盖首倡解兵退休之请深中上心而晩年风疾不能言动又有以安上意耳定逺亦不立传女为楚昭王妃以昭王行实考之盖亦赐死家至籍也髙帝末年大将有功名者诛僇几尽而秦晋二邸亦先薨逝无非授文皇为祛除之地耳史之曲讳甚多不可枚举
　　
　　洪武三年冯宋公胜为征北右副将军引兵擅还京师为上所切责按冯胜初名国胜以平呉功进大都督府右都督兼右詹事至北征复称都督同知冯宗异宗异其更名也意者初改枢密院为大都督府其左右都督俱从一品后进一品而同知为从一品宋公因从品改官耶将有别故镌秩耶二十八年卒见国史甚明定逺黄金为作传云悉据金陵冯氏家乗内言三十二年十月十日卒朝廷哀悼遣祭勑有司治丧以闰十二月五日附塟子男九皆先卒恐误
　　
　　国初事迹载廖永忠僣用龙鳯章服不法事处以死刑辰盖其时人当不诬而考之国史洪武八年德庆侯廖永忠卒为之立传且载其功颇详又云上赙遗之甚厚以其子权袭爵而功臣录吾学编皆因之则辰说诬矣初但疑洪武三年以前功甚大当封公爵以所善儒生窥意而止三年以后下西川之绩见于御制讃所谓与傅成双而迨其没也乃不获一爵一谥同于呉良顾时辈何也及考洪武十年特赦江夏侯周徳兴罪召将相大臣戒之内云廖永忠数犯罪屡宥不悛又复僣侈失人臣礼甚矣永乐十五年都察院劾奏锦衣卫指挥纪纲狱辞内云徳庆侯廖永忠为开国功臣以僣分犯法而被诛乃知永忠实以诛死者盖髙帝一时之忿不暇寛处既刑而后悔之且念其功故加赙葬且使其子袭封修史者缘而为之掩讳耳廖冯二人尚于卒下立传而傅颍公王定逺仅于封爵下立传则二公之祸当尤惨也
　　
　　髙帝御制集有谕罪人曽秉正谓其性资聪敏且能干办在职时凡有言计朕尝听从何期计出多端乃有效古杀身之奸岂不愚哉朕尚怜才能免死免窜使还乡里尔鬻四岁小女声曰为资以归是其心之正也乎所以昔人有云君子絶交不出恶声忠臣去国不洁其名尔何如也今尔既不能为人之父实难雄于世故阉之不致生人陷人是其罚也考之于史秉正由刑部主事迁陜西叅政未行时设通政司特留为使官亦尊矣所谓言听计从将事寄不浅矣其既阉之后不知用入内职否将因此而殒否史惟于歳后记别用一通政使而于秉正罢斥之由一不之及岂脱畧耶将有所讳也
　　
　　损斋备忘录举乙未夏六月从髙皇帝渡江者凡十人曰徐达冯国用弟胜邵荣汤和常遇春邓愈耿君用子炳文廖永安弟永忠文臣二人李善长毛广又曰从渡江而归附者一人曰俞通海甥一人曰李文忠子一人曰沐英逮至洪武三年大封功臣则増多矣殊不知三年所封唐胜宗陆仲亨周徳兴费聚陈徳王志郭子兴顾时陈徳华云龙郑遇春呉良呉祯华髙皆自濠梁起从渡江者也廖永安及俞通海兄弟同自巢湖归附而分为二既载廖俞而遗胡大海耿再成赵德胜丁德兴又以郭子兴子为郭兴王志为王志原又遗薛显汪兴祖损斋者梅纯也驸马都尉殷之后何孟浪乃尔
　　
　　弇山堂别集卷二十
　　
　　●钦定四库全书
　　
　　弇山堂别集卷二十一
　　
　　（明）王世贞 撰
　　
　　○史乗考误二
　　
　　剪胜野闻谓刘基尝携客泛西湖抵暮仰天而言曰天子气在呉头楚尾后十年当兴我其辅之及过苏见张士诚曰贵不及封侯何可久也夜登虎丘山曰天子气尚在呉头楚尾闻郭子兴据濠上就见之遇太祖曰吾主翁也深自结纳曰后十年君为天子我当辅之按公游西湖见异云起西北谓天子气在金陵后十年我将辅之然是谢江浙儒学副提举时语其后张士诚据呉郡之日郭子兴据濠上之时公方再起官在处绍间足迹未尝至濠与呉郡也后至太祖下金华始遣人聘基非素相识也何不经若此
　　
　　枚山野记谓韩林儿始啸乱称小明王刘护军始就之谓竖子不足谋去适皇祖皇祖初亦与共事谓刘应便除之乎刘曰不足烦也因请更号大明太祖从之韩果先殄按韩林儿初称小明王后建国号曰宋改元曰龙鳯太祖初亦奉其正朔授官爵刘尝谓太祖此牧竖耳奉之何为后林儿为吕珍所逼国亡亡之五年而太祖始即大位国号大明也
　　
　　野史又谓刘基初见太祖问能诗乎基曰儒者末事何谓不能时帝方食指所用斑竹箸使赋之基应声曰一对湘江王并看二妃曽洒泪痕斑帝颦蹙曰秀才气味基曰未也汉家四百年天下尽在张良一借间帝大悦以为相见晩此诗甚竒俊恐亦附会语盖伯温初见与宋濓章溢叶琛同不应独有此问而犂眉公集不载应制之作必非真又谓伯温将死遗命焚尸扬灰勿塟平生所读兵书尽送朝廷髙庙闻之遣使至家索书欲为营塟其子以父既焚对上不信故今青田有伯温墓然实空坟耳按伯温素精堪舆必不肯不择一归地以为子孙计且帝疑虽渐释而谗者方在事焚尸扬灰之说其不落间口为石介者几希恐至愚之人亦不为此
　　
　　震泽纪闻谓太祖既有天下谓诚意伯曰汝既佐朕定天下复有何术以教朕之嫡孙使守天下乎基曰有因成一小箧而用铁汁灌其锁以授之及靖难兵入建文君开箧而视则袈裟一伽黎一剃刀一度牒一曰此刘伯温教我也遂为僧而遁按诚意卒于洪武八年时皇太子无恙而又二年建文君始生何得预云为嫡孙计乎此误尤可笑
　　
　　海盐王文禄有名世学山尤怪诞不经聊録其最无谓者其一刘诚意少读书寺中一异人每出神则一月后为僧所焚其人神返夜呼曰我在何处基知之开窓应曰我在此神即附之聪明增前数倍天文兵法一览洞悟翊运为谋臣之冠按此乃宋人真德秀故事有传之者人尚以为诞妄与诚意无与其二圣祖赐刘诚意一金瓜令有急则击之一夕夜将半击宫门乃开而迎之曰何也曰睡不安思圣上奕碁耳命对弈俄顷报太仓灾命驾往救刘止之曰且弈上遽起曰太仓国之命脉也不可不救曰请先遣一内使乗舆往遂如言回则内使已毙车中上惊曰何知以救朕厄曰干象有变特奏闻耳曰何人为谋曰早朝衣绯者是早朝西班中有一臣衣绯命缚之即取袖中悬哨鸽放起鸽已死袖中盖以鸽为号起伏兵也其臣姓名忘之刘诚意影神有童子持金瓜随侍即上赐也按夜半开门弈碁全近儿戏当时髙帝必无与诚意相厚至此且行状家录俱不载金瓜之说而诚意未卒之前其反者惟一邵荣耳所谓西班衣绯何人也其三刑部尚书开济上谓济曰朕欲宴上天二十八宿济曰臣意亦然曰宴何品也昴奎用酪毕用鹿肉觜用菜根及果参牛用醍醐斗井鬼用秔米华和蜜柳用乳麋星用秔米乌麻作粥张用毗罗婆果翼用煮熟青黑豆轸用莠稗饭角氐用诸华饭亢用蜜煑菉豆房用酒肉心危用秔米粥尾用诸果狼作食箕用尼拘陁皮汁女用鸟肉虚用乌豆汁室用肉血壁用肉娄用大麦饭并肉胃用秔米乌麻野枣列于二十八金棹上问何以知至否曰二十八金椅以红绵剖松椅上至则芒倒不至则芒不倒如济言宴毕其二椅芒不倒问曰二宿何不至也济曰一宿陛下一宿臣上疑曰卿欲作朕不难也后以事见法问曰卿聪明絶世锦心绣腹且闻人心有七窍可见乎济曰先剖腹风入无见也先斩后剖五内宛然剖之可见也既斩而剖不见窍上曰济死且诱朕真聪明也按实録野史俱不载此事尤诞妄无疑其四圣祖悯常开平无嗣赐二宫女妻悍不敢御晨起捧盂开平曰好手已入朝至回内出一红盒启之乃宫女手也开平惊忧入朝仪度错愕上问之不敢对再三诘曰面色非昔岂谋朕耶开平惧尽吐其实上大笑曰再赐何妨也且入宫饮酒解忧已命力士肢解其妻分赐功臣上写悍妇之肉开平回不见其妻惊成癫疾按开平有二子茂升妻蓝氏为玉姊开平卒后封王夫人抑何谬也又有王比部可大者南京人言魏国公达夫人妬而酷数辱公弗许置媵妾上赐宫人二先后逼责之得疾死一日魏公方谒上见其色不怿曰得复为嫂所殴乎公谢弗敢隠上笑曰此易事耳因留魏公饮而密勑二健珰赍铜挝往宣勑擒夫人中门左碎脑埋土中上建一观音斋室魏公酒罢归室成矣因秘不发丧予初骇其言无所经见后考御制神道碑记其门阀子女甚详独不言娶某氏又进封曽祖母母俱王夫人独不封妻又谢夫人者叛将再兴女也意可大言亦有据然至二十年复追封谢氏为王夫人且与开平事絶相类恐俱未可信后考郑端简今言中山王初夫人张氏继夫人谢氏王出师归孝陵谕王卿夫人好鞭挞人至死此不足佐卿朕为卿择一佳妇谢夫人是也谢夫人生四子四女长即仁孝皇后次代国安王妃又次未聘永乐丁亥仁孝皇后崩长陵谕谢夫人朕欲得夫人季女继中宫夫人曰妾女不堪上配圣躬长陵曰夫人女不归朕更择何等壻耶季女竟不敢受人聘从佛氏为尼于南京聚宝门外所谓王姑庵者是也
　　
　　嘉靖中霍文敏公为礼书毁之据此知所谓妬而死者张夫人非谢夫人也第谢夫人以洪武二十年追封则已前死矣何得至仁孝皇后崩为文皇辞幼女聘中山王以洪武十八年正月卒至仁孝崩已二十三年何得有未笄之女此女少出家为尼有之未必有命继中宫事也然则今言亦未确
　　
　　郑端简今言滁阳王有长子郭大舍张夫人出战没一女惠生蜀豫如意三王汝阳永嘉二公主亦张夫人出又次李夫人生郭老舍洪武四年旨云说与郭老舍再三留尔不住实要回乡守祀尔旧有二所庄田我就赐与尔耕种教户部官开除粮草十一年邻人贲童儿诖误出走十七年上谕张来仪譔王庙碑文遂云王无后令滁州卫千户王杰等二十二人供祀事祝宥日兴又令蜀王往来修祀比王之国改令滁州卫掌印官致祭宥氏分献二十八年老舍还乡为费谦所发解黑窑场做工上面谕放回令一年一朝京师老舍卒谕葬立石老舍生谦谦生升升生信信生琥皆一歳一朝有籍于礼部鸿胪寺弘治癸丑琥奏得旨冠带守祀辛酉复奏下该部看了来说马钧阳行巡抚查明覆奏壬戌奉旨是郭琥与做奉祀正德癸酉琥又求印信王杰裔孙玺奏琥诈冒吏部亦恶其求望渐多覆请奉旨是滁阳王祀礼悉遵皇祖旧制行郭琥近授职衔革了仍照皇考前旨止与冠带荣身再来奏扰不饶辛巳琥复奏吏部议法司问罪嘉靖元年五月朔奉旨尔部里再查议了来说复奉旨是郭琥准与原授职衔以荣终身不许干预祀事琥生厚滁阳散财集众以启万世之业而子孙曽无一命可乎端简之纪其详悉如此然滁阳王实有三子长者战殁次以病死少与羣小谋叛髙帝伏法故张来仪碑称无后而所谓郭老舍者必滁阳之族年少长者也若其幼子则在洪武四年时当尚少而何以曰老舍使果滁阳王子是不胙茅土之讨必罹金罂之赐矣宁能晏然而已乎
　　
　　升庵丹铅録言元至正间瑞州上髙县有术士曽义山世居县十五里胡芦石畔尝开卜肆于县南之桥埠有瞽而丐者日过肆前义山必礼而与之语或啖之果饵久之丐者告山曰明日有三人共一目来者有异术君宜叩之明日果有眇一目者曳杖导二瞽人过肆山随之拜于县北之鸬鹚洲一瞽者曰当以小洲为誓遂以其书授山且画沙指诀尽其秘妙其书名银河棹山后占卜如神邑人皆知预避红巾贼行掠无所得恨欲杀之隐匿县西观音阁得免遂不复行其术密藏其书于胡芦石洞中临终谓其子曰某月某日有刘姓过吾家取书畀之戒不可泄后刘公伯温官江西髙安果经山家其子如山言授之遂弃官归青田见太祖于金陵
　　
　　今献彚言小说乃云刘公得石匣兵书乃瞽史词话以欺愚人者君子可信之而立言哉升庵之辩如此视王文禄所载若有据然考伯温行状第云少善经学工属文及通天官家言而已不言其所自得岂公讳之耶然谓公经义山家从其子得书遂弃官归青田见太祖于金陵按公自髙安入行省幕府再补儒学副提举论御史失职归起为元帅府都事进行省都事夺官再起迁枢密经歴假行省郎中下补总管府判忿归久之始应髙帝聘凡先后十余年今谓得书而遂不事元升庵当亦误也伯温占验似能近而不能逺不然元运若此而尚欲借以成功名至愤恚欲自杀以门人持之而免何名前知
　　
　　近峰闻略言国初命百官礼仪皆尚左改右丞相为左丞相余官亦如之按汉尚右如周勃为右丞相陈平为左丞相是也岂尚左之说因循至我朝始定而其间有因革耶夫丞相以下惟秦及西汉尚右东汉尚左歴代皆尚左至元复尚右此岂僻事耶
　　
　　枝山野记髙帝令宋学士濓作灵芝甘露颂赐酒大醉归为孝孺言之顷酣寝方候夜深殊未醒即为代制文比晓宋起趋朝愕然谓方曰我今日死矣方问何故宋曰昨上命作颂醉甚误不为今何及矣上怒必赐死方曰正恐先生觉已具一草或裁定以进可乎即以文呈宋阅之曰何改为亟怀之入朝上迎谓濓颂何在宋出进之上读之曰此非学士笔也宋又愕然上曰此当胜先生宋叩头谢臣实以赐酒过醉不能成章门人方某代为之上曰此生良胜汝立召见即试一论五策方立成上览讫复顾宋曰渠实过汝即命面赐绯袍腰带犹平巾令往礼部宴命宗伯陪之复遣觇焉方据上席岸然上曰斯人何傲因不留俾为蜀王府教授语懿文曰有一佳士赉汝今寄在蜀其人刚傲吾抑之汝用之当得其大气力按宋公以洪武十三年卒方君年二十余其上书试补汉中教授在公卒十余年后此非实也且宋公之爱方甚凡所赠送文皆极歴履之详而乃遗其见上事耶
　　
　　开国功臣録称濮真鳯阳人国初从举义累战功歴升都督佥事洪武初征髙丽兵败被执其王怒欲兵之真乃骂曰夷虏尔害吾吾主必灭尔国尔不知吾丈夫有志岂肯为尔屈耶即剖心以示之而死王大惧遣人入朝谢罪并归从行兵士上曰濮真当危难秉义不屈忠节可嘉追赠乐浪公谥忠襄表其门曰功超羣将智迈雄师有子玙生甫数月即封西凉侯坐蓝玉党事诛吾学编及封爵考亦从之又别立濮英传云为都督佥事掌陜西行都司事然考之史有濮英而无所谓濮真也英庐州人累功至中军都督佥事二十年大将军冯胜等既降纳克楚师还命英以三千骑殿为敌所乗马踣见执絶食不言乗间剖腹死追封开国辅运推诚宣力武臣柱国金山侯谥忠襄明年加封乐浪公寻封子玙为钦承父业推诚宣力武臣西凉侯后坐蓝党诛按玙以二十一年封二十六年诛相距仅六年而云生甫数月即封侯一误也洪武中未尝与髙丽交一矢而此云征髙丽兵败被执二误也功超羣将智迈雄师乃旌廖永忠门语而此以加之英且谓之忠义可耳所谓功超与智迈者不相符三误也何后先诸公之不考乃尔封爵考又有刑部尚书金纯殁赠山阳伯尤谬有赠沭阳伯者户部金尚书濓也纯没有祭塟而无赠谥
　　
　　功臣録胡泉传子显代父官都指挥同知掌武昌护卫事十九年随楚王征古州等处以功升前军都督佥事仍侍王二十一年八月以护卫兵奉普定侯调随靖宁侯征东川龙海诸蛮部招集军士马匹数多克州城十有九珍宝货贝悉献朝廷二十二年七月还师封特进光禄大夫左柱国梁国公带俸三十三年追诰劵革爵安置临襄永乐元年五月王奏召回除皇陵卫指挥佥事三年改鳯阳卫九月升指挥同知十三年卒盖以姊为贵妃楚王母故也考实録不为显立传至二十二年十月内以靖宁侯叶升擒贼首夏得忠赏黄金百两白金三千两钞千锭文绮三十疋东川侯胡海普定侯陈桓等次之则此举实与显同封赏者也视洪武平中原诸赏独优厚岂以显椒房之故连及之耶然实録俱不载显梁国之封而诸公亦止赏典实録又称蓝玉破漠北功最大拟封梁以私元主妃毁关逐御史罪仅封凉夫以蓝玉所不能得而显得之何也考永乐实録三年五月内不载楚王奏而兵部黄及胡氏世袭亲供甚明乃知国史之遗误亦多矣
　　
　　野史载罗复仁吉水人国初为翰林编修乞休致太祖赐以一布衣而题其上曰性虽粗率忠直可喜赐此布衣归于田里按复仁以弘文馆学士致仕上赐之袭衣玉带名马坐墩铁拄杖之类有勋旧文臣所不敢望者布衣归田之说何所繇起也
　　
　　野记谓徐中山坊表初成江阴侯呉良靖海侯呉祯薄暮醉过之问何以为大功怒击坏署额有司以闻明日入见上怒诘何以坏吾坊曰臣与达同功独达赐第而以大功表里陛下安乎上笑曰汝何急也命有司即封地建二宅称前后府按髙帝神武严威良兄弟封爵在二十八侯中尚不敢有希觊而敢击中山之坊乎鳯阳诸功臣俱有赐第岂皆击坊而得者尤不足信也
　　
　　国初诰命公侯同一品伯同二品子男同三品洪武十七年以吏部尚书余熂言俱同一品唯轴则公侯用玉伯子男用犀耳今子男爵革伯班秩俱在一品上而轴同二品小有未合熂有长者之望昆山人物志称其父尝为镊工熂以吏部尚书归省徒歩候亲戚戒投刺者勿言余尚书第称余待诏皃来也而实録谓其用乡人助教金文征譛擅移文逐祭酒宋讷事露以纵肆伏法其矛盾乃尔且余自试吏书后未尝归省也
　　
　　客坐新闻言蓝都督玉克云南回就刘日新推数日新云公当封梁国公但七日中某与公同被难果七日诛按蓝玉破元兵后方拟封梁国公而以私元主妃事发改封凉国公又三年而诛不唯国封不同与征云南絶无关系今言封七日而诛尤误
　　
　　吾学编秦愍王传及愍王碑俱言王严毅英武上委以关西兵事得专赏罚歳秋巡边大将皆听节制御军严整所过秋毫无犯二十七年征降西畨捷闻玺书嘉奨赏赉以亿万计而国史于王事迹功赏俱畧之二十八年薨而立传也仅序其生年封爵而已至谥愍王册文云尔以年长首封于秦期在永保禄位藩屏帝室夫何不良于德竟殒厥身又云哀痛者父子之至情追谥者天下之公议义之所在朕何敢私然则当其时髙帝之不满于愍王着矣三十一年晋恭王薨国史称其聪明英鋭眉目修耸美须髯顾盼有威容多智数又先后纪其事迹功赏甚详而吾学编皆畧之至文庙实録则云晋王亦闻太祖注意于上自念己兄也遂生嫌隙后与上皆入朝上有疾晋王数以语见侵上内怀忧惧疾增剧遂恳求归国二十三年与上会征朔漠鼐尔布哈晋王素怯兵既行不敢出上待之久不至遂直抵伊勒都薄虏营获其名王酋长男女数万口羊马无筭槖駞数千先晋王恐上有功遣人驰报太子谓上不听已约束劳师冒险太子言于太祖已而晋王旋师太祖不乐及上捷报至太祖大喜曰燕王清沙漠朕无北顾之忧矣太子言晋王未深入然张声势有犄角之助燕王亦未可独为功又言燕王得善马不进太祖皆不听按髙庙史成于太宗时使晋王有陷太宗意不应无贬辞乃尔岂太宗以亲故为之讳耶抑其时济熺济熿之交谤未行恭王之谋尚未露也
　　
　　史谓洪武二年六月丙寅功臣庙成论次诸功臣之功以徐达为首次常遇春次李文忠次邓愈次汤和次沐英次胡大海次冯国用次赵德胜次耿再成次华髙次丁德兴次俞通海次张德胜次呉良次呉祯次曹良臣次康茂才次呉复次茅成次孙兴祖凡二十有一人于是命死者塑其像于庙祀之仍虚生者之位初叅政胡大海等殁上念其功已命塑其像于卞壸蒋子文之庙以祀至是复塑像于新庙疑此记事者之误耳据前列次序六王也其明年为六公所谓生封公死封王者至二十八年而始定何以预知李善长冯胜之不终而革之是时沐西平一指挥耳何以预知其有功而列之胡大海之前盖塑像虚位诚有之以后有不克终者不得入而所定位次则据永乐初年见在者而言耳此皆姚解诸公忽略之过也
　　
</div>
    <div class="pagination">
<a href="弇山堂别集_page36.html">上一页</a><span>...</span><a href="弇山堂别集_page32.html">32</a><a href="弇山堂别集_page33.html">33</a><a href="弇山堂别集_page34.html">34</a><a href="弇山堂别集_page35.html">35</a><a href="弇山堂别集_page36.html">36</a><span class="current-page">37</span><a href="弇山堂别集_page38.html">38</a><a href="弇山堂别集_page39.html">39</a><a href="弇山堂别集_page40.html">40</a><a href="弇山堂别集_page41.html">41</a><a href="弇山堂别集_page42.html">42</a><span>...</span><a href="弇山堂别集_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
