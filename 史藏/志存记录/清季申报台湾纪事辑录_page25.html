<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 25 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 25 页/共 118 页</h1>
    <div class="content">　　六月初八日（公历七月二十一日——即礼拜二） 

　　东使入都 

　　前日报列东洋柳公使回国；慈悉先行入都与总理衙门会议后，再行返棹。至所以北上，实因台湾一事起见也。俟有确音，再行登录。 

　　六月初九日（公历七月二十二日——即礼拜三） 

　　王中丞过沪 

　　福建抚台王中丞凯泰陛见后，由京来沪赴闽；于昨（初八）日抵申，船泊珊记码头，并不登岸。随带长龙炮船六只，知不日即须偕同总带轮船之吴观察大廷一同赴闽商办台湾兵事云。 

　　台湾军务实录 

　　本馆前曾专派友人赴台郡记录各事，兹接回信云：先是，于二月二十五日有东洋兵船名「春日」舰——其管驾官为海军少尉，泊舟于厦门。当即拜谒台澎道宪，请借教场阅兵；经道宪未如所请，遂止。继询来意？则称东国内乱，元恶在逃；用敢以兵舶来贵国沿海各埠访缉。又称：向有民船两艘，以遇险漂至台湾，为生番所残害；现拟查究云。越两日，而陆军中将等即统率师徒、载运饷糈向台进发；其为主谋者，系美国人李央大也。按李本法兰西人，长于美国；眇一目。在厦门，任美领事者八年。每岁必渡台三、四次，故生番之土宜、风俗，罔不周知；兼能操番语，可自与番众问答。至东兵侦谍之往来，必经打狗；其为东道主者，则为布国人某也。现在东兵之屯于琅■〈王乔〉沙漠中者，计营十座、兵士七百人。中军之帐在四重溪侧，约距琅■〈王乔〉里许、又距琅■〈王乔〉水程一日，其地曰龟山；中驻东兵千五百人。傍有石笋一枝，高插云表；东人于逼近番社一带，又有千五百人为之环守。然观于琅■〈王乔〉之东兵，则漫无纪律，不足为训练之师也。惟龟山地方，东人已建屋而居；且得茂树深林，足堪避暑。若琅■〈王乔〉则潮汐澎湃，地既卑湿而又系平沙无垠，故东人往往有染暑疫而病逝者。惜华人只能防御府城，而未有一士、一兵与之对垒耳。打狗仔，与琅■〈王乔〉似较最近。第风涛险恶，湾泊为难；中国火船惟「海东云」及「长盛」两艘、英国「都窝夫」兵船一艘而已。若民船，则不满十艘也。东国探谍之至台湾城者，络绎不绝，多有遣熟番为之者。然自四月十七日以后，未尝与生番接仗也。而东国之统领西乡中将，则谓支给兵饷已三百余万两矣。 

　　来信又云：凤山县乡民，现乘台郡有事，欲与法国之传教人为仇；教师以打狗无法领事，因就诉于英领事额君。经额君照会凤山县知县，业经出示晓谕，度可无事矣。 

　　香港传闻 

　　有香港西报广东操笔人论华官曰：华官多通悉经史，达烛诗文；而大宪之外，每昧于不谙当今及各实在之事也。请以台湾事言之：曾有官问我：台湾居于何处？东洋究与中国为接界之邻否乎？盖不知尚为重洋所隔。至于东洋、中国已有肇衅之隙，则更茫然未闻。吾给以香港华文日报，则始得知悉。然则华官犹可望其能量敌国之虚实乎？吾向来每言：择官但以制艺、试帖为尚，而不以博古通今为贵，宜乎不知台湾居于何处、东洋在于何方、其肇衅是否属实也！吾恐掺笔人虽示以华字日报，而此公仍疑信相参曰：此必海外奇波，非今日之事也。不然，何以京报尚无明文，而官场亦未言及也。 

　　六月初十日（公历七月二十三日——即礼拜四） 

　　译各西报事（一则） 

　　「字林新报」云：相传台湾有中国兵船一只被东洋兵船驶碰即沈，中国船一切水师人鲜有免死者。其细底，尚未得悉。然该报仍云：此事已有确据。吾闻此耗，不禁诧异！夫台湾海面广阔，则何至出有此事；且船既已碰沈，犹何为而不设法拯救乎？然此事不知是否，亦不能为定论。 

　　六月十一日（公历七月二十四日——即礼拜五） 

　　读「循环日报」书后 

　　连日读「循环日报」所论中外水战各宜数篇，不禁概然而叹曰：于戏！今日之中国，岂犹是昔时之中国哉！昔时之中国，其边患仅在于西北，而东南尚晏然无事也。汉、唐以后迄于元、明，交趾、缅甸虽屡叛屡服，然两国皆与中国接壤，非有重洋之隔也。其前朝地隔重洋而为中国之患者，惟高丽与倭奴耳。但高丽之在隋、唐，尚无犯边之举；因负固不服，不肯朝贡，而隋、唐发兵以征之。惟远隔重洋，诸多不便；故隋至于亡而唐亦几于敝，高丽仍然如故耳。倭奴在元，不过偶而犯边。至明时，则常为东南之患，几乎岁以为常；东南海疆之地，竟至民不聊生矣。然西戎、北狄、交趾、缅甸均为陆路之患，而其所用之军器不过弓箭、刀矛之属，所用之炮亦不过木石之物，非如今之铜铁火炮也；故中国亦尚易于抵御征服也。高丽，自守之国也；所用军械，亦与各国等耳。故中国不伐，伊亦不叛耳。倭奴之为明患，所恃者刀与船耳；沿海掳掠，民皆畏其刀之锋利。大兵一至，则扬帆而遁去耳。至戚南塘用，则沿海驻精兵，倭患少息；然亦未尝出海剿捕也。前汉之楼船与王浚之楼船，皆济师之船，非战征之船也。孙、曹赤壁之战，为中国水战之始；后则宋高祖之讨孙恩、卢循，岳武穆之讨水寇杨么，宋、元崖山之战，均为中国水战之事；然皆中国自相攻击之举。其法，或以火攻、或以计取，或以水寇攻水寇而从中取胜、或以炮互相攻击而已，亦未闻有奇器、奇事也。至我朝之取台湾也，亦未尝海中接战也，仍不过渡海至彼陆地而后战也。惟李壮烈伯之讨海寇蔡牵也，方为大战于海之举。但蔡牵一海寇耳，其船与炮均不过寻常之物而已；壮烈伯以自制极坚之霆船，载极精之巨炮与极练之水师，而且事必躬亲、身先士卒，功虽克成，身犹因殒也。可见水战之难，非数倍于陆路哉！又况今日各国水战之船、炮，又百倍于蔡牵之难攻御哉！今且以海外各国言之，其前之战船，亦不过夹板船耳；后又易之以火轮战船，今复益之以铁甲战船。至枪炮以及冒弹、火药等物，均亦精益求精。若今之后开门枪炮与夫开花炸弹并炸弹之重数百磅者、枪弹之药弹合成者、火药则用棉花制成者、放枪则用铜冒、放炮则用拉条，均能不畏风雨；火器之利，千古莫及矣。其驾战船之舵工、水手，皆能上识天文、下知海道，又能施放枪炮。至所用之水师，在船则能风涛不惧、枪炮有准，登陆亦皆能步伐整齐、勇敢战斗也。夫以外国战船如此其坚、战器如此其利、战士如此其精，岂易言敌哉、岂易言拒哉！今日海禁既开，非复昔日之仅须海防而已；必当筹可以守、可以战之善策，而后可以相安于无事。否则，如目下日本无故之侵犯，必须临时而设法，岂不晚哉！至于战守之策，管见亦有所及；再行续论。 

　　译香港西字报述台湾事 

　　香港西字日报登刊打狗友人于五月二十二日寄书来云：东人在琅■〈王乔〉，久无举动；揆其情势，亦似无甚妙计也。今牡丹社之地已皆盘踞，庐舍亦尽为烬余；然牡丹社人依旧不能擒获。盖以遍处俱有设伏，深林茂箐之间时有持枪而暗伺者；故东人不敢独行于各营之外，务须二、三人成群，然后可以安步。于以见东人之慑服生番，犹不可谓蒇事也。至牡丹社之番人，隐于深山穷谷中，日候动静；若东人撤兵回国，则番人必仍回旧地，重结庐舍以居——盖其筑室，亦甚易也。而东兵反屯重兵以老之，无乃可笑乎！新简钦使二员已自东营而回，计在东营共五日也。初至之日，中将以有事，未得面晤；次日，乃答拜互议。然所商如何，仍无确信；缘两皆秘密不肯扬言于外耳。惟有风传二说，系自中国小吏所得者。一则东将云：非得君命，不能退兵。钦使限以一月为期；苟不撤师，则亦当加以兵也。一谓东将已许以撤兵，然须赔兴师之费；而钦使亦不置可否也。前数日，有一美国兵船至琅■〈王乔〉，以「不准美人以预此役」之示告于东军内之美国人，且许以可即附船驶回；而美人皆不从。所以，是船即返轮而未带一人也。 

　　六月十二日（公历七月二十五日——即礼拜六） 

　　再书「循环日报」后 

　　前论，言中国今昔之殊详矣。夫时势既殊，虽不能求自强之道，必当先求自立之法、自固之方。 

　　古来之所以待敌国者，曰战、曰守、曰和，不外此三端而已。能战，而后能守；能守，而后能和：三者实相辅而行者也。今且不言战，而先言守；断不可因和而遂废战、守也。当今海禁既开，而沿海紧要之地，岂可以不设严防；设使台湾驻有重兵，其海口又有炮台与夫铁甲等船，则日本岂敢妄生觊觎哉！故言海疆重地，万不可不陆设炮台、水有战舶；虽不能如英国之铁甲战船、火轮战船使之周围林立，亦当如美、法诸国使之各口皆有，到处梭巡。至于炮台之设，尤不可缓；盖外可以御敌国、内亦可以靖寇氛也。炮台既设，而护台之枪炮不可不精、守台之士卒不可不练；虽不能日日操演以致耗费火药，然亦须每月数操，俾士卒不至手生、枪炮可免膛锈。一旦有事，亦不至心慌胆怯耳。今中国各省自行制造之火轮战船已有三十余艘矣，船上之枪炮亦不为不多而且精矣；惟闻驾船之人、水师之勇，尚非操练极熟者耳。然由此而精练之，则亦庶乎其可也。所惜者，尚无铁甲战船与火轮战船尚为数不多耳！刻闻广东瑞节相已托西人代购铁甲战船矣。但以愚意论之，现购铁甲战船宜求其至坚、不必求其过大也。因中国初用此种战船，不精驾驶之法，恐尚有疏虞也。俟驾驶之法既熟，而后小大攸宜；彼时再行添置，但求其数多、可以不计其大小也。各海口既已均设炮台，炮台之外又有铁甲船一、二号，再有火轮战船数艘，不徒可以守，而并可以战矣。然此可谓有治法矣，尤不可以无治人也。若使有法无人，则炮台虽固，谁为之守！战船虽坚，谁为之行！枪炮虽利，谁为之用！此士卒之万不可不精练也。夫士卒之精练，亦非甚难事也。若使驾船之人仅募商船所常用者，恐艺虽高而又胆不壮也；战阵之人仅募绿营所常用者，恐习于陆而不习于海也。吾以为战船所用之人，不若尽在水师各营中选择而用之。闻江、浙、闽、广之水师众矣，其间亦多能识风沙、颇精技艺，常出重洋捕盗者；与其置诸旧式海船不能展布其才能，何如从中挑选精锐，使之驾驶铁甲、火轮等船，俾得建立夫功勋！较之新募之人，更有驾轻就熟之效。倘能以募用之资添益其口粮，可免其内顾之忧。是既厚以廪糈，若再加以爵赏，人孰无良，有不感激而奋发报效者乎！其收功，当亦必倍矣。夫法如此其备、器如此其全、人如此其能，而尚畏他人者，未之有也。果能如此，是可以战、可以守，而和亦可以永久而不败。此至圣所谓「工欲善其事、必先利其器」，亚圣所谓「天时不如地利、地利不如人和」者是也。 

　　管见所陈，未识有当事机否？愿高明教之！ 

　　台湾近事 

　　香港西报登刊打狗友人于本月初二日寄信云：打狗地方，现仍安堵如平素；若非见有火船悬东洋白旗内之「红日」者不时驶往琅■〈王乔〉，则几忘有东兵于岛内也。查东人员华官交相酌议，依然迄无成论。而华官仍据理责言，示东人以全台土地断不能以一亩让人，兼请其即行撤兵，毋再久驻；而又恐善言无效，因复多方为筹防计。近在台湾西之澎湖海道，已筑垒屯兵；其所以择此处者，盖因船可避风，足以为安泊之屿也。又闻前总办福建制造局之法士名「气革」者，亦往台湾府审察形势，欲出一防御良策。再，海关内之英士白安，经在安平登岸。查此人，曾数年前在津门以西法训练军士者；以故可揆测其来意。又云：官宪谓已自台湾铺设电线至福建一路，以捷达军音。据现在东人之驻琅■〈王乔〉者，皆寂静并无举动。近以其南营为总会之营，兵士皆安居木房营内，整洁可观；自营门筑一路至海滨，沿路植以树木，势如欲久踞也。然而营外概不卫以炮垒，既无兵士新至，且于生番不复加兵。先是，营外偏处不可以安步往来；今则有一道直达海岛，足以备驰驱而无险阻，中将与随员近曾无侍从而经过也。四方邻社之酋长亦不时前来，示以和好敦睦之意。二十九日，台澎道早至打狗，至晚而始驾船往澎湖岛；将自澎湖而换船以赴鸡笼也。盖传闻东人已在岛北有侵犯之事，故有此行耳。 

　　杭州杂闻（一则） 

　　前数日，有彗星夜见。杭人好怪，本无端兆，犹且播为谣言；况彗主刀兵之说习闻于耳，有不猜疑而附和哉！近日竟以东洋伐生番之事当之，三五聚谈，殊为可笑。即有以西人「彗星自有躔度、不关灾异」之说告之者，而人之狂瞽如故；此真不可解矣。 

　　书中外新报「论中国」后 

　　昨见中外新报论中国举事不能破除成见，往往空有其名而无其实，如军中采办洋枪，仍沿旧式；西人久已唾弃不用，其为人弃而我取耶，抑欲以彼所不用而制其所用欤？近来诸国之新制者，如美之「廉明敦」、英之「摩甸尼」、日耳曼之针枪、法之「萨士钵」，力省而功速，百中而无一失；泰西诸国用以摧坚陷锐，攻强敌、慑□邻，恃之以保境卫民、启疆御侮。中国既有志自强，何不仿而行之耶？且今日之急务，孰有如练兵法、整边防、增水师、制战舰；此四者，皆所以有备而无患者也。各省防兵，当先汰虚额、核实数，毋使以老弱冒充；俾隶麾下者，悉练为精兵。凡前时所用之弓矢、刀矛，悉易以枪炮，毋使其所习非所用、所用非所长。今陆兵操演营规，未闻变通；而所谓洋枪队者，乃不过招募之勇耳。此所未解者，一也。 

　　沿海疆圉无事之时，亦当保固；逮至仓卒事起，临事讲求，则无及矣。析津为畿辅之咽喉，既已宿重兵、筑防城，以有恃而无恐；而此外如山东、江、浙、闽、粤，无一不当先备也。建炮台、制水雷，讲求精密，不惮工资；惟裕之于平日，乃能用之于临事。今如燕台为东省之险要，上海为苏垣之门户，福州、厦门为全闽之所系，广州、虎门为百粤之所关，俱无重险劲旅以资镇守；一朝有事，弱于藩篱。此所未解者，二也。 

　　各省设立水师之处，类□以海防、江防为重。即如粤省水师，向者已不下四、五万；而去其虚伍计之，不及其半。汰其冗滥、补其精锐，要令毋恃虚声以收实效。夫所谓水师者，皆能驾坚舰、涉洪涛以巡哨海疆，作为干城；故不如并岸上之水师，而尽为船上之水师。其次，则在练兵、养兵。盖无其节制，虽有船炮，犹无有也；无其养赡，虽欲效其选练，亦不能也。赡之厚，故选之精；练之勤，故御之整。今欲选兵、练兵，先筹养兵。即以裁并老弱冒充之饷，以倍给壮强；使彼具兼人之食，而后得兼人之勇。顾欲练水师，不能舍船炮而空谈韬略；欲修武备，不能舍船炮而专重弓马。今各省水师其所演练揣摩者，一切仍循旧例，不知变通。此未解者，三也。 

　　水师纵横于江海之中，所恃者，战舰耳。顾战舰在今日，其法亦屡变矣。数十年前，见泰西人之夹板船，以为船坚炮利，诚无可敌；旋有火轮兵舶，则冲波涉浪，几疑为夭矫神龙，不可方物。而不知英、法攻俄之役，则炮舶以兴；美洲南北之战，则铁甲遂出。自此，而往日火轮之制船高炮□者，悉无所用。新法迭更，奇妙日出。而我国所设于福州、上海之船厂，所制仍如旧式；以铁甲之创非属急务，置之不讲，徒糜国帑数千万，而为西人观之，不值一噱。顾此犹为效行西法之战舰也，虽不能与西国敌，而巡防缉盗、驰递驿文、运载粮米，亦为有裨实用；无事之日，亦足以豪。而此外各营水师坐驾之船，概未变更；数虽千百，而其实不足以当一舰之用。因循玩愒，坐误事机。此所未解者，四也。 

　　余友张君芝轩，尝以为言。即余于二十年前，已为历历言之；着有成书，传观一时。无如杞人之忧、漆室之叹，不足以动当事之见闻；惟有拔剑砍地，击碎唾壶而已。呜呼！当今之世，岂无才哉！邵阳魏君默深所著「海国图志」百卷，其所陈议守、议战、议款三篇，洞瞩利弊，无有或遗。如能于议和之后而亟从其言，何至有津门之辱！如于自津立约之后从其言而尽行之，何至有今日台湾之衅！漠不关心，裒如充耳；虽有大声疾呼者，亦无如之何已（选录「循环日报」）！ 

　　六月十四日（公历七月二十七日——即礼拜一） 

　　论台湾事 

　　中国与日本之事，果将用兵以讨其罪乎？抑将罢兵以恤其民乎？此一事也，中国官民无不常相拟议。 

　　然揆之近日所传各处消息，亦尚未决策定论。是中国虽有不欲战之心，然事在御侮安边，且曾宣言于天下曰：台湾之地，皆我辖下也。故于国体，大有维系；岂可使区区之日本来侵犯我大邦乎！是以战与不战，惟视日本之肯撤兵与否而已。乃日本亦经播告于天下，将据台湾生番之地为己有；故日本亦不愿虎头蛇尾，遽行撤师以失伊国体面，至贻笑于地球之人，而又加怨于己国之民也。屡阅东洋各新报，似日本亦已悟其计左也。初以扩大版图为荣利；继而孰思，知生番之地味同鸡肋，即能归为已有，尚须劳心耗费至数十年之久而后有益，因而踞地之始愿似已减折矣。虽然，日本畏贻人笑，故不肯退兵；而中国之将有举动必矣。现据各处传来音耗，中国准备诸事，已日臻妥善矣。在闽、广各处，环甲厉兵，而候陆续调用；在上海，诸兵船皆整齐军器、练习水师矣；在宁波，又传闻已拨兵二千前往；在津门，亦有遣兵助剿之说。除此之外，又确闻福建大宪现寻访前助官军同剿「发逆」之各西将，欲延请其复来勷赞戎事。又据日前来信，官兵另在澎湖海岛屯营；盖便于调拨之处也。观上各情，则中国虽延缓以从事，尚有实心实力以驱逐敌人；恐不久，将有大举也。说者曰：目下所以缓延者，一因中国皇帝仁慈，不忍两国百姓无故死于兵戎；一因现在台湾多发风暴，战船行走、停泊，均不妥便。逾两月后，则交戈轰炮之声，定闻于海中也。 

　　然此役也，或亦曾有轻笑日本无能者。本馆虽恶其奸诈，然不欲轻之、笑之也。何也？日本，亦劲敌也。昔年西人与之构兵，已称其大有武勇；彼时，日本尚以旧器敌西人之精器，已能奋然不惧死而争先，况今又有精器乎！论者曰：此盖因日本之兵，皆历代承袭行伍之任，故能蓄有勇气，其立志宁死不辱也。倘中国藐视之，亦非计之得也。然吾以为大患者，盖不免糜费国帑；即能捷音上报，不过南面受贺而已。日本撤兵回国，阻隔重洋，中国实难于索偿兵费；其势不类普兵先在法境收足赔银，始行退兵也。 

　　按日本于此役所借口者，谓曾在北京议及生番，遽扬言曰：总理衙门言生番在版图之外。故东洋及中国各西字日报初皆信之，以为日本此举实无逆理之处；后见闽督李公两次照覆，始皆反非其行。虽犹或信其有谈及是事者，然以闲谈之间而偶有误言，究不足为凭；非如两国互用公牍商议者也。先是，横滨西报于论此事，谓曰：东使琐意西马于谈间挑华官出此言，以图为日后之借口，其计狡狯至甚！信哉，该报之论乎。夫藉一失言以为兴师之托辞，天下焉有是理哉！ 

　　兹察东洋各西报所述，日本虽兴此役，实亦不料及中国与之抗御；明知中国虽纵不喜，亦以为尚不至于兵争。今知至于如此，亦悔其行；但惧人贻笑，故不肯撤兵也。特是事势如是，除构兵外，亦尚另有排解计乎？查泰西诸国，虽以用兵为常事，然亦有别法以解纷；使两国有商议不和，可托局外之国诚实大臣代为剖断也。先，美国向英国讨亚拉巴吗赔项，亦以此法处治；既定后，美国宣贺于天下曰：于今得此良法，各国久后可藉以免兵祸矣！今日本既曰「生番之地不属中国」，中国又曰「实在疆内」，则两国何不请局外之国考察各情，而从中判定！若日本不允，则更见其执谬之一斑；若可允从，则中国可免无益之战，又可节省帑项也。然以理论之，中国实可不问，但以重兵驱逐之境外可也。倘尚恤日本，不更责以擅伐生番之罪，已为格外仁慈矣。 

　　此战与和之机宜如此。今者海禁既开，中国断难成独立不惧之势，亦不能不将就万国公法以从事，庶可不为他人所侮也。 

　　述台湾近略 

　　昨有友人附「万年青」轮船，自台湾递中国公文至天津李公保辕门。投递者路经上海，逗遛半日。据友云：近来东兵与生番安堵如常，并无接仗等事。中国不论军民，俱可抵东洋营中游历，并不拦阻；并看中国游历之人，量其上下之分等。或遇文人，即写唐文，与之论该处之风土、时势。或遇能武艺者，即出后门装药之枪，令中人使放；每中人仅放一枪之时，东人能放三枪。又东兵能使飞刀，将三尖刀□把——约二尺许，立大树下，在手中舞动，转旋十数周，用力将刀向上掷去，已将树枝砍下三、四枝矣；其刀仍归手中。现在东兵虽有四、五千，其实能战者不过一半；其余皆系招募民人，究不及兵勇也。生番多有服役于中营；据称各社酋长俱情愿出力帮同中国打仗，不愿东兵久踞于此。又称：东兵此举，实因台湾山岛中宝藏颇多，欲据是以开掘耳。其谓伐生番者，亦托词也。 

　　行师之道 

　　兵可百年而不战，不可一日而无备；诚有备而无患，何至于临事张皇！日本，一岛国耳。以中国视之，曾不啻弹丸黑子；而竟藉词生番，妄想启衅！其视中国，殆有所洞见；否则，胡为越海称兵，长驱竟进，如入无人境！膺节钺、制斯土者，何漫不加觉察，听其入驻！顾此事已闻于朝，简派钦差查办；则日兵之来，为干犯公法及越俎僭办，非不经查悉矣。是宜先檄其退；不退，则以甲兵从事，亦固其所；仍仅谕使退。而日之统兵者，则以奉词伐罪为名，未能擅退。夫日国之兵舶既不能擅退，岂中国之土地独可擅侵乎？彼以奉词伐罪为名，而此则宜便宜行事为务；而不能不出于因循者，则以有所未备也。然而日兵之来，非止一日；自三月间即入驻于台，登岸结营，占踞杀戮。今亦既两阅月矣，使即从其来日经营为备，亦何至今日始可言战！或谓「兵凶战危」，诚不能不出于审慎；况事经奏报，应候查办，而谓能以草莽用事乎？顾钦使赴台，亦已匝月矣；其查办诸务虽傍午不遑、赴台炮舶虽纷〔纷〕不一，而其申意于日军者，则惟有退兵了事一节；亦独何哉？或谓兵已入境而始议讲战艘，则其平日可知，无徒以此为当事责也。但钦使沈公素有威望，此次查办，其应如何行止，当有卓然独见，并非外人所能拟及者；能不为生番诸境翘企俟之也哉！ 

　　观上海「申报」详言日本铁甲战艘，其无用者如此、其有用者亦不过如彼；可谓洞其利弊，了如指掌。惟惜中国轻信其虚声，而不先为抗拒；致令虎狼得以屯于门户，实为可惜！并观自觉子来札，似谓台湾之役，中国懦而不能自振，致日本得以横肆若此；故于查办官宪，似有不满之词。愚以为此事虽曲在日本，然疆臣于事之甫发，亦万无擅行开仗之理。所惜者，日本于兵船未入台湾界口之前已有照会，闽浙制军乃不先于此停止其入，遂致九重申饬！嗣简派钦差查办，然亦必先檄以退兵；斯即军火齐备，亦无骤行建仗之理。矧中国于此役虽不漫存轻视，然究无庸燥急，宜先妥为布置。彼西乡中将以朝廷主意为词，而潘副钦使仍予限使其申奏，将欲使其无所置喙；使日本朝廷仍以前词塞责，其领兵者执而不退，自必海疆奋勇武展厥鹰扬师之曲者，其将所恃而不恐（？）。钦差等皆经略裕如，而谓其肯稍行卤莽以滋口实耶（以上二则，选录中外新闻）！ 

　　六月十五日（公历七月二十八日——即礼拜二） 

　　论制造 

　　火轮船之有益于国家也，在承平之世，用之以载运仕商、转输货物，已为莫大之利；遇战攻之事，用之以战运将士、转输饷械，尤为最要之需矣。今台湾之事一出，于以更见轮船为国内一日不可少之一端也。 

</div>
    <div class="pagination">
<a href="清季申报台湾纪事辑录_page24.html">上一页</a><span>...</span><a href="清季申报台湾纪事辑录_page20.html">20</a><a href="清季申报台湾纪事辑录_page21.html">21</a><a href="清季申报台湾纪事辑录_page22.html">22</a><a href="清季申报台湾纪事辑录_page23.html">23</a><a href="清季申报台湾纪事辑录_page24.html">24</a><span class="current-page">25</span><a href="清季申报台湾纪事辑录_page26.html">26</a><a href="清季申报台湾纪事辑录_page27.html">27</a><a href="清季申报台湾纪事辑录_page28.html">28</a><a href="清季申报台湾纪事辑录_page29.html">29</a><a href="清季申报台湾纪事辑录_page30.html">30</a><span>...</span><a href="清季申报台湾纪事辑录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
