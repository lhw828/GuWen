<!DOCTYPE html>
<html>
 <head>
  <meta charset="utf-8"/>
  <title>
   碑传选集续 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   碑传选集续 - 第 7 页/共 8 页
  </h1>
  <div class="content">
   ·何如璋
　　清詹事府少詹事何公传温廷敬
　　公讳如璋，字子峨；广东大埔人也。其先世，有从文信国于潮者，因家焉；数迁，卜居大埔同仁社之崧里。祖、父，世业农。父淑齐公；有子八人，公其三也。
　　少岐嶷，异常儿。年十三，父以家累故，令弃学牧牛；公辄携书自读。姑父陈芙初明经嘉其志，招令徙学。明经邑名宿，得其指授，学锐进。族人秋槎太史尤伟异之，谓异日名位必出己上。未冠，入邑庠，补廪膳生。咸丰辛酉，举于乡；时年二十有四也。同治乙丑，汀守朱以监聘襄戎幕；叙克城功，保五品衔知县。戊辰，成进士，改庶吉士；散馆，授职编修。当是时，东南巨乱初平，举国讴颂中兴；而泰西诸国已环列虎视，通商、传教，辄起衅端。士夫迷习帖括，其高者则标汉学、宋学之帜；或治诗、古文词，监别金石、书画以相矜夸。其目为清流者，亦徒张客气，懵于外情；闻「洋务」二字，则掩耳却走，或诋为汉奸。公虽夙治桐城古文之学，推曾文正公为有清古文第一；而知世变已亟，非拘常习故者所可拯救。未释褐，公车往来津、沪，所至与中外士商游；间询访英、美牧师，得其国情及政术大概。已入词馆，尤究心当世之务，与其弟子崑部郎互相切磋。尝谒直督李文忠公；一见大异之，退语人曰：『不图翰林馆中亦有通晓洋务者也』！
　　光绪乙亥，德宗御极，文忠公与枢臣沈文定公交疏以使才荐。丙子，晋侍讲，加二品顶戴，充出使日本大臣；以张君斯桂为其副。寻命张归国，而以公留驻；中国使臣之驻日本者，实自公始。公已至日本，日人优礼倍至，加于泰西诸使。其朝野名士，咸以诗文相质正唱和；或就乞书，得其一屏、一箑以为珍玩。公亦与交驩无间。居东凡四年，日人翕然推之。任满归，公私祖别之盛，一时所未有也。公虽笃邦交，而尤争国权。始至，即议设领事，自听商民诉讼；日人靳不肯予，公据约与争，卒设三口领事官，与泰西各国及日人之在我国者均权。琉球事起，公援公法、据条约与争不得，则请撤使、罢市以持之；执政者噤不敢语。日人知力争仅公一人，意故延宕；然终屈于抗议，议割琉球之南部宫古、八里诸岛隶中国。公请以还球立后存其祀，而球王畏日迫，不敢受；复请先声明内属，一面访球王亲属，畀以治权、待如土司，政府迄迁延不决。及公归国，而琉球遂夷为日本之冲绳县；即南岛亦未得归中国也。吾国与泰西诸国立约，当事者昧于利害，许以「一体均沾」之优待；及中、日订约，始删此语。日人不慊之，遣专使北京，要政府加入，并许其内地通商。公以「均沾」之约由威迫势劫而来，在亚细亚成一合纵连横之局，隐为厉阶；日人牟利之术无微不入，若许其内地经营，小民锥刀将尽被夺。日使之请，乃不行。朝鲜介居中、俄、日三国间，关系亚东大局，甚于欧洲之土耳其。公稔知其君臣闇弱，无振奋之能；乃陈三策于政府：『乘朝鲜有事，举而郡县之，改良其政治、整饬其武备；是为上策。设驻扎办事大臣主持其内政外交之重大者，以防觊觎；是为中策。听朝鲜自与外国通商，但于约端声明「奉大清国命」云云，备有事时干预之地步；是为下策』。上策，非非常之人不能行；中策则杜后患，待藩属之道适得其平，固吾国当时所能为；乃并下策而不能行，滋可惜也！其时俄已据图们江，图南下；英藉日介绍求通朝鲜，俄密止之。美亦遣兵舰要互市，朝鲜尚狃闭关故习，拒不纳。公复请朝廷遴派专使赴朝鲜，主持通商；谓『欲杀俄、日两国侵占之权，不如取而与各国均之』。所陈凡五利，柄国者迄不能用；朝鲜卒由各国迫立约，我遂失藩属之权。其后东学党起，我国派兵平其乱，与日人天津缔约，许「朝鲜有事，两国同办理」；朝鲜遂与日本共之，卒基甲午之祸。凡公所规画，皆犀烛玉剖；人始惊疑，后则大信。而尤得管子「善因之」之术；论球事时，廷臣疆吏咸虑起衅，公则力陈谓：『日人蓄志求逞，不如因此乘其国力未完，先发制之以绝后患』。山西大饥，公上书李文忠公，请因而移饥民实东三省以垦边地，固国防；言虽不用，论者莫不叹公之先识远虑也。
　　公以争球案忤沈文定意，故在日四年，不迁一官。及归国，缮呈日相祖别时席间往复语万余言，始稍信公应对之能，非大言无实者；一岁中，四迁至詹事。未几，执政者为高阳李文正公，与沈公有嫌；沈所援引者悉不用，独器公，得未废弃。法、越事起，公上封事六条。时中、法议已裂，法人图据马江船厂，闽防棘；李公奏请以公督福建船政。马江船厂创于沈文肃，所用者多其乡里，积久弊生；公至，汰冗滥、稽工材、审支销，岁节浮费十余万，闽侯士夫咸怨之。甲申五月，法舰潜入马江，朝命内阁学士张佩纶会办福建海防。张气锐甚，自请督师驻马江，调集南北洋七舰防守；公亦于厂侧校练门扼来船要冲，设暗台，令船政委弁洗献林、铁厂匠首李莲司之。吾国海军逊法远甚，朝命又不许先开炮，七月三日法舰不约而战，我国海军尽歼。法帅孤拔先驱，绕罗星塔上，将登岸，据般厂；校练门暗台击之，中其舱，船欹少退；复进，再击之，中其将台，法帅殪焉，法舰乃退泊五虎门外。奏上，——法人耻失帅，匿不发丧；执政又忌张，或因此免罪大用，寝其事。而闽人疾于受兵失职者，复簧鼓之；公遂被严谴，与张同戍军台。
　　在戍，成「管子析疑』三十六卷。戊子秋，赐环归；粤督李公瀚章延主韩山讲席，所识拔多知名士。先是，在戍以积瘁苦寒，得脚气病。辛卯八月，复发，卒于韩山院舍；享年五十有四。
　　公外宽和而内有守，争球案时，至请「事果决裂，则斥一使臣以谢」！沈文定属密友以私书相告，谓「富贵可坐致，慎勿多事」；而公不为动也。张学士佩纶与公乡试齐年，友善；共筹闽防，意气无间。丧师之责在于学士，而公船厂获全；部议张拟斩监候，而公拟褫职。逮奉旨，则同发军台。人咸为公不平，学士亦引以为歉；而公不介意：其雅量如此。性孝友，早岁修贽所入，悉以佐飨飧，兄弟怡怡如也；扶持长养，死生急难，各得其所。笃于友谊：林太守达泉历官有惠政，卒于台湾，公为致书闽、苏两省疆吏，胪绩入告，得赠太仆寺卿、入「国史」「循吏传」。张进士薇令河南，负累甚钜；公为辗转，乞河南巡抚调优缺，俾清积亏，乃得解职归。日本得能良介与公友善，甥楢原陈政少孤，不为继母所容，以托公；携至使署，并挈归国教诲而衣食之。陈政卒因此成立，任北京日使参赞官；闻公卒，跋涉登门拜公夫人，谒墓涕泪纵横，竖二石狮于茔前以识感。知人爱士，使日时所辟僚佐如黄君遵宪、杨君枢、杨君守敬、黄君锡铨，皆极一时之选，后各以其能名；在韩山所赏如谢孝廉锡勳、陈孝廉宗廙、李孝廉香溪，亦各以文艺有名于时。配杨夫人，妾陈孺人。子五人：寿昌，清岁贡生；寿明，清光绪戊戌进士、官吉林府知府，民国选为参议员；寿萱，诸生，早卒；寿田、寿祺，日、美游学生。
　　论曰：余幼侍先君子，闻谈公科第、家世甚悉。稍长，就试郡城，适公主韩山，余以微贱、且与公家无素，未获进谒、修乡后进之礼。然尝读公所为林太仆、朱太守碑铭，知为一代作者。及后与公子参议君游，因得尽读公诗文及使日函牍；尝辑其尤者，并为公遗集。今冬参议君以所为公行述见示，乃约其文与事，参以一二所见闻而为之传。公之才已见知于世，駸駸大用矣；乃以时会艰难、怨家媒孽之故，一蹶不复起。而天复故啬其寿，不留以有待；且即公所建白于当时者，亦用者一而不用者九。余盖不徒为公惜，而为中国人才与国家惜也！
　　——见「碑传集补」卷十三「使臣」。
　　·彭玉麟
　　彭刚直公神道碑文俞樾
　　光绪十有六年三月乙亥，前兵部尚书、太子少保衡阳彭公薨于里第。四月壬寅，遗疏闻，天子震悼。以公忠清亮直、卓着勳劳，赠太子太保衔，加恩予谥，立功所在许建专祠；擢其孙候选员外郎见绅为郎中，见绶、见粹均由吏部引见。已而内阁拟谥以请，御笔用「刚直」二字，赐祭葬皆如律令。盖朝廷眷公之厚、知公之深如此。而海内自搢绅之徒下至儿童走卒，无不咨嗟而涕洟曰：『噫！彭公逝矣』。其年十二月庚子，见绅等奉公之丧葬于樟寺山，乞文以文其墓道之碑。余惟公名满天下而不自表襮，诗文、年谱无手定者；传之后世，惧失其实。余与公交好二十余年，重之以昏姻；虽极知不任，又何敢以辞！
　　公讳玉麟，字雪琴，彭氏。其先，江西太和县人；明洪熙时，有显明者官于衡，因家焉，遂为湖南衡阳县人。所居，曰查江。曾祖才昱、祖启象。父鸣九，安徽怀宁县三桥巡检，迁合肥县梁园巡检；皖中称循吏。母王氏，浙江山阴儒家女；贤明有识监。
　　嘉庆二十一年，公生于梁园巡检司署。十六岁，从父还查江旧居。父卒，为族人所惎，母命出避祸；公因入城，居石鼓书院。然无以自给，投协标充书识，支月饷视马兵。时衡州知府高公人监善相士，见公奇之，使入署读书。衡阳一邑应童试者千人，入学不易；是岁县试，群拟公必第一。案发，乃第三。越数日，召入见，曰：『以文论，汝宜第一；今乃太守意也。太守曰：彭某异日名位未可量，然在吾署中读书，若县试第一人，必谓明府推屋乌之爱耳；是其终身之玷矣』。公闻而深感之。是岁，竟不入学。又二年，始隶诸生之籍云。
　　道光末，新宁民李沅发反，发协标兵捕讨；公从大军战金峰岭，禽李沅发。上功，总督误以为武生也，拔补临武营外委，赏蓝翎；公辞归。衡有富人启质库于耒阳，请公往董理之；岁入数百金，悉以賙人之急。其时粤贼由永安北犯，将掠耒阳以趋衡；公入见耒令，问计将安出？令曰：『吾请兵、请饷无一应，可奈何』！公曰：『患无兵耶？城中百姓，皆兵也；患无饷耶？吾质库中尚有钱数百万在』。耒令曰：『然则竟以属君矣』；出县印授之。公即募勇数百人，多制旗帜，使巡行雉堞间；贼知耒有备，由宁乡趋长沙，而耒与衡皆获全。公以无战事，不叙功，但请偿还所假质库钱；然公亦自此知名。
　　曾文正以侍郎治兵衡、湘，广求奇士；常君仪安荐公有胆略可用，文正弟靖毅公国葆又言公与杨载福并英毅非常，文正亦雅知公耒阳之事，及立湘军水师，以公与杨公分统焉。咸丰四年二月，水陆军俱发衡州，不利引还；而公以孤军留西湖中。曾文正涕泣谓「必死」，竟全师而还；乃益重公。文正议悉水师之众先攻湘潭，公请先行；望湘岸连樯皆贼舟，然多辎重、少战舰。公计士卒争利必乱，乃以三营攻其首尾，自攻其中，纵火同时烧之；贼死无算，城中贼皆走。公还，大军恂恂如未尝战，辎重一无所取。叙功，以知县赐蓝翎；公固辞不获，然公牍犹自署「衡阳学附生」。其后诏补金华府知府，乃始署官云。
　　其年秋，公与杨公旁湘东下；公从君山、阳公从雷公湖，张雨翼。先以小舟诱贼，贼舟出，抄其后，烧百余舟。贼退保雷鼓台，攻之不克；公与杨公乘三版船冲入贼中，公中枪子伤指，血渍襟袖皆赤，进益猛，烧其坐船，贼遂溃退：军中慴服，号为「彭、杨」。时罗公泽南等所统陆军连战皆捷，遂至沌口谋攻武昌；公曰：『是宜渡江，先烧其屯』。自塘角至青山，贼炮环列，丸发如雨；诸将皆露立，三版櫂船徐进，无俯首避炮者。贼大惊，于是沿江贼悉溃；汉口、汉阳皆复。陆师不血刃复两名城、一巨镇，水师之力为多。群寇乃聚于田镇，依半壁山，夹江为五屯；连舟断江，缆以铁索大锁，布木为筏，置大炮焉；又护以炮船，望之峨然。水师下攻之，则为蕲州江岸之贼所挠。公麾师船掠蕲直下，分水军为四队，头队悉令具鑪■〈革葡〉、椎斧之属；哨官孙昌凯，故铁工也，方鼓橐吹埵，有小船视筏下劣容■〈舟刃〉试入之，竟度二船，呼曰：『铁锁开矣』！贼愕亦呼，惊走堕水。掷炬烧筏，筏舟俱烬；山下贼亦颠越，坑谷尸相藉。此一役也，湘军水师名闻天下。公与杨公旋至武穴养伤，而别将萧捷三率水师由湖口驶入姑塘，为所扼，不得出；公乃于新塘镇设厂造船，别立新军，而水师始有内湖、外江之分矣。
　　五年，湖北巡抚胡公林翼攻武昌，贼闭城不出。水军无所事，自沙口还沌口；道经武昌、汉阳，寇炮雷鸣，万声同发。公所乘船桅折船覆，公坠于水；或以三版船拯之，力挽不起，则水中有抱持公足者。舟人呼曰：『速释手，此统领也』！公在水中，闯然曰：『此时岂顾统领耶』！已而并出水中，则抱足者即本船司舵者也。公笑骂曰：『若知是尔，我提掷数丈外矣』！公当生死之际，犹从容谈笑如此。
　　曾文正自江西召公自助，公时适在衡，将趣南昌；而袁、瑞并陷，道不通。公易衣操皖音，伪为贾客，摩寇垒而行，径达南昌；巡抚以下皆大惊。湘军闻之，气势十倍。六年正月，公破贼樟树镇，又破临江贼垒。三月，营于吴城镇，以遏贼锋。又会黄虎臣之师克建昌县，转战吉、临、瑞、建、南、饶、广间无虚日。
　　七年，以惠潮嘉道协理水师。曾文正疏言公任事勇敢，励志清苦，有国士风，堪胜总统水师之任。而公在江西，饷不时得、乞火药亦不与；曾文正每叹曰：『吾负雪琴』！既而湖北陆军再克武汉，水陆俱下围九江，攻湖口；贼扼石钟山，遏内湖之军，不使得合于外江。公率全军分三队出战，贼于石钟山置巨炮，适当我船之冲，伤十余船矣；或谏公曰：『今驱士卒与飞火争命，徒死无益』！公泣曰：『不度此险，终无生理。今日，我死日也；义不令将士独死』！鼓棹赴之，贼炮裂，炮者毙。我舟遂衔尾直下，俄顷之间与外江合，欢声如雷；陆军应之，进夺小姑山，复彭泽，连破枞阳、大通、铜陵、峡口寇垒而还，遂攻克九江府城。
　　十年，贼复围湖口；公赴援，舍舟登陆，雨立数日夜，力战却之。
　　十一年，授广东按察使。时文正弟忠襄公国荃攻围安庆，贼陈玉成率悍贼三万来援营于，菱湖；公创立飞划营，抬划船入湖，合陆军大战，毁其垒，遂克安庆：是为肃清东南之始。俄授公安徽巡抚；公上疏三辞，于是改公提督。又以武职望轻，改以兵部侍郎候补；旋补右侍郎。
　　贼自据金陵，以芜湖为屏障，以东、西梁山为关键；同治元年，公与曾忠襄水陆会攻铜城闸，水师攻其东石垒、陆军攻其西土垒，破之。于是收复巢县、含山、和州三城，又袭破雍家镇、玉溪口诸要隘，而克西梁山。又由鮎鱼觜，进攻采石矶。时忠襄之师已由西梁山南渡，逼金柱关而营。公分水军为三，一队守险、一队冲入内河；一队辇炮登岸，环城而轰之。夜半，射火箭，焚其西门轈楼，贼从火焰中逸出，积骸满渠；遂复金柱关，而东梁山亦一鼓而下。东、西梁山既复，芜湖贼孤；循江而进，复芜湖。而忠襄之师已进攻秣陵关，公率水军由烈山赴之，会陆军拔头关，进攻江心洲。洲有二石垒，屹若坚城；公选壮士登岸，蛇行芦苇间，逼垒纵火，焱焱烛天，洲遂破。又破蒲包洲，进泊金陵之护城河口；而忠襄之师遂进而营于雨花台，以规复金陵。二年五月，攻复江浦、浦口两城，乃议攻九洑洲。九洑洲在惊湍急浪中，贼筑垒数十，列舟环之，为金陵掎角；又有拦江矶、草鞋峡、七里洲、燕子矶、中关、下关诸隘，相倚以为固。前督师向公、和公皆以攻洲不克故，无成功。公议先破其南岸诸隘，命丁泗滨等循南岸而下，预以枯荻获灌油焚其舟，乘势薄其垒，猱而升；草鞋峡、燕子矶、下关诸隘悉平。次日昧爽，两岸并举，人皆死战；贼在中关者竟不为动，自朝至暮。公令夜战，且曰：『洲不破，不收队矣』！是夜选精队四十人，人持短兵、怀火蛋，令巴里坤总兵成发翔率之登岸，于黑雾中潜烧贼垒；诸将蚁附而上，前者殪、后者继，践尸复登。乙夜，大破九洑洲；群丑聚歼，无一脱者。最公生平田家镇之战、石钟山之战、九洑洲之战，皆肉薄血战；所谓「劳苦功高」，询不虚矣。是年八月，解青阳之围。十月，收复高淳、宁国、建平、溧水诸郡县，夺还水阳、新河庄、东坝要隘。东坝既复，驻重兵焉；而金陵伪都粮道始断。诏并论前九洑洲功，赐黄马袿。
　　三年，江宁复，大功成；赏一等轻车都尉世职，加太子少保衔。
　　四年，命署漕运总督；再疏辞，言『臣本寒儒，佣书养母。咸丰三年丁母忧，曾国藩谬采虚声，强令入营。初见，即自誓不求保举、不受官职。十余年来，自知府至巡抚、由提督改侍郎，并未尝一日居位；历任廉俸及军营例支官品银，从未具领分毫。恩虽实授，官犹虚寄。若责臣以必赴，惟有负罪而再辞』。上监其诚，从之。乃与曾文正奏定长江水师之制：自荆、岳二州至崇明县五千余里，设提督一员、总兵五员，以六标分汛营哨官七百九十八员、兵万二千人；月饷及杂费银皆取给长江厘税，不烦户部。公在军垂二十年，初时军饷奇绌，公商于盐政，捆盐自卖以供一军之饷。至是，军饷有额支实款，公以所领盐票犒诸将领之有功者；而历年余存盐银无虑六十万，咨明两湖、两江督抚发南北两盐道生息，存为长江水师公费，且以备外患，一无所私。公疏言：『臣以寒士来，愿以寒士归』。又言：『士大夫出处、进退，关系风俗之盛衰。臣墨絰从戎，志在灭贼；贼已灭而不归，近于贪位。长江既设提、镇，责有攸司；臣犹在军，近于恋权。改易初心贪恋权位，则前此辞官疑于作伪。三年之制，贤愚所同；军志已终，不仍补行终制，涉于忘亲。四者有一焉，皆足以伤败风俗。天下之乱不徒在盗贼，而在士大夫进无礼、退无义；臣岂敢稍犯不韪，以伤朝廷之雅化。古来，臣子往往始有建竖、末路陨越，由精气竭也；臣每叹其人不能善藏其短，又当日朝廷不能善全其长。知进而不知退，圣人深戒之。乞开臣兵部侍郎本缺，回籍终制』。疏入，报可，旋命公满百日即出。公既归，以查江旧居久圮，卜郡城东岸作小楼自居，题曰退省庵。时往母墓及查江家庙，布衣青鞋，不设舆卫。补制满，竟不出；种树灌园，有终焉之意。
　　而自公之归，长江水师规制浸弛，以侈靡相尚，篙、舵工有不能操舟者；众论至谓「水师无益，可废」。十一年，曾文正薨，诏复起公视师。公一出，劾罢营哨官八十余人；于是，长江水师又大振。公入觐，命署兵部右侍郎，赐紫禁城骑马。大婚，充宫门弹压大臣。恩命稠叠，卿贰清闲，或谓公可无辞矣；公始终一辙，再疏力辞，始许。公南归，仍命每年巡阅长江，得专摺奏事；应需公费，由两江、湖广各总督筹备。公乃奏定巡阅长江章程：一岁自上游本籍衡州出巡，至江、浙度岁；一岁自下游江、浙出巡，至衡州度岁。于浙江西湖筑室三楹，亦名退省庵，为下游事竣休息之所；而经费即取给前存盐道生息之款，岁支银四、五千两。其两江、两湖筹拨银一万两，皆奏罢之。自是岁以为常，轻舟小艓，往来倏忽；不独将佐畏之如神，即地方有司亦望风震慑。而民间诸不轨之徒作奸犯科、愍不畏法者，辄相惊曰：『彭宫保来』！騤瞿奔触，伏不敢出；台州贼黄金满，束手来归。威声震动数千里，他帅莫与比也。
　　朝廷知公廉直，凡有大事，辄以属公。如两江总督左公宗棠、刘公坤一、湖广总督涂公宗瀛、两广总督张公树声皆朝廷倚重大臣，而一经言官劾奏，皆命公察核。公平心论断，务得其实；众论韪之。时朝廷以洋务为重，巡江之外，又命出海会操各省兵轮船；公则以清吏治、严军政、端士习、苏民困为自强要策，制船、造器皆为末务。七年，诏公署两江总督，辞。八年，京察一等。九年，补兵部尚书，辞；不允。其后，京察又列一等；以既开缺之侍郎、未任事之尚书而三载考绩与焉，异数也。
　　法、越战事起，朝议以广东海防尤要，诏公酌带旧部，速往广东。适有疏乞养病；至是，力疾请行。调湘军四千，由海道往；自由衡州单骑入粤。审度形势，以虎门为第一重门户；由虎门而进至常洲，为省城第二重门户。自此而进，左则渔山、珠山，是为北路；右则海心冈、大黄■〈氵窖〉，是为南路。公无事驻大黄■〈氵窖〉，有警驻虎门；省城官吏为公治行馆，不居也。支帐为棚，蔽以蕉叶；风雨沾濡、暑日蒸炙，与士卒共之。维时省中议者以虎门辽阔难守，不如退守黄埔。公亲往履行，见虎门以外即零丁洋大海，浩瀚无涯；而屈曲清流，实止一线。无论帆船、轮船必循此线而进，进则必经由沙角山下。公发健儿凿穿山石，以为炮洞；兵隐其中，敌不得见。十三年冬，民间争传夷人将以明年正月犯粤；公自驻山上，令暮夜不得有一舟入口。至除夕，有舟入焉；发炮击之，帆桅俱断。于是遐迩咸知所守实扼险要，狡敌寝谋，粤境安堵。虎门以外，尚有横门、崖门及虎跳、磨刀诸门，可绕至省城之右；公编查沙户渔船数千艘，分守支河汊港。而琼州者，近接越南，尤夷所必争，初拟自往；士民吁留，乃令道员王之春往。议者徒谓公以平素威名摄服夷人；而不知规画周详，有如此也。和议将成，公抗疏力争，谓有五不可和：『法夷无端生衅，不加惩创，遽与议和：不可者一。法夷未受惩创而请款，是必中藏诡谲：不可者二。法夷不索兵费，但求越南通商，恐将必有十倍取偿于后者：不可者三。以外强中干之法夷，不问其罪，降心就和，诸夷必环向而起：不可者四。云南物产富饶，为西人垂涎，若与议款，必许通商，广传邪教以张羽翼；一旦窃发，将何以支：不可者五』。又言有五可战：揣敌情而可战者一，论将才而可战者二，察民情而可战者三，采公法而可战者四，卜天理而可战者五。然朝议意主柔远，不果用。公又尝密饬道员郑官应亲赴暹罗，约令潜师袭法人占踞之西贡；又欲率全部十四营由钦、廉度十万大山过五峒，出越南收复北宁。此二者，或咎公之轻发；不知当日实因谅山、兴化诸军早经撤入关中，故二策皆不可行，非公策之不善也。治军之暇，留心粤东利弊。请豁摊捐，以免赔累；核厘捐，以杜侵渔；补署差委，务宜公平；著名劣幕，概予驱逐：皆于吏治有益。及议和成、军务毕，又陈善后事宜。请海军总统驻扎吴淞，分设两大镇，一驻南洋、一驻北洋，而练陆军以辅之。东三省宜创设兵轮、购配枪炮，分置要隘，以杜俄人窥伺。台湾宜练土勇，简任贤能，专任其事：皆深识远虑，所见者大。
　　公前在西湖，得偏枯之病；在粤三年，感受瘴疠，宿疾大发。自粤北归，至不能饮食、言语，行步须四人扶掖。连疏乞休，皆慰留。至十四年，始允开兵部尚书缺，俟病痊仍巡阅长江如故；而公病已不可为矣。公卒，年七十有五。娶邹氏、子永钊，皆先卒。有孙四人。其第二孙曰见绥，以后其弟玉麒；故诏书不及焉。
　　公性豪迈，善饮；喜讌客，而自奉至薄。不御肥甘，旁无姬侍，惟一、二老兵给事其旁。遇部下旧将，若布衣昆弟；而纪律极严。安徽有候补副将胡开泰召倡女饮，使妻行酒；妻不可，杀其妻。又有湖北忠义营营官副将谭祖纶诱劫其友妻，用计杀其友。治两狱者相持未决，公召至，诘得实，立麾出斩之；军中股弁。性喜文士，折节下之。工画梅，海内传者近万余本；公殁未久，即有以二十金易一幅者。能诗文，下笔立就。所为奏疏，皆自属稿；与人书，亦不假手记室：敷畅条达，忠义之气溢于楮墨间。是以易名之典，略其功业而独表其性情；上之于公，有特监矣。敬本斯意，而为之铭。铭曰：人之生直，其为气刚；刚则近仁，直大以方。明明天子，知公特详；锡此二字，纪于太常。公之故旧，私议其旁；情性似矣，功业未彰。岂知功业，非公独长；即在当时，并称彭、杨。至于性情，日月争光；睥眤宇宙，笑傲侯王。直如矢笴，刚若箭鋩。同时元老，令名孔臧：曾曰「文正」、左曰「文襄」；历观史策，后先相望。公曰「刚直」，自古未尝。皇朝谥法，稽之旧章；曰「刚」、曰「直」，莫克兼当。惟帝知公，特笔褒扬。传千百世，久而弥芳；朝野共识，妇竖不忘。辟除魑魅，激发忠良；「刚直」之泽，永永无疆！
　　——见「续碑传集」卷十四「光绪朝部院大臣」。
　　·张之洞
　　张相国传陈衍
　　张之洞，字孝达，一字香涛，直隶南皮人；晚自号抱冰。督两广时，创广雅书院、广雅书局，故又称广雅。父官贵州观察使，生之洞。躯干短小，不类北人。广颡伟鼻，目三棱有光；修髯及腹。行坐揖让，仪观秩然。
　　未冠，举顺天壬子乡试第一。癸亥，始成进士。时粤匪方炽，诏廷对，勿拘旧格式；之洞纵陈时事，然终以第三人及第。旋督学湖北，取士提倡朴学，才华次之。建经心书院，选高才生肄业；「校士录」出，天下传诵。丁卯、庚午，典浙江、四川试；皆遍搜经策遗卷，名下士无一失者。遂督川学，着「輶轩语」、「书目答问」教士。道、咸以来，士溺于陈腐时艺，愈益不学；自是，后进乃略识读书门径。有诋諆「书目」不尽翔实，稿非己出；然不害其励学爱士懃懃意也。同治间，大乱初定，朝廷尚兢业、开言路，言者竞进，颇党伐同异；久而，孝钦太后厌之。独之洞多上书陈政事，不以参劾为能。光绪初，由内阁学士，简授山西巡抚。京曹久不放姜吏，倚畀之重自兹始矣。
　　未几，法、越事起，擢两广总督。沿海驿骚，方修炮台、楼船、水战具；之洞注意陆战，专力筹军饷，重顾广西边防兼济云南，余力及福建之台湾，皆百十万。以湘、淮军已暮气，王德榜、潘鼎新辈连战不利，乃起宿将粤人冯子材，畀以重任。谅山告大捷，为自来中西构兵所未曾有；云南、宣光亦捷。法人势大屈，浼英人议和，急请停战；政府怵且闇，遂之。之洞力争，且密饬冯军速战；朝旨终连责，不得已，乃退师。粤俗多盗、多海贾，以博为生；闱姓尤非法，士绅分肥。闱姓者，遇童子试、乡会试，限稍僻之姓射其中否，以百十万为博注。姓僻者，则有代之作文、通关节，使之必中而后已；害亦甚矣。然禁之不易；筹饷无所出，则且因势而重征之，岁入恒百十万。中国币制：铜钱外，向用生银。互市口岸则用外国所铸银圆，渐及内地；乃创铸龙文银圆、小银圆。造兵轮船、商轮船，设水师学堂，诸要务繁然兴矣。
　　时铁路风气未开，惟台湾巡抚刘铭传言之最早，疑阻者众。之洞以为铁路国之脉络，无铁路，是人身无脉络也；无干路，是无督脉也。乃建议首办芦汉干路，而后西达秦晋、南通湘粤；中朝因调督湖广。湖广治武昌，督、抚同城；自胡林翼以湘军戡定武汉，开办厘金，筹饷、察吏事权一归巡抚，总督拱手而已。之洞至，兴铁厂、枪炮厂、纺纱、织布、缲丝、制麻、制革各厂。创设官钱局、造币局，行用钞票、铸银圆以固根本、剂盈虚。揽铸东三省、云、贵、四川各省小银圆，收其余利岁百十万。用从事陈衍言，仿造外国暗字银纸，创铸当十铜圆、当二铜钱，行用南北各省至数千万，余利至千百万。继而邻省竞利，分画行用姜界，而闭塞滞销矣；又继而京师集权，禁限各省铸造，而铜币业已充斥，值亦贬矣。议者咎铜圆之渔利病民，直不足当十。然一文钱既极敝而乏绝，无铜圆即无以交易；失在铜价既贵，当用金、银主币，不当用铜。有主币，补助币乃有限制；铜圆特一时济急，先铸者蹔获其利耳。湖北为数省要冲，若盐斤加税、土药加税，罢厘金、行统捐，开富签票，岁入增数百万；益以沿江沙田堤工坚实，汉口后湖涨滩，大冶崇通铁煤矿，会城内外筑马路、辟商场，生活穷民无算。用以添造枪炮及浅水兵轮，首开速成师范、两湖完全师范、方言文、普通中小各学堂，选派学生留学东西国，甲于各省、先于各省。其讲武则武备将弁各学堂，练军全镇炮队辎重各营，罔不具备。湖北列在小省，摊京饷、摊赔款至方驾江南焉。庚子之乱，革王载漪矫旨命各姜吏攻击居留外人；之洞不奉诏，与两江总督刘坤一、两广总督李鸿章倡互保之策：北方鼎沸，东南晏然。前后坐镇武昌二十年，中权两江总督者二年。
　　丁未，乃以大学士入为军机大臣，兼管学部。未几，景帝、孝钦太后相继崩殂，少帝立，醇王载澧摄政监国；专用亲贵，至十部大臣惟司法、学部属汉人。以母弟载洵、载涛典水陆军，载洵招权作威福，日营宫室，天下侧目。载泽长度支，无所知；惟与之洞争币制，袒庇瑞澂以亡其国。之洞力争亲藩典兵，至于椎心呕血，病旬月以薨。遗疏有「守祖宗永不加赋之规、凛古人不戢自焚之戒」各语，天下诵之。
　　生平独立无奥援，惟高阳相国李鸿藻稍左右之；李卒，政府皆不以所为为然，刚毅翁同龢尤恶之。戊戌，景帝召将内用，翁以留办教案阻之，中途折回。之洞天资稍迟钝，而精力过人。文章、经济之学，弗得弗措思深忧长，眼光因之及远；长虑却顾，亦间坐此。宏奖知名士，无不罗致。然不与谋政事，所用多杂流、奔走承意旨之人，亦无荐剡为公卿大臣者。
　　论曰：传云「长国家而务财用者，必自小人」；此大一统之世之言也。今不能与列强闭关绝约，人富强、己贫弱；犹为此言，非騃则狂易耳。中国士夫讳言财用，见之洞用财如粪土，从而百端诟病之；然其家固不名一钱也。三十年经营财用，与外国理财家较挈短长，去之尚远；而中国居高位者，遂未有其人！闱姓签捐之类，固不轨于正；铁厂、纱布、丝、麻各厂，亦折阅相继。然一易商办，则赢利巨万。一击不中，谤者引为大戒；岂不误乎！独铜圆、钞票畅行时，衍请以中国所自有金铸造金币，以数百万建织呢大厂，可支三十年国用；迟回审顾，未之能从，滋可惜耳！为专制之说者，至谓开学堂、遣派游学、练兵造械为乱阶；彼骊山囚徒，又何尝负笈之学子耶！
　　——见「碑传集补」卷二「宰辅（二）」。
　　·杨金龙
　　江南提督杨公事略王治干
　　公名金龙，字镜岩；湖南邵阳县人。
　　同治元年，投效定武营；随剿出力，奖给六品军功。四年，肃清全闽，案保把总蓝翎。七年，攻克陕西宜川县坚巢，保守备花翎。九年，肃清全陕，案保部司。是年，改投老湘营。十年，荡平金积堡贼垒，保游击。十一年，攻破西宁小硖等处要隘，随摺保副将，并赏「强勇巴图鲁」名号。十二年，克复肃州，关、陇一律肃清；案内随摺保总兵，并赏正二品封典。光绪二年，管带老湘中营马队，出关克复乌鲁木齐等处；保提督，交军机处记名。三年，攻克吐鲁番满、汉两城，保加正一品封典。四年，克复南路西四城，回姜一律肃清；赏给头品顶戴。五年，追剿犯边安集延、布鲁特各匪，赏换「年常阿巴图鲁」名号。九年，前两江总督左公宗棠奏留管带恪靖亲军渡台，驻防要隘。十年秋，法夷犯台，统领仁绥、湘练等营防嘉义、彰化一带海口；后奉调赴沪尾前敌。十一年，复统领仁绥等营驻扎台湾府城一带海口。七月，兼统「岳」字各营并安平炮队。十二年，嘉义县属办理「开山抚番」事务，因受瘴患病，内渡；仍回江宁。十九年，署江宁城守协镇，并统新军五营。二十二年四月，补授。二十五年，升江南福山镇总兵。二十六年，总督刘公坤一电调赴宁，委统护军等营，节制新兵等营并亲军小队。九月，总统「元」字三营、「衡」字四营，并节制金陵各炮台事务。二十八年，节制三大营，并总统水陆各营事务。三十一年，授江南提督：此公所历之官也。
　　公天性猛鸷，战必先登；身带重创，有进无退。由是众服其勇，而左公宗棠目之为「万人敌」。在关外乌鲁木齐时，安集延、布鲁特犯边；公揣度敌势，冒险以进，夜度冰达阪。时方隆冬，部下健儿有惧色；公辄徒步为之先，士卒不敢违，尾随之。径抵寇营，果不设备，一战大捷，敌败北归老巢；至今十数年，不敢生觊觎心。在台湾时，专防嘉、彰海口，布置周密，慎以俟之、静以镇之，汛地晏然。已而剿办生番，凿山以成路，破釜以进兵，抚剿兼施，露布报捷。在沪上将炮队时，建议创建斜桥至高昌庙之马路，便转运而广招徕；购石采沙，经之营之，俾成坦途：行者颂焉。在金陵时，历年较多，惠政尤伙。先是，创筑马路，自下关入仪凤门，经鼓楼过成贤街，从花牌楼东迤至通济门十有五、六里。当路之新成也，路旁童然无杂荫；刘公语之曰：『若知昔陶士行镇武昌，有课诸营种柳故事乎？曷以为课』！公召部下诸健儿，即于是年冬就柳取条十余万分，按尺寸植路两旁，整齐划一，约十柳树间一冬青。今十余年矣，车马驰骤，莫不行绿云青霭之间；游人过客，无不感激。戊戌，省垣米大歉，民间持钱无所市米；于是街市莠民乘势纠结行劫米之事，通城譁噪。刘公饬公弹压；公仓皇上马，左手奉王命、右手握大刀，督小队二、三十人疾驰南北米市，大呼曰：『劫者立斩！若非劫米者，空手速散，毋玉石俱焚也』！众惊，各鸟兽散。弹压十余昼夜，袍裤不暇易，表里皆污湿。二十七年夏，江水大注，圩岸多破。江宁以沙洲圩为最大，垦田三十余万；潮水泛溢，势甚岌岌。公督兵防御，身自入水、勇丁随之，包土戗桩，圩赖以安；田俱无恙，歌颂至今。他如造桥梁以惠行人，浚名泉以存古蹟，掘多井以御旱灾，修祠宇以安忠魂；大泽如春，民歌乐只：此则公所举办之事也。
　　尤忆庚子初秋，北信日警，南中谣言遍地，亦岌岌不自保。刘公调公于福山入省，总统诸军，弹压奸宄；旌麾入城，欢声雷动。一二不逞之徒稍露端倪。即骈诛之，不稍宽贷；民气大定。江南之民受公大德，所以丰碑巨碣纪载善政，出于民心之安。以武将而兼能吏，尤近今不数见。
　　——见「续碑传集」卷五十三「武臣（六）」。
　　·章高元
　　重庆镇总兵章公鼎臣别传缪荃孙
　　章公高元，字鼎臣；安徽合肥人。先世为寿春镇标武■〈氵〈牟，去一〉〉，父兄殁于寇。公未弱冠，自募一军，张白徽帜以报父兄之仇，隶铭军麾下；屡战屡捷，声威突振。
　　甲申中、法之役，公从刘壮肃公渡台湾。适基隆为法兵袭据，公闻之，投戈跃起，袒臂一呼，得死士数百，乘夜在攻；法兵临，发号于众曰：『吾必灭此敌而后朝食』！即率所部死士蹈入敌垒，短兵肉薄，锋厉无前；法兵当者死伤山积，余众凫水逃遁。法舰见不可乘，亦即引去，基隆遂复。旋简澎湖副总兵官，奉命辟番界；筚路蓝缕，颇奏肤功。
　　复简登莱青镇总兵。值甲午中、东战起，前军屡败，自朝鲜牙山、平壤駸駸退守奉境，敌兵且大深入；公奉命渡辽扼守盖平，与日本乃木希典全军相遇。公所将为偏师，少于乃木所部五、六倍；以能得士心，交绥之顷，颇获胜利。乃木窥公所将无多，阴用包围之法；公与所部环起应敌，曾无退志。大战五、六日，日夜不得少休，卧雪不寒、抚创不血；弹罄粮竭，复以短兵相接。所部十死七、八，乃始突围而出。是时宋庆拥重兵，坐视不救，故公底于败；而平日厚养之精锐，尽于此役矣。是役也，虽败犹荣，日本人盛称之。
　　后驻守胶州。丁酉秋，兖州土匪戕德国二教士，德使方向总理衙门索偿，遽于冬间有德舰三艘径趋胶州海面。晨兴，公方在操场简练，德兵忽登岸；其主将先齎文来，略言「此事已在总署交涉，与贵军无干；请相约两军皆不侵犯』！公以职守所在，不之许。顾其时火药、子弹悉罄。——盖李秉衡时为鲁抚，秋季应领火药、子弹，必迟至冬尽始发，无论冬季已；公所部勤于操演，故子药早空。且兖案及德图胶之谋皆早发露，而事前京、省未有文牍通知，故公当时觉德兵之突如其来，藐不知其用意所在。乃急通电询问，且请发药弹备战，而电线为德兵割断；遣卒走百里外，分电北洋、山东请命。北洋大臣王文韶复电力禁开战；慈禧太后知公猛将，恐失公，特旨调离胶州百里。从此，胶澳遂为德所占踞矣。公一腔热血，屡请一战，卒末由达；振跃叱吒，无可发舒，两耳由是失聪，浩然有归志矣。
　　时岑春煊督蜀，方事剿匪，起公为重庆镇总兵。川东一路，倚为长城；声威所在，绝无乱萌。
　　未几，告归。归日，抵汉口，资斧即竭；贷于旅舍，然后成行。盖公生平绝不爱钱，所得官俸皆以豢养战士，不可亿计；有余，即在所辖地方修治河渠、道路。故治军四、五十年，他人往往拥资百万，而公竟一钱莫名；廉洁寡欲，尤有古名将风。
　　嗣是息影金陵，蛰居一室；卒年七十一。子二人。
　　论曰：铭军驻江阴时，公三营驻江北岸沙洲，沙人种桃成林。彭刚直公巡江至沙洲，睹桃林，语居人曰：『兵勇在近，桃实甚繁，得无损失乎』？民对曰：『章大人命严，部下不敢作违法事；虽一桃不值一文，然不私取也』。彭公异之。传见，面奖之。即此一端，可见公之大概矣。公长荃孙一岁，豪于饮；丁丑在江阴，曾与对垒各二、三十巨觥，而公愈温克。洎主讲钟山，公从山东还，再饮；不及半，彼此意兴均消索，而时事亦日非矣。呜呼！
　　——见「碑传集补」卷三十「武臣（二）」。
　　·吴宏洛
　　直隶通永镇总兵吴君墓碑马其昶
　　君讳宏洛，字瑞生；合肥刘氏。父士发，从军死寇难，予云骑尉世职。长子克仁，至记名提督，说「武毅」；君其仲也。以父命出承舅后，遂姓吴氏。
　　自安庆庐州陷寇，合肥张公树声、刘公铭传等并以材武雄长乡里；李文忠公既治兵上海，诸公同时应募，各以所号为军，后皆至大位：淮军由此兴。君与兄武毅初隶张公，为树军裨将，敢战。从攻江阴、无锡，下之；克宜兴荆溪，败援寇三河口。从攻常州，手然巨炮裂城垣，先登。复随军入浙，助克湖州。同治五年，年二十二；累功，以总兵记名，赏花翎。
　　粤寇平，于是捻患益亟。树军驻防徐、淮，张公补徐淮道；既赴官，其弟勇烈公树珊统军事。督师曾文正公益增树军卒，移屯周口；坐勇烈战殁失援救，降副将。树军无帅，李公既代文正督师，乃分树军六营属铭军；铭军者，刘公铭传军号也。自是平捻之役，铭军收其全功；君最推铭军骁将。六年四月，击败捻黄安紫坪铺，追至郯城、沭阳间，大战；捻走潍，壁松树山，援捻麇集，负牟山而陈。君绕山后，鼓而入；捻惊溃，窜诸城、日照，遂至赣榆。我军追北，捕斩过当，捻悉众匿城东。军至伏发，君率二百人衣厢白衣，短兵接，捻围之数重；大风起，黄雾四塞，二百人呼噪作气，突围出。奇兵旁趋，诸军乘势合击，竟大破之；捻首任柱中枪死，赖汶洸图窜青、济。牛老宏者尤桀悍，建白色旗，我军驰潍西北遮击之；君直取白旗捻，白旗捻见白衣军至，则大骇陈乱，余党迸散，东捻歼于扬州。而西捻张总愚于七年春趋河朔，畿辅大震；复随军北援，拒战七级河败之，又败之于茌平，益推锋衡击，总愚走徒骇河死。论功，君先已赏「利勇巴图鲁」、还总兵，加正一品封典；至是，遂以提督记名。而君兄武毅亦从刘公立勳为提督，捻平，统铭左军六营驻张秋；未几，殁军，君遂接领其众为统将。于是刘公督陕西军务，从至陕西。张公巡抚江苏，奏调统军防吴淞；用西法筑炮台十一，彭刚直公赏其精坚。
　　光绪九年，法、越事起，张公迁督两广；复奏移军防长洲，筑炮台十二。十一年春，法兵扰海疆；刘公方孤守台湾，奏君往助。时两广总督为张公之洞，而彭公亦督军在粤，皆倚君，留不遣行；君以台湾事急，固请赴援。既至，领前敌战事。和议成，台湾改建行省，刘公为巡抚；而授君澎湖镇总兵。练新兵五营，号宏军；屡剿平番社，赏黄马袿、头品顶戴。乞假归，寻丁内艰。
　　二十年秋，倭难作，李公急召君；君前所将卒皆留台湾，因别募卒六营，仍号宏军，壁新河。明年讲成，授直隶正定镇总兵；改通永镇，驻北塘海口，所统逾六千人。
　　时国威新挫，淮军旧部扫地尽矣。君积劳愤郁，以二十三年六月卒于军；年五十五。诏宣史馆立传，入祀原籍暨各省淮军昭忠祠。配余夫人；子荣成，江西候补知府，陞用道。簉室查氏；子荣达
　　以二十五年合葬牛洼先墓侧；越八年，荣成来请铭。铭曰：显皇初服，有盗猘狂；孰铲薅之？维淮继湘。义旅云蒸，厥绩觥觥；譬构广厦，备桷与杗。君提一剑，有勇无恇；平洪荡捻，靡役不行。既夷既清，举国而僵；万古愤慨，閟兹一冈。我词旌之，永载勿忘。
　　——见「碑传集补」卷三十「武臣（二）」。
　　·聂士成
　　合肥聂忠节公事略汪声玲
　　聂公士成，字功亭；安徽合肥人也。少负勇略，投淮军。从征发、捻，转战江南、山东、直隶、浙江、陕西各省，积功历保提督，赏花翎及「刚安巴图鲁」、「巴图隆阿巴图鲁」勇号。
　　甲申中、法之役，台抚刘壮肃公电乞援师，北洋将领无敢往者；公请行。合肥相国壮之，遂以兵千人赴台。台防解严，乃还。
　　辛卯，教匪乱朝阳，京师震惊；公奉相国命，帅偏师前驱，兼程出关。亲率数十骑侦贼虚实，遇贼数千，以计突围出，不遗一骑。明日，挥兵大进，若破竹；诸军继之。不逾月而乱平；捷闻，赏赉有加。
　　寻擢山西太原镇总兵。甲午朝鲜乱，相国命公往平匪；叶志超提督直隶，嫉公请督师，以千人属。公抵朝鲜境，匪闻风窜散；公欲还，曰：『毋令日本藉口添兵，生他变』！叶不从，逗遛牙山，以大捷闻。日兵分道进逼，公逆战于成欢；以少击众，敌引退。大军集平壤，归叶节制；饮酒高会，不设备。公知必败，谏弗听。公奉命内渡募师，中途奉电旨，促回营平壤；军已溃，公收残卒渡鸭绿江。有旨叶革职拿问，以公代其职、统其军。夷伤过半，敌锋锐甚；公扼辽阳之大高岭御之，雪夜复连山关、分水岭。除夕，敌将富山潜师来袭，公设伏败之。
　　明年事平，朝廷嘉公之功，授总兵，统练新军三十营于芦台。公于是创学堂，延才俊训练士马；数年如一日。己亥冬，阅伍塞外；奉旨入都祝嘏，赏紫禁城骑马。
　　庚子初夏，拳匪猖獗，公上书荣相及裕督，力主剿办，早遏乱萌；奏不得请。五月三日，拜保护津芦、芦保铁路之命；派马步队各数营沿铁道护守，而兵力遂分。拳匪迭毁马家堡黄村铁道，人心浮动。初八日，公率队赴津。初九日，匪毁安定车站；公进军杨村。初十日，廊坊车站又毁；公电荣相曰：『拳匪迭毁铁道，非捕击不能靖乱。士成奉旨保护，责有攸归；大局所关，实深悚疚！亲督马步队沿铁道痛击，不及请示。俟大局底定，如何责备，所不敢辞』！遂以马步数百人乘火车至落■〈代上土下〉，时已未正，匪纠众数千来扑；适公所调步队三营至，击斩执旗匪目，毙匪数百。十一日辰刻，匪复纠大股围扑；公督队，击斩以千计，匪众奔窜。公正拟乘机搜剿，荣相电饬「已有旨派刚相开导」；公乃回军杨村。十二日，洋兵三千乘火车北引过杨村，译署电准其入都护使馆；公忧之，诏幕友曰：『拳匪未平，洋兵又至；一身不足惜，如大局何』！上书荣相，请代奏。十七日，电旨「调集所部在天津扼要驻扎，以备不虞；倘有外兵阑入畿辅，惟该提督是问」。盖将以罪公也。二十日，公往军粮城一带布置。二十一月，大沽失守，天津兵事猝起；赖公先时安置炮队，得以抵御。二十三日，公督队驰至，任战守；拳匪明目张胆，戕害官军。八国联军海口陆续增兵进战，公以孤军鏖战十数昼夜，乞援不至，士卒死伤如积；公往来督战，力扼其冲。拳匪播散谣言，当道不察，交章劾公。六月初五日，马玉崑以兵至；名为助战，实则瞰公。公知之，不以为嫌；仍从容整队，分道出战。十三日，与马约夹攻；马违约，公亲往跑马厂督战。奉令守八里台桥之营官周鼎甲遁，公提刀驰回拦截；营官宋占标哭，求公退，曰：『某等愿以死，守此桥』！公曰：『此吾报国之日也』！敌大至，子弹雨下，屹不动；头面受枪伤数处，炸弹伤腹；肠出，遂力竭捐躯。宋营官及哨官范世楷、差弁李福兴等，同时阵亡。呜呼！公尽节之日，正蜚语陷公革职之日也。
　　公死，而武卫前军在津十七营归马玉崑接统矣。十八日，天津失矣；七月十一以后，北仓至京都相继失矣。大局糜烂，天下于是惜公之死。
　　——见「碑传集补」卷三十三「忠节（三）」。
　　·蒯德标
　　广东布政使蒯君墓志铭姚永概
　　君讳德标，字蔗农；先世，由江西迁安徽合肥之北乡。少与李勤恪、文忠游。道光甲辰，举于乡；大挑，选青阳教谕，署滁州学正。咸丰间，粤乱及安徽，归；从兄治乡兵，闾里恃焉。
　　庚申，下第。袁壮敏驻军临淮，君过谒，壮敏留之；君必得父报，乃许。以功，保知县。而父母先后卒于里，久之乃闻；君奔丧归，哀毁不出。
　　同治壬戌，李文忠公督师上海，移檄招君；始间关赴之。历办船厂、军需、厘捐各局，钩稽精核，吏不怀奸；用以饶给。叠晋至道员，加布政使衔。于是督湖北淮军后路粮台，监新关税务；不加科扰，岁溢六、七十万。
　　授武昌盐法道，擢按察使；逾年，擢布政使。楚俗狡诈，县上大辟狱，囚至必变前辞。君每招原谳官覆讯，坐于旁；察其词色壮馁，以知冤否：囚无在复道路之困，吏亦不扰。江夏令误杖城守把总，军士持械出，执令抶考，毁督标中军署门，声势汹汹；同官不敢出，出或微服。君独排仗谒总督，军士露刃环市立，皆曰：『蒯公，好官也』！总督用君言，乱以息。
　　调台湾布政使；再调广东，请疾归。光绪甲午，卒于里第；年□＋□。配刘夫人，先君卒；合葬于合肥西大王村。曾祖讳希曾，妣韩；祖讳綍，妣李；考讳廷球，妣钟：以君贵，考皆赠光禄大夫、妣皆赠一品夫人。子二人：光黼，某官；光黻，某官。孙七人：某某。
　　初，湖北有县令与君同县，资当叙补；君持不可。及君去鄂，乃得房县；将之官，巡抚于公荫霖试以牍，不能辞，撤停之。新关委员张某，君所用也；后新关积弊上闻，命左文襄公查办，某独无所染：世乃服君用人之慎。君孝于亲，友于兄弟。平生廉介。其赴广东也，入觐；至天津，京师贵人冀君贿，使人风以意。君笑曰：『吾老矣，乃以财求荣乎』？遂移疾归。李文忠公赠之联，叹为「有守」。
　　既葬之几年，予某来问铭；乃追铭之。铭曰：中兴将帅，维淮与湘。淮首李氏，程、刘、周、张；各以武达，云起龙骧。君用吏材，功与颉颃；年位未极，渺然高翔。委蜕于兹，终焉允臧。欲求其绩，视此铭章！
　　——见「碑传集补」卷十七「监司（一）」。
　　·翁长霖
　　翁明府传陈作霖
　　君翁姓，讳长森，字铁梅，江宁人；秀水知县子谦先生之子也。生十龄而孤，母夫人督课严。性警敏，耆读。稍长，学制义于侯杏楼拔萃、学诗赋于龚谦夫签判、学古文于汪梅村助教。
　　既补诸生，屡试不售；乃援例为知县，分省浙江。初试安吉，莅任时讼牒盈尺，排日研讯；遇两造皆在，辄判结之。每因事至乡，即就田间裁断。不及半岁，刑狱一清。
　　继摄临海，地险多盗，前令皆以严治；君慨然曰：『天下岂有以杀戮为政者！惟当厚民生以清盗源耳』。会大府檄台属治涂田，遂大兴板筑。期年工竣，田增于旧；无业者有地可耕，劫夺之风以息。又山产樟树，土人多伐为薪；君尝游台湾，知有樟脑之利，因召厦门工师试制，效颇着。既设县局专办，并请上官通饬产樟之区皆仿行之；为浙东开一大利，由君创始之功也。
　　旋补云和，土瘠民贫，久失教养；于是购地为农事试验场，导民种棉。建课农别墅，刊印「农业汇要」颁布四乡。又造津寄藏书楼，置书万卷，俾诸生得以借读焉。以积劳，保升知府盐运使衔。
　　母忧服阕，回省；值宁海王锡彤教案起，四月之间，三易县令，迄不得要领。君奉委署理，廉得事实，择要严惩，波及者省释；不一月而事结，中外帖服。
　　复摄镇海、奉化，调任新城。时新政初颁，调剂轻重，咸得其宜；竭尽心力而疾作矣。宣统二年九月，乞病归。阅四年而卒，年五十有八。
　　君少劬于学，储书极富；尤留意乡邦掌故，旁搜博采，辑为「金陵丛书」。遭乱，力不能刊；同里蒋生苏龛有同志，举以畀之，今已裒然成帙云。
　　陈作霖曰：予与君交最久，居又至近。同治、光绪之交，校雠古籍、掇拾遗文，几于无日不见。及君宦浙，契阔者十余年，犹时时以书相饷。辛亥乞归以后，甘剑侯、秦伯俣、顾石公辈皆物故，吾两人虽互为慰藉，如穷鱼煦沫，已不胜零落山邱之感；而孰意海上逋客、千里辟地，誓黄泉而不返哉！禅灵桥畔故宅尚存，过之者能不黯然！
  </div>
  <div class="pagination">
   <a href="碑传选集续_page6.html">
    上一页
   </a>
   <a href="碑传选集续.html">
    1
   </a>
   <a href="碑传选集续_page2.html">
    2
   </a>
   <a href="碑传选集续_page3.html">
    3
   </a>
   <a href="碑传选集续_page4.html">
    4
   </a>
   <a href="碑传选集续_page5.html">
    5
   </a>
   <a href="碑传选集续_page6.html">
    6
   </a>
   <span class="current-page">
    7
   </span>
   <a href="碑传选集续_page8.html">
    8
   </a>
   <a href="碑传选集续_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
