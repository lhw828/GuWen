<!DOCTYPE html>
<html>
<head>
    <meta charset="UTF-8">
    <title>通鉴总类 - 第 4 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 4 页/共 74 页</h1>
    <div class="content">　　北魏源懐不喜烦碎
　　梁天监五年魏骠骑大将军源懐卒懐性寛简不喜烦碎常曰为贵人当举纲维何必事事详细譬如为屋但外望髙显楹栋平正基壁完牢足矣斧斤不平斵削不宻非屋之病也
　　苛察门
　　卫嗣君好察微隠
　　周赧王三十二年卫嗣君薨子懐君立嗣君好察微隠县令有发褥而席弊者嗣君闻之乃赐之席令大惊以君为神又使人过关市赂之以金既而召关市问有客过与汝金汝回遣之关市大恐又爱泄姬重如耳而恐其因爱重以壅已也乃贵薄疑以敌如耳尊魏妃以偶泄姬曰以是相参也荀子论之曰成侯嗣君聚敛计数之君也未及取民也子产取民者也未及为政也管仲为政者也未及修礼也故修礼者王为政者彊取民者安聚敛者亡
　　晋刘颂谏武帝勿责细过
　　太康十年淮南相刘颂上疏曰夫细过谬妄人情之所必有而悉紏以法则朝野无立人矣近世以来为监司者大纲不振而微过必举盖由畏避豪彊而又惧职事之旷则谨宻网以罗微罪使奏劾相接状似尽公而挠法在其中矣是以圣王不善碎宻之案必责凶猾之奏则害政之奸自然禽矣
　　顾和戒王导以察察为政
　　大兴元年王导遣八部从事行杨州郡国还同时俱见诸从事各言二千石官长得失独顾和无言导问之和曰明公作辅宁使网漏吞舟何縁采聴风闻以察察为政邪导咨嗟称善
　　徐邈戒范采求风政
　　太元十四年范在豫章遣十五议曹下属城采求风政并吏假还讯问官长得失徐邈与书曰足下聴断明允庻事无滞则吏慎其负而人聴不惑矣岂须邑至里诣饰其游声哉非徒不足致益实乃蚕渔之所资岂有善人君子而干非其事多所告白者乎自古以来欲为左右耳目者无非小人皆先因小忠而成其大不忠先借小信而成其大不信遂使谗謟竝进善恶倒置可不戒哉足下慎选纲纪必得国士以摄诸曹诸曹皆得良吏以掌文按又择公方之人以为监司则清浊能否与事而明足下但平心处之何取于耳目哉
　　宋文帝临堂聴讼
　　元嘉三年文帝临延贤堂聴讼自是毎嵗三讯左仆射王敬宏性恬淡有重名关署文按初不省读尝预聴讼文帝问以疑狱敬宏不对文帝变色问左右何故不以讯牒副仆射敬宏曰臣乃得讯牒读之正自不解文帝甚不悦虽加敬礼不复以时务及之
　　北魏置内外候官察百官过失
　　大明二年魏设酒禁酿酤饮者皆斩之吉凶之防聴开禁有程日魏主以士民多因酒致鬬及议国政故禁之增置内外官伺察诸曹及州镇或微服杂乱于府寺间以求百官过失有司穷治讯掠取服百官赃满二文皆斩又增律七十九章
　　齐髙帝立符伍以括奸盗
　　建元元年髙帝以建康居民舛杂多奸盗欲立符伍以相检括右仆射王俭谏曰京师之地四方辐凑必也持符于事既烦理成不旷谢安所谓不尔何以为京师也乃止
　　钟嵘谏明帝纲目太宻
　　建武三年明帝躬亲细务纲目亦宻于是郡县及六署九府常行职事莫不启闻请决诏勅文武勲旧皆不归选部亲近凭势互相通进人君之务过繁宻钟嵘上书言古者明君揆才颁政量能授职三公坐而论道九卿作而成务天子唯恭已南面而已书奏明帝不怿谓太中大夫顾暠曰钟嵘何人欲断朕机务卿识之否对曰嵘虽位末名卑而所言或有可采且繁碎职事各有司存人主总而亲之是人主愈劳而人臣愈逸所谓代庖人宰而为大匠斵也明帝不顾而言他
　　北齐肃宗时人服其明而讥其细
　　陈天嘉元年齐肃宗识度沈敏少居台阁明习吏事即位尤自勤励大革显祖之弊时人服其明而讥其细尝问舍人裴泽在外议论得失泽率尔对曰陛下聪明至公自可逺侔古昔而有识之士咸言伤细帝王之度颇为未肃宗笑曰诚如卿言朕初临万机虑不周悉故致尔耳此事安可久行恐后又嫌疎漏泽由是被宠遇库狄显安侍坐肃宗曰显安我姑之子可言我之不逮显安曰陛下太细天子乃更似吏肃宗曰朕甚知之然无法日久将整之以至无为耳
　　唐太宗谓隋文帝不明而喜察
　　贞观四年太宗问房龄萧瑀曰隋文帝何如主也对曰文帝勤于为治毎临朝或至日昃五品已上引坐论事卫士传餐而食虽性非仁厚亦励精之主也太宗曰公得其一未知其二文帝不明而喜察不明则照有不通喜察则多疑于物事皆自决不任羣臣天下至广一日万机虽复劳神苦形岂能一一中理羣臣既知主意唯取决受成虽有愆违莫敢谏争此所以二世而亡也朕则不然择天下贤才寘之百官使思天下之事关由宰相审熟便安然后奏闻有功则赏有罪则刑谁敢不竭心力以修职业何忧天下之不治乎因敕百司自今诏勅行下有未便者皆应执奏毋得阿从不尽已意
　　魏征言人主不必亲览表奏
　　十四年言事者多请上亲览表奏以防壅蔽太宗以问魏徴对曰斯人不知大体必使陛下一一亲之岂惟朝堂州县之事亦当亲之矣
　　天后为学生求假发勅
　　载初二年太学生王循之上表乞假还乡太后许之狄仁杰曰臣闻君人者唯杀生之柄不假人自余皆归之有司故左右丞徒以下不拘左右相流以下乃判为其渐贵故也彼学生求假丞簿事耳若天子为之发敕则天下之事几敕可尽乎必欲不违其愿请普为立制而已太后善之
　　邓景山钩校将士耗米
　　寳应元年初王思礼为河东节度使资储丰衍赡军之外积米百万斛奏请输五十万斛于京师思礼薨管崇嗣代之为政寛弛信任左右数月间耗散殆尽惟陈腐米万余斛在肃宗闻之以邓景山代之景山至则钩校所出入将士辈多有隠没皆惧有禆将抵罪当死诸将请之不许其弟请代兄死亦不许请入一焉以赎罪乃许之诸将怒曰我辈曽不及一马乎遂作乱杀景山肃宗以景山抚御失所以致乱不复推究乱者遣使慰谕以安之
　　徳宗性急不容物
　　建中四年李懐光败朱泚兵于醴泉泚闻之惧引兵遁归长安众以为懐光复三日不至则城不守矣泚既退从臣皆贺汴滑行营兵马使贾隠林进言曰陛下性太急不能容物若此性未改虽朱泚败亡忧未艾也徳宗不以为忤甚称之
　　栁浑以褊察戒韩滉
　　贞元三年张延赏与齐映有隙映在诸相中颇称敢言徳宗浸不悦延赏因言映非宰相器贬防州刺史以栁浑同平章事韩滉性苛暴方为徳宗所任言无不从它相充位而已百官羣吏救过不赡浑虽为滉所引荐正色让之曰先相公以褊察为相不满嵗而罢今公又甚焉奈何榜吏于省中至有死者且作福作威岂人臣所宜滉愧为之少霁威严
　　文宗好聴外议
　　防昌三年武宗从容言文宗好聴外议谏官言事多不著名有如匿名书李徳裕曰臣顷在中书文宗犹不尔此乃李训郑注敎文宗以术御下遂成此风人主但当推诚任人有欺罔者威以明刑孰敢哉武宗善之
　　宣宗宻令韦澳作处分语
　　大中九年宣宗宻令翰林学士韦澳纂次诸州境土风物及诸利害为一书自写而上之虽子弟不知也号曰处分语它日邓州刺史薛宏宗入谢出谓澳曰上处分本州事惊人澳询之皆处分语中事也
　　宣宗面察刺史能否
　　十二年建州刺史于延陵入辞宣宗曰建州去京师防何对曰八千里宣宗曰卿到彼为政善恶朕皆知之勿谓其逺此阶前则万里也卿知之乎延陵悸慑失绪宣宗抚而遣之到官竟以不职贬复州司马令狐绹拟李逺杭州刺史宣宗曰吾闻逺诗云长日惟消一局棋安能理人绹曰诗人托此为髙兴耳未必实然宣宗曰且令往试观之上诏刺史毋得外徙必令至京师面察其能否然后除之令狐绹尝徙其故人为隣州刺史便道之官宣宗见其谢上表以问绹对曰以其道近省送迎耳宣宗曰朕以刺史多非其人为百姓害故欲一一见之访问其所施设知其优劣以行黜陟而诏命既行直废格不用宰相可谓有权时方寒绹汗透重裘
　　后周髙锡讥世宗褊迫
　　显徳元年世宗违众议破北汉自是政事无大小皆亲决百官受成于上而已河南府推官髙锡上书谏以为四海之广万机之众虽尧舜不能独治必择人而任之今陛下一以身亲之天下不谓陛下聪明睿智足以兼百官之任皆言陛下褊迫疑忌举不信羣臣也不若选能知人公正者以为宰相能爱民聴讼者以为守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失为政之本乎世宗不从
　　周行逢善发隠伏
　　三年以周行逢为武平节度使行逢多计数善发隠伏将卒有谋乱及叛亡者行逢必先觉擒杀之所部凛然然性猜忌常散遣人宻诇诸州事其之邵州者无事可复命但言刺史刘光委多宴饮行逢曰光委数聚饮欲谋我邪即召还杀之
　　姑息门
　　唐肃宗不推究杀邓景山者
　　寳应元年邓景山为河东节度使有禆将抵罪当死诸将请之不许其弟请代兄死亦不许请入一马以赎罪乃许之诸将怒曰我辈曾不及一马乎遂作乱杀景山肃宗以景山抚御失所以致乱不复推究乱者遣使慰谕以安之
　　突将擅杀都统
　　綘州素无储蓄民间饥不可赋敛将士粮赐不充朔方都统李国贞屡以状闻朝廷未报军中咨怨突将王元振将作乱矫令于众曰来日修都统宅各具畚锸待命于门士卒皆怒曰朔方健儿岂修宅夫耶元振帅其徒作乱国贞逃于狱元振执之置卒食于前曰食此而役其力可乎国贞曰修宅则无之军食则屡奏而未报诸君所知也众欲退元振曰今日之事何必更问都统不死则我辈死矣遂防刀杀之镇西北庭行营兵屯于翼城亦杀节度使荔非元礼推禆将白孝徳为节度使朝廷因而授之
　　代宗不讨周智光杀监军之罪
　　大厯元年陜州监军张志斌入奏事周智光馆之志斌责其部下不肃智光怒曰仆固懐恩不反正由汝辈激之我亦不反今日为汝反矣叱下斩之脔食其肉朝士举选人畏智光之暴多自同州窃过智光遣将将兵邀之于路死者甚众诏加智光检校左仆射遣中使余元仙持告身授之智光慢骂曰智光有大功于天下国家不与平章事而与仆射且同华地狭不足展才若益以陜虢商鄜坊五州庻犹可耳因厯数大臣过失且曰此去长安百八十里智光夜眠不敢舒足恐踏破长安城至于挟天子令诸侯惟周智光能之九仙股栗郭子仪屡请讨智光代宗不许
　　聴杜鸿渐入朝奏事
　　二年杜鸿渐请入朝奏事以崔旰知西川留后鸿渐来自成都广为贡献因盛陈利害荐旰才堪寄任代宗亦务姑息乃留鸿渐复知政事以旰为西川节度使
　　田承嗣自求为相
　　八年魏博节度使田承嗣为安史父子立祠堂谓之四圣且求为相代宗令内侍孙知古因奉使讽令毁之加承嗣同平章事以褒之
　　小惠门
　　唐李乂请回救赎钱物减贫无徭赋
　　景龙元年是嵗中宗遣使者分道诣江淮赎生中书舍人李乂上疏谏曰江南乡人采捕为业鱼鼈之利黎元所资虽云雨之私有霑于末而生成之恵未洽于平人何则江湖之饶生育无限府库之用支供易殚费之若少则所济何成用之傥多则常支有阙在于拯物岂若忧人且鬻生之徒唯利斯视钱刀日至网罟年滋施之一朝营之百倍未若廻救赎之钱物减贫无之徭赋活国爱人其福胜彼
　　宰相以囊贮钱施匄者
　　干符四年时宰相有好施者常使人以布囊贮钱自随行施匄者毎出褴防盈路有朝士以书规之曰今百姓疲冦盗充斥相公宜举贤任能纪纲庻务捐不急之费杜私谒之门使万物各得其所则家给人足自无贫者何必如此行小惠乎宰相大怒
　　虚名门
　　唐房琯真王衍之比
　　至徳元载房琯喜賔客好谈论多引拔知名之士而轻鄙庸俗人多怨之北海太守贺兰进明诣行在肃宗命琯以为御史大夫充岭南节度使琯以为摄御史大夫进明入谢肃宗怪之进明因言与琯有隙且曰晋用王衍为三公祖尚浮虚致中原板荡今房琯专为迂濶大言以立虚名所引用皆浮华之党真王衍之比也陛下用为宰相恐非社稷之福肃宗由是疎之琯上疏请自将兵复两京肃宗许之琯悉以戎务委李揖刘秩二人皆书生不闲军旅琯谓人曰贼曵落河虽多安能敌我刘秩琯军遇贼安守忠于咸阳之陈涛斜琯效古法用车战以牛车二千乗马步夹之贼顺风鼓噪牛皆震骇贼纵火焚之人畜大乱官军死伤者四万余人存者数千而已肃宗闻琯败大怒李泌为之营救肃宗乃宥之待琯如初
　　房琯不以职事为意
　　二载房琯性髙简时国家多难而琯多称病不朝谒不以职事为意日与庻子刘秩谏议大夫李揖髙谈释老或聴门客董庭兰鼓琴庭兰以是大招权利御史奏庭兰赃贿罢琯为太子少师
　　俭约门
　　汉文帝専务以徳化民
　　后七年六月己亥帝崩帝即位二十三年宫室苑囿车骑服御无所增益有不便辄弛以利民尝欲作露台召匠计之直百金帝曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曵地帷帐无文绣以示敦朴为天下先治覇陵皆瓦器不得以金银铜锡为饰因其山不起坟吴王诈病不朝赐以几杖羣臣袁盎等谏説虽切常假借用焉张武等受赂金钱觉更加赏赐以媿其心专务以徳化民是以海内安宁家给人足后世觧能及之
　　宋武帝清简寡欲
　　永初三年五月帝殂帝清简寡欲严整有法度被服居处俭于布素游晏甚稀嫔御至少尝得后秦髙祖从女有盛宠颇以废事谢晦微谏即时遣出财帛皆在外府内无私藏岭南尝献入筒细布一端八丈帝恶其精丽劳人即付有司弹太守以布还之并制岭南禁作此布公主出适遣送不过二十万无锦绣之物内外奉禁莫敢为侈靡
　　亷若道生
　　宋文帝元嘉八年北魏主以左光禄大夫崔浩为司徒征西大将军长孙道生为司空道生性清俭一熊皮鄣泥数十年不易魏主使歌工厯颂羣臣曰智如崔浩亷若道生
　　齐髙帝击碎玉导
　　建元四年三月帝殂帝沈深有大量博学能文性清俭主衣中有玊导上敕中书曰留此正是兴长病源即命击碎仍按检有何异物皆随此例毎曰使我治天下十年当使黄金与土同价
　　明帝志慕节俭
　　建武三年诏乗舆有金银饰校者皆剔除之明帝志慕节俭太官尝进裹蒸明帝曰我食此不尽可四破之余充晚食又尝用皁荚以余泺授左右曰此可更用太官元日上寿有银酒鎗明帝欲壊之王晏等咸称盛徳卫尉萧頴胄曰朝廷盛礼若莫三元此一器既是旧物不足为侈明帝不悦后预曲宴银器满席頴胄曰陛下前欲壊酒鎗恐宜移在此器明帝甚慙
　　唐太宗不敢纵欲
　　武徳九年太宗尝谓侍臣曰君依于国国依于民刻民以奉君犹割肉以充腹腹饱而身毙君富而国亡故人君之患不自外来常由身出夫欲盛则费广费广则赋重赋重则民愁民愁则国危国危则君丧矣朕常以此思之故不敢纵欲也
　　太宗鉴秦而不营殿
　　贞观元年太宗谓公卿曰昔禹凿山治水而民无谤讟者与人同利故也秦始皇营宫室而民怨叛者病人以利已故也夫靡丽珍竒固人之所欲若纵之不已则危亡立至朕欲营一殿材用已具鉴秦而止王公以下宜体朕此意由是二十年间风俗素朴衣无锦绣公私富给
　　明皇焚珠玉锦绣于殿前
　　开元二年明皇以风俗奢靡制乗舆服御金银器玩宜令有司销毁以供军国之用其珠玉锦绣焚于殿前后妃以下皆毋得服珠玉锦绣勅百官所服带及酒器马衔镫三品以上聴饰以玉四品以金五品以银自余皆禁之妇人服饰従其夫子其旧成锦绣聴染为皂自今天下更毋得采珠玉织锦绣等物违者杖一百工人减一等罢两京织锦坊臣光曰明皇之始欲为治能自刻厉节俭如此晚节犹以奢败甚哉奢靡之易以溺人也诗云靡不有初鲜克有终可不慎哉
　　宪宗戒郑敬等
　　元和四年南方旱饥命左司郎中郑敬等为江淮二浙荆湖襄鄂等道宣慰使赈防之将行宪宗戒之曰朕宫中用帛一匹皆籍其数惟赒救百姓则不计费卿辈宜识此意勿效潘孟阳饮酒游山而已
　　文宗俭素
　　太和三年文宗性俭素命中尉以下毋得衣纱縠绫罗聴朝之暇惟以书史自娱声乐游畋未尝留意驸马韦处仁尝着夹罗巾文宗谓曰朕慕卿门地清素故有选尚如此巾服聴其它贵戚为之卿不须尔
　　举袖示栁公权等
　　开成二年文宗对中书舍人翰林学士兼侍书栁公权等于便殿文宗举衫袖示之曰此衣已三澣矣众皆美文宗之俭徳公权独无言文宗问其故对曰陛下贵为天子富有四海当进贤退不肖纳谏诤明赏罚乃可以致雍熈服澣濯之衣乃末节耳文宗曰朕知舍人不应复为谏议以卿有诤臣风采须屈卿为之以公权为谏议大夫
　　后唐明宗减宫人宦官等
　　天成元年大赦改元量留后宫百人宦官三十人敎坊百人鹰坊二十人御厨五十人自余任从所适诸司使务有名无实者皆废之分遣诸军就食近畿以省馈运除夏秋税省耗节度防御等使正至端午降诞四节聴贡奉毋得敛百姓刺史以下不得贡奉
　　后周太祖诏罢贡献
　　广顺元年太祖谓王峻曰朕起于寒微备尝艰苦遭时丧乱一旦为帝王岂敢厚自奉养以病下民乎命峻疏四方贡献珍美食物下诏悉罢之其诏畧曰所奉止于朕躬所损被于甿庻又曰积于有司之中甚为无用之物
　　出宫中寳玉器碎之
　　太祖悉出汉宫中寳玊器数十碎之于庭曰凡为帝王安用此物闻汉隐帝日与嬖宠于禁中嬉戯珍玩不离侧兹事不逺宜以为鉴仍戒左右自今珍华悦目之物毋得入宫
　　周行逢太俭
　　周显徳元年是嵗湖南大饥民食草木实武清节度使知潭州事周行逢开仓以赈之全活甚众行逢起于微贱知民间疾苦励精为治严而无私辟署僚属皆取亷介之士约束简要吏民便之其自奉甚薄或讥其太俭行逄曰马氏父子穷奢极靡不防百姓今子孙乞食于人又足效乎
　　奢侈门
　　晋羊琇等竞以奢侈相尚
　　太康三年羊琇景献皇后之从父弟也后将军王恺文明皇后之弟也散骑常侍侍中石崇苞之子也三人皆富于财竞以奢侈相髙恺以澳釡崇以蜡代薪恺作紫丝步障四十里崇作锦步障五十里崇涂屋以椒恺用赤石脂武帝毎助恺尝以珊瑚树赐之髙二尺许恺以示崇崇便以铁如意碎之恺怒以为疾已之寳崇曰不足多恨今还卿乃命左右悉取其家珊瑚树髙三四尺者六七株如恺比者甚众恺怳然自失车骑司马傅咸上书曰先王之治天下食肉衣帛皆有其制窃谓奢侈之费甚于天灾古者人稠地狭而有储蓄由于节也今者土广人稀而患不足由于奢也欲人崇俭当诘其奢奢不见诘转相髙尚无有穷极矣
　　燕乙璋奢纵居清显
　　升平元年燕主儁征幽州刺史乙逸为左光禄大夫逸夫妇共载鹿车子璋从数十骑服饰甚丽奉迎于道逸大怒闭车不与言到城深责之璋犹不悛逸常忧其败而璋更被擢任厯中书令御史中丞逸乃叹曰吾少自修立克已守道仅能免罪璋不治节检専为奢纵而更居清显此岂唯璋之忝幸实时世之陵夷也
</div>
    <div class="pagination">
<a href="通鉴总类_page3.html">上一页</a><a href="通鉴总类.html">1</a><a href="通鉴总类_page2.html">2</a><a href="通鉴总类_page3.html">3</a><span class="current-page">4</span><a href="通鉴总类_page5.html">5</a><a href="通鉴总类_page6.html">6</a><a href="通鉴总类_page7.html">7</a><a href="通鉴总类_page8.html">8</a><a href="通鉴总类_page9.html">9</a><span>...</span><a href="通鉴总类_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
