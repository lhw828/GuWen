<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 14 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 14 页/共 85 页</h1>
    <div class="content">
　　乾隆四十三年（缺）月榖旦，督工□□。

　　按：碑龛台南市中区民族路大天后宫享殿左壁，高二四八公分，宽八三．五公分，花岗岩。篆额与碑题同。文多风化。

　　.澎湖西屿浮图记（乾隆四十三年）

　　澎湖居台、厦之间，而西屿尤为冲要。盖当风信靡常，则官、商船舶，莫不就西屿以为依息也。然而宵昏冥晦之时，风涛震荡，急欲得西屿而安之，转或别有所触者，此无他，无以为之准也。余自奉命守台以来，凡遇由澎至止者，鲜不以西屿为斤斤，心用恻然！欲为树之标准，俾往来收泊者利焉。卒以澎湖之未有同志也，弗果行。

　　岁丁酉，介堂谢公，分驻澎湖，勤民恤商，贤声四达。初至，即谋改置城隍神祠；知所利民，则其所留意也。爰札而商之，瞩于西屿筹所以便往来者。今其复书，酌就古墖基地，广其下座凡五丈，砻石为浮图七级，级凡七尺，惟朴固，期永远。其顶设长明之灯，东照鹭门，西光鲲岛，南达铜山、东粤。庶于一望无际之余，知所定向。更辟地称「宫」，供天后之神，而并以居司灯火者。所计固甚周也，第其工程颇浩，为费匪轻。欲醵金澎湖，而土瘠民贫，力弗能举。余复以兴修郡邑各工，接踵多费，未克获独擎。因念鹿耳门口岁集商船，不下数百计，而于澎之西屿，非其所止泊，即其所经行也。酌以每船劝捐番镪二元，不费之力，以成不朽之惠。乃谋之海防邬公。公亦欣然题捐，乐为之助。并念要工不容久待，而善果贵在速成。既与别驾谢公先捐清俸，一面鸠工构材，并诹吉孟冬动土兴建。而海防邬公亦先约计岁内到口船数，预垫番镪若干，一并赍赴工所，俾得如期举事。

　　然而是役也，所费之□，不止□□，又在居斯土者推济人之隐，以宏利物之仁；则早一日蒇工，即早一日造福，而拔苦海以登彼岸，不独余与□介堂分之愿，亦以为澎之人广遗泽于无穷也。

　　大清乾隆四十三年，岁次戊戌，清和月，特授福建台湾府知府随带加七级纪录八次、记功二十一次蒋元枢记。

　　按：碑存澎湖县西屿乡外埯村外埯宫（温王庙）前，高二五八公分，宽九八公分，花冈岩。额镌如题。本文「澎湖厅志」、「澎湖续编」俱尝征引，各有若干出入，题并改作「创建西屿塔灯碑记」。

　　.创建西屿浮图记（乾隆四十四年）

　　台湾补东南之缺，而澎湖为之枢；澎湖当台、厦之交，而西屿为之障。厦居干而台在巽，自厦而东者，则左西屿而转以抵台；自台而西者，则右西屿而转以抵厦。官民商船之来往，稍遇飞廉之乖迕，群望西屿以为依归焉。予于丁酉秋莅澎之始，间尝一陟西屿之巅，则见有故垒□成邱者，广不过仞，高不越寻常，殊不足系遥瞻而远瞩。心拟捐资建一浮图于崇山，以作迷津之指南，兼以壮地方之形势。顾填海虽本寸诚，而移山必须众手。方当踌躇揣量之际，而郡伯蒋公先得同然之心，札以底事来商，乐首捐清俸以为之倡。遂邀同治中邬公传谕台行船户，复荷上宪寅僚随缘醵金，以成其美。厥工维浩，厥费綦繁。予既力捐番镪三百元，又酌之厦门□□（原碑缺）守张公亦援台例，同仁一视，以共集厥事。经始于戊戌孟冬，落成于己亥季夏。高广适宜，为级者七。宫其前，奉天后之神。厂其顶，悬长明之灯。所有常住日用之资，与夫敬神香烛灯油之费，则谂众而出诸同欲焉。

　　夫浮图始西域教。予闻佛以济人为德，则人仗佛力而藉神庥，拔渡苦涨，诞登彼岸。不特往来官商之志，当亦斯人大共之福也已。

　　大清乾隆四十四年，岁次己亥，秋七月吉旦，会稽谢维祺撰。

　　澎湖自来无僧，今既建城隍庙，延僧住持。而西屿塔院又不可以士民职掌，遂属僧人分司其事。日用香烛之费，开列于左：

　　一、西屿为澎湖要口，向无公馆，坐汛者赁住民房，月出粗钱一千文。今既建有公馆，上宪寅僚可以为守风停足之所，而坐汛者即将此项租钱，按月交给常住。

　　二、塔庙住持，公馆租钱一十二千文不敷所费。今就往来挽泊西屿与进妈宫者，各行公议每船捐钱一百文，其杉板船只每船捐钱五十文，交给常住。

　　附捐资衔名

　　台湾挂印都督府董果捐番银一百元。

　　台湾督学兵备道张栋捐番银五十元。

　　台湾府知府蒋元枢捐番银五百元。

　　台湾海防分府邬维肃代垫各船户捐番银五百四十元。

　　台湾海防分府刘亨基捐番银五十元。

　　台湾理番分府史崧寿捐番银五十元。

　　台湾淡防分府成履泰捐番银一百元。

　　泉州厦防分府张朝缙捐番银一百元。

　　台湾县知县郁正捐番银一百元。

　　凤山县知县李桐捐番银一百元。

　　诸罗县知县李倓捐番银一百元。

　　彰化县知县倪庆捐番银一百元。

　　厦门□□行共捐番银三百元。

　　厦门□□行共捐番银二百元。

　　厦门□□行共捐番银二十四元。

　　督视工程：晋江监江监生杨庆余。石工：蒋宝、梁长。

　　按：碑存澎湖县西屿乡外埯村外埯官，高二五八公分，宽九八公分，额镌如题。文中干支：丁酉，乾隆四十二年（公元一七七七）；戊戌，四十三年（一七七八）；己亥，四十四年（一七七九）。此碑，「澎湖续编」录全文及费用条款、捐资衔名，「澎湖厅志」则仅录全文及费用条款。二者题目俱作「修建西屿塔院（「澎志」作「灯」）落成碑记」。彼此出入者若干字。

　　.澎湖改建城隍庙碑记（乾隆四十四年）

　　皇帝建元四十有二年，祺分守澎湖。故有城隍庙偏署之东，縻陋湫溢而嚣尘。祺抵任之始，心拟捐俸改建而新之。戊戌夏，郡伯蒋公有闻焉，捐清捧三百圆，以为之助缘金；澎人士各随其心之愿而力之称。爰卜吉于妈宫之阳，宇重者三，高其制，恢于前饰，毋侈于后；享祀允宜，妥侑毕备。

　　噫嘻！明有礼乐，幽有鬼神，有阳以治阳，即有阴以治幽。是人情固鲜克有终，实亦难虑于始。虽澎湖自入版图以来，僻居海岛，而于城隍庙因陋就简，废焉不举，于祀典为缺然也。忝守斯土，不惮□□而经营之，刻日而成之，当亦幽明所共惬已！

　　兴事于戊戌十月，落成于己亥二月。其捐资以集事者，姓名胪具于匾以悬诸轩。

　　大清乾隆四十有四年岁次己亥十月吉旦，通判台湾府澎湖事会稽谢维祺立。督视工程者董事监生郭志达。

　　按：碑在澎湖县马公镇城隍庙。高一七八公分，宽六六公分，花冈岩。碑前题作「澎湖改建城隍庙碑记」。

　　.佛头港福德祠碑记（乾隆四十五年）

　　佛头港之有福德祠，由来久矣。缘戊戌之春，右庑之店，更筑崇高；而我本街弟子，悉遇灾咎。用是鸠集街众捐银，公置拆低；历年收税以充本庙诞辰资费。厥后，凡有捐银镌石者，遇春秋演戏，免题缘银；其余依旧照分题凑，相率庆贺。众议：庙前店屋不得张高，致伤庙宇，贻祸街众；如有增高其店者，值年炉主必闻众阻止；如不遵公议，即呈官究治。又本庙前槟榔柜一所，年议税银六元，作二季交炉主公用。谨此勒石为记。

　　姚德丰捐银十六员。杨广盛捐银十二员。宋瑞兴捐银十二员。宋东盛捐银十二员。王源顺捐银十大员。黄振盛捐银十大员。邱启隆捐银八大员。郑发兴捐银六大员。郑协盛捐银六大员。邱元兴捐银六大员。邱福兴捐银六大员。邱永合捐减店契价银二十员。谢恒泰捐银六大员。邱悦盛捐银六大员。邱三合捐银六大员。邱双合捐银六大员。黄胜源捐银六大员。周茂得捐银六大员。邱漳隆捐银六大员。周大顺捐银六大员。王长盛捐银六大员。郑振茂捐银六大员。郑义发捐银六大员。黄永寿捐银六大员。林时兴捐银四大员。许胜陶捐银四大元。蒋东成捐银三大元。集源号捐银三大员。黄永茂捐银三大元。陈寿安捐银三大元。王源兴捐银三大元。林隆兴捐银三大元。高大有捐银三大元。詹协顺捐银三大元。洪合成捐银三大元。

　　乾隆四十五年蒲月（缺）日榖旦。

　　按：碑存台南市西区佛头港景福祠前，高一二一．七公分，宽六二．八公分，花岗岩。额楷镌如题。文中戊戌，乾隆四十三年（公元一七七八）。

　　.重修台湾府学明伦堂碑记（乾隆四十五年）

　　学校之设，所以长育人才、一道德、同风俗，制綦重矣。我国家崇儒重道，文教覃敷，随地建学。而学之有明伦堂也，饮射于此，读法于此，宾贤能、习礼仪于此。昔柳子厚有云：『仲尼之道，与主化相远迩，盖尤学中之最关体要者』。台阳平定，已及百年，诗书弦诵，人文蔚起。而郡学之明伦堂，实经始于海康陈公，规制具备。历有年所，风雨侵蚀，势不能免，数十年前曾有起而新之者。今则栋梁榱桷渐就剥落，麟等讲学其中，蹙不自安。爰请府宪万公，共谋修筑；而绅士陈君名标、林君朝英，实董其事。饬材庀工，始于庚子仲春，成于初秋，凡六阅月而工竣，自堂内外，莫不焕然一新。复于宫壖外砌以砂砖，长凡百丈；从此泥泞无忧，而垣墉益固。噫嘻！其勤也已！

　　工既讫，因为之记其颠末。而台中绅庶所有乐助捐输者，咸勒于石，志不忘云。北郊苏万利捐银二百元。南郊金永顺捐银二百元。糖郊李胜兴捐银二百元。廪生李廷柱捐银四十元。泰宁学训导陈捐银二十元。生员韩高翔捐银二十元。职员郑其嘏捐银十元。岁贡黄璇玑捐银十元。廪生林森捐银十元—无交。廪生蔡邦光捐银十元。廪生林联元捐银十元。生员杨光谟捐银十元。生员陈国英捐银十元。生员薛邦扬捐银十元。生员杜朝锦捐银十元。生员郭廷梁捐银十元。生员方显诰捐银十元。生员陈德声捐银十元。生员薛士清捐银十元。生员王搢圭捐银十元。生员苏登云捐银十元。生员苏天经捐银十元。生员陈廷璧捐银十元。生员王殿魁捐银十元。生员林世基捐银八元。生员王忠顺捐银六元。生员林浚明捐银六元。生员陈时夏捐银五元。生员黄廷珪捐银五元。廪生郭青云捐银五元。生员施国辅捐银四元。生员杨肇基捐银四元。生员吴开基捐银四元。生员林进捐银四元。生员张文灿捐银八元—交四元。生员林玉麟捐银二元。生员沈文涵捐银二元。生员林师圣捐银二元。太学翁其睿捐银二元。太学陈作范捐银二元。太学王正声捐银二元。

　　董事：举人陈名标捐银一百二十四元。廪生林朝英捐银一百二十四元。

　　台湾府儒学俸满教授廖玉麟、借补训导张锦仝立，晋江生员张钰书丹。监工：林自澄、林朝阳勒石。

　　乾隆四十有五年岁次庚子秋七月榖旦，晋水陈宗方镌字。
</div>
    <div class="pagination">
<a href="台湾南部碑文集成_page13.html">上一页</a><span>...</span><a href="台湾南部碑文集成_page9.html">9</a><a href="台湾南部碑文集成_page10.html">10</a><a href="台湾南部碑文集成_page11.html">11</a><a href="台湾南部碑文集成_page12.html">12</a><a href="台湾南部碑文集成_page13.html">13</a><span class="current-page">14</span><a href="台湾南部碑文集成_page15.html">15</a><a href="台湾南部碑文集成_page16.html">16</a><a href="台湾南部碑文集成_page17.html">17</a><a href="台湾南部碑文集成_page18.html">18</a><a href="台湾南部碑文集成_page19.html">19</a><span>...</span><a href="台湾南部碑文集成_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
