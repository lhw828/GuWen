<!DOCTYPE html>
<html>
 <head>
  <meta charset="utf-8"/>
  <title>
   南村辍耕录 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南村辍耕录 - 第 10 页/共 16 页
  </h1>
  <div class="content">
   ◎哨遍
　　某人以善经纪，积赀至钜万计，而既鄙且啬。不欲书其姓名，其尊行钱素庵者，（抱素）逸士也。多游名公卿间，善诗曲，有集行于世。（某）尝以贵富骄之，故作今乐府一阕讥警焉。【哨遍】试把贤愚穷究，看钱奴、自古呼铜臭。徇己苦贪求，待不教、泉货周流。忍包羞，油铛插手，血海舒拳，肯落他人后。晓夜寻思机彀。缘情钩钜，巧取旁搜。蝇头场上苦驱驰，马足尘中厮追逐。积攒下，无厌就。舍死忘生，出乖弄丑。【耍孩儿】安贫知足神明佑，好聚敛、金招悔尤。王戎遗下旧牙筹，夜连明、计算无休。不思日月搬乌兔，只与儿孙作马牛、添消瘦。不调ブ鼎，瓷逞戈矛。【十煞】渐消磨双脸春，已凋飕两鬓秋。终朝不乐眉长皱。恨不得、柜头钱五分息招。人借架上绪，一周年不放赎。狠毒性，如狼狗。把平人骨肉，做自己同。【九】有心待拜五侯，教人唤甚半州。忍饥寒、赞得家私厚。待垒做钱山儿，倩军士喝号提铃守。怕化做钱龙儿，请法官行罡布气留。半炊儿，八遍把牙关叩。只愿得、无支有管，少出多收。【八】亏心事，尽意为。不义财，尽力掊。那里问，亲弟兄亲姊妹亲姑舅。只待要、春风金谷娇王凯，一任教、夜雨新丰困马周。无亲旧，只知敬明侔皓齿，不想共肥马轻裘。【七】资生利转多，贪婪意不休。为锱铢、舍命寻争关。田连阡陌心犹窄，架插诗书眼不瞅。也学采东篱菊子，是个装呵元亮，豹子浮丘。【六】恨不得、杨子江变做酒，枣穰金积到斗。为几文＜贝覃＞背钱，受了些旁人咒。一斗粟、与亲眷分了颜面，二斤麻、把相知结下冠仇。真纰缪，一味的骄而且吝，甚的是乐以忘忧。【五】这财、曾然了董卓脐，曾枭了元载头，聚而不散遭殃咎。怕不是、堆金积玉连城富，眨眼早、野草闲花满地愁，干生受。生财有道，受用无由。【四】有一日、大小运并在命宫，死困限缠在卯酉。甚的散得疾，子为你聚来得骤。恰待调和新曲歌金帐，逼临得佳人坠玉楼，难收救，一壁相、投河奔井，一壁相、烂额焦头。【三】窗隔每都的飞，椅卓每都出出的走，金银钱米，都消为尘垢。山魈木客相呼唤，寡宿孤辰厮趁逐，喧白昼。花月妖将家人狐媚，虚耖鬼把仓库潜偷。【二】恼天公，降下灾。犯官刑，系在囚。他用钱时难参透。待买他、土木驴钉子轻轻钉，吊脊筋钩儿浅浅钩。便用杀，难宽宥。魂飞荡荡，魄散悠悠。【尾】出落他、平生聚敛的情，都写做、临刑犯罪由。将他死骨头告示向通衢裹，任他日炙风吹慢慢的朽。乐府中押逐赎菊字韵者，盖中州之音轻，与尤字韵相近故也。此曲虽曰为某而作，然亦可以为世劝。

　　◎花蕊夫人蜀主孟昶、纳徐匡璋女，拜贵妃，别号花蕊夫人。意花不足拟其色，似花蕊之轻也。或以为姓费氏，则误矣。

　　◎崔丽人余向在武林日，于一友人处。见陈居中所画唐崔丽人图，其上有题云：“并燕莺为字，联徽氏姓崔。非烟宜采画，秀玉胜江梅。薄命千年恨，芳心一寸灰。西厢旧红树，曾与月徘徊。余丁卯春三月，御命陕右，道出于蒲东普救之僧舍。所谓西厢者，有唐丽人崔氏女遗照在焉。因命画师陈居中绘模真像，意非登徒子之用心、迨将勉情钟始终之戒。仍拾四十言，使好事者知百劳之歌以记云。泰和丁卯林钟吉日，十洲种玉大志宜之题。延庚申春二月。余传命至东平，顾市粥双鹰图。观久之，弗见主人而归。夜宿府治西轩，梦一丽人，绡裳玉质，逡巡而前曰：“君玩双鹰图，虽佳，非君几席间物。妾流落久矣，有双鹰名冠古今，愿托君为重。”觉在怪之，未卜其何祥。迟明，欲行，忽主人携鹰图来，且四轴。余意丽人双鹰符此数耳。继出一小轴，乃梦所见，有诗四十字，跋语九十八。识曰，泰和丁卯。出蒲东普救僧舍，绘唐崔氏莺莺真，十洲种玉大志宜之题。”画诗书皆绝神品也。余惊诧诧良久。时有司群官吏环视，因缩不目，托以跋语佳胜，赎之。吁物理相感，果何如耶！岂法书名画自有灵耶？抑名不朽者随神耶？遇合有定数耶？余尝谓关雎硕人，姿德兼备，君子之配也；琴心雪句，才艳联芳，文士之偶也。自诗书道废，丈夫弗学，况女流乎？故近世非无秀色，往往脂粉腥秽，鸦凤莫辨。求其仿佛待月章之万一，绝代无闻焉。此亦慨世降之一端也。因归于我，义弗辞已。宜之者，盖前金赵愚轩之字，曾为巩西簿。遗山谓泰和有诗名，五言平淡，他人未易造。信然。泰和丁卯，迨今百十四年云、其月二日。壁水见士思容题。右共五百九字。虽不知壁水见士为何如人，然二君之风韵可想见矣。因俾嘉禾绘工盛懋临写一轴，适舅氏赵公待制（雍）见而爱之，就为录文于上，按唐元微之传奇莺莺事，以为张生寓蒲之普救寺，适有崔氏孀妇，亦止兹寺，崔氏妇、郑氏也，生出于郑，视郑则异派之从母。因丁文雅军扰掠蒲人，郑惶骇不知所措。生与将之灵善。请吏护之，不及于难。郑厚生德，谓曰：“姨之弱子幼女，当以仁兄之礼奉承。”命莺莺出拜，颜色艳异，光辉动人。生问其年纪。郑曰：“十七岁矣。”生自是之，私礼莺莺之侍婢红娘，间道其意，既而诗章往复，遂酬所愿。中间离合多故，然不能终谐伉俪。说者以为生即张子野。宋王性之着《传奇辨正》，按微之作《姨母郑氏墓铭》云：其既丧夫，遭军乱，微之为保护其家。又作《陆氏志》云：余外祖睦州刺史郑挤。白乐天作《微之母郑氏志》，亦言郑济女。而唐崔氏谱：永宁尉鹏，娶郑济女，则莺莺乃崔鹏之女，于微之为中表也。传奇言生年二十二，乐天作微之墓志，以大和五年薨，年五十三。即当以大历十四年己未生，至贞元庚辰，正二十二岁。凡此数端，决为微之无疑。特托他姓以避就耳，事具《侯鲭录》中。

　　◎江浙省地分江浙行省，建治所于杭。陆路赴都，三千九百二十四里。若水程，则四千四百四十里。东至大海，四百九里。顺风，海洋七日七夜可到日本国，西至鄱阳湖，接连江西省南康路界，一千三百四十五里。南至汀洲路，接连广东湖州界，二千四百二十里。北至杨子江，接连淮南省杨州界，七百二十里。东到大海，四百九里。西到江西省南康路，一千七百五里。南到广东潮州路，二千五百一十里。北到淮南省杨州路，七百六十五里。东南到漳州路，海岸二千四百九十九里。西南到江西省建昌路，一千五百九十里。东北到松江，海岸五百二十二里。西北到池州路，接连河南省安庆路，一千三百四十二里。此四至八到也。今割福建道立行省，则又不同矣。

　　◎改常今人谓易其所守者曰改常。《北梦锁言》：“左军容使严遵美，阉官中仁人也。尝一日发狂，手足舞蹈。傍有一猫一犬，猫忽谓犬曰：“军容改常。”
　　●卷十八

　　◎叙画
　　唐张彦远着《历代名画记》十卷。自轩辕进至会昌元年，能画者三百七十余人。其叙画之源流曰：夫画者，成教化，助人伦，穷神变，测幽微，与六籍同功。古先圣王，受命应，则有龟字效灵，龙图呈宝。自巢燧已来，皆有此瑞。庖牺氏发于荣河中，典籍图画萌矣。轩辕氏得于温洛中，史皇苍颉状焉。是时也，书画同体而未分，象制肇创而犹略，无以传其意，故有书。无以见其形，故有画。按字学之部，其六曰鸟书。在幡信上书端象乌头者，则画之流也。颜光禄云：图载之意有三：一曰图理，卦象是也。二曰图识，字学是也。三曰图形，绘画是也。又周官教国子以六书，其三曰象形，则画之意也。是故知书画异名而同体也。洎乎有虞作绘，绘画明矣。既就彰施，仍深比象。于是礼乐大阐，教化由兴，故能揖让而天下治。《广雅》云：画，类也。《尔雅》云：画，形也。《说文》云：画，畛也，象田畛畔所以画也。《释名》云：画，挂也，以采色挂物象也。故钟鼎刻，则识魑魅而知神奸；章明，则昭轨度而备国制。清庙肃而尊彝陈，广轮度而强理辨。以忠以孝，尽在于云台。有烈有勋，皆登于麟阁。见善足以戒恶，见恶足以思贤。故陆士衡云：宣物莫大于言，存形莫善于画。此之谓也。其论画六法曰：昔谢赫云：画有六法。一曰气韵生动，二曰骨法用笔，三曰应物象形，四曰随类赋采，五曰经营位置，六曰传模移写。自古画人，罕能兼之。彦远试论之曰：古之画、或能遗其形似而尚其骨气，以形似之外求其画，此难可与俗人道也。今之画、纵得形似，而气韵不生。以气韵求其画，则形似在其间矣。上古之功，亦简意淡而雅正，顾陆之流是也。中古之画，细密精致而臻丽，展郑之流是也。近代之画，焕烂而求备。今人之画，错乱而无旨，众工之迹是也。夫象物必在乎形似，形似须全其骨气。骨气形似，皆本乎立意、而归乎用笔。顾恺之曰：画人最难，次山水，次狗马。其台阁一定器耳。差易为也。斯言得之。至于鬼神人物，有生动之可状。须神韵而后全。故韩子曰：狗马难，鬼神易。狗马乃凡俗所见，鬼神乃谲怪之状，斯言得之。至于经营位置，则画之总要。然今之画人，粗善写貌，得其形似，则无其气韵。具其采色，则失其笔法。岂曰画也？其论画体工用榻写曰：夫画物特忌形貌采章，历历具足，甚谨甚细，而外露巧密。所以不患不了而患于了。既知其了，亦何必了？此非不了也。若不识其了，是真不了也。夫失于自然而后神，失于神而后妙，失于妙而后精；精之为病也而成谨细。自然者为上品之上，神者为上品之中。妙者为上品之下，精者为中品之上，谨而细者为中品之中。余今立此五等，以包六法，以贯众妙。其间诠量，可有数百等，孰能周知？非夫神迈识高、情超心慧者，岂可议乎知画？宋郭若虚着《图画见闻志》六卷，自唐会昌元年至神宗熙宁七年，能画者二百七十四人。其论制作楷模曰：大率图画风力气韵，固在当人。其如种种之要，不可不察。画人物、必分贵贱气貌、朝代衣冠。释门有善功方便之颜，道像具修真度世之范，帝王崇上圣天日之表，外夷得慕华钦顺之情，儒贤见忠信礼义之风，武士多勇悍英烈之貌，隐逸识肥遁高世之节，贵戚尚纷华侈靡之容，天帝明威福严重之仪，鬼神作＜寿鬼＞＜者鬼＞（尺者反）驰＜走隹＞（干鬼反）之状，士女宜秀色委（鸟果反）（奴坐反）之态，田家有醇朴野之真。画衣纹林石，用笔全类于书。衣纹有重大而调畅者，有缜细而劲健者，勾绰纵制，理无妄下，以状高侧深斜卷折飘举之势。林木有つ枝梃干，屈节皴皮，纽裂多端，分敷万状。作怒龙惊虺之势，耸凌霄翳日之姿。山石多作矾头，亦为棱面。落笔便见坚重之性、皴淡即生お凸之形。破墨之功尤难。画畜兽，全要停分向背，筋力精神。肉质肥圆，毛骨隐起。画龙，穷游泳蜿蜒之妙，得回蟠升降之宜。画水，汤汤若动，使观者有浩然之气。画屋木，折算无亏，笔画匀壮，深远透空。画花竹，有四时景候，阴阳向背，笋条老嫩，苞萼先后，自然艳丽。间野，逮诸园蔬野草，咸有出土体性。画禽鸟，识形体各件之异，悟翔举飞集之态。其论气韵非师曰，谢赫六法精论，万古不移。然而骨法用笔以下五法可学。如其气韵，必在生知，固不可以巧密得，复不可以岁月到。默契神会，不知然而然。其论用笔得失曰：凡画，气韵本乎游心，神采生于用笔。意在笔先，笔周意内，画尽意在，像应神全。夫内自足然后神闲意定，神闲意定则思不竭而笔不困也，画有三病，皆紧用笔：一曰版，二曰刻，三曰结。版者，腕弱笔痴，全亏取与，物状平褊，不能圆混也。刻者，运笔中疑，心手相戾，勾画之际，妄生圭角也。结者，欲行未行，当散不散，似物凝滞，不能流畅也。其论古今优劣曰：佛道人物士女牛马，近不及古。山水林石花竹禽鱼，古不及近。何以明之？且顾恺之、陆探微、张僧、吴道玄及阎立德、立本，皆纯重雅正，性出天然。吴生之作，为万世法，号曰画圣，张萱、周、韩、戴嵩，气韵骨法，皆出意表。后之学者，终莫能到。故曰近不及古。如李成、关仝、范宽、董源之迹，徐熙、黄筌、居き之踪，前不籍师资，后无复继踵者。借使二李三王辈复起，边鸾陈庶之伦再生，亦将何以措手于其间哉？故曰古不及近。邓椿着《画继》十卷，自熙宁七年至孝宗干道三年，能画者一百一十九人。其论远曰：画之为用大矣。盈天地间者万物，悉皆含豪运思，曲尽其态，而所以能曲尽者，止一法耳。一者何也？曰传神而已矣。世徒知人之有神，而不知物之有神。此若虚深鄙众工，谓虽曰画而非画者，盖止能传其形，不能传其神也。故画法以气韵生动为第一，而若虚独归轩冕岩穴，有以哉。又曰：自昔鉴赏家，分品有三：曰神、曰妙、曰能。独唐朱景真撰《唐贤画录》，三品之外，更增逸品。其后王休复作《益州名画记》，乃以逸为先，而神、妙、能次之，景真虽云逸格不拘常法，用表贤愚，然逸之高，岂得附于三品之末？未若复休首推之为当也。又有《画继补遗》一卷，不知谁所撰。则自干道以后至理度间，能画者八十余人。尔后陈德辉着《续画记》一卷，再自高宗建炎初至幼主德乙亥，能画者一百五十一人。然与《画继补遗》则相出入者耳。二书仅可考阅姓名，无足观也。赵希鹄《洞天清录集》云：古画多值幅，至有画身长八尺者，双幅亦然。横披始于米氏父子，非古制也。河北绢经纬一等，故无背面。江南绢则经粗而纬细，有背面。唐人画或用捣熟绢为之，然止是生捣，令丝褊，不碍笔，非如今者炼加浆也。古绢自然破者，必有鲫鱼口与雪丝。伪作者则否。古画色墨或淡黑，则积尘所成，自有一种古香可爱。若伪作者，多作黄色，而鲜明，不尘暗，此可辨也。米芾《画史》云，古画若得之不脱，不须背裱，若不佳，换裱一次，背一次，坏屡更矣，深可惜。盖人物精神发采。花之浓艳蜂蝶，只在约略浓淡之间。一经背，多或失之也。古画至唐初皆生绢。至吴生、周、韩，后来皆以熟汤。汤半熟，捶如银版，故作人物精采入笔。今人收唐画，必以绢辨。见纹粗，便云不是唐，非也。张僧繇阎令画皆生绢，南唐画皆粗绢，徐熙绢或如布。绢素百破，必好画。裂文各有辨。长幅横卷、裂纹横。横幅直卷、裂纹直。各随轴势裂也。直断，不当一缕。岁久，卷自两头苏。开，断不相合，不作毛，掐亦苏、不可伪作。其伪者，快刀直过，当缕两头依旧生作毛起，掐又坚纫也。湿染者、色栖缕间，干熏者烟臭，上深下浅。古纸素有一般古香，真绢色淡，虽百破而色明白，精神采色如新，惟佛像多经香烟熏损本色。染绢作温香色，栖尘文间，最易辨。仍盖色上作一重，古破不直裂、须连两三轻，不可伪作。国朝东楚汤｛后土｝。字君载，号采真子，着《画鉴》一卷，论历代名画，悉有依据。其《杂论》曰：“古人作画，皆有深意。连思落笔，莫不各有所主。况名下无虚士，相传既久，必有过人处。今人看画。出自己见，不经师授，不阅记录，但合其意者为佳，不合其意者为不佳。及问其如何是佳，则茫然失对。仆自十七八岁时，便有迂阔之意，见图画，爱玩不去手。见鉴赏之士，便加礼问，遍借记录，仿佛成诵，详味其言。历观名迹，参考古说，始有少悟。若不留心，不过为听声随影，终不精鉴也。灯下不可看画，醉余酒边不可看画，俗客尤不可示之。卷舒不得其法，最为害物。至于庸人孺子，见画必看，妄加雌黄品藻，本不识物，乱订真伪，令人短气。古人画稿，谓之粉本，前辈多宝畜之。盖其草草不经意处，有天然之妙。宣和绍兴所藏粉本，多有神妙。古人作画，有得意者，多再作之。如李成寒林、范宽雪山、王诜烟江迭障，不可枚举。看画如看美人，其风神骨相，有体肌之外者。今人看古迹，必先求形似，次及传染，次及事实，殊非赏鉴之法也。元章谓好事家与赏鉴家自是两等。家多资力，贪好名胜，遇物收置，不过听声。此谓好事。若鉴赏，则天资高明，多阅传录，或自能画，或深画意，每得一图，终日宝玩，如对古人，不能夺也。观六朝画，先观绢素，次观笔法，次观气韵。大概十中可信者一二。有御府题印者，尤不可信。古画东移西掇，扫补成章。此弊自高宗朝庄宗古始也。余友人吴兴夏文彦，字士良，号兰渚生。其家世藏名迹，鲜有比者。朝夕玩索，心领神会，加以游于画艺，悟入厥趣，是故鉴赏品藻，万不失一。因取各画记、图画见闻志、画继、续画记为本，参以宣和画谱、南渡七朝画史、齐梁魏陈唐宋以来诸家画录，及传记杂说百氏之书，搜潜剔秘，纲罗无遗。自轩辕时至宋幼主德乙亥，得能画者一千二百八十余人，又女真三十人。本朝自至元丙子，至今九十余年间，二百余人，共一千五百余人。其考核诚至矣，其用心良勤矣。所论画之三品，盖扩前人所未发。论曰：气韵生动，出于天成，人莫窥其巧者，谓之神品。笔墨超绝，传染得宜，意趣有余者，谓之妙品。得其形似而不失规矩者，谓之能品。古人画、墨色俱入绢缕，精神迥出。伪者虽极力仿佛，而粉墨皆浮于缣素之上，神气亦索然。盖古人笔法圆熟，用意精到。初若率易，愈玩愈佳。今人虽极工致，一览而意尽矣。唐及五代，绢素粗厚。宋绢轻细，望而可别也。御题画，真伪相杂，往往有当时名笔临摹之作。故秘府所藏临摹本，皆题为真迹，惟明昌所题最多，具眼自能识也。”吁，可谓真知画者哉！

　　◎记宋宫殿
　　廉访使杨文宪公（焕）字焕然，干州奉天人，尝作《汴故宫记》云：“己亥春三月，按部至于汴，汴长史宴于废宫之长生殿。惧后世无以考，为纂其大概云。皇城南外门曰南熏，南城之北新城门曰丰宜，桥曰龙津桥，北曰丹凤，而其门三。丹凤北曰州桥，桥少北曰文武楼，遵御路而北横街也。东曰太庙，西曰郊社，正北曰承天门，而其门五，双阙前引，东曰登闻检院，西曰登闻鼓院，检院之东曰左掖门，门之南曰待漏院。鼓院之西曰右掖门，门之南曰都堂。承天之北曰大庆门，而日精门左。升平门居其东；月华门右，升平门居其西。正殿曰大庆殿，东庑曰嘉福楼，西庑曰嘉瑞楼，大庆之后曰德仪殿，德仪之东曰左升龙门，西曰右升龙门，王门曰隆德，曰萧墙，曰丹墀，曰隆德殿。隆德之左曰东上阁门，右曰西上阁门，皆南向。东西二楼，钟鼓之所在。鼓在东，钟在西。隆德之次曰仁安门，仁安殿东则内待局，内侍之东曰近侍局，近侍之东曰严只门，宫中则曰撤合门，少南曰东楼，即授除楼也。西曰琼香亭。亭西曰凉位，有楼。楼北少西曰玉清殿。纯和之次曰宁福殿，宁福之后曰苑门。由苑门而北，曰仁智殿，有二大石。左曰敷锡神运万岁峰，右曰玉京独秀太平岩。殿曰山庄，庄之西南曰翠微阁，苑门东曰仙韶院，院北曰涌翠峰，峰之洞曰大涤涌翠，东连长生殿。殿东曰涌金殿，涌金之东曰蓬莱殿，长生西、浮玉殿。浮玉之西曰瀛洲殿，长生之南曰阅武殿。阅武南曰内藏库，由严祗门东，曰尚食局，尚食东曰宣徽院，宣徽北曰御药院，御药北曰右藏库，右藏之东曰左藏，宣徽东曰点检司，点检北曰秘书监，秘书北曰学士院，学士之北曰谏院，谏院之情形上器署，点检之南曰仪鸾局，仪鸾之南曰尚辇局，宣徽之南曰拱卫司，拱卫之南曰尚衣局，尚衣之南曰繁禧门，繁禧南曰安泰门，安泰西与左升龙门直东，则寿圣宫。两宫太后位，本明俊殿试进士之所。宫北曰徽音殿，徽音之北曰燕寿殿，燕寿殿垣后少西曰震肃卫司。东曰中卫尉司，仪鸾之东曰小东华门，更漏在焉，中卫尉司东曰祗肃门，祗肃门东少南曰将军司，徽音寿圣之东曰太后苑，苑之殿曰庆春，庆春与燕寿并。小东华与正东华对，东华门内正北、尚厩局。尚厩西北、曰临武殿，左掖门正北、尚食局。局南曰宫苑司。宫苑司西北曰尚醢局、汤药局、侍仪司，少西曰符宝局、器物局，西则撒合门。嘉瑞楼西曰三庙，正殿曰德昌，东曰文昭殿，西曰光兴殿，并南向。德昌之后，宣宗庙也。宫西门曰西华，与东华直。其北门曰安贞，二大石外，凡花不得石台榭池亭之细并不录。观其制度简素，比土阶茅茨则过矣。视汉之所谓千门万户，珠壁华丽之室，则无有也。然后之人因其制度而损益之，以求其称，斯可矣。公又有录汴梁宫人语五言绝句一十九首。虽一时之所寄兴，亦不无有伤感之意。今并附于此。诗曰：“一入深宫里，经今十五年。长因批帖子，呼到御休前。（右一）“岁岁逢元夜，金蛾闹簇巾。见人心自怯，终是女儿身。”（右二）“殿前轮直罢，偷去赌金钗。怕见黄昏月，殷勤上玉阶。”（右三）“翠翘珠掘背，小殿夜藏钩。蓦地羊车至，低头笑不休。”（右四）“内府颁金帛，教酬贺节盘。两宫新有旨，先与问孤寒。”（右五）“人间多枣栗，不到九重天。长被黄衫吏，花摊月赐钱。”（右六）“仁圣生辰节，君王进玉卮，寿棚兼寿表，留待北还时。”（右七）“边奏行台急，东华夜启封。内人催步辇，不候景阳钟。”（右八）“画烛双双引，珠帘一一开。辇前齐下拜，欢饮辟寒杯。”（右九）“圣躬香阁内，只道下朝迟。扶杖娇无力，红绡贴玉肌。”（右十）“今日天颜喜，东朝内宴开。外边农事动，诏遣教坊回。”（右十一）“驾前双白鹤，日日候朝回。自送銮车去，经今更不来。”（右十二）“陡觉文书静，相将立夕阳。伤心宁福位，无复夜熏香。”（右十三）“二后睢阳去，潜身泣到明。却回谁敢问，校似有心情。”（右十四）“为道围城久，妆奁斗犒军。入春浑断绝，饥苦不堪闻。”（右十五）“监国推梁邸，初头静不知。但疑墙外笑，人有看宫时。”（右十六）“别殿弓刀响，仓皇接郑王。尚愁宫正怒，含泪强添妆。”（右十七）“一向传宣唤，谁知不复还。来时旧针线，记得在窗间。”（右十八）“北去迁沙漠，诚心畏从行。不如当日死，头白若为生。”（右十九）陈随应《南度行宫记》云：杭州治旧钱王宫也，绍兴因以为行宫。皇城九里，入和宁门。左，进奏院玉堂，右，中殿外库至北宫门，循廊左序，巨幕次，列如鱼贯，祥曦殿朵殿接修廊，为后殿，对以御酒库、御药院、慈元殿外库、内侍省、内东门司、大内都巡检司、御厨、天章等阁。路转，众班排列，又转内藏库，对军器库。又转便门，垂拱殿五间，十二架，修六丈，广八丈四尺。檐屋三间，修广各丈五。朵殿四，两廊各二十间，殿门三间。内龙墀析槛，殿后拥舍七间，为延和殿。右便门通后殿。殿左一殿，随时易名。明堂郊祀，曰端诚。策士唱名，曰集英。宴对奉使，曰崇德。武举及军班授官，曰讲武。东宫在丽正门内，南宫门外，本宫会议所之侧。入门，垂杨夹道，间芙蓉，环朱阑。二里至外宫门节堂。后为财帛、生料二库，环以官属直舍。转外窑子，入内宫门廊，右为赞导春坊直舍，左讲堂七楹，扁新益，外为讲官直舍。正殿向明。左圣堂，右祠堂，后凝华殿、瞻堂，环似竹。左寝室，右齐安，位内人直舍百二十楹。左彝斋，太子赐号也。接绣香堂便门，通绎已堂，重檐复屋，昔杨太后垂廉于此，曰慈明殿。前射圃，竟百步。环修廊，右转，雅楼十二间。左转数十步，雕阑花，万卉中出秋千。对阳春亭、清霁亭。前芙蓉，后木樨。玉质亭，梅绕之。由绎已堂过锦胭廊，百八十楹，直通御前廊外，即后苑。梅花千树，曰梅岗亭，曰冰花亭。枕小西湖曰水月境界，曰澄碧。牡丹曰伊洛传芳，芍药曰冠芳，山茶曰鹤，丹桂曰天阙清香，堂曰本支百世，圣祠曰庆和，泗洲曰慈济，钟吕曰得真，橘曰洞庭佳味，茅亭曰昭俭，木香曰架雪，竹曰赏静，松亭曰天陵偃盖。以日本国松木为翠寒堂，不施丹ぬ，白如象齿，环以古松。碧琳堂近之。一山崔嵬，作观堂，为上焚香祝天之所。吴知古掌焚修。每三茅观钟鸣，观堂之钟应之。则驾兴。山背芙蓉阁，风帆沙乌履舄下，山下一溪萦带，通小西湖，亭曰清涟。怪石夹列，献瑰逞秀，三山五湖，洞冗深杳，豁然平朗，飞翼拱。凌虚楼对瑞庆殿、捐斋。缉熙，崇正殿之东，为钦先、孝思、复古、紫宸等殿。木围即福宁殿射殿，曰选德。坤宁殿、贵妃昭仪婕妤等位宫人直舍蚁聚焉。又东过阁子库、睿思殿、仪鸾、修内、八作、翰林诸司，是谓东华门。右二记书法详赡。宋之宫阙。概可见矣。

　　◎廉察徐文献公任西浙廉访使日，遇有诉讼者，必历问其郡邑官吏臧否，分为三等。载诸集，第一等。纯臧者，第二等。臧否相半者，第三等。极否者，又用覆察相同，候分司按巡时，遂以畀之。曰：第一等，褒举之。第二等，勿问。第三等，惩戒之使改可也。慎勿罢其职役。分司遵奉，一道肃清。

　　◎宣发人之年壮而发斑白者，俗曰算发，以为心多思虑所致。盖发乃血之余，心主血，血为心役，不能上荫乎发也。然《本草》云：“芜菁子压油涂头，能变蒜发。”则亦可作蒜。《易》说卦：“巽为寡发。”陆德明曰：“寡，本作宣。黑白杂，为宣发。”据此。则当用宣字为是。

　　◎檄书露布檄书露布，何所起乎？汉陈琳草檄，曹操见之，顿愈头风，遂谓檄起于琳。《说文》：“檄，二尺书。”徐锴通释曰：“檄，征兵之书也。汉高祖以羽檄征天下兵，有急，则插以羽。”《尔雅》：“木无枝为檄。”注：“檄，擢直上也。”《文心雕龙》有张仪檄楚书、隗嚣檄亡新文，《文选》有司马相如喻蜀檄文，则檄非自琳始也明矣。隋《礼仪志》：“后魏，每战克，书帛于漆竿上，名露布。”《世说》：“桓宣武征鲜卑，唤袁粲作露布。倚马，手不辍笔，俄成七纸。”如隋志世说所云，则露布起于后魏，而晋因之。然汉官仪，凡制书皆弥封，唯赦赦赎令司徒印，露布州郡。又《汉书》：贾洪为马超作伐曹操露布，则汉时已然。及读《初学记》，引《春秋》佐助期曰：“武露布，文露沉。”宋均云：“甘露见其国。布散者，人上武。文采者，则甘露沉重。”岂露布布之义当取于此与？

　　◎ヒ鞋西浙之人，以草为覆，而无跟。名曰ヒ鞋，妇女非缠足者，通曳之。《炙毂子杂录》引《实录》云：ヒ鞋、舄，三代皆以皮为之，朝祭之服也。始皇二年，遂以蒲为之，名曰ヒ鞋，二世加凤首，仍用蒲。晋永嘉元年，用黄草，宫内妃御皆着。始有伏鸠头履子。梁天监中，武帝易以丝，名解脱履。至陈隋间，吴越大行，而模样差多。唐大历中，进五朵草履子。建中元年。进百合草履子。据此，则ヒ鞋之制，其来甚古。然《北梦琐言》载“雾是山巾子，船为水ヒ鞋”之句，抑且咏诸诗矣，ヒ，悉合切，在飒字韵下，今俗呼与た同音者，误。

　　◎书手世称乡胥为书手，处处皆然。《报应记》：“宋ぅ、江淮人，应明经举。元和初，至河阴县，因疾病废业。为监铁院书手。”盖唐时已有此名。
　　●卷十九

　　◎脉人禀天地五行之气以生，手三阳三阴，足三阳三阴，合为十二经，以环络一身，往来流通，无少间断。其脉应于两手三部焉。夫脉者，血也。脉不自动，气实使之，故有九候之法。《内经》云：“脉者，血之府。”《说文》云：“血理分邪行体者，从，从血，亦作脉。”《通释》云：“五藏六府之气血分流四体也。”《释名》云：“脉，幕也，幕络一体，字从肉，从，音普拜切。水之邪流也。脉字从，取脉行之象。无求子云：“脉之字从肉，从，又作＜血＞。盖脉以肉为阳，＜血＞以血为阴。华佗云：“脉者，血气之先也。气血盛，则脉盛。气血衰，则脉衰。血热则脉数，血寒则脉迟。血微则脉弱，血平则脉缓。”晋王叔和分为七表八裹，可谓详且至矣。然文理繁多，学者卒难究白。宋淳熙中，南康崔子虚隐君（嘉彦）以《难经》于六难专言浮沉，九难专言迟数，故用为宗，以统七表八里而总万病。其说以为浮者为表，为阳，外得之病也。有力主风，无力主气。浮而无力为芤，有力为洪，又沉为实。沉者为里，为阴，内受之病也。有力主积，无力主气，沉而极小为微，至骨为伏，无力为弱。迟者为阴，主寒，内受之病也，有力主痛，无力主冷，迟而少驶为缓，短细为氵啬，无力为濡。数者为阳，主热，外得之病也。有力主热，无力主疮，数而极弦为紧，有力为弦，流利为滑。他若九道六极之殊，三焦五藏之辨，与夫持脉之道，疗病之方，其间玄妙，具在《四脉玄文》，及《西原脉诀》等书。世以为秘授，始由隐君传之刘复真先生，先生传之朱宗阳炼师，炼师传之张玄白高士。今往往有得其法者，学者其求诸？

　　◎四司六局俗称四司六局者，多不能举其目。《古杭梦游录》云：“官府贵家置四司六局，各有所掌。故筵席排当，凡事整齐，都下街市亦有之。常时人户，每遇礼席，以钱倩之，四司六局皆可致。四司者：帐设司、厨司、茶酒司、台盘司也。六局者：果子局、蜜煎局、菜蔬局、油烛局、香药局、排办局也。凡四司六局人只应惯熟，便省宾主一半力。”

　　◎稽古阁《博古图》，宋徽庙朝所修书，故世知有博古之名，而不知更有稽古等阁。蔡京《保和殿曲燕记》云：“宣和元年九月十二日，皇帝召臣京等燕保和殿。臣鲦等东曲水，朝于玉华殿。上步西曲水，循酴架，至太宁阁，登层挟阁。曰妙有，设古人儒书史子楮墨。右曰日宣，道家金柜玉笈之书，与神霄诸天隐文。上步前行，稽古阁有宣王石鼓。历邃古、尚古、鉴古、作古、传古、博古、秘古诸阁，藏祖宗训谟，与夏商周尊彝鼎鬲爵卤敦盘盂，汉晋隋唐书画，多不知识。上亲指示，为言其概。

　　◎经纪今人以善能营生者为经纪。唐滕王元婴与蒋王皆好聚敛。太宗尝赐诸王帛。搬曰：“滕叔蒋兄自能经纪，不须赐物。”韩昌黎作柳子厚墓志云：“舅弟卢遵，又将经纪其家。”则自唐已有此言。

　　◎庞居士世斥贪利之人。必曰“汝便是庞居士矣”。盖相传以为居士家赀巨万，殊用劳神。窍自念曰：“若以与人，又恐人之我若。不如置诸无何有之乡。”因辇送大海中，举家修道，总成证果。又以为居士即襄阳庞德公。释氏《傅灯录 庞居士传》云：“襄州居士庞蕴者，衡州衡阳县人也。字道玄，世本业儒，志求真谛。德宗贞元初，碣石头迁禅师，豁然有省。后参马祖，问：‘不与万法为侣者，是甚么人？’答曰：‘待汝一口吸尽西江水，却向汝道。”遂于言下顿悟玄旨，乃留驻参承。有偈曰：“有男不婚，有女不嫁。大家团头，共说无生话。”元和六年，北游襄汉，随处而居。女灵照、卖竹漉篱以供朝夕。将入灭，谓曰：“视日早晚以报。’灵照遽曰：‘日已中矣，而有蚀也。’居士出户观视，即登父座，合掌坐亡。居士曰：‘我女机锋捷矣。’更延七日，州牧于公ν闻之，来问居士。谓曰：‘但愿空诸所有，慎勿实诸所无。好住世间，皆如影响。’言讫，枕公膝而化，宠婆走田中，谓其子庞大曰：‘汝父死矣。’庞大曰：‘嗄。’停脱去。婆为焚烧毕。自后莫知其所。”按此传，知非庞德公明矣。但亦不言其富何耶。辇财之说，特恐后人所傅会耳。然今之积金畜谷，倍息计赢，校斗斛合签，诈欺不得自。又否则射歉饥发积，授枚识出，布筹会入，穷日疲极而睡者，能以居士之事便作真想，岂不为养生之福哉？

　　◎宋朝家法郑遂昌言：宋巨李太尉者，国亡，为道士，号梅溪。余童时，尝侍其游故内，指点历历如在。过葫芦井，挥涕曰：“是盖宋之先朝位，上钉金字大牌，曰：‘皇帝过此，罚金百两。’”近周申父言：先表叔祖金二提举，住杭州，暗问其室氏，乃宋内夫人。余年十四五，尚犹识之，但两鬓俱秃。问知，在宫中任此职者，例裹巾。巾带之末，各缀一金钱。每晨，用以掠发入巾，故久而致然也。因曰：“吾为内夫人日，每日轮流六人侍帝左右，以纸一番，从后端起笔，书帝起居，旋书旋卷至暮，封付史馆。内夫人别居一宫。宫门金字大牌曰：‘官家无故至此，罚金一镒。’”以二者言之，可见宋朝家法之严。

　　◎阑驾上书至正乙酉冬，朝廷遣官奉使宣抚诸道，问民疾夺，然而政绩昭著者十不二三。明年秋，江右儒人黄如征邀驾上书，指数散散王士宏等罪状，且及国家利害。斧钺在前，有所不避。古之所谓豪杰之士，如征其人者与？天子亲览其书，喜见于色。又虞如征必为权豪所中，顾近臣馆谷以俟。越数日，特授江西等处儒学提举。搬侍卫护送出都。如征感上德意，受命而不领职，天下共贤之。散散王士宏等虽免谴责，终以不显死。其书略曰：“江西布衣书生黄如征、百拜上书皇帝陛下：如征忝生僻土，遭遇明时，用竭愚衷，冒干天听，伏望采览万一焉。夫皇朝版图之广，历古所无。法制之良，万世莫易。而水旱灾变，连年不息者，实由官皆竽滥，民悉怨咨之所致也，钦惟陛下、忧民之心，日夕孜孜，遂于去年冬，分遣大臣奉使宣抚诸道，正欲其察政事之臧否，问生民之疾苦，礼贤德，振贫乏，信冤抑，起淹滞，俾所至之处如陛下亲临焉。苟能宣布圣泽，各尽职，则雍熙泰和之治，正在今日。然江西福建一道，地处蛮方，去京师万里外。传闻奉使之来，皆若大旱之望云霓，赤子之仰慈母。而散散王士宏等，不体圣天子抚绥元元之意，鹰扬虎噬，雷厉风飞，声色以淫吾中，贿赂以缄吾口，上下交征，公私■剥，赃吏贪婪而不问，良民涂炭而罔知。闾阎失望，田里寒心，乃歌曰：‘九重丹语颁恩至，万两黄金奉使回。’又歌曰：‘奉使来时，惊天动地；奉使去时，乌天黑地。官吏都欢天喜地，百姓却啼天哭天。’又歌曰：‘官吏黑漆皮灯笼，奉使来时添一重。’如此怨谣，示能枚举，皆百姓不平之气郁结于怀而发诸声者然也。此盖庙堂遴选非人，使生民感陛下忧恤之虚恩，受奉使掊剥之实祸。陛下于此而不察，将何以取法于后世哉？如征、无官守，无言责，所以不惮江河之险，不畏斧钺之诛而诣阙以陈其事者，正恐散散王士宏等、回觐之日，各饰巧言。妄称官清民泰，欺诈百端，昏蔽主听。陛下不悟，为奸邪所卖，擢任省台，恣行威福，流毒四海，则江西福建一道之痛苦，与天下共之。以此而望阴阳和、风雨时、年岁登、边隅静，不亦难乎？倘陛下不弃刍荛之言，委官察其实迹，责以欺天罔民之罪，投诸遐荒，雪江西福建一道之痛苦，以为百官劝，则天下幸甚。万世幸甚，如陛下以为诽谤大臣，置而不问，非惟今日祸起萧墙，抑且天下万世之不幸矣。如征鄙语俗言，不知避讳，触犯清跸，罪在不赦，请伏以俟命。

　　◎钱武肃铁券吾乡钱叔琛氏（）乃武肃王之诸孙也。其家在郡城外东北隅。亭台沼，联络映带，犹是先朝赐第。与余相友善，尝出示所藏铁券，形宛如瓦。高尺余，阔二尺许，券词黄金商嵌，一角有斧痕。盖至元丙子天兵南下时，其家人窃负以逃，而死于难，券亦莫知所在。越再丙子，渔者偶网得之，乃在黄岩州南地名泽库深水内。渔意宝物，试斧击之，则铁焉，因弃诸幽。一村学究与渔邻，颇闻赐券之说，买以铁价。然二人皆不悟其字乃金也。有报于叔琛之兄者，用十斛谷易得，青毡复还，诚为异事。时余就录券词一通，叔琛又出武肃当日谢表稿并录之。昨晚检阅经笥，偶得于故纸中，转首已三十余年矣。人生能几何哉？谩志于此。词云：“维干宁四年岁次丁巳，八月甲辰朔，四日丁未，皇帝若曰：咨尔镇海镇东等军节度浙江东西等道观察处置营田招讨等使、兼两浙盐铁制置发运等使、开府仪同三司、检校太尉、兼中书令、使持节闽越等州诸军事、兼闽越等州刺史、上柱国、彭城郡王、食邑五千户、食实封一百户钱Α，朕闻，铭邓骘之勋，言垂汉典。载孔悝之德，事美鲁经。则知褒德策勋，古今一致。顷者，董昌僭伪，为皆镜水。狂谋恶惯，渫染齐人，而尔披攘凶渠，荡定江表，忠以卫社稷，惠以福生灵。其机也，氛清。其化也，疲羸泰。拯瓯越于涂炭之上，师无私焉。保馀杭于金汤之间，政有经矣。志奖王室，绩冠侯藩，溢于常，流在丹素。虽钟繇刻五熟之釜，窦宪勒燕然之山，未足显功。抑有异数，是用锡其金版，申以誓词。长河有似带之期，泰山有如拳之日。唯我念功之旨，永将，延祚子孙，使卿长龙宠荣，克保富贵。卿恕九死，子孙三死。或犯常刑，有司不得加责。承我信誓，往惟钦哉。宜付史馆，颁示天下。”表云：“恩主赐臣金书铁券一道。臣恕九死，子孙三死者，出于睿眷，形此纶言。录臣以丝发之劳，赐臣以山河之誓。镌金作字，指日成文。震动神祗，飞扬肝胆。伏念臣爰从筮仕，迨及秉麾。每自揣量，是何叨忝，所以行如履薄，动若持盈，惟忧福过祸生，敢忘慎初护末，岂期此志。上感宸聪，忧臣以处极多危，虑臣以防微不至，遂开圣泽，永保私门，屈以常则，宥其必死。虽君亲嘱念，皆云必恕必容。而臣子为心，岂敢伤慈伤爱。谨当日慎一日，戒子戒孙，不敢因此而累恩，不敢乘此而贾祸。圣主万岁。愚臣一心。”按史：唐禧宗干符五年，王仙芝余党曹师雄寇掠二浙，杭州募兵使石镜、都将董昌等、将以讨之。临安人钱Α，以骁勇事昌为兵马使，中和元年，昌为杭州刺史。光启二年，昌谓Α曰：“汝能取越州，吾以杭授汝。”Α攻克之，昌遂徙越，以Α知杭州事。三年昌为越州观察使。Α为杭州刺史。昭宗景福元年，为武胜军防御使。二年，为镇海节度使。干宁二年，昌僭号。Α遗书曰：“与其关门作天子，与九族百姓俱陷涂炭，岂若开门作节度使，终身富贵耶？”昌不听，Α以状闻，削夺昌官爵，委Α讨之。三年，昌伏诛。Α令吏民上表，请兼领浙东。朝廷不得已，以为镇海镇东节度使，改威胜曰镇东。天复二年，进爵越王。天元年，更封吴王。梁太祖开平九年，以为吴越王。干化二年，加尚父。末帝贞明二年，以为诸道兵马元帅。三年，以为天下兵为元帅。龙德三年，以为吴越王。Α始建国，仪卫名称多如天子之制，惟不改元。置百官，有丞相侍郎客省等使。唐明宗天成四年，削Α官爵。初，Α尝遗安重诲书，辞礼甚倨。及朝廷遣奉使乌昭遇韩玟使Α还，Α奏昭遇见Α，称臣拜舞。重诲奏赐昭遇死。Α以太师致仕。自余官爵皆削之。长兴二年。Α卒。Α寝疾，出印钥授子元。曰：“子孙善事中国。勿以易姓废事大之礼。”卒年八十一。史称干宁三年秋九月。以为镇海镇东节度使。而券词乃四年秋八月何耶？史称仪卫名称多如天子之制，惟不改元。程大昌演蕃露云：宝正六年，岁在辛卯，见封落星石制书。辛卯乃唐明宗长兴二年。宝太元年，罗隐记新城县记，云癸未岁。癸未乃唐庄宗同光元年，以此知吴越虽禀中原正朔，既长兴同光年号。与其宝正宝大，同岁而名不同。知吴越自尝改元审矣。又僧文莹《湘山野录》云：唐昭宗以钱武肃平董昌，拜为镇海镇东节度使、中书令。赐铁券。罗隐为撰谢表。始庄宗入洛，又遣使贡奉，恳请玉册金券。有司定议：“非天子不得用。”后竟赐之，Α即以节钺授其子元，自称吴越国王，名其居曰殿，官属悉称臣。又于衣锦军大建玉册金券诏书三楼，遣使册东夷诸国，封拜其君长，几极其势，与向之谢表所陈，处极防微，累恩贾祸之诫，殊相戾矣。禅月贯休尝以诗投之，有“满堂花醉三千客，一剑霜寒十四州”之句，Α爱其诗，遣客吏谕之曰：“教和尚改十四为四十。”方与，见休性匾介，谓吏曰：“州亦难添，诗亦不改。然闲云野鹤，何天而不飞耶？”遂飘然入蜀，Α后果为安重诲奏削王爵，以太师致仕。重诲死，明宗乃复Α爵位，夫武肃之逾越，固莫逃乎二书所论。

　　◎射字法有教予射字法，必须幺我二人俱聪明，熟于翻切，优于记问者，方乃便捷。倘遇人以诗词或言语示我，彼在隔坐，不及知闻，我则拊掌。彼便说出，与所示同。然片段文章皆可成诵，非特一句一字而已。用拊掌代击鼓，殊无勾肆市井俗态。此天下太平，优游无事，谩以取一时之笑乐耳。使鼙鼓之声震天，干戈之锋耀日，又能留情于此耶？其法，七字诗十二句，逐句排写，前四句括定字母，后八句括定叶韵。诗曰：“轻（轻牵）兵（兵边）平（平便）明（明眠）逢○○兴（兴掀）征（征煎），经（经坚）迎（迎年）俜（俜偏）停（停田）应（应烟）成（成涎）声（声膻），清（清千）澄（澄缠）星（星鲜）晴（晴涎）丁（丁颠）檠（檠虔）盈（盈延），能（能○）称（称干）非○○精（精煎）零（零连）汀（汀天）橙（登缠）。东蒙钟江支兹为，微鱼胡模齐乖佳。灰ㄉ真谆臻匡亏，元魂痕寒欢关山。先森萧宵爻豪歌，戈麻阳唐耕斜荣。青蒸登尤侯车侵，潭谭盐添横光凡。”如欲切春字。清谆，清清千春。清字在第三行第一字，谆字在第七行第四字，拊掌则前三后一，少歇，又前七后四。夏字平声为霞，盈麻，盈盈延霞，盈字在第三行第七字，麻字在第十行第二字，拊掌则前三后七，少歇，又前十后二，少歇又三，盖夏字去声，所以又三也。若入声，则四矣。余仿此。但字母不离二十八字，而叶韵莫逃五十六字，此为至要。后见《宾退录》一则，与此略同，并志之。其曰：俗间有击鼓射字之伎，莫知所始。盖全用切字，该以两诗，诗皆七言。一篇六句，四十二字，以代三十六字母，全用五支至十二齐韵。取其上近，便于诵习。一篇七句，四十九字，以该平声五十七韵，而无侧声。如一字字母在第三句第四字，则鼓节前三后四，叶韵亦如之。又以一二三四为平上去入之别，亦有不击鼓而挥扇之类，其实一也。诗曰：“西希低之机诗资，非卑妻欺痴梯归。披皮肥其辞移题，携持齐进依眉微。离为儿仪伊锄尼，醯鸡篦溪批毗迷。”此字母也。“罗来瓜蓝斜凌伦，思戈交劳皆来论。流连王郎龙南关，卢甘林峦雷联邻。帘栊羸娄参辰阑，楞根湾离驴寒间，怀横荣伴庚光颜。”此叶韵也。

　　◎神人狮子松江之横云山，古冢累累然，世传以为多晋陆氏所藏。山人封生业盗冢。至甲辰春，发一冢，冢砖上有“太元二年造”五字。按太元、东晋武帝时也。逆数而上，计九百一十余年矣。或者谓冢有志石，但恐事泄，秘弗示人。冢中得古铜勺壶洗尊鼎杂器之物二百余件。内一水滴，作狮子昂首轩尾走跃状，而一人面部方大，髭须飘萧，骑狮子背，左手握无底圆桶，右手臂鹰，人之脑心为窍，以安吸子。吸子顶微大，正盖胸心。俨一席帽胡人，衣及狮鹰羽毛，种种具备，通身青绿，吸子浑若碧玉。论其制作肤理，则非晋人所能，乃汉器无疑。必其平生宝惜，而以徇葬，约长五寸，高四寸许，诚奇物也。至秋，夏士安偶过生，生出售，以捐钱五十缗买之归。剔凿沙土，饰泽蜡石，神气百倍于昔。韫椟宝藏，时以示古好雅者。一日，为有势力时贵夺去。昔鲜于困学公尝畜一水滴，正与士安者大同小异。相承曰蛮人狮子，爱之，未尝去手。寓杭州断桥日，临湖有水阁，倚阑把玩，偶堕吸子于湖水中，百计求之，不可见。悒怏呶叹，形神为之凋枯。既他往，逾三年，复来杭。仍居昔所寓舍，追怀故物，往视湖波。适当霜降水静之时，吸子俨在土内。亟命仆下取，欣然如获至珍。即易号曰“神人狮子”，遂序述颠末，求馆阁诸老，与夫骚人雅士，歌咏以张之，寝成巨轴。公殁，子孙不能世守。水滴与诗卷皆归婺州陶氏。陶氏亦不能久有，又将求善贾而沽诸。今不知所在。自我朝百余年来，仅闻公得其一于先，而士安得其一于今。非若他古铜器比，可以屈指数也。

　　◎至元钞样中书左丞叶公亦愚（李）钱唐人，宋太学生。上书诋贾似道，公田关子不便，专权误国。似道怒，嗾林德夫告公泥金饰斋扁不法，令狱吏鞫之。云：“只要你做一个麻糊。”公即口占一诗曰：“如今便一似麻糊，也是人间大丈夫。笔裹无时那解有，命中有处未应无。百千万世传名节，二十三年非故居。寄语长安朱紫客，尽心好上帝王书。”遂遭黥流岭南。及蒙恩放还，与似道遇诸途，公以词赠云：“君来路，吾归路，来来去去何时住？公田关子竟何如，国事当时谁汝误？雷州户，州户，人生会有相逢处。客中颇恨乏蒸羊，聊赠一篇长短句。”归附后，入京上书言时相，并献至元钞样。此样在宋时固尝进呈，请以代关子。朝廷不能用，故今别改年号，而复献之。世皇嘉纳使用，铸板，以功累官至今任而终。

　　◎妓聪敏歌妓顺时秀，姓郭氏，性资聪敏，色艺超绝，教坊之白眉也。翰林学士王公元鼎甚眷之。偶有疾，思得马版肠充馔，公杀所骑千金五花马，取肠以供。至今都下传为佳话。时中书参政阿鲁温尤属意焉，因戏谓曰：“我比元鼎如何？”对曰：“参政，宰相也；学士，才人也。燮理阴阳，致君泽民。则学士不及参政。嘲风咏月，惜玉怜香，则参政不如学士。”参政付之一笑而罢。郭氏亦善于应对者矣。

　　◎日无光至正辛丑四月朔日，日未没三四竿许，忽然无光，渐渐作蕉叶样，天且昏黑如夜，星斗粲然。饭顷，方复旧，天再开，星斗亦隐。又少时，乃没。按《天官书》、王隐《晋书》曰：“日无光。臣有阴谋。京房《易传》曰：“臣专刑。兹谓分威，蒙微而日不明。”

　　◎松江志异至正壬寅八月中，上海县三十四保辰字围金寿一家，已阉雄狗生小狗八，其一嘴爪红如鲜血然。犬之为妖，多见于占验之书，而未有若此者。若男变为女，男子孕育，则尝闻之古昔。盖阳衰阴盛，兵戈乱离之兆。今夫牡物而生儿，阳化阴也。又犬属火，一嘴瓜红，红亦火也，岂非主兵主火者与？甲辰四月十五日，华亭县五保杨巷邵浦云之西清庵廊屋一十九间，每间屋柱皆有声，其声若以桶覆水面而击其底者。人以手按之，则振掉而起，经时乃止。按《乾坤变异录》：“人君故有音声，主兵起，若人家，主家亡。”六月二十三日夜四更，松江近海去处，潮忽骤至，人皆惊讶，以非正候。至辰时，潮方来，乃知先非潮也。后见湖泖人说，湖泖素不通潮，忽平拥起，高三四尺，若潮涨之势，正与此时同。又闻平江嘉兴亦如之。按《五行志》：“水自盈溢，主兵兴。”《乾坤变异录》：“河水大壅，臣下执政有背叛。”

　　◎郡县君国朝品官母妻，四品赠郡君，五品赠县君。然古邦君之妻，邦人曰小群。礼士丧，妾不得匹其夫，必曰君，妻曰女君。后世封羊祜妻为万岁君，则此可谓令甲之原。

　　◎面不畏寒人之四支百骸，莫不畏寒，独面则否。医书谓头者诸阳之会，诸阴脉至颈及胸而还，独诸阳脉上至头，所以然也。
　　●卷二十

　　◎纳音
　　六十甲子之有纳音，世人鲜知其理。尝观《笔谈》有曰：“六十甲子纳音，盖六十律旋相为宫也。”一律合五音，十二律纳六十音也。凡气始于东方而右行，音起于西方而左行。阴阳相错而生变化，所以气始于东方者，四时始于木，右行，传于火，火传于土，土传于多，金传于水。所谓音始于西方者，五音始于金，左旋，传于火，火传于木，木传于水，水传于土。（纳音与易纳甲同法。干纳甲而坤纳癸，始于干而终于坤。纳音始于金。金，干也。终于土。土，坤也）纳音之法，同类娶妻，隔八生子。（此《汉志》语也）此律吕相生之法也。五行先仲而后孟，孟而后季，此遁甲三元之纪也。甲子，金之仲，（黄钟之商）同位娶乙丑。（大吕之商，同位，谓乙，丙与丁之类。下皆仿此）隔八下生壬申，金之孟，（夷则之商。隔八，谓大吕下生夷则也。下皆仿此）壬申同位娶癸酉。（南吕之商）隔八上生庚辰，金之季，（姑洗之商，此金三元终。若只以阳辰言之，则依遁甲逆转仲、孟、季。若兼妻言，则顺传。孟仲，季也）庚辰同位娶辛巳，（仲吕之南）隔八下生戊子，火之仲，（黄钟之征，金三元终，则左行传南方火也）戊子娶己丑。（大吕之征）生丙申，火之孟，（夷则之征）丙申娶丁酉。（南吕之征）生甲辰，火之季，（幻洗之征）甲辰娶乙巳。（仲吕之征）生壬子，木之仲。（黄钟之角，火三元终，则左行传于东方木）如是左行，至于丁巳。中吕之宫，五音一终，复自甲午金之仲娶乙未，隔八生壬寅，一如甲子之法，终于癸亥。（谓蕤宾娶林钟，上生太簇之棱）自子至于巳为阳，故自黄钟至于中吕皆下生。自午至于亥为阴，故自林钟至于应钟皆上生。（甲子乙丑金，与甲午乙未金虽同，然甲子乙丑为阳律，阳律皆下生。甲午乙未为阳吕，阳吕皆上生。六十律相反，所以分为一纪也）”得此一说，固已判然。及读《瑞桂堂暇录》，亦论及此，则尤明白简易，其曰：“六十甲子之纳音，此以金木水火土之音而明之也。一六为水，二七为火，三八为木，四九为金，五十为土。然五行之中，惟金木有自然之音，水火土必相假而后成音。盖水假土，火假水，土假火，故金音四九，木音三八，水音五十，火音一六，土音二七。此不易之论也。何以言之？甲巳，子午，九也。乙庚，丑未，八也。丙辛，寅申，七也。丁壬，卯酉，六也。戊癸，辰戌，五也。己亥，四也。甲子乙丑，其数三十有四。四者，金之音也，故曰金。戊辰己巳，其数二十有八。八者，木之音也，故曰木。庚午辛未，其数三十有二。二者，火也。土以火为音，故曰土。甲申乙酉，其数三十。十者，土也。水以土为音，故曰水。戊子己丑，其数三十有一。一者，水也。火以水为音，故曰火。凡六十甲子皆然，此纳音之所起也。大抵六十甲子，历也。纳音，律也。支干，纳音之别也。此天地自然之数。河图，生数也。生者左旋，故以中央之土而生西方之金，西方之金而生北方之水，北方之水而生东方之木，东方之木而生南方之火，南方之火而复生中央之土。洛书，克数也。克者右转，故以中央之土而克北与西北之水，北与西北之水而克西与西南之火，西与西南之火而克南与东南之金，南与东南之金而克东与东北之木，东与东北之木而又克中央之土。此图书生克自然之数也。”又见日家一书，专解海中炉中之类，其辞虽凿，亦自颇通，因并录之，曰：“甲子乙丑海中金者，子属水，又为湖，又为水旺之地。兼金死于子，墓于丑，水旺而金死墓，故曰海中金也。丙寅丁卯炉中火者，寅为三阳，卯为四阳。火既得地，又得寅卯之木以生之。此时天地开炉，万物始生，故曰炉中火也。戊辰己巳大林木者，辰为原野，巳为六阳，木至六阳，则枝荣叶茂，以茂盛之木而在原野之间，故曰大林木也。庚午辛未路傍土者，未中之木而生午位之旺火。火旺，则土于斯而受刑。土之始生，未能育物，犹路傍土若也，故曰路傍土也。壬申癸酉剑锋金者，申酉，金之正位，兼临官申，帝旺酉，金既生旺，则成刚矣，刚则无逾于剑锋，故曰剑锋金也。甲戌乙亥山头火者，戌亥为天门，火照天门，其光至高，故曰山头火也。丙子丁丑涧下水者，水旺于子，衰于丑，旺而反衰，则不能为江河，故曰涧下水也。戊寅己卯城头土者，天干戊己属土，寅为艮山，上积而为山，故曰城头土也。庚辰辛巳白蜡金者，金养于辰，生于巳，形质初成，未能坚利，故曰白蜡金也。壬午癸未杨柳木者，木死于午，墓于未，木既死墓，虽得天干壬癸之水以生之，终是柔弱，故曰杨柳木也。甲申乙酉井泉水者，金临官申，帝旺酉。金既生旺，则水由以生。然方生之际，力量未洪，故曰井泉水也。丙戌丁亥屋上土者，丙丁属火，戌亥为天门。火既炎上，则土非在下而生，故曰屋上土也。戊子己丑霹雳火者，丑属土，子属水，水居正位，而纳音乃火。水中之火，非龙神则无，故曰霹雳火也。庚寅辛卯松柏木者，木临官寅，帝旺卯。木既生旺，则非柔弱之比，故曰松柏木也。壬辰癸巳长流水者，辰为水库，巳为金长生之地。金生则水性已存，以库水而逢生金，则泉源终不竭，故曰长流水也。甲午乙未沙中金者，午为火旺之地，火旺则金败。未为火衰之地，火衰则金冠带。败而方冠带，未能砟伐，故曰沙中金也。丙申丁酉山下火者，申为地户，酉为日入之门，日至此时而藏光，故曰山下火也。戊戌己亥平地木者，戌为原野，亥为木生之地。夫木生于原野，则非一根一株之比，故曰平地木也。庚子辛丑壁上土者，丑虽土家正位，而子则水旺之地。土见水多，则为泥也，故曰壁上土也。壬寅癸卯金箔金者，寅卯为木旺之地，木旺则金羸。又金绝于寅，胎于卯，金既无力，故曰金箔金也。甲辰乙巳覆灯火者，辰为食时，巳为禺中，日之将中，艳阳之势，光于天下，故曰覆灯火也。丙午丁未天河水者，丙丁属火，午为火旺之地，而纳音乃水，水自火出，非银汉不能有也，故曰天河水也。戊申巳酉大驿土者，申为坤，坤为地，酉为兑，兑为泽，戊己之土加于坤泽之上，非其它浮薄之土也，故曰大驿土也。庚戌辛亥钗钏金者，金至戌而衰，至亥而病，金既衰病，则诚柔矣，故曰钗钏金也。壬子癸丑桑柘木者，子属水，丑属金，水方生木，金则伐之，犹桑柘方生，人便以喂蚕，故曰桑柘木也。甲寅乙卯大溪水者，寅为东北维，卯为正东，水流正东，则其性顺，而川涧池沼俱合而归，故曰大溪水也。丙辰丁巳沙中土者，土库辰绝巳，而天干丙丁之火，至辰冠带，巳临官，土既库绝旺，火复与生之，故曰沙中土也。戊午己未天上火者，午为火旺之地，未中之木又复生之。火性炎上，及逢生地，故曰天上火也。庚申辛酉石榴木者，申为七月，酉为八月，此时木则绝矣，惟石榴之木反结实，故曰石榴木也。壬戌癸亥大海水者，水冠带戌，临官亥，水临官冠带，则力厚矣，兼亥为江，非他水之比，故曰大海水也。”

　　◎化气甲、己土，乙、庚金，丁、壬木，丙、辛水，戊、癸火，此十干化五行真气也。其法：取岁首月建之干如甲己丙作首，丙属火，火生土，故化土。余仿此。又一说亦通，谓遇龙则化。龙，辰也，甲己得戊辰，戊属土，故化土。乙庚得庚辰，庚属金，故化金。丙辛以下皆然。

　　◎应聘不遇胡石塘先生尝应聘入京，世皇召见于便殿，趋进张皇，不觉笠子欹侧。上问曰：“秀才何学？”对曰：“修身齐家治国平天下之学”。上笑曰：“自家一笠尚不端正，又能平天下耶？”然怜其贫，时授扬州路儒学教授。吁，以先生之学行，而不见遇于明君，是果命矣夫。

　　◎皇舅墓河间路景州县河浒一土阜，相传为皇舅墓。自国家奄混区夏，即有谣云：“皇舅墓门闭，运粮向北去。水淹墓门开。运粮却回来。”至正辛卯，中原大水，舟行木杪间。及水退，土阜崩圮，墓门显露。继后天下多事，海道不通，先是。张蜕庵（翥）尝有诗云：“青州刺史河上坟，坟不可识碑仍存。维舟上读半磨灭，使君乃缘戚里恩。当时赐葬宜过厚，冢阙树立须雄尊。岂知陵谷有迁变，石马尽没龟趺蹲。驿夫指我元傍岸，县官恐坠移高原。岸滨往往多古冢，零落空余秋草根。至今父老传谶记，野人之语那足论。我疑其藏必深锢，或谓已被湍流吞。安得壮士塞河水，万古莫令开墓门。”读公之诗，伤今之世，则谶纬之说诚不可诬矣。

　　◎真率会林《田间书》载会友人游山檄云：“人有残缣败素，绘一山一水，爱之若实，售之必千金。至于目与真景会，则略不加喜，毋乃贵伪而贱真耶？求乐之真，今日正在我辈。春雪既霁，春风亦和，或坐钓于鸥边，或行歌于犊外，百年瞬息，欢乐几何。肴核杯盘，随意所命，毋以丰约拘也。檄书驰告，盍勇而前。”此文殊清新，向予避兵云间泗滨时，其地有林泉之胜，而无烽燧虞。同时嘉遁者，皆文人高士。因仿司马温公故事，俾予作约语云：“百岁光阴，万物乃天地逆旅。四时行乐，我辈亦风月主人。幸居同泗水之滨，况地接九山之胜。尽可傍花随柳，庶几游目聘怀。节序，莫负芒鞋竹杖。杯盘草草，何惭野蔌山肴。虽云一饷之清欢，亦是百年之嘉话。敢烦同志，互作遨头。慨元之耆英，衣冠远矣。集永和之少长，觞咏依然。订约既勤，践言弗替。用附于此，以见真率之会不让游山之乐也。

　　◎珠廉秀歌儿珠帘秀、姓朱氏，姿容姝丽，杂剧当今独步。胡紫山宣极钟爱之，尝拟《沉醉东风》小曲以赠云：“锦织江边翠竹，绒穿海上明珠。月淡时，风清处，都隔断落红尘土，一片间情任卷舒，挂尽朝云暮雨。”冯海粟先生亦有《鹧鸪天》云：“十二阑干映远眸，醉香空断楚天秋，虾须影薄微微见，龟背纹轻细细浮。香雾敛，翠云收，海霞为带月为钩。夜来卷尽西山雨，不着人间半点愁。”皆咏珠帘以寓意也，由是声誉益彰。

　　◎汉儿字圣旨至元丙子秋八月，宋扬州守臣朱焕以城降，后以焕之孙道存家，钦睹世祖招谕诏旨，其文曰：“上天眷命大元皇帝圣旨：谕淮安州安抚朱焕，据陈楚客奏，臣与朱安抚同年，又有通家之好，自戊午归顺之后，不相见者十有八载。今王师吊伐，诸道并进，数内一路，领涟河清河将士，攻取淮东未附州郡。切恐城陷之日，玉石俱焚。臣于故人情分，不容缄默。且彼所以婴在自守者，无他，原其本心，但未知趋向之方，初无执迷抗拒之意。今大江南北，西至全蜀，悉入版图。若蒙圣慈，特发使命，宣示德音，开其生路，彼亦识时达变之士也，宁不以数万生灵为念乎？臣昧死上言，伏候搬旨。准奏。今遣使特旨前去，宣布大信。若能识时达变，可保富贵。应在城守御将帅同谋归顺者，意不殊此。故兹诏示，想宜知悉。至元十二年七月日，白麻正书。“北方谓之汉儿字圣旨。此诏岁月在城未降一载先，则焕之来归必先有所期矣。焕之子德辉，承父荫，仕至汉阳同知。道存、德辉之子也，亦以父荫仕至江阴知事。既而复受伪周户部主事之职，将命扬州，被执至淮安，杀之。弟兄子侄客居上海，又悉死于苗獠之劫掠，焕之宗族，所遗殆无噍类。夫焕既不能尽忠于前，而道存又不能尽忠于后。被执遭戮之地，适在扬州淮安。天之报施，固其宜也。谩书于此，以为叛逆之劝。

　　◎碧澜妾吴兴赵公碧澜、宋宗室也，老而益贫，二妾方少艾，虑无以安其心，因遣之去，咸弗肯嫁。数献肴酒，致殷勤焉。公于卒也，覆诸水，曰：“慎毋再见，昔吾割情忍爱以去尔，尔弗我忘，只搅我心耳。”既而各与其父母俱至，泣而言曰：“妾家每岁请给，足可养赡。愿执事，终身为尼，以报主恩。”公遂复留之。他日，公死，果如所言。公有寡女，复资育之。四明黄伯成先生（）尝有诗曰：“感之以诚感必深，应之以真应必捷。真情一合了弗离，听我长歌碧澜妾。碧澜亦是诸王孙，世殊事异老且贫。少陵尚爱燕玉暖，况是当时真贵人。春衣典尽春寒峭，二妾朱颜正姝好。忍将罗带拆同心，懊恨浮生头白早。珠钿翠靥幸仅存，此时犹及嫁夫君。十二楼头燕子去，挥手不可留仙裙。去妾相悲两相约，既去犹烦送肴酌。主君讵忍覆弃之，见此翻令心绪恶。一心专天天得知，忍着主衣还事谁。遂携衾ゎ与俱来，后君死者当为尼。碧澜堂下双溪水，使客往来岂知此。不愿新欢恋旧恩，千万人中两人耳。”

　　◎箕仙咏史悬箕扶鸾召仙，往往皆古名人高士来格。所作诗文，间有绝佳者。意必英爽不昧之鬼，依凭精魄，以阐扬其灵怪耳。友人李顾元凯（舜举）亦善此术。尝召一仙至，大书曰；“独乐园主也。”可命题。众以咏史请，鸾不停留，作成长篇。自非熟于史学者弗能焉。殊不知此等为何如鬼也。诗曰：“三皇之前不可传，尧舜垂衣化自然。夏衰商败兵革起，征讨有罪非传贤。苍姬种德极深厚，历载八百何绵绵。孔丘孟轲不得位，唯有文字登书编。春秋笔削严一字，诛恶褒善持大权。丘明作传详本末，下迨战国何茫然。秦皇并吞六王毕，始废封建迷井田。功高自谓传万世，仁义不施徒托仙。东游弗返祖龙死，赤灵火德明中天。汉朝文景称至治，刑措可比成康前。无端杂用黄老术，是以未得称其全。王莽贼臣篡汉祚，赖有光武如周宣。云台名将应列宿，婉婉良策扶戎轩。绝胜高祖醢彭越，可比周召终天年。崇儒往谒曲阜庙，典章灿灿罗星躔。后人不省创业苦，宠任阉皆皆貂蝉。西园粥爵诚可耻，党锢忠士灾何延。一朝曹氏帝称魏，铜驼荆棘生荒烟。关张早死后主弱，典午自帝开坤埏。五湖云扰乱中国，五马南渡何翩翩。六朝兴废有得失，岂知合并归杨坚。琼花城里建宫阙，汴河春水浮龙船。乱离思治否复泰，唐室高祖催飞骞。秦王神武不可及，遂承天祚传高玄。大纲不正有惭色，我尝抚卷思其渊。纷纷女祸握神器，扰扰藩镇横弋铤，乘舆避乱数奔窜，翠华几度游西川。黄巢残贼不忍说，白骨山积血成泉。侵凌渐使唐祚绝，江海虽大犹涓涓。朱温降将乃一贼，僭号暂时得复失。后唐石晋既知远，但以功利不尚德。周家亦僭登天基，独有世宗明治术。我朝列圣皆深仁，天下苍生得苏恩。史书浩浩充屋栋，人主欲观宁遍及。小臣纂集作通鉴，治乱兴亡明似日。愿言乙夜细垂观，比美成王戒无逸。”

　　◎夫妇同棺张春儿、叶县军士李青之妻也，年二十，青疾革，顾谓春曰：“吾殆矣，汝其善事后人。”春截发示信，誓弗再适。未几，青死，春恸垂绝，且嘱匠人曰：“造棺宜极大，将以尽纳亡者衣服弓剑之属。”匠如其言。既敛，乃自经。邻里就用此棺同葬之。事奏上于朝，旌其墓，时至正戊子也。呜呼！春儿生长寒微，不闲礼节，尚知夫妇大义如此，顾世之名门巨族，动以衣冠自眩，往往有夫骨未寒而求匹之念已萌于中者，岂不为春儿万世之罪人也与？

　　◎宋幼主诗“寄语林和靖，梅花几度开。黄金台下客，应是不归来。”此宋幼主在京都所作也。始终二十字，含蓄无限凄戚意思，读之而不兴感者几希。

　　◎孔掾史孔某者，皇庆癸丑间，为江浙省掾史。身躯短小，仅与堂上公案相等。凡呈署牍文，必用低凳阁足令高。脱欢丞相以其先圣子孙，而且才学优长，甚礼遇之。时有诏许文正公从祀夫子庙庭，公之子参知政事恶孔风度不雅，因小过，叱之退。丞相曰：“他祖公容得参政父亲坐，参政反不容他一个子孙立耶？许大惭。

　　◎挽文教授诗至元间，宋文丞相有子，出为郡教授，行数驿而卒，人皆作诗以悼之。闽人翁某一联云：“地下修文同父子，人间读史各君臣。”独为绝唱。

　　◎狷洁郑所南先生（思肖）福州连江人，宋太学上舍，应博学宏词科，刚介有立志。会天兵南，叩阙上疏，犯新禁，众争目之。由是遂变今名，曰肖，曰南，义不忘赵北面他姓也。隐居吴下，一室萧然。坐必南向，岁时伏猎，望南野，哭而再拜，乃返。人莫识焉。誓不与朔客交往，或于朋友坐上见有语音异者，使引去。人咸知其狷洁，亦弗为怪。工画墨兰，不妄与人，邑宰求之不得。闻先生有田三十亩，因胁以赋役取。先生怒曰：“头可砟，兰不可画。”尝自写一卷，长丈余，高可五寸许，天真烂熳，超出物表。题云：“纯是君子，绝无小人。深山之中，以天为春。”过齐子芳之书垫云：“此世但除君父外，不曾别受一人恩。”寒菊云：“御寒不籍水为命，去国自同金铸心。”其忠肝义胆，于此可见。晚年究竟性命之学，以寿终。

　　◎雁书“零落风高恣所如，归期回首是春初。上林天子援弓缴，穷海累臣有帛书。中统十五年九月一日放雁，获者勿杀。国信大使郝经书于真州忠勇军营新馆。”右五十九字，郝公书也。公字伯常，泽州陵川人，世皇召居潜邸，岁己未，扈从济江，授江淮宣慰司副使。中统元年，拜翰林侍读学士，充国信使。宋馆于真州，凡十有六年，始得归。此书当在至元十一年。是时南北隔绝，但知纪元为中统也。先是，有以雁献，命畜之。雁见公，辄鼓翼引吭，似有所诉者。公感悟，择日，率从者具香案北向拜，舁雁至前，手书尺帛，亲紧雁足而纵之。后虞人获之苑中，以闻，上恻然曰：“四十骑留江南。曾无一人雁比乎？”遂进师南伐越。二年，宋亡。至今秘监帛书尚存。

　　◎碑刻印识李和，钱唐人。国初时尚存，粥故书为业，尤精于碑刻。凡博古之家或有赝本求一印识，毅然弗从。其印文，李和鉴定，石刻印。

　　◎九姑玄女课吴楚之地，村巫野叟及妇人女子辈，多能卜九姑课。其法：折草九茎，屈之为十八，握作一束，祝而呵之，两两相结，止留两端。已而抖开，以占休咎。若续成一条者，名曰黄龙傥仙。又穿一圈者，名曰仙人上马圈。不穿者，名曰喜窠落地，皆吉兆也。或纷错无绪，不可分理，则凶矣。又一法：曰九天玄女课。其法：折草一把，不计茎数多寡，苟用算筹亦可。两手随意分之，左手在上，竖放。右手在下，横放。以三除之。不及者，为卦。一竖一横曰大阳，二竖一横曰灵通，二竖二横曰老君，二竖三横曰太吴，三竖一横曰洪石，三竖三横曰祥云，皆吉兆也。一竖二横曰太阴，一竖三横曰悬崖，三竖三横曰阴中，皆凶兆也。愚意俗谓九姑，岂即九天玄女欤？《离骚经》云：“索｛艹｝茅以筵｛专｝兮，命灵氛为余卜。”注曰：“｛艹｝茅、灵草也，筵小破竹也。楚人名结草折竹以卜曰｛艹｝。据此。则亦有所本矣。

　　◎白翎雀白翎雀者，国朝教坊大曲也。始甚雍容和缓，终则急躁繁促，殊无有余不尽之意。窃尝病焉。后见陈云峤先生云：“白翎雀生于乌桓朔漠之地。雌雄和鸣，自得其乐。世皇因命伶人硕德闾制曲以名之。曲成，上曰：‘何其未有怨怒衰婺之音乎？’时谱已传矣故至今卒莫能改。”会稽张思廉（宪）作歌以咏之曰：“真人一统开正朔，马上鞍手亲作，教坊国手硕德闾，传得开基太平乐。檀槽＜含牙＞呀凤凰＜齿Ф＞，十四银环挂冰索。摩诃不作兜勒声，听奏筵前白翎雀。霜霍々风壳壳，白草黄云日色薄。玲珑碎玉九天来。乱撒冰花洒毡幕。玉翎起盘礴，左旋右折入寥廓。｛山律｝孤高绕羊角，啾啁百鸟纷参错。须臾力倦忽下跃，万点寒星坠丛薄，然一声震雷拨，一十四弦喑一秣。驾鹅飞起暮云平，鸷鸟东来海天阔。黄羊之尾文豹胎，玉液淋漓万寿杯。九龙殿高紫帐暖，踏歌声里欢如雷。白翎雀，乐极哀。节妇死，忠臣摧。八十一年生草莱，鼎湖龙去何时回？”
  </div>
  <div class="pagination">
   <a href="南村辍耕录_page9.html">
    上一页
   </a>
   <span>
    ...
   </span>
   <a href="南村辍耕录_page5.html">
    5
   </a>
   <a href="南村辍耕录_page6.html">
    6
   </a>
   <a href="南村辍耕录_page7.html">
    7
   </a>
   <a href="南村辍耕录_page8.html">
    8
   </a>
   <a href="南村辍耕录_page9.html">
    9
   </a>
   <span class="current-page">
    10
   </span>
   <a href="南村辍耕录_page11.html">
    11
   </a>
   <a href="南村辍耕录_page12.html">
    12
   </a>
   <a href="南村辍耕录_page13.html">
    13
   </a>
   <a href="南村辍耕录_page14.html">
    14
   </a>
   <a href="南村辍耕录_page15.html">
    15
   </a>
   <span>
    ...
   </span>
   <a href="南村辍耕录_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
