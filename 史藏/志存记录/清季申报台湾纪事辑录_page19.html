<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 19 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 19 页/共 118 页</h1>
    <div class="content">　　津沽来炮 

　　招商轮船局火船名「利源」者，自津门载有两炮名「米太屡士」并弹药颇多，盖以资供于台湾一役也。「字林新报」云：此炮原造诸金陵制造局，以无人顾惜，已多敝坏不整；相传「利源」船将以兵器南行云。 

　　东洋水师各船 

　　今将东洋水师各战舰、炮船开列于左；其各船之情形，系于英去年底察核而采录，此后而复行检点者也。计： 

　　一、暗轮船，名「里我气俄干」。长二百五十尺、宽三尺，入水十七尺半。其器机，可抵二百八十匹马力。船身以木造成，除船头、尾各十五尺无护甲者外，而船边自水上三尺半、水下四尺，周绕以铁板，板厚四寸。船上置有铁炮十二尊，皆自炮口装药，而膛内亦有缧纹；其间炮膛经量五寸半者十尊、六寸半者二尊。此船驶海、每一点钟不过九革纳。因是，铁甲不堪加厚。如与相若之木船，尚可为敌；与最平常之铁甲船相较，尚不克相抵御也。 

　　一、双暗轮船，名「哥德次恩」；亦系铁甲。其船头并有锐铁，足以触沈敌船也。长一百五十八尺、宽二十七尺，入水十三尺；可抵三百匹马力。极大之炮三尊，并小炮二尊。此船已敝旧，不克驶海远行；所以东人于去年已不列诸水师战船内也。然尚可用为防御一海口，故亦列于此章内。按是船则本自美国而购得者，故美国人呼为「士多尼瓦」。 

　　一、「宁神干」，系暗轮木船。长二百零四尺、宽二十九尺，可抵二百五十匹马力；入水十四尺。曾有铸成铁炮六尊，炮膛径量五寸半；并「亚麦士得良」炮一尊，炮膛径量七寸：系在炮后装药者。此船据传驶海迅速，可称适用之船也。 

　　一、「粗古巴干」，系暗轮木船也。长一百九十七尺，宽二十九尺半，入水十五尺；足当二百匹马力。有「亚麦士得良」钢炮六尊，炮膛径量五寸许；兼有铸炮较大者二尊，并小铜炮为东人自制者二尊。此船相传已敝旧，不合于用；驶海至疾，亦仅得六革纳耳。 

　　一、「加苏加干」，系木头明轮船。长二百四十三尺、宽二十七尺，入水十一尺。其机器，计当三百匹马力。有五寸铜炮四尊并铁炮二尊，又「弗白士」七寸炮一尊。 

　　一、「河熟干」，暗轮炮船。长一百四十五尺、宽二十二尺，入水七尺半；可抵七十匹马力。有「亚麦士得良」炮二尊，一七寸、一五寸半者；并钢炮两小尊。 

　　一、「磨顺干」，暗轮炮船。其丈尺，与先船相若。有「弗白士」七寸前装炮一尊并「亚麦士得良」五寸半炮一尊，并较小者两尊。 

　　一、「太意气的官干」，双暗轮炮船。长一百三十二尺、宽二十二尺，入水七尺半；可抵六十匹马力。置有六寸半铁炮一尊、「克白勒」五寸半炮一尊、小钢炮二尊。 

　　一、「太尼的坡干」，其式与前船相同。置有「亚麦士得良」前装六寸半炮二尊并「弗白士」钢炮二小尊。 

　　一、「思的干」，与先二船相彷佛。置有螺纹炮「即来弗」二尊，一六寸、一五寸者；并「亚麦士得良」炮二小尊。 

　　一、「气我大加他干」，小暗轮炮船；足抵四十匹马力。置有五寸半前装之前一尊小炮两尊（？）。 

　　共计战船四艘、炮船七艘，合共则十一艘。铁头船「哥得次恩」，据可信者所报，诚难以驶行海面。至所谓铁甲船「里我气俄干」者，方行修葺水甑，须久延时日，始可告竣。其余各小炮船，相传皆整齐，无甚敝坏。除以上各舟外，另有装载兵士舟五、六艘，亦俱置炮；然闻内有二艘为帆船也。 

　　五月二十五日（公历七月初八日——即礼拜三） 

　　东洋陆军不足恃 

　　本馆昨论及东洋水师之虚实；至于陆军各情虽未得如水师之详细可信，然亦探得数端，足以载录。据传东洋后装洋鎗之精兵，通共不过万二千人；其余皆旧制之兵耳。精兵，多属「所美名亚里」者之人。按此类中人，皆系历来食民膏、渔女色，游手好闲之后裔；故勇气虽存而驱干皆懦弱，不耐劳苦。且病魔纵行于其间，即安驻东洋，而卧病者动多不测；何况客居台湾，天时寒暖之不同、地土燥湿之各异，加以枕戈待旦之劳乎！闻有识此东兵之性者，谓华兵壮健十倍于东人。中国与东兵接战，计当声东击西、乘虚避实，使东兵疲于奔命，自然不胜其辛苦，从此而积劳成疾也；然后华人可乘其锐气已挫，不必多简师徒，亦无难要而击之矣。 

　　舟师梗令 

　　「香港日报」云：福州官宪传命于炮舶，令赴台湾稽察事宜。乃有一管驾者声称煤炭已罄，未能驶海；上宪即委员验看，则船面已有裂痕。迨至各船□行之时，是船独升旗，照旧停泊。有副统领问之，则又谓『俟煤炭既足、修葺竣工，然后起碇前往耳』。 

　　呜呼！是诚怠忽之甚矣。夫两国方起猜疑，特饬水师防护；凡兵舶将士，正宜黾勉从公，极形谨细，庶足以克敌致果。使是船煤炭果已告匮、船面业有败坏，自当预为请给，赶紧修理；何待上官动问、驶行有期，然后藉辞规避乎！使是事果确，则虽治以不用命之罪，亦复何辞！ 

　　东洋购备铁甲船 

　　风闻东洋向法兰西购办铁船两艘，其驶行海面，专能触沈敌船。计长约一百五十余尺，两头锐而中稍阔，有如橄榄之形；惟两旁多两角耳。周绕以铁皮，厚二尺许；入水十尺，而浮于水面者仅二尺。上覆以铁板，如龟壳然；盖以避敌人之鎗炮也。按是说，恐未必真确。盖泰西各国前已皆有照会，不准将船只、军器售与东人；岂法国而独肯偏助乎？然既有是信，在中国上宪宜即查察。如有其事，当再照会于法国公使，请备文迅为止住也。 

　　五月二十六日（公历七月初九日——即礼拜四） 

　　厦门近信 

　　「字林新报」登印厦门于五月十六日来函云：传称东兵已风示中国，谓非中国偿其出师之费，则必不能撤兵回国也。果如是，则两国之交兵，大抵不至久远。盖我国既调兵至一万五千余之多，且在上海、香港等处购办一切军器，则军容既壮、武备亦修，其有意于战焉可知矣。 

　　华官谕台湾番社示 

　　钦差帮办台湾事宜福建布政使司潘、钦命布政使衔台澎兵备道兼提督学政夏，为晓谕事。 

　　照得日本国因前有琉球国人遭风飘至牡丹社，为该社生番杀害；现在带兵前来报仇，自三月至今，日兵未退。兼以卑南等社亦有抢掠伊国遭风船只等事，欲图报复等情。本钦〔差〕奉圣旨渡台前来，帮钦差沈大臣办理此事。当查牡丹社生番杀害琉球国人，固属凶恶；第该处系中国管辖，应由中国按律办理，以符条约。至于卑南等社，上年日本国人遭风至此，曾经该社头人陈安生等救护，交官送回本国；是卑南与日本不特无仇，兼且有德。揆情度理，谅不至扰及无辜。本司现会同本道乘坐轮船亲往琅■〈王乔〉，面见日本带兵官西乡中将，断不任其再及他社。为此，示谕番社人等，务安本业。本司、道自当设法保护，自不听其越及各社。其各凛遵！特示。 

　　初九日示。 

　　闽督李（鹤年）奏北路副将林珠先行革职归案审讯片（五月十七日京报） 

　　再，已革前署台湾镇杨在元侵冒营饷、滥委营缺，经臣奏奉谕旨追办在案。旋据杨在元供称：其滥委林谦署理大甲汛守备，当时北路协副将林珠禀请，始行批委。当即饬司传讯林珠，坚不承认。兹据台湾镇张其光查覆：确系林珠所禀、杨再元批准有案；由藩、臬两司详请核办前来。臣查林谦并非营弁，辄行滥委，其中必有情弊。乃案据确然，林珠始终狡展；若非加以革审，不能水落石出。相应请旨将北路协副将林珠先行革职，归案审讯；俟讯明后，再行按例定议，以肃营政。谨附片具陈，伏乞圣鉴训示！ 

　　再，所遗台湾北路协副将员缺，照章轮用尽先人员；容另邻员请补。至福建巡抚系臣兼署，毋庸会衔；合并陈明。谨奏。 

　　奉朱砒：『林珠，着先行革职，归案审讯；余依议。兵部知道。钦此』。 

　　闽督李（鹤年）奉开复大湖县丞处分片 

　　再，前任大湖县丞李烛龙，征存同治十一年分地丁银一百五十五两零、耗羡银二百二十两零、米耗银四十五两零，当因任催罔解，会片奏参，摘顶限追在案。兹据署布政使葆亨会同署按察使卢士杰详称：『李烛龙征存丁耗、米耗银两，催据按数完解；应俟汇入同治十三年秋拨并十二年奏销随带地丁公费各册内造报。请将该员原参摘顶，奏明开复』前来。臣覆查无异。相应请旨将前任大湖县丞、准补凤山县下淡水县丞李烛龙准予给还顶戴，以资观感。除咨部外，臣谨附片具陈，伏乞圣凿训示！ 

　　再，闽浙总督系臣本任，毋庸会衔；并合陈明。谨奏。 

　　奉朱批：『李烛龙，着赏还顶戴该部知道。钦此』。  
　 
清季申报台湾纪事辑录三中

　　同治十三年（甲戌） 

　　论台湾用兵 

　　台湾近日消息 

　　东人在镇江窥伺 

　　涂人诞言 

　　台湾番社风俗考（之三） 

　　论日本侵犯台湾事 

　　横滨报论台湾事 

　　中国兵船之数 

　　论电线 

</div>
    <div class="pagination">
<a href="清季申报台湾纪事辑录_page18.html">上一页</a><span>...</span><a href="清季申报台湾纪事辑录_page14.html">14</a><a href="清季申报台湾纪事辑录_page15.html">15</a><a href="清季申报台湾纪事辑录_page16.html">16</a><a href="清季申报台湾纪事辑录_page17.html">17</a><a href="清季申报台湾纪事辑录_page18.html">18</a><span class="current-page">19</span><a href="清季申报台湾纪事辑录_page20.html">20</a><a href="清季申报台湾纪事辑录_page21.html">21</a><a href="清季申报台湾纪事辑录_page22.html">22</a><a href="清季申报台湾纪事辑录_page23.html">23</a><a href="清季申报台湾纪事辑录_page24.html">24</a><span>...</span><a href="清季申报台湾纪事辑录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
