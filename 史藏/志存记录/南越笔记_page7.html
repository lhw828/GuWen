<!DOCTYPE html>
<html>
<head>
    <meta charset="UTF-8">
    <title>南越笔记 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 7 页/共 18 页</h1>
    <div class="content">
　　绵又有木棉之绵，即攀枝花絮也。其木高四五丈，花殷红，朵大于杯。花落则絮蕴焉，春暮时漫空而飞，采之，其粗者可以为褥。岭外以为吉贝即木棉，非也。吉贝，草绵。如斑枝，乃木棉耳。汪广洋诗：“翠苞半折渐吐绵，雪花填满行人道。”又云：“搓就琼簪腻如玺，丝成冰缕细如烟。”谓斑枝也。

　　又有树绵，一曰树头绵。以吉贝枝接乌血，俟生时截去乌血，树长可八九尺，四季开花，夏秋尤盛。每一株，生数十年不坏。絮同木绵，德庆以上多种之。

　　◎葛布粤之葛以增城女葛为上，然不鬻于市。彼中女子终岁乃成一疋，以衣其夫而已。其重三四两者，未字少女乃能织，已字则不能，故名女儿葛。所谓北有姑绒，南有女葛也。

　　其葛产竹丝溪、百花林二处者良。采必以女。一女之力，日采只得数两。丝缕以针不以手，细入毫芒，视若无有。卷其一端，可以出入笔管。以银条纱衬之，霏微荡漾，有如蜩蝉之翼。然日晒则纟聚，水浸则蹙缩。其微弱不可恒服，惟雷葛之精者，百钱一尺。细滑而坚颜色若象血牙，名锦囊葛者，裁以为袍，直裰，称大雅矣。故今雷葛盛行天下。雷人善织葛，其葛产高凉冈洲，而织于雷。为者者，分村而居。地出葛种不同，故女手良与沽功异焉。

　　粤故多葛，而雷葛为正葛。其出博罗者曰善政葛。李贺《罗浮山人与葛》篇云“依依宜织江南空”，又云“欲剪湘中一尺天”，谓此。出潮阳者曰凤葛，以丝为纬，亦名黄丝布。出琼山、澄迈、临高、乐会者，轻而细，名美人葛。出阳春者曰春葛。然皆不及广之龙江葛，坚而有肉，耐风日。凡此皆绘葛也。

　　纟全葛外，有新会细苎，盖左思所谓“中黄润”，又曰“黄润比筒”者。

　　凡叠布必成筒，一筒十端，而葛之大者率以两端为一连，苎则一端为一连，他布则以六丈为端，四丈为疋，此其别也。古时为木绵，皆以细麻为布，惟粤之苎，则自上古已有。《禹贡》曰“岛夷卉服。”《传》曰：岛夷，南海岛上夷也。卉，草也。卉服，葛越也。葛越，南方之布，以葛为之，以其产于越，故曰葛越也。

　　左思曰：蕉葛升越，弱于罗纨。《正义》曰：卉服葛越，蕉竹之属。越即苎初也。

　　汉徐氏女赠其夫以越布，邓后赐诸贵人白越是也。《汉书》云粤地多果布之凑。

　　韦昭曰，布，葛布也。颜师古曰，布谓诸杂细布皆是也。其黄润者，生苎也。细者为纟全，粗者为苎。苎一作。《禹贡》曰：“厥篚织贝。”传曰：“织细也”。《疏》曰：“细布也。”《汉志》所谓“兰干细布”也。兰干者，獠言也。翁源以为苎霜布是也。其曰花纟束曰纟卢，曰细都，曰弱折，皆其类。

　　许慎云，南方篇布之属皆为荃。荃，纟全也。蕉竹之属皆纟全也。蕉布黄白相间，以蕉丝为之，出四会者良。唐时，端、潮贡蕉布，韶贡竹布。竹布产仁化，其竹名曰丹竹。丹亦曰单。竹节长可缉丝，织之名丹竹布。一名竹纟束。《庾翼与燕王书》曰“竹纟束三端”是也。志称蛮布，织蕉竹、苎麻、都落等。麻有青、黄、白、络、火五种。黄白曰苎，亦曰白绪。青络曰麻，火曰火麻，都落即络也。马援在交耻，尝衣都布单衣。都布者，络布也。络者，言麻之可经可络者也。其细者当暑服之，凉爽无油汗气，炼之柔熟如椿椒茧绸。可以御冬。新兴县最盛，估人率以绵布易之。其女红，治络麻者十之九，治苎者十之三，治蕉十之一，纺蚕作茧者千之一而已。又有鱼冻布。莞中女子以丝兼苎为之，柔滑而曰若鱼冻，谓纱罗多浣则黄，此布愈浣则愈白云。外有藤布芙蓉布，以木芙蓉皮绩丝为之，能除热汗。又有毡布，出新安南头。毡本苎麻所治，渔妇以其破敝者，剪之为条，缕之为纬，以绵纱线经之，煮以石灰，漂以溪水，去其旧染薯莨之色，使莹然雪白。布成分为双单，双者表里有大小絮头，单者一面有之。絮头以长者为贵，摩挲之久，葳蕤然若西毡起绒。更或染以薯莨，则其丝劲爽，可为夏服。不染则柔，以御寒，粤人甚贵之。亦奇布也。谚曰：以罾为布，渔家所作。著以取鱼，不忧风<风贝>.小儿服之，又可辟邪魅。是皆中州所罕者也。

　　粤布自《禹贡》始言，迁、固复言。官其地者，往往以为货赂。昔孙幸调朱崖，广幅布，蛮不堪役，遂作乱杀幸。而士变献吴大帝细葛以千数，粤人苦之。

　　宋恭帝时，广州献入筒细布，一端八丈。帝恶其精丽，蠹害女红，却之，诏岭南禁作此布。诚虑小民淫巧，风尚侈靡，使贪吏得以为暴也。雷州妇女多以织葛为生，《诗。正义》云，葛者，妇人之所有事。雷州以之，增城亦然。其治葛无分精粗，女子皆以针丝之干，捻成缕，不以水绩，恐其有痕迹也。织工皆东莞人，与寻常织苎麻者不同。织葛者名为细工，织成，弱如蝉翅，重仅数铢，皆纯葛无丝。其以蚕丝纬之者浣之，则葛自葛，丝自丝，两者不相联属，纯葛则否。葛产绥福都山中，以蔓生地上，而稚者为贵。若缭绕树间，则葛多枝叶，不中为丝。

　　采者日得斤，城中人买而绩之，分上、中、下三等为布。阳春亦然，其细葛不减增城，亦以纺缉精而葛真云。

　　蕉类不一，其可为布者曰蕉麻，山生或田种。以蕉身熟踏之，煮以纯灰，水漂僻令干，乃绩为布，本蕉也。而曰蕉麻，以其为用如麻，故葛亦曰葛麻也。广人颇重蕉布，出高要、宝查、广利等村者尤美。每当墟日，土人多负蕉身卖之。

　　长乐亦多蕉布，所畜蚕，惟取其丝以纬蕉及葛，不为绸也。绸则以天蚕食乌桩叶者织之。史称粤多果布之凑，然亦夏布，若蕉葛苎麻之属耳。冬布多至自吴楚，松江之梭布、咸宁之大布，估人络绎而来，与绵花皆为正货。粤地所种吉贝，不足以供十郡之用也。蕉布与黄麻布为岭外所重，常以冬布相易云。

　　◎程乡茧程乡茧绸为岭南所贵。其蚕分畦而养，各以其叶饲之。饲某叶，则为某茧绸。

　　其茧布，则罗浮大胡蝶茧所成云。

　　◎文昌茧文昌茧，其蚕惟食山栗叶，故吐丝坚韧，其绸可久服弗敝。新兴茧亦然。若南海官窑茧、顺德龙江茧则劣矣。

　　◎鸟衣南方多鸟衣。鸟衣者，诸种鸟布所成。一曰天鹅绒。夷人剪天鹅细管，杂以机丝为之，其制巧丽。以色大红者为上。有冬夏二种，雨洒不湿，谓之雨纱、雨缎。粤人得其法，以土鹅管，或以绒物，品既下，价亦因之。一曰琐袱，出哈烈国，亦鸟毳所成，纹如纨绮。其大红者贵，然服之身重不便。粤人仿为之，似素纺绢，而自起云，殊不逮也。又有以孔雀毛绩为线缕，以绣谱子，及云肩袖口，金翠夺目，亦可爱。其毛多买于番舶，毛曰珠毛，盖孔雀之尾也。每一屏尾，价一金。一屏者，一孔雀之尾也。以其尾开如锦屏，故曰屏。

　　◎黎毯方勺《泊宅编》：闽广以木绵纺绩为布，名曰吉贝。海南蛮人以为巾，上出细字，杂花卉，尤工巧。即古所谓白叠布。今黎人居海南山峒，多业纺吉贝，鬻市中。妇女兼工绣毯，称黎毯。《虞衡志》云：黎幕出海南。黎峒人得吴越锦彩，拆取色丝，间木绵挑织而成。每以四幅联成一幕。

　　◎红藤簟《北户录》：琼州出红藤簟，其色殷红，莹而不垢。《志》称粤东多藤。产于海南者为最。琼州有赤、黄、白、青诸藤，又有苦藤、圭藤、土藤，皆堪为器用。按《方言》谓簟为笙，亦曰。红藤席，较嘉纹诸席，更属经用。朱彝尊词：“氵纹细织暹罗席，方花盈尺。”

　　◎蜡丸南方草木入药者甚夥。市人制丸裹蜡，俗称广丸远方携用颇验。

　　◎竹器《惠州志》：竹器出长乐。又《肇庆志》：竹器出高要诸桥诸乡。《琼州志》：出缠棕器，为酒壶、茶瓯之属。

　　◎鼻烟烟草，今在处有之。按熊人林《地纬》云，粤中有仁草名金丝醺，可辟瘴气。

　　多吸之，能令人醉，亦曰烟酒。又有鼻烟。制烟为末，研极细，色红，入鼻孔中，气倍辛辣。贮以秘色磁器及玻璃水玉瓶盒中。价换轻重，与银相等。来自西域市舶，今粤中亦造之，足以馈远。

　　◎羽毛纱缎广南尚羽毛纱缎，悉携自番舶，以出贺兰者为上。红毛诸处，亦有贩至者，即不能同其软薄矣。今粤地亦制羽毛绉，以丝织成之，颇适于用。按<毛多>氇，旧产宾国，今诸洋俱有之。

　　◎潮布潮阳产绒布，极重密，足蔽风雨，俗称潮布，行用远近。梁四公说南海商人，赉火浣布二端。杰公遥识之，曰：此火浣布也。一是缉木皮所作，一是绩鼠毛所作。以问商人，具如杰公之说。因问木鼠之异，曰木坚毛柔，是异也。

　　◎广纱广之线纱与牛郎绸，五丝八丝云缎光缎，皆为岭外京华，东西二洋所贵。

　　◎纸东莞出蜜香纸，以蜜香木皮为之。色微褐，有点如鱼子。其细者光滑而韧，水渍不败。以衬书，可辟白鱼。南浙书壳皆用栗色竹纸，易生粉蠹。至粤中必以蜜香纸易之，始不蠹。最坚厚者曰纯皮，过于桑料。细者曰纱纸，染以红黄以帷灯，恍若空，以其细点如沙亦曰沙纸。晋武帝赐杜预蜜香纸万番。《岭表录异》“广州多栈香，以作纸名为香皮”，是此纸也。长乐有谷纸，厚者八重为一，可作衣服。浣之至再不坏，甚暖，能辟露水。谷纸自昔见重，唐萧做为岭南节度使，敕诸子以谷纸缮补残书。子廪谏曰：“州距京师且万里，书成不可露赍，必将贮以囊笥，贪者伺望，得薏苡之嫌乎？”仿曰：“善。吾思偶不及此。”此谷纸之故事也。从化有流溪纸，纸出流溪一堡，有上流纸般、下流纸度二度，专以运纸，故名。其竹名曰纸竹，与他竹异。男女终岁营营，取给篁箐，绝无外务。

　　其法，先斩竹投地窖中，渍以灰水。久之乃出，而椎练渍久，则纸洁而细，速则粗而渗。粗者一名后纸。

　　●卷六◎雌雄钟五仙观大禁钟，洪武初永嘉侯朱亮祖所铸，然不敢击。岁乙酉，有司命击之，城中婴儿女死者千余。于是婴儿女皆著绛衣，系小银钟以厌之。越一年城破，乃止勿系。钟有雌雄，其雌者向飞入白鹅潭，往往与城中钟相应。

　　◎铜鼓《通志》：铜鼓在南海庙中者二，大者径五尺，高称之，中空无底，钮垂四悬，腰束而脐隆起，旁有两耳，通体作络索连钱及水氵纹，色微青，艳若铺翠。

　　小者杀大者五之一，高亦称之，制类大者。考《后汉书注》、《广州记》，俚獠铸铜为鼓。《宋史》，蛮号有铜鼓者，曰都老。今之铜鼓，盖诸峒獠所遗。然今庙中所藏，内有镌云“汉伏波将军所铸”，何以称焉。张穆《异闻录》云：昔马伏波征蛮，以山溪易雨，制铜鼓。粤人亦谓雷、廉至交耻，海滨卑湿，革鼓多痹缓不鸣，无以振威，故伏波铸铜为之，状亦类鼓，名曰骆越之鼓。此又一说也。

　　廉州有铜鼓塘，钦州有铜鼓村，灵山有铜鼓岭，文昌、万州亦有铜鼓岭，皆以掘得铜鼓而名。庙中铜鼓一，得之唐节度使郑纟困所献，一得之浔州知府所献。

　　◎韶州铁鼓韶州忠惠公祠有铁鼓。一面微损，击之有声。先时，江中有一蛟，舟行者多为所害，公以铁为鼓及船，使役人乘之，一曰夜来往五羊，得蛟，斩之。至今蛟骨二段存祠中。

　　◎铁柱《制略小志》载铁柱十有二，周七尺五寸，高一丈二尺。五代南汉铸建乾和殿，宋柯取其四植于帅府正厅。今藩廨铁柱其一也。一没于城东濠，一没于司直泥淖中，余莫知所在。

　　◎秦牺尊英德峡山庙有秦牺尊，制作奇古。尝为权贵人取去，舟出峡，风涛大作，乃复还庙中。

　　◎琼州铛琼州有黎金，似铜鼓而匾小，上三耳，中微其脐，黎人击之以为号。此即铛也。古时蛮部多以铜为兵，以铜为器。富者鸣铜鼓，贫者鸣铛，以为聚会之乐。

　　◎番刀粤多番刀。有曰日本刀者，闻其国无论酋王鬼于，始生即以镔铁百斤淬之溪中，岁凡十数炼。比及丁年，仅成三刀。其修短以人为度，长者五六尺为上库刀，中者腰刀，短小者解腕刀。初冶时杀牛马以享刀师。刀师卜日乃冶，以毒药入之。

　　刀成，埋诸地中。月以人马血浇祭，于是刀往往有神，其气色阴晴不定。每值风雨，跃跃欲出，有声，匣中铿然。其刀惟刻“上库”字者不出境，刻汉字或八幡大菩萨单槽双槽者，澳门多有之。以梅花钢、马牙钢为贵。刀盘有用紫铜者，镂镌金银者，烧黑金者，皆作梵书花草，有小七在刀室中，谓之刀奴。其水土既良，锤煅复久，以故光芒炫目，犀利逼人。切玉若泥，吹芒断毛发，久若发硎，不折不缺。其人率横行疾斗，飘忽如风，常以单刀陷阵，五刀莫御。其用刀也，长以度形，短以越，蹲以为步，退以为代，臂以承腕，挑以藏撇，豕突蟹奔，万人辟易，真岛中之绝技也。其软者，以金银杂纯钢炼之。卷之屈曲如游龙，首尾相连，舒之劲直自若，可以穿铁甲、洞坚石。上有龙虎细纹，或旋螺花，或芝麻雪花。矾之以金丝，矾则见所谓绕指郁刀也。刀头凡作二层。一层金罗经，一置千里镜，澳夷往往佩之。又有两刀如剑，隐出层纹，可沾积毒药，然皆不可多得。

　　外有红毛西洋诸刀，镂凿亦异。其割食者，首以珊瑚琥珀嵌之，柄以金珠古窑镶之，率奇瑰夺目，轻薄如纸，可割裁充文房玩器。有交蛮长刀，有槽无脊，轻利颇如日本，而精莹钢锐逊之。有苗刀，其纹以九帘为上，轻便断牛。有交趾刀，甚长，亦有槽无脊，精美如倭，然亦不能多得。寻常战斗之用，惟以惠阳刀为良。

　　◎粤人善鸟枪粤人善鸟枪，山县民儿生十岁即授鸟枪一具，教之击鸟。久之，精巧命中，置于肘上背物而击之，百步外钱孔可贯。鸟枪以新会所造为精，枪成置于掌上，击物而枪不动，掌亦无损。然后架之于肘用之，其人在前，则转身而横击之，无不妙中。枪既锤炼精熟，夜必悬于墙，否则曲而不直。引药又宜长带在身，使人气温暖，方易著火。炭则以糯谷为之，盖沙炮贵长，鸟枪贵轻，而药皆宜干燥。

　　此外有三眼枪者，有置于刀枪之末，本末互用者，有交枪者。其曰瓜哇铳者，形如强弩，以绳悬络肩上，遇敌万铳齐发，贯甲数重。其曰沙炮者，以百炼精铁为之。长者一丈五六，或二丈。每一发可毙人于三箭地外。其为制也，皮宜厚，腹宜光滑，口宜稍大于身，使弹子易于喷撒。弹子多至升许，一发毙数十百人。杂以快钯藤盾，长短相救，用之战阵，可以每战辄无敌矣。

　　◎西洋铜铳西洋大铜铳者，重三千斤，大十余围，长至二丈许，药受数石。一发，则天地晦冥，百川腾沸，蛰雷震烨，崩石摧山，十里之内，草木人畜无复有生全者。

　　红毛夷擅此大器，载以巨舶，尝欲窥香山澳门胁夺市利。澳夷乃仿为之，其制比红毛益精云。

　　◎觌面笑澳门所居，其人皆西洋舶夷，性多点慧。所造月影、海图、定时钟、指掌柜，亦有裨民事。其风琴、水乐之类，则淫巧诡僻而已。如机铳者，名觌面笑，韬藏于衣极之中。小石如豆，啮庋函外；铁牙摩戛，火透函中。盖皆精铁分合而成，分之二十余事，邈不相属。合之各以牝牡橐相茹，纳纽篆丽入蜗户，栝转相制，机转相发。外以五六铁匝匝之，大四寸，围长六七寸，以带系置腰间。带有铜圈，可插机铳二十枚。铝弹亦怀于身，用时乃入弹，重八九分，用止二枚，不可多用，则坏铳。危急时一人常有二十铳之用，百不失一，此亦防身之奇技也。

　　◎佛山真武庙会佛山有真武庙，岁三月上巳，举镇数十万人竞为醮会，又多为大炮以享神。

　　其纸炮，大者径三四尺，高八尺，以锦绮多罗洋绒为饰，又以金缕珠珀堆花垒子及人物，使童子年八九岁者百人，倭衣倭帽牵之。药引长二丈余，人立高架，遥以庙中神火掷之，声如丛雷，震惊远迩。其邪炮，大者径二尺，内以磁罂，外以篾以松脂、沥青，又以金银作人物龙鸾饰之，载以香车，亦使彩童推挽。药引长六七丈，人立三百步外放之。拾得炮首，则其人生理饶裕。明岁，复以一大炮酬神。计一大炮，纸者费百金，邪者半之。大纸炮多至数十枚，邪炮数百。

　　其真武行殿则以小爆构结龙楼凤阁，二户一窗，皆有宝灯一具。又以小炮层累为武当山及紫霄金阙，四围悉点百子灯。其大小灯、灯裙、灯带、华盖、璎珞、宫扇、御炉诸物，亦皆以小炮贯串而成。又以锦绣为飞桥复道。两旁栏，排列珍异花卉莫可算。观者骈阗塞路，或行或坐，目乱烟花，鼻厌沉水。簪珥碍足，箫鼓喧耳，为淫荡心志之娱，凡三四昼夜而后已。
</div>
    <div class="pagination">
<a href="南越笔记_page6.html">上一页</a><span>...</span><a href="南越笔记_page2.html">2</a><a href="南越笔记_page3.html">3</a><a href="南越笔记_page4.html">4</a><a href="南越笔记_page5.html">5</a><a href="南越笔记_page6.html">6</a><span class="current-page">7</span><a href="南越笔记_page8.html">8</a><a href="南越笔记_page9.html">9</a><a href="南越笔记_page10.html">10</a><a href="南越笔记_page11.html">11</a><a href="南越笔记_page12.html">12</a><span>...</span><a href="南越笔记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
