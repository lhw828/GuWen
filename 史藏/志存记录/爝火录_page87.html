<!DOCTYPE html>
<html>
<head>
    <meta charset="UTF-8">
    <title>爝火录 - 第 87 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 87 页/共 128 页</h1>
    <div class="content">
　　加章旷兵部右侍郎。

　　进堵胤锡兵部尚书，总制如故。

　　以王坤为司礼监太监。坤，即肇基，原名弘祖；本先朝旧珰。自南都陷，入闽：隆武屏不用。至是，宫府草创，内臣无习知宫禁事者；监国因留为司礼秉笔。左右导卫遂信任之，而外廷亦夤缘以进。

　　瞿式耜疏言：『草昧之初，惟养圣德、修纲纪、慎政教、挽人心、布威武、起用人望、招徕贤俊为首务』。盖汲汲为奄人窃柄预虑也。

　　以洪天擢巡抚高、雷、廉、琼四府。天擢，歙人，丁丑进士；官广东布政司。恃拥戴功，自择其地；即以都察院副都御史衔写敕与之，驻高州。

　　十六日（戊子）

　　赣州报至，丁魁楚与司礼监王坤仓卒奉王奔梧州；瞿式耜力争，不得。

　　式耜曰：『今日之立，为祖宗雪仇耻，正宜奋大勇以号召远近；且东人不靖，苟或自懦，外弃门户、内衅萧墙，国何以立』！不听。

　　揭重熙收散卒还攻抚州，不克；中军洪深殁于阵。兵士仅存千人，走金溪；金声桓蹑之，纵兵大掠。孝廉张冠玉之母吴氏与娣姒皆早寡，掖姑出；遇卒拔刀劫，姑惊仆地。吴夺其刀，以身蔽姑；呼曰：『宁杀我』！卒怒，杀吴。次劫娣姒，娣姒骂不绝曰，亦被杀；而姑竟得免。

　　邵长蘅曰：『旴江邓炅之言曰：「两烈妇之死，死于金卒；而阶之厉者，实中丞揭也」。又曰：「于国家无济，而于乡邻大有祸」。以是为中丞罪。斯言也，决天下后世忠义之防；使偷生苟免、全躯保妻子富贵之徒皆可自诩明哲，而开门乞降，卖君父以求荣者且得以保境安民论功矣』！

　　鲁王泊舟外洋；会永胜伯郑彩至舟山，遂奉之入闽。

　　黄斌卿出师窥崇明，败绩；以周瑞救，得还。

　　吕大器辞官入蜀。

　　魁楚与大器争管戎政，不协；大器因王幸梧，自请留守肇庆，未允。由梧而韶、由韶入柳，召之不出，不与登极大典。

　　十一月癸卯朔

　　弘光帝及太子、潞王凶问至，鲁王遥上帝谥曰「赧皇帝」、太子谥曰「悼皇帝」、潞王谥曰「闵王」。

　　故大学士傅冠寓居门人泰宁汪亨龙家，亨龙执以献有司；不屈，被戮于汀州。血渍地久而犹鲜，汀人叹其忠。

　　冠被亨龙之仇家所执，非亨龙执之也。被执时，作书以骸骨托汀州士民，并述其奔窜囚执之事甚详。

　　初二日（甲辰）

　　唐王弟聿■〈金粤〉自立于广州，称号曰「绍武」。

　　丁魁楚等议立永明王，苏观生在广州，欲与同事；魁楚素轻观生，且欲专定策功，虑其旧相居己上，拒不与议。吕大器亦以其非两榜，叱辱之；观生愠甚。适唐王弟聿■〈金粤〉嗣为唐王者与大学士何吾驺自闽至，南海关捷先、番禺梁朝锺首倡「兄终弟及」之议；观生遂与吾驺及布政司顾元镜、侍郎王应华、曾道唯等拥立王，就都司署为行宫。

　　初，观生奉隆武命至广东募兵，至南雄；及汀州陷，奔回广州。过三水，闻永明王监国而己不与议，遂不至肇庆；肇庆诸人亦以观生叶南雄，撤兵擅归，不令与议。会唐王浮海至广，镇将林察迎之海上；吾驺亦自汀逃回，遂相与拥王入广州监国。或谓观生曰：『永明监国诏已颁发，天下知有新君矣。今复蹈靖江故辙，速外氛；二百里间立两帝，自树内梗。三百年国纪，人披其叶而我刈其根，奚止不利于孺子王耶』！不听。

　　即日，封苏观生建明伯，掌兵部事；进何吾驺等秩有差。

　　擢关捷先吏部尚书，与顾元镜、王应华、曾道唯并拜东阁大学士，分掌诸部。时仓卒举事，治宫室、服御、卤簿，通国奔走，夜中如画。不旬日，除官数千；冠服皆假诸优伶。

　　召南海霍子衡为太仆寺卿（子衡字觉商，万历中举人；官袁州知府）。

　　招海上郑、石、马、徐四姓盗，授总兵官；与肇庆相拒。

　　「粤事记」云：苏观生立绍武于广州，一月之内，郊天、祭地、幸学、大阅等巨典按日举行；二、三文武，覃恩数次，举朝无三品以下官。七门以外，号令不行。

　　南海陈子壮沮观生无立聿■〈金粤〉，不听；退居邑之九江村。

　　子壮致书瞿式耜，请趋兵东下，立馘观生。

　　初六日（戊申）

　　永明王擢陈邦彦兵科给事中。苏观生遣邦彦入贺而别立聿■〈金粤〉于广州，邦彦不知也。夜二鼓，王遣中使十余辈召邦彦至舟中，王太后垂帘，坐王西向、丁魁楚侍、语以广州；邦彦请『急还肇庆正大位，以系人心；命南雄劲卒取韶制粤东，十郡之七而委其三于唐王代我受敌，从而乘其敝』。王大悦，立擢兵科，赍敕还谕观生。

　　王问邦彦东事；对曰：『彼弱我强，以战则非计；彼曲我直，以和则无名。北师已迫，观生若惧，当求和于我；如其不然，粤东十郡，我据其七而使彼以三代我受敌，不亦可乎？且天潢之序，固应属王；不如早正大位，以系人心』！魁楚等然之；始定议奉王还肇庆登极。

　　唐王户部尚书姜一洪徒步次兴国榔木村，去赣百余里；仰天叹曰：『嗟乎！天意如此，偷年何为』！遂赴水死。诸生锺国士哀之，与榔木庵僧了缘为含殓如礼。

　　十一日（癸丑）

　　唐王给事中吴闻礼避地张村，为大清兵所执；胁之降，不从，死之。家人购其首归，双目炯然；合诸身，良久乃瞑。

　　刘孔昭标将胡来贡泛海至舟山，黄斌卿击杀之（来贡，常熟人）。

　　斌卿怯于大敌，而勇于害同类。

　　揭重熙次王洞，间行至安东、金贵诸砦，令联络以待；而身为日者装，入南昌以觇虚实。

　　郑芝龙降于大清。

　　芝龙退屯安海，楼船尚五、六百艘；以前通款洪承畴之讯未得要领，犹豫不敢迎降。又自以先撤守关兵，无一矢相遗，有大功于清；而两广素属部下，若招以自效，两广总督可得。大清贝勒知泉州乡绅郭必昌与芝龙厚，令必昌招之；芝龙曰：『我非不欲忠于大清，恐以拥立唐王为罪耳』。会大清固山韩某兵逼安海，芝龙怒曰：『既招我，何相逼也』！贝勒乃切责固山，令退军三十里；贻书芝龙曰：『吾所以重将军者，以将军能立唐藩也。人臣事君，苟有可为，必竭其力；力尽而事不可为，天命已去，则当幡然乘时以建不世之功：所谓识时务者在俊杰也。若将军无辅立之举，吾何所重于将军哉！且两粤未平，所藉于将军者不小；今铸「闽广总督印」以待将军，其即来面商地方人材及取两广事宜』！芝龙得书大悦，劫众议降。其子成功痛哭力谏，诸将多不愿降；周崔芝涕泣谓芝龙曰：『崔芝海隅亡命耳，无所轻重；所惜者，明公二十年威望，一朝堕地为天下笑！请得效死于前，不忍见公之有此也』。抽刀自刎；芝龙起而夺之，然终不听。或劝芝龙：『鱼不可脱于渊；且。北人无信，如马士英、阮大铖、方国安、逢年辈皆倾心投诚，卒皆骈首就戮』亦不听；遂进降表。过泉州，大张播告夸投诚之勋；持贝勒书招摇，欲官者即议价。于十一月十五日至福州，朝见贝勒，握手甚欢，折箭为誓，痛饮二日；芝龙赂遗，不可胜计。忽夜半，拔营起，挟之北行。从者五百人，皆拘于别营，不得见；对面作家书书封，但称大清恩德，嘱其家世世勿忘。已谓贝勒曰：『北上面君，乃芝龙本愿。但子弟拥兵海上，素非驯良；脱有不测，我且奈何』？贝勒曰：『即有之，无与汝事；且亦非我虑所及也』。遂行。狎客陈鼎随之去。

　　十八日（庚申）

　　永明王自立于肇庆，称号「永历」。

　　以府署为行宫；以明年丁亥为「永历元年」。

　　尊父桂王为「端皇帝」，太妃王氏为「孝正皇太后」、马氏曰「慈宁皇太后」；立妃王氏为皇后。

　　颁诏大赦，升赏有差。

　　遥称唐王为「思文皇帝」。

　　随发隆武皇帝哀诏。

　　亲定文武衙门联络勋镇。

　　特谕不设东厂、不选宫人。诸臣朝罢，喜相谓曰：『凤准龙颜，果中兴主也！不设东厂、不选宫人，为始政之最美』。

　　太妃复召对群臣，谕曰：『今朱家皇帝，仅存此一线，缵承大统。愿诸先生尽忠竭力辅相之』！文武百官拜谢感泣，各图自奋；颇有中兴气象。
</div>
    <div class="pagination">
<a href="爝火录_page86.html">上一页</a><span>...</span><a href="爝火录_page82.html">82</a><a href="爝火录_page83.html">83</a><a href="爝火录_page84.html">84</a><a href="爝火录_page85.html">85</a><a href="爝火录_page86.html">86</a><span class="current-page">87</span><a href="爝火录_page88.html">88</a><a href="爝火录_page89.html">89</a><a href="爝火录_page90.html">90</a><a href="爝火录_page91.html">91</a><a href="爝火录_page92.html">92</a><span>...</span><a href="爝火录_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
