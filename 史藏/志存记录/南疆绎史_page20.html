<!DOCTYPE html>
<html>
<head>
    <meta charset="UTF-8">
    <title>南疆绎史 - 第 20 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南疆绎史 - 第 20 页/共 88 页</h1>
    <div class="content">
　　十七年，朝命吴三桂以平西王为总管，镇云南。三桂裨将杨坤为之谋，请效黔国公世守滇中为子孙计，必入缅擒王以献乃可。三桂深然之；即具疏请兵云：「滇南负固有年，一朝戡定。独由榔在缅，李定国、白文选等分驻三宣、六慰、孟艮一带，借由榔以鼓惑众心。窥我边防，则患在门户；号召诸蛮，则患在肘腋；投诚生心，则患在腠理。请大举入缅」！冬十二月，大兵临缅江（即大金沙江）。缅人恐，送桂王并其眷属于军前。三桂使人环守之。王南面坐，三桂入见，北向长揖。王问为谁？三桂噤不敢对。再问之，不觉膝之屈也。问之数回，始称名以对。王切责良久，已而叹曰：「今亦已矣！我本北人，欲见十二陵而死；汝能任此事乎」？对曰：「能」。王乃麾之去。三桂伏地不能起，左右掖之出。自是不敢复见。越日，拥王还滇。康熙元年四月，三桂令人以帛缢杀王，藁葬云南城外。嗣奉朝命：「贵州一切文武官员兵民事务，照云南例，蓍平西王管理」；又令文武官听自选用。是时也，明之根蘖已尽；李定国已死、白文选已降，高枕无与复为难者。爵晋亲王，子尚公主。据有滇、黔数千里之地，爪牙腹心布列要害，自以为西南一隅真子孙万世之业，而不轨之迹渐彰矣。

　　古高阳氏曰：案顺治十年八月，以太宗十四女和硕公主下嫁三桂子应熊。夫三桂世受明恩，一旦国破君亡，而托于父命，即伏首降贼。既以妖淫艳嬖诡语复雠，始效秦庭之哭。关门再战，致其父殒首贼中而不恤一顾。负国忘亲，厥罪已不容擢发数矣。洎至永明之窜入缅甸也，我国家已度外置之。而三桂惑于营窟之谋，乃为此断草除根之举；为人臣者而忍出于此！矧既宣力兴朝，分茅胙土；特恩异数，天地同深。顾以衰朽余年而妄希非分，称兵构逆，自斩其宗；又安知非天诱其衷，以为明室诸孙之报乎！

　　●南疆绎史勘本卷七

　　霅川温氏原本

　　古高阳氏勘定

　　目录

　　列传一

　　史可法（上）

　　右督辅列传第一。

　　○「传」云：「不有君子，其能国乎」？南渡之初，所恃者，史阁部一人而已。其余安守故常，不达时务，自谓清流。而小人鸱张满朝，相与排诋，树寇门庭；强臣悍将，因之拥兵安坐，遥制朝命。阁部奔走抚辑，内攘不给，何暇计疆场以外乎！迨夫左镇称兵，藩篱尽撤，王师长驱而入，所向投戈；烽镝未及乎国门，君相已弃其社稷而遯.此即睢阳坚御，何补败亡；况乎以一隅当百万之众哉！揽后之应廷吉论，亦足以明天命之不祚矣。虽有忠贞，岂能回天？悲夫！余所以读阁部之疏而惨乎有余恸焉尔。

　　◎案传中事迹、奏议，多所简略，于「我朝闻金陵自立，遣使贻书」之下，但云引「春秋」「不讨贼，新君不得书即位」之义，将移师相问。原本仅载督辅一书，亦舛缺不完全；传语义多勿贯注。夫睿亲王书，为南渡之初一大关键也。今从「史稿」、「东华录」诸编详校并列。督辅答书向存内阁，干隆间奉命检出装潢；御制弁文，有「即以可法比诸文天祥，亦无不可」之誉。忠贤遗泽垂二百年来，上邀宸鉴，弆重若斯；具征昭代右文，首崇名节，可弗与四海之内、千载之下共广见闻乎！勘补汇录，庶称合璧。

　　列传一

　　史可法（上）

　　。史可法（上）

　　史可法字宪之，号道邻，顺天大兴人。其先以开国公，世为锦衣百户。祖应元，举人，官黄平知州，有惠政；语其子从质曰：「我家必昌」。从质妻尹氏既娠，梦文天祥入其舍，生可法。事亲以孝。举崇祯元年戊辰进士，兼有文武材。

　　初授西安府推官。平剧盗，能声大着。迁户部主事，历员外郎郎中。八年，迁右参议，分守池州、太平。总理侍郎卢象升大举讨贼，改可法副使；分巡安庆、池州，监江北军。楚寇南下攻颍、寿，犯皇陵，可法所部不及千人，日驰数十里。后贼大至，分掠宿松、太湖、潜山、桐城，将犯安庆；可法辄发兵袭击。复会同参将潘可大、左良玉、总兵牟文绶、刘良佐等连营堵剿，累有斩获。贼去则下马坐积尸上，计贼出没及身所历州邑、被陷长吏逃死状，草奏以闻；授军吏去，复上马驰行。且战且抚，贼乃不敢逼。

　　十年，廷议安庆急宜设重臣为镇，即擢可法右佥都御史，巡抚安庆、庐州、太平、池州四府及河南之光山、固始、罗田、湖广之蕲州、广济、黄梅、江西之德化、湖口诸县，提督军务。十二年，丁外艰归。

　　十四年，起户部右侍郎兼右佥都御史；代朱大典总督漕运，巡抚凤阳、淮安诸军。扬州漕挽岁致愆期，缺额几百万；可法即劾罢督粮道三人、增设漕储道一人，大浚南河，慎选运官，尽剔诸蠹弊。吏部尚书李日宣等言可法文武才，漕事方亟，治理有效；宜俟报竣召用。盖时有易可法为凤阳总督之议也（事备「明史」）。可法感上知，每自奋励。其治军也，身杂行伍间，与同劳苦。士不饱，不先食；不授衣，不先御。故将士皆感激，战辄有功。既乃开屯田、招流亡、缮城郭、访贤豪而咨以军政，江淮南北屹然称一重镇。天子嘉其能，凡所奏，悉报可。已而，贼又连破荆襄、承天，分兵南犯，蔓延河南、山东，军书旁午。可法即屯师淮岸，贼众望见旗帜辄遁去。寻欲召为兵部尚书；检讨汪伟曰：「有可法淮扬以安、无可法江南必危，且留之以系东南望」。

　　十六年，乃拜南京兵部尚书，参赞机务。可法入南都，武备久弛，即奏行更新八事。京营之有籍无兵者尽按去之，营中惮其威名不敢动。

　　十七年四月朔，知贼犯宫阙，大会群僚誓师勤王。檄诸镇兵并进，身即渡江抵浦口。及闻北都陷、庄烈帝崩，可法北向恸哭，以首触柱，血流至踵。遂发丧，提兵欲长驱决战。群僚诸将皆曰：「社稷无主，盍先择君以定南都」？是时潞王已过江，泊舟无锡。初议所立，谓以亲则桂而远，以贤则潞而近，而不知福王已在淮上也。诸大臣之在南京者，都御史张慎言、侍郎吕大器、詹事姜曰广等言「福王有七不可立，惟潞王贤明可定大计」；移牒可法。凤阳总督马士英先迎款于福王，欲挟之以居拥戴功；亦书咨可法，言以伦、以序无如福王。可法即答以「七不可」之说，而身还南京。诸大臣议未定，士英已内结操江诚意伯刘孔昭，外约靖南伯黄得功、总兵官高杰、刘泽清、刘良佐等发兵拥福王至仪征；可法不得已，乃与诸大臣具启往迎。

　　五月朔，王谒孝陵奉先殿毕，出居内守备府，群臣入朝。可法即陈战守大计，谓当素服郊次，发师讨罪，示天下以必报雠之义。王唯唯不能答一语；可法退，忧形于色。明日再朝，慎言以国虚无人，可遂即大位。可法曰：「太子存亡未卜，倘南来若何」？孔昭言：「今日既定，谁敢复更」！可法曰：「稍缓数日亦无害」。初三日，王监国。廷推阁臣，众举可法及弘图、曰广三人；孔昭攘臂欲并列。可法曰：「本朝无勋臣入阁例」。孔昭勃然云：「即我不可，马士英何不可」！乃并推士英。又议起废，共推郑三俊、刘宗周、徐石麒；孔昭特举阮大铖。可法曰：「此先帝钦定「逆案」，毋庸议」。越二日，拜可法礼部尚书兼东阁大学士，与弘图、士英并；仍命可法掌兵部事、士英仍督凤阳。而王以士英有建立功，将专倚之。可法寓书士英曰：「寇深矣，黄、高、二刘之众未尽为国用，当更立重臣开府镇之。今日之事，非可法与公谁任之者」！因即合疏言：「守江南，必于江北当酌地利设四藩，以淮、扬、泗、庐自守，以徐、凤、池、六为进攻之途。兵马钱粮皆听镇臣自取给于有司，勿复为征输调度之扰。四藩一辖淮扬、一辖徐泗、一辖凤寿、一辖滁和，即以得功、杰、泽清、良佐为之。更立督师于扬州，节制诸镇。如此，则诸镇各卫其地无不致力，而受成于督师；机不遥度、事不中制，士气奋而民心定，江南庶几可保矣」。从之。又请定京营兵制，分设营将如北京事，简精壮、募义勇以实之；及侍卫与锦衣、銮仪诸司所隶军役，当多事之日，俱宜入伍操练，毋坐耗钱粮。至锦衣镇抚司官不必备，亦所以杜告密、节繁费、收人心，于新政有裨者也。

　　十五日，王即位。诏立四藩如可法议。当是时，士英旦夕冀入相，而廷臣皆欲士英督师。士英既闻仍督凤阳之命，大怒；密以可法「七不可」书陈于王，而拥兵请入觐，拜疏即驰。及至，谓可法曰：「我驭军宽，颇扰于民；公威名着淮上，军士皆惮服。公诚能经营于外而我居于中，帅以听命，当无不济者」！可法以士英之入，势不两立；乃曰：「居者守、行者御，莫能偏废。既受事，敢辞难乎」！遂请行。京师士民哗曰：「何乃夺我史公」！大学士陈方策、诸生卢经才等上疏言：「淮扬门户也，京师堂奥也。门户有人而堂奥无人可乎」？勿听。翌日，可法陛辞。加太子太保、兵部尚书、武英殿大学士，百官郊饯以行。可法去，士英即以是日入直，遂无所忌惮。旋进得功为侯，杰、泽清、良佐皆封伯。自是，四镇各拥重兵，愈尊贵自恣，渐不可制矣。

　　及慎言荐吴甡于朝，刘孔昭言其不可，露章劾慎言。廷臣言「孔昭武臣，不宜与铨选事」。士英阴嗾孔昭左右袒，联袂相结。可法叹曰：「党祸起矣」！上疏力言「甡无罪，可饬文武臣虚衷用事」。报闻。寻诏可法祭告凤陵、泗陵。事毕，因上言曰：「臣伏见二陵松楸如故，佳气郁郁，知万年灵祚之方未艾也。惟是北顾神州，山河顿异，感痛填膺不能已已。连岁凤、泗之间灾异叠见，天鼓一日数鸣，地且三震，以致今春罹兹大祸。先帝躬神明之质，敬天法祖、勤政爱民，一十七年如一日；尚不免身殉社稷，抱恨千古！天命之难堪而地灵之不足恃，可见于此。陛下践祚之始，祗谒孝陵哭泣尽哀，道路感动。若使躬谒二陵，亲见凤、泗境中万井悲风、千里赤地，蒿莱极目，鸡犬无声；汤沐遗黎，死亡殆尽：其呜咽悲愤又不知何如也！伏愿陛下坚此一心，慎终如始；察天人相与之故，考祖宗灵爽之依。处深宫广厦，则思东北诸陵魂魄之未安；享玉食大庖，则思东北诸陵麦饭之无展；膺图受箓，则念先帝之临渊集木何以忽遘危亡？早朝宴罢，则念先帝之克勤克俭何以卒隳大业？战兢惕励，无敢刻忘，则二祖列宗在天之灵必为请命上帝，默相陛下光复中兴。若晏处东南不思远略，滥恩施、开告密，贤奸无辨、威断不灵，老成激而投簪、豪杰因之裹足。窃恐祖宗怨痛，天命潜移，东南一隅犹未可晏然自保也」。王嘉答之。

　　是月，吴三桂从我大清乞师入北京破贼。六月，贼遁而西。其山东、河南诸郡县，多据城自保，结寨聚义，杀贼所置伪官以望王师。可法请速遣使北行，颁发「监国」、「登极」二诏抚慰之；使中原知南国之有君，则人心忻向而大业可定。疏入，报可。

　　时四镇不即守所分地，暴横江北，皆欲驻扬州；以兵争扬州，民撄城弗纳。杰先至，纵军大掠城外，死者无算，民益怨恶。进士郑元勋素有才望，欲为之解；众疑其私于杰，竞起击杀之。知府马鸣录、推官汤来贺坚守月余，杰攻之日急。泽清又大掠淮上；良佐以临淮人不纳其兵，亦攻围之。诸邑民争诣阙言状；诏可法往解，使各归镇。可法以次往，得功、良佐、泽清皆听命；乃诣杰，杰素惮可法，具櫜鞬迎谒。升帐之日，洒然变色易容；可法知其军可用，欲以诚感之。裨校以下，无不召见抚慰；因责杰曰：「将军之所以贵显者，以有君命也。如不奉诏而妄冀非属之地，则诸军与扬州之民皆得弯弓而射将军，将军又何辞以对」？杰色沮，默然者久之。然漫视为易与，止可法宿军中；易所隶卒，而更遣部下百人给事左右，所移文檄必取视乃行。可法一以坦怀待之，勉众以大义；皆感泣，传语曰：「史相公，我主也」！杰惧可法得军心，而又深服其诚，乃谨事请受命。可法乃集扬州民曲谕之；即为具疏以瓜洲城屯杰众。可法遂留扬州，开府治事。设礼贤馆，招徕天下智谋之士及稍通天文并阴符、遁甲诸术者，皆廪饩之，以监纪推官应廷吉主其事。复募士，得胜铠甲者百余人。上疏请行保举之法，以补危疆守、令；许之。旋诏可法：谕四镇厉兵秣马驻防河淮，刻日进师。当可法出，士英未敢即背；屡疏请饷，士英命户部百方应之，按期分给，诸镇益和。

　　秋七月，大学士弘图乞休，请召可法还京；报闻。时我大清兵收附山东，且闻南都新立，摄政睿亲王遣官赍书可法曰：「予向在沈阳，即知燕京物望，咸推司马。及入关破贼，与都人士相接，识介弟于清班；曾托其手勒平安，权致衷绪，未审何时得达钧览！比闻道路纷纷，多谓金陵有自立者。夫君父之雠，不共戴天；「春秋」之义：「有贼未讨，则故君不得书葬、新君不得书即位」，所以防乱贼，法至严也。闯贼李自成称兵犯阙，手毒君亲，中国臣民不闻加遗一矢；平西王吴三桂介东陲，独效包胥之哭。朝廷感其忠义，念累世之宿好、弃近日之小嫌，爰整貔貅，驱除狗鼠。入京之日，首崇怀宗帝后谥号，卜葬山陵，悉如典礼；亲郡王将军以下一仍故封，不加改削；勋戚文武诸臣咸在朝列，恩礼有加；耕市不惊，秋毫无扰。方拟秋高气爽，遣将西征；传檄江南，联兵河朔。陈师鞠旅，戮力同心，报乃君国之雠，彰我朝廷之德。岂意南州诸君子苟安旦夕，弗审事机；聊慕虚名，顿忘实害：予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋代为雪耻。孝子仁人，当如何感恩图报！兹乃乘逆贼稽诛，王师暂息，遂欲雄据江南，坐享渔人之利。揆诸情理，岂可谓平！将以为天堑不能飞渡，投鞭不足断流耶？夫闯贼但为明朝祟耳，未尝得罪于我国家也；徒以薄海同雠，特伸大义。今若拥号称尊，便是天有二日，俨为劲敌。予将简西行之锐卒，转旝东征。且拟释彼重诛，命为前导。夫以中华全力受困潢池，而欲以江左一隅兼支大国，胜负之数，无待蓍龟矣。予闻君子之爱人也以德，细人以姑息。诸君子果识时知命，笃念故主、厚爱贤王，宜劝令削号归藩，永绥福禄；朝廷当待以虞宾，统承礼物，带砺山河，位在诸王侯上，庶不负朝廷伸义讨贼、兴灭继绝之初心。至南州群彦翩然来仪，则尔公、尔侯，列爵分土，有平西之典例；惟执事实图利之。挽近士大夫好高树名义而不顾国家之急，每有大事，辄同筑舍；昔宋人议论未定，兵已渡河，可为殷鉴。先生领袖名流，主持至计；必能深惟终始，宁忍随俗浮沉？取舍从违，应早审定！兵行在即，可西可东；南国安危，此一举。愿诸君子同以讨贼为心，毋贪一时瞬息之荣，而重故国无穷之祸，为乱臣贼子所笑！予实有厚望焉。「记」有之：「惟善人能受尽言」；敬布腹心，伫闻明教。江天在望，延跂为劳。书不宣意」。可法表上其书，劝王为自强计。即自具答书曰：「南中向接好音，法随遣使问讯吴大将军，未敢遽通左右；非委隆仪于草莽也，诚以大夫无私交，「春秋」之义。今倥偬之际，忽捧琬瑊之章，真不啻从天而降也。循读再三，殷殷致意；若以逆贼尚稽天讨，烦贵国忧，法且感且愧。惧左右不察，谓南中臣民偷安江左，竟忘君父之怨；敬为贵国一详陈之。我大行皇帝敬天法祖、勤政爱民，真尧舜之主也。以庸臣误国，致有三月十九日之事。法待罪南枢，救援无及。师次淮上，凶问遂来；地坼天崩，山枯海泣。嗟乎，人孰无君！虽肆法于市朝以为泄泄者之戒，亦奚足谢先皇帝于地下哉！尔时南中臣民，哀恸如丧考妣；无不拊膺切齿，欲悉东南之甲，立翦凶仇。而二、三老臣，谓国破君亡，宗社为重；相与迎立今上，以系中外之心。今上非他，神宗之孙、光宗犹子，而大行皇帝之兄也；名正言顺，天与人归。五月朔日驾临南都，万姓夹道欢呼，声闻数里。群臣劝进，今上悲不自胜；让再让三，仅允监国。迨臣民伏阙屡请，始以十五日正位南都。从前凤集河清，瑞应非一。即告庙之日，紫云如盖，祝文升霄；万目共瞻，欣传盛事。大江涌出柟梓数十万章，助修宫殿；岂非天意也哉？越数日，遂命法视师江北，刻日西征。忽传我大将军吴三桂借兵贵国破走逆成，为我先皇帝后发丧成礼；扫清宫阙，抚辑群黎。且罢薙发之令，示不忘本朝。此等举动，振古铄今。凡为大明臣子，无不长跽北向，顶礼加额，岂但如明谕所云感恩图报已乎！谨于八月薄治筐篚，遣使犒师；兼欲请命鸿裁，连兵西讨。是以王师既发，复次江淮。乃辱明诲引「春秋」大义来相诘责，善哉言乎！然此文为列国君薨，世子应立，有贼未讨，不忍死其君者立说耳。若夫天下共主身殉社稷、青宫皇子惨变非常，而犹拘牵不即位之文、坐昧大一统之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国雠未翦之日，亟正位号，「纲目」未尝斥为自立，率以正统予之。甚至如元宗幸蜀，太子即位灵武；议者庇之，亦未尝不许以行权，幸其光复旧物也。本朝传世十六，正统相承，自治冠带之族，继绝存亡，仁恩遐被。贵国昔在先朝，夙膺封号，载在盟府。后以小人构衅，致启兵端；先帝深痛疾之，旋加诛戮：此殿下之所知也。今痛心本朝之难，驱除乱逆，可谓大义复着于「春秋」矣。昔契丹和宋，止岁输以金缯；回纥助唐，原不利其地土。况贵国笃念世好，兵以义动；万代瞻仰，在此一举。若乃乘我蒙难，弃好崇雠；规此幅■〈巾员〉，为德不卒：是以义始而以利终，为贼人所窃笑也，贵国又岂其然！往者，先帝轸念潢池，不忍尽戮，剿抚互用，贻误至今。今上天纵英武，刻刻以复仇为念。庙堂之上，和衷体国。介冑之士，饮泣枕戈；忠义民兵，愿为国死。窃以天亡逆闯，当不越于斯时矣。语曰：「树德务滋，除恶务尽」。今逆贼未服天诛，谍知卷土西秦，方图报复。此不独本朝不共戴天之恨，抑亦贵国除恶未尽之忧。伏乞坚同仇之谊、全始终之德，合师进讨，问罪秦中；共枭逆贼之头，以泄敷天之愤：则贵国义问照耀千秋，本朝图报惟力是视。从此两国世通盟好，传之无穷，不亦休乎？至于牛耳之盟，本朝使臣久已在道，不日抵燕奉盘盂从事矣。法北望陵庙，无涕可挥；身蹈大戮，罪应万死。所以不即从先帝于地下者，实为社稷之故。传曰：「竭股肱之力，继之以忠贞」。法处今日，鞠躬致命，克尽臣节而已。即日奖帅三军长驱渡河，以穷狐鼠之窟，光复神州，以报今上及大行皇帝之恩。贵国即有他命，弗敢与闻。惟殿下实昭鉴之！弘光甲申九月十五日」。

　　「勘本」曰：案「东华录」称：「史公答书，「实录」不载。其原书尚存内阁，用红帖写，皮面一詹字，盖印文曰「督师辅臣之印」。首列衔款云：「大明国督师兵部尚书兼东阁大学士史某顿首，谨启大清国摄政王殿下」。每页作四行写，并抬头共二十字」。

　　●南疆绎史勘本卷八

　　霅川温氏原本

　　古高阳氏勘定

　　目录

　　列传二

　　史可法（下）（应廷吉、卢渭等附）

　　右督辅列传第二。

　　◎督辅开府维扬，志切中原，不辞劳瘁。无如权奸执国命、强帅专阃威，嗣主昏庸，荒耽于嬉；谏则不行，言则不听。茫茫宇宙，无计可施。遂尔收罗豪杰，激劝吏民；尽所血诚，早矢「一死而后已」之志，以殉于国。其同守诸君幕下客及扬之士庶具有天良者，感其忠荩，亦惟有一死以殉于公。总之，南都之亡，亡于左兵之内犯也。得如督辅议，则左乱自翦；防军弗撤，淮泗无波。维扬存而长城可倚，南都之胤祀或可一线苟延也。吁！天而既厌周德已，督辅其能与马、阮争乎？

　　列传二

　　史可法（下）（应廷吉、卢渭等附）

　　。史可法（下）

　　是时，可法锐意进取，出巡淮上。阅泽清、良佐军，徒虚夸不足用；惟高杰所统四万人皆山陕劲卒，欲使为前锋。乃与杰往复论事，多所奖借推重之，让扬州己府以处其妻子。杰大喜，刻期进取开、归。可法亟请饷于朝，而大铖为士英计，以镇将与可法协为不利己，尤畏杰强；阴欲裁抑之，且使可法不见信于四镇也。于是，四镇缺饷则号可法；可法以闻，士英益靳之不发，翻数诏趣出师。可法举示四镇；皆曰：「不能给我饷而责我战乎」！由是坐困。

　　亡何，士英力排众议，迁大铖兵部尚书，使握兵政。群臣交章论劾，疏数十上，俱不报；姜曰广、高弘图、徐石麒、刘宗周等以次去位。可法乃上言：「近来人才日耗，仕路日淆；由名心胜而实业不修，议论多而成功绝少。遇清卿台省，则曰谋猷经济非其人不可；遇钱榖之任，则曰此危地何为困我辈。此推彼卸，姑付庸人；倏用倏更，有同儿戏。即偶出特简，亦必百计求全，非托病、则弃官，曾无为国家实心任事者；以致败坏至此。今事势更非昔比，必专主讨成复雠，舍筹兵筹饷无议论，舍治兵、治饷无人才。有摭拾浮淡、巧营华要者，罚无赦。停不急官、罢不急务，俾大小臣工并力恢复：则中兴之业可成」！王仅优奖之而不能行。又言：「欲用大铖者以才，争大铖者以「逆案」也。大铖即可用，何必罪争者；即不可用，当采群议。何至以一人坏天下大计乎」？不听。

　　初，可法虞杰跋扈，故移得功军于仪征防之。九月朔，杰构兵土桥，得功几危，赖可法调剂始解。是月，徇阅得功士马，将赴河南；朝谕以北使方行议款，兵不宜继进，遂止。

　　前北都降贼诸臣，以贼败南还。可法言：「诸臣原籍北土者，宜令投呈吏、兵二部注名录用；否则，绝其南归之心」。又言：「北都之变，凡属臣子皆有罪。若在北者始应从死，岂在南者独非人臣。即臣可法谬典南枢、臣士英叨任凤督，未能悉东南兵甲疾趋北援；镇臣泽清、杰以兵力不支，折而南走：是首应重论者，臣等罪也。乃因圣明继统，鈇钺未加，且恩荣叠被；而独于在北诸臣毛举而概绳之，岂散秩间曹责反重于南枢、凤督乎！宜摘罪状显著者，重惩示儆。若伪命未污、身被刑辱，皆当姑置不问；其逃避北方、徘徊后至者，许戴罪讨贼，赴臣军前效用」。廷议并从之。

　　寻赴清江浦，遣官屯田开封，为经略中原计。诸镇各分汛地择便利者；其王家营而北至宿迁最冲要，诸镇不敢任，可法自任之，令幕下文武筑垒缘河南岸。

　　十一月四日，舟次鹤镇。谍报我大清兵入海州，破宿迁；即遣总兵刘肇基往援，大兵引还。无何，围邳州，肇基复援，相持半月而解。山东镇将邱磊将航海降，诛之。先，可法檄诸镇出兵，高杰首奉命渡泗水，遣所部王之纲前驱薄睢阳。可法因亦移营进次河上，建大纛南岸戒师。而大铖方引其党布列朝端，朝政大乱。凡可法所奏请，辄多中格；期所请铠仗刍粮，皆不至。可法复上疏曰：「自三月以来，陵庙荒芜，山河鼎沸。逆贼鼠窜，一矢未加；备员督师，死不塞责。昔晋之东也，其君臣日图中原，而仅保江左；宋之南也，其君臣尽力楚、蜀，而仅保临安。盖偏安者恢复之却步；未有意在偏安而遽能自立者也。大变之初，君臣洒泣，士庶悲哀；痛愤相乘，犹有朝气。今则兵骄饷绌、文恬武嬉，顿成暮气矣。屡得北来谍报，□兵皆必南下；水则广调唬船，陆则分布精锐。黄河以北，悉已沦没；而我河上之防，百未经理。人心不肃，威令不行。复雠之师，不闻及关、陕；讨贼之诏，不闻达燕、齐。晏然以不共戴天之雠置诸膜外，遂使北朝翻得以「僭逆」加我，鞿我使臣、蹂我近境：是和议断断不成也。宗社安危，决于此日。今即庳宫室、菲饮食、卧薪尝胆、破釜沉舟，尚虞无救；况臣观庙堂之规画、百执事之经营，尚有未尽然者乎！夫将之所以能克敌者，气也；君之所以能驭将者，志也。庙堂之志不奋，则行间之气不张。夏少康痛心出窦，终缵旧服；汉光武抚膺河北，奄有万邦。惟愿陛下之为少康、光武，不愿左右贽御之臣仅以晋元、宋高之说进也。忆臣等初迎圣驾时，陛下言及先帝，则泣下沾襟；恭谒孝陵，则泪痕满袖。皇天后土，实式鉴临。曾几何时，顿忘斯志。先皇帝死于贼、恭皇帝亦死于贼，此千古未有之痛；国家变出非常，在北诸臣死节者无多、在南诸臣讨贼者复少，此千古未有之耻。夫庶民之家，父兄被杀，尚思穴胸断脰，得而甘心；况在朝廷，顾可膜置！臣恐恢复无期，即偏安亦未再保也。为今之计，宜速下讨贼之诏，严责臣与诸镇悉简精锐，直指秦关；悬上赏以待有功，假便宜而责成效。丝纶之布，痛切淋漓；庶海内忠臣义士闻风感愤，必有投袂而起者矣。国家遭此大故，陛下嗣登大宝，原与先朝不同。诸臣但有罪之当诛，曾无功之足录；幸免斧锧，已为大幸。臣于陛下登极诏稿，特去「加恩」一条；不意颁发之日，仍复开载，贻笑天下。今复恩外加恩，纷纷陈乞；貂珰满座，保傅洊加：名器滥觞，于斯为极！似宜少加毖慎，以待战功；庶使行间戮力者，有所激劝。至师行讨贼，最苦无粮；搜括不可行，劝输亦难继。请将不急之工、可省之费，一切报罢；朝夕之燕衎、左右之进献，一切谢绝。即事关典礼、万不容已者，亦概从俭约。盖盗贼一日不灭，海宇一日不宁。即有深宫曲房，岂能晏处；即有锦衣玉食，岂能安享！此时一举一动，皆人情向背所关，窥伺所及。必得陛下早作夜思，念祖宗之鸿业，复先帝之深仇；振举朝之精神、萃四方之物力，以并于选将、练兵之一事：庶乎人心可鼓，天意可回耳。臣待罪戎行，不宜复预朝政。然安内实外攘之本，故敢痛切直陈，惟陛下留意」！疏出，朝野传诵。可法受事数月，疏凡数十上，皆中兴大故，言极痛愤。时诸镇位秩既崇，咸无进师意，且数相攻；可法深悔之。尝语其客曰：「宜斩己及弘图、士英、曰广四人头，为任事不忠者戒」！复疏言：「先帝待诸镇甚厚，陛下封诸镇甚隆。乃不思报国，自弄干戈；舍父母之雠，寻同室之斗。今和议不成，惟有言战；战非诸镇事而谁事乎」？可法每缮疏，循环讽诵，呜咽不自胜，幕下士皆为饮泣；其如朝廷方骛声色，恶闻危乱。士英、大铖争斗门户，起大狱，欲杀尽清流，以快己意；出师、聚饷未暇及也。

　　乙酉春三月，大清兵分道南下。令沂州、济宁兵从庙湾南渡，薄邳、宿；彰德、卫辉兵从孟津东渡，逼归、徐。可法飞章以报，言「我与北军仅隔一河耳。今已渡河长驱而来，旦夕不守。乞多给军饷，移得功、良佐兵驻颍、亳，以杰守归、徐；戮力同心，无分畛域。臣犹恐江南半壁未能高枕而卧也」！疏入，士英谓可法徒欲叙防河将士功，卒不省。前左中允卫胤文，韩城人；曾受伪命，与杰同乡。杰荐之，请留监己军。闻朝中有严治从逆之命，胤文惧，欲娱士英以自解；度士英所忌，乃上疏曰：「国家兵事问镇臣、粮饷问部臣，督师赘也。且可法浪得名耳，朝廷当置居内员，备顾问；亦不得听归故里，养其高望。陛下若念拥戴功，则爵之侯伯、优以廪饩，毋令久当津要为也」。疏入，得旨严责；然士英则心是之也。可法因具陈乞罢，不许。

　　已而兴平伯高杰所遣荡寇将军王之纲与许定国争睢阳不决，定国于杰伪为恭顺；杰至则张乐设晏，伏兵杀之。诘且，杰部兵攻城入，定国走北降；之纲等遂大掠，睢阳旁近二百里民无孑遗。杰兵仓卒未有属，互为雄长。可法闻变，疾驰至徐州抚定之，以杰甥总兵李本深为都督，代统其军；立杰子元爵为世子，请恤于朝。士英闻可法大得杰军心，勿善也；乃擢胤文为兵部右侍郎，都督兴平营。将士怒，于胤文莅任日，禁无一人至。可法再三讽谕之，忘其曾劾己者；之纲等益以此归可法，即胤文亦心折焉。而都督之命久不下，兴平军士皆弃汛奔还。

　　时大清兵已悉渡河。值庄烈帝讳日，诏可法等望祭河上；可法因言「天星已周，君仇未复；乞先治臣罪以谢天下」！无何，大兵破蒙城，逼淮、徐，江南震恐；乃下诏从可法议，以李本深为左都督，尽领兴平诸将，已无及矣。而得功、泽清、良佐闻本深领军，连章劾可法。

　　二月，可法将还扬州。未至，得功来袭，欲代统杰军；城中大惧。可法急遣同知曲从直等解之，始引去。

　　夏四月朔，淮南告警。可法将移镇泗州护祖陵，合诸军防御，命幕僚载辎重先赴。会有伪太子事，诸臣失职者，咸欲藉名攻士英。宁南侯左良玉声称奉太子密诏以清君侧，发兵将犯阙，移檄远近；南都戒严。王手书召可法督诸军渡江入援；可法言：「北势日迫，请留诸镇兵迎敌；亲往谕良玉要与俱西，有功则割地王之。倘勿听，而后击之」。不可，诏且切责。于是合诸军倍道入，抵浦口，将入朝面陈；士英等惧，扬言可法且为内应，遂弗许。

　　大清兵已入亳州、下天长，援将侯方岩全军败没。盱眙降，徐、泗飞书告急。复召可法还扬援泗，亟渡江，昼夜兼行。及抵泗，守将李遇春已举城叛，可法退保扬州。俄报徐州破，降将李成栋引兵而南，攻扬州新城。可法方在旧城，急檄防河诸镇赴援。总兵李栖凤、张天禄皆不应，寻拔营叛；惟左都督刘肇基、副总兵乙邦才、庄子固与楼挺等各引所部至。可法乃率扬州知府任民育、按察佥事王缵爵、监军同知曲从直、江都知县周志畏、权令罗伏龙、参军何刚，又盐运使杨振熙、监饷佥事黄铉、通判吴道正、县丞王志瑞及肇基诸将等，昼夜分陴严守。十八日，降将李遇春持大清豫亲王檄抵城下招可法，可法指遇春数其罪。遇春曰：「公忠义闻华夏，而独不见信于朝，死何益也！何如退选义帝以成名乎」？可法怒，趣发矢射之。须臾，复令乡民持书至，守者引之见；遂挞守者，人与书俱投诸水。豫王愈欲生致之，麾诸军攻姑缓。复遣人贻以书；不启，趣焚之。王知其意坚，攻始急。监军副使高岐凤等踰城降，城中益孤，势不支。越二日，可法乃为书辞其母及妻，呼部将史德威诀曰：「我死当葬我高皇帝侧；不能，梅花岭下可也」。即擐甲上城。豫王复以诏书招之。可法守愈固，相拒七昼夜。大兵四面环击，可法祷诸天，发炮击伤数百人。豫王怒，自督劲卒用巨炮悉力攻城西北隅，崩声如雷；守陴者犹不退，发矢如雨。城下死者山积，大兵翻藉以登，城遂陷。时乙酉四月二十五日也。
</div>
    <div class="pagination">
<a href="南疆绎史_page19.html">上一页</a><span>...</span><a href="南疆绎史_page15.html">15</a><a href="南疆绎史_page16.html">16</a><a href="南疆绎史_page17.html">17</a><a href="南疆绎史_page18.html">18</a><a href="南疆绎史_page19.html">19</a><span class="current-page">20</span><a href="南疆绎史_page21.html">21</a><a href="南疆绎史_page22.html">22</a><a href="南疆绎史_page23.html">23</a><a href="南疆绎史_page24.html">24</a><a href="南疆绎史_page25.html">25</a><span>...</span><a href="南疆绎史_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
