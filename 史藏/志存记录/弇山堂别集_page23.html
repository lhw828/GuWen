<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 23 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 23 页/共 267 页</h1>
    <div class="content">　　
　　诏勅不名
　　
　　吴元年上谕诸将谓张氏既灭惟大将军于货宝无所取妇女无所近其深谋逺畧葢谓中原未平民未休息岂可遽恃为安乎尔等当如大将军所存共图大勋康济宇内洪武三年议赏将士诏称大将军等运谋竭忠六师用命遂致强殒弱伏疆宇奠安诸番入贡华夷一綂四年命左右丞相诏称大将军左右解甲于武备之库息马家庭从善乐游功名两全古何过哉皆谓中山王也十八年王没诏一勅三俱称中山武宁王开平忠武王而皆不名至永乐戒谕勋戚大臣皆称我中山武宁王而不及开平矣葢中山以先朝元勋且有椒房之重故也
　　
　　万厯初江陵尤被隆礼凡内阁勅谕部疏御批俱称元辅或张先生而不名其闻丧以后尤委曲敦至勅谕中外凡大事待张先生还朝而行又以辽左报捷谕内阁归功元辅平日加意运筹候疏上卿等一録封此谕着兵部差人星夜马上前去与张先生看隠然文终宣成之不名矣
　　
　　行人赍旨取尚书
　　
　　自弘治以后内阁辅臣体重故取复位者必遣行人以示优异若尚书虽吏部亦不复尔惟嘉靖初取总制三边尚书王琼回京别用自原籍取吏部尚书方献夫别用俱遣行人琼入京补吏部献夫入京进内阁而其时自原籍召大学士桂蕚却不遣行人同官张璁为之请亦不许隆庆中自原籍召大学士髙拱亦不遣行人不知尔时事体云何闻髙颇以是不乐其同事诸公
　　
　　宴赏下僚
　　
　　洪武中特宴劳吴山县主簿随赟于别殿赐白金五百两文绮及帛各百疋升知县以奋义平贼也赟后至按察使有声
　　
　　大臣面呼先生
　　
　　英宗自李文达独见则称先生其称王忠肃多曰老王孝宗自丁巳后召见刘文靖等必称先生马端肃刘忠宣则称老尚书见天顺日録燕对録可证万厯初元上敬礼江陵称先生虽宫中亦称张先生嘉靖末命宫中不得名华亭公称徐阁老皆异数也
　　
　　大臣赐卫士
　　
　　天顺陈汝言弘治马端肃文升俱以兵部尚书为怨家所中诏特给卫骑护之陈五十人马十二人嘉靖给兵百人为大学士杨文忠廷和夏文愍言直宿出入卫从
　　
　　赐禁衣
　　
　　嘉靖庚申上勅南京织闪黄补麒麟仙鹤纱衣各一副赐分宜闪黄色惟上得用之甲子赐华亭教子升天蟒衣一件上手择有珠者万厯甲戌上以江陵辞功赏特赐坐蟒已后赐皆如之而最后武靖侯李伟以太后父沾焉坐蟒者惟司礼大珰掌印久为上所重者得此赐然累代不数人即勋旧所不与也
　　
　　赐衣文武互异
　　
　　嘉靖中内阁严徐李皆赐服麒麟麒麟公侯服也而成国公朱希忠京山侯崔元左都督陆炳等以玄坛供事特赐服仙鹤仙鹤文臣一品服也成化以后文臣赐麟不为异而公侯伯武臣赐鹤则异矣六公出入朝行殆不可复辨
　　
　　五品鹤袍
　　
　　嘉靖中学士严讷李春芳董份以五品撰玄词特赐仙鹤袍既而上悔之下谕谓玄坛供事可用鹤余则不可意葢为三臣也而尚书皆自疑不敢衣鹤亟市锦鸡为饰而三学士之衣鹤自若也
　　
　　赐土官服色
　　
　　正德中赐播州宣慰司杨斌麒麟衣一袭升四川按察使后以宣慰致仕复赐麒麟衣一袭最后赐蟒衣玉带以贡物厚故也赐永顺宣慰使致仕彭世麒大红蟒衣三袭升都指挥使其子宣慰明辅大红飞鱼服三袭给正三品散官诰命以进大木故也嘉靖末复以进大木赐致仕宣慰彭明辅蟒衣进湖广都指挥使致仕子宣慰翼南飞鱼衣一袭进云南右布政使正德赐日本使臣宋素卿大红飞鱼服一袭中人瑾受其黄金故也素卿闽人至嘉靖中始以争贡事论死
　　
　　赐尚师仪仗
　　
　　今公侯前导止藤杖一对鞍笼马杌一对而已考之国初有公侯仪仗户当不止此永乐中赐尚师法王阿里玛牙杖二金瓜二骨朶二幡幢二十四对银香炉盒二拂子二银手炉三对红纱灯笼一对鮀灯二对伞二银交椅一银脚踏一银水罐银盆一诞马四鞍笼二银杌一青圆扇一红圆扇一账房一红纻丝拜褥一玉印诰命织金珠袈裟金银器皿成化中法王扎巴结叅赐仪仗亦如之特许用椶轿前后皆以锦衣校卒供应见者皆以为亲王
　　
　　弇山堂别集卷十一
　　
　　●钦定四库全书
　　
　　弇山堂别集卷十二
　　
　　（明）王世贞 撰
　　
　　○异典述七
　　
　　勋臣超赠
　　
　　勋臣赠爵超踰本阶者实出一时特恩皆记之
　　
　　侯超赠王者西平侯沐英为黔宁王
　　
　　一品超赠国公者中书平章政事俞通海为虢国公都督同知康茂才为蕲国公
　　
　　二品以下超赠国公者亲军都指挥使冯国用为郢国公江浙行省叅政胡大海为越国公枢密佥院赵德胜为梁国公张德胜为蔡国公指挥使丁德兴为济国公三品以下封郡公者枢密院判耿再成为髙阳公元帅俞廷玉为河间公武德卫指挥副使茅成为东海公海宁卫指挥副使严德为天水公枢密佥院丁普郎为济阳公封郡侯者枢密院判花云为东丘侯都指挥使韩成为髙阳侯枢密院判李继先为陇西侯左副指挥刘齐为彭城侯綂军元帅许圭为髙阳侯左副元帅赵国昭为天水侯左副元帅吕文贵为汝南侯左副元帅余■〈日上永下〉为下邳侯统军元帅宋贵为京兆侯右副元帅王胜为太原侯太平兴国翼元帅陈兆先为颍上侯秦淮翼右副元帅李信为陇西侯行枢密院判官张志雄为清河侯水军元帅同知李志髙为陇西侯金斗翼右副元帅徐公辅为东海侯水军右副元帅刘义为彭城侯金斗翼右副元帅陈弼为颍川侯
　　
　　又乡人布衣刘继祖为义惠侯
　　
　　右其时称郡公郡侯者尚因元制不为极品第视本秩则超等矣文臣封爵已见前故不复赘
　　
　　又都督副使孙兴祖为燕山侯靖江王相蔡侨为安逺侯指挥桑世杰为永义侯燕府左傅丘广为昌乐侯都督佥事王简为霍山侯髙显为汝阴侯何德为庐江侯孙世为富春侯陈清为合浦侯陈文为东海侯于显为英山侯广西都指挥使王真为临沂侯指挥副使孙虎为广安伯虎贲卫指挥潘毅为荥阳伯行省叅政戴德为谯郡伯
　　
　　按自二年以后侯爵重矣伯亦次之故兼纪焉然自都督以至同知俱无赠而赠者独都督佥事又不可晓也
　　
　　永乐初以靖难阵亡赠都指挥同知张玉为荣国公都督佥事陈亨为泾国公指挥同知谭渊为崇安侯右护卫百户王真为金乡侯下安南阵亡赠都督佥事髙士文为建平伯世袭又都督佥事张钦为新泰伯孙荣为莱阳伯程寛为保昌伯金玉为惠安伯
　　
　　公孤超赠
　　
　　故事文臣少师少傅少保赠太师太傅太保东宫三太赠三少东宫三少赠东宫三太然亦有不及等者有超等者今记其超等者于左
　　
　　少保夏原吉少保杨溥少保李贤少保彭时太子太保仪铭太子太保王恕弘文馆学士刘基俱赠太师刘虽封伯尚二品也太子太保靳贵吏部左侍郎曹鼐俱太傅尚书胡濙王直髙榖尹旻俱太保尚书金忠学士胡广俱少师尚书苗衷侍郎马京俱少傅太子少保尹直尚书陈洽邝埜王佐侍郎墨麟俱少保侍郎王一宁太子太师侍郎王锺仪智俱太子太保少詹事邹济左赞善徐善述兴府长史张景明俱太子少保右赞善王汝玉太子宾客
　　
　　燕府长史朱复北京行部尚书行太仆少卿孙瑜戸部尚书北平布政司叅议成琎吏部左侍郎
　　
　　按仪忠襄王端毅遂超八等而为三公首曹文襄以三品遂得三公尤为异也胡王髙尹虽尝为师傅等官后皆辞削其殁也实以尚书请
　　
　　累赠官
　　
　　洪武赠平章廖永安楚国公再赠郧国公俞通海豫国公再赠虢国公（避二王封也）赠佥都督濮英金山侯再赠乐浪郡公赠舍人张子明为千戸再赠忠节侯赠枢密院判耿再成髙阳郡公再赠泗国公赠指挥使丁德兴都指挥使再赠济国公永乐赠都指挥张玉荣国公洪熈再赠河间王赠左都督徐増寿武阳侯再赠定国公赠百戸王真金乡侯洪熈再赠宁国公赠太子少师姚广孝荣国公洪熈再赠少师赠文渊阁大学士胡广为礼部尚书洪熈再赠少师赠北平布政司叅议成琎吏部左侍郎洪熈再赠兵部尚书洪熈赠少詹事邹济太子少保成化再赠太子太保景泰赠会昌伯孙忠为侯天顺再赠太傅安国公成化三赠太师景泰赠吏部左侍郎兼翰林院学士曹鼐为少傅吏部尚书文渊阁大学士天顺再赠太傅正德赠右都御史史琳太子少保再赠太子太保赠少师太子太师吏部尚书马文升特进荣禄大夫太傅嘉靖再赠左柱国太师赠江西按察司副使许逵左副都御史再赠礼部尚书万厯少师太子太师吏部尚书杨博赠太傅少师大学士张四维俱再赠特进
　　
　　致仕给禄
　　
　　致仕官给全俸洪武中兵部尚书单安仁唐铎嘉靖中少保礼部尚书席书给半俸者永乐初吏部尚书张紞户部尚书王钝宣德中戸部尚书郭资太仆寺卿赵昱
　　
　　辞官加秩
　　
　　弘治中成国公朱仪辞南京守备魏国公徐俌辞掌南京中军都督府请专奉孝陵祀不允辞加太子太傅嘉靖初魏国公徐鹏举复辞南京守备及府任请专奉孝陵祀不允辞加太子太保
　　
　　致仕加级
　　
　　成化中致仕太子少保大学士商辂进少保南京吏部尚书陈俊戸部尚书翁世资加太子少保弘治中上隆礼大臣尚书致仕有兼官者多加从一品宫臣无兼官者多加从一品散官如白宫保昂徐宫保贯加太子太傅徐尚书琼周尚书经王尚书轼俱加太子太保葢援商公例也正德初闵庄懿珪以宫保加少保刘忠宣大夏张尚书升屠尚书勲阎尚书仲宇何尚书鉴田尚书景贤俱加太子太保嘉靖初彭宫保泽加少保孙尚书交林尚书俊陶尚书琰俱加太子太保吾太仓毛尚书澄加太子太傅巳后恩典絶少惟嘉靖五年少保礼部尚书席公书以目疾乞致仕特加武英殿大学士给全俸赐第京师仍许不时言事大学士从来不为加官而全俸亦百五十年所阙之典也葢以议礼加厚耳然命下三日而卒竟不得沾恩隆庆四年大学士陈公以勤致仕加太子太师吏部尚书荫锡邮护最隆万厯二年工部尚书朱公衡三年左都御史葛公守礼乞休俱以九六年满朱加太子太保葛太子少保十五年南京吏部尚书袁洪愈加太子少保南京大臣加秩自袁始也勋臣如太子太保镇逺侯顾寰辞府事特加少保尤为殊典后南礼部姜宝兵部傅希贽俱加太子少保
　　
　　致仕后加官
</div>
    <div class="pagination">
<a href="弇山堂别集_page22.html">上一页</a><span>...</span><a href="弇山堂别集_page18.html">18</a><a href="弇山堂别集_page19.html">19</a><a href="弇山堂别集_page20.html">20</a><a href="弇山堂别集_page21.html">21</a><a href="弇山堂别集_page22.html">22</a><span class="current-page">23</span><a href="弇山堂别集_page24.html">24</a><a href="弇山堂别集_page25.html">25</a><a href="弇山堂别集_page26.html">26</a><a href="弇山堂别集_page27.html">27</a><a href="弇山堂别集_page28.html">28</a><span>...</span><a href="弇山堂别集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
