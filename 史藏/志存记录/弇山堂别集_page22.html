<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 22 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 22 页/共 267 页</h1>
    <div class="content">　　
　　髙皇帝赐懿文太子白玉印方一寸二分曰大本堂记赐中宫皇后白玉印方亦如之曰厚载之记文皇帝赐仁庙玉押曰人主中正仁庙即位时宣庙方为皇太孙复举以授之命印识章奏国朝惟仁宣二庙优礼大臣赐银图书以示褒美后亦有嗣行之者按仁宗朝蹇义夏原吉杨士竒黄淮杨荣金幼孜俱被赐其文曰绳愆纠缪而义又有蹇忠贞士竒杨贞一之印宣宗赐义曰忠厚寛弘原吉曰含弘贞静士竒曰清方贞一荣曰方直刚正胡濙曰清和恭靖又文恭世家吴中曰和敏详达景泰赐少傅胡濙曰忠贞惟笃少保王文曰忠诚匪懈衍圣公孔弘绪曰谨礼崇德按是时王少傅直陈循髙谷于谦三少保当亦有之特以景庙赐不敢登之志传耳世宗朝与赐者杨一清张孚敬桂蕚李时费宏夏言顾鼎臣翟銮方献夫严嵩郭勋仇鸾杨曰耆德忠正又绳愆纠违张曰忠良贞一又绳愆弼违又别记永嘉张茂恭桂曰忠诚静慎又绳愆匡违李曰忠敏安慎方曰忠诚直谅费曰旧辅元臣夏曰学博才优顾曰经纬首选翟曰清谨学士又绳愆辅德严曰忠勤敏达勋未考仇曰翔卿又曰朕所重惟卿一人今上以少师张居正乞归葬范银为图书以赐之俾得驰传宻封言事其文曰帝赉忠良
　　
　　宪庙特赐方士李孜省银图书二曰妙悟通玄曰忠贞和直得宻封言事又邓常恩图书一曰槖钥阴阳萧崇一图书二曰至真玄妙曰丹霞岁月世庙赐真人邵元节白玉印文曰阐教护国乌玉印文曰太和子真人陶仲文白玉印文曰凌虚子乌玉印文曰林隐银记曰秉一保国宣庙赐太监金英范弘各银记其文不传又赐王瑾御用银记四曰忠肝义胆曰金貂贵客曰忠诚自励曰心迹双清宪庙赐覃司礼昌牙记二曰忠诚不怠曰谦亨忠敬银记一曰才华明敏石记一曰补衮宣化世庙赐张司礼佐银记四曰集谋辅德曰端忠诚慎曰辅忠曰励忠麦司礼福银记一曰恭勤端慎其它未能悉数盖中贵人得之不难若大臣则为异典耳
　　
　　特赐黄金牙刻闗防
　　
　　国朝文武臣领勅行事者俱给闗防以铜为之其模制大小虽相臣行边与部属无异独正德间太监张永征安化王及再督三闗用金铸见杨文襄一清所撰墓志文襄与永同事所纪当不谬嘉靖间大学士顾公鼎臣居守用牙刻闗防赐之皆特恩也
　　
　　文臣赐第
　　
　　文臣赐第京师若髙帝时有之以后蹇忠定夏忠靖杨文贞杨文敏胡忠安吴荣襄至翰林臣曾棨王英在宣庙俱有赐文贞力辞而止于肃愍陈芳洲髙文义王毅愍商文毅在景庙亦有之袁彬所请则文毅赐第也天顺李文达王忠肃马恭襄俱有赐第又为忠肃造第原籍盐城嘉靖间张文忠治第京师上闻以银币羊酒赐之今人不考遂以为赐第非也其原籍始以书院请特命有司给夫价资营造后夏文愍亦继之然不名言赐也万厯元年今江陵筑第故里上特辍御前白金千两遣官赍送
　　
　　嘉靖中既为真人尚书邵元节陶仲文治显灵宫于内开法局而宫外复起大第其盛尚书端明顾尚书可学俱有赐第乃至通妙梁散人方士段瘸子亦有之不足为异也
　　
　　特赐额号
　　
　　髙帝以魏国公达勋业非常于居第左右特各建一坊榜曰大功又特署八字于德庆侯廖永忠门曰功超羣将智迈雄师以旌异之后襄阳任亨泰为礼部尚书得幸勅于原籍立状元坊不为例又亲书孝义门三字署于浦江郑氏之门皆非有司所请也
　　
　　世宗时因张文忠请立书院仍亲定名曰贞义堂曰抱忠楼曰宝纶及京师居第成赐以献皇帝御书荣恩堂字识其端曰皇考手泽又赐银印篆刻所赐孚敬字及白金四镒彩帛四束羊酒肴馔等物谕曰前闻卿自为堂曰荣恩所谓荣得君恩也朕思皇考尝手书三字朕恭装轴兹并银印一枚及彩帛等物以为吾君臣相庆之意庶见朕意云耳后杨文襄楼曰宝翰夏文愍书院曰忠礼堂曰琼恩楼曰宝泽李文庸楼曰珍谟汪荣和楼曰昭恩甘少保楼曰尊恩严分宜髙新郑亦各沾赐分宜堂额曰忠弼楼曰琼翰流辉供玄像阁曰勑赐延恩之阁京师堂曰忠正南昌楼曰宝翰堂曰耆德新郑楼曰宝谟堂曰鉴忠陶秉一原籍书楼曰圣翰琼光今上为张江陵赐堂额曰纯忠其左扁曰社稷之臣右扁曰股肱之佐堂对曰志秉纯忠正气垂之万世功昭捧日休光播于百年楼额曰捧日皆御笔
　　
　　赐号旌奬
　　
　　金乡忠壮侯王真以死难洪熈初进封宁国公加赐号曰効忠少师蹇义少傅杨士竒以辅导功洪熈初赐蹇号曰蹇忠贞杨曰杨贞一都督佥事杨俊以擒喜宁功景泰中进左都督特赐号曰忠能又真人刘渊然洪武初至京特赐号曰髙道
　　
　　赐宴华葢殿
　　
　　文皇帝时友爱诸弟每来朝赐宴于华葢殿辞亦如之世子郡王则皇太子宴于文华殿独宴尚师阿里玛亦华葢殿葢以亲王例宾之也十九年特宴兵部尚书赵羾于华葢殿以尚书夏原吉九年满上亲宴之武英殿一时咸以为荣
　　
　　辅臣三载考绩宴礼部
　　
　　永乐间尚书满九载如赵羾夏原吉蹇义方宾左副都御史李庆赐宴华葢等殿后内阁一品九载亦有宴独万厯十三年少傅申公满三载特赐宴礼部九卿三品皆陪列葢前无之典也又三年以少师满复如之上疏辞赐折宴白金五十两文绮四端
　　
　　赐禁苑乗舆
　　
　　宣宗时张太师辅蹇少师义杨少傅士竒夏少保原吉杨宫傅荣金宫保幼孜于西苑燕游俱骑而从时致仕少保黄淮以谢恩至京亦得从因病瘵特给肩舆嘉靖中勲辅郭太师勋夏少师言等前后以入直西城赐乗马夏公及翟少傅銮乃私以小舆使人腰之而行上闻不善也最后分宜以老特许乗腰舆年八十加恩赐肩舆俱禁中古今所未有之典
　　
　　赐禁苑直舍
　　
　　上在西城因赐诸入直大臣庐于无逸殿之左右厢然颇隘而受日至丁巳特建一舍于殿东官道之左以居分宜厅事皆南向别馆庖湢皆具又出百金以制一切器用分宜逐遂以居华亭公亦我朝希旷之典
　　
　　车驾东宫
　　
　　迎送功臣洪武三年征北大将军信国公徐达左副将军李文忠等讨北师还上自出劳于江上二年征南将军廖永忠副将军朱亮祖等师自广西还上遣皇太子率百官迎劳于龙湾既陛见皇太子送还第十五年命征南将军颍川侯傅友德副将军永昌侯蓝玉西平侯沐英等讨云南永乐五年征夷将军成国公朱能副将军新城侯张辅等讨安南俱上亲饯之龙江正德中太监张永讨宁夏叛王往回上迎送于东安门外
　　
　　天子临吊
　　
　　髙帝闻中山王讣至被髪徒步往哭又亲至龙江迎祭常开平邓宁河国初优礼大臣固已如此后唯武宗临祭张英公懋每一奠酒其家进五百金凡九奠南巡幸靳文僖第令畨僧遶座懴悔
　　
　　行幸大臣
　　
　　髙帝于魏曹二公及大勋臣第往往临幸以为常宣宗皇帝尝夜幸杨文贞第又幸英国公辅第留饮赐金帛又与中宫幸会昌伯孙忠第宴赉尤厚武宗南巡幸致仕杨相一清家饮宴三日赋诗酬和杨大出珍宝为寿至淮安幸总兵官镇逺侯顾仕隆第
　　
　　皇太后赐见
　　
　　宣德六年上奉皇太后谒二陵召少师蹇义少傅杨士竒太子少傅杨荣太子少保金幼孜太常卿杨溥于幄殿面加慰谕赐白金彩币酒馔万厯六年江陵还自葬父入谒仁圣慈圣俱加慰谕宴赉尤厚
　　
　　御制神道碑
　　
　　国初文武大臣薨逝例请于上命翰林儒臣制文立碑以后渐不请惟中山王姚恭靖乃二圣御笔弘治中昌国公先茔亦然若永嘉侯圹志之类则上偶为之非以为荣重也
　　
　　御制纪功文
　　
　　髙帝时灭元灭陈灭张最为宏巨之绩而未有如椽之笔以纪之至平夏明氏独以刘文成上颂不自居而归功于臣下然亦傅颍川廖德庆之殊遇也谨録如左
　　
　　洪武四年九月三十日朕亲纪征蜀二道总兵官功之低昂以旌忠勇有智之将又戒无谋钝兵之徒尔基再作平蜀颂一章为傅将军廖将军千万年不朽之功朕闻云从龙风从虎圣人作而万物覩此葢上古圣君临御恩及海内故贤者赞扬若非圣君安敢受此美称善扬者也朕本淮民因元失政豪杰忿争吾承人后偶获多兵训练为我调用有时命将四出有时亲征一方十五六年间羣雄敛迹惟西蜀一隅限山阻险是有戴寿者假明之童孩负固不伏阴生诡计说诱诸洞蛮夷为我边民患于是发兵二道命将分讨三年冬平章杨璟德庆侯廖永忠率舟师抵瞿塘戴寿以全蜀军民与之决战平章杨璟兵败收兵仅能与之对垒当年冬颍川侯傅友德将兵由西番道经阶文逾月而抵绵汉蜀兵莫敢当锋其戴寿者恃瞿塘之险选老弱守之西行与颍川侯一战戴寿披靡再战困逼成都其攻瞿闗舟师总兵者尚未尽知将军颍川侯木牌书其战胜次第顺川江而放流德庆侯获之连垒而进捣矶破闗而至伪京师幼主明升衔璧请降戴寿为傅将军生擒于成都于是中国清宁论将之功傅一廖二低昂定焉
　　
　　天佑我邦师出以律将忿则扬马嘶蹄蹈画角声张惟我颍侯智勇难量羌人稽首壶浆道傍劳我军士绵汉是行蠢尔戴寿率众来当一战披靡拒城且藏旬日困逼诣军请降傅将功就再歌瞿塘天生廖将与傅成双江风浩浩起我旌幢泊舟连捷直破瞿闗生俘伪主市肆无干遣使飞捷一刻数闗天产名将兵出农间非朕有能实由天监有臣在南居括苍山生而能文举笔何难谓我采择黼之班班
　　
　　诵此则主帅汤中山愧汗无地而杨平章者不知死所矣然后六年中山进封公而颍川以平云南始亦进封然傅竟不得与中山同赠王而德庆亦不获与平章同赠公事固不可量也
　　
　　赐调甘露浆
　　
　　洪武六年正月丙午上御武楼召御史中丞陈宁太子赞善大夫宋濓赐坐谈嘉祥之应勅中使入取所储甘露于宫中盛以翠罂玉洁珠圆世所未覩已而舁爨器至用金杓炼水二升火势既匀水涌成波上起自龙帐中亲启罂以投须臾融化与水为一上取罂倾泻二内侍举幕承之渣滓已尽重漉以绛纱囊上饮一爵而分赐宁与濓曰此天地至和所凝也卿等服之去沉疴延遐龄矣宁等饮毕奠爵于几顿首而退赋诗以记其荣又一日与濓饮濓素不胜杯杓举觞即辞上强之至三觞面如赭行不成步上欢笑亲御翰墨赋楚词一章以赐仍命羣臣赋醉学士歌且曰令后世知吾君臣同乐如此也复以濓乏骑乗勅皇太子选良马以赐上亲作马歌命近臣咸和之俾濓藏之为家宝
　　
　　君臣同游
　　
　　嘉靖十年上召大学士张孚敬尚书李时于西苑视蚕坛地赐酒饭珍饵御制西苑视榖祗先蚕坛位赋手授孚敬曰朕适有作卿等删润因命和以寓警戒之意孚敬请上手书各赐以为子孙世宝许之明日二臣进和赋上亦各赐手书御制赋如所请后数日并装成帙名曰咏和録赐之已复谕璁曰朕惟君臣之际固不可不严此在朝廷当慎他处则犹家礼然且汉文之召见贾生同语久而文帝为之前席今亦称美故君臣不交治功安成况朕在冲昧世事未经无一识见卿之于朕无异周公爱成王首以孝训于朕他特余事耳卿夙夜在公敬君尽礼昨见退逊太过恐非辅臣之于君者夫何谓辅导大臣与他诸臣不同故曰导之教训傅以德义保其身体此则不可以在朝之制相与明矣今后凡会议或卿有所奏可无拘时而来面相计处俾交修朕之性志有定方可广接他人庶有所酌别贤否耳朕又欲于今春奉两宫春游后与卿辈一游以仰遵我圣祖丕训亦以见幼孙之率由祖道当有宴乐预与卿言之十五年端阳节赐文武百官宴于奉天殿宴毕上幸西苑预命侯郭勋大学士李时尚书夏言候于崇智殿遣中官赍赐艾虎花绦百索牙扇等物上至勋等致辞谢上曰今日之宴一以赏节一以酬前月山中扈从之劳勋等顿首谢至水次上御龙舟召勋等各乗舟给酒馔命檝夫桨三臣舟近龙舟而行自蕉园迤■〈辶里〉至澄碧亭登岸复宴无逸殿勋等各称觞上寿尽欢而罢
　　
　　宴坐超本列
　　
　　永乐中北征还大宴羣臣第功时大学士杨荣金幼孜以五品特勅与兵部尚书方宾同列而坐嘉靖中恩荣宴于礼部读卷官少詹事兼学士李本秩第四品以内阁故特奉旨班尚书末久之复举恩荣宴巡绰官太保左都督陆炳亦奉旨班尚书末葢少詹都督故事当东西向坐耳万厯初内阁吏侍申时行亦班坐尚书末用本例也
　　
　　赐大臣父母
　　
　　文皇既宴尚书赵羾于华葢殿辍御前酒馔悉以赐其母又以元宵节宴羣臣知尚书夏原吉母观灯赐酒食钞二百锭今上尝以大红蟒纱衣一袭银钱二十两赐张江陵父以圣母命玉花坠七件彩衣纱六疋赐其母寻父封少师文明卒后奉母入京上及三宫俱有赐上赐金嵌宝首饰一副银八宝一百两青红蟒衣四疋里绢四疋甜食盒二副仁圣太后金首饰一副纻丝六表里食盒八副慈圣太后金嵌宝石首饰一副珍珠环一双青红蟒衣二套银八宝五十两食盒八副
　　
　　二品赐玉带
　　
　　玉带为一品常系服色大臣品未及而特赐者许系今人不知往往以为玉带非赐不得系误也其未至一品而赐玉者洪武中弘文馆学士罗复仁天顺中尚书王翱马昂大学士李贤成化中尚书白圭弘治中大学士李东阳谢迁翱贤东阳迁旋加至一品正徳则大学士王鏊费宏杨一清靳贵尚书曾鉴许进顾佐刘玑孙交石玠杨潭李杰张彩刘机曹元王敞白钺李逊学王鉴之毛澄右都御史王鼎内鏊宏一清贵旋加至一品嘉靖中非一品而赐者大学士袁宗皋尚书邵元节陶仲文郭文英也元节以下皆异流圭钺父子俱官太子少保而沾此赐尤竒
　　
　　赐坐
　　
　　洪武中大臣如魏国公达等不时赐宴预坐及学士承旨宋濓等隅坐讲论至仁宗亦然正綂以后废矣虽孝宗之敬礼阁臣世宗之宠眷张夏叩头长跪不闻坐论也嘉靖末分宜赐坐一次惟真人陶仲文召对坐无算乃至陶南西向上北东向以陶坐绣墩上亦坐墩不设御坐入则迎于廷出则送至门握手乃别
　　
　　手札不名
　　
　　髙帝尝与刘诚意宋承旨书御讳顿首复伯温老先生及景濓先生是时为国公也
　　
　　世宗手札贵溪为公谨分宜为惟中然不过三四而已余见永嘉奉御札百余道内二十余道称元辅张罗峯或大学士张罗峯或张少师罗峯又面呼罗山遂有御札称少师张罗山最后一札称茂恭当时杨石淙桂安丰应亦有之而余未之见今上御书与江陵自万厯元年十一月以后皆不名内圣谕先生启沃朕心平治天下功已在社稷兹当六年考满特于例外加赐银一百两蟒衣斗牛各一袭少示优眷不必辞又谕朕闻先生父母俱存年各古稀康健荣享朕心嘉悦特赐大红蟒衣一袭银钱二十两又玊花坠七件彩衣纱六疋乃奉圣母恩赐咸钦承旨家僮往赍之外银钱二十两是先生的又手谕白燕莲花俱进献圣母甚是嘉悦却独产翰林院中先开于密勿之地上天正假此以见先生为社稷祥瑞花中君子朕赖先生启沃固不敢颠纵何德之有又御笔勅谕元辅张少师朕以幼冲嗣位赖先生匡弼启沃四方治安九边宁静我祖宗列圣亦鉴知先生之功就加显爵不为过乃屡辞恩命惟一诚辅国自古忠臣如先生者罕朕今知先生实心不复强特赐坐蟒衣一袭银钱五十两以示优眷用成先生美德其钦承之故谕以后辞礼益郑重不可枚举江陵殁凡有谕蒲坂吴县亦多不名
</div>
    <div class="pagination">
<a href="弇山堂别集_page21.html">上一页</a><span>...</span><a href="弇山堂别集_page17.html">17</a><a href="弇山堂别集_page18.html">18</a><a href="弇山堂别集_page19.html">19</a><a href="弇山堂别集_page20.html">20</a><a href="弇山堂别集_page21.html">21</a><span class="current-page">22</span><a href="弇山堂别集_page23.html">23</a><a href="弇山堂别集_page24.html">24</a><a href="弇山堂别集_page25.html">25</a><a href="弇山堂别集_page26.html">26</a><a href="弇山堂别集_page27.html">27</a><span>...</span><a href="弇山堂别集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
