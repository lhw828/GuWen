<!DOCTYPE html>
<html>
<head>
    <meta charset="UTF-8">
    <title>曾公遗录 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曾公遗录 - 第 16 页/共 22 页</h1>
    <div class="content">是日，太母手书付三省云：「决以祔庙后还政，可令中外闻知。」文词尤精详，非词臣可及。

癸卯，大祥，赴福宁，上酌献讫，移班奉慰，退诣内东门，进名，遂易禫服。斩脚素纱幞，淡紫公服，墨带，皂鞍辔，皂伞。鞍、伞太常亲定。故事，用布。夔初云：「须裹白头巾。」左辖以为不然，争甚久，夔云：「鞍、伞已改旧制，乃用元度之论。」辖大忿云：「西极亦尝云，何独卞?」夔云：「丧与其易也，宁戚!」辖怒云：「是卞欲易丧制也?」余云：「当召礼直官询之。」礼直官云：「当用皂巾。」夔遂屈，辖令太常供状易皂巾。又易常服，赴东阁门听第二批答，拜第三表，遂同赴都堂，易服归。

甲辰，迎阳起居，合门传中使语，以上服动利药，今减文宇。同呈皇太后手书，上云：「皆出太后圣意，甚坚确。」得旨，令颁降施行。再对，奏事毕，因言：「皇太后两降手诏，不唯德意甚美，兼文词粲然，非外廷词臣所能及，中外莫不称诵。」上又云：「皇太后圣意坚确如此，亦无人启迪，皆出圣意。」余云：「此甚盛德，近古所无有也。」是日，上服垂脚素纱幞头、蓝铁带、淡黄袍。上自初践祚，面微肿，额及唇有疮，至是虽稍减，然未愈。且宣谕云：「以初召入时被惊，后苦疮肿，服凉药多，觉泄滞，昨夕又动利。」众皆云：「凉药不可过，但当解利尔。」退诣内东门覆奏。

是日，三省呈中宫王氏以九日鏁院，十日降制。中宣三月当就馆。

初，同呈手诏，太后云：「皇帝盛年圣聪，本不须同听政，但以再三，不得已从降请，比俟殿，便欲退处，今至祔庙，亦黾勉也。先丞相最被遇真皇，先一年薨，不及策立仁宗，相公等皆知先丞相事业。旧尝见文言：谓经也。慈圣盛德，然还政亦差迟。至今记得此语，以此不自遑安，如此，庶几不违父教，不辱先相门风。又俗谚云：『被杀不如自杀』，不成更待他时，教他人有言语后还政?何如先自处置为善。」众皆称颂皇太后盛德，前世所无。余云：「自古母后临政常患迁延，不肯复辟。慈圣盛德如此，犹须韩琦陈请，乃降乎书还政。皇太后听政，未逾月间两降手书，又决以祔庙后便还政，此诚自古所无。以至手书文采，外廷词臣莫可彷佛，臣等不胜叹诵而已。」三省云：「已得皇帝圣旨，颁降施行。」答云：「甚好。」

是月，内批：「王恩昨除马军都虞候，起躐在王崇极之上，虑别有意义，可速具缘由进入。」余寻入札子云：「王恩差除用燕达、刘永年例，超转在王崇极、张璨之上，所有恩依系三日同进呈，降指挥见检寻文字，候奏事日面陈次。」寻以文字三省，候奏事日同呈，三省称善。

前一日，又批：「李许令罢泾州，便赴阙，仍令管句山陵事务，灵驾行日，分布四面巡检。」许元佑中以附会陈衍，特除合门使，余人不得援例，大行颇切齿，屡欲罢黜，以长乐故隐忍而已。后又乞归，长乐尝为干祈，而大行不听。余亦曾特许奏旨，大行云：「不独今未可归，任满更与在外一郡，不可令还此。」

乙巳，禫服，赴福宁，上行酌献礼讫，移班奉慰，皆举哭，上见羣臣，亦掩面发哭。退诣内东门，进名讫，归府。是日，以御殿有日，自东华门入，繇内东门赴福宁，自此皆然。

丙午，四七，福宁临讫，奉慰、进名如前。

丁未，旬休。

戊申，御崇政，上素纱帽、白袍、角带，凡起居、奏事、上殿班及引后殿公事，悉如常仪，唯应见谢者，十舞蹈、四拜起居而已。同呈青唐边报。

又呈王恩躐迁在崇极及张璨之上。是时，河东方收复，葭芦寨张构、王舜臣等引兵渡河，而崇极不出。诸路副帅于进筑讨荡之际，未有不统制军马出寨者，大行以崇极管军副帅，而边事之际乃不与驱策，遂罢知代州。及管军递迁，遂擢王恩于其上，兼每以元佑末除崇极、张璨为管军不当，上再三云：「张璨作管尤可怪，今在否?」余云：「已作宫观。」

又呈增崇故太妃茔寝事。太常欲即茔为园，即园立庙，并作木主及作寝殿，又追谥，以谥号为园名，及礼部乞一切用元德、章懿故事。余云：「此事难言。若改为园陵，即与温成同；立别庙，即与章惠同；若追谥，尤不可，异日必须改卜，无不祔陵寝之理。庙必升附，庙殿必在景灵乃为得礼，然恐皆未可议。礼部便欲用章懿故事，尤为不可。」上云：「会得会得。此皆不可行。」余云：「元德皇后初已追尊，然岁时荐飨止设幄殿，命内臣行礼，唯此故事可用。」上深然之。三省亦皆以为当如此。余又言：「太常欲增高坟冢，此尤不便。私家已葬，一毫不敢轻动，况终须改卜，何用增广。」上亦深以为然。余因言：「近岁于裕陵补治沟井，用工数百万，不唯震惊陵寝，兼今日已无效矣，以至埋玉兽以求继嗣，亦已无验。」上云：「用数万杵畚筑，岂不震动玉兽，尤不正。此乃邪法，不知何人建此议?」三省云：「只是阴阳家之说，乃日官所陈。」上叹息再三，三省亦纷然以为非便。又言：「张商英言瓮听之说，则陵寝震动可知。」再对，余因言：「沟井事皆三省奉行，当时一无所陈，今乃亦以为非便。」上云：「青唐事亦然也。事之举措，当慎之于初。」余云：「圣谕尽之矣。」先是，议故太妃崇奉，礼官既率意妄作，并不检详典故，三省亦无所可否，余独于《真宗实录》中检元德故事，令书吏录送三省。及是，上独以此为可行。夔云：「内侍行礼太轻，乞以从官行事。」余云：「此亦不妨。」上遂许之。宰执初以祟奉于母后有嫌，然难于开陈，及进呈，上涣然洞晓。

次日，左辖以忌日失于申陈，遂再禀，欲前后殿不坐。上已难之，云：「莫可坐后殿?」众云：「臣僚私忌犹给假，恐不可视事。」上从之。及命已下，再批出云：「故皇妃忌日，止坐崇政殿。」遂追改前命。上意欲隆太后，犹以此为有嫌，故不欲再禀。

余及许蔡授覃恩告，寻告免、宣答、赐坐、赐茶如常仪。升降皆不拜。

是日，除林子中为魏帅，郭知章太原，叶祖洽真定。余初禀上，以祖洽所坐与蒋之奇同，之奇已还禁林，而祖洽独未牵复何也?上云：「只为无阙。」余云：「知章则工部有阙。」上云：「甚好。」夔遽云：「一省见进呈。」又欲除嘉问作镇帅，余云：「祖洽召还则已，若未召，则真定当与祖洽。」上亦云：「好。」既而三省遂除嘉问青州，召范镗为给事，以赵挺之为工侍。命出之日，外议喧然以为不当。己酉，同呈边报。又呈贾昆修奉山陵，特支公使钱二千贯，及借二年公使。又呈中批，戊申日晚批出。以曹诵为步帅，王崇极殿虞，贾嵓步虞，王愍捧日四厢，苗履龙神卫四厢。余遂言：「王崇极已在王恩之下，王恩在泾原累出塞，及守平夏有功，见欲置之边要；崇极在代州乃闲地，今却超迁，是贬恩也，恐未安。」上云：「却忘了王恩，便可改正。」又云：「昨日编排管军文字，颇劳动，却觉不快。」会等又云：「苗履已除管军，庆帅见阙，欲差知庆州，兼履见任边防，合除团练使。王愍即止除刺史。」上皆从之。

再对，余以先定三省、密院同奏事于皇太后，与故事不同，遂令本房以贴子贴三省。门下云：「不知元改因依。」尚书省但检坐故事回报。中书云：「请问太常寺。」遂下太常，答云：「蒙门下相公指挥，为故事不明，即令内中帘前同奏事，谓福宁请对时也。合依见奏事为定，遂改覆宇作同字。」再问之云：「若谓帘前同奏事，缘皇帝前亦系同奏事，岂可便以为定?」答云：「礼部两次退状令改，非敢辄行更改。」遂问，礼部云：「都省批退。」都省初批退，乃以用帝后同坐故事，故退。是日，遂具以取索到文字进呈。上云：「三省亦呈来。」夔见密院取索甚急，故先进呈。余云：「臣独当密院，于帘前独班奏事，固自以未安，然于皇太后礼数有所贬损，兼不曾与同列商量，又不曾面奏取旨，只暗地谕太常，改覆奏事作同奏事，以此不敢不理会，不知当理会否?」上云：「禀皇太后，必有圣旨。」闻禁中亦已知改故事矣。余云：「以有条约，不敢独禀皇太后。」上云：「留身不妨。兼此事已是自家理会得，是与三省同禀，亦不妨。」余云：「臣非不知此，然欲先禀陛下及皇太后，如合理会，方敢与三省同呈。」上云：「但留身。」余云：「臣弟肇比蒙收用，于迎阳听政之日，臣已曾曲谢，及至帘前，不敢留身，以此未曾谢皇太后。今得旨留身，即欲因而致谢。」上云：「甚好。」至帘前同奏事讫，余遂留身。因陈弟肇蒙恩收用，臣于听政之日，即曲谢皇帝，及至帘前，却以三省立条令同奏事，不敢留身，适得旨许留，方敢陈叙：「臣弟肇流落日久，特蒙收召，实出异意。」再拜讫，遂进呈改覆奏文字，具言太常云得门下相公指挥。余云：「臣独当密院，非敢于帘前独班奏事，但故事如此，下不与同列议，上不禀旨，便阴谕有司改此一字，在臣不敢计较，然于皇太后礼数有所贬损，不敢不陈。适得圣旨云：『但留身必有圣旨。』」太母云：「他怎生敢将上来?怕这里捉下。」余云：「章惇怕臣于帘前独对，不知何意?况惇于定策之际，已是失言，不知恐惧，又于皇太后礼数上辄行更改，一无所畏惮，太大胆。」太母云：「先帝养成他大胆，只是疲赖。当时曾于帘前议立先帝，以此一向大胆，无所畏惧。他初作相时，是蓝从熙去宣召，从熙是圣瑞合中人，说与惇云：『此命皇太妃之力为多，将来何以报答?』昨先帝病危，圣瑞曾云：『只十二哥是姐姐肚皮裹出来，你立取十二哥即稳便。』先帝自此气不复语。」余云：「此语惇何以得知?」太母云：「必是从熙。」余云：「若如此，罪尤不可胜诛。」太母云：「诛戮有余！事在裹……」太母语声甚低，余附耳于帘前，然不晓，凡所记者才半尔，兼多再禀乃详晓。余云：「皇帝践祚，内外皆有异意之人，上识虑高远，以此坚请太后同听政，不然，谁冀与为助者?」太母云：「诚如此。非皇太后谁助之者?上拜却无数，至泪下，以至勉从他所请。」余云：「皇太后勉同听览，然未一月间两降手书，遂决以祔庙后还政，颁告中外，此自古所无。臣非敢面谀，自昔母后临朝，常悉迁延，不肯还政，诚未有此比，皇太后甚盛之德，中外之所叹诵。」余又云：「适所进呈文字，取圣旨。」太母云：「这里也不争，却是他朝廷事体，既合改正须改正。」余遂退，三省于内东门伺候久之。是日，宣九公主麻。上是日又问子开云：「他只是为人所嫌忌，故久在外。」余云：「臣兄弟立朝粗有本末，不敢自叙，然肇昨以修《实录》得罪，然末进书时已去，故初得修撰；陆佃书成乃去，又在元佑中除学士，尚书却云『情实稍异』，先复职移藩，中外深以为不平。臣亦尝陈于先帝，亦有悯怜之意。今既被收用，陛下自可察之，其用心如何?」

庚戌，同呈陇拶等引见仪注。

又圣瑞增崇仪数，除六龙舆依旧，只进龙凤舆外，并依太常寺所定。

又惠卿放罪，当上表谢，而用札子。已经大赦，札与惠卿知。

又同呈改「覆奏事于皇太后」为「同奏事」，太常云：「门下相公指挥，及不当以福宁奏事为例。」余云：「未论事理是非，然改故事岂可不禀陛下及皇太后旨。」上顾余云：「皇太后圣旨云何?」余云：「太后云：『这里也不争，然事干朝廷体，合改正须改正。』」上云：「须依故事。」余云：「三省、密院各有职事，未闻三省同呈密院文字，密院同呈三省文字，然此事臣等本不与议，又不曾奏禀，臣等皆罪人。」小凤云：「失于点检，只作熟事押过。」左辖亦云：「实失于详览。」夔云：「曾签书否?」余云：「适已奏，失于点检，皆是有罪之人。」左辖云：「章惇岂止此事不商量，于定宗庙社稷大计，亦不与众人商量便启口。」众莫敢对。上云：「依故事改正。」再对，上问：「今日便独奏事?」余云：「虽已得旨，而文字未下，恐且须同奏。」

是日，除王恩知镇戎军，姚古知会州。因言：「军班有条，不得知州军，然祖宗以来例甚多，如狄青、和斌辈皆是。」上许之。余因言：「陛下践祚以来，收用韩忠彦等，中外翕然慰悦。及三省除范镗作给事中，赵挺之为工侍，外议皆以为不平。自官制以来，中书舍人、给事中皆耳目之地，差除号令一有不当，皆得以缴驳，其事任不在言事官之下，今以镗处之，实未允众论。然天子者一日万几，陛下深居九重之中，小大之务何缘一一亲省，但耳目之地得人，则上下官司孰敢为奸欺者。今日先务，莫如言事官最为切要。臣录到台谏官阙，台官六员阙四员，谏官六员阙五员。」上矍然，令留下。余因言：「董敦逸、陈次升、孙谔、龚夬皆尝为言事官，可取用。」上云：「邹浩亦是。」又云：「言事官岂可置之死地，新州乃必死之所。」余云：「不独浩，次升得南安，亦死地，近瘴疠，一军官吏死者大半。」上又叹息云：「岂可置之死地。」余云：「敦逸敢言气节，昨录问瑶华狱，先帝欲贬斥，臣以谓狱出于掖庭，以侍御史录问，欲以取信天下后世。今乃贬，何以取信。」上云：「瑶华狱本亦无事。」余又云：「叶涛乃臣甥壻，然在朝廷击章惇无所假借，与蔡卞友壻，然排击卞尤甚，臣虽亲，可以无嫌，况曾作舍人，与敦逸皆可在谏议大夫之选。其它士论所称，如陈瓘、王涣之、张庭坚之徒，皆可用，恐未可遽，则已试之人，不可不收召。」上云：「安惇作中丞。」盖言其不称职。余云：「凡今日言官，皆可见，非独惇也。」上云：「昨日谏官王祖道上殿，所陈殊无伦理，又掉下笏，取得一札子，却掉下图子。山野可怪!」余云：「非独山野，其不称职皆此类也。」

前一日，批付中书，向氏三叔各迁一官，三妹封国夫人，白身二十一人与恩泽，宗回、宗良建节。遂同呈，以是夕鏁院。

再对覆奏事，余更不欲喋喋，但略陈改正而已，左辖云：「元不曾商量。」帘中默然。

是日，再对，上云：「蔡卞便如此说。」盖言其斥惇定策事。余云：「臣奉不敢言，卞本与惇为死党，今相失，故讦扬如此。」上云：「惇全无颜色。」上及太母呼余，但云「枢密院」。以上及卞所言，遂具陈昨日帘前坚请同听政之语，上亦然之。

辛亥，聚都堂，差湟州职官、曹官毕。

夔赴文德，宣二白麻。

壬子，月望，福宁临慰、进名如常仪。

癸丑，五七，临慰、造名如仪。退，御紫宸殿，朔参官皆赴，余并垂拱班，并如仪。退，赴启圣院起道场，三省相国寺。

甲寅，寒食节，临慰、进名如前。是日，师朴、安中亦入乞。

乙卯，诣普照鼓所致祭，食罢，至余氏女舟中，日昃乃归。

丙辰，永定忌，西合进名退，赴熙文行香。

丁巳，旬休。

戊午，朝垂拱，百官四拜起居。

同呈胡宗回奏鄯州利害。诏令王瞻以心白首领分治青唐讫，引兵归湟州。陇拶今依旧主管青唐，当议与河西留后。又令相度遣王愍、姚雄往鄯州同共措置，令王瞻受王愍节制，依军法施行。

韩粹彦等奏，使回至白沟，闻国哀，易衣、乘、从人，过界举哀成服。不曾与送伴相别，不戴幞头，衩衣，披毛衫，从便门出。特罚铜二十斤。

再对，皇太后殿使臣及诸色人推恩，并依宣仁例，各转一资。上云：「太母极不欲，然故事当尔，故批出。」余云：「皇太后每事谦挹，诚盛德也。」

余又言：「陛下践阼以来，收用人材，以至号令政事深合人望，中外无不欣悦。然臣尝论，今日先务，莫如言路阙人，若此地得人，则耳目寝广，何所不闻，中外大小之吏，不敢为奸欺，则可以垂拱无为而治矣。愿更留圣意。兼登极大赦，非常赦之比，窜谪之人，延颈以望生还，方春夏瘴疠之时，早得迁徙，为赐实大。圣谕以谓邹浩岂以置之死地，如浩者，万一不得生还，于朝亦非美事。」上云：「浩击惇甚力，章疏具在。浩之贬，惇或与闻，度惇必未肯便与移叙。」余曰：「圣谕如此，臣复何言。如此即不容批付三省，不必指名，但以大赦，应牵复、移叙之人速具姓名取旨，则必不敢缓也。」上深欣纳。帘前具以陈，亦再三称善。因云：「元佑之人虽不可收用，岂可不与量移。」上云：「亦自有轻重。」余因言：「大行圣质睿明，臣与韩忠彦绍圣初每闻德音，未尝不称颂叹息。惇以范纯粹议弃地为可诛，大行答以：『岂可以一言废人。』其后浸润听受，寝不可解。惇每议论，不问士大夫以至民兵，但云『铢了斫了』。」上云：「大行在禁中亦每有此语，乃不知惇言如此。」余云：「误朝廷举措非一事，多此类。如贬窜元佑人过当，虽以诋訾神宗政事为言，其实多报私怨。以至王珪于定策之际云：『上自有子』，无不正之语，但以迟疑为怀异意，自宰相师臣降为司户参军。岂不太过?」上云：「惇今日之语如何?蔡卞便面斥其语。」余云：「惇若稍知义理，何颜复见陛下。非圣德仁厚，何以涵容至今。惇但欲阳为不采，以掩覆其事，然当日帘前厉声，唯恐众人不闻，左右阉侍百余人，无不闻者，故即日喧传中外。」上云：「此事固当密禀皇太后。」余云：「惇非独与臣等争先，乃欲与皇太后争先，以为己功也。」上云：「渠下马处曾有人说话，有人见。」又问：「是时在禁中宿?」余云：「自九日宿省中。」上云：「果是。」又云：「知其为人否?」余云：「惇固所深知。」上云：「不然。」余云：「简王，臣等未尝敢询宫邸中事，然有一人尝使令，云多与使臣辈聚饮。」上云：「殿侍之类皆同坐饮酒，并酷刑，有性气。」余云：「臣亦尝闻皇太后宣谕云，有交通语言者。诚如此，罪亦大。」上云：「大行但以当日帘前定策事为功，故听任如此。」余云：「有功固不可不录，然岂可供以国事。臣亦累于大行前开陈，以谓千金之家择一主干财物人，亦不可不慎，况天下重器，宗社安危，大计所在，岂可付与人作挞。兼祖宗以来，以一相当国者有几人？」上云：，「终不置右仆射何也?」余云：「臣以地势有嫌，固不敢及此，然每见朝廷政事末厌物议，亦不能自己，未尝不反复开陈，大行亦无所不优容，亦深知惇等欺罔，但一切涵容尔。」上又问：「今日须分班覆奏事。」余云：「已降指挥，自当尔。」上云：「故事当如此。」

是日，韩忠彦、黄履对。当日晚批出，除执政。

己未，同呈边报。又令秦希甫更不同共相度鄯州事宜。

吕惠卿奏言：「已与西人誓约，恐落蕃归汉人亦不当收接。」惇云：「此事恐须从他所奏。」许将助之。余云：「将士陷蕃，能拔身归汉，亦大不易，岂可不收接，却送与西人令杀戮?此不近人情。」惇、将云：「如此一项，须别作一行遣，令于偏僻处收接。」余云：「无可行遣。誓表但云：『不得理索、不得收接逃背人。』此非理索，又非逃背，何可不收接?于誓表亦无违。」上深然之，左辖亦以余言为是。再对，上遽云：「落蕃人岂可不收接?许亦如此乱道，殊可怪。」余唯唯而已。

因言：「三省已除忠彦等，密院阙人，乞早差人。」上笑而已。帘中云：「见拟议。」余又言：「台谏官阙人，不可缓。」太母云：「祖宗设言事官不错，何可阙人如此，亦住不得，见商量。」

庚申，六七，赴临、奉慰、进名如仪。

是日，闻刘拯驳忠彦告。

辛酉，同呈嵬名阿埋、昧勒都逋与率、渭州都监。两人者自余获，章楶累乞于边上使唤，大行深不然之，手诏诘责，楶极恐惧，二府亦屡陈当责付楶，亦不听，故迁延迄今。而都下廪给糜费，又占官兵使臣颇多，至是，乃遣行。夔欲与小将，余以大行意不欲，故止除率。

再指挥熙帅，令王瞻尽以兵马交付王愍。

再对，呈御药院以下内臣覃恩迁官。北使展限，遗留番二十九日，登位番三月六日。上谕云：「禁中修造，华饰太过，墙宇梁柱涂金翠毛，一如首饰，又作玉虚，华侈尤甚。」又云：「仁宗作一宝座，议者以为华丽，遂致之相国寺。今非其比，外人何以知，邹浩亦尝论列。」余云：「禁中地窄，玉虚诚不须作。其它亦多不知，但曾从驾至北郊，宣入赐茶。次日，大行谕云：『昨日尽见北郊宫殿，只是彩绘比之他处精好，外面人言使了多少金也。』」上云：「不然。赐茶处是寝殿，前后殿有流杯曲水及亭榭，无非金翠，亦与首饰一般。邹浩敢言，无所不论，须召还乃是。」余但再称赞。因言：「刘拯驳韩忠彦告何敢尔。英庙除王畴枢密副使，钱公辅缴词头，贬团练副使。拯何可容。」上云：「不识拯，亦不知其为何人?」余云：「蔡卞门下士。臣尝争论范纯粹罢帅无罪，不可不与邓州，卞力争。既而即日拯有文字，言『大臣阴与为地』，大行怒，数诘卞云：『拯何以知?』令分析，众救之，遂已。」上云：「亦不知是卞门下人。然拯但云『忠彦戚里，未敢行下』；寻批出，便行奏云：『谨已依旨行下讫。』」余云：「此尤不可，乃是尝试陛下之意尔。若可论，当力争，岂可便行?如此乃是奸憸，尤可黜。况拯与忠彦同省，岂可共处?兼韩治昨日来见臣，云拯方驳奏，次日却来贺忠彦，其举措可知其不正也。」上云：「须是一外任。」帘中之言亦然。乃云：「尀耐。」又云：「一面驳奏，一面厮看，好读书人。」余云：「臣亦曾于皇帝前力言，给事中乃耳目之地，以拯处之，已不可，近又除一范镗，乃惇门下士。」太母惊曰：「又是他面上人?」余云：「见议除出外。」】

壬戌，同呈熙河追停降官人不用叙法，已经大赦，听依常法收叙。

又令陕西、河东依熙河路，岁支钱作分水陆追荐汉蕃阵亡人，元佑中减钱指挥不行。夔、辖因言：「司马光聚集不乐神宗之人，毁废法度，此事仅存，但减钱尔，其它废坏者不一。」太母亦云：「神宗政事，岂可专欲毁废。」

再对，又论拯，上云：「拯自有文字乞出，见商量。」又云「拯与镗必逐。」又问何以处镗，余云：「已议高阳帅，俟忠彦等供职，同进呈次。」帘中亦云：「拯迟不得。」【余云不可迟故。】上又云：「雕印文字果有之。」余云：「臣何敢欺诞。」【先是，余陈云：「陛下昨除忠彦等八人，市人雕印出卖，谓之快活差除。以此观人，则士论与人情可见矣。」】上谕云：「惇等犹言肇等未当收用。」余云：「臣不敢喋喋，愿更博釆公议。」上又问：「肇何可到?」余云：「恐辞免未敢乘驿，然亦不出旬日必到。」上又言：「狂妇骂惇云：『你也是宰相，莫是司马相公否?』又云『来做孝』，闻之否?」余云：「亦闻之。此事极怪，似有物使之因言。先朝每深惩指斥者，然杀之不能禁。陛下罢武德侦逻，然亦不闻有狂言者，中外皆知圣德仁厚，自士大夫下至闾阎仆隶辈，人人鼓舞，称颂而已。」癸亥，章懿忌。是日，批出，求内臣可任带御器械者，以乐士宣对，从之。

</div>
    <div class="pagination">
<a href="曾公遗录_page15.html">上一页</a><span>...</span><a href="曾公遗录_page11.html">11</a><a href="曾公遗录_page12.html">12</a><a href="曾公遗录_page13.html">13</a><a href="曾公遗录_page14.html">14</a><a href="曾公遗录_page15.html">15</a><span class="current-page">16</span><a href="曾公遗录_page17.html">17</a><a href="曾公遗录_page18.html">18</a><a href="曾公遗录_page19.html">19</a><a href="曾公遗录_page20.html">20</a><a href="曾公遗录_page21.html">21</a><span>...</span><a href="曾公遗录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
