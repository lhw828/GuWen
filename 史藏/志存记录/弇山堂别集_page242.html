<!DOCTYPE html>
<html>
 <head>
  <meta charset="utf-8"/>
  <title>
   弇山堂别集 - 第 242 页/共 267 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇山堂别集 - 第 242 页/共 267 页
  </h1>
  <div class="content">
   ●钦定四库全书
　　
　　弇山堂别集卷七十九
　　
　　（明）王世贞 撰
　　
　　○赏功考中
　　
　　永乐八年论北征功行赏领队都督赏银百五十两彩币八表里钞四百锭都指挥赏银百两彩币六表里钞三百锭指挥银六十两彩币四表里钞二百锭千户卫镇抚银四十两彩币三表里钞百六十锭百户典仗所镇抚试百户银二十五两彩币二表里钞百二十锭总旗布六疋钞百二十锭总甲小旗布五疋钞百锭小甲布四疋钞八十锭随伍官总旗比领队减半总甲小旗将军力士校尉军吏军余等布二疋钞六十锭齐力杀退贼众者领队官伯彩币五表里钞三百锭都督彩币四表里钞二百四十锭都指挥彩币三表里钞二百锭指挥彩币二表里钞百六十锭千户卫镇抚彩币一表里钞百二十锭百户典仗所镇抚试百户绢三疋布二疋钞百锭总旗布四疋钞八十锭总甲小旗布三疋钞六十锭小甲布二疋钞五十锭随伍官总旗比领队减半总甲小旗将军力士校尉军余军吏布一疋钞四十锭摆队见阵而未交锋领队都督彩币二表里钞百二十锭都指挥彩币一表里钞百锭指挥绢三疋钞九十锭千户卫镇抚绢二疋钞八十锭百户典仗所镇抚试百户绢二疋钞七十锭总旗棉布三疋钞六十锭总甲小旗棉布二疋钞五十锭小甲棉布二疋钞四十锭随伍官比领队减半旗甲将军军人力士校尉舍人军余军吏人等棉布一疋钞二十锭管脚力辎重者领队官都督彩币一表里钞百锭都指挥绢二疋钞九十锭指挥绢二疋钞八十锭千户卫镇抚绢一疋钞七十锭百户典仗所镇抚试百户绢一疋钞六十锭总旗布一疋钞五十锭总甲小旗布一疋钞四十锭小甲布一疋钞三十锭力士校尉军余军吏等布一疋钞二十锭阵亡伤故加赏之半官仍给麻布赍粮一品米六十石麻布六十疋二品米五十石麻布五十疋三品四品米四十石麻布四十疋五品六品米三十石麻布三十疋赏征北总兵官武安侯郑亨银二百五十两彩币十二表里钞六百锭安逺伯栁升银二百两彩币十表里钞五百锭余皆如格赏之
　　
　　十二年将士赏例随驾三千官军内领队者伯都督赏银百五十两彩币八表里钞四百锭都指挥银一百两彩币三表里钞三百锭指挥银六十两彩币四表里钞二百锭千户卫镇抚银四十两彩币三表里钞百六十锭百户所镇抚银二十五两彩币二表里钞百二十锭总小旗甲银五两绵布五疋钞一百锭随伍官比领队各减半总小旗甲将军力士校尉人等绵布三疋钞六十锭领神机铳手侯银二百两彩币表里十钞六百锭射中敌人马者不分官旗军银三十两钞百六十锭齐力接应者领队都督彩币表里四钞二百四十锭都指挥把总指挥彩币表里三钞二百锭指挥彩币表里二钞百六十锭千户卫镇抚彩币表里一钞百二十锭百户所镇抚绢三疋钞一百锭总小旗甲绵布四疋钞六十锭随伍官比领队各减半总小旗甲人等绵布二疋钞四十锭其摆队内领队者都督彩币表里二钞百二十锭都指挥把总指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞四十锭随伍官比领队各减半总小旗甲军士人等绵布二疋钞三十锭其守营领队者都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军力士校尉人等绵布一疋钞二十锭大旗大营马队并哨马官军人等下马当先败敌者领队伯都督银一百两彩币表里六钞三百锭都指挥银六十两彩币表里四钞二百锭指挥银四十两彩币表里三钞六十锭千户卫镇抚银二十五两彩币表里二钞百二十锭百户所镇抚银十五两彩币表里一钞八十锭总小旗甲绵布四疋钞七十锭随伍官比领队减半旗军人等绵布二疋钞四十锭齐力接应者领队都督彩币表里四钞二百锭都指挥彩币表里三钞百六十锭指挥彩币表里二钞百四十锭千户卫镇抚彩币表里一钞百二十锭百户所镇抚绢三疋钞百锭旗甲绵布三疋钞五十锭随伍官比领队减半总小旗甲人等绵布三疋钞四十锭其摆队内领队者都督彩币表里二钞百二十锭都指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞二十锭随伍官比领队减半总小旗甲军士人等绵布二疋钞三十锭其守营领队者都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军校尉力士人等绵布一疋钞二十锭领围子手把总都督银一百两彩币表里六钞三百锭接应杀敌领队者都指挥彩币表里三钞二百锭指挥彩币表里二钞百六十锭千户卫镇抚彩币表里一钞百二十锭百户所镇抚绢三疋钞百锭总小旗甲绵布四疋钞六十锭随伍官比领队减半总小旗甲人等绵布二疋钞四十锭其摆队内领队者都指挥彩币表里二钞百六十锭指挥彩币表里一钞百二十锭千户卫镇抚绢三疋钞百十锭百户所镇抚绢三疋钞百锭总小旗甲绵布四疋钞六十锭随伍官比领队减半总小旗甲绵布二疋钞四十锭其守官领队者都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军力士校尉人等绵布一疋钞二十锭养病守营能奋勇领众杀敌者其领队官都督银五十两彩币表里四钞二百锭都指挥银四十两彩币表里三钞百六十锭指挥银二十五两彩币表里二钞百四十锭千户卫镇抚银十五两彩币表里一钞百锭百户所镇抚银五两绢二疋钞六十锭随伍官比领队减半总小旗军人等绵布三疋钞六十锭随侍幼官幼军并旗手卫旗鼔手领队者都指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞四十锭随伍官比领队减半总小旗甲军士人等棉布一疋钞三十锭阵亡伤故于本赏外加半赏仍给赍粮麻布五军马队官军曽下马当先杀贼者坐营官彩币五钞四百锭领队官侯伯都督彩币表里四钞二百六十锭都指挥彩币表里三钞二百锭指挥彩币表里二钞百四十锭千户卫镇抚彩币表里一钞百二十锭百户所镇抚试百戸绢三疋钞百锭随伍官比领队各减半总小旗甲军士人等棉布二疋钞四十锭马步队齐力接应官军者坐营官彩币表里三钞百六十锭领队官侯伯都督彩币表里二钞百二十锭都指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚试百户绢二疋钞五十锭随伍官比领队减半总小旗甲军士人等棉布二疋钞三十锭马步队摆队官军坐营官彩币表里二钞百十锭领队官侯伯都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭随伍官比领队减半总小旗甲军士人等绵布一疋钞二十锭马步队守营官军坐营官彩币表里一钞百锭领队官侯伯都督彩币表里一钞六十锭都指挥绢二疋钞四十锭指挥绢一疋钞三十锭千户卫镇抚绵布一疋钞二十四锭百户所镇抚绵布一疋钞二十锭随伍官旗军人等绵布一疋钞十锭传令营把总指挥赵得彩币表里三钞百四十锭指挥颜沙不丁银二十两彩币表里一钞八十锭其余无过者指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭舍人绵布二疋钞四十锭随营举什器及各处戍守并运粮官军人等赏各有差十三年总兵官英国公张辅黔国公沐晟各赏白金五百两钞二万锭彩币五十表里都督同知朱广都督佥事江浩功次相等都指挥使方政比朱广等功最多各赏白金五十两钞三百锭彩币五表里都指挥佥事师佑领军擒获贼首陈季犷赏白金四十两钞二百锭彩币四表里都指挥佥事谢凤等六员比方政功差不及其亡殁者子孙各赏白金三十两钞百六十锭彩币三表里都指挥陈浚等五员比谢凤等功又不及各赏白金二十五两钞百四十锭彩币二表里胡通海等功次谢凤各赏白金二十两钞百二十锭彩币一表里指挥佥事陶弘等擒获正贼邓景异等为功颇难皆逓各赏白金三十两钞二百锭彩币三表里织金纻丝衣一袭为从者白金彩币减三之二衣钞如之百戸路坦等八人擒首贼陈季犷功差易亦各升二级所赏白金彩币视弘减三之一衣钞如之其有积功多者不次升迁指挥佥事吴兴等五人指挥使指挥同知佥事千百户郭显张铭等三十人各随所立功赏之原调官军竒功三次或三次以上者其于神投海口月常江慈亷县安谟灵长二海洋爱子江叱蒲斡册有竒功二次者亦升一级虽有二次竒功而非前诸处所立者止给赏仍于应得赏外加半给之其有竒功者领队指挥赏钞二百锭彩币三表里千户卫镇抚钞百四十锭彩币二表里百户所镇抚钞一百锭彩币一表里随伍官视领队减半巡检头目总旗总甲钞三十锭绢布各一疋小甲军人力士校尉舍人余丁军伴人等钞二十四锭布二疋有头功者领队指挥钞一百锭彩币二表里千户卫镇抚钞八十锭彩币一表里百户所镇抚钞六十锭绢二疋随伍官视领队减半巡检头目总旗总甲钞二十四锭布二疋小旗小甲军人力士校尉舍人余丁军伴人等钞二十锭布一疋有次功者领队指挥视头功领队千户千户卫镇抚视头功领队百户百户所镇抚视竒功随伍巡检头目随伍官视领队减半廵检头目总旗总甲钞十四锭布一疋小旗小甲军人力士校尉余丁军伴人等钞十锭布一疋为事立功而有竒功者其已复职及初不动职者领队指挥千百戸卫所镇抚皆与原调官头功领队者同为事立功随伍者减半随伍而未复职者如之旗军人等钞十六锭布一疋为事立功而有头功者其已复职及初不动职者领队指挥视原调官头功领队千户千户卫镇抚视原调头功领队百户百户所镇抚视原调头功随伍巡检为事立功随伍者减半随伍而未复职者亦如之旗军人等钞十锭布一疋为事立功而有次功者领队指挥视原调官次功领队千户千户卫镇抚视原调次功领队百户百户所镇抚视原调次功随伍巡检为事立功随伍不问己未复职皆减半旗军人等钞六锭布一疋阵亡伤故者于得赏外加半给之仍给米布如着令
　　
　　赏捕海船冦功统兵副千户银百两钞百锭彩币二表里领军百户所镇抚其杀首贼所镇抚各赏银五十两钞五十锭彩币一表里擒首贼军并杀从贼舍人所镇抚总旗小旗小甲军人俱赏银五十两小甲军人被创死者其子赏银十五两弓兵民人协助擒贼者各赏钞二十锭有被创死者加十锭其送贼徒到京官军应升赏者循例升赏仍与路费钞二十锭未至者即所在升赏从之赏下西洋旧港擒贼首功者指挥钞一百锭彩币四表里千户钞八十锭彩币三表里百户所镇抚钞六十锭彩币二表里医长火长钞五十锭彩币一表里校尉五十锭绵布三疋旗军通事军伴以下钞布有差礼部兵部议奏下西洋官军锡兰山战功升赏例凡官军竒功升二级头功升一级指挥千户百户存者逓増其秩亡殁者与其子总旗竒功存者升实授百户亡殁者子升试百户头功存者升试百户亡殁者子升实授总旗总甲竒功存殁者俱升试百户头功存殁俱升实授总旗小旗竒功存者升试百户亡殁者子升总旗头功存者升总旗亡殁者子升实授小旗小甲竒功存殁俱升总旗头功存殁俱升实授小旗校尉力士军人火长带管舵工稍班水手军人竒功不问存亡俱升总旗头功俱升小旗舍人余丁老军养马小厮竒功头功悉如校尉军人之例不愿升者加倍给赏竒功指挥每员赏钞二百锭彩币六表里千户卫镇抚钞百六十锭彩币四表里百户所镇抚钞百二十锭彩币三表里御医并畨火长钞百锭彩币一表里绵布二疋校尉钞九十锭绵布五疋旗甲军民通事火长小厮军匠军行人钞七十锭绵布五疋民医匠人厨役行人稍水并家人钞三十锭绵布二疋竒功次等指挥钞百六十锭彩币五表里千户卫镇抚钞百三十锭彩币三表里绢三疋百户所镇抚钞百锭彩币二表里绢二疋御医并畨火长钞八十锭彩币一表里绵布一疋校尉钞七十锭绵布四疋旗甲军民通事火长小厮军匠军行人钞六十锭绵布四疋民医匠人厨役行人稍水并家人钞四十五锭绵布三疋头功例与竒功次等同头功次等指挥钞百五十锭彩币四表里绢三疋千户卫镇抚钞百二十锭彩币三表里绢二疋百户所镇抚钞九十锭彩币二表里绢一疋御医并畨火长钞七十锭彩币一表里绵布一疋校尉钞六十五锭绵布四疋旗甲军民通事火长小厮军匠军行人钞五十二锭绵布四疋民医匠人厨役行人稍水并家人钞四十锭绵布三疋阵亡者循前例赏外再加赏指挥钞六十锭彩币二表里千户卫镇抚钞五十锭彩币一表里百户所镇抚钞四十锭彩币一表里御医并畨火长钞三十锭绵布二疋校尉钞二十五锭绵布二疋旗甲军民通事火长小厮军匠军行人钞二十锭绵布二疋民医匠人厨役行人稍水并家人钞六十锭绵布二疋伤故渰没失陷截杀各循前例赏外再加赏指挥钞五十锭彩币二表里千户卫镇抚钞四十锭彩币一表里百户所镇抚钞三十锭彩币一表里御医并火长钞二十五锭绵布二疋校尉钞二十锭绵布二疋旗甲军民通事火长小厮军匠军行人钞十六锭绵布二疋民医匠人厨役行人稍水并家人钞十二锭绵布二疋从之
　　
　　都督府掌府事隆平侯张信奏比海冦至福建金门千户所副千户李敞督众追捕焚贼船一斩首五十八级生擒贼首金总管等男妇十一人获贼船二艘礼部议奏统兵副千户升指挥佥事赏银百两钞百锭彩币二表里领军百户升正千户所镇抚升卫镇抚其杀首贼所镇抚亦升正千户各赏银五十两钞五十锭彩币一表里擒杀首贼军升百户杀从贼舍人升所镇抚总旗小旗升试百户小甲军人升总旗俱赏银五十两小甲军人被创死者其子皆升总旗仍赏银五十两弓兵民人协助擒贼者各赏钞二十锭有被创死者加十锭其送贼徒到京官军应升赏者即循例升赏仍与路费钞二十锭未至者即所在升赏从之
　　
　　永乐十四年六月遣人赍勅往金乡劳使两洋诸畨内官张谦及指挥千百户旗军人等初谦等奉命使西洋诸畨还至浙江金乡卫海上猝遇倭寇时官军在船者纔百六十余人贼可四千人战二十余合大败贼徒杀死无筭余众遁去上闻而嘉之赐勅奨劳官军升赏有差指挥千百户卫所镇抚旗军校尉人等俱升一级指挥赏钞二百锭彩币五表里千户卫镇抚钞百锭百户所镇抚八十锭彩币俱三表里御医畨火长钞六十锭彩币一表里校尉钞六十锭绵布四疋旗军通事火长军匠钞五十锭绵布三疋民医匠人厨役稍水钞四十锭绵布二疋伤故者本赏外加赏指挥钞百锭彩币二表里千户卫镇抚钞八十锭百户所镇抚钞六十锭彩币一表里御医畨火长钞四十锭校尉三十锭旗军通事火长军匠二十锭民医匠人厨役稍水十五锭自御医以下绵布俱二疋
　　
　　洪熙元年以破敌功遣太监杨瑛鸿胪卿杨善赐御酒千瓶羊百羫劳阳武侯薛禄等加禄歳禄五百石都督同知髙文等加秩赐白金文绮钞锭有差
　　
　　宣徳元年征髙煦赏公白金五十两钞三千贯侯四十两二千贯伯二十五两一千贯都督十两四百贯都指挥八两三百贯指挥六两二百贯千户卫镇抚五两一百贯百户所镇抚四两五十贯旗军校尉力士二两二十五贯自都指挥以下悉加绵布二疋扈从文职六品以上所赐例如武职七品以下银二两钞五十贯髙煦平论功赐钞公三千贯侯二千五百贯伯二千贯都督一千贯都指挥五百贯指挥四百贯千户卫镇抚三百贯百户所镇抚二百贯总小旗将军一百五十贯军士校尉力士各一百贯文职官六品以上如武职例七品八品一百五十贯九品以下一百贯厨役五十贯病故溺死官军加半倍给其家赐随征乐安州还京文武官太师英国公张辅等六千八百五十人宴于奉天门是日加赐扈从文武官军旗校人等彩币绢布公彩币六表里侯伯五表里都督尚书四表里都指挥及文职三品四品一表里指挥绢二文职五品以下及千百户镇抚将军力士校尉旗军绢一厨役绵布各一
　　
　　四年以武臣扈从北征有劳加赐赉太师英国公张辅成国公朱勇太子太保忠勇王金忠人钞六百锭银三十两彩币三表里太子太保阳武侯薛禄安顺侯薛贵恭顺侯吴克忠人钞四百锭银二十两彩币二表里清平伯吴成应城伯孙杰遂安伯陈瑛武进伯朱冕人钞三百锭银十两彩币一表里中府都督同知任礼髙文都督佥事李玉李英左府左都督柴永正右都督马亮都督同知程忠鲁噶尔都督佥事乌页约蘓台吴守义巴图右府左都督苏尔塔辉右都督蒋信都督佥事郭志滕定严宣前府都督同知冯斌都督佥事韩僖梁成后府都督佥事沈清郭义冯兴李通人钞二百锭银五两彩币一表里坐营定国公徐景昌钞四百锭彩币二表里西寜侯宋瑛武定侯郭玹丰城侯李贤永康侯徐亨成定侯郭晟泰寜侯陈忠人钞二百锭彩币二表里安乡伯张安广寜侯刘湍崇信伯费钊建平伯髙逺人钞二百锭彩币一表里左府右都督冀杰钞一百锭彩币一表里永清右卫等官军指挥同知张义等一十二万五千七百八十九人钞银彩绢布有差
　　
　　五年行在兵部上阳武侯薛禄恭顺侯吴克忠武进伯朱冕奉化伯滕定及诸将士北征破敌功状命行在礼部赏禄克忠人钞四百锭彩币六表里冕定各三百锭彩币三表里都督柴永正等六人各钞二百锭彩币一表里都指挥马升等并军士一万一千二百六十二人共钞四十一万八千二百三十锭绢五百八十五疋绵布一万二千七百四十八疋
　　
　　六年二月赏征察逊功礼兵二部奏昼夜哨长及分路擒杀与前征策应官军都指挥彩币表里各一钞一千贯指挥每员绢二疋钞八百贯千户卫镇抚每员绢布各一疋钞五百贯百户所镇抚每员棉布二疋钞四百贯旗军人等各绵布一疋钞二百贯存留应接户粮及■〈走赞〉运粮旗军余人等都指挥各绢二疋钞六百锭指挥绢布各一疋钞四百贯千户卫镇抚各布二疋钞二百贯百户所镇抚各布一疋钞二百贯旗军人等各布一疋钞一百贯其生擒反冦三人并斩首五级以上者升一级生擒二人及斩首五级者亦升一级如其间有妇女幼童俱难以功论其余生擒二人及斩首四级以下并混杀策应与存留应接护粮者俱不升上以赏太轻命凡官军人等生擒及斩获部长者除正赏外加赏官每员绢一疋钞一百贯镇军人等绵布一疋钞一百贯其昼夜哨瞭及擒杀敌者无问官军俱升一级凡升赏者一千一百四十人濙等又言官军见到京者赏如例其还原卫及齐勤蒙古沙州罕东安定四卫土官头目畨军应赏者及都督安定王准都指挥例头目准百户例请遣官给赏从之
　　
　　八年九月遣使劳镇守松潘副总兵都督佥事蒋贵复赐金织纻丝衣一袭所部杀获有功者二十五人都指挥佥事赵得升都指挥同知指挥佥事宰文升指挥同知余百户总小旗皆升一级凡同征効劳虽无杀获者皆赏之敢勇当先都指挥人钞一千贯纻丝表里三指挥人钞八百贯纻丝表里二千户人钞六百贯纻丝表里一百户人钞五百贯绢三总旗舍人人钞四百贯绢二小旗人钞三百贯绢布各一军人钞二百贯布二齐力向前指挥人钞六百贯表里一千户人钞五百贯绢三百户所镇抚人钞四百贯绢二总旗人钞三百贯绢布各一小旗人钞二百贯布二军人钞一百五十贯布一凡赏一千八百五十三人
　　
　　是年十二月北敌复入凉州甘肃总兵官都督佥事刘广遣凉州卫指挥使李荣等追击至额布勒山力战败之斩首领赞布父子及其赏八十余人生擒三十余人兵礼部议升荣为都指挥佥事余有差其对敌交锋生擒及斩敌首者都指挥每员钞一千贯彩币二表里指挥每员钞八百贯彩币一表里千户卫镇抚每员钞六百贯绢二百戸所镇抚等官每员钞四百贯绢二旗军人等每人钞二百贯绵布三其随伍策应者都指挥每员钞六百贯绢二指挥每员钞五百贯绢布各一千户卫镇抚每员钞三百贯绵布二百戸所镇抚每员钞二百贯绵布一旗军人等每人钞一百贯绵布一其余有人生擒一人及斩首一级二人三人共斩首一级者官每员加赏绢一钞一百贯旗军人等每人加赏绵布一钞一百贯其随征官军虽无杀获功者赏居有功之次上从之又嘉广之功遣奨勅谕赐文绮衣一袭彩币四表里
　　
　　九年十月以平松潘畨蛮功升四川总兵官都督佥事方政副总兵都督佥事蒋贵皆左军都督府都督同知各赐织金纻丝衣一袭赐勅劳之并升四川都指挥同知赵得宫聚等凡三百九十七人有功而阵亡者升其子坐事罢职从军而有功者复其官仍赏币帛钞布其官军奋勇当先冲入贼阵斩获首级并生擒贼者都指挥钞二百锭彩币三表里指挥一百六十锭彩币二表里千户卫镇抚知州一百二十锭彩币一表里百戸所镇抚长官头目一百锭帛三疋总旗八十锭帛二疋小旗六十锭帛一疋布一疋军士民壮四十锭布二疋齐力向前者指挥一百二十锭彩币一表里千户卫镇抚一百锭帛三疋百戸所镇抚州同知头目八十锭帛二疋总旗总甲六十锭帛布各一疋小旗小甲四十锭布二疋军士民壮三十锭布一疋当先冲入贼阵五次四次有功者除本等赏外再加赏一倍三次二次者加赏半倍阵亡伤故官军本等赏外加赏半倍病故官军依本等功次例赏
　　
　　正统二年以败多尔济巴勒功左都督任礼蒋贵都督同知赵安除封拜升迁外礼贵安王骥各银八十两彩币八表里侍郎柴重都御史曹冀罗亨信各银四十两彩币四表里余有功官军俱给赏有差
　　
　　七年麓川功封总兵官定西伯蒋贵（阙）总督军务兵部尚书王骥为侯伯右副总兵都督佥事刘聚为左都督左叅将都指挥使宫聚右叅将都指挥佥事冉保俱为都督同知总督粮饷户部左侍郎徐晞为兵部尚书都察院右佥都御史丁璇为本院右副都御史赐贵骥各白金一百两彩币十表里钞万贯聚保各白金八十两彩币六表里钞五千贯晞璇各白金六十两彩币六表里钞四千贯以平麓川叛寇功也云南总兵官都督同知沐昂为右都督赐钞五千贯白金八十两彩币八表里以给饟不絶协赞有功也九年再征麓川功加定西侯贵岁禄五百石靖逺伯骥岁禄三百石赐白金百两彩币十表里钞万贯右都督沐昂为左都督少监肃保为太监都督同知冉保为右都督都督佥事毛清寿为都督同知各白金八十两彩币八表里钞五千贯
　　
　　五年赏征麓川叛冦思任发有功赏军旗甲人等凡一万二百六十二人斩首二级以上并阵亡都督方政各钞二千贯彩段四表里都指挥各钞八百贯彩段二表里指挥各钞七百贯彩段二表里千户各钞五百贯绢三疋百户各钞四百贯绢二疋旗军人等各钞二百贯绢布各一疋斩首二级以下及失陷伤故指挥各钞六百贯彩段一表里千户各钞四百贯绢二疋百户各钞三百贯绢布各一疋旗军各钞二百贯布二疋见在有功官军都指挥各钞六百贯彩段一表里指挥各钞五百贯绢三疋千户各钞三百贯绢二疋百户各钞二百贯绢一疋旗军人等各钞一百贯布一疋并赏木邦土官宣慰使罕盖法及其祖母美罕板等各彩币五表里绢五疋景东府知府陶瓒并其祖母何曩等各钞一千贯彩段三表里陶孟头目力板放等各彩段三表里绢三疋巡检把事张忠等各彩段二表里绢二疋其阵亡者亦加赏一倍
　　
　　二年以偏头闗获敌之功升镇守山西右都督李谦为左都督山西都指挥同知马贵为都指挥使太原右卫指挥佥事李庸为指挥同知仍赏谦钞三千贯纻丝四表里贵钞二千贯纻丝三表里庸钞一千贯纻丝二表里斩获首级百户各钞一千贯纻丝一表里总小旗各钞七百贯绢布各二疋当先杀敌追夺马匹指挥各钞一千贯纻丝一表里千百户各钞七百贯绢三疋总小旗军各钞五百贯绢一疋布二疋奋力向前指挥各钞五百贯绢二疋千百户各钞五百贯绢二疋旗军各钞三百贯绢布各一疋阵亡军倍之
　　
　　是年行在礼部尚书胡濙等奏总兵官都督萧授等征剿蛮贼有功请差官于南京官库闗领钞锭布绢给赏总兵官钞二千贯彩段四表里都指挥各一千贯彩段三表里指挥各钞八百贯彩段二表里千户卫镇抚各钞六百贯彩段一表里百户所镇抚各钞五百贯绢三疋旗军民兵各钞三百贯绢布各一疋总旗生擒敌人及杀获首级者赏倍之民兵斩获首级皆升不升者加钞一百贯绢一疋从之
　　
　　十四年京城功赏自石亨进封侯于谦加少保外无考但据罗通言滥升官军六万六千有余兵部言武清侯石亨所缴功次当先一万九千八百八十人升一级阵亡三千一百一十八人升一级余皆给赏又赏涿州紫荆闗官军万一千九百三十五人居庸闗有功官军杨俊等一万二千一百十八人盖自宣英以后重升而薄赏一时帑藏虽不至大空匮而所升禄秩其为百年之费盖不啻数十倍矣
　　
　　景帝初募杀额森者赏银五万两金一万两封国公加太师杀巴延特穆尔及喜寜者银二万两金一千两封侯寻宣府右叅将都督佥事杨俊等奏计擒喜寜升俊右都督与总兵朱谦各赏金二十两银六十两纻丝三表里总旗髙■〈斌上金下〉升千户衣一袭给事御史请如初格下兵部议封俊侯以金银散其部众诏不许加赏俊金二十两银三十两纻丝三表里把总都指挥江桓升都督佥事赏银二十两三表里奋勇杀贼官军人升一级赏银十两二表里余人银五两绢布各五疋
　　
　　景泰元年复以杨俊奏擒喜寜官军功多不实勅宣府镇守总兵等官究实至是奏守闗官军指挥蔡玺等二百二十余人而都指挥佥事江福指挥孙柰等十二人实擒喜寜俊与麾下官军冒其功事下兵部乞下俊狱追夺升职冒功官军俱革罢其守闗擒敌官军仍加赏庶使赏罚明信人知劝惩诏从之赏福白金三十两纻丝三表里柰等十一人白金十两纻丝二表里玺等二百二十人各白金五两绢五疋布五疋宥俊令剿敌赎罪
　　
　　五年赏擒斩反贼曹钦有功官军通三千一百六十四人广义伯吴琮银二十两彩币三表里都指挥各银六两指挥各银五两千百户等官各银四两旗军人等各银三两其被伤都指挥加银四两指挥加银三两千百户等官加银二两旗军人等加银一两
　　
　　弇山堂别集卷七十九
　　
　　●钦定四库全书
　　
　　弇山堂别集卷八十
　　
　　（明）王世贞 撰
　　
　　○赏功考下
　　
　　成化中平两广贼功中军都督同知赵辅等封及千二百石左佥都御史韩雍为左副都御史游击将军右都督和勇为左都督加岁俸百石户部右侍郎薛禄为左侍郎加正二品俸监察御史汪霖刘庆为大理寺左寺丞舎人为所镇抚生员为都督府都事升赏者都指挥白金等一万六千六百五十八员名有差
　　
　　平荆襄贼功总兵抚寜伯朱永等封及二千石提督尚书白圭加太子少保食从一品俸都督同知喜信为左都督佥事鲍政为都督同知湖广总兵官都督同知李震为右都督右副都御史王恕为左副随军右叅议王俭为右叅政右叅将都指挥佥事王信为都指挥同知御史孙珂邓本端俱加俸一级将士升赏者八千余人平董山功加镇守监督太监黄顺等岁米二十四石少监张璘为太监右监丞韦朗为右少监提督左都御史李秉加太子少保总兵武靖伯赵辅等巡抚右佥都御史张岐为左佥食正三品俸都督佥事王瑛王铨为都督同知署都督佥事武忠署都指挥使黄鈫署都指挥佥事韩斌武俊俱实授都指挥同知裴显为都指挥使御史吕雯边镛为南京通政司左右参议孙珂崔让为南京大理寺右寺丞苑马少卿马俊为左叅政余升赏有差
　　
　　平四川山都掌蛮功镇守太监刘恒岁米二十四石左少监赵永为太监岁米十二石提督尚书程信兼大理寺卿襄城伯李瑾进封侯右都督罗秉忠封顺义伯都督佥事穆义为都督同知御史方汉为南京通政司左叅议兵部郎中俞鈫为太常少卿户部郎中李田为广东左叅议兵部主事陈渤户部主事刘杰俱郎中左少监郑忠南寜伯毛荣右副都御史陈宣都督佥事芮成给赏副都御史汪浩准赎又升锦衣等卫带俸都指挥使白金白玘王受俱都督佥事余升赏有差
　　
　　平满四石城功太监秦刚岁米二十四石总兵刘玉为左都督总督左副都御史项忠为右都御史巡抚右副都御史王锐马文升为左副都都督同知白玉署右都督署都督佥事林盛曽鉴俱实授鉴仍署都督同知都指挥同知胡恺署都指挥使纪功兵部员外郎刘洪为郎中支从四品俸儧运户部署员外郎张赈为郎中御史邓本端为按察副使任佐江孟伦兵部主事阎让加俸一级其余将士升者一千七百二十人赏者七千一十三人
　　
　　平荆襄流民功右监丞韦贵为左监丞右都御史项忠为左都御史右都督李震为左都督纪功御史刘洁为按察副使叅谋检讨张寛为佥事将士升赏者五十二人升者七百九十四人赏者二千三百三十四人
　　
　　黄草梁之捷擒斩逆贼百余人以后波罗堡战斩首十二级官军死者四百七十六人伤者六百五十九人诏太监傅恭顾恒各岁米二十四石抚寜侯朱永与世袭右都督刘聚进左都督左副都御史王越为右都督都督佥事范瑾为都督同知都指挥神英署都督佥事将士当升且赏者三十三人升者千四百七十二人赏者万一千三百一人聚复进封寜晋伯年红盐池之捷总兵官署都督佥事许寜实授仍署都督同知左少监张遐升太监游撃将军都指挥使周玉把总都指挥使刘宠俱升都督佥事左都御史王越加太子少保升俸一级左副都御史余子俊为右都纪功兵部署郎中张谨实授及督饷户部郎中李烱然俱升俸一级都指挥而下升二级者三人一级加赏者三十三人一级者百三十三人署职一级者三百七十人给赏者千二百五十人量赏者六千八人
　　
　　广顺关之捷斩首六百九十五级俘获四百八十六人破四百五十寨牛马千余抚寜侯朱永进封保国公太监汪直岁米三十六石韦朗十二石右副都御史陈钺为右都御史领兵右监丞蓝营都督同知马仪佥事白金缑谦王锴白瑜都指挥同知崔胜周俊署都指挥使韩斌俱升一级纪功御史杨徽为按察副使试佥事王璇齐经俱实授总饷郎中王宗彝为太仆少卿儧饷都指挥同知常凯署都指挥使叅议张盛副使魏秉加俸一级将士升赏者五十人升者千八十九人赏者一千五百四人
　　
　　威寜海子之捷擒幼男妇女百七十一斩首四百三十七获旗纛十二马一千八十五驼三十一牛一百七十六羊五千一百七十六盔甲皮袄弓箭一万有余太监汪直加岁米四十八石太子太保左都御史王越封威寜伯世袭镇守太监韦正岁米十二石奉御孙胜韦敬总兵都督同知花瑾副总兵都督同知孙越右叅将都指挥同知卢钦宣府副总兵都指挥同知江西逰击将军都指挥佥事阎斌升一级左叅将署都指挥佥事周玺升都指挥同知巡抚大同右副都御史孙洪转左支正二品俸纪功给事中孙博为山西按察司佥事督粮山西右叅政李岳为左叅政将士升者二千九百八十六人赏者一万七千九百二人
　　
　　大同黒石崖之捷生擒敌兵十人斩首一百十三级获马七百二十九匹器械六千二百件监督太监汪直岁米三百石总兵保国公朱永世袭总督威寜伯王越加太子太傅増禄四百石仍荫一子锦衣百戸领神鎗太监傅喜岁米十二石与镇守太监韦正荫同越监丞孙胜陆誾奉御邹玉各升一级右叅将都督佥事李俊署都督同知游击将军署都督佥事马俊实授左叅将都指挥同知周玺都指挥使副总兵都指挥使江山署都督佥事纪功御史刘璧为按察副使督饷郎中孙忠为右叅政儧运副使张文昭右叅议傅允各俸一级将士升赏者一万七千七百五十二人右广顺关威宁海黑石崖所谓三大边功也皆汪直主之而朱永王越各居其二陈钺居其一爵赏冗滥府库空竭自直与越败后边事稍稍寜息矣
　　
　　寜夏之功独仇钺耳张永至加岁米四十八石赏白金五百两彩币五十表里然诛刘瑾功亦可当也而后遂封兄富为泰安伯弟容为安定伯至内阁大学士李东阳加特进左柱国荫子兆藩尚寳丞杨廷和加少傅太子太傅谨身殿大学士荫子恒中书舎人刘忠加少傅太子太傅武英殿大学士仍各赐白金一百两彩币四表里梁储以后至改武英殿大学士兵部尚书王敞太子少保荫子会锦衣卫百户尚书白钺刘机田景贤刘璟俱加太子少保与敞及兵部侍郎陆完李浩各白金三十两彩币四表里它侍郎副都大理通政俱二十两三表里司礼太监温祥頼义谷清秦文范宣张钦禄岁米各十二石赏同内阁荫弟侄为锦衣卫指挥佥事千户有差已复推永例封太监谷大用兄大寛为髙平伯马永成侄山为平凉伯魏彬弟英为镇安伯而义子朱徳亦为永寿伯后永弟震复为右都督大用等难免同瑾乱政之诛东阳等内懐不能救正之愧而皆叨冒崇爵厚赏偃然朝宁何也东阳等当力持持之不可则力辞以洁身差为彼善而计皆不及此一时之人品与时事皆可知矣与永谋者杨一清入为户部尚书加太子少保赏白金五十两彩币二表里及荫一子锦衣千户后改吏部加少保太子少保则犹以前功云
　　
　　山东河南贼平应加封擢者独仇钺彭泽陆完而已钺进封咸寜侯泽与陆完俱加太子少保完为左都泽右都一子世袭锦衣百户而太监谷大用陆誾各岁禄二十四石一侄锦衣千户大用弟大亮复进封永清伯誾弟永镇平伯兵部尚书何鉴加太子太保荫叙如完泽侍郎李浩石玠升俸一级録子入监以至内阁大学士李东阳杨廷和梁储费宏各赏银五十两彩币四表里荫一子锦衣正千户世袭辞改荫文职又辞东阳兼支尚书俸廷和加少师兼太子太师华盖殿大学士储加少傅太子太傅谨身殿大学士宏加太子太保武英殿大学士此何说也英国公张懋成国公朱辅定国公徐光祚会昌侯孙铭新寜伯谭佑尚书杨一清靳贵孙交傅珪田景贤李鐩锦衣朱寜朱安各白金三十两彩币二表里侍郎九卿二十两一表里东厂太监丘聚岁禄米二十四石一讨寜王赏格领军内官将官并提督巡抚等官督兵擒斩宸濠者俱封侯下手擒斩者升五级本管千总官三级把总官二级管队官一级督兵擒斩首恶主谋用事者一名升一级武官至正一品文官至从一品止原系伯者五名以上进封侯左都督五名以上进封伯不及数者每一名本色俸一百二十石下手擒斩者每名为首升三级为从升二级本管千总每名升二级把总每名升一级管队每名赏银二十两一名以上加赏四名以上递升二级督兵擒斩从贼一百名以上升一级四百以上升二级随伍军人擒斩三名升一级六名升二级而止二名赏银十两阵亡者升实授一级原无职役不愿升者赏银十五两阵伤回营身故者升署一级原无职役不愿升者赏银十两前项俱世袭后王守仁等擒获寜王有旨江西反贼剿平地方安静各该官员功绩显著你部里既会官集议分别等第明白王守仁封伯爵给与诰券子孙世世承袭照旧叅赞机务伍文定升右副都御史荫子孙世袭正千户戴徳孺升三级邢珣谢琏各二级伍希儒一级陈槐赏银二十两纻丝四表里谢源吏部升用王守仁本当行取来京宴劳但先帝山陵甫毕礼仪从省冩勅差行人前去慰谕赏银一百两纻丝四表里南京光禄寺办宴内外守备并府部掌印侍宴按此与前格迥不同矣
　　
　　永乐十一年营建长陵功武义伯王通进封成山侯食禄千二百石子孙世袭侯爵散官勲号如故赏彩币六表里钞四百锭掌金吾右卫事都指挥佥事许亨升都指挥同知金吾右卫指挥佥事李旺升指挥同知羽林前卫指挥同知吴刚升指挥使亨赏彩币四表里钞二百锭旺刚各赏彩币三表里钞百六十锭营缮所正蔡信升工部营缮清吏司郎中不视司事赏彩币三表里钞二百锭其营缮所正王寜等并督工官吏及军民工匠赏各有差复论初卜吉之功升知县王侃州同知赏彩币三表里钞二百锭升给事中马文素太常寺博士阴阳训术曽从政阴阳人刘玉渊皆钦天监漏刻博士食禄不视事五官灵台郎吴永始以僧授官改升僧録司右阐教各赏彩币二表里钞百六十锭
　　
　　正统六年三殿二宫成功赐太监阮安僧保各金五十两银一百两纻丝八表里钞一万贯都督同知沈清升修武伯食禄一千石子孙世袭少保工部尚书吴中升少师尚书如故各赐纻丝五表里钞五千贯太仆寺少卿冯春杨青俱升工部左侍郎各赐纻丝二表里钞二千贯所正工作人等各赏绢钞有差
　　
　　按自寜藩赏后惟东北两捷内阁大臣及总兵有至白金百两者余不能过八十两币亦无至十表里盖赏例之有节未有过于我朝者也若前代之典可考者如废立之赐汉宣帝时大将军霍光前后黄金七千斤钱六千万杂缯三万疋奴婢百七十人马二千匹甲第一区车骑将军安世丞相敞等有差桓帝时大将军梁冀如霍光晋简文帝时丞相桓温钱五千万绢二万疋布十万疋又世子熙布三万疋米六万斛金海陵时完颜秉徳钱二千万绢一千疋马牛各三百羊三千唐古辩如之威岱钱千万绢八百疋马牛各二百羊二千大兴国奴婢百口犀玉带各一再赐钱千万黄金四百两银千两良马四疋槖駞三头图克坦贞黄金百两重彩二十端布萨师恭李光先钱千万绢五百疋马牛各一百羊二千元文宗时太平王雅特穆尔黄金五百两白金二千五百两中统钞一万锭金素段二千疋海东白鹘一青鹘一豹二平江稻田五百顷又黄金印玉盘龙衣珠衣寳珠金腰带又珠衣二袭七寳束带一黄金瓮一黄金瓶三海东白鹘二青鹘三白鹰一豹二十又隆庆州流杯园池水硙土田及平江松江江阴芦荡山场涂沙田地又以七寳腰带一金四百两银九百两与妻公主裕噜各金五百两银五千两浚寜王巴延御服金铠甲寳刀又黄金二百两白金一千两钞二十五万贯又黄金二百两白金七百两顺帝初赐黄金双龙符组以寳带又七寳玉书龙虎金符取国之赐汉昭烈定蜀军师将军诸葛亮前将军闗侯右将军张飞尚书令法正各黄金五百斤白金千斤钱五十万锦段万疋马超以下各有差吴取荆州吕蒙钱千万黄金五百斤魏定汉太尉邓艾绢二万疋司徒锺会绢万疋俱未给晋定吴益州刺史王浚尚书张华绢各万疋浚加衣一袭钱三十万贾充杜预王浑各八千疋司马伷王戎唐彬各六千疋余有差西魏平梁江陵燕公于谨奴婢千口及梁金帛寳物丝竹乐一部长孙俭奴婢三百口于翼二百口杨绍侯植各一百口寳物有差周武平齐无考唯阴寿物千段奴婢百口女乐二十人元景山女乐一部帛六十疋奴婢二百五十口牛羊数千隋文帝平陈晋王广路车乘马衮冕之服玄圭白璧物四万段总管杨素物万段粟万石加金寳器玩陈公主女伎十四人髙颎九千段贺若弼韩擒虎八千段弼加寳剑寳带金瓮金盘各一雉尾扇曲盖杂彩二千段女乐二部秦王俊燕荣等各有差是时帝御广阳门宴将士自门外夹道列布帛之积达于内郭凡用物三百万段唐髙帝取窦建徳王世充秦王世民黄金六千斤衮冕金辂双璧前后部鼔吹班剑六十人齐王元吉黄金二千斤衮冕鼓吹班剑二十人史大柰杂彩万段侍女三人余无考平西京秦王及刘文静以下无考裴寂田千顷甲第一区物四万段史大柰物五千段平萧铣赵郡王孝恭甲第一区寳玩器物以千数女乐二部奴婢百口马百匹平内乱之赏汉文帝以诛诸吕太尉周勃黄金五千斤丞相陈平二千斤朱虚侯章东牟侯兴居典客揭千斤汉桓帝以诛梁冀小黄门单超贝琼钱各千九百万左悺唐衡千三百万陈后主以平叔陵赐萧摩诃叔陵府金帛巨万唐太宗以平隠巢赐尉迟敬徳巢府金寳什器仍加绢万疋唐睿宗以诛逆韦刘幽求锺绍京各物千段奴婢二十人甲第一区良田千畆金银杂物称是玄宗以诛太平公主王琚姜皎李令问以辞封加金银器皿各一床帛二千疋甲第一区郭元振物千段元武宗以缚逆王赏越王图喇钞万锭又丞相实结金五百两银千五百两钞七千锭平外乱之赐晋平王敦司徒王导绢九千疋将军温峤庾亮各五千四百疋郗鉴四千八百疋余有差平苏峻太尉陶侃绢八千疋将军温峤七千疋郗鉴六千疋余有差平桓玄车骑将军刘裕绢三万疋刘毅何无忌等有差隋平三方韦孝寛无考梁睿物五千段奴婢一千口金二千两银三千两于义奴婢三百口杂彩三千段平汉王谅尚书令杨素物五万段绮罗千疋伎妾二十人史祥缣彩七千段女伎十人良马二十匹平杨玄感樊子盖彩三千疋女乐五十人来护儿物五千段黄金千两奴婢百人唐赏平朱泚中书令李晟永崇里甲第泾阳上田延平门林园女乐一部侍中浑瑊大寜里甲第女乐五人大将骆元光李元谅等甲第一区女乐三人破大敌之赏晋以破苻坚谢玄钱百万彩千段陈以破齐功大将军吴明彻钟磬一部米一万斛绢布一千疋破虏之赏汉大将军卫青破匈奴赐千金将军段颎破羌钱百万义渠骑士射杀黎汗王黄金二百斤马二百匹都护甘延寿陈汤僇郅支黄金各百斤都护孙会宗诛武丘黄金百斤隋杨素破突厥缣二万疋万钉寳带一再破突厥物二万段将军窦荣定破突厥缣万五千疋李靖擒颉利绢一千疋加赐帛千疋裴行俭平都支赐虏金器皿三千余物槖駞马牛称是平贼之赏汉将军冯奉世平羌贼黄金六十斤交址刺史朱隽平梁龙贼黄金五十斤隋张衡平李英林奴婢百三十口物五百段金银杂畜称是杨素平江南贼彩八千段再平闽贼黄金四十斤银瓶一实以金钱彩三千疋马二百匹羊三千口田一顷宅一区杨义臣破贼物一千段杂彩五百段女伎十人良马二十匹卫玄平山獠缣二千疋王仁恭平贼绢六千疋马四十匹又良马十匹黄金百两刘弘物二千段元托克托平徐州黄金五百两白金五千两钞一万锭彩币帛一千疋额森特穆尔平河南贼赐金系腰金五十两银五百两钞五千锭币帛各百疋战功汉董卓缣九千疋魏元嵩帛二千五百疋奚康生帛千疋御骅骝马二匹北齐慕容俨帛七百疋又帛一千疋钱十万又金银酒锺各一枚胡骝一匹王勇帛二千疋隋王世绩绢五千段良马二匹金百两张大澜物二千五百段粟一千五百石周法尚金钿酒锺一只彩五百段良马十五匹奴婢三百口李景奴婢六十口物千五百段赵仲卿物三千段奴婢五十口黄金二百两粟米五千石段降奴婢五十口锦绢四千段唐江夏王道宗入敌营窥贼形势赐黄金五十斤绢千疋又以功赐帛百疋程名振物二千段黄金三百两元图图尔哈赐珠帽珠衣玉带金带缣素万疋金银酒器各百两青鹘一水硙一田二千畆崇乌噜御衣一袭黄金百两白金五百两钞十万贯朗赉哲古黄金六十两白金六百两又貂裘寳鞍缯锦七百疋绰斯男女五十口宅一区黄金带酒壶盂杯盘杯各一阿穆尔黄金三百两巴勒丹赐男女各一金银瓮一银椅一钞一万五千贯史天泽白金五千两钞万缗李庭黄金百锭金珠衣各一袭出使之赏赵使苏秦约五国革车百乘锦绣千纯白璧百双黄金万镒秦使姚贾约四国黄金千斤车百乘隋使长孙平宣谕突厥缣三百疋良马一出使守节之赏汉苏武钱二百万公田二顷宅一区常惠等各帛三百疋魏于什门羊千口帛千疋出镇之赏汉大将军窦婴赐黄金千斤晋将军桓冲钱五千万米三百五十石牛五十头周宇文盛督荆州甲一领奴婢二百口马五百匹牛羊庄田什物有差北齐段韶守晋阳女乐十人金百斤缯帛称是张威为青州总管钱八十万米五百石杂彩三百段杨素总管信州钱百万锦千段马二百匹郭虔瓘都护安西帛二千段及他珍器汾阳王郭子仪帅河东赐良马银器杂彩绢布九万疋宋大将韩世忠讨闽贼赐广马七钢甲千副银二万两帛二万疋元右丞相哈喇哈逊行省和林赐黄金三百六十两白金二千五百两钞十五万贯帛四百端乳马六十太后加赐钞五万帛千二百端
　　
　　弇山堂别集卷八十
　　

　　●钦定四库全书
　　
　　弇山堂别集卷八十一
　　
　　（明）王世贞 撰
　　
　　○科试考一
  </div>
  <div class="pagination">
   <a href="弇山堂别集_page241.html">
    上一页
   </a>
   <span>
    ...
   </span>
   <a href="弇山堂别集_page237.html">
    237
   </a>
   <a href="弇山堂别集_page238.html">
    238
   </a>
   <a href="弇山堂别集_page239.html">
    239
   </a>
   <a href="弇山堂别集_page240.html">
    240
   </a>
   <a href="弇山堂别集_page241.html">
    241
   </a>
   <span class="current-page">
    242
   </span>
   <a href="弇山堂别集_page243.html">
    243
   </a>
   <a href="弇山堂别集_page244.html">
    244
   </a>
   <a href="弇山堂别集_page245.html">
    245
   </a>
   <a href="弇山堂别集_page246.html">
    246
   </a>
   <a href="弇山堂别集_page247.html">
    247
   </a>
   <span>
    ...
   </span>
   <a href="弇山堂别集_page243.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
