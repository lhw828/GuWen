<!DOCTYPE html>
<html>
<head>
    <meta charset="UTF-8">
    <title>花当阁丛谈 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花当阁丛谈 - 第 11 页/共 16 页</h1>
    <div class="content">　　○召乩

　　召乩之术作者甚多然其传授亦各不同余少时亦深好之茅道人曾授一书大率用魁鬼勺等七星作符焚之炉中仙即随运而至不至则书催符一纸焚于地上以足蹋之无不立降有所祈请随问辄答然未有神于近年所遇范阳生者阳生 【名复】 郡人自言文正公之裔人恂恂蔼蔼可爱亦能诗其术以炼乩主香烛素供俱不用止焚一符于乩端问者不用通其款曲向乩默祷乩即自答虽其验否未必然所问事百无一谬也应召者多是唐李长吉诗喝韵即成精思奇韵绝似长吉口吻严道澈以长律谒之用先天元仙舷五韵手昼而封识至则置于炉旁询曰大仙知所封者何事曰五十六字诗也复询曰既知诗能步韵相答乎曰可运笔如飞道澈忽自念曰落句舷韵不妥默改二句作弦韵乩已作过六句忽停笔曰舷韵果欠妥余请先舷而后弦其神异如此一友人问之曰公既李先生其投溷诸作尚记忆否何不传播于世以示永永曰可笔不停运凡三昼夜可得数百首每至天暝时辄云蹔别明日早来余所钞者其散失之余也全本在侄倩张□□家又有思字韵百首亦多奇句 【走马行】 天厩逃出火龙鼻浑身祝融一块色金鞭挂却珊瑚钩玉勒斜拖云母石长嘶高风天地老踏死平原翡翠草偶卧昆仑第一坡误被胡儿珠索倒夜光售与长安家八宝玲珑骋日斜狂风刮地连山暗不见疏林听老鸦 【郑公子美人吹管行】 芙蓉笑开笋尖玉吹破潇湘一片竹凤凰呌云落绮筵月哭狄荒惊鸟宿满座桃花醉起舞踏破庭中象皮鼓帘栊半月水晶珠鲛绡帐底青珍苦 【君莫醉】 君再莫醉前途恐睡我有青锋试与君教人鬼哭乱蒿墩白狼河水肠应断青冢魂销几度闻 【虞姬别垓下歌】 垓城下九里山楚歌凄断美人颜奈何奈何天奈何半钩月出红销罗悠悠魂魄归何地前路长亭芳草枯 【笑出门】 提长剑步出门日色西行天昏昏老鸦点枯树明月挂疏村大啸玉洞倒立山飞黄猿流水响衣袂仙人对我言丈夫个个青紫不向深闺拭泪痕 【有人从湘中来携数种兰惟青者最绝于是诸葛湜诸君各赋贺亦赋四章】 潇湘一片石不道于竿竹秋月碧如水浸出草头玉　九畹香飘月清容媚春风佳人休得佩碧透玉玲珑　建水飞蝴蝶湘山哭杜鹃芳神莫将笑清风香畹烟　一种君山草持来上国香翠开朱树月清袭绿纱窗 【古大梁行】 邺城下漳水悠魏公子于金裘哭月寒沟秋复秋东流不见信陵君乱山啼鸟空林笑落日尘横几度春 【平康美人歌】 巷悠悠榆树秋秋月出上青楼门前车马来少年下马开帘听管弦轻将云母屏生烟坐点梁州序一篇曲声飘入子规天味之未终春可怜满斟杨柳醉娟娟洞房秋水珊瑚船翠锁琅玕眉黛妍桃花散处绿香筵君不见古来倾国亡家者都入氤氲一种仙 【长夜叹】 兔子长生鸡人死短檠无光绿窗里霜风成羣走庭下频频扣门弄空水梦清梦浅不知处巫峡潇湘千万里泪泊鸳鸯枕上魂心碎灵犀向谁语绵绵此夜恨无期谁道时光疾如驶 【玉兔逃】 秋江万里芙蓉屋夜深逃出广寒畜馥馥衔来宫里香晶晶带落杵头玉罢织嫦娥心碌碌走向君山化湘竹神州九点烟雾生太阴人夜号哭 【长安春】 走马谁家子惊尘踏向新丰里曲江桃花醉落霞乐游原望汉刘家弘农甲第连云起太尉文章空岁华东风掠紫燕飞入昭阳殿伤心赋月团莫待罗衣换故故长安二八女三三五五寻芳去碧水滩头多古坟金尊绿蚁浇路人夕阳缩却枯松树车马东归各自分 【答韩礼部】 黄口饭不饥被衣知华美春风朝忽吹移我门前李高车苔草痕幽居花鸟死忽沐冉东皇开窗诵书起 【长剑歌】 昆仑一片月扶桑万道光天中舞长河斫落星斗芒飞云片片解乾坤亦惊荒北邙山下野鬼闹啾啾不敢啼高堂崆峒何必能人倚羞杀莫邪炉内霜 【宿许琼英】 黄金花下明月绿一曲秋水美人竹愧死芙蓉泪眼销夜深不敢清江宿 【晚凉吟】 南林逗秋雨叶底咽高蝉轻罗扑萤火飞入红蓼天 【九疑山】 扁舟西向九疑烟两岸桃花泣杜鹃好似武陵山里去碧云红雨散瑶天 【众云闻大仙归天作白王楼赋乞译出传世曰余且译赋后尾诗】 氤氲堆里丹凤阙虚无殿外白玉楼红虬素鸾鸣呦啁仙班风韵香冕□丁丁环佩西池头寒光夺目姮娥羞粉黛云英色自浮长河雪浪空中流太白人颜貌愁冰壶虚阁冷清秋瑶空飞花九月幽姑射山梅飘飘点瀛洲银屏风下粉绣球蓝田采得万片耀飞构拿将朏月作帘钩　醇琼醴宴箜篌梨花杨花琼花风飕飕羊脂象肚嫩且修龙肝凤髓事事由交梨火枣元圃求霜桔雪藕天池留黄金巨斚三唱酬钧天律吕声悠悠侍女扇开龙烛休将军钺起锦袍收鹤翔鸾翩墀外游骑夫车使花下俦拥臂拍扇默默伫两眸时当去去闻天侯须臾辞驾登云乘雾或攀虬归宫归洞或登舟人问不知几番沧海迁成邱聊吟章句乐圣舟 【柳诗】 春色依依魂梦绿向人牵恨情难续可怜双燕语东风无奈飞花堤畔哭　开帘风雨凄银烛中夜牵情树底绿千萦万缕系愁肠短叹长吁梦中续　东风一夜吹红烛柳眼窥人泪珠绿几番牵恨到章台回首掩袖眉颦蹙　湖上依稀春恨独翠眉半锁青云绿几回愁绪泣东风偏惹王孙游未足　玉门关外丝丝续音尘隔断天涯牍塞鴈衔将镜里霜愁心日向高楼哭　长条谁折春光绿美人睡起心思哭秖关情感物华千回万转丝丝续　一曲渔歌山水绿渔村处处春风熟牧童斜卧夕阳横笛里凄凄过南谷　春园昼暖闻书读枝上啼莺声断续闲门静闭日无闻青草池塘牵梦足　似欲垂丝系黄犊绿藏啼鸟春江曲日送征人杨子船天涯游子心难续　昨夜未央宫里宿几被飞丝惊梦熟试将莲炬照青青长条已向他人束
　　邨老曰常闻有召乩者既降势甚猛书云威镇华夷义勇三分四海才兼文武英雄千古一人客曰公乃武安王耶复书曰诺客曰闻公之灵誓不入吴何以至此又书曰赤兔腾霜汗雨零青龙偃月血风腥晓来飞渡乌江上始信天亡最有灵又有洞宾降坛者诗云轻挥羽扇平分湘水烟霞泉石佳侣清风两袖胆气麤洞庭飞过经千里饱嚼瑶华醉斟玉髓乾坤收拾葫芦里一声长笑海天秋数着残棋山月起末书曰调踏莎行客请作西湖赋即运箕如飞笔不停缀有云攀碧落之两峯卧白云□三竺六桥水流鱼与俱四贤堂寂鹿独宿 【按鱼与俱鹿独宿皆三字一韵】 客有戏之者曰公之仙姑何在即书云仙姑至矣箕停少选复书云阆苑蓬莱自可人东山人驻几千春要知古女消息碧汉青天月一轮客曰非藏何仙姑三字耶复书曰然曰然客出一句曰日月明分昼夜求之属对箕即应曰此拘于字难对聊对一句曰女生合姓别阴阳又戏之曰适见洞宾否箕忽震怒书曰仙友从来有洞宾尔今问我是何因婉妗自许逢周穆 【按婉妗西王母名】 姜女谁知与乱臣烈火精金应不铄苍蝇白璧未常磷道心清净浑如水不学凡夫犬豕人
　　又何孟春余冬序录云正德庚辰有方士者挟巫史之术遨游江湖人扣以未然事辄召古名仙运乩赋诗以答随所限韵敏若夙构是年秋至吴吴中诸生梁廷用往问答曰吾回道人也君乞白岩诗吾当邀李谪仙同赋用十六韵诗曰六丁持斧施神工凿开西南万仞之崆峒芙蓉一朵插天表势压天下羣仙雄壶倒月色澄彻瑶台倚斗光玲珑百丈霓虹望吞吐八埏霖雨瞻空蒙虚室不受一尘染灵光直与银河通乳泉挂壁喷晴雪玉梅悬谷摇春风上有神仙玉虚子凌风出没游太空登虬伐蛟下入海底水晶窟朝谒帝独步天上璚瑶宫头角嵯峨自卓立胸襟磥砢谁磨礲忆昔江楼吹铁笛明月一醉三人同迩来一别世间甲子不知数但见几度玉洞桃花红金龟老黄鹤翁各分一讳贻此公天然意趣自相合芳称长在尘寰中好将大手整顿乾坤了归来一笑拂云看剑重会沧溟东王弇州史乘考误云此方士者王姓无锡人余犹及见之一秃叟老翁也呼百龙可顷刻而就葢借鬼僊售其术耳梁廷用后名宏字裕夫亦余中表戚二人实相与谬之以欺白岩公也若余所见范君则似实有一诗鬼应召者不然何以得人意念间事且范君纵能诗诸作亦非其所办
　　○戚编修

　　编修 【名澜】 余姚人字文湍以编修服阕上东渡钱塘江风涛大作有绛纱灯数百对照江水通明丈夫九人帕首袴鞾带剑乘白马飞驰水面如平地舟人大恐戚公曰无惧吾知之矣推窗看之九人皆下马跪公问曰若辈非桑石将军九弟兄耶曰然曰去吾谕矣皆散公命舟人返棹曰有事吾当还遂归抵家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈矛旌帜晃耀填拥有顷公卒后车骑腾踔前后若有所呵卫者隐隐人空而灭后邱文庄公夫人自南海浮江而上过鄱阳湖夜梦达官呵拥入舟曰吾乃翰林编修戚澜也昔与邱先生同官义不容绝特报耳三月后有风涛之险只航片橹无存可亟迁于岸夫人惊觉如其言移止寺中未几江中果有风涛众舟尽溺至京夫人白其事于文庄公公以闻于朝遣官谕祭文庄又文祭之
　　云于乎文湍刚劲之质豪放之气高义激切直上薄乎云天巨眼空阔每下视乎尘世凡众人之嗜欲举不足以动其中一时之交游少足以当其意时发惊筵之辩臧否罔不称情闲若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲而交励奈何命与心违中道而逝老我后死于十二禩孰知冥冥之中犹有旧交之谊老妻北来舟次江澨梦中彷佛如见报以风涛将至预告以期始知趋避既而果然幸免颠踬于乎人传君之神莅胥涛而享祀即今所遇而验之无乃秉司乎江湖之事由其生也不尽用于明时故其死也见录于上帝于乎友道之废也久矣曰友曰朋如兄如弟指金石以盟刑鸡犬而设誓头角稍殊情态顿异云泥隔则易交势位判则相忌对面如九疑之峯跬步有千丈之势半臂纔分遇诸涂则掩面而过宿酲未醒踰其阈则腾口以刺过门不入室反操戈之举落穽不援手忍抛下石之计亲于其身也遑恤况伉俪乎生人也尚然况下世乎于乎文湍生死无二心始终同一致不忝聪明正直之神可谓英迈特杰之士缅想旧游稠人广会一饭百十钟挥毫数千字故以平生之素好用答故人之阴惠诗以写不尽之情酒以侑有从之泪具别帋以焚燎就宿草以浇酹灵神如在来鉴于是不鄙世人之凡言特歆御酝之醇味诗曰幽显殊途隔死生九原犹有□人情曼卿作芙蓉主太白常留翰苑名念我冥冥来入梦哀君恻恻每吞声朝回坐对黄封酒怅叹鸡坛负旧盟

　　○于忠肃

　　忠肃公 【名谦】 诸生时忽窗外有巨人持一扇乞诗公醉中即挥笔书曰大造乾坤手重扶社稷身其人大惊悲跃而去乃鬼也扇是蕉叶一片
　　邨老曰西樵野记言景泰间总兵石亨西征振旅而旋舟次绥德河中天光已瞑亨独处舟中扣舷而歇忽闻一女子泝流啼哭连呼救人者三亨命军士亟拯之视其容貌妍绝女泣曰妾姓桂芳华其名也初许同里尹氏迩来尹家衰替父母逼妾改醮妾苦不从故捐生赴水亨诘之曰汝欲归宁押欲我之副室乎女曰归宁非所愿愿公相箕箒妾耳亨纳之裁剪补缀烹饪燔幂妙绝无伍亨甚嬖幸凡相亲爱者辄令出见芳华亦无难色是年冬兵部尚书于公谦至其第亨欲夸宠于公令芳华出见之华竟不出亨命婢督行者相踵于道芳华竟不出于公辞归亨大怒拔剑欲斩之芳华走入壁中语曰邪不胜正理固然也妾本非世人实一古桂久窃日月精华故成人类耳今于公栋梁之材社稷之器安敢轻诣独不闻武三思爱妾不见狄梁公之事乎妾于此永别矣言罢杳然王弇州以此实武三思事傅会于公耳

　　○冯副使

　　冯定郡人成化中以副使赍捧赴京朝罢径至宗人府府中一井甚大定忽下马趋至井傍顾瞰拱揖若有所问答者从者见之方惊骇定忽解带置地涌身而入急救之死矣
　　邨老曰此绝类李赤厕鬼事又平南人张辉广西解元景泰元年香山教谕忽见官舍中有衣红人出而招之辉素有胆气呵之走上莲花峯而没次日会饮县堂与县争坐交殴归而投井死

　　○狮子

　　张伯起内伯余言嘉靖乙丑会试至京师一内相引入虫蚁房看狮子黄色酷似金毛狗尾端茸毛大如斗豢之者夷人也名曰狮蛮所居之阱浑铁作柱复以铁索二条绁其项左右鏁之内相命其放出则先将大铁椿长可六七尺围径尺末有二大圈以椿钉入地中止余二圈在上然后牵铁索出扣于圈上两狮蛮左右掣之不令动内相曰取彩球来一蛮取两球至以五色线结成大如斗蛮先自戏舞狮见之伏地注目不动若欲起而攫之者旋即掷与则以两足捧之喜不可当玩弄不置内相曰欲见其噉物乎则顾从者取一生犬来犬未至数十武即仓皇惊仆溲便俱下狮亦似有觉者撇去球作狰狞状大吼一声草木屋瓦蔌蔌震动蛮亦大忙促来禀曰活生口不可至前恐触其怒须速令人毙犬及死犬至掷与狮舒前两足擎之吹气一口犬毛自散落若秋风之卷败叶犬亦软如败絮若无骨者伯起讶问其故内相曰凡物见狮则骨先自酥故其食也亦连骨而食虎则不然遇毛物必用舌餂去毛而后食食亦去骨此狮之所以食虎豹而君百兽也余辛丑在京亦曾入虫蚁房时狮虎皆无唯一熊绝似焦色大尾犬问其所食曰日供一羊或马牛猪肉二三十斤问何以无狮曰缺久矣自嘉靖至今无有贡者想伯起所见即嘉靖时者也 【苏合香即狮子粪其筋弦鼓之则众弦皆绝其尾拂子则夏月蝇蚋不敢集其上】 

　　○妖术

　　万历□□年夏秋间吴中忽传有妖狐能夜入人家迷惑人至死又善淫人妇飞走变幻莫测其自来又有铁足蝴蝶黑夜飞来抓人遭之者遍体粉碎血淋漓无复完肤于是昼夜鸣金击竹喊声逐赶无分乡市贵贱遇夜虽盛暑必墐其户牖不敢轻启旋有卖符者买贴门户云可袪除由是深山穷谷门皆贴符闻世庙时曾有此葢妖人马道士所马道士者愚民所称马祖师者是也道士将谋不轨幻术惑众其说特盛于苏而湖州士民尤深崇信田艺蘅曰马道士之术虽仕宦大夫显显有名者亦受其愚云以盆水照影则贵贱迥别或有影带貂珰幞头纱帽兠鍪诸色种种奇怪者亦有带平天冠如帝王像者彼即署名簿籍预定官爵大小高下大率如所见之形羣居乌程云雾出中乃三十六年秋也约九月十四日举事倡乱以白巾记先二日有邬彩者发其谋于主簿田本渭白于知县蒋弘德合谋缉捕贼首蒋鹏蒋潮越城逸去集于乌镇双林烧劫民舍地方被害十六日总制胡宗宪檄知府李敏德委千户蔡懋恩李钺督兵擒之亦放火杀害无辜数百人而马道士终不获搜得花名簿三五册中多士大夫皆与胡公厚善者因焚其籍不治然而小民疑畏逃窜者多矣遗弃家产田地反漏名士夫所得如籍没者然甚获厚利此又可笑也使再迟数月则祸变绵延有大可忧者白莲教之祸可不严禁之耶宁波志载三十七年春马道人能剪纸兵念咒即能布阵夜入人家男妇睡时多所压不能醒虽醒气犹索索不苏有因而死者书符作龁齿其龊□四字虽边海州县无不至后遇广西人云亦被其扰也

　　○神仙太守

　　华亭张太守东海 【名弼】 人品诗字成化间一时之望致政归既早子皆成名无一事累心苏州别驾周德中以神仙太守而张常制十绝以答之见其无仙并跋朱子托名邹欣戏耳其诗曰归休太守似神仙布被蒙头日夜眠却怪门前来热客马蹄踏破紫芝烟古今何处有神仙鹤驾鸾骖总浪传莫信空同邹道士力圭刀口亦徒然欧阳自号无仙子卓识知冠古今弱水蓬莱在何处愚夫白骨紫苔深又一长短句曰东海先生归也南安太守新除一挑行李两船书被人笑道痴愚书也书寒不堪穿饥不堪煮收拾许多何用处况而今白发苍颜坐黄堂之署乘五马之车那得工夫再看渠又将载到南安去古人糟粕谁味腴枉说道黄卷中时与圣贤相对语

　　○集福庵

　　苏城集福庵在吴尚书 【名宽】 所居之北施知州 【名□】 之西宏治中诏毁淫祠有司欲尚书后圃尚书曰僧庵吾世邻也不忍其毁忍作吾圃耶有司复欲施公别业施曰何不送原博尚书而送吾有司述尚书言施曰我独不能吴先生耶故诸淫祠毁而庵独存嘉靖初又有诏毁伍太守 【名畴中】 用价承佃矣毛贞甫 【名埕】 都御史亦价佃之一则曰近吾家也一则曰地旧吾家施也竟成讼夺且毛与伍新结姻娅时人追思往事因谣曰昔日吴与施官送犹逊辞今日毛与伍讦告到官府

　　邨老曰郎仁宝七修类藁曰杭有棘卿夏某阴谋深险邻有园池颇胜心窃欲之乃自撰文碑中断之密沉于池久之争诉于官夏谓某年余家有碑记亭馆之胜中世荒芜此碑已落于池中亦可验也竭池得碑读之俨然夏氏物也竟归之邻坐诬罔夫仁宝之意以棘卿阴险极矣余则以未甚也若吾乡纱帽肯容邻有园亭乎彼直计陷之攫取之耳乌用碑文亦乌用告讦哉

　　○陆远

　　万历壬午科南畿解元陆大成有疏族叔名远者每对人名呼解元曰大成舍侄恐人不知其解元叔耳王弇州先生戏之曰汝无名呼汝侄万一汝侄亦呼汝远家叔当何如闻者绝倒
　　邨老曰此等人在在不乏吾乡有一周姓人始与某御史往来见人辄曰我御史如何云云人遂呼周道长未几御史卒则出入一给谏家见人则又曰我给谏如何云云人又称周掌科恬不知怪又闻浙有刘泰者与夏少卿 【名□】 往来人有问其姓字者答曰夏少卿之好友同时有沈循与钱都宪 【名钺】 往来人询其名曰钱都宪是我表兄都不言已之姓名有好事者之诗曰沈循只说钱都宪刘泰常称夏少卿不知尊父何物令子缘何没姓名

　　○沈同和

　　万历丙辰会试天下举人大学士方从哲总裁取中沈同和会元第六名赵鸣阳俱吴江人同和字知乐河南太素巡抚 【名季文】 子也与余曾有杯酒交葢裘马自矜豪横纵恣目不识丁人也余居海上三家邨声闻既邈性又不喜谈时事故至三月尽始知同和作会元不觉吐舌不能收曰有是哉天下有不识字会元乎歇后郑五作宰相天下事可知矣然不知斯时台省已交章论劾矣并及总裁与房考韩都给事 【名光佑】 得旨覆试同和终日不成一字竟至曳白法司鞫问始知同和与鸣阳系儿女亲贿贴同号同和文鸣阳所作然文固佳非有贿买主司情弊复得旨同和充□□卫军鸣阳运炭人皆快同和之摘发而深惜鸣阳之废弃终身云
　　邨老曰余自丙子至今五十年来目击科场之坏日甚一日善哉高礼部 【名桂】 之言曰我朝二百余年公道赖有科场一事自权相作俑公道悉坏势之所极不能亟反士子以侥幸能主司以文场市利在则从利势在则从势录其子以及人之子因其亲以及人之亲遂至上下相同名义扫地虽明宪在前国法在上而犯者接踵相继致使富室有力者曳白可以衣紫寒畯无援者倚马不得登龙此忠臣义士所以扼捥而不平也夫所谓权相者指江陵相公也而不知作俑不自江陵也江陵特甚耳高庙时学士刘三吾纪善白思蹈以物议而遣边弃市然以多取南人耳非狥权要行媚也至景皇帝七年丙子大学士陈循王文以子瑛伦等不中直言考官刘俨忽畧之故上命覆试以循文辅导有年特准其子明年会试天顺元年薛瑄主会试最号严整然有以俚语相戏者所谓薛瑄性理难包括钱溥春秋没主张问仁既已无颜子告祭如何有太王皆指摘题目之误也至谓总兵令侄独轩昂则指石亨从子俊后坐亨败除名及以怨谤剐于市
　　弘治十二年己未李西涯 【名东阳】 程篁墩 【名敏政】 主试篁墩所问策秘人罕知者其故所昵门生徐经居平日得窥之泄之同年唐解元寅由是举答无遗寅狂士见其矜得上第省中所论经寅俱充吏正德三年戊辰焦芳子黄中刘宇子仁俱以逆瑾党得第瑾败二人民是科院琐后瑾以片纸书五十人姓名欲登第主司不敢拒唯唯而已瑾曰先生辈恐夺贤者路耶即广科额五十人皆上第辛未新都相公 【名廷和】 子杨慎状元及第嘉靖二十三年甲辰少傅銮二子汝俭汝孝俱登第有崔奇勋者汝俭等师焦清汝俭婣也俱得同中省中所参上下其章令部院从公参看銮具疏自理上怒曰二子纵有轼辙之才岂可分明并用恣肆放僻其严究分别情罪轻重及狱上上以迹弊明显大坏祖宗取士之制遂勒銮俭孝奇勋清俱民副总裁江汝璧及前乡试主考秦鸣夏浦应麒虽阿取辅臣之子实非贿故俱杖六十革职闲住不叙辛酉吴情主应天试情无锡人邑之预荐者十有一人自是南人不主南试着令
　　万历元年癸酉少师张居正子嗣文中湖广式万历四年丙子大学士张居正次子嗣修中顺天式次辅吕调阳子兴周中广西式三辅张四维子嘉征中山西式杨大司马成子大润中应天式明年丁丑会试嗣修兴周复中式寻廷试嗣修榜眼及第是岁读卷官初拟宋希尧第一而嗣修在二甲第二上拆卷得之特擢嗣修榜眼且谓居正曰朕无以报先生功当看先生子孙后始知慈寿及珰保意也七年已卯首辅居正子懋修中湖广式明年庚辰懋修与其兄敬修次辅四维子嘉□复俱中式 【敬修即嗣文更名】 廷试赐懋修状元萧良有榜眼王廷譔探花及第懋修有兄敬修良有有弟良誉廷譔有弟廷谕同榜进士或曰首辅戏之也十年壬午新首辅少师四维子甲征中山西式第二太宰王国光子□□亦中山西式次辅太子太保申时行子用懋中顺天式第六名次子用嘉中浙江式时外议籍籍谓楚解元必居正子会居正卒不果而复中少宰王篆子之衡南京亦中篆子之鼎居正所幸也或曰居正婿也鼎习礼一时同号礼记八人得中者六吾邑一人与焉于是南省疏论居正前私其子嗣修懋修敬修登第而并及篆二子又论及监试主考等官有旨以居正篆权奸俱勒民而不究试事相传懋修中状元时传胪之日江陵自合中归方饮酒欢甚忽传兵部送紧急塘报开函内有简云侍生公论拜贺老牛舐犊爱子谁无野鸟鸾欺君特甚葢全用剌秦桧语及是科江陵卒有人作诗曰状元榜眼尽归张岂是文星照楚乡若是相公身不死五官必定探花郎甲申御史丁此吕追论高启愚主应天已卯乡试题舜亦以命禹阿附故太师张居正有劝进受禅之意大不敬得旨免究矣吏部参论此吕谪外遂夺启愚官削籍还里并收其三代诰命监场御史林应训张一鲲以其王篆子地道贴号亦勒民
　　乙酉吏部尚书杨巍子□□中山东式东阁大学士王家屏子浚初中山西解元十六年戊子大学士王锡爵子衡中顺天解元五魁皆出大学而第二人张文柱第三人董其昌第四人鄚国望皆一时同会名士国望槀止五扃李鸿论语中有一囡字屠大壮以创作瓶以辟作壁又茅一桂等共六人俱礼部郎中高桂所参并及王衡谓衡系辅臣子素号多才岂不能致身青云之上而人之疑信且半也乞将此七人一同覆试大学士中亦恳请及覆上俱准会试李鸿申元辅壻吴人呼快活李大郎及以文中用囡字被论又称李阿囡葢吴人呼女囡也然实囮字之误耳二十九年辛丑二月初九初场毕次日军士入扫号房于某号地上拾得卷子十三枚俱已践污俱系苏州卷严讯之乃举人王纲贿嘱收卷胥役令其遇苏卷辄□入号房以资采用出场时忙促失于带出以致遗弃在地鞫实枷示斥民人犹以罚不蔽罪纲云南人久居南京三十七年己酉赵□□主试□□中韩敬第八名先是□□试应属汤宾尹宾尹恐妨次年会场乃让赵赵德其让汤以敬嘱赵遂狥之三十八年庚戌韩敬中会元是年汤果入场而敬卷则分别房汤搜得之亟叹赏以佳绝然已有直处乃特诣主司以必当会元主司谓卷亦可中汤乃大言曰此卷非韩敬不能办敬江南第一才子宁不中不可不元以彼其才即百宾尹无当也主司尚犹豫汤遂以去就死生争之竟跻元及榜出士论哗然乃益之地道而敬居然状元矣闻之传言汤与宣城梅氏讦讼时敬出二千金之解纷得寝其事汤感之切誓以元相报云
　　邨老又曰科场之弊人皆以内帘甚于外帘不知内帘之弊在上外帘之弊在下在上者不过字眼卖文两端弊尚有限在下者收卷誊录弥封对读诸处朦胧改窜及传递等弊有不可穷诘如所谓活切头蜂采蜜蛇脱壳仙人睁目等名所谓活切头者以甲卷之面移作乙卷移花接木是也所谓蜂采蜜者预选一文理精通之人充作誊录生未入场前先将黑墨并偷印卷子暗埋誊录房中地上候某甲卷到则集众美以誊入仍用黑笔写一墨卷而原卷则付之水所谓蛇脱壳者不甚知其法大意欲多纳一卷至于仙人睁目则名可得而闻法不可得而知矣然味其语意必是无迹可寻者耳呜呼弊窦若此守株待兔者其可几乎

　　○书癸卯事

　　万历三十一年癸卯□月□□日府试童生郡守周公一□山西襄邑人也其人刚狠多欲郡人呼周欲刚言申枨以欲故不刚而周则欲且刚也是日吾常与太仓同试两学诸生护送子弟肩摩趾错填塞街巷周部署无法门既启一拥而入哗声鼎沸周令唱名序进则前列者或尚未入而在门以内者或非唱所及也哗益振周始取干掫卒抶之不止又令五百呵止乱华之又不止乃属吾邑令君谭公 【名昌言】 执一生以示威适一生方巾在侧挥扇谈笑执去乃孙汝炬也榜之十哗少定乃散卷出题门亦掩矣汝炬既被榜自念不直在已亦嘿嘿退去矣而有霸儒邵濂者向以私事干谭公恶其执法欲乘此释恨乃大呼于门曰县令杀秀才诸君未可退也一呼而集者几百人濂乃取一纸大书揭院门及诸通衢曰青衿被杀通学共愤愿从诸同袍击杀青衿者由是府三学诸君纷纷后先蚁集几数百矣始而击门门者入白周曰是必告考者听之当自退未几抉门入鼓噪登堂周尚指挥五百捍之印吏前白曰盍少避人众锋不可犯周始起入后堂羣少年尾而拳殴之赖印吏背掖不甚伤止断其腰带绝其两裾院址故倚城则又从城上抛掷砖砾乱下如雨周匿迹溷中始得免夜半乘昏微服归衙是役也濂意在谭公而谭公平日则人人所爱而敬者故得不犯而快心于周亦以其平日欲刚之故云事闻停勒一科并逮讯孙汝炬朱曾唯等数生而霸儒濂故无恙
　　邨老曰濂此举不过挟众以快其私耳然酿祸甚巨甚惨亦甚久周守去位不足惜以谭公之仁慈恺恻万民父母近代所希觏者亦竟以劣调去阖邑衿绅靡不惜之至于就逮诸君轻者配重者遣贫而无给者不胜捶挞者往往庾死请室历数年而不解鸣呼果何罪而令至此耶
　　邨老又曰自古官人曷尝以世故斥哉伊陟之入相也以象贤也丁公之掌兵也以世美也我朝设科以来岂无公卿之子以才见收者乎然而乳臭纨袴之夫门袭高华势多凭倚遂不复知素王何人毛锥何物是故瑛伦俭孝敬懋者多而慎若衡者不一二见也即费文宪子懋贤谢文正子丕陈少傅子于陛亦并不挂物议自舒鳌何洛文中江陵之子而辅臣遂成故事呜呼白屋之士白首吚唔不得一第而乳臭纨绮之夫咄嗟而冠仄注据要津扬扬意得朱其轮华其毂日驰击于长安邸第中恬不怪讵非科目之羞缨弁之玷乎哉虽然狥情纵法犹可言也常见山东已卯以敬大臣命题已士林所唾骂而南场□则舜命禹矣此何意哉信乎吮痈舐痔即弒父与君之人也
　　邨老又曰闻周守被窘时亲见攘臂一生胡而长大白晳并窃其狐裘香炉锦茵而出故当时追捕之令首及胡须长大白晳人有一生如其貌逮死狱中而窃物生以割须赂学训得免余戏谓友人曰昔有一郡牧欲得人须作笔髯者至墐户不敢履街中间有出者必以拳谨护其颔下稍解严已人窃去矣乃朱全忠诛宦官滥及无须人无数然则人颔下应有须耶无须耶附此一笑

　　花当阁丛谈卷五 【终】

　　●花当阁丛谈卷六

　　刘大瓢 
　　茅道人 
　　徐石林 
　　杨风子 
　　义盗 
　　李赓虞 
　　冯子 
　　俞先生 
　　鳖人 
　　陈奉常 
　　异乳 
　　去饼缘 
　　云南巡按 
　　两掾史 
　　吴冢宰 
　　杨文懿 
　　魏文靖 
　　文太史 
　　刘尚书 
　　吴少宰 
　　杨尚书 
　　钱武选 
　　屠牛之报 

　　○刘大瓢

　　刘大瓢者眉山人无名无字身挂一瓢可贮米二三升每饭辄欲满佐以秤肉须噉尽不满不食酒亦然以故人呼刘大瓢万历甲戌王父南工侍大瓢与大宗伯对山林公 【濂】 善知大瓢在江阴刘应谷尚书 【允济】 家特往延之屡反而后至至则林公以忧去王父延至衙斋自言年百十八岁矣两目尽瞽身长七尺余腹垂至膝飘须秃顶双臂如铁性甚躁声如淇钟小不如意辄大声诟厉早不食午食必尽瓢酒瓢饭肉亦称是独不喜食鱼揖逊坐起不须人掖每食毕坐踞胡床呼一二童子任意乱捶腰腹已则齁齁睡去捶停齁亦止则起舞于庭庭有两石座约可重六七十觔双手挽之旋走旋舞或放声大歌亦有拍节已乃入静室键户独坐从月隙窥之则见其端严如木偶即户外嘈杂喧哗若不闻也诸童子欲乱之取砖投入亦屹不动迨至晚邀之晚饭则出不邀不出也出则复噉肉饮酒然不期满瓢矣谑浪笑傲谈吐如流夜不卧坐至天明叩其功用笑而不答王父独与寝食者三阅月终无所言王父亦时行引导法临别就正之苐曰路头不正不如不走时华亭董幼海 【传策】 礼侍请假归延之同行大瓢不欲往问其故曰董君惨礉不仁祸必不远董又致书王父苦延之终不往次早天未明而大瓢行矣王父以赴董召也乃董使又在门遣人于平日往来诸处物色之并无从觅居数日学使者谢虬峯 【廷杰】 从皖城入京见之于江东门云往河南去矣董归未几遭祸丁丑至吴时王父在浙不相闻庚辰复来王父已致政归时年已百二十四岁矣其饮噉形状初不减白下时酒间喜谈说阉直事又言少年曾给事直多感直青眼语留月余忽谓王父曰余欲归矣王父曰老师埜鹤闲云家何在而云归大瓢笑曰悞矣悞矣赴刘尚书耳王父又苦留之又半月余坚欲行乃别王父曰师行来月初当造刘公与师相会时九月初也大瓢曰无须来来亦不得会明年岁暮与君周旋于玉女祠前也王父异其言然不解所谓是月二十六日刘尚书使至言大瓢于二十二日逝矣逝时身畔出一囊组绣龙文绝奇巧不似人间物中藏金豆数十颗语刘曰以此葬吾君山之旁有余则以四颗寄徐尚书作别仍以大瓢殉我始悟向所谓欲归与来亦不会云云葢言欲逝也金豆绣囊或是阉直所与独玉女祠前云云不知所谓至次年辛巳十一月王父捐馆舍始悟会期不远明年岁暮与君周旋也其云玉女祠者祠在西华山西杀方或微示遐举之意乎若尔则大瓢葢前知者矣丁酉年余有事江阴特往君山寻其葬处不可得问之主人亦绝不知怅恨而返

　　○茅道人

　　茅道人不知何处人亦不知其姓氏人问道人何名何姓曰我无名无姓向曾修道茅山人呼我茅道人年可八十许人问道人几岁曰不知曰五十耶亦曰五十曰不止八十九十耶亦曰八十九十身干甚伟丹唇细目白须飘然大类纯阳祖师亦以万历甲子至白下诸大老争致之道人饮量甚淇至斗不醉性喜食蠏蛤蠏可二三十匡蛤不记其数善彭籛术亦善尸罗戏酒间辄作剧取壁间土咀喷之满座尘飞复取水一噀尘蝢收满室细雨飞洒惟筵上独无又取瓦砾击碎如指大捧而吞之须吐出尽成围碁黑白子复取围碁再吞之复成瓦砾又剪一士女粘壁端举酒饮之立尽而士女颊亦赤夏日正饮间苦蝇乱扰或语曰亦有遣蝇法乎曰是不难乃取纸画一大圜粘壁须蝇千百纷集圜内钉不能动一似被冻者宴毕则起放之诸蝇似醉而醒一一飞去又卧室中鼠甚多冠履时被啮毁道人曰亦恶之乎余曰然则取纸画一鼠状令榜之西衙空室又画一猫写敕汝守六十日六字榜卧室由是鼠遂绝六十日后复如前矣又善召鬼每于夜间行法不但作声时于梁间夜行狞恶特甚
　　有童子张俸年十八家人张成之子颇有胆谓道人曰此幻耳非鬼若能召我熟识鬼始信法道人叱俸开一静室已入室中良久出仍阖其扉道人持剑立扉外顷闻四边声甚急室中窗呀然尽开道人叱曰可启扉扉既启室中洞然光明如昼见有牛头二人长顶屋梁以锁炼牵二鬼至则俸之父母成与其妻也俸不胜骇愕倒地口吐涎沫但呼仙人救命道人叱曰牛头使者可我擒此强汉牛头似欲移步状俸但叩头乞命颡尽破鼻血破面众其乞哀道人笑曰戏耳复用剑叱曰可且去叱罢光遂敛窗亦键如故居数日俸心衔之乃好谓道人曰某欲传师一法特具壶酒敬可就饮乎实毒酒也道人心知其有毒谬曰可俸乃以斗酒巨螫进道人手持酒语之曰我有一剧汝试之而后饮时地上偶有蚁数百千团聚道人口咄咄祝曰此酒若佳汝饮之而各自归穴若有毒汝饮而死业有所归非吾罪也乃用指甲挑酒适许一洒数百千蚁翕然伏地而死道人笑曰吾固知有毒也汝心不良吾从此逝矣俸面青负墙立不敢吐一语道人遂辞王父去不知所之既去俸每夜梦有鬼捽其发击其头甚至揭去被幞折倒卧床如此者五月俸竟病悸死

　　○徐石林

　　道士徐石林本吾族人子居江阴已而迁西徐市数岁出家苏州盘门内子胥庙道士年二十云游至京师出入蓝道行门下道行诛遂入广信龙虎山张人府居二十余年遇异人授炼月孛法能预言人祸福休咎以万历甲申归吴仍居子胥庙与内伯张伯起善吴人亦争致之时余内人方患癎疾延之祈禳石林先来洁一室奉平日所供月孛像居其中扃键甚严约一月满择一水定日来启至期果来先以牲醴香花果品致献毕乃仗剑禹步默诵咒语屏人键户伏几下约凡门户近静室者悉封锁之勿得有一人声响即履声亦尽屏犯必有祸尤忌鸡犬声事毕我从内出纔可开门一如其约时方朝晡至暮乃启门出蹙额言曰病甚矣奈何目前幸且无事恐难久也余辈共秉虔拜恳之乃曰尚有一法可幸延万一第之亦不易感诸公义重我当无辞然须得一极诚实童身女子守火恐难其人余入内谋之岳母岳母指一使女曰此女名重阳年十四平日最诚实不苟可备使令于是复奉月孛像扃静室约七日外遇水值日即来至期又至其法以磁瓶一洗极净先书符于内以钱三十六文供月孛前每取一文辄跪嘿诵咒语一遍朱书二字于背字不可辨书毕吸东方气一口随钱投入瓶投完取黄纸书病人生年月日法官亦具生年月日一并投瓶而以桃木作楔楔之先令童女用香汤净其身易新布衣头挽双髻发系亦易新者令童女捧瓶前行而已仗剑随之大声诵天蓬咒入厨房以瓶置中灶热护之两旁灶日夜不住举火令其暖气常入不欲炽亦不可冷童女谨守中灶前勿令人动瓶食息寝泄俱不可离如此者四十九日满则我自来发看临别又再三叮咛切不可动瓶时三月十五日又谓予曰别君欲往江阴故居端阳日当来相候启瓶居半月忽皇遽而来曰败矣败矣瓶动矣余不信曰别君半月无日不往侦伺见此女端然坐守方谓其诚实称任使石林曰此可欺君不可欺吾敕取来瓶口如故桃楔亦如故此女铮铮辨语吾日夕看守谁敢动石林不顾启之数其钱已少二十四文止存十二文葢此女宵来窃之也石林叹曰惜哉然是君夫人定数不可强若满四十九日而钱不动亦无销镕当得年如钱数今则一纪外不可知矣时内于年二十一果三十三岁丙申年亡刚一纪云
　　万历十八年吴中自四月至五月将尽不雨郡守石侯 【昆玉】 焦心祈祷卒无雨或言于石侯此非徐石林不可然其人道高非可以尺一召石侯遂备礼亲往迎请石侯不肯见逃之厕而同佀所泄不得已出见谓石侯曰此天灾流行雨恐不可得徒费祷耳石侯曰地坼苗枯三日内不雨民立槁矣纵祷而不应奈何坐视乎且谓民牧何也石林叹曰三吴福贫道祸矣然以明公诚谊不可辞可先结坛于元妙观贫道五更上坛问所须曰无有止用鼓数十架置坛四旁瓦百片置坛上而已石侯别去石林造伯起言别伯起问别何往石林曰今岁吴中之早实系天灾贫道感贤郡侯亲顾义不可辞贫道祷必有雨苐恐干天之怒不可复活伯起曰然则如何曰某明日登坛后日必雨后日贫道本命日祈雨必呵斥诸神名讳雨至后贫道必无幸矣知君义重敢以身后事相托我死望以柳车一具就子胥庙前空地焚化拾骨置一瓶中付庙中道士看守两年后人府当有人至付归可也其月孛尊像供奉多年姑留公静室府中人至一并付之死生之托无负吾言石林平日不饮酒是夜索酒饮至四鼓曰可登坛矣元妙观去君家不百武可送我挽伯起手行纔至观门而石侯至行香毕赤日旋起纤云尽屏石林就坛上焚符三通亦擂鼓三通俄顷四边云起罩日雷声隐隐石林大呼曰擂芰数十架鼓一时齐发石林就坛取片瓦掷空中每掷一瓦辄得一雷鼓声与雷声瓦碎声争奋自辰至酉观者人人股栗而雨终不得是夜石林不下坛露立至天明石侯又至石林拱手曰恭喜雨至矣可以答贤侯躬顾之诚矣言毕拜伏坛上须臾霹雳四起大雨如注从辰至申可三尺许石林尚伏坛上不少动雨止方起顾其形神不复似人矣步至阶级前方欲举步下而失足一坠立死坛下众共扶之不动矣石侯闻之掩泪叹曰贤哉以一人之命全三吴之命也出俸金二镮买棺敛伯起请停其柩于元妙观三日受合郡绅衿士庶吊拜毕然后如其戒收其骨付子胥庙道士收供至次年人府果有人来请然不知其死也遂同月孛像付归士大夫俱有挽诗俟另录入
</div>
    <div class="pagination">
<a href="花当阁丛谈_page10.html">上一页</a><span>...</span><a href="花当阁丛谈_page6.html">6</a><a href="花当阁丛谈_page7.html">7</a><a href="花当阁丛谈_page8.html">8</a><a href="花当阁丛谈_page9.html">9</a><a href="花当阁丛谈_page10.html">10</a><span class="current-page">11</span><a href="花当阁丛谈_page12.html">12</a><a href="花当阁丛谈_page13.html">13</a><a href="花当阁丛谈_page14.html">14</a><a href="花当阁丛谈_page15.html">15</a><a href="花当阁丛谈_page16.html">16</a><a href="花当阁丛谈_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
