<!DOCTYPE html>
<html>
<head>
    <meta charset="UTF-8">
    <title>东槎纪略 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东槎纪略 - 第 6 页/共 7 页</h1>
    <div class="content">　　与鹿春如论料匠事

　　台湾班兵议（上）

　　比闻大府檄下，议改台湾班兵，召募土著，愚窃以为过矣。台湾自古海外荒服之地，明末郑氏窃据，为闽、浙、江南忧者数十年。圣祖仁皇帝命将兴师，克塽衔璧归降，始入版图，于今一百三十三载，设立重镇，总摄师干，畀以专杀之典，为东南沿海数十郡外藩日本荷兰无敢窥伺者，台湾之功也。台澎一镇，水、陆十六营，额兵一万四千六百五十有六，自督、抚两院，水、陆二提，漳州、汀州、建宁、福宁、海坛、金门六镇，福州、兴化、延平、闽安、邵武五协五十八营抽拨更戍，多者七、八百人，少者百数十人。其到台也，又分布散处，每内一营分台营者十数，极多不过百人而已。匪特三年之中，分起轮班，出营收营，纷纷点调之烦，配坐哨船或商船，重洋风涛，岁有漂溺之患，而且戍台之兵，既有兵糈，又有眷米，岁费十数万天庾正供不少惜。此何所取而必为之哉？盖尝推原其故，窃见列圣谟猷深远，与前人立法定制之善，不可易也。

　　夫兵者，凶器至危，以防外侮，先虑内讧。自古边塞之兵，皆由远戍，不用边人何也？欲得其死力，不可累以室家也。边塞战争之地，得失无常，居人各顾室家，心怀首鼠，苟有失守，则相率以迎，暮楚朝秦，是其常态，若用为兵，虽颇牧不能与守，故不惜远劳数千里之兵，更迭往戍，期以三年，赡其家室，使之尽力疆场，然后亡躯效命。台湾海外孤悬，缓急势难策应，民情浮动，易为反侧。然自朱一贵、林爽文、陈周全、蔡牵诸逆寇乱屡萌，卒无兵变者，其父母妻子皆在内地，惧于显戮，不敢有异心也。前人犹虑其难制，分布散处，错杂相维，用意至为深密。今若罢止班兵，改为召募，则以台人守台，是以台与台人也。设有不虞，彼先勾接，将帅无所把握，吾恐所忧甚大，不忍言矣。其不可一也。

　　兵者，貔貅之用，必使常劳，勿任宴逸。自古名将，教习士卒，劳苦为先。手执戈矛，身披重铠，虽遇寒冬雨雪，盛夏炎蒸，而大敌当前，亦将整旅而进。苟平居习为安逸，何能驱策争先？故练技艺，习奔走，日行荆棘之丛，夜宿冰霜之地，寒能赤体，暑可重衣，然后其兵可用。今营制训练，各有常期，将弁操演，视同故事。惟班兵出营，约束烦杂，且以数十处不相习之人，萃为一营，彼此生疏，操练势难画一，将备惧罚，即欲不时勤操演，有所不能，是于更换之中，即寓习劳之意。益以贤能将帅，讲习训练，斯成劲旅。若改为召募，则日久安闲，有兵与无兵等。其不可二也。

　　兵者猛士，以勇敢为上。胜败在于呼吸，胆气练于平时。百战之兵，所向无前者，胆气壮，故视敌轻也。古者，名将教士，或卧于崩崖之下，或置诸虎狼之窟，所以练其胆气，使习陷危机而不惧，然后大勇可成。台洋之涉，亦可谓危机矣。駴浪惊涛，茫无畔岸，巨风陡起，舵折桅欹。舟师散发而呼神，邻舶漂流而破碎。大鱼高于邱岳，性命轻于鸿毛。若此则班兵往来频数，习而狎之，胆气自倍。一旦冲锋镝，冒矢石，庶不致畏葸而却步。且平日海洋既熟，即遇变故，亦来往易通。兵法云：置之死地而后生，此之谓也。今若改为石募，免其涉险，则恇怯性成，遇难望风先走。胆气既无，鲜不溃败。爱之适足以死之，甚非国家所以养兵之意。其不可三也。

　　以必不可易之制而欲变更，是以台湾视同内地，毋乃于列圣谟猷、前人美意，有未之深思者乎！然大府之所以议改者亦自有说，请释其疑，可以无惑。

　　一曰节縻费。闽省兵糈，仅能支给，自林、陈、蔡三逆军兴，各府县运榖赴台积贮，空其大半，频年买补，尚缺额者十数万石。而台湾每岁运榖，不能时至，各县借动仓榖，垫放兵米，旧贮未满，又有新借，各县借口，不免亏空。且台湾新设艋舺一营，兵米不敷支给。是闽省仓储，颇形支绌。若改班兵为召募，则内地眷米一项，岁可省榖数万。数年之后，不惟补足，且有嬴余，并可减运以给艋舺兵米。此节縻费之说也。殊不知内地储仓，并不亏于军需，而亏于官吏。军需所缺，历年采买，不难报竣；所虑者，有采买之名，而无买榖之实。及至交代，辗转流底，虚报存仓。至于台榖，不过运期稍迟，虽则借垫，运到即还，何至亏空？若艋舺不敷兵米，则台地亦尚有别款可筹。何必贪节省之虚名，而误百年之大计！

　　二曰处游民。台地口禁虽严，而港汊纷岐，自鹿耳门、鹿港、八里坌三正口外，南路则打鼓港、东港、大港、喜树仔，北路则笨港、五条港、大甲、椿梢、后陇、中港、大埯、乌石港，其它私僻港口，不可胜纪。无业之民，偷渡日多，非游聚市廛，则肆为盗贼，捕治不胜其众。若募为兵，若辈有可资生，亦所以区处之道。此处游民之说也。不知召募之额有常，而游民之来无限，不为兵者，又将何以处之？且若辈惰游无根，小不遂意，及或犯法，则逃去无所顾忌；若操之稍急，又鼓噪为变。一旦奸民蠢动，此辈皆其逆党矣。况台地漳、泉、粤三籍，素分气类，动辄械斗。将弁带兵弹压，非彼之仇，即彼之党，不更助之乱乎？其患无穷，不待智者而决矣。

　　三日免烦扰。台湾班兵，三年抽换，往来络绎，则有造册移报之烦。缺额事故，则有补革案牍之烦。台湾、鹿港、蚶江、厦防四厅，配船候渡者无虚日，内五十八营，外十六营，收营出营者属于途。且班满出营之后，多不遵约束，纷纷滋事，带兵员弁既畏如虎狼，地方厅县更难于治问。若改为召募，则诸弊皆清。此免烦扰之说也。不知文移案牍，不过书识之劳；厅营纷纭，各有旧章可守。傥其出营滋事，一能吏足以安之。若虑烦扰，务求安便，此事简民淳之区所宜讲求，而非所以施于繁要，况海外重兵之事乎！

　　然则由前三者，其害甚大，由后三者，并无所利。吾不知议者何取而轻改旧章也？夫老将言兵，计出万全，忠臣谋国，期于久远。事必权其利害，而利之所在，弊即在焉，亦视其大小何如耳。班兵之制，于今一百余年，推其弊不过如此，其利则保障全海。而改为召募，则其害不可胜言，并无所利。可以决所从违矣。

　　台湾班兵议（下）

　　班兵之不可易如此，则大府欲易之也，其误明矣。吾闻大府入觐，尝面言事宜，已得谕旨。必有言之甚切者，此可揣而知也。以为班兵不得力耳。朱一贵之乱也，全台陷矣；林爽文之乱也，南北两路俱陷，不破者郡城耳；陈周全之乱也，始陷鹿港，既陷彰化；蔡牵之乱也，始入艋舺、新庄，既陷凤山，据洲仔尾，郡城受攻者三月。班兵不能灭贼，皆赖义民之力，继以大兵，而后殄灭。是为班兵不得力之明验。嗟乎！此文武诸臣之罪也，班兵何与乎？

　　台湾地沃而民富，糖蔗米油之利，北至天津、山海关，南至宁波、上海，而内济福州、漳、泉数郡。民商之力既饶，守土者不免噬肥之意。太平日久，文恬武熙，惟声色宴乐是娱，不讲训练之方，不问民间疾苦，上下隔绝，百姓怨嗟，故使奸人伺隙生心，得以缘结为乱。仓卒事起，文武官弁，犹在梦中。一贵致乱之由，言之使人痛恨。后来者不知炯戒，久而渐忘，又有爽文之事。陈周全本陈光爱余孽，诛之不尽，及彰化米贵，匪民肆抢，台守驰往，仅擒治二十余人，粉饰了事，又置周全不问，以致纵成大患，甫旋郡而难作。蔡逆大帮，骚扰海上十余年，以重利啖结岸上匪类，受伪旗者万余人。一旦扬帆直入，匪民内应，故得直薄郡城。此皆诸臣经略不足，于班兵何尤？藉使不设班兵，当时已皆召募，能保无事耶？然吾闻朱一贵乱作，文员先载妻子走避澎湖，是以人心无主，总兵欧阳凯力战死难。若林爽文初据嘉义，总兵柴大纪一出而歼贼复城。陈周全别股贼首王快攻斗六门，千总龙升腾以兵百人败贼千数。蔡逆攻台，澎湖副将王得禄以水师兵六百人破贼数万于洲仔尾，不三年卒歼蔡逆，台人至今犹能言之。则是班兵非不得力，顾用之何如耳。而欲改变旧制，岂理也哉？

　　抑台营今日有宜讲者五事：一曰无事收藏器械，以肃营规；二曰演验军装鎗炮，以求可用；三曰选取教师，学习技艺，以备临敌；四曰增设噶玛兰营兵额，以资防守；五曰移驻北路副将，以重形势。

　　台湾班兵器械，除炮位、铅药外，皆由内地各兵配带。因杂派各营，恐有遗失，向皆自行收管，不交弁备。然分类之习未除，每口角细故，彼此出械相斗，将备不及弹压，已致伤人。虽屡加严惩，此风不免。良由器械在手，易于逞凶故也。今宜定制，自入营点名之后，所有器械，编号书名，交本营守备收入库局；惟操演教习，差派出营逐捕盗贼，按名散给，无事则皆缴收，不许执持。各泛距营稍远，亦交千把总收管。如此则手无挟持，平时可免械斗，而营规整肃矣。

　　武备之用，利器为先。藤牌、鸟鎗、长矛、半斩腰刀，在在必须坚利。大小炮位，一发击贼数十人，尤为取胜要具。台营军装，惟火药、硝磺，由内地运给，自行煎煮，其余皆由省局制造，委参游大员解运赴台，旧坏者收回缴省。尝见刀刃脆薄，不堪砍斫，每斩决囚犯，仅一再用而缺。藤牌甚小，围圆不过三尺，藤尤轻薄，此仅利于操演时腾舞轻便耳，若以临敌，不足遮蔽矢石。鸟鎗尤短，不能及肩，安能中远？至于炮位，铁多未经熟炼，又搀杂铅砂，掷地稍重，两耳即断；火门又或欹斜，往往炸裂伤人，至于不敢演放。武备若此，虽有健锐，亦难胜敌。向者出局交营，皆顾瞻情面，草率收受，贻误军情，莫此为甚！今宜严定制度，务以厚大坚利为主。鎗炮必经委员当面演放，并由镇道会验，然后收营；否则驳回另造，且治工匠以应得之罪。如此则省局不敢偷减工料，委员不敢徇情解运，台营不敢草率点收，而军装可期坚利矣。

　　营制操演，弓箭、鸟鎗、藤牌、刀矛，各有用法，进退跳荡，腾走击刺，各有规矩。平时督、抚、提、镇，较阅之时，皆按一定阵图演习，此不过死法陈规，练其步伐耳。及至遇敌冲锋，则临机应变，惟以勇敢、便捷、整齐为上，必使手与器调，器与心调，心与伍调，伍与弁调，弁与将调，然后千人一气，众志成城，无不克敌之理。每见市中无赖，皆有膂力相尚；一营之中，岂无娴长技艺之人？苟能留心拔取，使为众兵教师，朝夕训练，将备亲自董率，日省月试，考其优劣，能教十人以上者赏，百人以上者拔用。如此则人争以技艺见长，劲旅可成，临敌必能制胜矣。

　　噶玛兰新开，额设守备一员，千总一员，把总二员，战兵二百六十名，守兵一百四十名，归艋舺水师游击管辖。所拨班兵，皆用上游四府。惟兰境北至三貂，南至苏澳边界，横亘百余里，三面负山，口隘二十处，皆生番出没之所。东临大海，其内港则乌石、加礼远二口，自三月至八月，港道通畅，民人贩载米石，小船络绎，外洋则苏澳、龟山、鸡笼洋面，南风司令，每有匪船游奕，防堵尤要。兰地僻远，在台湾极北山后，距郡十三日程，距淡水六日程，中隔三貂大山，径窄溪深，极为险阻，设有不虞，百人可以梗塞。今额兵裁四百名，分守泛防，未免单薄，须添设战兵一百二十名，守兵八十名，设都司大员统之，驻五围城内，守备移驻头围，千总移驻三貂，更设在城千总一员，外委二员，始足以资弹压。惟添兵即须筹饷。窃见兰营兵米饷银，皆就兰厅正供、余租支放，每岁银榖皆有盈余，榖约五千石，余租番银二千。今若抽拨战守兵二百名添防，则岁增兵米七百二十石，不过用榖一千四百四十石，岁尚有余榖矣。增设兵饷，战兵一百二十名每名月饷银一两四钱，守兵八十名每名月饷银一两，岁约用银二千九百七十六两。都司全年俸薪、马干、养廉，约银四百四十九两。千总俸薪马干养廉银一百九十二两。外委养廉银三十六两。增设各兵加饷银九百五十五两耳。凡共需银四千六百余两。兰厅余租一项，颇有盈余，以给官弁养廉、戍兵加饷，足敷支给。至此项额兵，若再从内地抽拨，似觉纷烦。阅军册内，台郡城中驻城守参将一员、兵一千一百七十九名，北路左营都司驻嘉义兵一千二百八十二名，额兵颇多。今若于城守及嘉义二营中酌量抽拨，即可足额，且无庸另筹饷银眷米。如此则兰营兵力可无单弱之虞，而防守更为周密矣。

　　台湾府治，东南路至琅■〈王乔〉四百五十里，北路至苏澳一千二百余里。以形势而论，南短北长。兰境未开，初设北路副将一员，中营都司一员，额兵一千二百三十八名，驻彰化城内，辖嘉义都司为北路左营。竹堑守备额兵七百二十六名，为北路右营。艋舺、新庄以上空虚，故嘉庆九年蔡逆从沪尾登岸，径至新庄。后乃添设沪尾水师一营，驻游击一员，以艋舺营守备陆路兵八百七名及兰营陆路守备，皆归营辖。所以两营陆路皆辖于水师游击者，北路副将驻彰化，鞭长莫及，故为一时权宜之计耳。沪尾游击所辖洋面，上自苏澳下至大甲八百余里，中隔鸡笼，须候南风；由鸡笼至沪尾，及于大甲，须候北风。此一路浅澳最多，向为匪船出没之所，哨捕稽查，殊为不易。今更统以陆路，实有顾此失彼之虞。一旦淡、兰有事，仍不得力。愚意不若以北路副将移驻竹堑，改右营为中营，抽拨彰化营额兵二百名、艋舺营额兵一百名，归竹堑守备加都司衔随同副将驻札，改彰化都司为北路左营，改艋舺守备为北路右营，同兰营守备，共四营兵，统归副将管辖。其嘉义所辖驻左营都司，改归郡中城守营参将管辖。如此则北路副将中权淡水，南可以应彰化，北可以应艋舺、噶玛兰，形势始为扼要，郡城可无北顾之忧。而艋舺水师游击，惟尽心洋面，以专责成。水、陆两路，皆可得力矣。

　　以上五条，实为目前台营之急务，见诸施行，必有实效。然自古治法莫如治人。苟守土之官，平时廉正公明，勤于政事，不贪安逸，吾知台人必爱之如父母，畏之如神明，虽有奸宄，不敢萌心。即万一不虞，而吾以有备之兵御之，再以子弟之民助之，有不旦夕扑灭者，未之有也，又何致上廑宸衷，远烦数万大兵，耗费无限之粮饷也哉！

　　道光二年，督抚以前台道叶公言，欲改班兵之制。观镇军疑不能决，就莹问策，为议上之；镇军亟以为然。而叶公旋擢闽抚，面对犹及此事。上命与总督筹之。三年，赵文恪来督闽浙军，见此议，乃罢。复采其言，于台北营制有增改焉。

　　覆笛楼师言台湾兵事书

　　奉六月望后谕，以台营恶习，几有魏博牙兵之势，深虑之，集思广益，令博采舆论以闻。莹以为此不足为台地深忧，皆告者过耳。

　　自古治兵与治民异。盖兵者凶器，其人大率粗鲁横暴，驭之之道，惟在简、严。简者，不为苛细，责大端而已。严者，非为刻酷，信赏罚而已。夫虎、豹、犀、象，虽甚威猛，然而世有豢畜之者，驭得其道也。马、牛、犬、羊，虽甚驯弱，仆夫童子可操鞭棰而驱之，壮夫卤莽，或受蹄角之伤且死者，驭之不得其道也。市井无赖，三五群殴，其势汹汹；妇人孺子，心胆欲碎；老儒学究，向判曲直，反受诟谇而归，摇手气愤，痛骂其无良而已；道傍之人袖手，窃议短长，纷纷未已；一武夫健者奋怒叱之，二比哄然而散。台营情势亦若是而已矣。今之走告于夫子者，非妇人、老孺，则道傍袖手者也，何足以烦明厅哉。

　　请质言之。台湾一镇，水陆十六营，弁兵一万四千有奇，天下重镇也。兵皆调自内地督、抚、提、镇、协水陆五十八营，漳、泉兵数为多。上府各营兵弱，向皆无事；兴化一营稍黠，多不法。其最难治者，漳、泉之兵也。人素勇健，而俗好闘，自为百姓已然，何况为兵？水提、金门两标尤甚。昔人惧其桀鷔，散处而犬牙之，立意最为深远。然如械斗、娼赌，私载违禁货物，皆所不免。甚且不受本管官钤束，不听地方官申理。盖康熙、雍正之间尤甚，乾隆、嘉庆以后，屡经严治，乃稍戢。此兵刑二律所以于台地独重也。岂惟今日哉。

　　重法如迅雷霹雳，不可常施，常施则人侧足不安；故曰一张、一弛，文武之道。然小者可弛，而大者不可弛。小者，宿娼、聚赌、揽载违禁货物、欺虐平民之类是也。若械闘人命，不受本管官钤束，不服有司审断，则纪纲所系，必不可宥。此轻重之别也。故治兵者不可不知简、严之道。不辨轻重者不可以简，不简者不可以严，不严者不可以用威；威不足则继之以恩，恩不足则守之以信。自古名将得士力者，皆由用此。今之用兵者，大抵既不知简，又不能严。有罪而不诛则无威。将不习弁，弁不习兵，劳苦之不恤而脧削之，是求则无恩。当罚者免，当赏者吝，则无信。此所以令之不从，禁之不止也。

　　然则以为不足虑者有说乎？曰，有。兵之可虑而难治者，叛变耳。自古骄兵乱卒，大抵在其本乡，形势利便，易于叛变。若客兵，则有溃而无叛，其形势不便故也。魏博之牙兵，皆魏博人也，故敢屡杀逐其大将而不受代。若台兵则皆拨自内地，上游与下南不相能也，兴化与漳、泉不相能也，漳与泉复不相能也。是其在营，常有彼此顾忌之心，必不敢与将为难明矣。况其父母妻子皆在内地，行者有加饷，居者有眷米，朝廷豢养之恩甚至。设有变，父母妻子先为戮矣，岂有他哉。虽台地之民，大半漳、泉，而兵与民素有相仇之势，故百余年来有叛民而无叛兵。乃治兵者每畏之而不敢治，则将之懦也。且漳泉之人，其气易动，而不耐久，一夫倡而千百和，初不知何故，及稍知之，非有所大不愿则已懈，更盛气势以临之，鼠伏而兔脱矣。如吹猪脬然，初虽甚壮，但刺小孔即索然。此漳泉之人之情也。漳泉之兵既治，则他可高枕而卧矣。

　　请以近事征之。嘉庆二十四年七月，安平兵斗，死数人矣，将备理谕之不止，情恳之不息，镇军怒，整队将自郡往剿，众兵闻声而解，竟执数人分别奏诛，无敢动者。二十五年正月，郡兵群博于市，莹为台湾令，经过弗避，呵之，众皆走矣。一兵诬县役掠钱相争，莹命之跪而问之，众散兵以为将责此兵，一时群呼持械而出者数十人，欲夺犯去；县役从者将与斗，莹约止之，下舆，手以铁索絷此兵，往迎之曰：「汝敢拒捕，皆死矣」！众愕然不敢犯。乃手牵此兵，步行至镇署。众大惧，求免，不许；卒责革十数人而禁其博。自是所过，兵皆畏避。又是年九月，兴化、云霄二营兵斗，将谋夜起。诸将备仓卒戒严，莹亦夜出巡视。各营众兵，百十为群，见莹过，皆跪；好谕之曰：「吾知斗非汝意，特恐为人所劫，故自防耳；毋释仗，毋妄出，出则不直在汝，彼乘虚入矣」！众兵大喜曰：「县主爱我」！至他营，亦如之。竟夜寂然，天明罢散。观镇军切责诸将，众兵乃惧，皆叩头流血。察最狡桀者，营数人，贯耳以徇，诸军肃然。此三事，其始汹汹，几不可测，卒皆畏服不敢动。可见台之兵犹可为也。及再至台，则闻纷纷以兵横为言者，或虑有变。诘其事，大率如拿赌不服之类。将备懦弱畏事，又镇道营县不和，是以议者纷纷，张大其词，而非事实。观镇军每为莹言，未尝不扼腕，恨无指臂之助；此所以决意引疾也。既去，而营县中乃有思之者矣。

　　今年正月，凤山、淡水两营，皆有营兵铳毙小夫之事。营将规避处分，厅县始意将外结，方守护道与观镇军力持不许，然后得以凶兵解郡；而将备中或有以为怨者。五月，安平营兵与民人乘危抢兵，将备又思不究，幸抚军巡台，值其事，严责之，斩三人，余以军流抵罪。方抚军之盛怒切究也，台中论者纷纷以为兵民习惯久矣，骤治之恐变；或言安平兵皆溃走下海矣，或言出斩之日将谋劫夺矣。方守入见抚军，力陈无虑之状，惟请勿多杀而已。案奏之日，兵民畏服。然则悠悠舆论，其可凭乎？善乎夫子之言曰：「非得有如李临淮者，安可望其壁垒焕然一新」？斯言可谓得其要矣。夫李临淮固不可得，若以台营视魏博，则尚不至此。虽有不法，一健将能吏足以定之，保无他也。且夫聚兵一万四千余人之众，远涉重洋风涛之险，又有三年更换之烦，旧者未行，新者又至，此其势与长年本土者固殊，而营将能以恩、威、信待兵者百不得一，又时方太平无事，终日嬉游廛市，悍健之气无所泄，欲其无嚣叫纷争违例犯法之事，必不可得也。而■〈忄巽〉懦无识者既不能治，徒相告以惊怪，是可喟矣！

　　覆笛楼师言台湾兵事第二书

　　日前一书，备言台兵可无深忧，惟在镇将得人，能以简、严为体，恩、威、信为用，即无难治。说已详矣。既又思之，此言为将之略，惟深明其意者能变通行之，非今日诸镇将所知也。不知此意而偏执台兵不足虑之言以相诟病，非疑则骇矣。颖斋太守见莹稿，以闻于荃溪观察，索取阅之，谓太守曰：「所言戍兵不敢叛则有然矣，以为不足虑，则吾不信，吾即虑其溃耳」！莹在此落落，观察虽有世谊，而不数见，不能为道所以然者。惜乎观察有忧世之心，而不识兵情，此难以口舌争也。在台湾者尚不能无疑，况吾师远隔重洋，兵事岂能遥度。赵充国老将深谋，犹必亲至塞上指画军势，可见古人不易言之也。请毕申其说，惟夫子毋惑焉。

　　自古名将，非拔自行阵，则皆出身微贱，不矜细行，兵卒尤多无赖健儿，故能强悍勇敢，捐躯致敌。若皆循循规矩，则其气不扬，气不扬则情中怯，虽众将焉用之。壮士如虎，懦夫如羊，牵羊千头，不能以当一虎之虓，何必费国家亿万金钱哉？明季边事之坏，正由书生不知兵，挠军情而失事机，虽有猛将劲卒而不能用，一切以法绳之，未见敌人其气先沮，此壮士所以灰心，精锐所以销折也。近时武人，大都习为文貌，弃戈矛而讲应酬，以驯顺温柔取悦上官，文人学士尤喜之，以为雅歌投壶之风。嗟乎！行阵之不习，技艺之不讲，一闻炮声，惊惶无措，虽有壶矢百万，其能以投敌人哉！驯弱如此，无宁粗猛。粗猛之甚，不过强梁，强梁即勇敢之资，善驭之犹可得力。一经驯弱，则鞭之不能走矣。且将卒者，国之爪牙，苟无威，岂设兵之意？昔李广以私憾杀霸陵尉谢罪，汉武报书曰：「报忿除害，捐残去杀，朕之所图于将军也；若乃免冠徒跣，稽颡谢罪，岂朕之指哉」！武帝此言，可谓知将略矣。若夫差其过失，小大施刑，此乃军吏之职，非将略也。故郭汾阳、岳忠武，名将知礼者也，然皆尝犯有司法矣。科条繁细，武人麤疏，最易触犯；虽郭、岳之贤，犹且不免，而以绳今之悍卒，其能行乎！不求所以训练之方，而惟悍不守法是虑，吾故曰不识兵情也。

　　今不虑其叛，更虑其溃。夫兵则何为而溃哉？古之溃兵者，或师老而罢则溃，或守险粮尽则溃，或强敌猝惊则溃，此皆非今之情势也。无故而溃，四面重洋之阻，溃将安往乎？且班兵可虑之说，不自今日始也，其议自叶健庵中丞倡之。中丞尝观察台湾，深以班兵为忧，建议改换班之制，更为招募。未及行而中丞罢去，犹以未行其志为憾。今吾师已洞知其说之不然矣，而闽中执事者不悉情形，往往耳食其论。且不独文官，近有一游击告人曰：「台兵吾不能治，他日有急，惟自刭耳」！将备犹作此言，故文官益惧而深恶之，每见兵丁不法，辄张大其辞以相告。于是兵之势愈张，此文武诸官皆不能无责矣。夫台兵本无难治，不咎己之无能，而曰兵悍可虑，至为自刭之言，亦可晒矣。独惜台营巨万健儿，皆国家劲旅，坐误于三五庸懦之将，官兵事尚可问耶！有将则兵精，无将则兵悍；自古不易民而治，于今岂易兵而治乎？故为吏而曰民恶者，其人必非良吏；为将而曰兵恶者，其人必非良将。虽然，良将难矣，执法之不能，更何知将略？莹所力争于众人者，明戍兵可治，欲安众心，而释群疑，救其懦而壮其志，冀有振作耳。岂好为是喋喋哉！

　　不得已而求其次，姑为救弊之法，有三事焉。一曰小事勿问，大事勿赦。二曰按期实操，每月亲考。三曰责成千把，不得频易。夫军法最重，有事然后用之，时方太平，不能常用此律，然不可不使知之。若寻常易犯，及兵民交涉，宜分别其事之大小；小事宜有以容之，大事有犯则必以其罪，罪之而不可赦；盖小事常有不容，则繁密而军心不安，大事不常有，若赦则无所忌而法令不行。一宽一严，恩威并着矣。中枢政考操演，本有常期，每三、八、五、十皆应操之日，弓马、器械、鎗牌、阵图，各有定法。令悉以为具文，无一营实在奉行者。条教虽明，而遵行不力，此方今之大病也。宜责诸镇督饬各营实力行之，每月由副参游亲考一次，分别等第，造册送省，以观优劣。有不遵者，特予纠参以惩。如此营伍自能整肃，兵卒可收实效，并免惰游滋事矣。至于班兵到台，分营分汛，各有本管千把。向以并无操演，兵士任意出营他往，而各汛千总、把总、外委不时更易，非规避处分，则揣量肥瘠。营将不肖，至有以为利薮者，以此之故，往往千把不识头目，更无论兵卒。前书所云，将不习弁，弁不习兵者，此也。今宜分定营汛，责成将备不时抽查点验，使兵无妄出，千把总各守汛地，不得任意更换，按季一报，由总兵不时抽查，使千把外委无常易。如此，责成既专，然后勤惰功过有所归矣。以上三事，至为浅易，而认真行之甚难，非严罚信赏，不足以示惩劝而挽颓风。故必赖有贤镇将也。废弛已久，必有力言不便多方阻挠者，即察出特参以警，然后令乃可行。谚曰：「慈不掌兵」，故简、严尤治兵之要，惟裁念之。

　　答李信斋论台湾治事书

　　阁下在晋江，贤能懋着，近调台邑，海外之幸也。乃撝词下逮，谆然以地方之张弛垂问，愧不敢承，顾莹于此邦有旧令尹必告之义，谨竭所知。

　　莹闻善治国者，如理一身。气血流通，官骸运动，乃可以无病。苟一支一节，气滞血凝，则病作矣。然投剂者必审其秉体之强弱，与受病之浅深。有同病而异药者，其奏效一也。又闻为政在乎得民。而得民者，必与民同其好恶。阁下由泉而之台，台之民，半泉人也。泉人之为病，与其好恶，既习知之矣，若台人之为病，与其好恶，容或有同而异者。是岂可以无辨乎哉！

　　今夫逞强而健斗，轻死而重财者，泉之俗也。好讼无情，好胜无理。赌馆、娼闾、槟榔、雅片，日寝食而死生之，泉之所以为泉也。台人固兼有之，然而台之地，一府、五厅、四县，南北二千里，有泉人焉，有漳人焉，有粤人焉，有潮人焉，有番众焉。合漳、泉、潮、粤、番、汉之民而聚处之，则民难乎其为民。一总兵、三副将、水陆十六营，为督标、为抚标、为水提标、为汀邵、为延建、为长福烽火、为兴化、为诏安云霄平和、为金门同安，合通省五十八营之兵而更戍之，则兵难乎其为兵。民与民不相能也，兵与兵不相能也，民与兵不相能也，番与兵与民不相能也。其日错处而生隙焉，势不能免，则安抚而调辑之者难在和睦。

　　台之门户，南路为鹿耳门，北路为鹿港、为八里坌，此正口也。其私口则凤有东港、打鼓港，嘉有笨港，彰有五条港，淡水有大甲、中港、椿稍、后陇、竹堑、大埯，噶玛兰有乌石港，皆商艘络绎。至于沿海僻静，港汊纷岐，在在可以偷渡。士也怀箧，农也负锄，商贾负贩而云集，来往不时，居处靡定。其内地游手无赖之徒，重罪逋逃之犯，溷迹杂沓而并至。有业者十无二、三，地力人工不足以养群，相聚而为盗贼，则所以稽察而缉捕之者难在周密。

　　内地之民，聚族而居，众者万丁己耳，彼此相仇，牵于私斗，无敢倡为乱异者。台之民不以族分，而以府为气类；漳人党漳，泉人党泉，粤人党粤，潮虽粤而亦党漳，众辄数十万计。匪类相聚，至千百人，则足以为乱。朱一贵、黄教、林爽文、陈锡宗、陈周全、蔡牵诸逆，后先倡乱，相距或三十年，或十余岁，虽不旋踵而灭，然戕官陷城，生民涂炭，兵火之惨，谈者寒心。縻国家数十百万之金钱，劳将帅累月经年之战讨，而后蒇事。人心浮动，风谣易起，变乱之萌，不知何时；其难在守常而知变。

　　凤邑之民狡而狠，嘉、彰之民富而悍，淡水之民涣，噶玛兰之民贫，惟台邑附郡，幅员短狭，艋舺通商，户多殷实，其民稍为淳良易治。然逸则思淫，一唱百和。官有一善，则群相播颂而悦服；官一不善，则群相诟谇而为奸欺。故举措设施，其难在有德而兼才。

　　凡此皆台之病也。知其病而药之，则投剂必有其方矣。虚者补之，毒者攻之，捍隔而不入者和解而通导之，虽扁卢无以易此。夫所谓与民同好恶者，非为苟安之政，一切姑息也。其民既浮动而好事，非严重不足以镇靖。锄强除暴，信赏必罚之谓严。事有豫立，临变不惊之谓重。威以震之，恩以结之，信以成之，大要尽于此矣。民恶盗贼而我严缉捕，民恶匪类而我诛强横，民恶狱讼而我听断以勤，民恶枉累而我株连不事；其同民之恶也如此。民好贸易而我市廛不惊，民好乐业而我闾阎不扰，民好矜尚而我待之以礼，民好货财而我守之以廉；其同民之好也如此。宽以容奸，而有犯必惩；惠以养士，而非公不见；调和营伍，平心以臻浃洽；亲接贫贱，广问以达下情。防患于未萌，慎思以明决。文武同心，官民一体，则血脉自尔流通，百骸无所壅滞，尚何病之不治哉？

　　与鹿春如论料匠事

　　顷谒观察，言兰地军工料匠一事，虑厅中不能尽善，委足下就近察治，想素受知遇，无不欣然奉命也。惟此事原委，不可不知，治法宽严，又须得当，庶不激生事端。

　　缘军工大厂所用本地土料木件，向系南路之琅■〈王乔〉、北路之淡水两匠首承办，而北路为最多。匠首杜长春又最久历，以煎煮樟脑获利。噶玛兰新开，未设匠首，其本地游民无食，入山采伐木植，为居民建盖房屋，农具器用，皆赖于此。其地并无松杉，惟产硬木，即军工小料之木也。是以淡水大匠首杜长春派令承办军工，历年四载，每载一百二十件无误。嗣因附近兰民，往往入山煎煮樟脑，售卖渐多，而杜长春之樟脑滞销不行，乃请入兰设立料馆，以采军工为名，而实在欲收樟脑之利。兰地各山小料匠以为历办军工无误，一经设馆，不无多所派累，颇有怨言。而私煮樟脑者亦不肯遵禁，遂勾结众料匠，拒杜长春，不任立馆。杜长春大受肆辱，而逃匿其情，以抗办军工具控。前观察使叶公严札饬拿。众匠惧，赴厅投诉乞免。高前厅许之，罚令备制头围县丞衙署料植减半，而为详销设馆及辱匠首之案。众匠以为无事矣，详上而杜长春禀亦至，叶公严斥厅中急拘之，众匠大哗，遂相谋聚众缚厅役欲杀，因而为乱。此役畏死，重赂得免。然杜长春固犹不已也。莹时在台邑，闻之，力言于叶公，谓噶玛兰僻远，鞭长莫及，此等皆亡命，且平心计之，其曲不尽在民，人情汹汹，急操之恐且有变。公纳之，稍缓其事。今春至兰，益得其状。盖兰地采料者，皆沿山架寮，自头围至员山、大湖凡七处，各有头人，多者十数寮，小者四、五寮，每寮小匠或三、四十人至一、二十人不等，皆赤手无赖，故不避生番，身入险阻，岁常为番杀者数十人而不顾，其头人亦无大资本，即以随时卖料为工资，采者与头人均其利焉。藉以活者，斯甚众矣。若煎煮樟脑者则又不然，盖亦略有身家，而出资鸠工牟利矣。此二者本不相涉，因煎脑者为杜长春病，欲并之而不可，则思除之，迫而与采料者合，乃并采料者亦病之矣。采料、煎脑二者既合为杜长春病，然后淡水匠首始疲于军工，而船政大敝。杜长春因得有所挟持，而时时求退。历任皆始容之，匠首益骄。其始志在除私脑而已，继乃欲除私料；兰地十万丁日用取资于料，势不可除，则思不出工资而坐抽其利；兰之人不甘也，誓不使其设馆，而愿照旧例承办四载之料。杜长春必不可，故久而不决。其煎脑者亦藉此有泰山之安焉。此其原委也。

　　愚以为杜长春固贪矣，无赖之徒，动以鸠众抗拒，致害军工，此风亦不可长。然若辈自出工资，忘生冒险，以求口食，本无抗办军工，徒以匠首争利故而坐以罪，此不足以服众心而平众怒。将舍采料而独治煎脑，则又虑其势方合，恐煽为变。将澈底实究之，则治众采料者以鸠众殴辱官人之罪，必先究匠首以争利勒派之咎，庶两平之道。而军工方在需人，去一杜长春不足惜，军工之害不可胜言，此投鼠忌器之势也。然则审思而善处之，惟有增设料馆，而宽其抗拒之罪，使众料匠与匠首一体办公，稍为津贴匠首，以示有所统辖。料匠既归料馆，匠首亦藉得所利，不致独肩军工之累，然后独声私煎樟脑之罪而捕之，采料者必不复与合，然后煎脑之势孤，一干役可系治之矣。去其煎脑之病，则匠首之利必专，于以裕匠济工，岂不善哉！

　　此莹今秋在兰所筹划，出于万全者也。既详请，未及得批，去任。乃杜长春贪婪无已，众料匠既听从设馆，不取工资，而听匠首九一加抽，以为津贴之费，亦不复与煎脑者通，咸赴案具结矣。杜长春则必欲加抽二八，不可得，复以料匠抗办为辞，不往设馆，阴为挟持军工之计。今观察慎择能事之人，而足下适在兰，故属莹致书，陈其始末。相机度势，是在大才之审处，而不可以悬定。足下勉为之，无负观察意！


　　●东槎纪略卷五

　　桐城姚莹石甫着
</div>
    <div class="pagination">
<a href="东槎纪略_page5.html">上一页</a><a href="东槎纪略.html">1</a><a href="东槎纪略_page2.html">2</a><a href="东槎纪略_page3.html">3</a><a href="东槎纪略_page4.html">4</a><a href="东槎纪略_page5.html">5</a><span class="current-page">6</span><a href="东槎纪略_page7.html">7</a><a href="东槎纪略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
