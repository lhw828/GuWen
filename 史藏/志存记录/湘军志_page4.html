<!DOCTYPE html>
<html>
<head>
    <meta charset="UTF-8">
    <title>湘军志 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湘军志 - 第 4 页/共 6 页</h1>
    <div class="content"> 
同治元年正月癸卯，宗棠领见军九千人自婺源攻开化，破寇马金，自驻之，遣王开来屯开化城。是时，王开化已前病死，将士皆偏裨，战守差自保。蒋益澧者，尝为罗泽南偏将，不见重于曾、胡。归，将偏师入广西，连有功，以军疲弱缺额降官，俄复为大将。浙江事亟，国藩复奏荐之，即授浙江布政使，令将所部，增募新军。未至，唯刘典、王文瑞号有战略，颇令率诸将当一路。诸军援浙者，总督庆端遣将防龙泉、松阳、政和，别将秦如虎屯温州，江苏军渡海，收定海、宁波、仙居，民团起义复台州列县。宁波寇走绍兴，台州寇走处州。温州寇入金华，与严州寇合，窥衢州，守将李定太、江山屯将李元度不能相救。宗棠恐朝旨促入衢，则自陷，因上奏曰：“行军之法，必避长围，防后路，先为自全之计。臣军入衢，则徽、婺疏虞，又成粮尽援绝之势。今由婺攻开化，分军扼华埠，收遂安，使饶、广相芘以安，然后可以制贼，而不为贼制。然欲依徽郡取道严州，食米转运殊多劳费。又衢州李定太一军八千余人，江山李元度一军八千余人，人数皆与臣军相等，而常迫切呼援，惴惴不能自保。臣军力固不能及，亦不愿其浪战求胜，致损军威，此兵事、饷事之难，未可聚期恢复之效者也。”
 
二月，遂昌、松阳、黄岩群寇惊云和、景宁、乐清，青田寇陷瑞安，温州南北被寇。总督进驻浦城。壬戌，王开来、刘典、刘璈、李耀南攻遂安，破寇城下。其夜，寇弃城走，以王文瑞守遂安。寇再来，攻却之。金、严寇围衢州急，宗棠自往救，至常山，江山复请师，未定所乡。三月丁亥，寇破峡口福建军。宗棠度势注 江山，乃西援，与李元度合攻寇花园，不克。衢州寇亦西，宗棠还常山。温州群寇还处州，悉屯松阳、遂昌。江山寇亦东南攻遂昌援军，福建将林文察破之石练。四月，宁绍台道张景渠自定海招海盗商船西渡，克镇海，进宁波，合英、法军攻城，民团至者过十万，遂克宁波列县，进余姚。徽州寇窥遂安，走昌化。遂昌寇复东还乐清、瑞安，攻温州，福建军将张启煊战败。庆端益增兵，寇再围温州，攻瑞安。缙云、青田、乐清三城空虚，民团因收集入保，并攻松阳。五月，寇复还景宁、云和，福建军屯龙泉拒之。汤溪寇南援松阳，瑞安寇犯平阳，民团因收泰顺、云和。甲辰，张启煊蹙寇平阳，歼之，遂合白瑛、秦如虎进攻处州。宗棠军进衢州。寇复攻遂安，分军破走之。魏喻义、刘培元各募新军至衢州，乃分部防守。六月，衢州屯将廖士彦进遂昌，助林文察攻松阳，民团因收宣平。辛未，克松阳。七月己亥，复处州。宗棠始进军攻龙游，兰溪寇来援，连屯数十相持。蒋益澧至衢州，以高连升、熊建益为左、右军将。李元度坐徽州前事免，散其军。宁波军复余姚。八月，以史致谔代张景渠为宁绍台道。寇复陷慈溪、奉化。总督庆端改将军，耆龄代为总督。丁丑，上海军克慈溪，英人华尔中炮死。
 
闰八月丙戌，高连升进军收寿昌，遂会熊建益攻汤溪。戊辰，宁波军克奉化。宗棠自攻龙游，去城五里止屯。魏喻义移屯淳安，与遂安王文瑞军相倚。九月，徽州急。文瑞移攻绩溪，淳安军孤危。寇以龙游、汤溪官军盛，轻喻义，不来攻屯。既久，觉寇无能为，稍稍移军，十里、二十里辄止。月余，至铜关，去严州六十里。
 
严州城隔水，西山奇险，临浙江。山中饶良田民居，寇至，结屯相保。其魁曰林三，频拒战，寇仇之，因自结于官军，谍报相望。王女者，江山船船总也。江山船例以妇人应官役，虽嫁生子犹 自名为女。王女主严州水繇，寇至亦役之，其船往来无讥禁，苦寇征求，又知其虚枵，欲引官军，因至铜关求见喻义。喻义令他将见之。既久，具知城中寇动静，亦颇因以通林三。是月，处州寇悉北趋东阳。福建军分屯不复进。十月，有诏听法国人领兵攻宁波，用内地军制。十一月，严州寇攻西山。庚申，王女遣报铜关军，言寇怒林三，夺其米舟，期明夜袭西山，城空可破，请具舟济师。林三亦请援。官军士争奋愿往，乃报如约。辛巳，日晡，迎官军船至者数十，喻义选千人，自将以往。午夜，薄严州城。城上柝声断续，不设燎火，殊无战备。军士勇者梯西门以登，杀柝者而代之，遂斩门钥纳军。军入而讙，寇惊出搏战，余守城者皆下，短兵相斫。然仓皇无斗志，顷之溃走。其攻西山者，以有备不能克，将还城，望城中火光有异，疾趋城下，闻报官军已入，哄然大奔。壬年，复严州。捷书闻，诸将皆惊愕焉。方与寇相持，求胜之极难，乃无意收一大城，以此颇得寇虚实，盖其战守亦无以大异官军云。
 
宁波军克上虞，台州民团收新昌、嵊。刘典解兰溪围，援祁门，未至，王文瑞已复收祁门、绩溪，典屯罗埠。宁波军进攻绍兴。寇自金华援汤溪，自兰溪援龙游，熊建益、刘培元等拒战，屡败之。
 
二年正月戊午，汤溪寇有归诚者诱寇将出城，副将刘树元伏壕中，突起禽四人，汤溪西门开，复其城。高连升进攻金华，己未，寇遁，收其城。江西援军将王德榜逼龙游城南，作三垒。寇出西门攻官军，败之，载所掠走汤溪，汤溪已反正，遂皆北走。兰溪寇亦弃城走。福建军收武义、永康，于是东阳、义乌、浦江寇皆遁。蒋益澧自义乌、刘典自浦江合攻诸暨，民团起应官军，寇惧，献其城。己巳，复诸暨。宁波军攻绍兴，破城外寇屯。城中民谋反正，约官军。甲戌，夜举火为内应。火发，军至，寇遁走。乙亥，复绍兴。乙亥，龙游官军水陆并进，收桐、庐。杭州寇震惧，悉力拒富阳。宗棠惧江南寇钞衢、严，乃分军遣刘典西防徽。蒋益澧进攻富阳。二月戊寅，宁波军蹑寇萧山，复之。壬午，富阳水军烧寇舟，因屯南岸，蒋益澧渡江屯新桥。庚子，寇列阵拒战，熊建益陷阵先 入。寇分党攻中军，高连升出追被钞，张志公、王宗元等驰救之。宗元中枪死，志公被数创，连升乃得收众还。辛丑，援徽军将刘典合徽防将唐义训，拒寇徽州城东。遣黄少春夺岩寺寇屯，追破之于潜口，进屯渔亭。寇以故西犯江西，王德榜还军浮梁。三月，宁国池寇合黟寇逼祁门，阻浙、徽军，黄少春合王沐击散之，复黟，遂蹑寇浮梁。四月，杭嘉寇出余杭、临安，围攻新城，守将魏喻义不能拒。宗棠发严州军，合蒋益澧、高连升军援新城，留熊建益屯新桥。寇乘军少来攻，建益击走之，乘胜追寇，薄其垒，中枪死。益澧、连升俱还屯，益征宁波艇船助水军，烧钱塘寇舟，因平杭州西门外寇屯，富阳援寇退走。
 
五月，刘典军合江西大军攻寇鄱阳、陶溪，破之。寇北走彭泽、湖口。诏以总督耆龄所将军浮冗，移耆龄福州将军，令还闽，授宗棠总督，仍兼浙江巡抚。军中疾疫，宗棠病疟困殆。富阳久围不下，增募外国军助攻。六月，江忠义将新军出江西，攻湖口。江南江西军势盛，寇东北走，围青阳。刘典还屯徽州。江苏军自松江进攻嘉善，嘉兴寇皆北救，相持于张泾。八月庚辰，水陆大举攻富阳，夺城北鸡笼山，发炮攻城，寇弃城走。壬午，高连升破新桥寇垒二十，分兵屯富阳、新桥，始合军攻杭州。蒋益澧在城北，屯留下，高连升在城南，屯六和塔。康国器、魏喻义等攻余杭。杭州寇筑垒连四十里，西通余杭。九月庚戌，城寇来攻六和，屯破，走之。壬子，进屯天马、南屏诸山。十月，增四垒，自天水桥以西，为余杭声援。江南寇多归诚，连复高淳、宁国、建平、溧水，屯军东坝。江苏军克苏州。十一月丁未，江苏军破寇张泾汇。平湖寇迎官军，庚戌，复其城。癸丑，作浦反正。乙卯，复海盐。澉浦反正。江苏军分攻嘉善、嘉兴。宗棠进驻富阳，移富阳屯军助攻余杭，调援皖军将黄少春自分水出新城，扼余坑西南。丁卯，蒋益澧、杨昌浚、黄少春合兵万三千，攻余杭城西北，战一日，所杀伤相当。其夜，寇益作长壕，增垒，依城以抗官军。益澧还留下。庚午，江苏军复嘉善。十二月癸酉朔，高连升攻杭州城，破寇垒十，甲戌，遂逼城西北，围其四门。江苏军合四道攻嘉兴。黄少春等惧无功，又恐寇避苏军，悉西南走，溃围，乃急攻余杭，与援寇战林清堰，败而还。湖州寇皆东援嘉兴。江苏军将何安泰战死。程学启等急攻城，城屡破复完，士卒多伤。
 
海宁寇将蔡元隆惧嘉、杭军逼，而患杭寇之征其众，归诚官军。蒋益澧请以廖安之知海宁，往抚之。丙申，安之至海宁，蔡元隆逡巡，未即出。元隆前踞太仓，亦以诈降欺官军，陷我军四百人，至是从者皆惧。安之入州堂，徐遣告元隆曰：“头目毕集，乃来见。”元隆从兵众往见之。安之大言曰：“若等皆朝廷赤子，今居大军中，且旦夕俱死，故吾知若等归诚非伪也。如欲用太仓故智者，可断吾首。”元隆情得，顿首曰：“方以太仓事自疑，今以死从公。”即从渡江，还，除兵改服迎官军。己亥，收海宁。易元隆名曰元吉，汰其众，留精卒四千，以元吉将之，随大军自效。以刘树元、张景渠等屯守海宁。
 
三年正月，遣蔡元吉袭桐乡。甲辰，元吉突至桐乡城下，梯而登，守寇觉，拒堞，伤我军百余人，乃屯城西南。增遣李邦达合张景渠军屯城东北。戊申，寇归诚。庚戌，收桐乡。以归诚人何培章将其众三千屯乌镇，断杭、嘉道，绝寇运。蔡元吉屯桐乡，刘树元进攻嘉兴，苏、浙军始合矣。嘉兴寇将乞援，湖州悉众东援，碍乌镇，且憾何培章，筑屯围攻之。培章请援杭州，蒋益澧不能往，遗书刘树元激厉之。戊辰，树元还军乌镇，视地形渡水，增二垒。庚午，寇大合众攻新垒，归诚人凶惧，反先溃。树元日暮突围出，前渡舟已失所往，半夜潜行还，复入空垒，坚壁相持。培章、元吉益资之粮，寇不得进。二月戊寅，寇略双桥，攻桐乡。元吉出战，败之。丙戌，追寇炉头，元吉突陈，被枪断掌，麾众直进，平寇垒十。丁亥，寇来攻，复败之。己丑，进乌镇。江苏军攻嘉兴城，薄四门，水军入南湖。程学启炮坏城三面，凡百丈，麾军乘之。寇死 拒，学启中枪子颠。诸军继登，掷火烧城中，寇大乱蹙，斩数千，计诛其两帅，克嘉兴。庚寅，乌镇寇奔湖州。甲午，蒋益澧攻杭州，陈兵五门，别遣军攻城北长街。城寇出援，大战，自日中至暮，多所杀伤，各还屯。其夜，寇启北门走。乙未，省城复。余杭寇亦东走，与杭寇合奔德清。宗棠发亲军，遣杨昌浚将之攻武康，高连升攻德清，蔡元吉攻石门。三月壬寅，宗棠移驻省城，申虏获之禁，妇女财物各从其主，有敢言取自贼中者，罪之。禁军士无入民居，招商开市。奏停杭关税，立清赋局，减杭、嘉、湖税则三之一。蒋益澧为布政使，亦轻财致士。杭州善后事，一时翕然称之。初盛时，城内外居民男女口八十一万，及夏城，才七八万。宗棠长于治簿书，故州县尽心焉。
 
甲辰，武康反正。乙巳，收德清。石门反正。寇奔孝丰，西南走昌化，诸军进图湖州。江苏军二万人攻长兴，广德寇皆东援，湖州寇逆拒官军于石门。德清复。分拒江苏军于太湖。五月，江苏军水陆屯夹浦。湖州寇东窥南浔，水军东援。寇复西赴长兴，与广德寇合势，分军击败之。师进，寇复还拒，又败之门，于西北门作浮桥渡军。癸亥，合围。寇冯城掷火烧攻具，士皆冒火攀堞上，死者数百人，将领毕登，寇突西门走，遂克长兴。湖州寇知必死，则分党缀江苏，别军于南浔，而悉众拒蔡元吉于荻港。广德援寇屯四安。杨昌浚自武康西攻孝丰。六月壬申，军薄城。其夜，寇遁。癸酉，收孝丰，北攻安吉。蒋益澧合诸军进屯菱湖。江苏军南进四安，西攻晟舍，南浔屯军亦西进织里。乙酉，曾军克江宁。寇悉由广德奔湖州，作屯尹隆桥，通道往来。江苏军先攻桥屯，多伤。戊子，合军攻晟舍，不利。自辛卯至乙未，蒋益澧频进战，寇增垒思溪与相持。丙申，英国将发炮攻寇屯，不能克。寇围蔡元吉东埠屯，益澧进军作垒，增调炮船轮舟，又结浮桥渡思溪援东埠，不能达。英国将遇寇，战辄败退。七月，蒋益澧议先攻荻港。甲辰，进军。丙午，破寇三屯，寇水军将率其战船归诚。水军乃出太湖，钞寇背。而蔡元吉乘隙溃围出，丧其军四之三，皆饥羸无人色，其被围二十余日矣，煮桑皮为粮且六七日，以大军赴救，力战，虽不能达，感义忍死，终无逃叛。丁未，江苏军及宁波将合攻晟舍，克之。寇初以全力围东埠，而蔡元吉突走，晟舍又破，己酉，乃西遁。江苏军进屯大钱口，刘树元进屯升山。癸丑、甲寅，湖州城寇来归诚者相继。高连升复攻袁汇，寇奔城，城寇开西门，分走广德、孝丰。乙卯，收湖州。丙辰，杨昌浚克安吉，追寇孝丰，遇湖州来寇，与孝丰守将合击之，寇合走宁国，与广德寇俱走昌化，分党出淳安，余悉西趋绩溪。黄少春等复自严州拒淳安寇，寇亦北走徽州。婺源屯军东还，扼开化。寇散走，或逸出，掠江山、常山，皆遇官军，不复能喙息，奔江西广丰，语在《江西后篇》。浙江既定，十月，完棠奏以蒋益澧护巡抚。己之总督任。而寇先自江西犯福建，按察使张运兰、署提督林文察皆名将，连败死，乃以全军入闽，追寇至广东，竟收成功焉。
 
寇之自杭、湖、广德西走，浙军将报言众数千，江西军将言精悍者过十万，督、抚各据以告。左宗棠前以洪福未死，讥切江南大军，及自浙逸出，诸帅皆言洪福由浙纵之。江西诸将既不悦于曾国荃、左宗棠，故战最力。寇既连败，因走广东。同治三年九月，张运兰自江西瑞金入汀州。广昌诸寇复直南趋大埔，拆西北略武平，欲攻运兰军，以合赣寇。运兰屯军下坝，未战，大埔寇还，北袭永定，陷之，自西北间钞运兰军。运兰方食，寇已入屯后，起索马，遇寇营门，拥至永定城，与裨将、总兵贺国琛以下二十人皆死。龙岩、南靖、漳州俱陷，闽中大震。运兰，王珍旧部也，独将十余年，为曾国藩所倚重，仓卒败虏，江西军亦夺气。宗棠急檄黄少春等四千五百人自衢州趣延平，刘典将新军八千人自建昌趣汀州，高连升将四千五百人自宁波泛海至福州，期会泉州，虽张远势，距寇辽阔。福建提督林文察攻漳州，又败死。宗棠躬驻延平，增调王德榜军二千五百人，自赣入汀继刘典，因奏以德榜署按察使。十二 月，寇北围漳平，刘典自连城东援，新军轻进，大败弃屯，还走保连城。当是时，寇屯漳州，北踞龙岩，南取云霄，西略上杭，以北窥汀州，众号二十余万，官军遥与相持。
 
四年二月，寇西还永定。江苏军将郭松林来会师，围漳州。鲍超前军将娄云庆自瑞金入武平。四月，寇弃漳州，出大埔。刘典等收南靖。江苏军南收漳浦，以西及云霄、诏安。五月，刘典进攻永定，高连升等进武平。寇南破粤军于镇平。八月，西犯平远，遂走龙南。宗棠以为湖南边无备，寇且日西，未可聚灭也，而江浙军势盛，宜无战事，因遂进驻大埔。高连升等逐寇六日，夜中伏，大败，寇反南趋连平，东掠和平、兴宁。十月，陷嘉应。连升等还军救之，后不相及。刘典屯丙村，在寇道北偏，宗棠亲军少弱，势危甚，急召王德榜扼三河坝。三河者，大、小靖溪及雁石溪所汇也，按地图为潮州要冲。德榜往察地形，皆山道绝涧，度寇必不往，且大埔帅屯孤县，寇直犯，军必不能支，乃自请当中路，陈兵步步设守而后进。刘典屯既偏远，闻德榜军进，惧以避寇为罪，则分军疾出其前，猝与寇遇，寇行疾势锐，典军未陈而败，掠德榜屯，东溃，寇长驱追典军。德榜军众皆惧，或曰：“兵法：趣利者蹶。此成禽也。寇不西走赣、桂，而欺侮闽、广诸军，必汪海洋之谋。宜选火枪视寇帅龙旗击之，余皆冯垒自固，可以不败，乃徐视其所为。”及战，寇前队直进，火枪环击之，寇不得前，引而反走。诸军喜曰：“贼易与耳，今败矣。”乘之，果大奔。其夜，归诚人逾四万，言寇帅中炮死矣。军皆大喜，推锋西进，鲍超军亦至，嘉应寇出拒，又大败之，于是闽、浙、江、粤军合围嘉应。诸将夜升山冈，望官军火如龙蛇，城寇势在掌中，皆度寇必乘夜溃围，扼城南黄沙嶂以待之。十二月癸丑，夜，寇溃走，碍诸屯不得遁。官军登山呼曰：“弃械者免死。”群寇跪道旁求免者六万余人。俘寇将七百三十四，皆斩之，拔良民男女万余人，陈斩群寇可计数者万六千。自寇起至破灭，未尝见斩刈如此之易。诸将知必胜，智勇亦益发舒。于是洪寇余党悉平。
 
五年正月甲申，宗棠师还，诸军皆凯还，而广东军将犹不知兵，适会寇平，亦全师而还。
 
 
江西后篇第八
江、浙沦陷，寇聚于东。及曾、左用师，皖南多隆阿、曾国荃扬兵安、庐，寇无所聘，则泛溢西出；而领外群寇，阴受号召，聚党千数百人，出掠旁县，旬日数万，亦皆由江西达皖、浙，故江西为群寇孔道。自咸丰十年至同治三年，江宁复之先，寇凡三大至，至，辄蹂千里，皆赖鲍超军奋击以免，而士民被害深巨矣。
 
军兴以来，直省督、抚能将将者存，不知兵者亡，存亡之由，入其境可知也。江西之无兵，与苏、杭同，然卒不亡，且与湖北比功，何哉？四战之地，良将劲卒往来辐凑，或赴援力战，或假道自达，因而用之，留而使之，将不必自选，军不必素练，客军游击亦足以奏功，盖代人受祸者，亦因人以收绩，天道地利使然也。江西巡抚自陈启迈、文俊、耆龄、恽光宸、毓科皆守承平制，委权司、道。穆宗即位，则超用沈葆桢。葆桢习于湘人，始自养军，重用湘将，湘将名者不可致，唯王德榜、段起以偏师积阀阅为大将。
 
同治二年，江宁事亟。曾国藩奏征江忠义军，自江西出湖口，转战青阳。忠义病死，葆桢悉留所部，始有悍势猛锐之军，与王、段相辅矣。左宗棠奏以刘典屯防江、皖，及苏、杭并复，朝廷锐意平寇，尤忧江西，频诏问曾国藩，以彭玉麟、杨岳斌宜分一人镇抚。国藩以江西寇数来去，遣师辄破走之，未重注意也。宗棠独重岳斌，以为不展其材，乃特奏言：“湖、常、广德寇趋江西，江西安危系东南，请专诏岳斌当一面。”与廷议相符。
 
三年四月，特命岳斌督江西军，且曰：“曾国藩频奏请大臣分任军事，今得其人矣。”是时，浙寇逸出，浙军将报言残众数千人，而席宝田上言强寇过十万。国藩、葆桢据以上闻，且飞檄湖南、广东防大敌。寇入江西者，曰李世贤、汪海洋。海洋踞贵溪、金溪、沪溪，南及新城界，而广昌寇北陷南丰与相应。世贤屯崇仁，北踞东乡，东并宜黄。诸军分部攻守：江忠朝、席宝田攻崇仁，刘典、王文瑞自乐安北进，鲍超自丰城南下，期会兵崇仁城下。王沐自抚州攻金溪，至许弯遇伏，败绩，寇围抚州。王德榜、王开琳等屯安仁，东遏贵溪，西图东乡。周宽世屯进贤，卫省城。水军将孙昌国屯弋阳。刘于浔屯盱水。自江西用兵以来，设备之盛，未尝有也。岳斌至，则议增兵八千，以饷乏未果行。六月，周宽世合王德榜等军围东乡。南丰寇援崇仁，刘典、席宝田合击，败之。寇势西趋，移王沐抚州军屯丰城东界，檄王文瑞退西屯永丰。丙戌，鲍超进军，遇南丰援寇于丰城东，败之。庚寅，东乡围军进，距城十里遂止屯。七月，鲍超议攻许弯，或曰：“寇麕聚抚、建，蓄势思逞，未有所决。兵法：穷寇勿蹙，归师勿遏。不可轻战也。”或曰：“汪、李二寇当败亡之际犹不相下，有地而弃之，又不能卷甲蹈利、逃死岩险，而贪连大众、久屯腹地，此其愚不可瘳。吾军遥与相持，示之以怯，一路溃解，则诸军瓦裂，诸公但知贪贼自重，不知败死之可忧耳。公行兵，利速战，请一鼓而破之。”壬寅，鸣角直进，屯后群寇方□尞望，前锋已逼垒门。寇四散迎斗，斫击之，因烧其屯，群寇大奔。既克许弯，遂进攻金溪。捷闻，曾国藩与书沈葆桢曰：“鲍公以偏师破贼数万，出人意外，然超不知文字，其战状众莫之知也。”己酉，东乡寇走金溪，金溪寇走沪溪，崇仁寇走宜黄，超进兵追之。东乡寇将率众六万诣军门归诚，超悉纳之，收洋枪精兵七千人以隶己军，复泸溪，余寇走新城。壬子，宜黄寇走南丰，超进屯建昌。乙卯，裨将唐仁廉进兵收新城，寇望风东走。丁巳，南丰寇走广昌，南围宁都，知州郭毓龙城守。寇走雩都，王文瑞军乘之。寇西南走信丰，犯南安，不得入，悉党踞瑞金。超休兵南昌。
 
岳斌进驻宁都，悉征水陆军会师。席宝田以浙防空虚，疑不进，曰：“今浙寇未尽殄，而聚兵一隅如何哉？”岳斌本以宝田首 訾浙纵寇，侵左宗棠，心衔之。至是，因奏以违节制，夺按察使，降补知府。奏甫上，浙寇大至，巡抚急召宝田，而岳斌亦奏诏补陕甘总督，促赴镇。于是王开琳先还屯开化，王德榜、刘典还婺源，江忠朝追寇在南赣。八月，寇出开化，犯玉山，拥洪福西行。浙军将黄少春先扼广信，刘典出屯贵溪。寇走铅山，将循建、邵边，合瑞金寇。屯将张岳霖，合王德榜军邀之。寇疾走泸溪，斜趣山谷间，昼夜行。诸军将皆甘心洪福，争百里而趋利。鲍超自出南丰，席宝田出泸溪，王开琳及刘明珍、魏喻义等皆至江西追寇。瑞金寇亦东北趋石城道，谋迎洪福。九月，席宝田邀寇新城，不及，遂率轻兵裹粮行三日夜，及之，广昌寇冯领殊死斗，官军踊跃赴击，大破之。寇三千人，残千余脱南走。军疲欲休，宝田曰：“洪福在此，今纵之，与瑞金来寇合，不可得矣。”度寇一日未食，必止餐，令军士传餐夜进。己酉平旦，及石城，见炊烟，令绕旁山先设伏乃陈。寇见官军，遽走入伏中，俘斩过半，于是生得诸洪及洪福未婚妻，而洪福走免。寇悉溃散无可追迹，乃止屯。癸丑，鲍超兵至瑞金，瑞金寇南奔武平。辛酉，宝田军所俘小儿牧马者语其曹曰：“小天王过此矣。”即讯之。洪福乃反从数小儿北走，就禽之，诸俘者皆曰：“是也。”洪之福未获，群帅争以为重，至是以闻。诏曰：“幺{麻骨}漏网，不直槛送京师，磔之南昌市。”而汪海洋等入福建，复连陷汀州列县。李世贤踞漳州。诏鲍超分军，遣娄云庆与刘典、王德榜军俱入闽，王文瑞先授赣南道，莅本任，王开琳兼将其军屯赣州，周宽世自信丰东进长宁，张岳霖自龙泉屯会昌，固南赣，韩进春屯瑞金，刘胜祥屯广昌，与席宝田石城军俱防抚、建。寇往来福建、广东界，频破张运兰、林文察、高连升、刘典及广东李福泰军。左宗棠至浦城督师，复征江苏军助战。鲍超假还奉节。前军当援甘肃者惮西征，且多新降寇，乐攻剽，至金口以饷乏为名，叛而南走。
 
四年四月庚寅，叛军掠袁州，袁州城守不得入，江西西界复震。王开琳屯永定防汪海洋者，亦为海洋众所围，屯破。沈葆桢既以母疾假归，遭母丧，署巡抚孙长绂亟奏起复葆桢。葆桢辞，刘坤一代为巡抚。坤一前将湘军久在江西，诸军将无不相习，闻其至，皆喜。五月，叛卒走广东，合汪、李群寇，江西诸军并防南安。曾国藩以坤一犹未上，遣江南军将刘连捷等屯临、瑞，兼捍湖南边。叛军趋信丰东南，犯兴宁，与寇会龙川，不相容，复分犯平远、镇平。八月，席宝田自平远进攻，寇逆战。宝田先令精兵绕攻其后，乃列陈大战。汪海洋之战也，务猛进，其所将皆群寇养子，年二十以下，居兵间十余年，懵不知畏死，故宝田坚陈不战。俄而，我军斫寇屯，直出其垒门。裨将荣维善望见海洋大旗，急前搏之，刃其背。于是寇大败走，自拔来归者七千余人，浙军遂收镇平。寇西掠长宁、定南、龙南。宝田、周宽世移屯信丰，娄云庆、王开琳进自定南。左宗棠以为寇终不复东犯，则遣王德榜还汀州，而躬率亲兵八百人驻漳州。丙午，高连升之师败于长宁。己未，席宝田大破寇于信丰。寇复南走和平，围连平。鲍超复至江西招叛军，娄云庆仍以军属超。刘典自南康县进南雄。寇陷嘉应。坤一授巡抚事，将出行边，江西南界复定。鲍超进军会昌，因奏请左宗棠入粤督师，语在《浙江篇》。十二月，嘉应复，群寇悉平。仍诏超军入关，宝田军援黔。诸军将当赴官者多乞归，壮丁还农，东南休息。
 
 
临淮篇第九
当安庆、江宁之陷，民士流亡，栖集无所，而皖、豫、楚边地旷俗悍，不甘于坐毙。枭鸷奸滑者，皆得扇诱徒众，挟以自强，则李兆受、苗沛霖恣其倾危，复倚官势，介于江、淮肘腋之间，亦若足以为患。言兵者深忧之，故朝廷恒特命一重臣，专治淮北军。官军皆苦乏饷，而李兆受拥军以致巨富。言团练者苦不相联结，而苗练以横强见重于寇，因以抗官军。二人之见羁縻，皆由胜保。
 
咸丰八年五月，胜保、袁甲三奏言：“年来南军屡捷，逆焰就衰，而金陵未即克、皖北未肃清者，皆由李兆受纠党二三万，横截官军，以助贼势，勾结北捻，以树贼援。今臣军适当下蔡寇、捻之交，李兆受请进兵舒城，愿为内应，宿州以南群盗经苗沛霖剿、抚有效，臣袁甲三即可南下扼淮，合力攻贼。”于是胜保躬至清流关，兆受率其弟及头目十余人迎见，更兆受名世忠。诏授胜保钦差大臣，专督安徽军，袁甲三专讨三省捻寇。沛霖亦受节度，平怀远诸圩。是时，李续宾方克九江，进兵舒、桐、庐州，群寇震惧。九月，世忠以天长归诚留其众，号称万七千人，列为豫胜营，不请饷，令捆盐自卖以给军。沛霖连营浍水，十二月，捻寇围攻之，旋解去。
 
九年正月，捻寇薛之元以江浦反正，与世忠共攻浦口寇城，克之。胜保劾罢甲三，咎以专防徐、宿。诏总兵傅振邦代领甲三军。振邦因与沛霖共攻捻寇于凤阳北，多所禽斩。四月，张元龙以凤阳府县城归诚，因收临淮关。沛霖复从振邦攻下肥水南叛圩，积功记名道员，加运使衔。其时，自江至淮号为王土，世忠亦以保滁州、守来安、收全椒功，授参将。六月，胜保悉兵拒寇盱眙。安徽巡抚翁同书居定远。危惧，出走寿州，捻寇遂陷定远。八月，诏起袁甲 三以漕督，屯防蒋坝。胜保移营五河。其时，江浦、六合、天长、盱眙复为寇陷，而捻寇复踞凤阳、临淮。胜保以母丧归，袁甲三代之。十二月，沛霖从官军复临淮。
 
十年正月，世忠复进兵滁西，以应定远。官军收凤阳。沛霖以功补川北道，然不冠服，令其下称之“先生。”所平圩辄置长，收其田入之半，缘道设关隘，笼断公私，涡、浍、颍之间苗练为豪矣。世忠则授江南提督，自滁以西，北属五河，皆其关镇，然势弱，沛霖视之蔑如也。胜保改督河南军。而甲三屯怀远，患翁同书之懦，奏以湘军将李续宜用按察使补安徽巡抚，复奏用习沛霖者贾臻、张学醇为藩、臬，以为假湘军威、臻等游说，可驾驭沛霖。文宗悉从之。续宜不能来，臻至，遂署巡抚。八月，英吉利兵船犯大沽、天津，师溃。诏胜保总勤王师，征及苗练。于是沛霖大喜，设高台，聚大众，号哭言夷变事，阴欲其下推戴，众相视默然而罢。俄而，和议成，安徽寇复蹂淮北地，苗、李军频败，说稍通寇相首尾。十月，沛霖遣征寿州练总集下蔡领旗，后者斩。寿州练局因搜城中苗练总七人，杀之。翁同书居城中，为孙家泰、徐立壮所劫，因奏沛霖跋扈状，会蒙城、宿州亦告官诛苗党。沛霖忿，聚众誓，先取寿州。甲三兵弱不能问，惧大乱之不可弭也，颇咎同书，因訾立壮及家泰。
 
十一年正月，沛霖攻寿州，立壮等亦自聚众御之。钦抚臣言苗事者前后百疏，卒持两端，不敢公言讨，日夜促湘军赴援。湘军实无意及之，因奏言胜保可制沛霖。而胜保在山东，阳引沛霖自重，实亦不敢至也。淮南、北乱已十年，是时洪寇盛，夷事亟，行在宵旰忧勤，而同书等日张苗势，议论交讧，沛霖益恣。同书知援绝粮且尽，又恶徐立壮招寇自助，因案诛之，执孙家泰系狱中。沛霖遣练总从张学醇至正阳关，因夺关绝粮道。学醇走寿州，将槛送家泰，家泰自杀。城中人凶惧，复议死守。守百日，食绝，斗米至十万钱。九月，城中奸人开门迎沛霖。沛霖入谒同书，请同书奏己不 叛状。穆宗即位，尤注意倚湘军。安庆既克，命彭玉麟为巡抚。玉麟固辞，复授李续宜。而沛霖以其间略地胁众徒，淫肆无远志也。
 
同治元年正月，湘军将成大吉等出固始援颍州，多隆阿进攻庐州。二月，曾国荃前锋至无为，巢，水军下濡须。朝议以金陵可乘，诏世忠会师。世忠乃诉己军乏，请月给万二千人饷，且请增调战船。江宁寇攻世忠，沿江三屯陷之，遂陷江浦，分党攻六合，世忠部将城守。三月，成大吉等军进颍州，寇解颍州围南走。沛霖见官军势盛，请命于胜保，以讨捻自赎。胜保以闻，且奏止湘军。四月，多隆阿大破陈玉成，遂克庐州。玉成前结沛霖，通捻寇，以合据颍、寿，因走寿州。沛霖恐多隆阿兵遂进，因诱禽玉成，送胜保颍州军中，语具《曾军后篇》。胜保既妒湘军功，且欲养沛霖固兵柄，阴右之沛霖，又收颍上城以为功。李续宜既恶贾臻，胜保复奏臻功，语侵袁甲三。续宜因以和衷为词，置颍州度外，甲三亦请疾去。李续宜代为钦差大臣，雅不欲居临淮，而安徽事大定，所部万余人当戍淮南、北，又先大言必讨苗练，虑发难以不胜为笑，假母丧固辞。多隆阿亦奉诏赴陕西，江北空虚。诏从续宜请，以唐训方为巡抚。当是时，中外达官相诅誓者，皆以抚安徽为靳。甲三闻续宜去，遂亦称病笃，待唐训方至而行。闰八月，沛霖空寿州及正阳关，蒋凝学分军屯守；萧庆衍屯霍邱；成大吉、毛有铭屯颍州营于三河尖，又分军屯固始；王载驷屯六安，皆续宜部将也。袁甲三部军水陆马步二万余人，分屯五河、灵璧、凤阳、定远、怀远、蒙城，以张德胜、王才秀、朱淮森、徐鷷、宋庆等为大将，又颇杂用练丁，率不任战守，仍倚李世忠为助。训方虽起，军中旧部已散，仓卒召募，复遣防庐州。安徽四战地，农、商逃亡，租税无所出，故至临淮者辄贫弱，为沛霖、世忠所轻。世忠所据地濒江，犹时与寇争。沛霖自依胜保，益收颍南、北丁粮，阴结捻寇，无外患。胜保移陕西，腾章诋楚师，为沛霖请隶于僧格林沁。僧格林沁驻军山东，初亦恶沛霖。沛霖侦知外藩王子骄贵，寄耳目于左右，又自负忠勇，以湘军为邀功，因间之，果奏调苗沛霖，倚以平捻。沛霖复惮行，阳言当赴陕助胜保，道路藉藉，以为苗练反。苗练实不能反，而胜保遂以此得罪逮问，沛霖乃自结于僧王矣。十月，颍、寿圩丁并杀湘军樵采者以挑衅，沛霖因诉请撤楚师。僧格林沁犒苗练军万金，征之从征。曾国藩知湘军力未足自固，因托以和、巢、含、舒空虚，撤寿州、正阳屯军，退守霍邱、舒城。廷议大骇，僧格林沁惭沮，更奏辩，然沛霖犹未敢起。是月，江宁寇北渡者十数万，掠江浦、浦口，西陷含山、和、巢，言者疑李世忠与勾通。世忠自陈战功，且请饷，曾国藩与银二万五千、米二千石。
 
二年正月，世忠、沛霖争盐，战于洪泽湖。世忠遂尽锢西坝栈盐，塞高良涧，以遏运舟。湘、淮军冲涧以通运。唐训方恐生变，因奏其状。世忠既结怨沛霖，亦防官军，率所部北屯五河。二月，寇悉陷世忠沿江屯，世忠留五河不能归，奏纳己官以赎胜保罪。诏夺官，留军。又以江浦不守，请罢，奏以朱元兴统其军。诏仍留任，令坚守滁州、六合。其时，捻首张洛行已就俘斩，沛霖率众至蒙城失所恃，因谒巡抚，请散练归农。训方示谕诸团圩，沛霖因潜断涡水，绝临淮、蒙城粮道，训方自宿驰还营。僧格林沁已移山东，犹以恐生变为言，请示羁縻。沛霖扬言僧王杀已降，不足为尽力，即袭怀远，距之，攻寿州，掠颍上，陷凤台，围按察使马新贻于蒙城。练党号百万，然皆乌合，屯聚相持无他技。寿州知州毛维翼者，李续宜所委用，将五百人自卫，本起奔走小使，无文武材，沛霖故轻之。四月，蒋疑学援寿州，轻敌深入，致败。凝学意阻，止屯九里沟，不敢进，毛有铭继之，亦遂合屯，颍州知府英翰遥为声援而已。捻寇自六安合犯定远，欧阳胜美自庐州来援，寇退南走。周宽世移屯六安，成大吉进颍州，巢、和、含山、冠南渡，天长、六合、来安皆解严。五月，江南水陆军克九洑洲。萧庆衍屯江浦。临淮饷匮绝，训方自食半菽，与士卒均粮。诏袁甲三于陈州募米。甲三遣募之，亳州、大和民团得千石以济军。征淮扬水军，自 洪泽湖入淮。李鸿章以太和战事亟，奏留水军。僧格林沁攻淄川寇久不下，朝旨以讨沛霖责之，乃先遣马队至宿州。六月戊寅，下蔡盗夜开寿州城，毛维翼死之，将帅自曾国藩以下，罚降有差。沛霖西窥霍邱。七月，水军将丁泗滨、王吉率三版船百入淮，清江军将黄开榜率百船继至。李世忠亦遣千人出凤阳西南，训方檄马新贻还临淮，移英翰守蒙城。沛霖增垒夹淮，以断淮水，战船不得行，运道复断。于是水陆军皆焚船烧屯，退保临淮，沛霖以为官军破亡可翘足而待。八月，江北大将都兴阿自扬州遣军二千，以王万清等将之，又遣富明阿将马步二千为统将，以援临淮。僧格林沁遣陈国瑞将三千人援蒙城。国瑞骁锐自喜，至则频战，破蒙城北五圩。沛霖先为外壕自固，凭垒发炮，多伤官军。九月乙卯，国瑞乘雨越壕，身督战，斩退者，军冒炮石，死伤相积，卒不能入城，凡伤死八百余人，乃止不进。富明阿将所部循淮北岸，李世忠增遣万人循南岸同进。时蒙城守军五千人，援军三倍之，余防戍军近二万，诸民圩见官势盛，争反正。寿州乡民田端书等烧沛霖粮台，围其下蔡屯，众至二万。十月，李世忠平寿州东二十六圩，克夏寨。乙未，僧格林沁前军至蒙城，富明阿、陈国瑞、英翰军始合。富明阿言英翰前屯小涧，而蒙城外无军屯，以此劾巡抚唐训方。丙申，训方遣军窥怀远，先攻蚌埠，诸圩皆敛众以过军。蚌埠寇知势孤，遂归诚，请献怀远赎死。庚子，夜，官军薄怀远，城东门开，遂收怀远。其夜，官军围蒙城者方攻外壕，沛霖自巡壕，跳而颠，从沛霖者斫杀之，斩其头，送王万清屯外。万清秘之，以巡壕斫死上功。或曰： “杀沛霖者，陈玉成旧党也，万清杀之以灭口”云。沛霖死，余众闻之瓦解。富明阿等遂入蒙城。壬寅，收下蔡，悉捕诸苗及沛霖妻、子。
 
十一月甲辰朔，陈国瑞裨将宋庆挟苗景开至寿州，寿州反正，李世忠亦遣将入寿州，争门相杀，杀朱元兴、杜宜魁。乙巳，蒋凝学收颍上。丁未，毛有铭收正阳关。己酉，凝学军至，不相闻，各隔水发炮相击，其后有铭知之，乃解。僧格林沁奏以为湘军争功，及诏，讯得其实。世忠亦自领众还滁州，诸客军皆罢。训方循抚诸圩，收其兵械，奏移凤台，治下蔡，于雉河集增立涡阳县城，将大有所治。未几，用富明阿前奏，降官去，乔松年代为巡抚。淮甸无事，无所用湘军矣。
 
三年正月癸卯朔，李世忠移文总督，以所守六城请官军接防，遣散水军，以船炮入官，其豫胜营宜罢，或调令随征，唯命。先是，僧格林沁奏请以世忠军攻寇江南，事下曾国藩。国藩言： “提督李世忠为众恶所归，咎有二端：一则心迹难测，一则专利扰民。臣于元年接统其军，犹虑其反复叵测、倒行逆施。厥后搜获寇中文书，中言力攻二浦，始知李世忠实无通贼之事。及其身擐甲胄，驰檄讨苗，若自知不为斯世所容，借此以求表白者。寿州、下蔡其部将被执杀者三人，李世忠词气逊顺，无往年倔强之态，亦若自知祸谪将至，委婉以求苟全者。今既新有助顺之功，诚不宜追究既往之事，至于调剿以资其力，臣愚窃以为不可。夫降将骄兵，力有余，则必跋扈而不可制，力不足，则徒坏法纪而反为我累，故借助于人者，行军之大忌也。淮上之往事，惟以官军见轻，而权势下移，今李世忠之部曲，实弱于臣军，奈何欲倚之乎？且僧格林沁尝调苗练矣，迄不应命，反激其变，非计之得也。臣当遵旨，谕令李世忠遣散部众，交还城池，退出厘卡，停给饷盐，将其放还田里，保全末路，以宣朝廷之威德。”奏上，而世忠已有此请。三月，世忠悉发己资及余盐给其军三万余人，人各数万钱，多者数十万，又官欠饷盐五十万包，及修涡阳新城助钱万万，修滁州学助钱五千万，滁州屯田牛种资本银七万，助总督军饷银二十五万九千，呈请回籍葬亲。有诏褒许，江北悉定。六月，江宁复，群捻皆北趋，不复至淮南矣。自苗沛霖之未平，颍、■有盗辄以苗党为名，及其死，诸城指顾而定，所谓一夫作乱者耶。世忠为捻巨魁，手杀何桂珍，比于狼子。及其后，度势善变，终享富贵，一门至一品者五人，资产号百万。曾国藩，桂珍执友也，力足以报仇而不能罪，反引公义保全之，世忠其可谓知悔者。
 
江宁平后八年，世忠游扬州，遇陈国瑞，追衔寿州争门事，诱执国瑞置舟中。国瑞从子呼救，两湖商船以乡情应之者万数。世忠大惧，舍舟走免。曾国藩案其事，以国瑞强梁、世忠阴很，奏夺世忠官，国瑞故总兵降为都司。江淮之间，复流言世忠谋叛，诏国藩访察。乃遣人至固始，探世忠所居，则堂上设义塾，竹篱堇垣，与乡农杂居，群疑乃释焉。
 
 
援江西篇第十
直省分疆，同于一统，而其私财力也甚于列国，利害不相及故也。自张芾、蒋文庆委祸江南，而寇难踵至，或死或困。智者鉴之，则曾国藩治水陆军，以应江忠源，胡林翼竭湖北以事九江、安庆，肫肫乎其忠乎，燀々乎其威也，不求功名，功名固成。然自是以外无闻焉者，何哉？故曰：非常者，非常人之所为也。所贵乎豪杰者，为其能开拓心志，转移俗人之风尚也。然而陈不占习勇而蹈义，曹参画一而作歌，前事之师，成功一也。湖南壤地褊小，无争衡上国之志，咸、同以来，天下莫强焉，朝夕应人之求，而己日富强。巡抚、布政使虽自他省至者素有成见，见湖南省例不如彼，则亦治兵筹饷，以待四方之急，岂非骆秉章倡之耶？秉章前抚湖南，境内之不能防，其后纵横四出，无功之不立，鉴覆辙、知改弦故也。江西与湖南唇齿，自曾军出时，谋者已言当出军浏、醴乃能自立。秉章委事左宗棠，宗棠韪其言，以力不足故罢。未一岁，湖北、江西并沦陷，湖南力愈不足，乃始汲汲治援军，尤倾国以事江西，殆所谓收之桑榆者耶。乡使秉章不听宗棠，宗棠久持力不足之说，则湖南之亡可待也。湖南亡，而曾、胡湘军亦终困踬漂散，无以自固。然则洪寇之灭，湖南之盛，援江西之力也。而论者曰： “此非愿所及，会有天幸，乘国运，禀庙算耳。”则江、浙何以倾覆，闽、广何以不振，秉章之功焉可诬哉？
 
咸丰三年，江忠源守南昌，罗泽南往援，将兵勇几四千，虽无大功，而湘军习战自此起。
 
五年，临江、瑞、袁、吉安陷没，湖南东界尽邻寇。广东土寇复出郴、赣间，欲合大众。刘长佑、王珍等军转战酃、郴，江西巡抚频奏调刘长佑。十一月，郴寇平，长佑回军屯醴陵。十二月，诏 秉章募二千人，具器械饷粮助江西。秉章奏言：“湖南自桂东北至平江千余里，壤地毗连江西临江、瑞、袁，民气积弱，遇贼辄靡，多迎导、纳贡，民、贼合为一，官驿不通。然袁州地居总要，距临、瑞、吉安道里适均，邮旅通行之路也。楚军赴援，当先规袁州，然后东北可以援瑞、临，东南可以援吉安。刘长佑所部千五百人，增五百，则为二千人，二千人易办，然未足以战守也。臣今悉征南、北劲军，分隶刘长佑，期会醴陵、浏阳，两道并出，以厚其力，则江西得援兵之效，而于湖南窘蹙之局势亦翩然舒展，进退自如。”乃增调萧启江军，与长佑合五千人，长佑进萍乡，启江进万载。未发，而袁州寇轻骑略萍乡。醴陵屯将毛英勃躬率所部三百人，约田兴恕军四百人，往争城。兴恕后，英勃赴急先往，遇寇城下，直奔之，寇退，遂入城助守。寇屯芦溪不进，英勃计曰：“我兵少，待其至而合围，势必不利，不如先攻之，破其前锋，则寇不敢轻来，待大军至而进，彼气夺矣。”萍乡民见援军三百人敢前攻，皆以为神兵。寇散居民村，蜂出御之。英勃搏战猛锐，当者辄靡。然见其军少，又轻进，相与笑之，乃设伏山坡。英勃三百人分四队，以百二十人结陈居后，左、右各六十人钞旁山，自率六十人前。将逾坡，其弟英俊谏曰：“前数百里皆寇屯也，吾深入，胜无所往，宜收兵，且退。”英勃怒曰：“误军事者，此等言也。夫胜败在一决，以数十人败万众者多矣。若败贼，因收抚难民，土地、人众皆吾有，何为而无所往？今以持重为名，实怯忄耎，岂兵法乎？”遂进。英俊驰从之，果遇伏。四乡围前锋，旁山寇皆乘高压之，左、右、后军因退走。英勃身搏寇，被二十八创，英俊被三十创，所将六十人者死二十六人。英勃兄弟既力战死，观者皆感激曰：“彼援军忠勇如此，吾等何为不自谋，而任贼至此？且乡者之战，使后有继，未渠败也。”前笑英勃者，更敬服英勃，至今道旁民犹喜言毛军战事。而田兴恕军始进屯醴陵界上，寇遂陷踞萍乡。
 
六年正月，吉安陷，江西西界州县望风瓦解。愚民多献粮册，输财物。寇设伪吏，置津，逻而守。曾国藩大军孤居南昌、南康间，为群寇所絓，人人寒心。谋者皆注意通湖南，廷谕指地图，欲凿漉牵以通水军，其忧危如此。二月壬辰，长佑进攻萍乡。甲午，游骑至城下，寇随出千余人来攻屯，逆击，败之，复追寇至城下。寇告急袁州，袁州寇曰：“来军虽弱，然尝经陈，未可轻也。”以劲党千人夜赴之，甲辰平旦，分三队来攻。寇将黄衣骑马扼峡口，以督退者。长佑躬将百人绕其后，背攻之。左右方进战，寇阳退，长佑突从后冲峡口，寇将反弃马旁走，于是失势。官军争追寇将，寇将保村屋，则掷火烧之。寇亦掷火拒外军，火盛，反自烧左右。寇队来救，寇将已自投火死，遂大奔。其夜，城寇自遁，萍乡复。是日，萧启江亦进攻万载，破寇珠树潭。袁州寇始惧。秉章闻万寇强，移田兴恕军往助之。兴恕突将敢战，自负其勇，以长佑文儒，虽隶之不肯下也。遇长佑营官，怒其不下马，径鞭之，且自往责长佑，长佑笑谢。既至万载，启江折节下之，兴恕喜为尽力。万载僻小，寇援不继，土寇频迎拒，皆破溃。裨将杨恒升稍诱城寇，得虚实。乙卯，寇将南走袁州。杨恒升入城，尽收所遗财物，乃告启江，屯军城中。恒升祖父尝为万载令，谨朴为士民所安，坐受前任亏空免官，县人醵以偿，谢弗取，客居县中，以困累死。至是，恒升竟收万载赀，县人异之。瑞、临寇闻之，忿怒，纠党分三道，各数千人，期必取万载。五月甲子，攻兴恕屯，复分钞官军迎战者。启江率众击之，皆败去。辛未，长佑军进袁州。甲戌，寇合崇、通新来众，谋袭浏阳、醴陵，断两军后。长佑遣要击，破之。乙亥，万载寇攻官军屯，兴怒力战，反烧寇屯。六月，援寇增党拒启江。湖北援军将刘腾鸿等亦自浏阳进万载，援寇闻之止瑞州。腾鸿进新昌，启江趣合长佑军攻袁州城，留兴恕屯万载。癸卯，腾鸿收新昌。甲辰，启江攻袁州城西桥，不克。乙巳，长佑、启江合攻南门，寇不出。庚戌，腾鸿攻上高。甲寅，进至瑞州。于是，自长沙东至南昌，南昌北至九江，千里通道如线。八月，分宜寇侵上高，遂攻万载，田兴恕拒走之。吉安寇水运馈饷袁州，启江等伏烧其舟十一。九月，临江、吉安寇合六千，自分宜运盐袁州，长佑分三军要之，沉其盐，夺余货数百车，城寇出救，败之。十月，分宜寇复来攻，益调田兴恕及醴陵屯将余星元进击之，遂袭分宜，戊申，取之。袁州城寇疑广东新至寇战不力，新寇怒，谋杀冠将反正。辛亥，军攻西门，有李能通者陈前归诚，寇益相疑。十一月丙辰朔，弃城走。李能通部党启西门纳军，遂复袁州，俘斩二千，拔胁从者二千六百人。是时，周凤山、曾国荃将六千人攻吉安，刘拔元等二千七百人攻取上犹五县，复分遣启江部将刘培元等将千二百人助攻吉安，冀通赣水以西。启江患上高碍军，与田兴恕往攻之。长佑进新喻，期会临江，留黄三清将五百人守袁州。十二月壬辰，收新喻，移袁州屯军戍之。丙申，启江收上高。临江寇屯罗坊，联新淦、峡江土寇，南通吉水。长佑进军太平墟，欲先攻临江城，以走罗坊之援。启江屯婴哥领，与瑞州军相援应。
 
二月己亥，吉安寇浮赣氵斥牵，合陆寇钞太平墟，列阵二十余里。长佑前后被攻，屯溃，营员左右仓卒不及走，多死者，军奔不可止。长佑下马坐，因卧以誓死。寇前后至者皆在数十步内，亲军数骑还，拥之溃围出，卓旗收军，士皆感愧，自相呼止。新喻军亦出列阵水旁，寇以故不追，得保新喻。军存者十之一，辎重军实尽丧。分宜三县民士闻败，以为楚将仗公义，深入誓死，吾等当赴其急，传集丁壮，辇运兵米，不期而至者七八千人。溃军还走者见民团奋义，皆各耻咎，俱从长佑于新喻，三日军复振，罗坊寇来攻者不陈而引去。刘腾鸿闻败，恐寇并力，启江抽围军二千，自将救婴哥岭。乙巳，合屯。丙午，寇至，分四队渡水，大战。田兴恕恃勇，突陈深入，遇伏，所乘马中枪死，左手被创。腾鸿驰救，与俱还，亦多所杀伤。长佑军将刘坤一亦攻寇罗坊，斩馘二百。寇悉移屯太平墟。丁未，启江进攻援寇，寇逆拒，力战破之。腾鸿还瑞州，留千七百人助启江战守。长佑亦资田兴恕衣粮。三军和辑，士气自倍。秉章增遣江忠义将千人往助长佑，檄王珍将二千人自岳州出义宁，南觇寇势，为游击之师。江西亦遣水军将刘于浔帅战船至临江会湘军。湘军援江西者，吉安、瑞、临军三万有余，供亿繁费，皆取之湖南、北。
 
王珍既至临江，萧、刘与合军攻城，不利。珍以久留师老，又得吉安请援书，即引师南渡赣，进吉水，攻寇水东，一战破之，烧其五屯。万安援寇绕西攻乐安，珍移军往南唐。宁都土寇援吉安，闰五月庚寅，与珍军遇沙溪。寇恃众攻珍营，分伏山林间，待军出而夹击我。珍闭垒逾四时，寇终不敢近。所伏众饥，皆出，将退，珍出六百人列横陈，令精兵三百人先驰冲寇。寇争击之，众乱，珍鸣鼓督军俱进。寇已失次，则还走山隘，相挤，珍麾而前，江西民新胁附者怯战，不耐败，往往伏地待刃，或自刎，寇夺气狂走，追奔四十里。壬辰，寇约万安寇合攻珍。万安寇失期，不敢进，先至者亦退走，珍追之，拔民口六百余众，走乐安、崇仁、宜黄。启江移屯太平墟，拒破峡江援寇。长佑作长壕自围，与临江城寇相持。宁都寇犹众，王珍进军钓峰。寇屯溪洲及两岸，连十余里，然莫敢战。逼攻之，则争走，碍于水，多自投挤，尸相藉。官军践之以渡，斩寇大将，卤获不可胜计。于是江西南边土寇颇复解散，其驱民饵官军者不战先败，反自蹂害，杀之不能止。土民胁于军威，亦多避匿，不复以从寇为乐。而王珍名遂大振，号为虎云。
 
六月，珍进军广昌。秉章益增新军千人及胡兼善军五百，助平抚、建。丙寅，吉安围军溃退。珍改趣永丰，屯藤田。七月庚辰朔，刘腾鸿攻瑞州城，力战克之，腾鸿被创死。余寇奔临江，遏于刘长佑军。己丑，崇仁、宜黄寇分三道趣乐安，抚州寇继进，屯林头，相首尾。王珍分军屯乐安城，败其前锋，躬率轻兵要寇太平市。辛卯，道战，破之。寇保林头，日夜筑垒自固。珍休兵一日。癸巳，进攻林头，寇弃垒南走。珍还屯崇仁、宜黄间，以触暑、转战、病疟，未进吉水。寇乘虚疾东行，陷乐安，杀知县靳丹书。珍还救，寇遁去。珍病益甚，八月壬戌，卒于乐安城。吉水寇遂北掠峡江，谋西趋袁州，断临江围军后，且挠湖南边，以致湘军时连丧名将，刘腾鸿及珍军皆无主者，抚、建、吉寇势复张。瑞州军奉檄助攻临江，普承尧为大将。承尧故从塔齐布，及后从腾鸿，皆有功，然性矜粗，不能独将。前军至峡江，遇寇而溃退罗坊。承尧继至，垒未成，寇奄至，军遽北走，长佑所遣应普军者三营从而皆溃。承尧北走，屯婴哥领，三营还临江围。是时，王珍旧部分为二军，留六百人屯安福，张运兰、王开化等北出分宜。湖南防将杨虎臣东进至新喻，以保袁州。萧军在刘军西，以通新喻屯防军，而遣裨将刘岳昭助杨虎臣拒罗坊。临江城寇见三营败归，则大喜，日夜填壕，待援至而夹击官军。萧军屯秧田，当前敌，长佑余二千五百人守围壕，朝夕不自保，寇势五倍，将士危惧。张运兰等新拔用，固不肯救人以自累，且未能自立，要视刘、萧为进退。癸亥，长佑获寇谍，言援寇数万屯太平墟，刻期约城寇同攻围军，城寇皆拔鹿角，束兵以待。长佑念己军且腹背受敌，诸团丁居民见寇势盛，皆■惧，不复相保，其势坐困。其夜鸡鸣，令围军率十人留三人守壕，余皆裹粮持枪，分三队，躬率以进。而先约启江、兴恕，尽发秧田军来会。甲子平旦，合军。寇负众遽出迎战，旌旗连十里，军有惧色。长佑约众严陈植立，度寇火枪及我而后鼓之。李明惠、江忠义并驰斫寇，寇遽走。或曰： “此伪也。宜止勿追。”明惠等已先陷陈，众遂逐之至寇屯。寇将立旗吹角收众拒战。卢秀峰绕屯后攻寇，寇大溃，烧其屯四十七，俘三百二十人，收营帐八百九十。张运兰闻战，亦自新喻进攻罗坊，寇退保富田。运兰扼之峡江西，长佑、启江还围临江。九月丙戌，湖北援军克湖口，军势益振。十一月，富田寇围吉水，张运兰赴之，解去，援临江寇屡不得志，城寇乃议归诚，结约未定，土寇惧诛，持不下，食尽，掘草根为粮，乃谋突走。十二月乙卯，夜，西门开，众议断长围蹙之。长佑曰： “吾从军有年，凡溃围出走，未有能遏者也，任之必自溃，若力拒之，彼致死以败我。则势复张矣。且多伤士卒，以要无益之功，非仁者所为。”乃缺围，分两翼，自后惊之。寇西走瑞州，于道果逃散，十不得三四。
 
八年正月，长佑以劳疾归，刘坤一代领其军。启江自领所部为特将，合攻抚州。张运兰、王开化等继进，俱不相属，自是援军分为四矣。复增军助攻吉安，栅江、作壕，期必克。萧启江既专将，则率田兴恕等以锐疾深入为能，江忠义等效之，精捷军诸将自此起。抚州寇谋出章树，复取临江，兴恕驰轻骑破之，伤亡三百七十余人。二月，渡赣，收崇仁。王开化进乐安。辛酉，收乐安。三月庚辰，收宜黄。壬午，崇仁寇遁。启江等进军抚州。甲午，止屯上顿渡。乙未，城寇逆战，败之。建昌寇见援军益东，遂西出官军南，谋袭宗仁，刘坤一要击破之，王开化亦拒之瓷圭，寇不得西。崇仁团长汪波率乡军助遏寇，群寇屯四乡者皆疑惧。新寇贪守抚、建，而石大开惮败，召令入浙，以此相猜，启江因进薄抚州城。四月辛亥，王开化等南攻南丰。癸丑，寇遁。丁卯，抚州寇弃城东走，诸寇皆走。己巳，建昌寇南走新城，王开化等入屯建昌。援军深入，江西自东境至西境，横军千里，克四名城，李续宾克九江，李元度守广饶，水军防南昌，往来彭、蠡，曾国荃围吉安，所在皆湘将，毕半资湖南、北饷。当是时，胡林翼、骆秉章名为知兵，督、抚莫能与为此，亦益以平寇自任。合奏起复曾国藩，以启江、张运兰、王开化三军属之，以援浙、闽，两湖分供其军饷。会文宗已诏国藩入浙。八月，吉安克。江西巡抚奏留刘长佑军为江西军，屯抚州。未几，军疾疫，死者大半，仍归湖南。萧启江未及行，而闽、浙寇已掠江西、广东边，窥永州，陷郴、桂，围宝庆。秉章悉留军屯防，启江追寇入广西。国藩独率运兰至景德，待吉安军同出九江，改治安徽军，语各在其篇。自五年十月迄八年八月，湖南援江西者陆水勇丁万九千，军饷二百九十三万，前后攻克府县城，曰萍乡、万载、分宜、袁州、新喻、临江、抚州、新昌、上高、瑞州、乐安、崇仁、宜黄、南丰、建昌府、峡江、吉水、上犹、龙泉、崇义、永新、莲花厅、吉安，其非湖南供饷者，犹不在此数。
 
 
援广西篇第十一
寇起广西，连十五年乃平。广西财力固乏，又仍被兵寇，公私如洗，民无所安居。闻江南群寇强盛，多受诱惑，及见胁虏，所在成聚，伺隙而出，则必闯湖南。湖南之援广西，非远略也，与其出而拒之，不若入而蹙之之易也。援邻省者入竟或有所取粮，至广西，行军、坐营悉资湖南，不则军立溃。故其为累也，旷远无已时，而其收功也，不足以表■于天下，非至忠者莫能为此谋也。然其后卒赖援将东下攻浙，合势以平巨寇，糜饷于广西，取偿于广东，若有天道，不蕲而报。乌乎 ！成败之数有可察也，必有可劝也。
 
咸丰三年五月，兴安、恭城寇复陷其县城，犯永明、零陵、江华、蓝山、临武。其时湘军初兴，军政犹因仍旧例。奏遣衡永镇道防边，会所遣援江西上犹军张荣组等攻寇桂东，破之。广西寇不复出，而永明等县亦颇治守备，要禽逸寇。
 
四年，曾军东下，王珍以军留湖南，专屯防南界，而周云耀、赵永年为永、桂营将，最为知兵。灌、贺土寇滋蔓如故，然终不北掠。广东红巾寇自韶连通广州，势张甚，固不谋度领矣。
 
五年，广东官军稍集。红巾益北趋郴、桂，旁及永州，掠地至耒阳。而桂阳乡军起，及永州知府黄文琛明侦候，据险要，有以待寇，王珍军往来游击，寇卒破散，语在《防守篇》。
 
七年，王珍援江西。庚申，余寇复结。广西叛将黄金亮合兴安、灵川土寇，分五营攻陷柳州。桂林土寇蜂起，省城戒严。余寇且北掠全州，知州苏凤文告急湖南。湖南宿将尽出征，则以蒋益澧将千五百八十人南援。益澧初从王珍，后随曾国藩，皆见谓粗犷不得意，以广西远且贫，无愿往者，因自请行。五月，至全州。寇易湘军，遽迎战。益澧所部有从征湖北者亦易土寇，以为不耐战，直前薄之，三战三捷。寇奔走，还聚保兴安，遂围之。秉章先遣段莹器将祁勇千人从益澧，遣江忠浚将千余人自新宁来会师。寇增召灵川寇，合拒官军。七月，益澧等合攻援寇，大破之。城寇惧，弃城南走。丙申，复兴安。兴安、灵川余寇合平乐寇，据府城死守。秉章增遣黄辅鼎、萧荣芳将八百人出恭城，九月，会师自恭城进。平乐寇用战艇依水通粮，筑屯平乐北二塘墟、沙子街，阻险自固。益澧盛兵攻沙子，而躬率精兵逾山出枫林、石峡，衷寇二屯间，背击之，因烧寇艇，遂破沙子屯。与忠浚等分军，己绕二塘攻城南，忠浚缘水进屯城北。寇既失险，皆还保城。桂林东、南、北寇连败势衰，群盗分屯柳、浔、梧、庆远，各自为部，不相援应。益澧等军薄平乐城为屯，寇冯城唯恃炮以守。黄辅鼎、彭玉山率众攻之，手大旗先登，中炮死，军乘之。十一月壬戌，克平乐。当是时，湘军锋锐甚，蒋益澧遂为名将。巡抚劳崇光奏留督军，而秉章奏帮助澧军饷银月二万，于是议增造战船、募水师，自长沙造船六十余，火药七万余斤，以益其军。
 
八年，益澧军入屯桂林，劳崇光因奏益澧署按察使。时寇起已十年，东南军事日棘，竭兵饷于吴、楚，未遑问广西事，提镇备员而已，权归巡抚。无所得兵食，率假招抚以愚群盗。群盗亦利，假官令以胁愚懦。故官军、士寇相糅，横行省地，吏不能诘，院司寄坐城中，守城将皆盗魁，人人寒心。益澧至，乘湘军威，悉案诛诸桀黠者，易置守军，然后巡抚以下坦然安枕，故甘委权于益澧。益澧自五品阶官跻两司，不满岁，年未三十，志气轻傲，以英毅自喜。既专兵柄，以次讨定浔、梧、庆远盗。府县官始治民事，征租税如平时。而柳州盗屯踞蟠固，自以水师不能至，四出游弈，连结洞寨。益澧计战船当由漓浮郁，溯潭水，回复千余里，象、柳间岸陕湍急，不利水战；然不绝水断渡，则城不可取也。乃具舟修仁，令军士舁负三版、小船，陆行九十里，置洛青水中，载炮、建旗、鸣鼓下薄州城南门，扼其津渡，城寇、山盗不复相应，遂克柳州。黄金亮走古州。八月，连州寇复起，据贺县。益澧遣裨将潘家馥、蒋荣华往攻之。寇攻家馥屯，军溃，退平乐荣华屯，阻寇，不敢还，遂北走永明，因至永州。时论大怪之。益澧自将攻贺，军疲，复败，寇遂围益澧。乡民刘鸿生等集团丁，力战拔官军，益澧因得溃围，贺县陷。未几，寇出湖南，而黄金亮复走怀、融，益澧仍还柳州。
 
九年春，石大开入湖南，所过缘边奸民皆相扇动。益澧犹屯柳州，捕讨旁县盗。大开前队掠全州，崇光檄令回援，因分军留柳，犹将二千余人防北界。大开徘徊永、宝间，遂围宝庆。益澧还省城。劳崇光迁督两广，曹澍锺为巡抚，益澧代为布政使。七月，石大开自东安掠全州，而永明土寇出恭城。益澧出扼平乐，寇已大至，侦城守设备，北走灌阳，合全州来寇掠兴安，直攻省城。初至者三千余人，三日众至数万。省城久不虞寇，至是大骇，急召益澧全军。益澧虽号五千，以饷阙颇知其数，又留防柳，及败溃，失伍者过半，才将千余人，皆疲乏，无军容。学政李载熙居城中，亟诣益澧问方略，益澧大言无所诎。载熙因上奏劾益澧侵饷玩寇。曹澍锺亦请援湖南。文宗诏促湖南赴援，降益澧道员，而刘长佑、萧启江复有事于援桂林矣。寇之南犯也，诸军将皆策其必窥黔、蜀，不注意广西。及澍锺、载熙等为危词请援，且侵湖南，而刘长佑军至东安，土卒病不能进，故以萧启江先行。八月，至兴安。石大开已西过义宁，灌阳寇亦连屯灵川，欲俱西走，闻援军至，列陈大榕江东、西，以遏追师。启江进击之，寇交绥，因退走。益澧裨将萧荣芳亦自柳州赴援，与启江军会省城下。寇解围，俱趣义宁。于是，曹澍锺母丧解官，祥奎为巡抚，未上，澍锺因奏留萧启江防西北，而令益澧南出荔浦，以防柳州。时援皖军亟奏调启江。诏授刘长佑为广西按察使，督湘军。长佑将八千人自永福西进。寇栅柳城，西连罗城、天河，南引庆远，分趋柳州，复东犯藤、昭平。萧启江已 北还长沙，长佑乃南攻柳州。
 
十年正月，克柳州，民团因收柳城。诏擢长佑布政使，增蒋益澧军至五千，屯阳朔，以东规平乐。广东援军进，梧州寇悉西趋。而贺县寇踞经二岁，官军不遑问，复奏调湘军将刘岳昭自江华进攻之。三月，湘军将陈品南进富川，戊子，复其城。岳昭自富川西御昭平援寇于春头源，寇悉保贺县。四月，蒋益澧自平乐来会师。寇多诣湘军归诚。五月，军至贺，夹水为屯。贺城东隔水，有大市曰东街，居廛盛于县城，寇据为栅。戊午，王月亮、李金旸分攻东街，破二卡，因烧其垒。寇争走水西，谋保城。益澧军先梯而上，己末，克之，援军还。曹澍锺夺情已逾年，复奉命督四川军，胡林翼论罢之。诏授刘长佑广西巡抚，仍擢用蒋益澧为布政使。骆秉章将湖南军援四川，未几，补四川总督。于是，湖南方谋东征，增税、募军以应皖、鄂。石大开余党虽往来融、灌间，率疾过，无攻战之事，广西奸民亦颇尽静。长佑稍以文治能自固，不假邻援矣。及浙江事急，左宗棠亟奏请蒋益澧自助，诏改补浙江布政使，将所部八千人以往。益澧自至广东请饷于总督，劳崇光念其旧功，资给数十万。其度领军势甚盛，亦惩前事，更折节惜名誉，遂平杭、湖，竟跻节镇焉。然广西民尤感益澧首功，所至为祠祀之，山谷间往往而有，故夫湘军推锋之功效矣。
 
 
</div>
    <div class="pagination">
<a href="湘军志_page3.html">上一页</a><a href="湘军志.html">1</a><a href="湘军志_page2.html">2</a><a href="湘军志_page3.html">3</a><span class="current-page">4</span><a href="湘军志_page5.html">5</a><a href="湘军志_page6.html">6</a><a href="湘军志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
