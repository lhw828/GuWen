<!DOCTYPE html>
<html>
<head>
    <meta charset="UTF-8">
    <title>使琉球录 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>使琉球录 - 第 16 页/共 18 页</h1>
    <div class="content">　　其人状貌，与华人不甚相远；但深目多须，上髭剪与唇齐稍为异，未尝尽去也。额任质，而髻居右；其束网而髻居中者，则洪、永间所赐闽人三十六姓之裔也。贵贱所别，闲居以簪、公谒以手巾。手巾者——缠首色布圈也，紫、黄为贵，红、绿次之，青为下；簪则金为贵，镀金与银次之，铜为下。俗尚白，男女衣俱纯素；间有有男子服青者，则以治事于公者也。内衣短狭，袖仅容肘；外衣宽博，制类道士服。卑下者，则以两袖翻结背中。贵人腰束文锦大带，价可三、四金；贱者，惟束布而已。凡屋地多板，簟上复荐以厚席；故无贵贱，皆着草屦。入室，则脱去；一则不欲尘污其席，而一则以跣足为敬。故王见神、臣见王及宾主相见，皆若是也。惟谒余辈悉遵中国礼制，服冠裳，次第谒见跪拜，唯诺惟谨；然往往苦之，若桎梏不堪状。一出使馆外，辄亟去冠裳，赤脚乘马去；亦以素所不习故也。妇人至今，犹以墨黥手为花草文。髻肖总角儿，绝无簪珥、粉黛饰。足着草屦，与男子无异。衣亦似道服；出见华人，挈领覆顶至眉，复引襟为便面，止露两目。下裳褶细而制长，使可覆足。名族之妻，出皆侧坐马上，以数尺白布巾蒙其首，随以女仆三、四人；无罗纹、织皮、毛衣、螺贝之饰。询其俗，产乳亦未尝食子衣；但为牝鸡之晨者十室而九，盖以男子多仰给于妇人也。国王之下，法司最尊；制立三人，国事操纵皆出其手。从来率以王亲任之，不用三十六姓；今用之，则自郑迥始，亦彼国制之更新云。察度，非官名，唯俗呼公子为察度奴示：「旧录」谓司刑名，误矣。司刑名者，毗那官也。那霸官，唯司贡献之船及管理使臣并从官各员役供给。遏闼里官，则王近侍之臣。耳目官，虽云备访问，亦托之空名耳。此皆随事任官，非有文武之别。唯大夫、长史、都通事等官则为文职，以其由秀才历仕而专司贡献及文移、表章也。秀才，择三十六姓中识汉字、汉音者为之；土人不与焉。王视朝，群臣具夷服，搓手膜拜，跪移时不起。过圣节、长至、元旦，王统众官肃冠裳，嵩呼祝寿；亦彬彬然有礼。闻元旦行礼后，官各易常服，而王亦衣宽博锦衣、戴五色锦圈，坐阁二层，众官跪阶下唱太平曲；卑者按拍和歌、尊者奉觞为寿，王亦等级赐之酒殽：则夷俗之礼也。父子同寝，亦以幼时；长则异处。食用匙箸，削素木为之。「旧录」「得异物必先进尊者，居亲丧者数月不食肉」，亦未必尽然。人化者，浴尸去腐，然后收骨，布裹置土穴中。若王及陪臣之家，亦以骸匣藏之林谷，裁木板为牖户，祭扫则启钥观之；至今不改。俗有待月之愿，凡月二十三日夜，修香果，立以待月。月出则拜，拜竟乃敢坐；谓可益寿延禧。朔、望皆向灶拜，中元亦请僧诵经荐其先祖。过前王庙，辄下马搓手而行。道遇尊者，随伏地下不敢视。对上官言事，必具酒二壶至其家，跪而酌之。地无货殖，一切所需贸于倭国。迩来那霸、首里二处亦聚女僧交易，然不过蔬、榖、鱼、盐之类。女子适市，以货顶戴于头而行；不用手扶，亦不坠也。国法：窃盗者死。今法渐弛，间有犯者，惟加拷罚；然剽掠之事绝无。舟舶，制与中国颇同。如小艇，则刳木为之。陪臣入贡航海，必创以巨舟。缚竹为筏，未之见也。国中敬神，神有女王者，乃王宗姊妹之属；世由神选以相代。选时，神附之言，送入女王宫，遂倏然灵异；虽适配者，亦不再合焉。惟国当播种，先一日，王诣其宫拜灶，女王以酒觞之；余亦不相见也。五榖成时，女王必渡海至孔达佳山采成熟者数穗嚼之，各山乃敢获；若女王未尝而先获者食之，立毙。故盗采之奸，不禁自息。闻昔有倭来寇，神辄化其米为沙、其水为盐，或时人忽为盲哑而舟倏为崩裂；倭反见困，解去。每宴请余辈之时，女王夜命女君一、二百人各顶草圈、携杨柳枝入宫遍视，意恐物有误毒。所谓女君者，皆良家女；女王欲命之，即降异其身，遂能去来不测。当入宫时，闽役为王所倩作宴者，亲目击之；谓过声隐隐若蚊鸣。凡夷官、夷人遇之，悉叩首拜。如国有不良，辄指名告，王擒罪之。如此类皆于其国颇有功，即不穷其妄诞；而杀人以祭，问之无是也。国无城池，王宫建于山巅，国门榜曰「欢会」、府门榜曰「漏刻」、殿门榜曰「奉神」，并无波罗檀洞之名；围堞亦无聚髅者。殿墙二重矗矗石壁，望之颇似一城云。人国门，有石梯数层。左下甃一小池，水自龙口中喷出，上榜曰「瑞泉」；水极清冷，专给王宫之用。后王闻余辈需清水烹茶，亦令夷人日给焉。国门外路皆芟夷，可容轨。设堑树棘，在民居近山者或然。王所居殿宇，朴素浑坚；而楼阁与门，则间饰以金碧雕绘。

　　山颇多，名亦未详。据其相近而称名者：东则有孔达佳山。南则有太平山，俗呼苗菰；复有■〈米古〉米山，即往来经过处。西则有马齿山，俗呼溪赖末。北则有叶壁山，状如丫髻；复有土里臣马山，即产硫黄处也；过则七岛，半属日本矣。凡山皆星散海中，杂出鱼螺、海菜之物。其人俱种禾、苎；独太平一带，贡献布、米为多。彭湖，非其所属，且相距甚远。鼋鼊、落漈，询之人人不知；岂别国岛耶？

　　土产斗镂树，问之亦不知。或言其国有橘，小橘可作醯者；方言音颇相类，意即此物，然亦无足据也。有凤尾蕉，以叶蹁跹似凤尾，故名；今闽中亦多有之。野鲜惟鹿，其余则马、牛、羊、豕、鸡，族类多而价亦廉甚，但食之有腥。鹅、鸭蓄之不蕃，故无蓄者。绝无犬，惟好养异色猫。有奇蛇，色黑，可愈疯。所见鸟，惟乌鸦、麻雀；至九月，鹰至独多，云风飘从日本来，人争缴而弋之。榖则稻、秫、黍、稷、麦、菽。蔬则瓜、茄、姜、蒜、葱、韭、菔、芋；更有波菱、山药、冬瓜、薯、瓠之属，皆闽中种而味实不逮。果则芭蕉、甘蔗、石榴、葡萄、橘柚而已。木有罗汉杉，质坚而美，宫室、器用皆资之；松、柏、棕、樟、竹箭、杨柳列植岩圃萧寺间，稍郁葱可玩。花亦少见，惟茉莉、佛桑最盛，香艳亦远过于闽中。地不宜茶，凡茶皆从日本至也。虫类不繁，独有壁间蝎虎而声似麻雀，则大异焉。海错，龙虾、蟳、螺颇大，余亦未见异种；惟鱼有绿鳞而红章者，实中国所未睹也。至于赋敛，稍寓古人遗法，上下各食其土，无他诛求；惟遇世及请封，则从其始日即派取榖、米、苎布于各山头，豫为积贮数年，以供宴犒。事毕，乃止。视月知时、视草计岁，必非奉吾正朔之后。

　　要之，纪者采听闻多失实；或琉球渐濡文教，今昔异习，亦自不可执一论耳。但闻迩来又渐有机械，闽人亦往往堕其术中；风气虽开，浑朴已雕斲矣。

　　夏子阳曰：琉球，一单弱国也；去闽万里，悬立海东。地无城池，人不习战。即所属诸岛，浮影波末，如晨星错落河汉；其不能为常山蛇势，明矣。日本素称强狡，与之为邻，数数要胁，眼中若无之。顾山海自若，传世永永；岂非圣神御极，威德广被，为属国者世守带砺，安若覆盂耶！

　　「蠃虫录」

　　琉球，当建安之东，水行五百里。土多山峒，峒有小王，各为部队而不相救援。国朝进贡不时，王子及陪臣之子皆入太学读书，礼待甚厚。

　　按琉球必自福州梅花所开洋，风顺六、七昼夜至；否则，掩荡且踰旬矣。以水程计之，相去殆将万里；乃谓「当建安之东，水行五百里」，抑何谬戾耶！况建安为建宁属邑，在福州西北，与海原不相通；不知何据而云然耳？山多峒，不可知；第无「小王各为部队」之说。闻昔山南、山北均有王号，与中山鼎峙；所谓「小王」，意或指此。今久并于中山，各以王亲辖之。他所属海外诸山，亦分统以黄手巾官；盖均是夷属，必非不相援也。国初，入贡无定期；今定以二年一举，则率以为常。其王子入太学，仅创见于洪武二十二年。嗣是惟遣陪臣之子进监授业大司成，处以观光之馆、教以学礼诵诗；而冬裘夏葛、朝饔夕餐，则加内地儒生一等，礼待亦殊厚矣。余每观诸夷官进谒，中有拜起雍容、礼度不忒者，皆尝北学南雍者也；乃知礼教之关系甚大，即夷士不可无也。

　　夏子阳曰：余闻诸琉球昔遣陪臣之子进监者，率皆三十六姓；今诸姓凋谢，仅存蔡、郑、林、程、梁、金六家而族不甚蕃，故进监之举，近亦寥寥。大夫、长史，昔以诵诗学礼者充之，故多彬彬礼让；今仅取奔走滥觞匪人，则末流渐失矣。三十六姓者，昔所居地曰「营中」；今强半邱墟，过之殊可慨焉！

　　「星槎胜览」

　　琉球国，山形抱合而生；一日翠丽、一曰大崎、一曰斧头、一曰重曼，高耸丛林。田沃榖盛，气候常热。酋长遵理，不科民下。酿甘蔗为酒，煮海为盐。能习读中国书，好古画、铜器；作诗，效唐体。地产沙金、黄蜡。

　　按琉球诸山，虽迤逦联绵，而形势不甚抱合；所谓翠丽等四山之名俱无可考，即国人咸不识也。丽林峻谷，间亦有之。然田多瘠硗，谷亦丰歉不齐。俗传受封之后，必有大有年；顷余驻节日谂之，果岁丰时和，家给人足：雨露之泽，良不偶耳。气候常热，以海地卑湿而近于东；然闻隆冬时，亦间有霜雪焉。又云「酋长不科民」，稍为笃论。以国中令甲本简，而操枋者复不责小文耳。百姓酿酒，非甘蔗。惟以米舂为末，置水中，仍用曲；越宿，状如米汁，食之颇甜，名曰「米奇」。新榖登时，家家酿此相馈。然初酿时，必妇人将米先嚼数口而后继之以舂米之末；传谓始自女神所制，故取类如此。烧酒酿与中国同，第气烈则倍耳。僧识番字，亦识孔氏书；以其少时尝往倭国习于倭僧，陪臣子弟十三、四岁皆从之习字读书。如三十六姓者，复从旧时通事习华语，以储他日长史、通事之用。作诗，惟僧能之，然亦晓音韵、弄文墨已尔；许以「效唐」，则过也。古画、铜器，贵家大族颇相尚；然所同好者，惟铁器、棉布。盖地不产铁，炊爨多用螺壳；土不植棉，织纴惟事麻缕。此二者，必资中国；今进贡之使稍贸以往，其用亦称不乏焉。国未谂产金与否；往见王府，亦有金瓶、台盏之类，即匙箸亦然。黄蜡，闻■〈米古〉米山略产，而未知果否。国中所用黑铜钱极轻，小如宋季之鹅眼、綖环，千不盈掬；每五贯，折银一钱。女僧于市交易者，日获二贯则称利；有藏有二、三百贯，则为中产之家。琉球称贫，信然矣。

　　夏子阳曰：余闻琉球国王宫之右有寺曰「圆觉」，制颇宏敞。其中所藏，有国初所赐「四书」、「五经」、「韵府」、「通鉴」、「唐贤三体诗」诸书；佛经如「华严」、「法华」、「楞严」之类，亦间有之。但其僧所识，诵则止一「心经」；而所以教陪臣子弟，则一「论语」也，要亦文字之辟未广耳。圆觉寺僧，视法司尤贵；大夫而下见之，长跪稽颡，则亦尊师意云。

　　「集事渊海」

　　琉球，与泉州之岛曰彭湖者，烟火相望。其人骄健，以刀、槊、矢、剑、鼓为兵器。旁有毗舍那国，语言不通；袒裸盱睢，殆非人类。

　　按琉球去彭湖不知几千里，无论海蜃作雾，光景晦冥；即云净天空、一碧万顷，而淼茫浩荡，亦莫可穷极。讵有「烟火相望」，而近易若斯者！闽中士大夫常曰：『霁日登鼓山，可望琉球』。盖所望者，小琉球也；其去梅花所水程仅七更耳。若夫琉球，则去闽将万里；虽离朱之明，亦安能独见于无涯之外耶！云「其人骁健」，亦未然；但能耐饥寒、任劳苦。且尚血气不平，则露龈裂眦相忿争，或持刀剚人腹者亦间有之；然自度不免，辄引刀反自毙。否则，即下于理决抵偿，而无系狱。如法司、紫手巾等官，极称贵倨；闻昔有犯者亦抵法，止令坐地而不绑缚，轻则流徙太平山，锢之终身。今国王仁厚，自为世子至今，未尝杀戮一人；故刑罚亦甚简焉。民间所用兵器，惟盔甲与刀颇称坚利；余诸矛戟皆脆弱，徒具文耳。弓长如屋檐，射则树之于地，以两手弯之；发矢不甚远。是年九月间，夷属传报有倭船若干艘将至；问之法司等官，曰：『此事传有数年，而未必确然。国有灵神，可恃以无虞』！余以倭怀封豕长蛇之心，不可无备；因稍画策，令之选兵砺器以待之，仍命随行铁匠多备坚利器械以资防御。后倭来，知吾有备，亦竟销萌；故夷人深德余辈为徙薪也。其国西南虽云暹罗，然相去极远；东北则日本，颇相近。闻东隅有人，鸟语鬼形，不相往来；岂即所谓「毗舍那国」耶！

　　夏子阳曰：余观载记及「旧录」，言人人殊，皆称琉球强。意其孤立海岛，必有所为强者。比至观之，殊未然。询其所以守，曰：「恃险与神」。夫险安足恃，神亦岂必能据我！然则所恃为安，毋亦效顺天朝；而山川神灵，实助其顺欤！

　　杜氏「通典」

　　琉球国王，姓欢斯氏，名渴剌兜，土人呼之为「可老羊」；妻曰「多拔荼」。居舍大，十有六间。王乘木兽，令左右舆之。凡宴会，执酒者必得呼名而后饮；上王酒者亦呼王名，然后衔杯共酌。歌呼蹋蹄，音颇哀怨；扶女子上膊，摇手而舞。又曰民间门户，必安兽头。

　　按琉球国王姓尚氏，其源委不可得而考；惟册封自尚巴志始，故着焉。其命名，则取汉字之美者为之，如尚忠、尚思达之类是也。妃选自贵族，土人称王曰「敖那」、称妃曰「札喇」；乃云「可老羊」、「多拔荼」，岂方言或以世异乎！王之居舍，入门向北者七间，乃其前王之殿；以堪舆家不利，乃稍折而东，深数十丈许。又向西者七间，则王所居。正殿阁二层，上为安奉诏敕并藏贮仪从之所；中为朝堂，臣下传言侍立阁下檐前。凡阁门，以五色烧土珠为帘栊；桌围如之。中三间，略加金碧承尘，下覆以彩缯；地铺重席寸余，行之绵软无履声。左楼二，皆贮钱榖之属。右有平屋七间，名曰北宫；拜祝圣寿、筵宴使臣俱于此，义取南向也。大都广阔宏爽，可拟寺观之制；而比中国王府，则远不逮矣。王出入乘肩舆，状类中国大神轿，扛俱十六人；非有木兽。伞用五色，亦有青碧土珠伞；从者千人，皆执戈矛先后之。舆前伶人鼓吹，从官乘马执小团扇并鸟羽扇者各四人、提贴金胡芦二人，复有武士面蒙铜鬼貌、身服漆甲而腰佩刀者数十辈，盖以备不虞耳。部臣遇吉，每称觞寿王，王亦与之坐而酬之；虽近似亲狎，亦必搓手叩头，然后饮。岂有上王酒者辄敢呼名耶！乐器有金鼓、三弦等乐，但多不善作；尝借吾随从者教之。亦有土戏，闻皆王宫小从者及贵家子弟习之；登台戴大笠，加以皁帕蒙面，着彩色夷服。群以二十余辈伛偻宛转同声而讴，皆如出一人。至所谓「蹋蹄歌呼，扶女子膊上」，则所未睹也。人居不甚联比，往往星散于岩谷中，迹若寥落而生聚。亦盛闻曩时贵族大姓始得创瓦屋；迩来营窟渐易，栋宇斯兴，周遭叠石为墙以为防卫，望之宛然一睥睨堡也。至云「门户必安兽头」，则无是事矣。

　　夏子阳曰：尝稽诸夷之俗虽不同轨，而其鄙陋朴野则无甚相远；如雕题凿齿、反踵贯胸、裸袒沮颜者，可数也。琉球亦一夷耳，讵能与之甚异哉！顾其超然面内，历世弗渝，渐渍文教，顿洗夷风；而蹋蹄媟主之陋，或亦浸浸乎为化所移矣，宁可尽诋杜氏之谬耶！

　　「使职要务」

　　洪武、永乐时，出使琉球等国者，给事中、行人各一员；假以玉带、蟒衣，极品服色。预于临海之处，经年造二钜舟：中有舱数区，贮以器用若干。又藏棺二副，棺前刻「天朝使臣之柩」，上钉银牌若干两。倘有风波之恶，知其不免，则请使臣仰卧其中，以铁钉锢之，舟覆而任其漂泊也；庶人见之，取其银物而弃其柩于山崖，俟后使者因便载归。迩者鉴汨没之祸，奏准待藩王继立，遣陪臣入贡丐封，乃命使臣斋诏敕驻海滨以赐之。此得华夷安危之道，虽万世守之可也。

　　按琉球遣文臣往封，由来旧矣。即议者谓鉴汨没之祸，欲令领封海上；而毕竟往封加故，则以祖制在焉故也。余辈此行已抵闽二年，台使者乃因讹言议欲改遣武臣。余辈念使臣衔命久出，无畏难中止之理；况天朝不可爽信于属国、中国不可示怯于外夷，上疏请行，而礼部则主领封之议；圣明在上，遂两用之。余辈得以仍往颁封，而以后则领封为定制云。

　　夏子阳曰：琉球之役，以海为程、以针为路；出梅花所东涌山，则窅渺汪洋，茫无涯际。一日、二日，或见绝岛孤山，亦惟一点空青，半落天外。夫幸而济，则济矣；苟不幸而遇不测风涛，则我躬不恤，遑恤我后！而乃欲以藏棺悬牌冀万之一乎归骨也，亦迂矣！是以前使者久矣去之。要之，此役只在造舟、用人处最为吃紧；其所足恃，则惟式凭国家宠灵与仗平生忠信两者而已。如曰设桴翼、造水带，则又浅之乎其为见也。

　　「大明会典」

　　琉球自洪武年间，其中山王、山南王、山北王皆遣使奉表笺贡马及方物。洪武十六年，赐国王镀金银印并文绮等物；山南、山北王亦如之。永乐以来，国王嗣立，皆请命册封。自是惟中山王来，每二年朝贡一次；每船一百人，多不过百五十人。其贡，马、硫黄、苏木、胡椒、螺壳、海巴、生红铜、牛皮、棹子扇、刀、锡、玛瑙、磨刀石、乌木、降香、木香。

　　按琉球贡物，惟马及硫黄、螺壳、海巴、牛皮、磨刀石乃其土产；至于苏木、胡椒等物，皆经岁易自日本，转贩于暹罗者。所谓「棹子扇」，即倭扇也。盖任土作贡，宜其惟正之供；远取诸物，亦其献琛之意，不必求备焉可也。二年一贡，今以为常；第人役过多，亦不胜糜费。倘每船能省其什之三，则庶几无滥矣。

　　夏子阳曰：海岛之国，惟琉球最称贫瘠；盖地无物产、人鲜精能，商贾又复裹足不入其境，故一切海上奇诡靡丽之珍诎乏焉。其贡献方物寥寥，固宜尔也。然明王慎德，不贵异物；彼抵珠投璧、却骏焚裘者，至今千载而下，犹艳称之。诚以王者富有四海，所重在此、不在彼耳。故我明于琉球入贡，惟录其效顺之悃诚，不责其方物之良窳；毋亦惟是坚其向风慕义之心焉耳。「书」曰『不宝远物，则远人格』。信哉言乎！

　　附旧使录

　　嘉靖甲午使事纪

　　嘉靖辛酉使事纪

　　万历己卯使事记

　　高澄「操舟记」

　　「琉球录」撮要补遗

　　嘉靖甲午使事纪（此系「陈录」「使事纪略」节载之文，已见「萧录」「使事纪」中）

　　嘉靖丙戌冬，琉球国中山王尚真薨。越戊子，世子尚清表请袭封；下礼部议。礼部恐其以奚齐夺申生也、又恐其以牛易马也，令琉球长史司复核其实，戒毋诳。越辛卯，长史蔡瀚等核诸舆民勋戚，同然一辞；佥曰：『尚清乃先王真之冢嗣，立为世子有年矣』。具文申部，宗伯韪之。越壬辰春，礼部请差二使往封，给事中为正、行人为副；侃与澄适承乏焉。命下之日，时夏五望也。六月，各赐一品服一袭，侃以麒麟、澄以白泽，俱大红织金罗为表、绢为里；绿罗褡■〈衤蒦〉、青罗褶子，里亦用绢。带以玉，则自备。又各赐家人口粮四名。八月，侃等始治装戒行。

　　越癸巳五月，侃至三山，澄亦以六月至闽。三司诸君承礼部咨文，已将过海事宜会裁已定。七月二日定■〈稳，舟代禾〉修船。十一月，琉球国进贡船至，余等忧闽人不谙海道，喜来得询其详。翼日，又报琉球国船至，乃世子遣长史蔡廷美来迓；则又喜其不必询诸贡者，而有为之前驱者矣。长史进见，道世子遣问外，又道世子亦虑闽人不善操舟，遣看针通事一员率夷梢善驾舟者三十人代为之役；则又喜其不必藉诸前驱，而有同舟共济者矣。

　　越甲午二月，舟始毕工。四月十八日，舟先发于南台。二十六日，余等启行。三司诸君送至南台，酒三行，余等起谢曰：『曩时海国之役，必数年始克竣事，闻之舟不易成也；今未及期月而有航海之期，谁之功也！敢不再拜』！诸君皆歌「烝民」之诗以赠，亦再拜；遂别。是晚，宿于舟中。翼日，至长乐，长史舟亦随行。

　　五月朔，余等至广石，大舟亦始至。二日，祭海登舟，守巡诸君设宴为饯。是日，遂别诸君，慨然登舟。连日风逆，五日始发舟；不越数舍而止，海角尚浅。至八日，出海口，方一望汪洋矣。风顺而微，波涛亦不汹涌；舟不动而移，与夷舟相为先后。出舱观之，四顾廓然，茫无山际；惟天光与水光相接耳。云物变幻无穷，日月出没可骇；诚一奇观也。

　　九日，隐隐见一小山，乃小琉球也。十日，南风甚迅，舟行如飞；然顺流而下，亦不甚动。过平嘉山、钓鱼屿，过黄毛屿，过赤屿，目不暇接，一昼夜兼三日之程。夷舟帆小不能及，相失在后。十一日夕，见古米山，乃属琉球者；夷人鼓舞，喜达于家。夜行彻晓，风转而东，进寸退尺，失其故处；又竟一日，始至其山。十三日，风又转而壮，逆不可行，欲泊于山麓；险石乱伏于下，谨避之。长年执舵甚坚，与风为敌，遂上下于此山之侧。相持至十四日夕，舟刺刺有声，若有分崩之势。大桅原非一木，以五小木攒之，束以铁环；孤高冲风，摇撼不可当，环断其一。众恐其遂折也，惊骇叫嚣；亟以钉钳之，声少息。原舟用钉不足、艌麻不密、板联不固，罅缝皆开；以数十人辘轳引水，水不能止。是时惟长年数人，色不少动；但云『风不足惧；速求罅缝而塞之，可保无虞』！于是有倡议者曰：『风逆则荡、顺则安，曷回以从顺』！有一人执舵而云：『海以山为路，守此尚可以生；失此，恐无以救』！但众股栗，啼号不止；姑从众，以纻其惧。旋转之后，舟果不荡。执烛寻罅塞之，水不能入；众心遂定。计十六日旦，当见古米山；至期，杳无所见。执舵者曰：『今将何归』？余等亦忧之。忽远见一山巅微露，若有小山伏于其旁；询之夷人，乃曰：『此叶璧山也，亦本国所属。若更从而东，即日本矣』。申刻，果至其地，泊焉。十八日，世子遣法司官一员，具牛、羊、酒、米、瓜、菜之物为从者犒；通事致词曰：『天使远临，世子不胜忻踊！闻风伯为从者惊，世子益不自安。欲躬自远迓，国事不能暂离；谨遣小臣具菜、果，将问安之敬』。余等爱其词雅，受之。

　　时余之舟已过王所之东，欲得西风为顺；夏月诚不易得。世子复遣夷众四千人，驾小舟四十艘，欲以大缆引余之舟；通事乃曰：『海中变出不测，岂宜久淹从者！世子不遑寝食，谨遣众役挽舟以行；敢告』。船分左右，各维一缆，迤逦而行，若常山蛇势；亦一奇观也。一昼夜，亦行百余里。十九日，风逆甚，不可以人力胜，遂泊于移山之岙；法司官率夷众环舟而宿，未尝敢离左右。泊至五日，余众苦之；在舟日久，郁隆成疾，求登岸以避之而不可得。二十四日，世子复遣长史来曰：『世子闻至移山，刻期拱候；六日不詹，中心孔棘。恐为从者忧，谨遣小臣奉慰』。余等谢之。二十五日，方达泊舟之所，名曰哪霸港。计广石登舟，至此几一月矣。

　　越既望，行祭王礼。七月二日，封王。九月十二日，登舟而回。泊舟之港，出海仅一里；中有九曲，夹岸皆石，惟灭风而后可行。坐守六日，王日使人侍于侧。至十八日，风少息，挽舟而出，亦斜倚于岸；众恐其伤于石，大惊。幸前月亲督修艌，不为所伤。复止二十日，始克开洋，夷舟同行。二十一日，飓风陡作，舟荡不息，桅舵俱折。二十三日，黑云蔽天，风又将作，卜珓易舵。二十六日，风大作，相与叩神；风若少缓，舟行如飞。彻晓，已见闽之山矣。二十八日，至定海所。十月初二日，入城。痛定思痛，不觉伤感！凡接士大夫，叙其所以，无不为之庆幸。

　　嘉靖辛酉使事纪（已见「萧录」「使事纪」中）

　　嘉靖四十年，钦差正使吏科左给事中郭汝霖（江西永丰人）、副使行人李际春（河南杞县人）敕封国王尚元。

　　嘉靖三十四年六月，疏球国中山王尚清薨。三十七年正月，世子尚元差正议大夫、长史等官到京，请乞袭封王爵。礼部以请勘俱系彼国官民，乃不复行勘，奏请如故事，差正、副使二员赍诏敕、皮弁冠服等往。时科中应行者吴君时来，行人司则李君际春也。命下，二月十六日矣；部咨翰林院撰文、各衙门造该用仪物。延之三月终，未行；而吴君有戍事，汝霖乃同李君承乏焉--四月初二日也。部中鉴前畏避之嫌，促日起程；霖等亦以重命不可再缓，遂请诏书易名，改赐品服。初八日，慨然解舟南下。

　　七月初，抵江西地方。霖意海警连年，事须巧速；因一面差人至福建布政司，令作速委官伐木造船。九月中，亲至闽坐督，刻次年春汛必行。奈地方多事，贼报交驰；当事者已疑不能必往，管工官亦泄泄。于是船自十一月起工，至次年四月仅完其半。贼报紧急，不俟工完；四月初四日出坞，尹参将令百户严继先等接至镇，驾守。十一日午刻，方至镇，未刻贼已接踵相望数里；不为所夺，幸也。是年，倭奴辏集福州城外，称数万，城门闭者三月。余等亦日日上城，同有司巡守。

　　先是，戊午冬，琉球世子差来迎迓长史梁炫等住柔远驿，尽为所掠，声息转闻琉球。三十九年正月，蔡廷会等来修贡，传其国有领封之情呈文该司，该司以时事艰难、国体所系，遂为转奏。本下部议，以旧典难遽变，俟海誓稍宁，必期渡海终事。时勘合到迟，将届六月，倭寇伺侯海口者又比比。余召漳州火长、舵工等役，中途又为贼阻；各役依山缘径而来，动经月余，至则又七月矣。前船既有伤损，久住内港，乌■〈虫念〉丛生。乌■〈虫念〉者，生于淡水，则坠于咸水；生于咸水，则坠于淡水。内港，淡水也；一至海，则垂垂而坠，船板精华俱为所蚀，油灰不能复住，水从罅隙而入，何可止也。余时与诸司议，但挟数十人从夷舟往。夷舟颇小，举动敏捷；既不为贼觊觎，又可藉以济事。有司固执，以堂堂天朝为此举动，何以威临四夷！若事不易济，宁修船俟时。欲从权济事，亦须上闻；不然，他日谁任其咎！李君亦曰：『既不能行，毋徒躁动，不若专意修船。事大，非一手可掩；他日当有人谅也』！余然之。火长、舵工等因呈乞有司，改造前船。八月，再定■〈稳，舟代禾〉。至十一月，毕工出坞。

　　越嘉靖四十年四月，忽值内地广兵之变。五月初六，则有贼二百余至闽安镇之下江。时各役告请行粮，余亦牒有司，渐次散给。兵道杨君来言曰：『今事急，且不论行，即船将如何守』！既贼乃从下江口，由长乐入福清；而船始报安焉。五月十九日，船至长乐取水。余与李君二十五日起行，抚、按、三司饯于南台，府、县别于新港。二十六日辰刻，至长乐。时自二十三日起，连有南风，遂决而行。二十七日，至广石。二十八日，祭海登舟，别三司诸君。二十九日，至梅花，开洋。幸值西南风大旺，瞬目千里，长史梁炫舟在后，不能及，过东涌、小琉球。三十日，过黄茅。闰五月初一日，过钓鱼屿。初三日，至赤屿焉。赤屿者，界琉球地方山也。再一日之风，即可望古米山矣。奈何屏翳绝驱，纤尘不动，潮平浪静；海洋大观，真奇绝也。舟不能行，住三日。初六日午刻，得风乃行，见土纳已山。时东南风旺，用舵者欲力驾而东。至申刻，乃见小古米山，夷人望见船来，即驾小■〈舟华〉来迎。有二头目，熟知水路，且曰：『既不能从大古米山入，何可傍土纳已山而入！其中多礁』。余等闻之骇。二头目一面令夷船入报，渠遂躬在余船道驾，从小古米山而入；且云：『得一日一夜之力，即未遽登岸，可保不下叶璧山矣。余等厚赏赐之，昼夜赶行。初七日未刻，望见王城哪霸港焉。然东风为多，相隔仅五十里，不能辄近。世子遣法司官来迓。夷船凡五十余，辏集封舟前后；欲用先年挽入故事，然竟弗能行。至初八日午刻，有冲风暴雨；余曰：『可整舟』；挽而行。初九日辰刻，遂达岸焉。

　　既抵岸三日后，有传贼船从其境上过者；盖篷力小，大洋中自不相及。择六月初九日祭王，二十九日封王；礼毕，守候风汛回国。往者，九月终，交初冬，则东北风旺；是年九月内风气不定，日东、日南。守之至十月初，飓风大作；伙长等皆以飓风既过，可以遂行。十月初九日，登舟。及登舟之后，方图举帆，而风雨骤至，阻于哪霸港口。盖港口险隘，仅容一舟；稍有偏侧，船辄不保。船之泊港口也，两旁系以大缆；至十五夜，右缆忽断。陈孔成忙吹号举炮，夷人二千余来牵转，再加新缆。至十八夜，天忽郎霁，月光如画；四更时，诸人与夷官、夷梢乃导而出。出港后，东北风旺，舟行如飞。二十日午后，忽有黑云接日，冥雾四塞；舟人惧曰：『此飓征也』！顷刻，果飓征旋至，舟人守之益慎。至夜二鼓，劈烈一声，舵已去矣。余一家人跑入窗传报，举舟哭声振天。时陈孔成传将各舱所载重者一面丢拋，一面令吴宗达等倡言『舵虽折，尚有边舵，决保无虞』！余谂之曰：『静以御变，极是！但舵何时可换』？达等曰：『天明可换。吾不举大篷，但张二篷、三篷，任其漂流；至后，可补针也』。陈大韶、曾宏俱从陈、高过洋者，亦来；大言曰：『往年亦如此。然往年船不固，今此船固；往年船发漏，今不发漏；往年无边舵，今有边舵；往年折舵并折桅，今舵虽折而桅尚存』。余闻其言，心亦颇定。然播荡反侧，无顷刻宁；风涛之势，与天上下，舟亦虩虩如裂屋响。呼吸存亡，茫然不知何所在也！至次日，风又不息；余乃口为文，令吏陈佩床前书之，以檄天妃。适一晨刻风稍定，始得换舵。舵既定，诸人颇有生望。但牵舵大缆兜之自尾至船首者，又忽中断；则海水咸厉，绳缆不能久。舵工等又惧舵不能稳，稍摆动金口，船分两片矣；此尤危也。乃用银重赏一夷人，系其腰，令下海接之；竟不能接。吴宗达来禀，欲穿二舱、三舱透绳系舵，而不能决。余闻，即慨然是之；乃凿而度绳，舵始得安，行之。至二十六，许严等来报曰：『渐有清水，中国山将可望乎』！二十七日，果见宁波山。历温、历台，闽人未能尽晓浙中山■〈山奥〉，疑迷莫测，仍怀忧思。至二十九日，忽至福宁；见定海台山，心始安焉。从五虎门入。十一月初二日，入省城。追想前迹，为之恻然！凡士夫相会，真同再世。

</div>
    <div class="pagination">
<a href="使琉球录_page15.html">上一页</a><span>...</span><a href="使琉球录_page11.html">11</a><a href="使琉球录_page12.html">12</a><a href="使琉球录_page13.html">13</a><a href="使琉球录_page14.html">14</a><a href="使琉球录_page15.html">15</a><span class="current-page">16</span><a href="使琉球录_page17.html">17</a><a href="使琉球录_page18.html">18</a><a href="使琉球录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
