<!DOCTYPE html>
<html>
<head>
    <meta charset="UTF-8">
    <title>皇明盛事述 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明盛事述 - 第 5 页/共 7 页</h1>
    <div class="content">
　　○再正铨部
　　洪武五年李信任，改山西参政，十五年复任。成化二十一年卢氏耿公裕由少宰迁改南礼部，弘治六年以南大司马复入。正德十六年太原王公琼以少师、大司马戍，嘉靖十年以太子太保、三边总制复入。十四年灵宝许公讠赞以大司徒守制入，二十年以少保致仕，本年冬复入。二十年建宁李公默以少宰迁，三十年罢，三十二年复入。四十年彰德郭公朴以太子少保、大宗伯入，四十二年丁忧，四十四年复入。四十五年蒲州杨公博以少保、大司马入，隆庆三年致仕，六年以少傅原官掌兵部事复入。太原初以三孤之首下狱论死，末减戍边，起徒中，复得宫保以入，尤为难事。

　　○三长户部
　　梁端肃公材初为户部尚书，丁忧归，再起再致仕，降本部右侍郎，三复原官，加太子少保。

　　○三长兵部
　　王忠毅公骥初以本部侍郎升，出总西兵，还复任，三以靖远伯起掌部。杨襄毅公博初以蓟辽总督入为兵部尚书，再以蓟辽总督加少保入兵部，三以致仕少傅吏部尚书起掌兵部。若再掌兵部者，则唐铎初以太常寺卿任，逾七年复以刑部改任。沈氵晋初以本官改工部，寻复任。茹常初以本官出掌布政司，再以忠诚伯任。余子俊初以右都御史升任，改户部，再以太子太保起任。马文升初以右都御史升任，改南京，再自都察院左都任。王康毅宪初以本部侍郎升任，再以太子太保、左都御史起家。王刑部时中初以侍郎升任，再由致仕起。翁襄敏万达初以总督尚书回部，再以尚书召，至则降右侍郎归，以右侍郎再迁尚书起家，未上卒。

　　○九佩大将印
　　吴元年徐中山达以中书左相国挂大将军印平吴，还上之，洪武元年以中书右丞相、信国公挂征虏大将军印北讨，二年还，三年正月复挂印西讨还，四年复挂印往北平、山西练兵还，五年复挂印西征还，六年复挂印往二地练兵，八年还，九年复挂印镇守北平等处，十三年还，十六年复挂印镇北平还，十七年复挂印镇北平，冬还。凡佩大将军印一，佩征虏大将军印八。自吴元年以前不佩印而总兵者，又不指数也。
　　易案洪武中命大将仪，上武冠御午门，百僚盛服陪位。大将军拜前，诸将拜后，先授节，次授钺，讫，出勒所部，建牙鸣鼓角，正行列，擎节钺，鼓吹前道，百官以次送出，其盛如此。恐丘淇公而后无举此典者也。今将军有制、有敕、有银印，而无节钺，非将军而总兵者，有敕、有关防，而无银印。

　　○八佩将印
　　宣平王朱永以抚宁伯总十二营，以靖虏将军讨荆襄贼，进封侯，以平胡将军拒虏，以平虏将军拒西虏，世侯。寻以将军印讨东虏，进封公，复以将军印破大同虏，世袭。复以镇朔大将军总宣大兵，加太子太师，还总京营。凡八佩将印。
　　咸宁侯仇鸾以口辩数当重寄，初挂靖虏将军印镇宁夏，再以征蛮将军镇两广，三以都护前将军扈驾承天。四以征夷将军讨安南，五以平羌将军镇甘肃，六以征西前将军、太子太保镇大同，七以平虏大将军御虏，八以太傅总京营戎政挂印。

　　○七佩将印
　　谷阝怀僖永，正德甲戌以都督佥事佩征西前将军印镇大同，乙亥以镇朔将军镇宣府，丁丑以平虏将军、左都督征吐鲁番，己卯镇三关，以征虏前将军镇辽东，丙戌再以镇朔将军镇宣府，癸巳以都督同知充平虏将军总宣大，癸卯仍以镇朔将军镇宣府。凡八为大将七挂印。

　　○三为大将军
　　洪武中，冯宋公胜初以征西将军伐西番，以征虏将军练汴、晋兵，再以征虏大将军北破虏。傅颍公友德初以征虏前将军平蜀，又以征南将军平云南，又以征虏将军北御虏。虽受辰非烦，而专征斯重，比之开平、岐阳为多。

　　○三下南交
　　永乐间，淇、成二公虽元勋，然未尝专节钺，淇公征北败殁，成公征南病卒。惟张定兴辅三下安南，初以新城侯行征夷将军，执伪虞上皇黎季嫠子大虞国王苍，再以英国公行征虏副将军，执伪越上皇简定，三复以征夷将军执伪越王陈季犷，皆献俘阙下。英公望最重，功甚多，独不得挂大将印。

　　○三下滇南
　　王忠毅骥初以兵部尚书兼大理寺卿总督军务，偕定西伯蒋贵以大军十五万平麓川，走其叛宣慰思任发。再以靖远伯、兵部尚书总督军务，偕定西侯蒋贵以大军十余万讨思任发之子思机发，获妻孥象马辎重而还。三复为总督，偕都督同知宫聚以大军十余万穷追思机发，于孟养破之，不能得而还。凡三下滇南。

　　○文臣累为督帅
　　王忠毅骥初以尚书提督甘凉军务还部，再以尚书、总督讨朵儿只伯，三以尚书、总督军务讨麓川思任发，四以靖远伯、总督讨思机发，五仍讨思机发，六挂征蛮将军印平贵州苗，七总督南京守备。王襄敏越初以副都御史总督延绥等处军务，破红盐池虏，再以太子太保、尚书、总督大同诸边军务，破威宁海虏，三以威宁伯、总督破山东墩虏，四以太子太傅总督五军十二营兵马，五以平胡将军总兵北征，六以征西前将军镇守大同，七以靖虏副将军镇守延绥，八起家太子太保、左都御史总督陕西、甘凉、宁夏、延绥军务。

　　○三总三边
　　杨文襄公一清初以左副都总制三边，再以右都起总制，平安化王难，三以致仕少傅、大学士起提督。王襄敏公越初以左副都、右都御史连岁出兵关中破西北虏，再以威宁伯、提督同保国公朱永破西北虏，三以太子太保总制陕西三边，破西虏，中间一以总兵镇延绥。

　　○三总漕运
　　陶少保琰，正德中以左副都御史总督漕运，兼巡抚凤阳等处地方，再以原职往，嘉靖初三以右都御史往。

　　○四总河道
　　潘公季驯初以佥都理河道，丁忧归，再以副都任归，三以右都御史往任，以官保、尚书归，四复以右都御史任。

　　○身封二国
　　徐太傅达初封信国公，进封魏国公。李太师善长初封宣国公，进封韩国公。

　　○勋德文武
　　王新建守仁以书生建汗马勋，封伯赠侯，又以勋臣得谥文成，又以侯伯从祀孔子庙庭。文武勋德，为我朝冠。

　　○文臣再知经筵
　　弘治初，开经筵，刘文靖健以内阁学士同知，正德初，则以少师知经筵。隆庆初，江陵公居正以内阁侍郎、大学士同知，万历初，以少师知经筵事。

　　○文臣再监修国史
　　永乐修《太祖实录》，夏忠靖原吉以户部尚书监修。宣德修太宗、仁宗《实录》，夏公再以少保、太子少傅、尚书监修。

　　○两总裁国史
　　宣德修太宗、仁宗《实录》，杨文贞公士奇、杨文敏公荣、杨文定公溥为总裁；正统修《宣宗实录》，复为总裁，史成始进官，文贞、文敏加少师，文定加少保。弘治修《宪宗实录》，刘文靖健以侍郎、学士总裁；正德修《孝宗实录》，文靖复以少师总裁。隆庆修《世宗实录》，今江陵公以侍郎、学士总裁；万历修《穆宗实录》，复以少师总裁。刘公首尾十九年，尤为盛事。

　　○六主乡会文衡
　　王文安公英，永乐丁酉以翰林侍讲主应天试，庚子、癸卯复以侍讲俱主顺天试，永乐戊戌以侍讲、宣德庚戌以左春坊大学士、正统壬戌以礼部左侍郎兼学士，俱主会试。钱侍郎习礼，永乐丙午以翰林侍读主应天试，宣德壬子以侍读学士、正统戊午以学士，俱主应天试，宣德庚戌以侍读，己未、乙丑俱以学士，俱主会试。二公皆六典文衡，门生遍海内，而文安乡试连三科，会试隔三戌，尤为卓绝。

　　○三主会试
　　曾少詹，永乐戊戌以侍读学士，甲辰以原官，丁未以左春坊大学士。王文端公直，宣德癸丑以少詹事，正统丙辰以原官，己未以礼侍、学士。徐文靖公溥，成化乙未以少詹事，辛丑以太常卿，弘治庚戌以大学士，俱主会试，凡三典文衡。文端连三科，文靖三为前序，而曾公复再主顺天，俱称奇绝。

　　○两主乡会试
　　成化戊戌彭华以学士，甲辰以詹事，俱主会试，仍以编修主乙酉应天、侍读主戊子顺天乡试。弘治癸丑李东阳以少卿、学士，己未以大学士，俱主会试，仍以侍讲主庚子应天、侍讲学士主丙午顺天乡试。嘉靖丁未张治以吏侍，庚戌以大学士，俱主会试，仍以左中允主甲午、学士主庚子，俱应天乡试。天顺庚辰柯潜以尚宝少卿主会试，癸未以原官主会试，火发而出，仍以洗马主景泰丙子、学士主巳酉，俱顺天乡试。

　　○两主会试
　　两主会试，自彭、李、张三公外，黄淮，永乐甲申以侍读，宣德癸丑以致仕少保。杨士奇永乐壬辰以左谕德，辛丑以左坊学。杨溥永乐丙戌以司经局洗马，宣德丁未以太常卿、学士。吕原天顺丁丑以通政司左参议，庚辰以学士。万安成化丙戌以学士，壬辰以礼侍、学士，刘吉成化己丑以侍读学士，戊戌以礼书、学士。吴宽成化丁未以右谕德，弘治壬戌以吏侍、学士。王鏊弘治丙辰以侍读学士，正德戊辰以少傅、大学士。梁储正德戊辰以吏书、学士，甲戌以少傅、大学士。靳贵正德辛未以吏侍、学士，丁丑以宫保、大学士。石缶正德庚辰以礼侍、学士，嘉靖癸未以吏书、学士；吕公调阳隆庆辛未以吏侍、学士，甲戌以宫保、大学士。申公时行万历丁丑以吏侍、学士，庚辰以尚书、大学士。许公国万历癸未以吏侍、学士，己丑以少傅、大学士。

　　○三主乡试
　　永乐甲午，周述以编修主应天试，宣德壬子以左庶子主顺天试，乙卯仍以庶子主顺天试，又以侍讲主会试。甲午邹缉以侍讲、左中允主顺天开科试，丁酉再主顺天试，庚子主顺天试，三主皆顺天；又以己丑主会试。主会试在前，而四试皆侍讲。

　　○十知贡举
　　胡忠安公氵荧为礼部尚书，自宣德丁未至景泰甲戌，凡十为会试、廷试知贡举官，古今罕有。

　　○连主乡会试
　　乡试主考官，会试入为同考者有之，未有主试者，若祖宗朝则不论也。案：洪武辛亥，司业宋濂主京畿乡试，其年复以司业主会试。建文乙卯，高巽志以太常少卿主乡试，明年主会试。永乐乙酉，侍读学士王达主乡试，明年主会试。丁酉，侍讲王英主顺天试，明年主会试。宣德己酉，侍读钱习礼主应天试，明年主会试。戊午，翰林学士钱习礼主顺天试，明年主会试。以后则无之。若先主会试而后乡试者，则己丑邹缉又主甲午顺天，丙戌洗马杨溥又主甲午应天，辛丑侍讲周述壬子主顺天。其事尤奇。

　　○享国长久
　　亲王享国之久者，吉简王见浚七十一年，代简王桂六十九年，鲁靖王肇六十四年，德庄王见、晋庄王钟铉俱六十一年，岷庄王便六十年，渖庄王幼学五十八年，宁献王权五十八年，周定王肃五十七年，襄宪王瞻善、寿定王耆、淮康王祁铨俱五十五年，益端王槟五十三年，衡恭王军五十二年。

　　○勋臣久任
　　武臣徐中山达为将相近三十年，洪武元年至其殁时，挂征虏大将军印者复十七年。汤东瓯和、冯宋公胜为大将俱三十余年。沐定远晟以国公挂将印守云南三十年。张定兴辅，永乐元年封伯及国公，至殁四十七年，为太师二十六年。子宁阳懋，九岁袭封公，至殁六十七年，统五军及十二营共四十余年，为太师二十年。徐兴安亨自伯至侯卒五十五年。朱宣平永总十二团营兵马为首帅三十五年。谭新宁，天顺元年袭爵，加保傅，掌禁兵，至嘉靖四年始卒，凡六十九年。毛伏羌锐，成公五年袭爵，加宫保，至嘉靖二年卒，凡五十五年。郭翊公勋，自加太保至太师，凡三十余年，总十二团营兵亦二十余年。朱成公辅守备南京三十四年；其孙恭靖王希忠，自太保至太师已三十年，入直亦三十年，十主琼林宴，代郊天大礼亦三十余次，古今罕有。陈瑞安韶，正统十四年袭，至弘治十七年加宫傅卒，凡五十八年；子钅惠以十七年袭，正德十年为蓟帅，隆庆六年加以少保掌府事，为帅五十八年，享伯爵六十九年。徐魏公亻甫，自袭爵至卒，再提督守备五十四年。孙鹏举自袭至卒，三提督守备五十六年。今顾镇远寰总两广，再督漕，一守备南京，一为戎政大帅，三掌府，亦逾四十年，享侯爵五十余年。张英公溶封公四十六年，其加宫保至少傅，掌府亦三十年。郑武安亨、谭永宁广、任宁远礼、周太保尚文为边将垂四十年，永宁八十始解任，宁远之解任与郑、周之卒也，亦垂八十矣。
　　蔡太保震以成化二年丙戌选，以嘉靖十四年乙未卒，凡七十年。赵辉在永乐十一年癸巳以千户守金川门，太宗奇其貌，以长公主配之，凡事六朝，掌都督府，主孝陵祀，至成化十二年丙申卒，凡六十四年，尚主已二十余。二公年俱近九十。时宁阳侯陈懋亦历事五朝。二公皆享高爵，穷奢极欲，姬妾百余，而皆以寿终，史俱异之，谓得于内养云。

　　○一品考十八年
　　嘉靖少师严公宜嵩，一品六考十八年，又三年，凡五膺敕奖谕，荫中书舍人。隆庆少师徐公阶，一品六考满十八年，加伯爵俸，赐敕奖谕，荫子锦衣卫千户，及宴，备极恩礼。公盖四膺敕奖矣。案：李韩公自左相国太师，近三十年，是时不考满。杨文贞自少傅至少师凡十九年，九年后通不考。此外无考十八年者。

　　○一品考十二年
　　正德初少师刘公健，嘉靖初少师杨公廷和，各以元辅十二年。杨加太傅，辞，赐敕奖谕及宴。隆庆末，少缚、太宰杨公溥亦考十二年，进少师，殁后加特进。万历中，少师张公居正考十二年，诏以夺情之日仍准通考，为十五年，加上柱国、太傅，支伯爵俸，给太傅四代诰命，荫子尚宝司丞。其考九年者，少师蹇公义、杨公士奇、杨公荣、万公安、刘公吉、马公文升、李公东阳、梁公储。凡内阁九人，吏部三人。

　　○文臣久任
　　文臣莅任之久者，李韩公善长实掌中书省十年，为太师二十三年。蹇忠定公义在吏部，胡忠安公氵荧在礼部，杨文敏公荣在内阁，俱三十余年。黄忠宣公福为尚书四十年。杨文贞公士奇在内阁四十三年，中间辅东宫十八年，为首揆二十年。夏忠靖公原吉、郭忠襄公资在户部，金文靖公幼孜在内阁，俱二十五年。彭文宪公时、万文康公安、刘文靖公健及分宜，在内阁俱二十年。商文毅公辂两任，及刘文穆公吉、李文正公东阳，俱十八年。今少师、华亭徐公阶十七年。太师张公居正十六年。杨文定公溥、陈芳洲循、高文义公、李文达公贤、徐文靖公溥、杨文忠公廷和、梁文康公储、李少傅本，在内阁俱十余年。王文端公直、王忠肃公翱、尹恭简公，在吏部俱十余年。王靖远公骥、马端肃公文升、许文简公赞，为尚书俱二十有余年。
　　巡抚之久，无过于于肃愍、周文襄，于十八年，周二十一年。凤翔知府扈暹，任二十五年，再以九年满，加从二品服色俸级。陕西宁州知州刘纲，任三十三年，三以九年满，亦加至从二品服色俸级。兵科给事中傅安，以洪武二十八年使西域，留滞者十二年，永乐五年始归，十四年封别失别里纳里失罕为王，见羁北虏，留滞者复九年，宣德元年始归，给敕命赐老而已。前后为给事中三十二年，留虏二十一年，白首生还，去苏卿不远也。

　　○文臣腰玉年久
　　一品横玉，文臣得之，往往迟暮，以故无甚久者。余所知者，刘文靖健三十一年，严少师嵩二十七年，谢文正迁二十九年，王端毅恕二十一年，杨文贞士奇二十年，徐少师阶三十三年，吕少傅本三十四年。

　　○直庐应制年久
　　世宗于西苑躬醮事，一时文武大臣后先赐直庐于无逸殿庑，俾供应青词门联表疏之类庶务，从便取裁，后先凡二十人，然多有迁革及物故者。独少师严嵩以辛丑入，至壬戌始出，凡二十年。少师徐阶以己酉入，至丁卯出，凡十九年。太师成国公朱希忠，入同严，出同徐，凡二十五年，首尾恩赐最为优渥。而严、徐后别赐居舍、银器什物，皆出尚方。
</div>
    <div class="pagination">
<a href="皇明盛事述_page4.html">上一页</a><a href="皇明盛事述.html">1</a><a href="皇明盛事述_page2.html">2</a><a href="皇明盛事述_page3.html">3</a><a href="皇明盛事述_page4.html">4</a><span class="current-page">5</span><a href="皇明盛事述_page6.html">6</a><a href="皇明盛事述_page7.html">7</a><a href="皇明盛事述_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
