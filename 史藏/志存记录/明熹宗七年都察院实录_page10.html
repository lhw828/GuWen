<!DOCTYPE html>
<html>
 <head>
  <meta charset="utf-8"/>
  <title>
   明熹宗七年都察院实录 - 第 10 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明熹宗七年都察院实录 - 第 10 页/共 19 页
  </h1>
  <div class="content">
   纂修官浙江道监察御史李长春 
　　编辑较正廪监生方　至 

　　五月 
　　六月 
　　七月 
　　八月 
　　九月 
　　十月 
　　十一月 
　　十二月 

　　○五月 

　　天启四年五月初二日 
　　山东廵抚王惟俭疏参横肆府臣孙朝肃同日廵按魏光绪会参内云朝肃力可移山术能使鬼抚臣参官而辄移文以诰问藩司请饷而即怒气以相嘲怒学臣之不从请托而贻书嫚骂人共切齿恨道臣之与已不合而到处丑诋闻者伤心盖自抚按司道而下无一人不在其凌轹把握中而辄敢以此术加之抚按也亦太无礼之甚矣奉圣旨吏部知道 
　　初三日 
　　湖广道御史刘芳疏请亟杜纷更之端内云见鸿胪寺起类内奉圣旨魏大中传櫆互参事情尚未明结何淂到任面恩以后有这等的鸿胪寺不淂开写朝仪起类钦此大小臣工相顾骇愕夫大中之到任皇上命之也首垣印务不可久虚承命而??泣事亦以天威咫尺弗敢陨越是到任面恩尊望上也今皇上捺之以面恩复责之以到任是何浃辰之间自相矛盾前后之际顿致抵牾以煌煌天语不啻炳如日星而朝更夕改母乃以不信令焉而令臣下靡所式从也乎且臣观今日意见纷纭口舌角胜嚣凌诟谇酿成世道之忧更中旨频传外庭不觧以致妄相猜忖所赖端本清源惟是庙堂之上有画一之令杜猜疑之窦庶可渐反嚣争为恊和尝读明旨各官总是意气相激有何关系以后不淂纷争渎扰则皇上已晓然明示百官以息争矣今诸臣之血气渐平诸臣之词锋渐懈争端甫就宁怗而更颁以二命窃恐议论复自此始而衅门犹自此而开人心不醒国是蔑定臣甚惧之奉圣旨已有旨了该部知道 
　　初五日 
　　山东廵按魏光绪疏陈踏勘邹胜始末并议安插辽人内云妖民之当诛妖产之当佑固也臣本意欲尽招流移编给余产断还妻女清理狱囚而兖州府臣硬加臣以翻局要功庇妖激変等说臣即凛持三尺畧无畏阻而属官皆系孙朝肃私人臣譬以一后姑驭众悍妇其谁肯为臣尽心者臣因反复思维欲使此事从头彻尾条贴清妥固非任人不可而所任之人又湏真心爱民耐心做事虚心观変之人尽改从前操切蒙蔽之习而后可而臣见东昌府知府曹文衡者一奉臣等之檄而单骑廵行家轸户视及招出百余人而处置安插委曲详尽畧无遗憾嗟乎独不淂文衡辈而用之耳岂忧乱民哉至如辽人一事抚臣呕心区尽而道臣谭昌言亦极力肩承除辽宦辽兵瞻飬有资及出海赴关不计外其余见住登莱州县安插者三千六百余人臣等与道臣议借银类千两于登莱两处置地建屋四散安插其资斧充足愿往各处者听而又严禁土著不淂凌轹抑掯讹言挑激道臣子视辽民家视辽事勇往直前畧无退避知必有以辨此也奉圣旨吏部知道 
　　直隶廵按刘重庆疏为荐举地方人才荐祁伯裕盛以弘马从聘王家相郭士吉陈其猷杨槚郭佳镇锦衣卫同知梁慈等奉圣旨吏部知道 
　　初十日 
　　山东道御史杨方盛疏为吏治不清有自私交持滥宜严内云火耗之禁章满公交车而掊克之风弥炽赎锾之参条列充栋而诛求之念益奢此岂膻臭蝇趋火张蛾扑而廉史果不可为乎非也有司自知府而下以及典史除选之日称贷多金编历大都之肆购求谁淂之轸凡为到任先资者不一而足彼其未出明春而京债牣积已种不淂不取之类矣比临地方则逆新送旧有馈初见有馈辞别有馈岁时伏腊有馈喜庆生辰有馈使尽规目?阙之精神巧作交欢之肺腑其太甚者则趋权贵以成名结要津而广誉给繇之外别有往来入计?丶之前饶多问候此等繁费为从有司慨捐家业嬴淂好官不借民间系忽乎抑各抱点金之术足备周旋也不过以地方之物力充衙门之使费逓逐逓征谁非民出然则民安淂不贫盗安淂不起而世安淂不乱也又云禁绝馈送有四便焉约已裕人损上益下留不尽以宽闾阎便一去浮就实销兢归恬省繁文以免钻剌便二长官不吞各属之饵则廉自生明而贤否必不倒置便三有司不窘上官之求则名义常存骨力自劲而法守必不凌夷便四当情面狥人之世界洗涤秽肠此为救时第一义尚可谓交道接礼相治相习而贿赂公行置不问乎奉圣旨这所奏有司馈送收受等弊内外各官着部院及抚按官严行禁治选官揭放官债还着设法通行禁革该部知道 
　　十一日 
　　山西廵按御史李日宣疏陈河东改府四便内云往时曾有议以河东为河中府者取地当两河夹流之中名义甚当而即以觧蒲两州十县属之于通里之要害人情政体之归往区画亦甚周此地之无容议也既议地必议官而增官又虑多事故议即以运使兼挕知府运同兼挕清军运副兼挕管粮运判兼挕理刑于此犹见有四便焉他州县所理仅民事耳而二州十县独兼运事既属之司又隶之府无论簿书期会官难于旬日之往返即此觧勾挕隶亦若于五百之奔疲今归并河中减其周旋虚文责以敦修实政则精神既省手足不掣而民事塩政受成一门一便也运使三品体原不次于郡守惟其止于运事权反不逮于郡倅若使其兼权而废事即守空体亦何为今惟以使司而兼专制则居中指麾既无旁掣之足虑兜底整刷更觉登高之易呼且以新添之气色振其委靡复以前路之光华砺其勇往即举从前诸般狐鼠苟窦牙店陋规一举而廓清之无难者二便也往者以捞采之忼致州县有衡命运司之嫌故运司无奈只淂置橯丁而改行自捞然自捞之于纳便而实于挨?为不便又臣年来为修墙之役颇难州县以严责料丁之事至臣亦无柰几欲舍土筑而别议砖砌然砌砖但可迟之十年之久不能淂之一朝之需两者固是池上一要紧事今使州县与运使一体则捞采修筑各州县竟自任之不惟包揽卖放弊病之在眉睫者容易可除即近时民丁塩丁议论之关腠理者亦就中淂豁三便也至于平阳一郡三十四属处处皆岩其为奸宄匿??类盗贼跳梁无时无地不费觉察今即除觧蒲二州十县外余二十有二犹称洋洋人国但使之无驰念于风马不及之地而淂以并力于萑苇叵测之区或亦拮据蓄租者之所不爱乎彼秦梁混处之介政转运之所淂做而蓁莽盘薄所在又五马可以从容即向者臣疏所以言永乐镇之添设同知政可移之隰赵绛稷之间将异志暴行不戢而自消矣四便也奉圣旨吏部知道 
　　十三日 
　　南京四川道御史万言扬疏称台臣彭鲲化复命一疏读之相顾错谔不意圣明之世何以有此背公植党如按臣之荐奸辅方从哲也从哲淂罪于先帝淂罪于四海我皇上神明天纵洞鉴其肺肠久悉其奸状自不容其悍然狂逞万一徼幸阴谋夤缘淂遂则必有起而裂延龄之麻愤而请张禹之剑者矣勿遽谓天下无人也去岁按臣张飬素以情面荐奸臣刘廷元姚宗文类辈于时搃宪出疏驳之天下称快申饬台规令甲依始况从哲是何流毒是何罪状鲲化何以独异其心胸了尔至若荐通夷之白飬粹与败北之陈王庭则又不足辱臣之白简矣臣有慨于年来人情之好私而不知公也更有巧参阴附之吴应琦以肆大不敬淂罪宗庙倏焉淂官倏焉失职何以敢于腼颜就列更有黩货败简追赃之徐缙芳海内共为切齿倏焉正法倏焉恩赦何以敢于哆口奏乞又奚怪侵克之沈棨被论以来乃善于弥缝而巧于脱卸乎奉圣旨旧辅家居有何窥瞰南京御史同时多本显是朋谋至于复命荐举前次抚按皆然何不驳及本内又牵引各官搃是挟私逞臆姑不究该部知道 
　　左都御史孙璋疏参深州知州马体元内云马体元贪济以酷纵稔其奸张乳虎爪牙扇饿鹰之羽翼明加暗加以充橐无非跖流一足四足以飞刑抑以屠伯禠衣冠而差侪编户是谁之过欤输赃赎而申律鬼薪自贻之戚矣创侵渔以警吏庶肃霜斧于氷清追润锾以还官益振雷轰于电照既经按臣参问前来相应依拟覄请恭候命下本院咨札抚按衙门将马体元追完徒赎赃银发回原籍为民奉圣旨是 
　　十五日 
　　云南道御史洪如钟疏为老成去位可惜内云前此去国之辙皆不可挽矣迄今而元老大臣又复告去矣此何等时也而皆言去耶向高等又何等臣也而可轻言去耶往者既联翩而莫返居者几携手而同行国无其人谁与共理圣心亦自恻然屡见慰留之旨悃诚婉至且谓老成人不可不惜于留林熙春旨中见之何诸臣畧不仰体眷顾而欲去者之纷纷也人臣必安其位而后可以行其志若不淂以举其聀则亦不能有其官故皇上今日之留诸臣不在谕慰之空言而在任用之实事者俾各淂其聀掌是也如留元辅则以论思票拟归内阁而无使明旨出自中裁丝纶不由政本则端揆之聀淂矣如留??豕臣则以进贤退不肖归铨衡无使用舍摇于浮议事权夺于旁挠则统均之职淂矣如留宪臣则以饬纲振纪归兰台无使匡扶之大节不伸紏弹之正气少挫则风宪之职淂矣职掌既淂归去胡为况元辅即屡疏乞放每多因事纳忠之思而冡臣等惓惓报国之诚尔自溢于言表谁肯恝然决去而不留佐吾君耶奉圣旨该衙门知道 
　　十六日 
　　山东道御史黄尊素疏为孤介铨臣信言有余逄世不足内云邹维琏调司一事迄今纷纷未有已时臣以维琏为臣师不欲有言而窃叹古道之难行又惧公是之渐冺则义不能已于言夫维琏之入铨也正值公道昭明之后而又遭冡臣破格之时如其不贤也则源头必不清找?之而既已知其为贤也则水石原自分明今之维琏者不过重视吏部小视当世而以为此物岂无因而至哉又或者深视当世过视维琏而以为必有为而设也夫不知维琏生平大节愿挂冠以???窦子偁之贤而不肯从抚台以罗织敢缴檄以阻袁一骥之祠而不肯附监司而献谀宁失考选而勿受有力之招呼宁忤权贵而勿思妖人之朋比其心早置一官于度外而进退何不了了且维琏犹与乡人共立也昔者当路为邦诱之而不入其篱落今之清议皆贤讽之而亦不屑其尔汝居尝述苏轼之言曰假使今日贬损何如少年合王安石以求进哉则其肮脏自负劲骨不磨亦是晓然表见于天下矣其同事而知维琏者为郑三俊周顺昌方震孺赵时用诸人其外觌面并未面而知维琏者为李邦华朱吾弼郑宗周觧学龙诸人夫取友端则其人必端维琏之一身生平益足自信矣奉圣旨吏部知道 
　　二十一日 
　　陕西道御史贾毓祥疏为薪槱之典虽弘铨衡之法湏参内云神宗时斤斤法守毋敢踰尺寸者凡五十年近缘强埸多故需材孔亟五咨齐一废秩并起不淂不変而为破格用人之议又不淂不変而为添注京堂之议非但人事寔有天运苐以有限之秩而待无限之人则添注重添注之道止于京堂京堂之上更无添注则添注穷家叹积薪人思跃冶一缺之报索如逐鹿未知归之谁手犹堪扼腕者如所起皇祖时建言被废诸臣皆伏蒲折槛之耆英也逝者逝矣其幸存者远无虑三十年近亦不下二十余年矣犹自迍邅金马与新进争后先内不淂一卿贰外不淂一开府虽禄不及推推亦不言禄独不失圣朝优崇骨鲠之意乎又何以示将来也臣谓遇缺当先及之此辈以见忠无不报而又以昭羣寮德让之羙不亦可乎夫此以资望而序也内而部寺外而藩臬与夫郡县守令佐领之属同一俸至之期同一雁行之考而升转有迟速之异望耶俸耶能使人忘情耶以臣愚言此不惟不便于各官亦且不便于铨部盖铨部风波起于情面葛藤者什九夫手握升沉之权身居疑怨之府不思齐其迟速之等倏焉速一人使天下见以为速以长其欲速之念又旋焉迟一人使天下见以为迟以自咎其淂迟之由则为人为已两失之也臣谓各官之俸载在牍此次名居所升之尾则下次当居应升之首一季一清装钉成帖送之大堂揭之两廊知会都察院吏科晓然与有目者共见可也奉圣旨吏部知道 
　　二十九日 
　　湖广道御史赵延庆疏发奔兢可厌之习内云一府尹董光宏雅以廉名臣未尝不高其清致惟是耳听不聪坐致奸人作崇自受事来如行户之滥???差役之纵横道路有口胡可弭也兹竟不自忖妄意节銊奔谒不休且艳心于善地问途于淮上复访语于楚津以大僚而甘折腰之苦以苍颜而饬冶容之观劳且卑矣卿等闲局自有可以置光宏者矣光宏更直自裁脱不尔当此夷氛未靖征调纷纭以军旅未闻者滥竿高牙大纛之下是误封疆也一洗马曾椘卿雅以文名臣未尝不羡其丽藻自兹承事诏勑词林之洒翰寔代天以宣纶竟假此媚人语雕句餙不惟不似王言视寻常四六更觉鲜丽更觉蔓延说者久以失体非之兹宾兴将届期矣典试虽系羙差然中秘岂无定次竟越位争攘既为胜词以投阁臣转作胜气以加寅友且主定南部进呈叙稿已有风闻传诵者矣窃思南都桃李较海内虽称独胜然抡材巨典岂可假于匪人且假手于浮华鲜真际之人关系士习非小可且椘卿既为文充栋当自成椘卿一家程士之役万必不可予也一锦衣骆思恭狼籍赃私臣姑不暇胪列以辱白简独异思恭起家会举不过一穷猾耳自兹连云高第羙极一时侍妾侍臣恒歌恒舞日以之明淂意罔知南北交讧圣主宵衣财尽民穷举朝蒿目是巳无人臣礼矣矧从来抡冑士者必取桓桓威武老与疾在所置也思恭以皓首耆年不肯引例是尚觧止足之义乎且动以疾请矣踉跄病躯岂堪近御犹思以侍卫为戏局以金吾为不拔以摇尾为便计终此身不忍易耳老与疾合思恭诚万无再入班行之礼矧贪暴邪淫久逃弹墨还当以清议自醒奄奄鸡肋不必辙试其余息也奉圣旨这本内指摘各官揣摩苛求无有实迹着各照旧供职慰留元辅及宪臣已屡有旨了该部知道 

　　○六月 

　　六月初三日 
　　左副都御史杨琏疏参怙势作威专权乱政欺君藐法逆珰魏忠贤内称太祖高皇帝首定律令内官不淂于与外事其在内庭祗供使令洒扫之役违者法无赦故在内官惟以循谨奉法为贤圣子神孙相守未敢有改虽有骄横恣纵王振刘瑾其人旋即诛戮故圣明在上乃敢有肆无忌惮混乱朝堂罔上行私倾害善类损皇上尧舜之令名酿宗社无穷之隐祸如东厂太监魏忠贤其人者举朝尽为威刦无敢指名紏参臣实痛之臣前以兵科给事中亲承先帝之命辅皇上为尧舜之君言犹在耳今若畏祸不言是臣自负忠义初心并负风化职掌以负皇上起臣田间特恩他日何面目以见先帝于在天谨撮其大罪之著者二十四欵为我皇上陈之忠贤原一市井无赖人耳中年凈身夤入内地非能通文理自文书司礼起家者也皇上念其服役微劳之齿贱宠以恩礼原名进忠改命忠贤二名岂非欲其顾名思义忠不敢为奸贤不改为恶乃初犹谬为朴忠小佞以幸恩既乃敢为大奸大恶以乱政祖宗之制以票拟托重阁臣非但令其静心参酌权无旁分正使其一力担承责无他卸自忠贤专擅旨意多书传奉传奉而真一字抑扬之间判若天渊传奉而伪谁与辨之近乃公然三五成羣动逼讲嚷政事之堂几成闹市至有径自内批不相照会者假若夜半书半纸杀人皇上不淂知阁臣不及问害岂渺小以致阁臣欝闷坚意求去坏祖宗二百余年之政体大罪一也旧阁臣刘一燝冡臣周嘉谟者同受顾命之大臣也一燝亲捧御手着定大计嘉谟倡率百官在松棚下义斥郑飬性立寝后封以清宫禁皇上岂遂忘之忠贤交通孙杰论去急于剪已之忌不容皇上不改父之臣大罪二也先帝旌年登极一月宾天进御进药之间普天实有隐恨执春秋讨贼之义者礼臣孙慎行也明万古纲常之重者宪臣邹元标也忠贤一则逼之告病去一则嗾言官论劾去至今求南部片席不可淂顾于护党气殴贤母之人曲意绸缪尽加蟒玉以赠其行是何亲于乱贼何仇于忠义尚不容先朝有痛念号鼎之老臣大罪三也王纪锺羽正先年功在国本及纪为司寇执法如山羽正为司空清修似鹤忠贤一则使之喧嚷于堂辱而逼之去一则与洗???交构陷之削夺去至今请一伏职起用不可淂顾于柔媚善附之人破格起用骤加一品以归是真与我善者为善人与我恶者为恶人不容盛时有正色立朝之直臣大罪四也国家最重无如枚卜忠贤一手握定力阻前推之孙慎行盛以弘更为他词以锢其书岂真欲门生宰相乎妄预金瓯之覆字图作貂座之私情大罪五也爵人于朝莫重廷推去岁南太宰北少宰推皆点陪一盖卜点陪之案一复用为逆之奸致一时名贤不安俱去颠倒有常之铨政掉弄不测之机权大罪六也圣政初新正资忠直乃满朝荐文震孟郑鄤熊德阳江秉谦徐大相等九人抗论稍忤忠贤传奉尽令降斥屡经恩典竟阻赐环长安谓皇上之怒易觧忠贤一怒难饶大罪也七然犹曰外庭之臣子也上年皇上南郊之日传闻宫中有一贵人以德性贞静荷上宠注忠贤恐其露已骄横伏谋之私比托言急病立刻掩杀是皇上且不能保其贵幸矣大罪八也犹曰无封也裕妃以有喜传封中外欣欣相告矣忠贤以抗不附已属其私比捏无喜矫旨勒令自尽不令一见皇上之面昔尧以十四月而生假令当日裕妃幸存安知不为尧母是皇上又不能保其妃嫔矣大罪九也中宫有庆已经成男凡在内庭当如何保护乃绕电流虹之祥忽化为飞星堕月之惨传闻忠贤与奉圣夫人实有谋焉以皇上麟趾开祥何妨斯男则百而忠贤包藏祸心若此是皇上亦不能自保其第一子矣大罪十也至于先帝之在青宫四十年操心虑患所与护持孤危威刼之不动利诱之不変者仅王安一人耳登极一月安不可谓无微功皇上仓卒受命拥卫防护之中安亦不可谓无微忠即使有罪亦当听皇上明正其罪与天下共见之而忠贤以私愤矫旨掩杀于南海子身首异处肉饱狗彘是不但仇王安而寔敢于仇先帝之老奴与皇上之老太马而畧无顾忌也此后内臣谁复肯为忠义者其余大小内臣无罪而擅杀擅逐者不知其类百千也大罪十一也因而欲广顾奢今日讨爵明日讨祠额要挟无穷王言屡亵近又于河间府毁人居屋以建牌坊??娄凤雕龙干云插汉筑怨饮恨吞声不又止于茔地擅用朝官规制僣拟陵寝而已大罪十二也 
　　今日荫中书明日荫锦衣金吾之堂口皆乳臭诰敕之馆目不识丁如魏良弼魏良才魏良卿魏希孔及外甥野子传应星等五侯七贵何以加兹不知忠贤有何军功有何相业亦甚亵朝廷之名器矣大罪十三也因而手滑胆粗用立枷之法以示威前岁枷死皇亲家人类命矣其枷号家人者欲扳陷皇亲也其扳陷皇亲者欲摇三宫也当时若非阁臣力为护持言官极为紏正椒房之戚又兴大狱矣大罪十四也然犹借曰禁平人开税也良乡生员章士魁即有他故自有提学乃以争煤窑伤其坟脉托言开矿而死矣假令盗长陵一杯土何以处此赵高鹿可为马忠贤煤可为矿大罪十五也王思敬胡遵道侵占???地果真小则付之有司大则付之抚按学院足矣而径拿黑狱三次拷掠身无完肤以皇上右文重道秋爽幸学而忠贤草菅士命使青□赤壁先□于璧宫泮藻之间孔子之神将无怨恫大罪十六也未也而且明悬监谤之令于台省矣科臣周士朴执紏织监一事原是在工言工忠贤竟停其升迁夫使吏部不淂司其铨除言官不敢司其封驳险邪因之以偷换手眼那移叙升致士朴卒困顿以去于以成中官之尊大淂矣而圣朝何可有此名色大罪十七也未也而且将开罗织之毒于缙绅矣北镇抚臣刘侨不肯杀人媚人自是在刑慎刑忠贤以其不善鍜炼竟令削籍明以大明之律令可以不守而忠贤之律令不可不遵将使罗箝吉网然后快心于以彰忠贤之威焰淂矣而国脉则何可崇此蕴毒大罪十八也未也而且示移天翳日之手于丝纶矣科臣魏大中到任已奉明旨鸿胪报单忽传诘责及科臣回话台省交论又再亵王言几成觧训无论玩弄言官于股掌之上而煌煌天语提起放倒信手任心令天下后世视皇上为何如主大罪十九也最可异者东厂原以察奸细缉非常非扰平民也自忠贤受事鸡犬不宁而且直以快恩仇行倾险野子传星应等为之招摇引纳陈居敬为之鼓舌摇唇传継敖为之投击打网□□□□则驾帖立下如近日之拿中书汪文言不从阁票不令阁知不理阁救而应星造谋造密犹日夜未已势不至于兴同文之狱刊党锢之碑不已者当年西厂汪直之横恐未足语此大罪二十也犹可骇者东夷未靖内外戒严东厂访缉何事前韩宗功潜入长安打点实往来忠贤司房之家事露始令速去假令天不悔祸宗功奸细事成一旦遽逼城下忠贤固为奴酋首功之主人矣其发银七万两更别肃宁新城诚可作郿坞深藏不知九门内外生灵安顿何地大罪二十一也更可恨者王者守在四夷祖制不蓄内兵即四卫之设备而不操原有深意忠贤谋同奸相沈???创立内操不但使亲戚朋党交互盘踞其中且安知其无大盗剌客东酋西夷之人寄名内相家用倘或伺隙谋乱发于肘腋智者不及谋勇者不及拒识者每为寒心忠贤复倾财厚与之交结刘瑾招纳亡命曹吉祥弟侄倾结达官忠贤盖已兼之不知意欲何为大罪二十二也近日忠贤进香涿州铁骑之簇拥如云蟒玉之追随耀日惊跸传呼清尘垫道人人以为驾幸涿州其归也以舆夫为迟故驾四马羽车?童青盖夫护双遮则已俪然乘舆矣其间入幕密谋叩马献策者实烦有徒忠贤此时自视为何如人想只恨在一人下耳再不知更作何转念恐泰山之神必阴殛之矣大罪二十三也窃思宠极则骄恩多成怨闻今春走马御前皇上曾欲射杀其马已贷忠贤不死圣恩已厚忠贤不自伏罪请死且闻进有傲色退有怨言朝夕堤防介介不释心腹之人时时打点皇上果真有此事从来乱臣贼子只争一念放肆遂至收拾不住柰何尚可飬虎咒于肘腋间乎此又寸脔忠贤不足尽其辜者大罪二十四也 
　　凡此逆端皆淂之抵报招案与长安之共传共见非出于凡影意度者忠贤负此二十四大罪惧内庭之发其奸杀者杀换者换左右皆畏而不敢言惧外庭之发其奸遂者逐锢者锢外庭又皆观望而不敢言更有一种无骨苟图富贵之徒且或???附枝叶或依托门墙或密结居停或投充门客逄其所喜挑其所怒无所不至内有授而外发之外有呼而内应之面背忽移祸福之见间或内庭奸状败露又有奉圣客氏为之弥??逄其罪戾而遮餙其回衣?牙故掖庭之内知有忠贤不知有皇上都城之内知有忠贤不知有皇上即大小臣土积重之所移积贽之所趋亦不觉其不知有皇上而只知有忠贤每见中外有紧急当做之事当起用之人必曰要与内边说说或人不淂用事不淂行亦只说内边不肯宫中府中大事小事无一不是忠贤专擅即奉奏之上反觉皇上为名忠贤为实且如前日已往涿州矣一切事情必星夜驰请其意旨票拟必忠贤既到始敢批发嗟夫天颜咫尺之间勿漫不请裁决而驰候忠贤意旨于百里之外事势至此皇上之威灵尚尊于忠贤耶否耶世界至此尚为有天日耶无天日耶奉圣旨朕自嗣位以来日夜兢兢谨守我祖宗成宪惟恐失坠凡事申明旧典未敢过行各衙门玩愒成风纪纲法度十未淂行一二这本却将从前奉旨一切政事朕所亲裁尽从旁落至于中宫贵妃并裕妃事情宫壸严密况无指寔外庭何以透知内言毒中宫忌贵妃皇子等语凭臆猜忖是欲屏逐左右使朕孤立于上岂是忠爱杨涟被论回籍超擢今官自当尽聀酬恩何乃寻端沽直本欲逐欵穷究念时方多事朝端不宜分扰姑不问以后大小各官务要恪守聀业不淂随声附和有抗违不遵的国法宪典具存决不姑息该部知道 
　　山西廵按李日宣疏为举该方面官员荐萧丁泰耿好仁李淂中王家宾贾克忠张国瑞王弘祖昝云寉周泰峙史文焕张九德宋盘杨邦宪叚猷宪邹遇刘广生吴飬源吕逊徐绍沆马人龙翁汝进郭尚友焦馨潘文王瑊郑茂华田生芝何应瑞石维屏张法孔朱汝器等劾汝南道黄鸣乔奉圣旨吏部知道 
　　廵按山西道御史徐卿相疏为荐举方面官员荐萧丁泰贾克忠耿好仁周泰峙李淂中王家宾张国瑞孟南昝云寉等奉圣旨吏部知道　又疏为荐举地方人才王纪卫一凤刘敏宽曹于汴李瑾李楠张泮荆飬乔李迁王允成景昉张崇礼马练李嵩等奉圣旨吏部知道 
　　浙江道御史张讷疏参铨???胡维琏内言从来铨局之官调者多矣胡维琏自惊自疑动费先达之调停乎调铨司而到任者多矣胡维琏若进若却全借堂官之布置乎寄人篱下而播弄当场取快捷方式如骛疾言官如仇时而标榜名理作无感之呻吟时而依附清流狃去留以合辙时而挑激阿家翁强争闲气时而哀乞门下士杜绝腹诽臣求之不淂其人而苐名之曰跃冶已耳而孰知其开罪于冡卿也用一人而使羣议滋腾曷退而求议所自起用者以言为衡者也止一言而使言路短气曷若虚而听羣情之自　语曰扬汤止沸不若抽薪捧土障流不如塞窦维琏胡不闻乎乃自视如假乕神丛挟人以不敢问之威而令冡臣奉之如骄子黠婢相比为难割之爱以须眉丈夫而工妾妇媚怜以统均重地而作老婆心热师师济济之朝而自开一■〈言翕〉■〈言翕〉訿訿之径必举充廷振鹭尽托之不飞不鸣昂首神羊咸习为同声附和将言官竟可废而天下事惟操重柄者可以为所欲为矣奉圣旨冡卿秉公用人何淂从傍侵扰张讷不谙事体念系言官且昨有烦言阻挠部院参处之旨今日方下姑不究该部知道 
　　初六日 
　　廵按直隶御史曾熙丙疏为荐举方面官员荐钱士晋熊膏传淑训朱童蒙宋统殷杨弘备魏士前赵谦等奉圣旨吏部知道 
　　初七日 
　　廵按直隶御史张鲤疏为荐举方面官员荐李如桧卢维屏张晓王家桢张三杰王点等奉圣旨吏部知道 
　　初十日 
　　顺天廵抚邓??羙疏参骄蹇贪纵道臣叶震生内云震生者外修狐媚中实狼贪大事一味胡涂小智偏工粉饰赞画漫无一长徒餙黔驴庞犬之貌监督已经一载空贻硕鼠尸素之讥纵徤儿以行刦而反私怒于逻卒是道迯主萃之魁也侵虚饷以润橐而全不惜乎国计是鼠窃狗盗之雄也六条已废三尺何辞年来国家多故苦于乏才任事以致浮躁如震生者淂以乘时攘窃名利无???及试弓??其实迹则密镇军民但闻怨嚣不闻振刷究竟何禆时艰奉圣旨该部知道 
　　十八日 
　　山西道御史喻思恂疏为议论滋繁是非靡定内云近日冡臣公忠许国特达抡才乃以一司目之故竟至议论频兴是非漫不归一顷者幸奉明旨通行勘议凡兹在事之臣亦既惕心输志缄口倾耳静听无哗矣勘议二□其系于今不小一时黑白之关一代嚣恬之脉迷醒应违搃在此举仰祈皇上再勑勘议诸臣务秉一点虚衷持一番公道遡观是非之所起嘿察议论之所归据事理以直穷割情缘而独断一字判如山之案片时息斗穴之争庶其迹洁心明氷消雾释小臣不修却而协于恭大臣淂位以行其志利宗社而保身名均匪浅矣至若佥臣左光斗才品学识衿绅瞻仰兹且杜门疏告甚孤舆望我皇上试思风纪何地赞风纪者应任何臣则当此举朝相率乞休之日式锡温纶谕令速出毋俾睠怀子舍顿遂初心是尤今日辨是非省议论之第一着惟我皇上亟为注之意耳奉圣旨从公会看已有旨了这所奏一并参酌议覄该部知道 
　　十九日 
　　河南廵抚冯嘉会疏为荐举方面官员荐郭尚友焦馨王瑊郑茂华何应瑞张梦鲸石维屏张法孔劾汝南道黄鸣乔　又疏荐举地方人材荐杨东明文球靳于中侯执躬边有猷郭显忠梁克从马之骐郭如星高节立贾継春王聘杨之璋卢传元杨尧华李士登乔进璠王以悟刘任余思明张宁许鼎臣艾维新永平府知府赵彦复淮安府同知朱明德等奉圣旨该部知道 
　　二十日 
　　陕西廵抚孙居相疏为举劾方面官员杨邦宪梁应泽李飬冲邹遇刘文琦陈应元刘广生吴飬源李飬质马人龙冀懋中吕逊徐绍沆等劾清军道邓云霄奉圣旨该部知道 
　　二十四日 
　　御史房可壮疏近日举朝请剑诛内臣魏忠贤疏中皆指及交通举朝不自疑而科臣传櫆独自疑也且举朝臣工不疑及他人而独疑及传櫆何也岂非以其自认之宗兄传継敖为之招乎殊不意此一言也传櫆所口吐而心忌者遂不胜疾首痛心急以邪党中聀矣夫聀而邪党也彼传継敖者果何如人而櫆党之耶又云聀因是而洞见櫆之肺肝矣亦不过欲自为脱卸地耳则何不效佥书陈居恭故智出袖里弹文火攻継敖以谢天下曰畴昔之事教猱成木今兹之誓涤胃饮灰岂必兴然与居恭合符称义不受辱之烈士哉何计不计出此而动曰邪党邪党诬二人以及众人而徒以台省交参之疏淂以列名为哆言曾不思以列名则其中心之不欲列名可知矣自自作之孽于人乎何尤嗟嗟江右固君子之乡也聀居恒向往之盖亦尝数数侍诸大君子之教矣亲见其所服习者彬彬礼学所矜尚者侃侃节气有櫆若此聀不知其异日者贵游而归将何面目以强对其卿之先达长者于里阎中矣奉圣旨会看已有旨了不必彼此争辨该部知道 
　　廵抚周起元疏聀奉命抚属苏松兵粮道右参政朱童蒙近日告病回籍聀未敢以道路悠悠之口据为点抹但见其官以兵粮道名而受事一年吴淞青村南汇等营有五月无粮有六月无粮者甚至有十月月无粮者几致脱巾该道逐月报职循环粮册祗听中军吊用或听快手吊用如捕盗张松等兵自正月卖闲至今不及汛地者又滥差沙舡唬舡捕盗张德等多舡越二十里舳舻衔尾驾往济上各兵扣工食作行粮合营称苦至于行道辟人虽云宪司之体何至动挞数十连笞多人如所传申家庄胥门等处或渡舡可隔河偶尔失避一时骈责血肉淋漓者卒以十余计凡车舟所至必有一班替打穷棍随其后如此举动到处骇人传闻不一而足八月郡城中有陈龙林景即郎舅亲流寓赁居俱煎银营生偶小忿肤愬悬诬殴禁此不过郡邑吏一杖可了案耳该道差捕官带徤卒围捉斯已误矣既又误听捕役先入之言不阅诉词分理更怒其呼冤责六十板重枷府前仍禁家属有送饭者责百板致龙立死枷上合城士民咸为痛嗟该道祗以怒龙称冤遂失刑至是聀即谅其无杀龙之心然任意桁杨不恤生命聀不能为该道觧不淂不自认为过差又何怪乎迩来南道之指谪耶奉圣旨 
　　二十六日 
　　陕西道御史贾毓祥疏陈察吏之□以重廵方之聀内云御史必自重而后人重之御史重而朝廷之体益尊体统尊而朝廷之法始伸然非必荡闲踰简中垢败露然后自失其重也凡有一毫周旋情面之意匿于胷中譬之掩耳偷铃皆足取人轻取人侮不淂谓之重今夫世之所名为好官者非有不可见不可闻之功也不过以其能课租赋无欠则好之以其能平狱讼无枉则好之以其能盗贼清左右使门之内门之外善人安而恶人惧则好之数者万心一心共畅共赏亦万口一口共荐共扬有何难事然而此百姓之好官也百姓之外又有上司之好官上司之外又有长安之好官每逄大计外之所是内之所非外之所非内之所是按其风闻补外所不及者固多而爱憎岂尽无此长安官评纷纭之难也臣用是特以此告于君父之前凡臣有所举劾必以臣所目见为主目之所见必以剔蠹安民之寔政为主如前类欵或然或不然果有显著即上司之开报参差亦当存而不论何论其它也共生宇宙谁无情面谁无朋友谁不欲市恩卖誉以自便然如此则庶几自重不如此则甘堕自轻轻与重不两立之势也为已与为人之轻重不再计之道也臣又何必手方负画而足东西之耶然此特臣所自许也若使臣淂以安位行志非臣之所敢许也以耳目之官典风纪之任朝廷使备耳目之人重则陛下之人重矣使典风纪之人重则陛下之风纪重矣上待之者重则下自处必不敢轻下自处不轻然后能不负上所责成之重奉圣旨该部知道 
　　三十日 
　　直隶廵按御史吴之仁疏陈视关情形内云广宁沦丧之后人心溃散关城之民半去其土而军据民舍抢攘之甚今则军归营房民返旧舍将士自市易而外无敢与百姓相干涉者号令如此其严也是以市井依然?民乐业殆不觉其为师之所止故谓榆关为军士蹂躏民无宁宇者过也大将为枢辅所特拔观其器识自不负知人之鉴偏禆以下虽未必皆具吞胡而颇桓紏盖自旧关臣甄别之后诸论列者枢辅皆已沃斥垂尽而以枢辅赏罚严明贤者淂以自见不肖者有所畏而不敢甚肆今参游间有不率而赃私未着亦且留以观其后故谓关门将领皆骗升盗饷而不用者亦过也兵马之在关城及南海口者二十四营约四万有奇余则分防关外兵至十万虚冐之弊虽孙吴为将不能保其必无然经道臣查核于先而臣复细核于后大槩虚者什一而什者实九实在细类容臣另疏以报则谓官兵大半为虚冐者亦过也枢辅车营之制诚为御虏长伎训练久矣盖其全副精神皆注于此而将士亦莫不悉心尽力以臻厥成臣操阅之时见其分合变化节节相生复层层相制合马步火器而皆联其用绝不见有乱于行而哗于伍者加以胆壮心固临敌自可无前则谓关兵全未练习但滋虚糜者亦过也然臣亦有不能为关门讳者则兵丁之未必尽强也马匹之未必尽壮也甲器之未必尽充实也兵丁月支本色一斛折色一两四钱不为少矣但使依时给散则当厄之需尽皆果腹迩来京觧不継至六月而尚未淂五月之饷借贷既无其门典卖亦无其物或并日而一食或采蒿以充饥鹄形菜色十常六七又臣阅营房见一房斗大五军聚处焉晓干犹席地当风阴雨必上漏下湿处此一月即强壮者当変为瘦弱况初未必强壮乎而安淂有投石超距之象也臣谒枢辅亦言关兵可用者惟西兵与四部之内丁想当然矣关门嬴马以四五六七八等月放青日给银四分九十两月每匹给采青草一束十一十二正二三等月日给谷草一束更给料豆此亦足令云锦成羣矣无柰关门牧地木少而草多茅茨食之不令马肥兼之结草料之月奸军多与觧户私相对同径自折干其入马腹十不能半又安怪乎腾跃少而骨高毛长者种种也盔甲器械惟中部执披独盛余则盔甲或骑兵有而步兵无或有盔而无甲又或盔甲而全器械半皆朽钝近枢辅请于京运皇上慨然给发益以五局并日打造足使军容改观而据臣之所见则如是也此关门之情形也以关外言之臣出而中前所前屯卫中后所中右所以抵宁远距关二百里矣此地在河西沦没之后已成瓯脱腥膻逼于寝榻荆棘徧于良田枢辅毅然以恢复为已任于西虏则剿抚兼施恩威并着向之潜据卫所纵横道路者今且受欵于边外于是为之缮城堡明戌守招辽民开屯田今五卫所皆屹然金汤而垦田约二千五百余顷时复雨旸之若青苗被野计其所获以充军需足可佐内地转输之半五城居民复业日众兵半藉土人充之彼以流移之余而切同仇之志其气可鼓臣见其五城皆丁壮绝与关门不同再加训练则精兵矣马匹除中右所稍为瘦弱余悉臕肥足任介驰虽其地旷草肥与关城异而马政之修殆不可诬盖副将如赵率教满桂参将如鲁之甲杨应干皆实心任事不避劳怨而才足以运之是以军民豫附乐为之用即西虏零窃时有所获觉关外气色有勃然之势焉此孰非枢辅再造之功道将赞襄之力也哉奉圣旨这所奏关门内外情形甚悉督师辅臣调度具有次苐正赖督率将吏禀成奏功慰朕东顾遣官宣谕视事已有旨了该部知道 

　　○七月 

　　七月初三日 
　　刑部尚书乔允升等疏为献俘以彰天讨奉圣旨这逆犯奢史都等着便会官处决罗亮洪斩首奢崇辉剉死枭首鲁仲贤等首级剉碎仍与各犯首级传示各边昭布天下余依议 
　　初四日 
　　勋阳廵抚蔡复一疏为荐举地方人材礼部尚书刘楚先户部尚书陈大道右中允马之骐大同兵备邵可立等　又疏荐举方面官员杨楷刘观光刘宇烈徐时聘顾起凤徐人龙郭尚友黄鸣乔何应瑞石维屏邹遇刘文琦陈应元等俱奉圣旨该部知道 
　　初六日 
　　廵按直隶御史练国事疏为迟漕复遇重灾内云地方多事之时非贤能不胜其任法令因循之后即补救难速其功今在内者虚度光阴常苦添注在外者甘违凭限又常苦其缺员真异事也如苏松数百里大浸稽天人情汹汹救溺不遑岂大吏杜门之日乎且松江守自有公论以一保留之故而使抚按两臣皆不安其位恐非科臣抄参者之意何嫌于一出也如粮道原不可久缺押运过淮此重任也今越楚两大藩皆以代庖者为淂淂无有北山之叹乎如应安诸郡至廖廓矣以道臣传淑训一人摄之今又将以蜀之观察行不全无锁钥之司乎而长贰之空署又未可缕指也在江北则扬道未至徐道不补淮道又报升矣千里冲河宪衙昼闭臣即分信兵为防护以拽溜为叮咛谁与臣共此缓急者督臣顺舆情留淮道岂淂已哉至过淮之后水之通塞河官之勤惰赖督河使者为政今重运方至而河臣已归则临济以北谁为弹压者此皆臣所遇之不辰也忙时阻雨徒添已溺之思重地缺人又乏同舟之助情穷势廹于斯极矣奉圣旨漕粮关系甚重便行抚按等官催攒完运地方推补留用各官严催任事总河官多缺著作速会催该部知道 
　　直隶廵按御史刘大受疏参贪巧两淮运同谭天相内云此一官者视钱若性命不恤?人之怨咨以吏书为腹心一任线索之提携狎亵无度做官却似做戏贿赂公行失已还以失人恢网人迯禠革犹晚奉圣旨吏部知道 
　　初十日 
　　福建廵抚南居益疏荐海道孙国桢水利道葛寅亮奉圣旨吏部知道 
　　十一日 
　　福建道监察御史李应升疏近者盈庭请剑凭社难熏孤愤销沉三光黯蚀原任工部郎中万燝以陵工补牍遂触震威然恭诵明旨一则曰从轻一则曰为民仰见皇上圣明以为燝之罪不至死矣杖亦必不至死意燝生出国门编氓原籍长为皇上太平之民也今死矣未报国息先填沟壑六尺之孤绕膝八旬之母倚闾旅衬无归游魂恋阙臣僚饮泣道路咨嗟然无不共亮非出于皇上之心也彼时羣珰横击血乱神飞监杖张威伤痕甚重兼以倒拖逆拽蹴蹈摧残种种不支故至于此而令皇上损好生之德负杀谏臣之名臣故不暇为万燝冤而深为皇上冤也又云人非奴隶法非讯囚罪非死刑命非艹芥廷杖重典殊失士心动杖一日犹不经见且以杖轻之故杖行刑之人是必欲卫士畏威立毙朝士于杖下而后快心也为左右计则淂矣圣心何以自白圣意宁不重伤耶直俟天心悔悟平旦兴怜死者不可复生伤者不可复续而后罪左右恤死录孤嗟何及矣奉圣旨 
　　十二日 
　　延绥廵抚翟凤翀疏为荐举监司官员以厉边臣荐兵备宋盘杨邦宪刘广生徐绍沆右布政史文焕关西道贾鸣洙等奉圣旨吏部知道 
　　直隶廵按御史李玄疏陈东廵见闻内云二东所最苦而当急图者惟是驿逓一节耳臣衔载驿逓一欵例淂察其疾苦每呼驿官马户究其根由皆有各驿之马倒人迯搃由于站银之缺乏而站银之逋欠不前搃由于恊济之稽延恊济者于邻属之痛痒不关于考成之参罚不及故日挨一日有违季不觧者有半岁不觧者有经年不觧者炏??炏??小民能堪此白首之应役也向使改恊济而归京边刑害切身彼自无不完之正赋就本州岛县而领站银甘苦同体此自无后时之给发搃一通変间而地方之受福多矣奉圣旨该部知道 
　　十六日 
　　南京山西道御史黄公辅疏陈大比大计肤见内云往者闻关节之说必诧为奇事自年来一夫凿空百人集膻幸而淂则取之若携谬为衣钵之相授不幸而失则寄之若券犹冀桑榆之可???至有事昭遐迩名挂弹文而犹营营未已者虽究竟国法难逃然与其禠革于既售之后孰若使潜踪于未售之先乎至今各经房考犹为弊薮则请临期调换别经翻阅而以掣签定其房次不复拘品级资俸为先后庶揣摩之路既穷而奔兢之风自绝此今日禁关节第一义也往者门户之说亦诧为异闻自昔年佥邪淂志高张赤炽家喻户晓一纳贿于要人之室则官评槩从不问至有应提问而获瓦全应革聀而反高擢者虽究竟天网不疏然与其追论于再计之后孰若正法于黜幽之日乎况今日之外计即为后日考选张本枉一廉吏异日便少一正人漏一贪吏异日便多一邪人则激浊扬清之典即抑邪扶正之法唯一味开诚心布公道严司道抚按之精核杜请托馈遗之营求而止以居官之寔绩为审官之定案则今日破门户之第一义也奉圣旨吏部知道 
　　廵按直隶御史刘大受疏为□获谋逆妖首内称妖党马永陈用沈贵建九云之名号假托支干蒙亿众之愚氓妄言图谶与磔刑礉生光为徒党交游原系邪流倚附王道玄作生涯连结更多异类阴谋既久显戮宜先黎锐金科妖赞有书会单可据从逆之情形既的骈斩之法律宜严杨玄杨文龙沈有北面马永亲受业于叛人心向普光秘藏经于箧内称佛称祖俱系诡名通妖通酋确有实证宜加重辟庶足正刑张科称贾槐之高足声援几徧垓土?廷袭沈贵之邪谋猖獗何啻夷虏帖票犯顺甘死而不辞植党从凶誓一往而无悔均应歼灭以廓□氛牛思庵史之元虽系伙党委未同谋分别遣配庶足蔽辜矣奉圣旨是这擒获奴首逆党着便覆行正法并严缉迯务获有功各官即与查明叙录该部知道 
　　二十日 
　　山东道御史杨玉珂疏陈亲贤去奸之道内称大珰擅权中外鼎沸臣堂官杨琏以顾命重臣肺肝入告事核理直忠悃盎然然南北诸臣异地连章如出一口祗意回天转日消瑕寘衅圣主可与忠言即羣阉或可自効不意诸宦之怙终罔悛凶焰转炽也万燝参及陵工非敢齿及乘舆者也而羣捽赴阙疾呼严挺若芟草菅矣林汝翥聀司廵视非敢撄及龙鳞者也而大索长安归命杖下若捩羊豕矣骨鲠忠直者有怀不淂自献绕指阿附者他道聊且苟安主权日削国势日单莫此为甚窃意草泽因而生心四夷闻而观衅内讧外侮国家事不可知也又云忠贤一日不去则中外之疑畏日甚一日皇上一日不去忠贤则国家之摭戻日深一日故在忠贤自为计凭城依社以身为膏火之煎非智引罪推贤屏居私茅终将暮之天年享已极之富贵为智在皇上为忠贤计多藏厚亡以忠贤为刘瑾冯保之续非恩觧权撤柄安置闲地曲示惟盖之德以酬向日奔走之劳为恩在诸臣为皇上计依违唯诺怵于权势外托调停之名寔遗君父肘腋之忧非忠深谋远虑斩钉截铁扫君侧之危疑而置之袵席之安为忠即皇上自以为社稷计重内轻外推直锄良以小不忍之心受大乱谋之实非福防微杜渐戒严履霜去一人之否而成千万人之泰为福孰重孰淂孰失孰利孰害此一恒人能辨之岂皇上聪明圣哲而不见及此哉奉圣旨已有屡旨了如何又来牵撦渎扰显是抗违不遵本当究处姑从轻罚俸三个月该部知道 
　　河南廵按御史梁之栋疏为举劾方面官员举郭尚友焦馨王瑊田生芝何应瑞张梦鲸石维屏张法孔等劾分廵河南南朱汝器　又疏为荐举地方人材荐杨东明文球靳于中侯执躬边有猷郭显忠梁克从郭如星高节贾継春王聘杨之璋卢传元杨尧华乔进璠王以悟余思明许鼎臣艾维新永平知府赵彦复等奉圣旨吏部知道 
　　二十一日 
　　掌河南道事浙江道御史袁化中疏为大计届期察务繁冗祈勑大臣小臣速为料理以无悞大典奉圣旨计典先期料理部院堂上官淂人正赖澄清吏治搃宪已有旨着即出视事吏科河南道条陈本方在集议魏大中着遵旨任事不淂稽悞大典该部院知道 
　　二十二日 
　　江西道御史刘璞疏为旧辅既去揆路宜清内云臣尝谓旧辅留心者转移有唐李长源之风领袖朝班有宋文潞公之度故诸臣请留臣亦和之及观中珰类百拥闱其地而后知去之未必非是也但宫府之隔意主调停委婉于权珰之间称功臣比大臣拟之不类有骇听闻出山一场空手而归昔汉张禹以明经高行为帝师尊崇无二举朝无有二之者然依违王氏终有折槛之辱今者辅行矣三朝元老一旦离门陛辞之日朝列动色臣正在紏仪之班亦谓凄然第一点血性终不能谓旧辅觧绕朝之策勿谓无人赠之耳即甚知旧辅者亦不惜旧辅之去而止喜沈???之死何也首辅一生砥砺尚是正人未必能成天下事犹未至害天下事使???而在也内有奥援外布机锋乘新旧去留之间又不知作何举动矣虽然一???毙天下岂令无???哉今之鸷伏辇毂蓄毒欲发者???之影样今之线索关通树私爰立者???之阴谋也万一有通天之手进绍述之论引旧辅故事起匪人于宫宫中内外通融紊乱朝政见形察影已有其端不知马上催战断送三韩贵妃尊崇立心观望一时急红丸之进千右留烛影之疑斯何人耶欤哉其不齿于公论久矣皇上聪明天纵不受其荧惑但恐固结既深难于斩断则将定之风波从此不定已残之强土难以再残也即裂麻纷纷竟何益哉奉圣旨元辅已有旨了起伏辅臣毫无影响何淂妄倩渎奏姑不究该部知道 
　　二十五日 
　　右佥都御史毛一鹭疏为圣谕等事内称犯官汪文言以么么市猾盗要津丛神舌底波澜直欲掀翻仕路暗中线索遂至奔走缙绅斯诚盛世之妖氏而清朝之大僇矣然使进身无阶则魍魉何缘作幼倘令吾鼎我爱则魑魅谁与分光而柰何有首事作缘代营三窟如黄正宾者乘王珰之入幕荐作私人但知香火之情罔顾弥天之孽贿结有据一遣何辞尺柰何有从风但糜不畏四知如毛士龙者通淮抚之重金力为推毂甘受宵人之饵自点清白之箴据赃问戌三尺定矣仪曹自是请阶何必人人铨曹则夏嘉遇之夤缘改部何异也既云声气偶合然而远奸之知疏矣量夺已茹之俸用征??北匪之伤郡佐应需才望岂逐逐营谋则陈景源之钻求淂胜可异也既云行贿无多然而干请之律严矣非招追原追之赃曷重儆躁进之鄙并拟城旦庶当厥辜至若盛世承以病废之残喘而忽晋京卿岂其无因自至彼当年长松蔓附米免借阴于葭莩则今日引绳批根何繇自远于瓜李赃无可追杖亦难遣至若姜志礼以久滞之臬副而内转玺少似亦有故供攀第奉旨原米处分业荷圣主之宽宥而行贿寔无证据又看南星之招词虽勘已至再亦法难苛求似应免议以恢汤网此一案也以供吐为的据以赃私为质证屡驳屡谳已无逸情各犯已俛首伏辜矣奉圣旨毛士龙发边卫充军佥妻着伍夏嘉遇行贿淂官口供甚确依律充徒不准纳赎姜志孔削籍为民着追夺诰命其余俱拟行该部知道 
　　二十六日 
　　刑部尚书乔允升等疏为滇寇首叛就□都御史闵洪学题奏叛逆犯妇安氏设方鬼科狐梩瘴海枭羣谋篡则喋血同胞干戈起于袵席恣淫则亲疏共枕流腥秽于笄裙敢肆逆图自称千岁杀守备而逐县令虔刘与虐焰同张据沾益而薄靖城墟社并屠人共惨血流几遍千里发难已及四年自非???余烬而勒夜半之师乌能入密箐以縳负嵎之乕急宜正法磔有余辜李贤凭牝鸡以为灵逞狼臂而鬪捷发纵指示名城与村落连摧参决运筹恶胆共杀心并称李明遇以杀躯之小才煽华锋之大恶摇唇鼓舌诸苖飙举而鸱张伺隙乘瑕合部烟飞而鹜骤罪分差等磔斩各宜奉圣旨俱依拟 

　　○八月
  </div>
  <div class="pagination">
   <a href="明熹宗七年都察院实录_page9.html">
    上一页
   </a>
   <span>
    ...
   </span>
   <a href="明熹宗七年都察院实录_page5.html">
    5
   </a>
   <a href="明熹宗七年都察院实录_page6.html">
    6
   </a>
   <a href="明熹宗七年都察院实录_page7.html">
    7
   </a>
   <a href="明熹宗七年都察院实录_page8.html">
    8
   </a>
   <a href="明熹宗七年都察院实录_page9.html">
    9
   </a>
   <span class="current-page">
    10
   </span>
   <a href="明熹宗七年都察院实录_page11.html">
    11
   </a>
   <a href="明熹宗七年都察院实录_page12.html">
    12
   </a>
   <a href="明熹宗七年都察院实录_page13.html">
    13
   </a>
   <a href="明熹宗七年都察院实录_page14.html">
    14
   </a>
   <a href="明熹宗七年都察院实录_page15.html">
    15
   </a>
   <span>
    ...
   </span>
   <a href="明熹宗七年都察院实录_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
