<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 9 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 9 页/共 98 页</h1>
    <div class="content">　　姑苏有二异人，曰何蓑衣，曰呆道僧，纵迹皆奇诡。淳熙间，名闻一时。孝宗在位，忽梦有蓑而跣，哭而来吊，问之，曰：“臣苏州人也。”居月余，成恭后上仙，庄文继即世。上矍然忆昨梦，有珰进曰：“臣微闻苏州有何姓者类其人。”上大惊，有诏谕遣不至，上尝燕居深念，以规大计，累年未有所属，且坤仪虚位，图所以膺佐馂承颜之重者，焚香殿内，默言曰：“何诚仙人，必知朕意。”遂授珰以香茗：“汝见何则致贽而已。问所以来，则曰‘陛下自祷，我不及知’。”珰承命惟谨。何忽掉首吴音曰：“有中国人，即有番人；有日即有月，不须问。”趣之去。既复呼还曰：“所问者姓，我犹忘之，但言朱家例子不可用。”使者归奏，上曰：“是能知我心者。”已而成肃正中宫，归谢氏。盖本朝故事，惟钦成本姓崔，后育任氏、朱氏，而从朱姓不复归。上意尝欲以为比而未决也。北伐之议亦少息焉。呆道僧者，似道似僧，故曰道僧。珰或荐道僧，上欲见之，何挽呼不使去，道僧竟来见。逾年归，何以杖诟逐之，至死迄不与接一谈，重华倦勤后，复使召之。绍熙甲寅春，道僧入内，曰：“今日六月好大雪。”侍珰咸笑，顾曰：“尔满身皆雪，而笑我狂耶？”至季夏，而至尊厌代矣。二人勇于啖肉，食至十余斤，独不饮酒。道僧先卒，何庆元间犹在。桯史 

　　平江道士袁宗善，曾遇异人，得验状法，遭际三殿，赐通真先生。寿皇一日使中贵持白纸三幅，默祷在内，令通真书来，中贵先排定第一纸书不可行，第二纸书无分，第三纸书真真二字，奏呈寿皇，不可行者要请陵寝北报不从，无分者小刘娘子要册后，半年而殂，真真二字乃问受禅光宗事。后光宗有心疾，寿皇宣通真问真真二字，通真奏云：“二真字合成一字，即颠字。”贵耳集 

　　黄德润事阜陵，人或议其循默。淳熙末，上将内禅，一日退朝，留二府赐坐，从容谕及倦勤之意。诸公交赞，公独无语，上顾曰：“卿以为何如？”对曰：“皇太子圣德诚克负荷，顾李氏不足母天下，宜留圣虑。”上愕然色变。公徐奏：“陛下问臣，臣不敢自默。然臣既出此语，自今不得复觐清光。陛下异日思臣此言，欲复见臣，亦不可复得矣。”退即求去甚力。寿皇在重华宫，每抚几叹曰：“悔不用黄洽之言。”齐东野语 

　　光宗逾年不朝重华宫，寿皇居常怏怏。一日登望潮露台，闻委巷小儿争闹，呼赵官家者。寿皇曰：“朕呼之尚不至，枉自叫耳。”凄然不乐，自此不豫。朝野遗记 

　　淳熙十四年，都下谣曰：“汝亦不来我家，我亦不来汝家。”或以为两宫隔绝之兆。西湖志余 

　　孝宗既退重华宫，群臣请以圣诞为重明节，有术者曰：“重华重明，非佳名也。”其文皆二千日。至甲寅而孝宗上升，正合其数。西湖志余 

　　光宗 

　　三王得，不知何许人，亦无姓名，语带杭音，额有刺字，头蓬面垢，或数日不食。光宗始开王社，位为第三，储副之位，未知孰授。一日三王得于道邀王车，卫者拽之。王问为谁，连称，“三王得，三王得”。王悟其兆，纵使去。既即大位，命入禁内，不拜而出。四朝闻见录 

　　光宗，孝宗第三子。初庄文既薨，孝庙白德寿立光宗，宣琐之夕，德寿故召魏王燕宿禁内。次日归邸，则储册已行。魏邸复入见高庙曰：“翁翁留恺，却使三哥越次做太子。”帝漫抚之曰：“儿谓官家好做，做时烦恼去。”西湖志余 

　　光宗在鹤禁，意望内禅，终难发言，数击鲜于慈福太后。太后疑之，询近侍曰：“大哥屡排当，何故？”旁有奏曰：“意望娘娘为趣上耳。”后笑。顷之寿皇至东内，从容间语上曰：“官家也好早取乐，放下与儿曹。”上曰：“臣久欲尔，但孩儿尚小，未经历，故不能与之，不尔则自快活多时矣。”后不能强，语光宗曰：“吾尝谕乃翁，渠所见又尔。”光宗岸帻禀曰：“臣发已白，尚以为童，则罪过翁翁。”盖言高宗逊寿皇于盛年也。西湖志余 

　　光皇春秋已高，又自东宫尹天府，入侍重华，从容启上曰：“有赠臣乌髭药者，臣未敢用。”上语光皇曰：“正欲示老成于天下，何以此为？”四朝闻见录 

　　光宗既退居，每追计往时成败，时自瞋骂，或痛哭。寿仁后辄奉觞解慰之，以是为常，共閟外事，不欲动其心。初郊祀礼成，恭谢回銮，銮御乐声达于内，光宗问何事，曰：“市井为乐耳。”帝怒曰：“尔尚欺我至是耶？”挥之以肱，仆于闑，自是得疾。西湖志余 

　　李后 

　　皇甫异人，号为有道术，善风鉴。高宗因大雪召入，其所衣缯絮数袭，谓皇甫曰：“先生何怕冷耶？”对曰：“臣闻顺天者昌。”时金亮谋南寇，故皇甫以对，上大悦。后又自来见，上叩其所以来，则曰：“做媒来。臣为陛下寻得个好孙息妇。”上问为谁，则以慈懿对。后，大将之子，生于营内，有黑凤仪于营前，后小字凤娘，本此。后既为太子妃，则诉太子左右于高、孝两宫。高宗不怿，谓宪圣曰：“终是将种，吾为皇甫所误。”孝宗屡训妃：“宜法大妈妈原注谓宪圣螽斯之行，汝只管与太子争，吾甯废汝。”光宗即位，大恶近习，忽手批付内侍省，取尤黠者首级。其党亟奔诉于重华，迨有教曰：“吾儿息怒。”光皇虽奉旨，而词色加怒，意欲他日尽诛此曹。由是宦者相惧，谋所以间三宫。光皇适感心疾，重华忧之，得草泽良药为一大丸，疾可立愈。欲宣赐，恐为后所阻，俟问安即面授之。宦官因间慈懿曰：“太上只等官家过宫，便赐药。”后使觇北宫，果有药。后遂持嘉王泣而诉之，上由是坚不肯诣太上。先是上之未疾也，尝独幸聚景，两制俱扈从。言者飞章交至，谓太上每出幸外苑，必恭请光尧。上方怒言者，适太上命黄门持玉卮宣赐，会上怒未息，手颤误触卮于地。黄门归奏云：“官家才见太上传宣，即大怒，碎卮矣。”每太上游幸，上必进劝。会太上偶奉宪祖幸东园，上偶不记。太上左右阴扬数十鸡，故使人捉之不得，乃相与大呼曰：“今日捉鸡不著。”盖临安以俟人酒食为捉鸡，故以此激怒太上，太上阳若不闻，而玉色微变。自上以心疾不诣北宫，至孝宗大渐，终勿克执丧。宪圣垂没，而莫有尝药。皆后为宦官所误。四朝闻见录 

　　重华问上疾，自临大内抚视，上噤不知人，但张口呓言。寿皇忧且怒，呼李后而数之云：“宗庙社稷之重，汝不谨视上，使之至此。万一不复，当族汝家。”既又召留正责之曰：“汝为相，不强谏，何也？”正曰：“臣非不言，奈不听何？”帝曰：“尔自后须苦言之，若有不入，待朕留渠细语之。”光宗既愈，后泣曰：“尝劝哥哥少饮酒，不听，近者不豫，寿皇几欲族妾家。妾家何负何辜？”既而闻留正得圣谕，谓若更过宫，决被留不可还矣。故终畏乃父，玉辇无近于龙楼云。朝野遗记 

　　光宗将朝上皇，百官班立以候，上已出至御屏，李后挽上回曰：“天寒，官家且进一杯酒。”百僚侍卫皆失色。陈傅良为舍人，遂趋进引裾，请毋再入。随上至御屏后，李后叱之曰：“这里甚去处，秀才们要斫了驴头。”傅良遂大恸于殿下，李后遣人问之，曰：“此是何礼？”傅良曰：“子谏父不听，则号泣随之。”后益怒，遂传旨还宫。齐东野语 

　　慈孝李后，安阳人，父道本，戚方诸将，故群盗也。后天姿悍妒，既正椒房，颇自恣。始成肃谢后，事高宗及宪圣甚谨，至后颇偃蹇。或乘肩舆直至内殿，成肃以为言，后恚曰：“我是官家结发夫妻。”盖谓成肃自嫔御册立也。语闻成肃及寿皇，皆大怒，有意废之。史太师已老，密与谋，以为不可，遂已。其后益无忌惮。后以庆元庚申上仙，权殡赤山。甫毕，雷震山崩。齐东野语 按李后谥慈懿，此云慈孝，俟考。 

　　光庙郊宿青城，李后复至玉津行园，亦犯玉女宓妃之戒。朝野遗记 

　　金凤花如凤咮，都人谓凤儿花。慈懿名凤娘，避旧称曰“好女儿花。”四朝闻见录 

　　寿仁后惑日者言己有厄，于大内静处，筑精室独居，道装事佛，病革，遂终于此。袆翟不得周身长御，欲迁之椒殿。会有怨后者，持钥不启，曰：“承谁命舁此？”则相与舁归。凰仪及半途，讹传曰风皇至，则皆委之而走。时光宗恍惚，禁内以风皇目之。及久知讹传，方再有至者，则为廊日所暴，体色黝然矣。措之大寝，宫人无计，致鲍鱼于地，以莲香数十饼乱其芬。洎事闻于外，梓人进椑，几有小白之泚。后葬邢后之侧，不久雷震毁攒宫，人共快之。西湖志余 

　　宁宗 

　　宪圣将立嘉王，吴琚奏曰：“观今日事体，莫如早决大策。”宪圣曰：“是吾心也。”翌日召嘉王暨吴兴入，宪圣大恸不能声，先谕吴兴曰：“外议皆谓立尔，我思量万事当从长。嘉王长也，且教他做，他做了，你却做，自有祖宗例。”吴兴色变，拜而去。嘉王连称：“告大妈妈，臣做不得，做不得。”宪圣命取黄袍来，我自与他著。王掣韩侂胄肘，环绕殿柱。宪圣叱王立侍，因责王：“我见你公公，又见你大爹爹，见你爷，今却又见你。”言讫泣数行下，侂胄从旁力劝。王知宪圣意坚，遂衣黄袍拜，口内犹称做不得。侂胄即掖王出宫，即皇帝位。四朝闻见录 

　　先是皇太子即位于内，则市人排旧邸以入，争取所有，谓之埽阁，故必先为之备。时吴兴为备，独嘉王已治任判福州，绝不为备，市人得席卷以去。四朝闻见录 

　　上尝学于永嘉陈傅良，导以毋作聪明乱旧章，故终身不妄更作。龙颜隆准，相者谓之老龙形。西湖志余 

　　宁宗不慧而讷于言，每北使入见，阴以宦官代答。癸辛杂识 

　　宁宗上元夜，尝荧烛清坐，小黄门奏曰：“官家何不开宴？”上愀然曰：“尔何知！外间百姓无饭吃，朕饮酒何安？”钱塘遗事 

　　宁皇用小黄门背二小屏前导，随所至即面之，屏书曰：“少吃酒，怕吐，少食生冷，怕痛。”所幸后苑有劝上饮及生冷者，指二屏示之。四朝闻见录 

　　杨后 

　　慈明杨太后养母张夫人善声，随夫出蜀，至仪真长芦寺前僦居。主僧善相，适出见之，知其女当贵，因以二千楮假之，遂如杭。或导之入慈福宫为乐部头，后方十岁，以为杂剧孩儿，宪圣尤爱之，举动无不当后意。有嫉之者，适太皇入浴，侪辈俾服后衣冠为戏，因谮之后，后笑曰：“汝辈休惊，他将来会到我地位。”其后茂陵每至后所，必目之。后知其意，一日内宴，因以为赐，且曰：“看我面，好好看他。”既贵，耻其家微，阴有所遗，而绝不与通，密遣内珰求同宗，遂得杨次山，宣召入见，次山言与泪俱，且指他事为验，或谓皆后所授也，以为侄，即补官，驯至节钺。齐东野语 

　　杨皇后，或云会稽人。其母张氏，旧隶德寿宫乐部，以久次出适于外，随夫至仪真，僦长芦寺，寺僧善相，谓张氏宜有贵女，劝之仍还行都。一日奏乐，孝宗以为不谐，中贵人奏老旧者得旨嫁出，今皆新习，乞使已出者通籍入内廷，新故参教，上可之。自是张氏复还乐部，时后在妊数月矣，及期乞归外馆，宪圣曰：“第令产仙韶院何害。”遂诞后东期禁内。三日洗儿，宪圣临视，戏祝曰：“长大福禄及吾。”自是养于宫内。既久，新乐纯熟，所生母与俦侣俱还民间，后在杨才人位下为杂剧孩儿，及长以琵琶隶慈福宫，举动无不当太后意。有嫉之者，适太后入浴，俾服后衣冠为戏，因而谮之，太后笑曰：“汝辈休惊诧，他日自会服此。”宁宗以嘉王践阼，于东朝为重华承嫡主丧，一日朝长信，偶酒溢盥手，后捧匜以前，帝悦而洒之，自是得幸，常至上所。久而宪圣知之，几欲鞭扑，大珰王去为为力救之，曰：“娘娘以天下畀孙，一妇人何足惜。”长信意稍解，谓王：“且使杨氏寄汝家。”及皇陵事毕，杨后复还长信，韩后既薨，宦官王德谦奏：“今大内如杨美人者亦不乏，臣所私见，皇后近上升，后宫杂进无序，苟得一人自陛下处赐与官家，则众人帖伏，甚于保爱圣躬，为宗社大计。”宪圣稍悟。中贵人儳和以进曰：“娘娘尚未见玄孙，杨氏相命宜子。”遂以赐宁宗。西湖志余 

　　慈明太后母张夫人，以乐部被宪圣幸后，以病死葬西湖小麦岭下，地名放马场。宪圣常因乐部不协，顾左右曰：“我记得张家，今安在？”左右曰：“已死矣。有女颇聪慧。”宪圣令宣入，时年十二，常在宪圣宫为杂剧孩儿。既长，宁皇侍宴，目后，宪圣知其意，遂赐之曰：“做好看待，他日有福。”原注：宪圣精于五行。由是遂正六宫之位。慈明所以报宪圣者，无不至，合子内揭帖图则吴氏宗枝也，居则指姓名问左右曰：“这个有差遣也未？”葬张夫人处，盖天造地设，若龙昂首。四朝闻见录 

　　甯宗恭淑皇后崩，中宫未有所属。杨贵妃与曹美人俱有宠，韩侂胄见妃任权术，忌之，而曹性柔顺，劝帝立曹。妃性机警，各设席以邀羊车，欲决此举。二阁皆同日，杨固逊曹使朝，而己候于夜，曹不悟。逮旰，酒甫一再行，曹未及有请，则杨已奏肃帝辇矣。上遂起至杨所，则得从容且留寝，故能舐笔展纸以请奎章。上醉，即书贵妃杨氏可立为皇后，付外施，而长秋复进笔，乞又书其一，付其兄次山，逮晓双出之。中贵所受者未至省，而次山已持御笔自白庙堂矣。盖后虑韩匿上批事，故两行之，使不可遏耳。朝野遗记 

　　宁皇闻韩侂胄出玉津园，亟用笺批殿司前往追回太师，慈明持笺泣，且对上曰：“他要废我与儿子，又杀两国百万生灵，若欲追回他，我请先死。””宁皇收泪而止。四朝闻见录 

　　王妙坚者，兴国军九宫山道妪也，居尝以符水咒枣等术，行乞村落。既而至杭，一日至西陵桥茶肆，适其邻有陈生，隶御酒库，其妻见之，因扣以妇人头＜月直＞音腻。不可梳者，还可禳解否，妪曰：“此特细事。”命市麻油半斤，烧竹沥投之，且为持咒，俾之沐发。盖是时恭圣杨后诛韩，心有所疑，而发＜月直＞不解，意有物凭之，遍求禳解之术。陈妻以油进用之，良验，遂召妙坚入宫，赐予甚厚，日被亲信，赐名明真。齐东野语 

　　天宝间，杨妃宠盛，安史乱作，遂有杨安史之谣。嘉定间，杨太后、史丞相、安枢密亦有杨安史之谣。贵耳集 

　　穆陵初年，尝于上元日清燕排当，恭请恭圣太后。既而烧烟火于庭，有所谓地老鼠者，径至大母圣座下，大母惊惶，为之拂衣竟起，意颇疑怒，为之罢宴。穆陵恐，甚不自安，遂将排当巨珰陈询，监系听命。黎明，穆陵在东朝谢罪，且言内臣排当不谨，取旨行遣。恭圣笑曰：“终不成他特地来惊我，想是误耳。可以赦罪。”齐东野语 

　　杨妹子，杨后之妹，书法类宁宗，御府画多命题咏，其题马远松阴鸣琴图词云：“闲时一弄七弦琴，此曲少知音。多因淡然无味，不比郑声淫。松院静，竹楼深，夜沉沉。清风拂轸，明月当轩，谁会幽心。”书史会要云：“语含情思。”人或讥之。韵石斋笔谈 

　　婕妤曹氏姊妹，通籍禁内，皆为女冠，赐号虚无自然先生，左右卫都道箓者皆厚于侂胄，或谓亦与之昵。朝野遗记 

　　理宗 

　　穆陵诞圣前一夕，全夫人欲归东浦母家，荣文恭王待次闽县尉，遣仆平某赎黑神散与之同往。时天尚未晓，见甲士盈门，亟入报尉出观之，了无所睹。方舣舟欲登，忽有大黑蛇有角，压船舷而卧，疑其有异，遂不复往。未几诞男，即理宗也，小字乌孙，以蛇之异也。其初被选也，史卫王当国，选到十人，皆伺王府土地祠，久之皆馁，遂就市肆呼面。及门而柈覆，众方馁甚，交责之，穆陵凝然不变色，反以言慰藉之，史相闻之大异。既而行入书院，令试写字，即大书朕闻上古，卫王栗而起曰：“天命也。”于是立储之议定。癸辛杂识 

　　理宗微时，鞠于母党全氏。一日秋暑，偕弟与芮浴于河。鄞人余天锡自杭还浙东，舟抵河浒，忽雷雨，帝与与芮趋避舷侧，天锡卧舟内，梦见龙负舟，惊起视之，则两儿也。问之，为全保正家子。乃登岸诣全氏，主人具鸡黍，命二子出侍，因谓天锡曰：“此吾外甥赵与莒、与芮也。日者尝言二子后当贵。”初，天锡为史弥远门客，弥远有更立意，属访浙东宗子之贤厚者，天锡适感此异，还白弥远。召二子至临安，立帝为沂王，后卒代济王。西湖志余 

　　理宗姿貌庞厚，号为乌太保。宋季三朝政要 

　　癸丑元夕，上呼妓入禁内。有唐安伦者，歌色绝伦，帝爱幸之。侍郎牟子才奏曰：“此皆董宋臣辈引诱，坏陛下三十年清修之操。”上令丁大全谕旨曰：“纳忠不妨，但勿散副本。”子才又作高力士脱靴图，与宋臣善者拓本以遗之，宋臣大怒，曰：“口说尚可。乃画此死模样乎！”持入泣谓上曰：“牟某在当涂骂官家。”上视其图，笑曰：“乃骂汝非骂我也。”宋臣曰：“彼谓陛下为明皇，阎妃为太真，臣为力士，而以太白自居。”自此上不悦。西湖志余 

　　理宗在宫，日困于酒。上芙蓉阁，见淮上有黑祲十余年不散，南过江，凄然下泪。南宋杂事诗注 

　　理宗祀明堂，徐清叟为执绥官，玉音问曰：“猫儿捕鼠如何？”答云：“爱之欲其生，恶之欲其死。”理宗本命属鼠，一时不觉触突，上亦不之咎。三朝野史 

　　理宗梦二番僧曰：“二十年后，当还我此殿。”以告宰相马廷鸾，马美词以对，命立碑志之，梦僧取殿者后为五寺之基，杨琏真伽主其地，至元十四年为寺，恰二十年。坚瓠集 

　　理宗朝，待诏马远画三教图，黄面释子趺跏上座，犹龙翁俨立于旁，吾夫子乃作礼于前，盖内珰作此以侮圣人也。一日传旨，俾古心江子远作赞，亦故以此戏之，公即赞曰：“释氏趺坐，老耼傍睨，惟吾夫子，绝倒在地。”遂大称旨。□□□ 

　　理宗谥，朝堂议曰礼。或谓与亡金伪谥同，遂易之曰理。不知理字拆文取义，乃四十一年王者之象，可谓请谥于天矣。理宗生母全夫人，谥慈宪，不知伪齐刘豫母亦谥慈宪，当时不考何耶？齐东野语 

　　谢后附妃 

　　理宗谢后讳道清，深甫孙也。母毛氏，怀之，嫡母使毛氏濯足。毛氏曰：“夜者梦五色霞罩体。”嫡大怒，以足踏其项，曰：“产皇后耶？”西湖志余 

</div>
    <div class="pagination">
<a href="宋人轶事汇编_page8.html">上一页</a><span>...</span><a href="宋人轶事汇编_page4.html">4</a><a href="宋人轶事汇编_page5.html">5</a><a href="宋人轶事汇编_page6.html">6</a><a href="宋人轶事汇编_page7.html">7</a><a href="宋人轶事汇编_page8.html">8</a><span class="current-page">9</span><a href="宋人轶事汇编_page10.html">10</a><a href="宋人轶事汇编_page11.html">11</a><a href="宋人轶事汇编_page12.html">12</a><a href="宋人轶事汇编_page13.html">13</a><a href="宋人轶事汇编_page14.html">14</a><span>...</span><a href="宋人轶事汇编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
