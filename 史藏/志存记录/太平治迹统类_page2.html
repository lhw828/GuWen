<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 2 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 2 页/共 11 页
  </h1>
  <div class="content">
   建隆二年六月甲午皇太后崩后毎与上决大政呼赵普为书记曰且为尽心吾儿未更事也尤爱皇弟光义然不假颜色毎出辄戒之曰必与赵书记偕行方可仍刻景以待其归光义不敢违寝疾上侍药饵不离左右疾革召普入受遗命后问上曰汝自知所以得天下乎上呜咽不能对后曰吾自老死哭无益也吾方语汝以大事而但哭耶问之如初上曰此皆祖考及太后余庆也后曰不然正由柴氏使幼儿主天下羣心不附故尔若周有君长汝安得至此汝与光义皆我所生汝后当传位汝弟四海至广能立长君社稷之福也上顿首泣曰敢不如太后教因谓普曰汝同记吾言不可违也普即就榻前为誓书于纸尾署曰臣普记上藏其书金匮命谨宻宫人掌之
　　开宝六年赵普既罢相出为河阳三城节度使上书自愬云外人谓臣轻议皇弟开封尹皇弟忠孝全德岂有间然矧昭宪皇太后大渐之际臣实预闻顾命知臣者君愿赐昭鉴上手封其书藏之金匮
　　开宝九年六月上以晋王光义所居地势髙仰水不能及庚子步自左掖门至其第遣工为机轮激水注第中且数临视促成其役王性仁孝上雅钟爱尹京十五年庻务修举上数幸其府恩礼甚厚尝疾病殆不知人上亟徃视问为灸艾王觉痛上亦取艾自炙自辰至酉王汗洽蘓息上乃还疾良愈复徃视之赐以龙鳯毡褥又尝宴宫中王醉不能乘马上起送至殿阶亲掖之王帐下士髙琼左手执铠以出上顾见因赐琼等控鹤官衣带及器帛勉令尽心间谓近臣曰晋王龙行虎步且生时有异必为太平天子福徳非吾所及也冬十月初有神降于盩厔县民张守真家自言我天神之尊号黒煞将军玉帝之辅也守真每斋戒祈请风肃然声若婴儿独守真能晓其所言遂为道士上不豫驿召守真至阙下谢恩就建隆观设黄箓醮令守真降神神言晋王有仁心言讫夜召晋王属以后事左右皆不得闻但遥见烛影下晋王时或离席若有所逊避之状既而上引柱斧戮地大声谓晋王曰好为之癸丑上崩宋后使王继恩出召贵州防御使时立晋王之志素定乃不诣德芳径趋府衙程德玄先坐于府门德玄者善为医对曰我宿于信陵坊一夜有当关疾呼视则无人如是者三吾恐晋王有疾故来继恩异之告以故叩门与俱入见上且召之王大惊犹豫不行曰吾当与家人议之入乆不出继恩促之曰事乆将为他人有矣时大雪遂与王于雪中步至宫继恩使王止其直庐曰王且待于此继恩当先入言之德玄曰便应直前何待之有乃与王俱进至寝殿后闻继恩至问曰德芳来耶继恩曰晋王至矣后见王愕然遽呼官家曰吾母子之命皆托于官家王泣曰共保富贵勿忧也
　　甲寅太宗即位羣臣谒见帝于万岁殿之东楹帝号恸殒絶乙夘大赦天下常赦所不原者咸除之其赦文略曰先皇帝勤劳启国宵旰临朝万机靡倦于躬亲四海方成于开泰念农民之疾苦知战士之辛勤氛祲尽平生灵永逸而寒暄或厉寝疾弥留方臻偃革之期遽抱遗弓之叹猥以大宝付与冲人宜覃在宥之恩俾洽维新之泽可大赦天下常赦所不原者咸赦除之令缘边禁戢戍卒毋得侵挠外境羣臣有所论列并许实封表疏以闻必须面奏者合门使实时引对风化之本孝弟为先或不顺父兄异居别籍者御史台及所在纠察之先皇帝创业垂二十年事为之防曲为之制纪律己定物有其常谨当遵承不敢逾越咨尔臣庶宜体朕心以开封府判官著作郎陆泽程羽为给事中权知开封推官右赞善大夫贾琰为左正諌大夫枢宻直学士门下襄邑郭贽为著作佐郎正谏即谏议也避上名改之庚申以皇弟永兴军节度使兼侍中廷美为开封府尹兼中书令封齐王皇子山南西道节度使同平章事徳昭为永兴军节度使兼侍中封武功郡王贵州防御使德芳为山南西道节度使同平章事帝友爱尤笃不欲德芳异其称呼并诏王后魏氏三公主皆依旧为皇子皇女焉宰相薛居正加左仆射沈伦加右仆射伦即义伦也卢多逊为中书侍郎平章事枢宻使曹彬加同平章事副使楚昭辅为枢宻使十一月甲子追册故尹氏为淑德皇后越国夫人符氏为懿德皇后尹氏崇珂之女兄上微时娶焉

　　太祖太宗收复漳泉二州

　　陈洪进泉州仙游人幼有壮节颇读诗书习兵法及长以材勇闻因隶兵籍从攻汀州先登补副兵马使江南李煜以洪进累功擢为清源军节度泉南等州观察使干德元年四月清源留后张汉思年老醇谨不能治军务事皆决于副使陈洪进汉思诸子并为牙将颇不平欲圗害洪进汉思亦患其专明年夏四月汉思大享将吏伏甲于内将害洪进酒数行地忽大震栋宇将倾同谋者惧以告洪进洪进亟出众惊悸而散汉思事不成虑洪进先发常严兵为备洪进子文显文颢皆为指挥使勒所部欲撃汉思洪进不许一日洪进袖置大鎻从二子常服安步入府中直兵数百人皆叱去之汉思方处内闾洪进即自外鏁其门谓汉思曰郡中诸吏请洪进知留务众情不可违当以印见授汉思惶惧不知所为乃自门扇间投印与之洪进遽召将校吏士告之曰汉思不能为政授吾印矣将吏皆贺即日迁汉思外舍以兵卫送遣使请命于李煜又遣牙将魏仁济间道奉表来告汉思退居数年以寿终八月泉州陈洪进遣使朝十月魏仁济以陈洪进自称清源节度副使权知泉南等州听命于朝上先遣通事舍人王班赍诏抚谕十一月丁巳赐唐主诏具言所以纳洪进之意且将授旌节也己亥陈洪进遣使来朝贡癸夘唐主以表言陈洪进首鼠两端不听乞寝其旌钺上复以诏谕之唐主乃听命
　　太宗太平兴国二年闰七月庚寅朔以陈洪进将入朝遣翰林使程德玄徃宿州迎劳之八月丙寅陈洪进入见于崇德殿礼遇优渥赐钱千万白金万两绢万疋三年四月己夘平海节度使陈洪进用其幕僚刘昌言之计上表献所管漳泉二州得县十四户十五万一千九百七十八兵一万八千七百二十七癸未以陈洪进为武宁节度使同平章事洪进子前漳州刺史文颢为房州刺史前顺州刺史文显为登州刺史寻复以平海节度使文颢为通州团练使仍知泉州泉州衙指挥使文顗为滁州刺史仍知漳州五月乙酉朔御干元殿受朝德音赦漳泉管内给复一年明年从平太原封杞国公
　　雍熈元年进封岐国公洪进年老冨贵且极上言乞致仕优诏免其朝见二年以疾终年七十二废朝二日赐中书令谥忠顺

　　太祖太宗收复吴越

　　钱俶字文明杭州临安人祖镠因唐末黄巢之乱据有吴越之地为吴越国王俶即镠之孙也晋开运中为台州刺史累官至东南面兵马都元帅仍领镇海镇东节度使
　　建隆元年授俶天下兵马都元帅三月遣使贺登极
　　干德元年十月丁未俶遣其子惟浚入贡助南郊
　　开宝四年十一月上因出忽幸普第时俶方遣使遗普书及海物十瓶列庑下车驾卒至普亟出迎弗及屏也上顾见问何物普以实对上曰此海物必佳即命启之皆满贮瓜子金也普皇恐顿首谢曰臣未发书实不知此若知此当奏闻而却之上笑曰受之无妨彼谓国家事皆由汝书生耳固命普谢受之是冬俶遣其子镇海镇东节度使惟浚来朝贡
　　七年十月丁酉以俶为升州东面招抚制置使详见平江南
　　八年十二月先是上尝召进奏使任知果令谕旨于其王俶曰元帅克毗陵有大功俟平江南可暂来与朕相见以慰延想之意即当遣还不乆留也朕三执圭币以见上帝岂食言乎崔□向无敌今天下事势已可知保□然之丁夘俶请赴长春节朝觐
　　九年二月己未俶及其子镇海镇东节度使惟浚平江军节度使孙承佑来朝见于崇德殿宴长春殿先是车驾幸礼贤宅按视供帐之具及至即诏俶居之宠赉甚厚俶所贡奉亦増倍于前也三月庚子命俶劔履上殿诏书不名辛未以俶妻贤德顺穆夫人孙氏为吴越国王妃宰相谓异姓诸侯王妻无封妃之典上曰行自我朝表异恩也即令其子惟浚持诏赐之先是止数召俶与惟浚宴射苑中惟诸王预坐俶拜辄令内侍掖起俶感泣又尝令俶与晋王光义京兆尹廷美叙兄弟之礼俶伏地叩头得止上将西幸俶恳请扈从不许乃留惟浚侍祠遣俶归国是日宴讲武殿谓俶曰南北风土异宜渐及炎暑卿可早发俶泣涕言愿三岁一朝上曰川途迂逺竢有诏方来也先是羣臣皆有章疏乞留俶而取其土上不从于是命取一黄袱以赐俶封识甚固戒俶曰途中宜宻观及启之则皆羣臣留俶章疏也俶益感惧既归每视事功臣堂一日命徙坐于东偏谓左右曰西北者神京在焉天威不违颜咫尺俶岂敢宁居乎益以乘舆服御来献制作精巧每修贡必列于庭焚香而后遣之
　　太宗太平兴国二年九月吴越王俶将入朝先遣其子镇海镇东节度使惟浚来贡壬辰诏户部郎中侯陟至泗州迎劳之及惟浚至赐赉无等
　　三年二月以俶将至命四方馆使梁逈徃淮西迎劳之三月己丑以吴越王俶将至遣其子镇海镇东节度使惟浚至宋州迎省俶又先遣平江节度使孙承佑入奏事上优礼之己巳即命承佑护诸司供帐劳俶于近郊又命齐王廷美宴俶于迎春苑己酉俶见于崇德殿宠赉甚厚即日赐宴于长春殿俶僚佐崔仁冀黄夷简等皆预坐五月初俶将入朝尽辇其府实而分行为十五进犀象锦彩金银珠屯茶锦及服御器用之物逾距万计俶意求反国故厚其贡奉以悦朝廷宰相卢多逊劝上遂留俶不遣凡三十余进不获命会陈洪进纳土俶恐惧乃籍其国甲兵献之是日复上表乞罢所封吴越国王及解天下兵马都元帅之职寝书诏不名之制且求归本道上不许俶不知所为崔仁冀曰朝廷意可知矣大王不速纳土祸且至俶左右争言不可仁冀厉色曰今已在人掌握中矣去国千里惟有羽翼乃能飞去耳俶独与仁冀决策是日遂上表献所管州军上御干元殿受朝如冬至仪俶朝退将佐始知之千余人皆恸哭曰吾王不归矣凡得州十三军一县八十六户十五万六百八十兵十一万五千三十六以范旻权知两浙诸州事旻□学士卢多逊言杭州□且为朕行即当召□献内事奢僭地狭民瘠十升之逋罪至鞭背每笞一人则诸案吏各持其簿列于庭先唱一簿以所负多少量为笞数已则以次唱而笞之尽诸簿乃止少者犹积数十多者至笞百余讫于国除民苦其政旻既至悉条奏上请丁亥徙封钱俶为淮海国王以其子镇海镇东节度使惟浚为淮南节度使奉国节度使惟治为镇国节度使平江节度使孙承佑为泰宁节度使威武节度使沈承礼为安化节度使浙江西道盐铁副使崔仁冀为淮南节度使戊子德音赦两浙管内诸州仍给复一年
　　端拱元年八月戊寅武胜节度使太师尚书令兼中书令邓王钱俶卒上为辍视朝七日追封秦国王谥忠懿命中使护丧洛阳俶任太师尚书令兼中书令四十年为元帅三十五年穷极富贵福履之盛近代无比景德中有司请以礼贤宅为司天监真宗以先朝所赐不许大中祥符八年子惟演复表上之诏赐钱五万贯仍各赐第一区子惟浚惟治惟渲惟灏惟溍惟演惟济俶归朝廷从千余口后多贫悴会车驾出宗族数百人诉于上上令以米二万石付惟治分给之初俶祖父镠有子十三人更养他姓为己子以壮其宗族故其世裔繁多熈宁十年知杭州赵抃有请云钱氏子孙之坟在钱塘临安者芜废不治愿以龙山废佛寺为观使钱氏之孙道士自然居之诏从之改寺名为表忠观岁度一人以修其祠宇坟庙

　　太祖太宗亲征北汉

　　建隆元年五月辛酉以洛州团练使郭进为本州岛防御使兼西山巡检偹北汉也时上亲征泽潞北汉遣使以诏书赐李筠筠遂请北汉主举兵南下已为前导北汉主从之及筠败北汉主自太平驿遁还晋阳谓华曰李筠无状卒如卿言吾幸全师以归但恨失卫融卢赞尔【详见平泽潞】初卫融之被执也上诘融曰汝教刘钧举兵助李筠反何也融从容对曰犬各吠非其主臣四十口衣食刘氏诚不忍负之陛下宜速杀臣臣必不为陛下用纵不杀终当间道走河东尔上怒命左右以铁挝撃其首流血被面融呼曰臣得死所矣上顾左右曰此忠臣也释之命以良药传其疮因使融致书北汉主求周光逊等是年四月李筠执监军周光逊闲廏使李廷玉送于北汉纳欵求援其详见平泽潞约亦归融太平北汉主不报
　　八月忠武节度使张永德徙武胜节度使上将有事于北汉因宻访策略永德曰太原兵少而悍加以契丹为援未可仓卒取也臣愚以为每歳多设游兵扰其田事仍发间使谍狄先絶其援然后可圗上曰善九月壬寅李继勋帅师入北汉界烧平遥县虏掠甚众十月乙酉晋州言兵马钤辖郑州防御使荆罕儒战没罕儒恃勇轻敌常悬军深入北汉人多闭壁不出前后虏获甚众于是领千余骑抵汾州城下焚其草市而还夕次京上原北汉遣大将郝贵超领万众来袭黎明及之罕儒遣都监毡球副使阎彦进分兵以御贵超罕儒锦袍里甲据胡床飨士方割羊臂臑以食闻彦进小却即上马麾兵径犯其锋北汉人攅戈舂之罕儒坠马为北汉人所获罕儒犹格鬬手杀十余人乃遇害北汉主欲生致罕儒及闻其死求杀罕儒者戮之上痛悼不已擢其子守勋为西京武德副使因索京上原之将士不効命者黜之
　　二年二月北汉冦麟州防御使□重训也十一月晋州言败□数千计十二月乙未昭□军千余人斩首百余级
　　三年二月北汉冦晋潞二州守将撃走之三月上诏徙北汉降民于邢洛州计口给粟四月太原民四百七十人来降北汉都指挥使蔚进郝贵超与契丹悉兵入冦又撃走之
　　干德元年四月上既诛李筠将有事河东诏张晖入觐问以计策晖曰泽潞疮痍未复军旅一兴恐民不堪命不若戢兵育民俟冨庶而后圗之上慰劳遣还七月镇州兵马钤辖登州刺史高行本客省使曺彬等率兵入北汉界获生口数千人来献诏释之仍各赐钱米彬灵寿人其从母为周太祖贵妃上典宿卫尤器重彬彬非公事未尝入见平居燕会亦罕与上即位自晋州都监召彬入见谓曰我畴昔欲亲汝汝何故踈我彬顿首谢曰臣周室近亲列职禁庭安敢交结尊贵上益嘉奬焉八月丁亥王全斌复与郭进曹彬等帅师攻北汉乐平县降其拱卫指挥使王超等及所部兵一千八百人北汉侍卫都指挥使蔚进马军都指挥使郝贵超等悉畨汉兵来救三战皆败之遂下乐平即建为平晋军丙申北汉静阳等十八寨领守相率来降九月北汉主诱契丹兵攻平晋军命洺州防御使郭进濮州防御使张彦进客省使曹彬赵州刺史陈万通令步骑万余徃救之未至一舍北汉引兵去郭进御军严而好杀部下整肃每入北汉境无不克捷上时遣戍卒必谕之曰汝軰当谨奉法我犹赦汝郭进杀汝矣尝有军校诣阙诉进不法事上谓近臣曰所诉事多非实盖进御下严甚此人有过畏惧而诬罔之耳既命执以与进令自诛之进方奉表谢会北汉入冦进谓其人曰汝敢论我信有胆气今舍汝罪汝能掩杀北冦则荐汝于朝如败便可徃降勿复来也军校踊跃听命果立功而还进奏乞迁其职上悦而从之十一月上将有事于南郊命沿边诸将分道略北汉境磁州刺史晋隰等州都巡检使孟人李谦溥与郑州防御使孙延进绛州防御使沈继深通事舍人王浚等帅师出阴地以谦溥为先锋会霍邑谦溥又曰敌必乘我后当整众备之延进等又弗听谦溥独令所部擐甲俄顷追骑至延进等狼狈入谷中谦溥麾兵拒战北汉人乃退谦溥寻迁隰州刺史都巡检使如故十二月乙巳遣内客省使曺彬通事舍人王继筠分诣晋潞州与节度赵彦徽李继勋会兵入北汉境收其边邑及辽石州初北汉主嗣位所以事契丹者略不如世祖时每事必禀之刘旻庙号世祖于是契丹遣使持书来责其略曰尔先父穷来归我我先兄天授皇帝待以骨肉洎余继统益修前好尔父即世我用命尔即位柩前丹青之约我无所负尔父据有汾国七年止称干裕尔不遵先志辄肆改更李筠包藏祸心舍大就小无所顾虑始为觊觎轩□告段常尔父故吏本无大恶一日□是听非尔而谁我务敦大义□忍渝尔宜率德改行无自贻使币徃谢契丹执其役□丹故国用日削乃□王刘守光之子守光死居五台山为人多智能好讲华严经四方供施多积蓄故继颙常得其马以献又于栢谷置银冶募民凿山取矿烹银每岁输千斤因即其冶建宝兴军
　　开宝元年七月尝因北汉界上谍者谓北汉主曰君家与周氏世仇宜不屈今我与尔无所间何为困此一方之人也若有志中国宜下太行以决胜负北汉主遣谍者复命曰河东土地兵甲不足当中国之十一区区守此盖惧汉氏之不血食也上哀其言笑谓谍者曰为我语刘钧开尔一路以为生故终孝和之世不以大军北伐初北汉世祖女为晋护圣营卒薛钊妻生子继恩汉高祖典禁卫以世祖故释钊军籍馆于门下钊无材能髙祖衣食之而无所用其妻常居中钊罕得见怏怏因醉拔佩刀刺之伤而不死钊即自裁其妻改适何氏复生子继元而何与妻皆卒世祖以孝和帝无子使养继恩及继元皆冒姓刘氏继恩皤腹多髯长上短下乘马即魁梧徒步即侏儒事孝和帝尽恭昏定晨省礼无遗者及为太原尹选软不治孝和帝忧之尝谓宰相郭无为曰继恩纯孝然非济世才恐不能了我家事奈何无为不对是月孝和帝卧疾勤政阁召无为执其手以后事付之继恩始监国无为与侍卫亲军使蔚进不叶因出进守代州又建议渐斥去公族命继恩弟继忠守忻州继忠亦孝和帝养子也自称尝使契丹得冷痼病定襄地寒愿留养晋阳继恩责其观望趋令就道继忠颇出怨语或以白继恩寻缢杀之孝和帝殂继恩遣使告终称嗣于契丹契丹许之然后即位八月丙寅命客省使卢怀忠等二十二人领兵屯潞州将有事于北汉也戊辰以昭义节度同平章事李继勋为行营前军都部署侍卫步军都指挥使党进副之宣徽南院使曹彬为都监继筠为先锋康延昭为都监建雄节度使赵赞为汾州路都部署绛州防御使司超副之湿州刺史李谦溥为都监九月北汉主继恩怨郭无为初与其父言不助已且恶其专政欲逐之而未果是月加无为守司空外示优礼内实踈逺之也继恩服缞裳视事寝处皆居勤政阁其左右亲信悉留太原府廨或请召入令翊卫继恩勿听于是文武百官皆进秩继恩置酒宴诸大臣及其宗子饮罢卧阁中供奉官侯霸荣率十余人挺刄入阁反扃其户继恩惊起绕于堂屛风环走霸荣以刄椹其胸杀之无为遣兵以梯入屋杀霸荣并其党迎立继恩弟太原尹继元继恩立纔六十余日霸荣邢州人多力善射走及奔马尝为盗并汾间北汉主用为散指挥使戍乐平王全斌攻并汾荣率所部来归补内殿直未几复奔北汉为供奉官至是弑继恩谋持其首归朝旋为无为所杀□亟诛霸荣以灭口放人□境乃急遣使上表□刘继业冯进珂领军□监其军峯太原人继元妻□氏重勋兄幼事北汉世祖遂□河朔记作铜锅河与李继勋□之斩首二千余级获马五百匹□汾河桥傅太原城下焚延夏门继元遣将郭守斌领内直兵出战又败守斌中流矢退入城中是月三十日庚子继勋奏到丁未北汉左胜军使李琼来降十月上遣使赍诏至太原谕北汉主继元令降约以平卢节度使授之又别赐郭无为马峰等诏四十余道许授无为安国节度使马峰而下并与藩镇无为得诏色动但出继元一诏余皆匿之自是始有二志劝继元纳欵继元不从十一月契丹以兵来援北汉李继勋等皆引归北汉因入冦大掠晋绛二州之境三年二月乙夘命宣徽南院使曺彬马步军都指挥使党进等各领兵先赴太原戊午诏亲征己未以皇弟开封尹光义为东京留守枢宻副使沈义伦为大内都部署昭义节度使李继勋为河东行营前军都部署建雄节度使赵赞为马步军都虞侯先赴太原甲子车驾发京师丁夘次平桥顿彰徳节度使韩重斌来朝上谓之曰冦知我是行必率众来援彼意镇定无备将由此路入卿可为朕领兵倍道兼行出其不意破之必矣乃以重斌为北面都部署义武节度使洛阳祈廷仪副之己巳次相州庚午次磁州乙亥次潞州以霖雨驻跸时诸州馈饷毕集城中车乘塞路上闻之以为辇运稽留将罪转运使宰相赵普曰六师方至而转运使获罪敌人闻之必谓储峙不充非所以威逺之道但当择治剧者莅此州耳丙子命户部员外郎知制诰王佑权知潞州佑即发遣车乘行路无阻以枢宻直学士赵逢为随驾转运使仍铸印赐之北汉□侯刘继业冯进珂屯于团栢谷遣衙将领数百骑未侦逻会李继勋等促降继业进珂知众寡不敌亦领众罢其兵柄继勋等遂围城时北汉主为帝北汉主夜开宴羣臣及契丹使皆预宰相郭无为恸哭于庭曰今日以空城抗大军计将安出引佩刀欲自刺继元遽降阶持其手引之升坐盖无为欲以此摇众心也旬有八日获北汉谍者问之对以望车驾恨其迟耳上笑给衣酒戊戍次太原庚子观兵于城南筑长连城辛丑幸汾河作新桥以兵部员外郎中知制诰太原府事乙巳幸城东南始命筑长堤壅汾水先是议欲増兵攻城者左神武统军陈承昭进曰陛下自有数千万兵在左右何不用也上未悟承昭以马策指汾水上大笑因使承昭董其役丙午决晋祠水灌城丁未命李继勋军于城南赵赞军于西曺彬军于北党进军于东为四寨以副之北汉又乘晦突门潜犯西寨赵赞率众与战弩矢贯赞足未退时党进遣东寨都监李谦溥伐木西山以给军用谦溥闻鼔声即引所部兵赴之北汉人乃退上遽至观战怪所赴援者非精甲问之则谦溥也甚悦刘继业复以突骑数百犯东寨党进挺身逐之麾下数人随之继业走匿壕中北汉兵出援之继业随缒入城获免夏四月戊申朔幸城东观筑堤辛亥遣海州刺史孙方进领军数千人围汾州以判四方馆事任城翟守素监其军壬子复幸城东赐羣臣及诸军时服宴从臣甲申幸城北引汾水入新堤灌其城戊子幸城东南命水军乘小舟载强努进攻其城内外马步军都军头横州团练使王廷义亲皷之免胄先登流矢中其脑而颠庚寅廷义卒辛夘殿前指挥使都虞侯袁州刺史石汉卿亦中流矢溺死癸巳赠廷义建武节度使汉卿袁州防御使太原围急郭无为谋出奔因请自将兵夜撃王师北汉主信之选精甲千人命刘继业郭守斌为之副北汉主登延夏门自送之且伺其反是夕初甚晴霁已而风雨晦冥无为行至北桥因驻马召诸将而刘继业以马伤足先收所部兵入城矣守斌迷失道呼之不获无为不能独前乃兴麾下数十人亦还闰月戊申水自延夏门瓮城入穿外城两重注城中城中大惊扰上幸长堤观焉水口甚阔北汉缘设障为王师所射障不得施俄有积草自城中飘出直抵水口自塞郭无为复劝北汉主出降北汉主不听阉人卫徳贵极言无为反状明白不可赦北汉主杀之以徇城中稍定北汉人俄自西长连城潜出将焚我攻战之具我师撃走之斩首万余级夜半忽传呼壁外云北汉主降上令卫士擐甲开壁门八作使赵璲曰受降如受敌讵可半夜轻诺乎上使伺之果谍者诈伪也太原城久不下东西班都指挥使范旸李怀忠率众攻之战不利中流矢几死殿前指挥都虞侯赵廷翰率诸班卫士叩头愿先登撃之以尽死力上曰汝曹皆我所训练无不一当百所以备肘腋同休戚也我宁不得太原岂忍駈汝曺冒锋刄而蹈必死之地乎众皆感泣再拜呼万歳时大军多病而契丹亦复遣兵来援太常博士李光赞上言曰陛下应天顺人体元御极战无不胜谋无不臧四方恃险之邦僭窃帝王之号者昔日与中国为邻今日与陛下为臣矣蕞尔晋阳岂须亲讨重劳飞挽久驻师徒且太原得之未足为多失之未足为辱向来恃险之邦闻是役也竭心踊跃各有窥觎传曰邻之厚君之薄也岂若回銮复都屯兵马上党使夏取其麦秋取其禾既寛力役之征便是荡平之策惟陛下裁之况时属炎蒸候当暑雨河津泛溢道路阻难辇运稽迟恐劳宸虑上览奏甚喜复问宰相赵普亦以为然因使普召光赞慰抚之癸丑移幸城东罕山之南始议班师也己未徙太原民万余家于山东河南给粟庚申分命使者十七人发禁军护送之因屯于镇潞等州用绛人薛化光之策化光言伐木先去枝叶后取根柢今河东外有契丹之助内有人户赋输窃恐歳月间未能下宜于太原北石岭山及河东北界西山东静阳村乐平镇黄泽关白井社各建城寨扼契丹援兵起其部内人户于西京襄郑唐汝等州给闲田使自耕种絶其供馈如此不数年自可平定上嘉纳之壬戌车驾发太原我师陷敌百人上遣骁雄副指挥使浚仪孔守正领骑军徃救守正奋撃尽夺以还北汉藉我所弃军储得众粟三十万茶绢各数万丧败罄竭赖此以济戊辰次镇州六月庚辰诏车驾所过民无出今年秋租癸巳车驾至自太原曲赦京城繋囚是月北汉主决城下水注之台骀泽水已落而城多摧圮契丹使者韩知璠犹在太原叹曰王师之引水浸城也知其一而不知其二若知先浸而后涸则并人无遗类矣时契丹遣其将南大王来援屯于太原城下刘继业言于北汉主曰狄贪地弃信他日必破吾国今救兵骄而无备愿袭取之因籍河东之地以归中国使晋人免于涂炭陛下长享贵宠不亦可乎北汉主不从南大王数日辞还赠遗甚厚是歳契丹主明记为将下所杀九年八月丁未命伐北汉以侍卫马军都指挥使党进为河东道行营马步军都部署宣徽北院使潘美为都监虎捷右厢都指挥使杨光美为行营马军都虞侯
　　太宗太平兴国二年五月庚午命起居舍人辛仲甫使于契丹右赞善大夫穆被副之仲甫至境上闻朝廷议伐北汉而北汉实倚契丹为援迟留未能进飞奏俟报有诏遣行既至契丹主问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数契丹主颇欲留之仲甫曰信以成义义不可留有死而已契丹主知其秉节不可夺厚礼遣还上尝谓左右曰仲甫逺使絶域练达时宜可谓不辱君命若更得仲甫数人朕何患也
　　三年八月庚寅以隰州刺史李谦溥为济州团练使谦溥在隰州十年敌人不敢犯其境有招收将刘进者勇力絶过人谦溥抚之甚厚得其死力徃来境上以少撃众北汉人患之为蜡弹书以间进佯遗书道中节度使赵赞得之以闻上令械进送阙下谦溥诘其事进伏于庭请死谦溥曰我以合家四十口保汝矣即上言进为北汉人所恶此乃反间也上悟遽令释之赐以禁军都校戎帐服具进感激愿撃敌自効□祚破契丹事见迁防门□指挥党进出为忠武节度□晋潞邢洛镇冀等州治皆戎器□粟北汉主甚恐十二月乙丑幸讲武台观发机石射连弩上将伐北汉先习武事也
　　四年正月上初即位谓齐王廷美曰太原我必取之及议致讨召枢宻使曺彬问曰周世宗及我太祖皆亲征太原以当时人力而不能克何也岂城壁坚完不可近乎彬对曰世宗时史彦超败于石岭关人情震恐故师还太祖顿兵甘草地军中人多被腹疾因是中止非城垒不可近也上曰我今举兵卿以为何如彬曰国家兵甲精鋭人心忻戴若行吊伐如摧枯拉朽耳何有不可哉上意遂决宰相薛居正等曰昔世宗举兵太原倚北狄之援坚壁不战以至师老而归及太祖破狄于雁门关南尽駈其人民分布河洛之间虽巢穴尚存而危困已甚得之不足以辟土舍之不足以为患愿陛下熟虑之上曰今者事同而势异彼弱而我强昔先帝破此冦徙其人而空其地正为今日事也朕意决矣卿勿复言乃先遣常下参官督诸州军储赴太原庚寅以宣徽南院使潘美为北路都招讨制置使河阳节度使崔彦进攻其城东面彰德节度使李汉琼城南面柱州观察使曺翰城西面彰信节度使刘遇城北面翰以次当攻其西面而西面直逼汉主宫城尤险恶翰欲与遇易地自言我观察使班宜在节度使下遇弗可翰必欲易之议久不决上虑将帅不叶乃谕翰曰卿智勇无双城西北面非卿不能当也翰始奉诏八作使郝守浚守西面壕寨都监马军都虞侯米信步军都虞侯田重进充行营马步军都指挥使西上合门使郭守文判四方馆事顺州团练使梁逈监其军辛夘命云州观察使郭进为太原石岭关都部署西上合门祗候供奉官刘绪按行太原城西面壕寨阅视攻城梯冲器用
　　己酉命左右屯卫上将军张铎为京城内外都巡检车驾将北征二月辛亥诏以此月内暂幸玉津园宴射丙辰命宰相沈伦为东京留守兼判开封府事宣徽北院使王仁赡为大内都部署枢宻承旨陈崇信副之甲子车驾发京师戊辰次澶州有邀车驾者前驱叱之不退取视乃临河主簿宋捷上见其姓名喜以为师必有捷之兆三月庚辰朔驻跸于镇州□非古州北汉人依险阻郭进言契丹数万骑入冦□援絶北汉主复遣使间道赍蜡丸书求救进又得之徇于城下城中气始夺矣上幸太原甲子鲜晖等攻隆州西骁骑军校许均先登陷之均中八创杀三百余人获其招讨使李珣等六人以献继忠前护隰州白壁关屯兵前后入北汉境破三寨擒伪将校二人得铠甲鞍马牛羊生口数万计近戍闻之惧无功受谴乃以诚告继忠悉分虏获使列奏焉丙寅次侧石岭作闻捷奏平隆州诗庚午上至太原驻跸于汾水之东辛未幸城四面按视城垒攻具慰劳诸将以手诏谕北汉主继元传诏至城下守陴者不敢受壬申夜漏未尽上幸城西督诸将攻城天武军校荆嗣率众先登手刄数贼足贯双箭手中炮碎齿上见之亟召下赐以锦袍银带嗣罕儒兄孙也先是上选诸军勇士数百人以剑舞皆能掷剑于空中跃其身左右承之见者无不恐惧会契丹遣使修贡赐宴便殿因出剑士示之数百人袒裼舞挥刀而入跳掷承接曲尽其妙契丹使者不敢正视及是巡城必令舞劔士前导各呈其技北汉人乘城望之破胆上每躬擐甲胄冒犯矢石指挥戎旅左右有谏者上曰将士争效命于锋镝之下朕岂敢坐观诸军闻之人百其勇皆冒犯先登凡控弦之士数十万列阵于乘舆前蹲甲交射矢集太原城上如猬毛焉每诏给诸军箭数百万又顷刻而尽城中人云北汉主城中市所射之箭以十钱易一只凡得十余万只聚而贮之上笑曰此箭为我蓄也及城降尽得之甲戌幸诸寨乙亥幸连城视攻城诸洞时李汉琼率众先登矢集其脑又中指伤甚犹力疾上促召至幄殿视其创傅以良药上欲亲幸洞屋中劳士卒汉琼泣曰晋阳孤垒危若累卵诸将用命战士贾勇矢石注洞屋如雨陛下奈何以万乘之尊亲徃临之若不听臣请先死上乃止丁巳幸西连城楼五月己夘朔幸城西南隅夜督诸将急攻迟明陷羊马城北汉宣徽使范超来降攻城者疑超出战擒之以献斩于纛下旣而北汉主尽杀超妻子枭其首投于城外辛巳幸城西北隅北汉马步军都指挥郭万超来降壬午幸城南上谓诸将曰翌日重午当食于城中遂自草诏赐北汉主夜漏上有一刻城上有苍白云如人状癸未幸城南督诸将急攻士奋怒争乘城不可遏上恐屠其城因麾众少退城中犹欲固守左仆射致仕马峰以病卧家舁入见北汉主流涕以兴亡谕之北汉主乃夜漏上十刻遣客省使李勲上表纳欵上喜即命通事舍人薛文宝赍诏答之夜漏未尽幸城北宴从臣于城台继元降迟明刘继元率其官属素服纱帽请罪台下诏释之赐袭衣玉带金鞍勒马文武官各赐器币鞍马有差召升台劳问继元叩头曰臣自闻车驾亲征即愿束身归罪乃致陛下銮舆暴露尚敢以孤城死守盖亡命者惧死逼臣不得降耳上令籍亡命投继元者选其巨室者以从军法余赐服分隶诸将因顾钱俶曰卿能保一方以归于我不致血刄深可嘉也俶顿首谢北汉平凡得州十军一县四十户三万五千二百二十命刘保勲知太原府乙酉赦河东常赦所不原者并释之诸州县伪署如故特与给复二年王师所不及□旧城改为平晋县以榆次县为新并州诏授继元为右卫上将军彭城郡公辛夘宴刘继元及其官属继元献其宫人百余人上以分赐立功将校丙申幸太原城北御沙河门楼遣使分部徙军民于新并州尽焚其庐舍民老弱趋城门不及焚死者甚众九月乙亥齐王廷美进封秦王宰相薛居正加司空沈伦加仆射卢多逊兼兵部尚书枢宻使曹彬兼侍中文武官预平太原者皆迁秩有差初行赏功之典也

　　太祖太宗经制西夏

　　李彛兴夏州人父仁福本姓拓跋氏唐末拓跋思恭镇夏州统银夏绥宥静五州地讨黄巢有功赐姓李思恭卒弟思谏代为定难节度使思谏卒思恭孙彛昌嗣梁开平中彛昌遇害将士立其族子蕃部指挥仁福亦统银夏绥宥静五州之地仁福卒子彛兴嗣周初加中书令显德初封西平王世宗即位加太保恭帝初加太傅宋初加太尉北汉刘钧结代北诸部来冦麟州彝兴遣部将李彛玉会诸镇兵御之钧众遂引去建隆初献马三十匹太祖方事征讨大喜攻玉为带亲临视之召其使问曰汝帅腹围几何使言彛兴腰腹甚大如合抱之木太祖曰汝帅真福人也干德五年九月卒追封夏王子克睿嗣彛兴之卒自权知州事授检校太傅定难军节度使
　　太平兴国三年五月卒子继筠嗣　四年上征北汉继筠遣银州刺史李光逺绥州刺史李光宪率蕃汉兵列阵渡河畧太原境以张军势　五年卒弟继捧嗣七年五月绥州刺史李克文表言继捧不应承袭请遣使与偕至夏州谕令入朝克文继捧从父也继捧来朝自称诸父昆弟多相怨怼愿留京师尽献其地上遣使诣夏州护继捧缌麻以上亲赴阙十一月己酉以继捧为彰德节度使其弟继迁时年十七勇悍有智谋不乐内徙伪称葬乳母以兵甲寘柩中与其党数十人奔入蕃族地斥泽出其祖彛兴像戎人皆拜泣继迁自言我李氏子孙当复兴宗诸族帐稍稍归附奉表诣麟州贡马及槖駞等敕书诏谕继迁不出
　　雍熈元年九月知夏州尹宪与巡检使曺光实选精骑夜发兵掩袭地斥泽斩首五百级焚四百余帐获迁母妻及羊马器械万计继迁复结婚于帐族之酋豪凡数妻渐以强盛
　　二年二月帅众攻麟州使人绐都巡检使曺光实曰我数奔北不能自存矣公许服降请期日于葭芦川光实勇而无谋信之及期继迁设伏兵于隐蔽止领数十人迎光实从百骑赴之继迁前导而行忽举手麾鞭伏兵尽起光实遂被害上闻之惊悼遣判四方馆事田仁朗合门使王侁副使董愿宫苑使李继隆发边兵撃之有言继迁悉知朝廷亊葢由李继捧漏泄乃出继捧为崇信节度使李克宪为道州防御使与博州防御使李克文并归治所命著作郎韦亶殿中侍御史李式武元颕为通判专领州事继迁遂围三族寨寨将折遇乜杀监军使者与继迁合田仁朗行次绥州请益兵上闻三族陷大怒亟遣军器库使刘文裕自三交疾驰代仁朗文裕未至继迁乘胜亟攻抚宁寨仁朗喜曰戎人随逐水草散保岩穴常乌合猬聚胜则进败则走不可穷其巢穴今乃啸聚数万尽鋭以攻孤城抚宁小而固戍卒少而精非旬浃所能破我俟其困以大兵临之分遣强努三百邀其归路北敌成擒矣规画已定日纵酒樗蒱以示闲暇王侁等媒孽之上遣使者召仁朗下御史狱劾问请益兵及陷三族状仁朗对曰所召银绥夏三州兵本州岛皆以守备不遣有兵千余乃曺光实旧卒器甲不整故请益兵转运刍粟复未备三族寨去绥州道逺非元诏所救也昨臣已定擒继迁策会诏至不果因言继迁得羌戎情冝且降优诏怀柔之或掲厚赏啖部落酋长令斩其首不尔恐渐且难制大为边患益兵深入其地无益也御史以其状闻上大怒切责史府官吏御史遂劾之大理奏仁朗坐死上特贷之责授商州团练副使王侁等出银州□千六百余级生擒八十人器甲百八十六枭□牛羊畜三万计□等保香族追□十七人生擒四十□余级又破保洗两族□千计麟州三族寨蕃部二千余□六十四人纳马赎罪愿助讨李继迁入浊轮川斩贼首五千级酋豪二十其将折遇乜皆遁去命内客省使郭守文自三交乘置徃与侁等同领边事侁等又破银州杏子平东北山谷内设邵浪悉讹等族及浊轮川东兎头川西诸族生擒七十八人枭五十九人俘三百三十六人招降千四百五十二户六月守文与尹宪等引兵至盐城吴移越移四族皆奔有岌伽罗二十四族怙众不率宪等袭撃之斩首数千级生擒百人焚千余帐获牛畜万计于是银麟夏三州诸蕃悉归附凡百二十五族合万六千一百八十九户折遇乜穷蹙来降独咩嵬族酋豪招怀不至擒斩以徇并灭其族七月癸未诏昨为河西三族蕃部都监折遇乜并夏州李继迁啸聚冦边因发兵防遏抚绥近观奏报并已分屯其兵令下并州潘美及夏银绥等州常具蕃部动静飞奏以闻朝廷数以书招喻继迁及同恶蕃部继迁亦尝遣孔目官张浦诣知环州陈德元自陈归顺之意然继迁终不肯降益侵盗边境
　　端拱元年五月宰相赵普建议欲复委继捧以夏台故地俾圗之继捧时为感德节度使即召赴阙上亲书五色金花笺赐继捧国姓改名保忠授定难节度使赐以所管五州钱帛刍粟田园等命右卫第二军都虞侯王果领兵千人护送之十二月保忠言继迁悔过归顺以为银州刺史洛苑使加保忠同平章事然继迁实不降已而保忠又言继迁诱蕃戎入冦乞师守御
　　淳化二年正月命商州团练使翟守素率兵屯夏州继迁闻守素将兵来讨恐惧七月奉表归顺授银州观察使赐以国姓名曰保吉外示归顺而阴与保忠相结诱荒盗戎蛮冦边不已陜西转运使郑文宝建议以为银夏之北千里不毛但以贩青白盐与边民愽籴粟麦充食愿禁之许商人贩安邑解两池售于陜西官获其利且困羌戎则保吉可不战而屈上从之诏自陜以西有私市青白盐者皆坐死募告者差定其罪行之数月犯法者益众羌戎乏食四十二族首领盟于杨家族引万余骑冦环州石昌镇知州程德元与殿头髙品李神福等率三百骑撃走之后七日复来冦屠小康堡内属万余帐亦叛稍稍归保吉而商人贩两池盐者多取他径出唐邓襄汝间吏不能禁
　　四年八月上命翰林学士钱若水驰传视之弛新禁复旧制内属羌戎渐复归顺
　　五年正月灵州及通逺军皆言赵保吉复围保赛掠居民焚积聚上怒曰保吉□廷姑务含容赐以国姓□厚仍通其关市□矣乃敢如是□李继隆为何□诛保吉保吉之□保吉纳欵授银州观察使□及保忠与保吉阴为唇齿之依置平夏留其将佐李贵等绥州文岯上言保吉忘主上养育之恩复兹猖獗今保□之计若绥州摇动则平城不可守矣保吉果遣其□三畔率众暴至将驱其吏民会平夏文岯出兵撃三畔败走斩首五百级获马一百匹以文岯知州事左正言直昭文馆王禹偁言伏覩国家出偏师讨李继迁臣淳化二年任商州团练副使翟守素两曽任夏州驻泊因与臣同看报状见李继迁进奉事守素言此贼未是由衷必恐中怀反侧又言继迁曽被左右暗箭横贯于鼻偶然不死今面上疮痕尚存臣窃谓此贼不必劳力而诛自可用计而取况讨伐之义权变为先汉光武彭宠据有渔阳攻伐未下家奴子宻窃发肘腋斩首而来唐元和中李师道父子盗据全齐四五十年倔强难制其禆将刘悟倒戈攻城遂至族灭近代刘知俊兄弟以同州叛入李茂贞梁祖下诏有得知俊者赏缗钱一万与节度使得其弟者赏缗钱五千与刺史一月之间生擒其弟谚曰重赏之下必有勇夫兵法使贪使愚言贪者利其财愚者不计其死也今继迁本是匹夫偷生假息本无财利以结人心若数其罪恶晓谕畨戎多立赏赐高与官资使左右生心畨戎并力继迁身首不枭即擒何必苦烦睿畧多举王师且自陜以西歳非大稔加之馈饷转恐凋残河北虽是丰登预修边备况此贼通连北狄朝廷具知撃东南而备西北正在此时三月保忠闻继隆将兵来诛保吉乃先携其母及妻子卒吏壁野外上言已与保吉解仇贡马五十匹乞罢兵上怒即遣中使命继隆移兵撃之继隆兵压境保吉欲圗保忠而并其众夜袭保忠保忠方寝闻难作单衣被髪骑骏马走还城中资财器用保吉悉夺之保忠尝遣指挥使赵光嗣入贡光嗣颇输诚欵诏补礼宾副使保忠动静光嗣必以闻及保忠阴结保吉光嗣出家财散士卒誓以効顺保忠还城光嗣报之开门纳王师继隆入夏州擒保忠繋以银铛鎻之槛车送阙下保吉引众遁去四月诏以赵光嗣为夏州团练使削赵保吉所赐姓名上以夏州深在沙漠本奸雄窃据之地诏隳其城迁其民于银绥等州五月丁夘以保忠为右千牛卫上将军封宥罪侯诏畧曰不讨继迁开狡兎之三穴潜疑光嗣持首鼠之两端七月继迁遣牙校以良马来献且谢过犹称所赐名八月又遣其将佐赵光祚张□绥州纳欵遣其弟廷信奉表请罪十一月遣内侍张崇贵持诏谕继迁赐以茶药器币衣物等□亲已失辅车之势
　　至道元年正月继迁遣张浦来献蕃戎所产槖駞葢浦在西夏多年继迁实奉为谋主三月上令卫士翘阙超乘引强夺槊于后园召浦观之上意欲威示戎狄使不敢轻大宋浦大骇上笑问浦戎人敢敌否浦曰羌部弓弱矢短但见此长大人固已逃遁况敢敌乎皆贫寠饮食被服粗恶无可恋者岂能永保富贵继迁上言自去年遣人入朝勑禁抄掠今境上戎人不禀诏旨频肆攻刼本部不敢禁御恐边吏诬奏无以自明诏答曰先敕边臣各谨封畧无辄相侵内属戎人所盗羊马钱物今并以还卿且恕其罪自今敢犯卿者当诛之也上因谓侍臣曰继迁游魂孤孽贪利忘义朕欲开其迷复之路渐加控制近闻仓皇失据不自宁处传信边将各守封疆无相侵轶亦畏我之兵锋耳六月遣合门副使冯讷中使贾继隆赍诏谕继迁欲授鄜州节度使继迁不奉诏上谓宰相等曰继迁负固不庭啸聚边境朕君临四海须与含容昨者赐以诏书俾移镇守而狂不奉诏尚恣陆梁朕哀此孽重死亾之非久也宰相等对曰继迁器识凡下自叛涣以来引亲校张浦为谋主军中动静一以谘之遂能倔强穷庐茍延岁月者浦之力也今陛下走一介致之继迁内失腹心之用矣沿边蕃部族帐居多继迁威以淫刑胁而用之近闻各怀怨望渐致携离则继迁外失夷落之助矣内外乖絶形势可见而乃偷安巢穴靡顾存亡茍不为蕃部所擒则必有刺客起于帐下今丹延环庆之地田川重复非但冦不能窥伺惟灵武一道是其凑进之路国家已严堡障练兵聚粟继迁率乌合之众徃来沙碛犹困兽处于槛穽但自跳跃岂能为人患乎乃以张浦为郑州团练使留京师转运副使郑文宝先建议于灵州南界积石岭筑城号清逺军在瀚海中距灵环皆三四百里地不毛无泉水文宝大发民版筑益负粮水于数百里外关右之民始皆恣怨城垒既就戍兵数千人转饷共馈益为劳扰自同华抵环庆运粟一斗为钱七百刍一围为银一两陜西民冨者鬻田园贫者卖妻子以供力役自初筑城募邠泾寕庆等州民以榆槐杂木及猫狗鸦鸟至者厚赏之地舄卤种植皆立枯数百里无草木禽鸟皆死未几山水大出壤钓桥陷羊马城数处前后费官钱数十万计李继迁酋长有嵬啰嵬悉者文宝以金帛诱之令阴圗继迁嵬啰等尽以其事告继迁因上表谢罪九月知清逺军张延州言李继迁帅千余骑来冦出兵撃讨之诏复夺其所赐姓名
　　二年三月环庆总管皇甫继明受诏护送辎重赴灵州继明先约灵州田绍斌率军迎援会继明被病白守荣马绍忠等请率兵先徃继明虑守荣等轻佻与戎人接战失利因谓之曰我疾少间遂矍铄被甲上马强行至清逺军卒绍斌过咸井贼踰三千余来破阵且行且鬬至耀德凡杀千人明日冦复尾后绍斌为方阵使被伤者居中自将骑三百步努三百与敌兵确于浦洛河大败之初绍斌与守荣等为期既而继明卒故后一日遂为贼所围守荣等欲撃之绍斌曰蕃戎猛勇不可追也勿弃辎重与战当按辔结阵徐行守荣等忿曰我不受若节制但率兵来迎勿预吾事绍斌因别率所部去辎重四五里而舍继迁初见绍斌旌旗不敢撃守荣等自欲邀功与战贼先伏兵以羸骑致师伏发守荣等皆败丁夫骇遁蹂践至死者无数刍粟四十万悉为李继迁所获绍斌率所部徐还入保清逺军四月甲戌以侍卫马军都指挥使李继隆为环庆灵等州都总管殿前都虞侯范庭召副之率师讨继迁诏绍斌为本州岛都总管兼内外都巡检使初诏调发灵州军储分道护送冦至易为备御而民力不匮转运使卢之翰违诏擅并为一及败上怒命国子博士王用和乘传捕之翰及转运使窦玭繋狱验问五月继迁率万余众冦灵州四方馆使曺璨自河西入奏上召宰相等于北苑门语其故曰继迁剽刼辎众之后颇猖獗自恣輙窥灵武驱乌合之众颇坚城之下固无持久之理却缘城中人赍表告急为贼所获贼以为危窘因顿兵未即引去卿等宜熟虑之朕固有成筭矣吕端曰灵武军储乏少贼党又据瀚海津要环庆路不通臣思以为朝廷宜于麟府丹延环庆三道各发劲卒约轻赍径走平夏攻取继迁帐幕继迁必顾惜巢穴望风引退如此则灵武之围解饟道得通矣上曰不然三道起兵深入所发甲卒凡几万人何人为将领何人将辎众况塞垣表里砂碛三道兵马于何处会合须更熟筹不可轻举向者刍粟朕令分三軰护送丁夫悉持弓矢自卫兵级拒马劲弩令为方阵而行冦至则分布拒马发劲弩士卒成列以待之诚能遵守纪律岂致败衂而将校皆自率胸臆不用条教当冦之暴集战未暇施设而丁夫已溃乱相蹂践而死盖谋之不臧违朕节制所致也参知政事张洎曰盛暑之月水泉乏絶刍粟未集而议者欲以三道举兵深入以分贼势陛下以为未见其利诚如圣旨时贼围灵州岁余地震二百余日城中糗粮皆竭潜遣人市籴河外宵运以入间出兵撃贼司天言荧惑犯舆鬼中积尸秦雍之分当有兵上语宰相等曰天文谪见如此秦地民罹其灾五星凌犯朕常候之未尝无其应朕旦夕念之不遑宁处李继隆等兵马已到环庆贼闻王师之至固已破胆其如灵州救援未及万一不守城中皆汉民尽为此贼所屠戮自壁闭已来居人乏食饿死必众因嗟叹久之辛亥降手诏曰灵州孤絶救援不及贼酋猖獗未就诛夷居庙堂侍帷幄者正合运奇兵而伸硕画宜令宰相吕端知枢宻院事赵镕等各述所见利害再护送军储至灵武合发军民多少举兵深入贼境以速剿灭用兵几何何人将领何人监护直抵灵武今日实封来上吕端等相率诣长春殿见上言曰臣等若各陈所见恐乖询谋佥同之义望许共为一状陈其利害张洎越次奏曰吕端等备位辅弼上有所询问反缄黙而不言深失谋谟之体端曰洎欲有言不过揣摩陛下意耳必无逆鳞之理在河上馈运艰难党项率先顺命灵武地□度塞门经盐州抵回乐□灵武可以控守者缘路在党项继迁以党项余孽据平夏全壤振军车大出则鸟惊鱼散莫见踪由若般□屯使行刼夺其事一也军须所急莫若井泉自环庆至瀚海七百里斥卤枯泽无溪涧川谷荷戈甲而受渴乏虽勇如贲育亦将投身死地又安能与羣贼争锋哉其事二也自逆贼滔天灵州闭垒継迁之众践蹂四郊田畴日荒樵苏路絶负尸而汲易子而食备御理尽飞走望断岂能复为国家坚守者乎其事三也假使灵州围解瀚海尘清朝廷须当召发甲兵褁送粮草未逾终歳辇运复兴乃是以日系时而转输无已驱秦雍之百姓供灵武之一方使无辜之民膏涂原野朝廷大计岂若是乎其事四也况继迁或成或败未足致邦国之安危灵武或存或亾岂能系边隅之轻重得失大较理甚昭然以臣愚见所谓灵武封壤必不可以实时保守灵武士伍必不可深入应接牵拽兵马必不可令起离本处若除此道纵使良平复生亦不能为谋矣圣人以天下为度者不以细故为嫌弃地戢兵从权之上治也上初有意弃灵州既而悔之及览洎奏不悦却以付洎谓之曰卿所陈朕不晓一句洎皇恐流汗而出上乃召同知枢宻院事向敏中等谓之曰张洎上言果为吕端所料朕以其疏还之矣上初以田绍斌为李继隆之副继隆遣护军冯讷入奏言洛浦之败绍斌握精卒登垄上顾望不救自言灵武非我不能守欲圗方面有异志上大怒曰是尝背太原来降今日复首鼠两端真贼臣也立遣使捕繋诏狱鞫问贬为右监门卫率府副率虢州安置以慕容德知灵州殿前都指挥使王超为夏麟府州都总管兼都排阵使上以李继隆言绍斌逗遛境上乃部分诸将继隆自环州范廷召自延州王超自夏州步军都虞侯丁罕自庆州西京作坊使张守恩自麟州五路率兵抵乌白池皆授以方畧师已有期银夏钤辖卢斌求对恳言曰蕃夷之族马骄兵悍徃来无定败则走境疾战沙漠非大兵所利不若坚保灵州于内地多积刍粟以师援送茍其至也会兵首尾撃之庶几无枉费且不失固国之上策上不从改授斌环庆钤辖领兵二万为继隆前锋斌谓继隆由灵州趋乌白池月余方至若自环州槖驼路纔十日程耳继隆因遣其弟继和驰驿上言赤柽路回逺乏水请自清冈峡直抵继迁巢穴不及援灵州上怒召继和于便殿诘之曰汝兄如此必败吾事矣因手书数幅切责继隆命引进使周莹赍诣军前莹至兵已发矣
　　九月继隆与丁罕守恩见贼不撃率兵归范廷召遇贼大小数十战斩首五十级生擒指挥使等二十七人马二千匹上初以□兵崇政殿列阵为攻撃之状刺射之节且令多□及遇贼布阵万弩齐发贼无所施其技矢纔一发贼皆败走凡十六战而抵其巢穴悉焚荡之贼中老幼不能走者继迁悉埋于沙中但露其首部落降者皆曰人马死者大半不能化矣夷语谓活为化言不能自活也上因顾马步军都虞侯传潜等曰此行合战与师还之期悉如所料但诸将不能尽依方略致此贼遁逸朕自即位未尝如此杀戮盖事不可容耳师兴以来夏秋之际躬自谋度炎热尤甚未尝宁息大抵行军布阵当负持重虽□勇者率数千人以先犯贼亦无能损益适足挠乱行伍朕每深诫之违令者必斩果无敢轻率者布阵乃兵家大法非常情所究小人有轻议者甚非所宜朕自为阵圗与王超令勿妄示人超回日汝可取圗观之潜等再拜谢而退初命五将出师卫州团练使李重贵实为麟府路浊轮寨都将得对便殿因言贼居沙迹中逐水草牧畜便于战鬬利则进不利则走今五路齐入彼畏我兵势太盛或不接战且谋逺遁欲追则人马乏食将守则地无坚垒贼既未平臣軰何颜以见陛下上善之赐以御劔又累遣使抚劳及诸将果无大功上思其言命重贵为并代副总管
　　三年二月李继迁以蕃部归顺者众遣兵屯駞槖口西北双堆以遏絶之李继隆遣都虞侯田敏与内殿崇班刘承藴等讨之破其众万余斩首二千级获战马铠甲万计继迁单骑遁去三月傅潜等言护送二十五州军刍粟已入灵州会上不豫因止其出师

　　太平治迹统类卷二

　　●钦定四库全书

　　太平治迹统类卷三

　　（宋）彭百川 撰

　　太宗圣政

　　太平兴国二年□众思广振淹滞以资其□又于科场中非敢望拔十得五之具矣建隆初三馆所藏书仅□诸国尽焚其圗籍惟蜀江南最多得蜀书一万江南书一万余卷又下诏开献书之路于是天下书复集三馆篇帙稍备自梁氏都汴正明中始以今右长庆门东北小屋数十间为三馆湫隘纔蔽风雨周庐檄道出于其侧卫士驺卒朝夕喧杂每诸儒受诏有所论撰即移于他所始能成之皇上初即位因临幸周览顾左右曰若此之陋岂可蓄天下图藉延四方贤俊也即诏有司度左升龙门东北旧章辂院别建三馆命中使督工徒晨夜兼作其栋宇之制皆亲规画自经始至毕功临幸者再轮奂壮丽甲于内庭　二月丙辰朔诏赐名为崇文院西序启便门以备临幸尽迁旧馆之书以实之院之东廊为昭文书南廊为集贤书西廊有四库分经史子集四部为史馆书六库书籍正副本凡八万卷策府之文焕乎一变矣　丙申合祭天地于南郊大赦国初以来南郊四祭及感生帝皇地祗神州凡七祭并以四祖迭配上即位但以宣祖及太祖更配于是合祭天地始奉我太祖升侑焉　六年三月诏中外文武百官等自今或知民间利病及时政得失上书直言无有所隐　冬十月癸酉羣臣奉表加上尊号曰应运统天睿文英武大圣至明广孝凡三上乃许之　十一月甲辰改政武徳司为城隍司上尝遣武徳卒潜察逺方事有至汀州者知州王嗣宗执而杖之缚送阙下因奏曰陛下不委任天下贤俊而猥信此辈为耳目切为陛下不取上遂大怒遣使械嗣宗下吏削秩既怒解嘉嗣宗直节令迁其官　庚戌上亲享太庙辛亥合祭天地于圜丘大赦御干元殿受册尊号先是有秦再思者上书愿勿再赦且引诸葛亮佐蜀数十年不赦事上颇疑之以问赵普普曰国家开创以来具存彝制三岁一赦所谓其仁如天尧舜之道也刘备区区一方无足师法上然其对赦宥之文遂定　七年四月以枢密直学士窦偁中书舍人郭贽并叅知政事五月上谓赵普曰朕每读书见古帝多自尊大深严宜谁敢犯颜言事葢不降情接纳是自蔽聪明或喜赏怒刑岂能服天下之心哉普曰帝王若赏罚无私内外无间上求其理下竭其诚驯致太平亦不为难事上又问治民之道复有何术普曰陛下恤念生民每闻利病无不即日施行古圣王爱民之心止于此矣六月□删正之或荐王薄成都王着有□充翰林侍读　冬十月□兵者不祥之器圣规戒每退□正道以齐□矣更俟五七年普曰陛下爱民之意发□□□是月改讲武殿为崇政殿□朕亲选多士殆忘饥渴召见临问以□度使岩野无遗逸而朝廷多君子尔朕每见□间有端雅为众所推誉者朕代其父母喜或召拜近臣必为择良日欲其保终吉也朕于士大夫无所负矣一日又谓宰相曰唐置采访使葢欲察官吏善恶民间疾苦然所命者官髙则权势太重官卑则威令不行又所过州县承迎不暇岂能审知利害但虚有其名耳曷若谨选羣才各分任使有功无过但国家选才最为切务人君深居九重何由徧识必须采访茍称善者多即是操履无玷若择得一好人为益无限古人言得千良马不如得一伯乐十利劔不如得一欧冶此言殊有理朕孜孜访问正要求人庶得良才以充任使也赵普曰帝王进用良善实佐太平之理然于采择要在得所葢君子小人各有党类先贤谓观过各于其党不可不谨也上然之　七月叅政郭贽坐事黜之荆南中书惟赵普宋琪等普恩礼稍替将复命相廷臣独李昉宿旧上以琪先入庚辰以琪为刑部尚书昉守本官叅政　八月诏军国政要委李昉撰録【官制门】九月乙丑上谓宰相曰朕视万民如赤子念其耕稼之勤春秋赋租军国用度所出恨未能去之比令两税三限外特加一月而官吏不体朝贽自求课最恣行捶挞督令办集此一事犹伤和气宜下诏申儆之乃诏诸州长吏察访县属有以催科用刑残忍者论其罪又谓宰相曰民诉水旱即使检覆立遣上道犹恐后时颇闻使者或逗遛州县虑赋■〈禾悤〉违期日行鞭棰民亦俟检覆改锺若此稽缓岂朕勤恤之意乎自今遣使检覆其地之逺近事之大小立限以遣之　十月上又谓宰相曰近日内外政事渐成条贯逺近官吏无不畏谨朕思之不觉自喜日行好事利益于人便是修行之道假如饭一僧诵一经不知何功徳朕夙夜孜孜固不为己每焚香惟愿民庶安辑不近理之事断不为也大凡为君为臣常宜兢畏不可放逸后唐庄宗夹河相持千征万战备尝艰苦天下甫定便恣溺惑不及三年果致倾覆若此可为鉴戒宋琪曰陛下勤俭于已厉精政务以百姓心为心所谓其身正不令而行也是月司徒兼侍中赵普罢为武胜节度使兼侍中十一月壬子以叅政宋琪李昉并本官同平章事上尝谓曰世之治乱在赏与罚当其功罪无不治琪曰赏罚二柄□赏罚至公未有不致太平也昉初□疑多逊屡诸昉人或告昉□上语及多逊事昉□直一钱昉始□□□□□朕布素时□碑之卧治因诗导之对曰普昨至中书谓无阶上答庶来世得効犬马之力臣既谕君臣始终之分可谓尽善矣壬申李穆吕蒙正李至并为左谏议大夫参知政事枢密学士张齐贤王沔并为右谏议大夫同签事枢密事上因谓之曰朕为官择人惟恐不当今两制之臣十余皆文学通优操履方洁穆居京府尤好严肃故兹奬推公也上又曰朕览前书备见歴代治乱太抵君臣之际先要情通则道合故事皆无隐言必可用朕厉精求治卿等为朕股肱耳目设有阙政宜悉心言之断在必行采访外事条白于朕虽浮泛之说亦以闻也凡人在下位见当世之务不合理者则怏怏于心得列髙位得以献可替否尽展素所藴蓄矣或所言不中程度亦当共议而更之俾协于道朕每行之事偶有未当久之寻绎唯自咎责耳固不以居尊自恃使人不敢言也宋琪曰前代羣臣上章论事或比之触龙鳞今陛下喻臣等以事无长短并许敷奏彼思贤若渴从谏如流者要未能比方我圣徳也敢不竭诚上副明诏
　　雍熙元年三月选秘书丞杨延庆等十余人分知诸州上谓宰相曰刺史之任最为亲民茍非其人则民受其祸□　乙丑召宰相近臣赏花于后苑上因曰春气暄和万物畅茂四方无事朕以天下之乐为乐宜令侍从词臣各赋诗赏花赋诗自此始是日羣臣奏事退上谓之曰卿等所奏簿书乃是常事唯时务不便尤须极言其失无有所隐朕当裁酌从长而行茍言不当亦不责也宋琪曰陛下英明临照无所不周而尤虚懐聴纳所恨愚短不能上副圣心　五月丁亥幸城南观麦还幸玉津园观鱼宴射谓近臣曰朕观五代以来帝王始则勤俭终则乃忘其艰难恣为逸豫不恤士众妄生猜忌覆亡之速皆自贻也在人上者当以为戒　丁丑干元文明二殿灾　丁亥诏求直言其略曰既延灾于正殿葢示谴于渺躬岂非刑赏有愆措置乖当或近习屏蔽致物情壅塞赋调未得均一贤良多所沦滞有一于此足斁政经中外羣臣各期无隐因谓宰相曰朕访求谠直以规已失昔禹拜昌言世称其明今之谏者茍能切中时病朕岂惜夏禹之拜乎且为君之道要在广闻外事分别善恶朕御天下兢兢业业行将十年每念封疆万里身居九重人情未能尽达若全不采聴则官吏可否生民利病何从而知古者凝旒黈纩于今世则未尽理国之理宋琪曰□所以髙视广聴导达物情陛下□伸理之官吏惰慢者□不倦遂致和□或知民□壅塞故□辝狂悖上不之罪□帝王多以尊极自居朕每与卿等欵曲商搉时事葢欲使卿等直道而行杜絶请托勿以众口□上谓宰相曰闻台中鞠狱御史多不躬亲委之胥吏民不寃法不滥岂可得也乃诏御史革狱必须躬亲不得専任胥吏　八月癸巳有布衣以皂囊封书献上者上览之皆常事也且辞多狂妄上弗加责　九月上谓宰相曰今岁西成四方大稔人民亦无疾疫皆上天垂佑所致当与卿等力行数事以答天意　癸巳岚州献牝兽一角似鹿以为祥麟宰相宋琪等拜表称贺上曰珍禽奇兽奚益于事方内大宁风俗淳厚此乃为上瑞也　二年秋七月上谓宰相曰国家以百姓为本百姓以食为命故知储蓄为急务昨江南灾旱甚急遣使赈贷果无流亡盗贼之患若非积聚何以救之　庚申诏诸路转运使及诸州长吏専切督察知仓官吏等依时省视仓粟勿使毁败其有计度支用外设法变易或出粜借贷与民及转输京师如不省视而致损官粟者虽去官犹论如律　九月己亥坊州献一角兽上且谓宰相曰时和年丰兆民安泰斯为上瑞鸟兽草木夫何足云十二月上谓李昉等曰中书枢密朝廷政令所出治乱根本系焉且天下广大卿等与朕共理当各竭公忠以副任用人谁无婣故之情茍才不足称不若遗之财帛耳朕亦有旧人若果无取未尝假以名器也卿等其戒之　三年七月左谏议大夫签书枢宻院事张齐贤言事颇忤于上意于是上问近臣以御戎计策齐贤因请自出守边　戊子授齐贤给事中知代州与都部潘美同领沿邉兵马　十月丙申朔上出飞白赐宰相李昉等因谓曰朕退朝未尝虚度光阴读书外常留意于真草近又学飞白此虽非帝王事业不犹愈于声色畋游乎昉等顿首谢　左拾遗真定王化基常乐范滂有揽辔澄清之志献澄清五畧书奏上嘉纳其言有意大用谓宰相曰化基自结人主诚可赏也又曰李沆宋湜皆嘉士即令中书并化基召试庚子并除右补阙知制诰各赐钱百万沆湜时皆为著作郎直史馆上□□□□□人息钱别赐钱三十万偿之□任每命一词臣必宻加谘访察其器识然后授之尝谓左右曰□闻人言朝廷命□容易哉
　　端拱元年正月丙子上作东郊籍田诏曰国之上瑞惟丰年尔自累岁丰稔人无疾疫第今兹德化未洽天贶若是能无惧乎　二月先是有翟马周者击登闻鼓讼李昉身任元宰属北戎入冦不忧邉思职但赋诗饮酒并置女乐等事皇上于是召翰林贾黄中草制授昉右仆射罢政黄中言仆射师长百僚旧宰相之任今自工部尚书拜乃殊迁非黜责之义也若以文昌务简均逸为辞庶几得体　庚子昉罢为右仆射　山南东道节度使兼侍中赵普为太保兼侍中给事中参知政事吕蒙正为中书侍郎兼户部尚书平章事上谕普曰卿勿以位髙自纵勿以权势自骄但能谨赏罚举贤能弭爱憎何忧军国之不治朕若有过卿勿面从古人耻其君不尧舜卿其念哉蒙正质厚寛简有重望不结党与遇事敢言每论政有未允者必固称不可上嘉其无隐故与普旧德为之表率也蒙正晚辈骤进与普同位普甚推许之　陈王元僖进封许王韩王元侃为襄王元份为赵王益王元杰为剑南东西两川节度使　上手诏戒元僖等曰汝等长自深宫夫帝子亲王先须克己厉精聴卑纳谏每着一衣必悯蚕妇餐一食则念耕夫至于听断之间勿先恣其喜怒朕每亲决庶政岂敢惮于焦劳礼接羣臣无非求于启沃汝等勿鄙人短勿恃己长乃可永守富贵而保终吉先贤有言曰逆吾者是吾师顺吾者是吾贼不可以不察也　枢密副使王沔为户部侍郎叅知政事御史中丞张宏为工部侍郎枢密副使　丙午诏诸道民有艰食者所在发廪赈之　上谓宰相曰累年以来百物丰阜自京师达于四方并无灾沴五谷顺成若非上穹降福何以及此今郡县至广生齿甚众每一方小有凶歉即命赈给虽不能遍亦表朕勤恤之意也赵普对曰文王塟枯骨天下称仁夫民犹草也草上之风必偃若帝王用心行道上合天意民自悦服臣等每闻陛下发言必思为苍生建长乆利宁忧和气不降也　己酉以屯田员外郎杨砺为库部员外郎充襄王府记室叅军砺鄠人周广顺时初游澶州持所为文谒世宗常独处僧舎梦一人衣冠甚古目砺曰汝能从我游乎砺即随往顷之覩宫卫严邃若非人间见大殿上真人王者衣冠秉圭南向揔三千余众砺升谒案置籍録人姓名砺见已名冠首王曰我非汝师指一人曰此来和天尊也天尊笑曰此去四□寤而志之砺后受命谒藩府知□里又请对曰全卿勿以为虑官考课仍奉朝请特赐□精求理欲文谠论以致太平患□上　三月甲子下诏申警之曰四聪百职交修用熙于庶政而有位之士颇尚于宴□之任率多于拱黙期格于道不亦难乎应两省谏官等职在规箴任司献替至于政教之堙鬰典章之阙漏国蠧民瘼悉当上言无有所隐其后上封事者颇众　上谓李惟清曰朕读汉书贾谊传夜分不倦谊当汉文帝天下平治指论时事尤为剀切至云长太息堪痛哭者葢欲感动人主不鳞真忠臣明国体者也今廷臣有似此人者否惟清曰陛下登位以来亲选贡士所谓俊彦盈庭者矣若言事中理少赐奬拔苟不娴忌讳亦望含容即贾谊之流复出矣上曰朕聪明虽不逮汉文然每上章言事未尝不再三省览求其理道或益国便民即付宰相行之识浅事乖寝而不采未尝加罪葢欲开言路广视听若有言大事知大体者朕当擢以不次之位也御史中丞常劾奏开封尹许王元僖不法诉于上曰臣天子儿以犯中丞故被鞫愿赐寛宥上因曰此朝廷议制孰敢违之朕若有过臣下尚加纠谪汝为开封尹可不奉法耶论罚如式　十月癸未上谓侍臣曰朕每念古人禽荒之戒自今除有司顺时行礼之外不于近甸游猎五坊鹰犬悉解放之庶表好生之意遂诏天下勿复以鹰犬来献　十二月上尝谓宰相曰国之兴衰视其威柄五代承唐季丧乱之后权在方镇征伐不由朝廷怙势内侮故王室微弱享国不久太祖光宅天下深救兹弊暨朕纂位亦徐图其事思与卿等谨守法制务振纲纪以致太平　上又曰至公之道无党无偏有国者能行之太平固不难致赵普曰天发生于春夏肃杀于秋冬不私一物此所以能长久王者所宜法也　二年正月癸巳诏文武臣僚各陈备边御戎之策右正言直史馆江南温仲舒章独先上上大悦乙未赐仲舒金紫　初左正言直史馆下邽冦准承诏极言北边利害上器之谓宰相曰朕欲擢用准当授何官宰相请用为开封府推官上曰此官岂所以待准者耶宰相请用为枢宻直学士　上沉思良乆曰且使为此官可也秋七月己夘拜虞部郎中枢密直学士准尝知巴东成安二县其治一以恩信每期会赋役未常出符移惟具乡里姓名揭县门而百姓争赴之无抗者先是诏诸王府僚各献所著文上阅视曰其才则见矣其行孰优哉以冀府记室参军毕士安对上曰正合吾意□先是宰相赵普奏疏言□参切疑大限非遥深恩□山河至广郡县尤多□息防微虑患必资□此时机务须藉□焦劳之虑千官先翊□同僚共事非无谨畏礼稍存缄黙宁济急须宜□臣切见工部侍郎张齐贤数年□公私识者尽为当才在朝岁月未久日虽闻消息未测縁由向来微有传闻□当凡言大事须有悔尤其如义士忠臣不顾身之□奸邪正直乆逺方知齐贤素藴机谋兼全德义从来差遣未尽器能虑淹经国之才堪副济时之用如当重委必立殊功臣此疏特乞留中所贵全系君恩无贻众议复以札子言齐贤德义素为乡里所推而又深知福业谨择交游中外卿士举无出其右者伏念臣全族叨荣半身入土未谐答报常恐参差惭无致主之能但有荐贤之志观兹方正方敢举明若朝廷委任忠良则社稷增添柱石朝行夕死是所甘心亦聊遂微臣报德酬恩万分之一也　甲申以齐贤为刑部侍郎枢密副使甲子上谓宰相曰自古未常不欲进君子退小人然君子常少小人常多吕蒙正曰此系时运盛衰国家兴隆则君子道长其晦迹丘园葢畏小人用事耳有国家者尤宜早辨上深然之　九月上以岁旱减膳徧走羣望皆弗应是夕手诏赐宰相赵普等曰万方有罪罪在朕躬自星文变见以来乆愆雨雪朕为人父母心不遑宁直以身为牺牲焚于烈火不足以答谢天谴当与卿等审刑政之阙失念稼穑之艰难恤物安民庶祈眷佑时普被病请告即以授吕蒙正等于是蒙正等诣长春殿谢曰陛下临御以来躬亲万机勤恤民隐未常有纎微之失葢臣等调燮无状致此愆尤汉制水旱策免三公臣等实任其责愿上印绶避贤者路上慰免之　十二月庚申诏自后四方所上表宜只称皇帝　辛酉吕蒙正等奏曰陛下功德茂盛但可增益尊名今忽省去羣情无不震骇上曰皇帝二字亦不可兼称朕比欲止称王属以诸子封王为不便耳　甲子赵普率百官上表请覆尊号不许戊辰又上法天崇道文武六字诏去文武二字许之
　　淳化元年正月太保赵普自去秋以病免朝谒止日赴中书视事有大政则召对及冬病益甚乃请告车驾屡幸其第省问赐予加等普遂称病笃三上表致政上不得己戊子以普为西京留守兼中书令　冬十月乙巳赐知白州蒋元振绢米振江东人清苦厉节亲属多贫不能赡飬闻岭南物贱因求其官寄家潭州　又赐知郓州项城县姚益恭绢粟益恭居官以清干闻召赴阙老幼遮道不絶益恭逮夜开城门遁去其在项城□数十人三遮转运使乞留□益恭未代采访使言□书监李至进新校□人君当淡泊□焉朕年长宅旡□之不善者改之斯可□岁旱蝗手诏吕蒙正等□德之所致也卿等当于文德□上三日不雨卿等共焚朕以答天谴匿诏书翌日而雨蝗尽死　四月辛巳以张齐贤陈恕并参知政事张逊兼枢宻副使温仲舒冦凖并为枢宻副使初王沔怙恩招权齐贤陈恕薄其所为二人在中书沔不安虑百官以中书旧事告齐贤己丑左司谏王禹偁上言请自今羣官诣宰相枢密并于都堂请见不得于本厅揖延宾客以防请托沔喜即白上施行之仍令御史台宣布中外左右正言直史馆谢泌上言以为如此是疑大臣以私也书曰任贤勿贰去邪勿疑设若杜公堂请谒之礼岂无私室乎塞相府请求之门岂无他径乎此皆非推赤心以待大臣大臣展四体以报陛下之道也王禹偁识量容浅昧于大体妄率胸臆以蔽聪明狂躁之言不可行用上览奏嘉叹即命追还前诏仍以泌所上表送史馆五月左正言谢泌数上章奏论时政得失上嘉其忠荩丙辰擢左司諌赐金紫并钱三十万泌一日得对便殿上复面加赏激泌谢曰陛下从諌如流故臣得以竭诚昔唐末有孟昭图者朝上谏疏暮不知所在前代如此安得不乱上动容乆之　七月己亥上谓三司使李惟清等曰夫货财所以致用度或取之不以其道违朕惠养庶民之意岂能召和气乎当共务均节无致厚敛于下岂非四方刑狱有寃滥郡县吏不称职朝廷政治有所阙乎因遣常叅官十七人分诣诸路决按刑狱是夕雨庚戌宰相率百官称贺上曰朕孜孜求理视民如伤内省于心无所负矣而久愆时雨葢阴阳之数非朕之罪所忧者狱吏舞文巧诋计臣聚敛掊克牧守不能宣布诏条公卿莫肯修举职业耳李昉齐贤及贾黄中李沆惭惧拜伏退上表待罪上曰朕之中心茍有所懐即欲与卿等言之既言之即无事矣然中书庶务卿等尤宜尽心也昉等复上表称谢　六月甲申有蝗自东北来蔽天经西南而去上谓宰相曰朕素不识此物今见其势甚盛必恐害其田稼朕将诣所集处视之卿等何策可去□顿雨则不能飞为灾与否庶故当感通天地臣等□蝗尽殪一时京师□城臣门置常平以参官□九月壬戌诏以□奉表加上尊号曰法天时和歳丰万姓阜康朕之愿也上表终不许己未上幸秘阁百官饮既罢又命皇城使王继恩召□殿前都指挥使戴兴等宴饮纵观羣书上意□知文儒之盛也　十月戊寅诏诸道知州通判厘□朝官令録判司簿尉等有治行尤异吏民畏服及居官廉恪莅事明敏斗讼衰息仓廪余羡冦盗剪灭部内肃清诏令本道转运使以名闻并驿赴阙亲问其状各加旌赏【云云】　二年八月上因谓近臣曰国家若无外忧必有内患可惧也帝王用心常须谨此　丁丑户部侍郎参知政事王沔给事中参知政事陈恕并罢守本官初给事樊知古出任转运使甚得时誉及为户部颇以职事不治诏书切责名益减雅与恕亲善上每念及计司事有乖违者恕具以告之欲令知古尽力知古后因奏对遂自解上问知古何从得此知古曰陈恕告臣上怒泄漏禁中语疾知古轻脱皆罢之上尝谓近臣曰近有人言储贰事朕观前代治乱岂不在心葢诸子幼冲未有成人之性僚属悉择良善之士台隶辈朕亦自择拣不令奸险巧佞在其左右读书听书咸有课程待其成长自有裁制何言事者未谅此心耶　己亥命左仆射李昉参知政事张齐贤并平章事翰林学士贾黄中李沆并为给事中参知政事沆初判吏部铨因侍曲宴上曰李沆风度端凝贵人也未几遂与黄中俱蒙大用焉上尝召见黄中母王氏命坐谓曰教子如是真所谓孟母矣作诗赐之班赐甚厚庚子右谏议大夫权御史中丞王化基为御史中丞十月左谏议大夫韩丕起寒素以冲澹自处不奔竞于名宦上甚嘉之　己丑命丕守本官知制诰翰林学士三年正月戊午诏诸道转运使自今厘革务平议狱讼漕转金谷成绩居最及有建置之事果利于民者所在州府军监每歳终件析以闻非殊异者不得条奏　上谓宰相曰天下至广赖羣才共治之今岁登第者又千余人皆朕所选擢此等但能自检美替而归则驯致亨衢未易测也时诏刻礼记儒行篇赐近臣及京官受任于外者并以赐何等令为坐右规诫初内殿策士例赐御诗以宠之至陈尧叟始易以箴用崇勉励暨孙何则诗箴并赐时论荣之　十一月许王元僖薨按礼诸祀不废尚书宋琪等上奏请以来年正月上辛合祭天地从之四年辛夘合祭天地于圜丘以宣祖太祖配二月上以江淮两□浙恐攘夺抵冒禁法乙卯考功员外郎直秘阁□处宣达朝旨询求物议使得上闻案决庶狱□宜官吏有罢软不□未便亦许条奏凡朝用悉出于三司故□费以爱民惜费为本□多阙食请格残税□惜若实惠及民虽每年□削贫民安得良吏为朕规制使□意乎　三月辛亥诏诸道知州通判限一月具□平税赋招集流亡惠恤孤穷窒塞奸幸及民间未便等事共为一状附疾置以闻它有所见听别上疏论列委中书舍人详定可否若可悉取当议旌酬茍务因循必申惩责四月壬寅上谓宰相李昉等曰朕孜孜听政所望日致和平而在位之臣未进用时皆以管乐自许既得位乃竞为循黙曾不为朕言事朕日夕焦劳略无宁日事主之道当如是耶昉等惶惧拜伏上曰事有未至与卿等言之亦上下无隐尔　六月壬申知枢密院事张逊同知院事冦准并罢二人不协上怒故贬逊而罢准以涪州观察使柴禹锡为宣徽北院使知枢密院事枢密直学士刘昌言为右谏议大夫同知院事右諌议大夫枢密直学士吕端守本官参知政事昌言骤膺大用不为时望所归或短之于上前且言其词语难晓上曰唯朕能晓之　秋七月先是上急召广南转运使向敏中归阙擢工部郎中一日御笔飞白书敏中及虞部郎中鄄城张咏姓名付宰相曰此二人名臣也朕将用之左右因称其才己酉并命为枢密直学士　八月丙辰朔上草书宋玉大言赋赐翰林学士承旨苏易简因拟作大言赋以献上览赋嘉赏手诏褒之易简直禁中以水试欹器属小黄门宣事宻奏而不识其名及晚朝上曰卿所玩得非欹器耶易简曰然乃江南徐邈所作即取至便坐上亲较试再三嗟赏易简进曰臣闻日中则昃月盈则亏器盈则覆物盛则衰愿陛下持盈守成谨终如始固万世基业则天下幸甚九月是秋自七月初雨至是不止壁垒庐舍多为之坏物价踊贵近甸秋稼多败流移甚众陈颖宋亳间盗贼羣起商旅不行上以阴阳愆伏罪由公辅切责宰相李昉及参知政事贾黄中李沆曰卿等盈车受俸岂知野有饿殍乎昉等惶惧拜伏黄中出语人曰当时但觉宇宙小一身大恨不能入地耳冬十月辛未右仆射平章事李昉给事中参知政事贾黄中李沆左谏议大夫同知枢密院事温仲舒并罢守本官先是上召翰林学士张洎草制授昉左仆射罢平章事洎上疏曰昉因循保位霖■〈雨上滛下〉百余日陛下焦劳惕厉忧形于色昉居相位任在燮调阴阳乖戾如此而昉晏然无引退之意矧中台仆射之重百□重不侔因而授之□易简外坦率在翰林八年特召见李沆在易简下先叅政事上稔其名望而易简以亲老急于进用因贾李等罢即命易简代之易简母薛氏入禁中上问曰何以教子遂成令器对曰幼则束以礼逊长则教以诗书上顾左右曰今之孟母也非此母不生此子矣　壬申以左谏议大夫冦准出知青州上顾准厚既行念常不置语左右曰冦准在青州乐否对曰准得善籓宜以为乐也累数日輙复问左右如初其后有以揣帝且复召准用者因对曰陛下思准不少忘闻准日置酒痛饮未知亦念陛下否上嘿然翰林学士张洎知吏部选事尝引对选人上顾之谓近臣曰张洎富有词藻至今尚苦心读书江东士人中首出也然缙绅当以德行为先茍空持文学亦无所取吕蒙正曰裴行俭不取王杨卢骆政为无徳行耳徳行为先诚如圣谕京畿民牟晖击登闻鼓诉家奴失猳豚一诏令赐千钱偿其直因语宰相曰似此细事悉诉于朕亦为听决大可笑也然推此心以临天下可以无怨民矣闰十月丙午上曰清浄致治黄老之深旨也夫万物自有为以至无为无为之道朕当力行之至于汲黯卧治淮阳宓子贱弹琴治单父此皆行黄老之道也　宰臣吕蒙正曰老子称治大国若烹小鲜夫鱼挠之则溃民挠之则乱今之上封事议制置者甚多陛下渐行清浄之治以镇之　十二月南至御朝元殿受朝上孜孜为治谓左右曰寸阴可惜茍终日为善亦无几耳可不勉乎　上曰朕每议兴兵皆不得已古所谓王师如时雨葢其义也今亭障无事但当修徳以懐逺此则清净致治之道也蒙正曰古者以简易治国者享祚长乆陛下崇尚清净实宗社无疆之休也　丁夘宴近臣于长春殿以武宁节度使曹彬来朝劳之也诏翰林学士钱若水枢密直学士张咏并赴宴旧制每命将帅出征劳还宴于便殿当直翰林学士文明枢密直学士皆预坐开寳中梁逈为阁门使白太祖曰陛下宴犒将帅安用此辈遂罢之至是始复从参知政事苏易简之请也　五年正月上语蒙正曰夫否极则泰物之常理晋汉兵乱生灵凋丧殆尽周祖自邺南归京城士庶皆罹掠夺下则火光上则慧星观者恐栗当时谓无复太平之日矣朕躬览庶政万事粗理毎念上天之贶致此繁盛乃知治乱在人上欲遣人使朔方谕中书选才而可责以事者蒙正退以名上不许他日又问复以前所选对问益急蒙正终不易上曰卿何执耶必为我易之蒙正因固称其人□以害国□徐□用□嘉其有□善好直咏王尝□观之众皆褒叹坦曰但见血山安得假山王惊坦曰州县督税上下相急剥里胥临门送县鞭笞血流满身愁苦不聊生此假山皆民租非血山而何上亦为假山未几有以坦言告扵上上曰伤民如此何用山为命急毁之王每有过失坦未尝不尽言蒙正宫中自王以下皆不喜左右乃教王称疾不朝上日使医视之踰月不瘳上甚忧之召王乳母入宫问王疾增损乳母曰王本无疾徒以翊善姚坦检束王起居曾不得自便王不乐故成疾耳上怒曰吾选端士为王僚属者固欲辅王为善耳今王不能用规谏而又诈疾欲使朕逐去正人以自便何可得也且王年少未知出此必尔辈为之谋尔因命捽至后园笞之数十召坦慰谕之曰卿居王宫为羣小所嫉大为不易卿但能如此无患谗言朕必不聴　上曰幸门如鼠穴何可塞之但去其甚斯可矣近来纲运之上舟人水工有少贩鬻但不妨公一切不问却得官物至京无侵损耳吕蒙正对曰水至清则无鱼人至察则无徒小人情伪君子岂不知葢以大度容之则庶事俱济昔曹参以狱市为寄正恐奸人无所容也陛下如此宣谕深合黄老之道　五月上语近臣曰朕虽徳媿前王然于政事靡敢怠惰天下事急若奔驷日日听断尚恐有照烛不至者而况唐末帝主深处九重民间疾苦何由得知每一思之诚可深痛吕蒙正曰中书枢密院自来难处之地唐世帝王専委臣下致多阙失兼家族罕有保全今陛下躬决万机臣下止于奉行圣旨臣常欲与同列等言实深荣幸因再拜三呼万岁又曰唐末帝王臣下少得见面纵开延英亦被中人在侧何曾令臣言得一事赵昌言当时日开延英茍踰数刻史臣书之以为美谈今天下苟非陛下听断不倦则封疆万里岂致肃清斯所谓一人有庆兆民赖之也　上又谓近臣曰朕每日后殿自选循吏候选及三二百人天下郡县何愁不治迂儒因循之人并与诸州副使分司两京或且给俸禄不与差遣然后辈又如何消国家之食禄也以户部员外郎魏廷式自陜西至益州同勾当转运事廷式后当入朝奏事上曰有事当白中书廷式曰臣三千余里外乗驿而至以机事上闻愿取宸断非为宰相而来也即不时召对问方略称旨赐钱五十万令还任　八月以剑南招□招宣使王继恩为宣政使顺州防御使先是□贼功中书建议钦以为宣徽使上□矣不欲宦官干预政事宣□它官宰相恳言继恩□相等因命翰林学士□立在昭荐□乱后□元侃为开封尹　元年八月日上谓□不扰之耳得人心莫若先以清静推是而行则虎兕亦当抚我则后虐我则雠信哉斯言也尔宜诫之　乙亥以諌议大夫冦准参知政事上因谓宰相吕蒙正曰冦准临事明敏今再擢用想益尽心朕常谕之以同德者事皆从长而行则上下鲜不济矣　冬十月丙戌以镇安行军马杨徽之为左谏议大夫毕士安并为开封府判官兵部郎中乔维岳寿王府记室参军水部郎中扬砺咨议司封员外郎夏侯峤并为推官徽之等入谢上召升殿赐坐谕以辅道之旨　十一月张洎性险诐尤善事宦官常引唐故事奏内供奉官蓝敏正为学士使内侍裴愈为副使上览奏谓曰此唐敝政朕安可踵其覆辙卿言过矣洎惭而退然以文采清丽巧于逢迎上卒喜之　丁邜日大雨近臣称贺上因言多士满朝朕试令索班簿阅之周行之人鱼贯栉比不胜其众比于其中求一材中转运使三司判官者了不可得虽多亦奚以为乎朕常谓求贤之道莫若责举主遂诏蒙正以下至知制诰各举有器业可任以事者一人蒙正奏曰臣位宰相可以进退百官令独举一二人是天□至道元年正月度支判官陈尧叟梁鼎上言唐季以来农政多废民率弃本不务力田是以家鲜余粮地有余利臣等每于农畆之业精求利害之理必在乎修垦田之制建用水之法讨论典籍备穷本末自汉魏晋唐以来于陈许邓颖暨蔡宿亳至于寿春用水利垦田陈迹俱在望选稽古通今之士分为诸州长史兼管农事大开公田以通水利上览奏嘉之即遣大理寺丞皇甫选光禄寺丞何亮传往诸州按视经度其事因诏以官仓放数十万石代京畿及内郡民为种有司言请量留以供国上曰时雨既降土膏初起民无种则不能尽地利但竭廪以给之至秋有百倍之获国马食以刍藁可矣
　　夏四月己未吏部尚书平章政事吕蒙正罢为右仆射参知政事吕端为户部侍郎平章事上谓蒙正曰仆射师长百僚朕以中书多务与卿均劳逸耳又谓端曰庙堂之上官无虚授但能进贤退不肖便为称职耳卿宜勉之先是上作钓鱼诗断章云欲饵金钩深未达磻溪须问钓鱼人意以属端也后数日遂罢蒙正而相端端歴官仅十四年至是骤被奬遇端为相持重识大体以清浄简易为务□端罕所建明一日出内手□端详酌乃得闻奏端谨□为礼部侍郎翰林学士□月翰林学士□疋补濡徒步来谒□亏价者上曰□己夘诏重造州县二□寿王元侃为皇太子改□为父后见任官赐勲一转诏皇□天佑以来中国多故不遑立储二□上始举而行中外胥悦初参知政事冦准自青州入见上曰朕诸子孰可以付神器者准曰唯陛下择所以付天下之望者上遂以元侃为开封尹至是立为太子京师之人见太子喜曰真社稷之主也上闻之趋宫中语后嫔九宫皆前贺　冦准常奏事切直上怒而起准攀上衣请复坐事决乃退上喜叹曰此真宰相也又语左右曰朕得冦准犹唐太宗之得魏征也　癸巳以尚书左丞李至礼部侍郎李沆并兼太子宾客见太子如师傅之礼太子见必拜动皆咨询至等上表恳让不许至等入谢上谓至等曰朕以太子仁孝贤明尤所钟爱今立为储贰以固国本当赖正人辅之以道卿等可尽心调护若动皆由礼则宜赞成或有未当必须力言勿因循而顺从也至于礼与读书之道可以禆益太子者皆卿等素习不假朕多训耳至等顿首拜
　　十二月上以时和年丰羣冦剪灭顾谓宰相曰国家自近岁以来锺兹艰运水旱作沴连年不稔河西蜀川相继叛乱飞刍挽粟千里骚然朕为其父母中心忧念无须臾之安由是内修政经外勤戎畧以至有司常职米盐细事并躬亲裁断普天之下九谷咸登塞北江南经粟流衍朕岂望纔经灾歉之后便覩兹开泰深自庆慰也吕端等相率称贺　丙申上顾侍臣曰自晋汉以来纪纲大坏朕承丧乱之后居临大寳即位之始览前王令典覩五代弊政以其习俗既久乃革故鼎新别作朝廷法度于时逺近滕口咸以为非至于二三大臣皆旧德耆年亦不能无异朕执心坚固靡与动摇昼夜孜孜勤行不怠于今二十载矣卿等以朕今日视始如何也虽未能上比三皇至于寰宇晏清法令明着四海遵朝化百司絶奸幸固亦无惭于前代矣　二年春正月辛亥合祭天地于圜丘大赦天下　二月李昉卒谥文正闰七月上谓宰相曰夫君子小人趣向不同君子畏谨务在不欺闇室执持名节造次靡渝小人则不然□外刚虽谈忠信而履行颇辟所以真伪□败其在官黜于货贿罔畏刑辟蒒□州政以贿成士俗多以罗帛□州民谓之罗端公即可□为给事中先是□重其□准□怒以中书札□忿曰上日阅万机宁察□疏言并及岭南官吏除拜不□准力争不已又论曲直于上前上□州极初责知端州言事不已上欲召还准□徙知朗州道改通判广州准既罢极以母丧请内徙□命知洲□□九□右仆射宋琪卒礼部侍郎苏易简性嗜酒初入翰林告谢日饮已半酣其后沉湎不已上尝因接见诫约深切易简垂泪再拜翌日复具表称谢上乃亲批答以申奬励又草书戒酒二诗赐易简其母读之自是每入直不敢饮或休假在第宾客候之则已醉矣　十二月己巳易简卒上曰易简竟以酒败深可惜也　三年正月丙子以户部侍郎温仲舒礼部侍郎王化基并参知政事上不豫化基因入对备言頥生服饵之要翌日上语左右曰化基爱君无隐至于修养之道亦为朕言之　二月辛丑上不豫始决事于便殿三月壬辰不视朝癸巳崩于万岁殿温仲舒宣遗制真宗即位于柩前

　　太宗经制契丹

　　上自即位与契丹继好（阙）
　　太平兴国四年二月太宗亲征太原次邢州契丹遣使奉书问起居已而数万骑入冦以援太原至石岭闗南郭进大破之太原平上将遂伐契丹诸将皆愿行然无敢言者殿前都虞侯崔翰独奏曰此事不容再举乗此破竹之势取之甚易上悦即命枢密使曹彬议调发屯兵六月庚申车驾北往发镇州丙寅次金台顿契丹据有之地也募其民为乡导遣浚仪孔守正等先趋岐沟闗丁夘上躬擐甲胄率兵次岐沟闗易州刺史刘禹以州降【东易州即岐沟闗】东西班指挥使傅潜孔守正先至涿州击狄破之生擒五百余人戊辰上次涿州判官刘原德以城降己巳次盐沟顿民有得契丹之马来献庚午至幽州城南驻跸宝光寺契丹万余众屯城北上亲率兵乗之斩首千余级余党遁去壬申部分诸将攻城命宣徽南院使潘美知幽州行府事癸未幸城西隅督诸将攻城桂州观察使曹翰与洮州观察使米信率兵屯东南隅以备非常军士掘得蟹以献翰谓诸将曰水物而陆居失其所也且多足狄救将至之象又蟹者解也其班师乎甲申上以幽州城踰旬不下士卒疲顿输转四达复恐契丹来救遂诏班师车驾夕发命诸将整师徐还乙酉次涿州丙戌次金台驿内供奉官严承翰将卫兵千余人止之翰请车骑径往至则谕以方略众遂定反命不戮一人上甚嘉之庚寅命崔翰孟玄喆等留屯定州李汉琼屯镇州崔彦逺等屯闗南得以便冝从事九月癸巳契丹大入冦镇州都钤辖云州观察使浚仪刘廷翰帅众御之先阵于除河崔进潜师出黒芦堤北縁长城口衔枚摄狄后李汉琼及崔翰亦领兵至上以阵图授诸将俾分为八阵大军□右龙武将军赵延进乗髙望之□等方按图布阵相去百步□谓翰等曰主上委吾□若此而吾师星布合而击之可以等曰万一不捷则□其责翰等犹以擅改□隆曰兵贵适变何以预料□之翰等意始决于是分为二□战大破之狄众崩溃悉走西山投□计追奔至遂城斩首万余级获马千余匹□人俘老幼三万口及兵器军帐羊畜甚众□午捷闻手诏褒之
　　五年冬十一月癸丑闗南言破契丹兵万余众斩首三千余级即以河南节度使崔彦进为闗南兵马都部署十二月丁丑上因契丹遁去遂欲进攻幽州钦祚为都监威塞节度使曹翰充幽州东路行营壕寨兵马都部署登州防御使赵延溥为都监复命宰相问翰林学士李昉扈蒙等事之可否昉上奏曰北狄居边自古为患乗秋入塞往往有之一旦輙率师徒来扰疆埸陛下栉风沐雨冲冒严凝亲御戎衣以攘民患维兹部族畏威而逃因而剪之易于拉朽况幽蓟之壤久陷外邦慕化之心倒悬斯切今若拥百万横行之众吊一方徯后之民合势而攻指期可定其如大兵所聚转饷是资且河朔之区连岁飞挽近经蹂践尤极萧然虽荐遇于丰穰恐不堪其调发属兹寒冽益复罢劳况今敌骑宵奔边陲宁肃若亲巡塞下震耀威容固足惧彼军心亦恐劳于大驾伏望申戒羽卫旅斾京都善养骁雄精加训练严勅边郡广积军储娴习武经缮修攻具竢府藏之充溢洎闾里之富饶朞岁之间用师未晚上深纳其说即下诏南归上既还于京师议者皆言宜速取幽蓟左拾遗直史馆张齐贤上疏略云择卒莫如择将任力不及任人如是则边鄙宁边鄙宁则辇运减则河北之民获休息矣民获休息则田业増而蚕织广务农积谷以实边用且北人之心固亦择利避害安肯投死地而为冦哉伏望审择通儒分路采访两浙江南荆湖西川河东有受伪命其赋敛苛重者改而正之因而利之使赋税课利通济可经乆而行为圣朝定法除去旧弊天下诸州有不便于民事者委长吏奏闻如敢徇蔽不以闻自当严加典宪使天下耳目皆知陛下之仁戴陛下之惠此以德怀逺以惠利民则幽蓟据地之俦沙漠羣聚之众擒之则屈膝在术内尔
　　六年春正月丁夘三交□絶□之所保多由□使安庆以其族□轶边民以安和□王诏书令发兵以应
　　七年冬十二月契丹主明扆子三人曰隆绪隆裕隆庆隆绪立尊母萧氏为太后改辽为契丹年十二岁母萧氏専其国政八年髙阳闗捕得契丹生口送至阙下戊□契丹种族携贰虑王师致讨颇于近寨城为备上谓宰相曰戎人剽掠为务乃修筑城垒为自全之计耳曩者继元盗据汾晋周世宗及太祖皆亲征不利朕取之为世宗太祖刷耻亲擒继元今日视之犹机上之肉也当其保坚城结北狄为援岂易制乎宋琪对曰臣少陷狄庭备知戎马之数自晋末始强盛然种族蕃多其心不一自石岭闗之败平继元縁边诸郡频有克捷以臣度之其部下携贰必矣国家不须致讨可坐待其亡乆之上复谓宰相曰数有人自北边来侦知狄中事自朝廷増修边备狄人甚惧威我军主财吏盗官钱尽室奔入狄中至涿州州将不敢受悉遣还晋汉微弱边陲无尽节之臣率张皇事势以邀恩宠为自利之计今之边将皆朕所推择咸能尽心无复袭旧态也幽州四面平川无险固可恃难于控扼异时收获燕蓟当于古北口以□据其要害不过三五处屯兵设堡寨自絶南牧矣琪对曰范阳是前代屯兵建节之地古北口及松亭闗野狐门三路并立堡障至今石垒基堞尚存将来平定幽朔止于处数置戍可也况奚族是契丹世仇傥以恩信招懐俾为外御自可不烦朝廷出师矣
　　雍熈二年二月丙戌上谓宰相曰朕览史书见晋髙祖求援于契丹遂行父事之礼仍割地而奉之使数百万黎庶之众陷于戎狄冯道赵莹位居宰相皆遣令持礼屈辱之甚也戎狄贪婪啖之以利可耳割地甚非良策朕每思之不觉愤惋三年春正月戊寅先是知雄州贺令图与其父并州刺史怀浦及文思使薛维昭军器副使刘文裕崇义副使侯莫陈利用等相继上言自国家伐太原而北狄渝盟发兵以援非天威兵力决而取之河东之师几为迁延之役且狄主年幼国事决于其母其大将韩徳让宠幸用事国人疾之请乗其衅以取幽蓟上遂以令图等言为然始有意北伐上初议亲征给事中叅知政事李至上言略曰陛下不离辇毂恭守宗庙示敌人以闲暇慰亿兆之瞻仰者策之上也大名河朔之咽喉或暂驻銮辂扬言自将以张兵势壮军威者策之中也若乃逺提师旅亲抵边陲北有戎援可虞南有中原□之恳切断鞅之狂愚臣之不肖耻在□尚书宋琪上疏略曰臣有平燕□奏愿加省览疏奏颇采用□陉入与狄战胜之斩首千级平城薛超体被□庚辰制史赵彦□曹彬进壁于涿州□流矢督战愈急狄遂败□涿州潘美进围涿州刺史□降诏以希赞为本州岛观察使□面招安使大鹏翼等帅众来援行营□忠谓重进曰狄多骑兵利于平地不如乗险□州刺史朝城谭延美曰狄恃众易我若出其不意可克也于是重进阵压东偏数交锋胜败未决命部将荆嗣出西偏暮薄山崖以短兵接战狄投崖而下手斩余级狄势衂散卒千余人在野嗣呵止降之狄退屯土岭禆将黄明与战不利嗣谓明曰汝第顿兵于此为我救援当夺此岭遂力战克之追奔五十余里抵仓头而还拔小沼直谷二寨嗣因留屯直谷居数日狄遣骑挑战势颇张重进召嗣合兵击却之狄乗夜复围直谷石门二寨重进遣嗣往救嗣曰今所部纔五百人狄众二万力不敌矣重进忧之问嗣谭策安出嗣曰谭延美方屯小沼有兵二千愿间道往邀其策应遂驰见延美延美曰狄势如此何可当也嗣曰但愿以全军就平州列队树旗别遣二三百人执白帜于道侧嗣乃以五百人疾駈往鬬彼见旗帜绵亘逺甚疑大军继至狄虽众可破也延美许焉癸未嗣还力战一日五七合狄不胜将遁去重进遂以大军乗之狄骑崩溃生擒大鹏翼及监军马都副将何万通并契丹渤海千余人斩首数千级俘老幼七百人获马畜铠胄万计大鹏翼貌壮伟而勇健名闻边塞既擒之狄气夺曹彬入涿州遣步将浚仪李继宣等领轻骑渡涿河觇狄势乙酉狄帅众来攻继宣击破之于城南斩首千级获马五百匹杀奚幸相贺斯丁亥潘美转攻应州其节度使艾正观察判官宋雄举城降即受正本州岛观察使雄为鸿胪少卿同知应州雄幽州人也田重进围飞狐令大鹏翼至城下谕其守将定武军马步军都指挥使郢州防御使吕行徳尚欲坚守重进急攻之辛夘行德乃与其副都指挥使张继从马军都指挥使刘知进等举城降诏升其县为飞狐军以行徳为左骁卫将军顺州防御使继从为右屯卫将军檀州刺史知进为左监门卫将军重进又围灵丘丙申其守将步军都指挥使穆超举城降以超为右监门卫将军夏四月辛丑潘美克云州斩首千级田重进破狄援军于飞狐北斩首千级俘四百人壬寅米信破狄于新城斩首三百级狄众复集信兵稍却信独以麾下龙卫卒二百人御之被围数重矢下如雨信自射杀数人麾下多死信挥刀率从骑百余大呼突围杀数十人□等援之遂大破狄于新城东　乙巳田重进遣牙校部□宥之以鹏翼为为右千□驾部员外郎梁裔□赞善大夫马务□于飞狐北杀首□命左拾遗张舒同知□右千牛卫将军领儒州□官宋玄并为殿中丞掌书□仍旧职乙夘田重进至蔚州许彦钦等杀狄首萧廸哩及其守卒千人节度使耿绍忠举城降以崇仪使魏震知蔚州□州团练使彦钦平州团练使同知蔚州初王师入狄境所向皆下廸哩绍忠等惧不自安谋欲杀城中将吏尽率其豪杰归狄中存璋等知其谋乃先事而发绍忠父美为狄奉圣节度使弟绍雍为三司使绍忠领同州州在西楼南数百里方从狄主至遥乐河闻王师至遣为蔚州监城使于是被执存璋等初请降重进疑之先命荆嗣率猛士数十人缒而入得实乃纳其欵重进军乏食嗣部降卒为辇州廪给之存璋等既杀狄党狄孤城难守乃尽率其民吏奔重进军重进既抚之狄援兵大至副都指挥江谦妄言惑众嗣即斩之悉收城中辎重还集重进军与狄转战时军校五辈其四悉以战死至大岭嗣力鬬狄始却遂空蔚州是役也边民之骁勇者竞团结以袭狄或夜入城垒斩取首级来归上闻而嘉之曰此等生长边陲闲习战斗若明立赏格必大有应募者乃下诏募民有能纠合应援王师者资以粮食假以兵甲擒狄中酋豪者随职名髙下补署获生口者人赏钱五千得首级三千马上等十千中七千下五千平幽州后愿军者优与存録愿归农者给复三年自是应募者益众初曹彬与诸将入辞上谓彬曰但令诸将先趋云应卿以十余万众声言取幽州且持重缓行毋得贪利以要遮狄狄闻之必萃劲兵于幽州兵既聚则不暇为援山后矣既而潘美果下寰朔云应等州田重进又取飞狐灵州兵势大振每捷奏至上颇疑彬进军之速且忧狄断粮道彬至涿州留十余日食尽乃退师至雄州以援供馈上闻之大骇曰岂有敌人在前而却军以援刍粟乎何失策之甚也亟遣使止之勿令复前引师縁白沟河与米信军接养兵蓄鋭以张西师之势待美尽略山后之地会重进东下趋幽州与彬信合以全师制狄必胜之道也而彬所部诸将闻美及重进累战获利自以握重兵不能有所攻取谋画蜂起更相矛盾彬不能制乃褁五升粮再往攻涿州狄当其前且行且战去城纔百里歴二十日始至有狄首领万骑与米信战相持不解俄遣使□言乞降下蔡令大名栁开督馈饷随军谓曰此兵法所谓无约而请和也彼将有谋急攻之必胜信迟疑□狄复兵排战后侦知果以矢尽俟取□得涿州时方炎暑军士疲乏□还师境土彬初欲令所部□州斌恳言涿州深入狄必不利不若以此万□彬从其言令彬拥□退无复行伍为狄□及之我师大败彬等□南李继宣力战巨马河巨马河人畜相蹂践而死者□大夫刘保勲陷淖中其子随军常从其后尽力掀之不能出遂俱死□随军督刍粟溺于巨马河诏録保勲孙巨川□正字宜子延世同学究出身癸酉潘美遣使部送应州朔州将吏耆老等赴闗上召见慰抚之老人皆云乆陷戎狄有粟不得食有子不得存养不意余年重覩月日并赐以衣服冠带丙子宫苑使王继恩自易州驰骑至上始闻曹彬等军败乃诏诸将领兵屯于边召彬文及崔彦进米信入朝田重进率全军驰定州潘美还代州曹彬等未还武胜节度使兼侍中赵普手疏谏曰伏覩三月中忽降使臣差搬粮草及详勅命知取幽州迩后虽有捷音未闻成事稍稽克复俄及炎蒸师老民疲实生疑虑伏念陛下圣略神功举无遗算平取浙右力取河东十年之间遂臻康济维兹部众诚非我敌葢迁徙靡常难得而制自古帝王包之大度任其随逐水草益以信义结之耳伏料圣明何足介意此必邪谄附会蒙蔽睿听致兴不急之兵颇涉无名之议臣切见汉武时主父偃徐乐严安所上书及唐相姚元崇献明皇十事据其年代虽则不同量彼是非必然无异専具录奏愿赐览观伏自大发骁雄重烦方畧百万家之生聚飞挽是供数十州之土田耕桑失半兹所谓以明珠而暗投又忌器之是虑所失者多所得者少得少之中犹难入手况是失多之外别有闗心臣又闻圣人不凝滞于物事无固必理贵变通前书谓兵久而变生此不可不深虑也茍或更图淹缓转失机宜旬朔之间便涉秋序内地先困边庭早凉狄则弓劲马肥我则人疲师老恐当此际或误指呼臣今独兴沮众之言深负弥天之过愿明颁诏连议抽军聊为一纵之谋敢献万全之策伏望陛下安和寝膳恵养疲羸长令外户不扄永使边锋罢警自然殊方慕化率土归仁料彼契丹独将焉往又何必劳民动众卖犊买刀有道之事易行无为之功最大如斯吊伐是谓万全臣又思陛下非次兴兵必因偏听小人倾侧但解欺君事成则获利于身不成则贻忧于国昨来议取幽蓟未审孰为主谋虚说诳言总应彰露愿推首恶早正刑章所贵诈伪革心忠良尽虑共畏三千之法同坚八百之基臣欲露肺肝先寒毛髪迟疑数日未敢措辞又念往哲临终尚能尸諌况臣未死宁忍面谀固知逆耳之言不是安□恩由卵翼命直鸿毛将酬国士之知□荒弃市甘从此日之诛切禄□明圣特赐察量又以札子□居民二皆客户昨来差□粮至莫州典桑卖□加善诱偶赴严□役决定广致逃移□奸人但说契丹时逢□旨殊不知蕃戎上下幽□可狂讨若彼能同意纵幼□而亦败诚宜守道事贵无和如□不武此葢两省少昌言之士灵台无□阙拾遗合専思于规谏天文厯家须预定□误失之由各员疎遗之罪若无惩罚寜戒后来又言勾抽不同举发一则我无斗志一则彼有仇心须作过防免输奸便但令周施捍御小作程途纵遇交锋何忧乏力只应信宿便达城池又言臣猥蒙二圣之深知当两朝之大用不惟此世应系前生礼虽限于君臣情实同于骨肉是以凡闗启沃罔避危亡实思陛下本是天人暂来尘世是以生知福业性秉仁慈潜闻内里看经盘中戒肉今者愿忍一朝之忿常隆万世之因如或未止干戈必恐渐多杀害即此民愁未定战势方揺仍于梦幻之中大作烦劳之事是何微类误我至尊乞明验于奸人愿不容于首恶兴言及此涕泪交流
　　上手诏赐普曰朕昨者兴师选将止令曹彬等于雄霸裹粮坐甲以张军威竢一两月间山后平定潘美田重进等会兵以进直抵幽州共力駈攘俾蕃部之党逺遁沙漠然后控扼险固恢复旧疆此朕之志也奈何将帅等不遵成算各骋所见领十万甲士出塞逺斗既妄取其郡县更还以援辎重往复劳弊为戎人所袭此责在主将也况朕踵百王之末粗致承平葢念彼燕民陷于北狄将救焚而拯溺非黩武以佳兵卿当悉之也边防之事已大为之备将来敢肆侵挠必当尽殱丑类卿勿以为忧卿社稷元臣忠言苦口三复来奏嘉愧实深普复上表谢曰昨者臣未测事宜辄陈狂背陛下亲抒宸翰密谕宸谋臣窃审思信为上策将帅若克遵成算固可平戎但不副天心致兹败事今既边防有备更复何虞况陛下登极十年坐隆大业无一物之失所见万物之咸康所宜端拱穆清啬神和志以无事为福他年自可逺继九皇俯观五帝岂必与戎狄较其胜负臣素亏壮志矧在衰龄固忠纯上答观者咸叹其忠□上将军张永徳知沧州□卫上将刘延让□让等皆宿将乆罢□并命八月初徙□所部兵护送之时□南北皮室及五神□等曰令冦锋益盛不□令兵出大石路先入□日令云州之众先出我师次应州□即令朔州吏民出城直入石碣谷遣强将与之战以骑士援于中路则三州之众保万全矣□合门使蔚州刺史王侁沮其议曰领数万精兵而畏懦如此但趋鴈门北川中鼔行而往马邑军器库使顺州团练使刘文裕亦赞成之业曰不可必败之势也侁曰君素号无敌今见敌逗挠不战得非有他志乎业曰业非避死葢时有未利徒杀伤士卒而功不立今君责业以不死当为诸君先死矣乃引兵自跌路趋朔州将行泣谓美曰此行必不利业太原降将分当死上不杀宠以连帅授之兵柄非纵狄不击葢伺其便将立尺寸功以报国恩今诸君责业以避敌业当先死于狄因指陈家谷口曰诸君于此张步兵强弩为左右翼以援竢业转战至此即以步兵夹击救之不然则无遗矣美即与侁领麾下兵阵于谷口自寅至已侁使人登托逻台望之以为狄败走侁欲争功即领兵离谷口美不能制乃沿交河西南行二十里俄闻业败即麾兵却走业力战自日中至暮果至谷口望见无人即抚膺大恸再率帐下士力战身被数十创士卒殆尽业犹手刃数十百人马重伤不能进遂为狄所擒其子延玉与岳州刺史王贵俱死焉业初为狄所围贵亲射杀数十人矢尽张空弮又击杀数十人乃遇害业既被擒因太息曰上遇我厚期捍边破贼以报而反为奸臣所嫉逼令赴死致王师败绩何面目求活于狄中乃不食三日而死业不知书忠烈武勇有智谋练习攻战与士卒同甘苦代北苦寒人多服毡罽业但挟纩露坐治军事傍不设火侍者殆僵仆而业怡然无寒色为政简易吏民爱之御下有恩故士卒乐为之用其败也麾下尚百余人业谓汝等各有父母妻子与我俱死亡益也傥鸟兽散尚可亡还报天子其众皆感泣不肯去遂俱死无一人生还上闻业死甚痛惜辛亥诏削美三任侁除名配金州文裕登州赠业大同节度使赐其布帛千疋粟千硕録其子供奉官延朗等五人及贵子二人十二月契丹将耶律逊宁号裕悦者以数万骑入冦瀛州都部署刘延让与战于君子馆会天大寒我师不能彀弓弩狄围延让数重延让先以麾下精卒与沧州都部署李继隆令后殿缓急期相救及延让被围继隆退屯乐寿御前忠佐神勇指挥使巨野乗赞以部□□所至甲而狄援兵复至赞引众先遁延□数万人延让得麾下他马□平州围练使知雄州□杨重进俱陷于狄□素知令图尝使谍□路自拔幸君少留□功私遗于越重锦□州贺使君令图先出逆之至其帐前数□边事今乃送死来耶去重□进力战死之初令图□父子皆败天下笑之重进太原人也
　　丙午瀛州以败闻延让诣阙请罪上知为继隆所误不责追继隆令中书问状寻亦释之东头供奉官马知节监博州军闻延让败恐狄乗胜复入冦因缮完城垒治器械料丁壮集刍粮十有五日而具始兴役官吏居民皆不悦其生事既而狄果至见有备乃引去众始叹服初契丹复自胡谷入冦薄代州城下神卫都指挥使马正以所部列州南门外众寡不敌副都署卢汉赟畏懦保壁自固知州给事中张齐贤选厢军二千出正之右誓众感慨一以当百狄遂却走循夷狄河南而西先是齐贤约潘美以并师来会战居无何闻使为狄所得齐贤以师期既漏且虑美众为狄所乗俄而美有使至云师出并师行四十里至栢井忽奉密诏东路王师衂于君子馆令并之全师无得出战已还州矣于时狄兵塞川齐贤虑知美之退乃闭其使密室中夜发兵二百人人持一帜负束蒭距州城西南三十里列帜燃蒭狄遥见火光中有旗帜意谓并师至矣骇而走齐贤先伏步卒二千于土镫寨掩击大败之擒其北大王之子一人帐前锡里一人斩首二千余级俘五百余人获马千余匹车帐牛羊器甲甚众齐贤悉归功于汉赟己未汉赟以捷音来上优诏褒答后知汉赟未尝接战与钤辖刘宇皆罢为右监门卫大将
　　军雍熈四年春正月初曹彬及刘延让等相继败覆军亡死者前后数万人縁边疮痍之卒不满万计皆无复斗志河朔震恐悉料乡民为兵以守城皆白徒未尝习战阵但坚壁自固不敢御敌狄势益振长駈入深祈陷易州杀官吏虏士民所过郡邑攻不能下者则俘村墅子女纵火大掠辇金帛而去魏博之北咸被其祸上深哀痛焉丙戌降德音上以契丹频岁入冦将大发兵讨之遣使往河南北诸州募丁壮为义军京东转运使主客郎中李继清曰若是天下不耕矣三上疏争之宰相李昉等相率上奏曰近者分遣使往河东河南四十余郡凡八丁取一以备獯戎事非获已臣等颇闻夫被边之民世习农桑罔知顾虑人情扇揺因而逃避河北闾阎既困于戎马□之兴更妨农作之□严勅续遣使臣等所□即行法密奏取裁于是□覩仲春以来分遣使臣于诸州□气方盛农事正勤况属乆安岂可□是丁夫畎畆之氓本难拘率行伍之内□习之有方终駈使之无効若鸠集益广即经费□此思之止为劳弊今冦戎出塞边境已宁至于防秋须预经画望于将相之内选材谋之人付之兵权委以阃政精择鋭旅分戎连城优恤其妻孥激发其勇力至于保障城寨州郡官寮遴■〈扌东〉贤才责成倚办此外深沟髙垒炳燧鸣刁来则御之去则勿逐有备无患古之道也若集乡兵虽众何用况又河南为内地人户非能便习武艺不可尽置戎行河北累经戎狄颇有闲习骑射或可选置军中望且于河朔縁边诸州点集止令本处守捍城池河南诸州一切停罢上纳其言诏询文武御戎之策殿中侍御史赵孚奏议曰臣愚以为不用干戈不劳飞挽为万世之利者敢献其说惟明主择之五月乙丑以侍御史郑宣司门员外郎刘墀户部员外郎赵载并为如京使殿中侍御史栁开为崇仪使左拾遗刘庆为西京作坊使初开以殿中侍御史知贝州坐与监军忿争贬上蔡令及自涿州还诣阙上书愿効死北边上怜之复授以故官开又上书言臣受非常之恩未有微报年纔四十胆力方壮今匈奴未灭愿陛下赐臣步骑数十以任河朔用兵之地必能出生入死为陛下复取幽蓟虽身没战场无所恨于是上亦并用文武戡定冦乱乃诏文臣中有武略知兵者许换秩故开与宣等俱被此命是月雄霸等州皆相告以狄将犯边急设备宁边军数日间连受八十余牒知军栁开独不信贻书郭守文陈五事言狄必不至既而果牒者之妄时上亦将议亲征河北东路转运副使王嗣宗上疏言狄必不至之状上乃止有白万徳者真定人为契丹贵将统治边兵七百余帐寜边有豪杰即万徳婣族往往出外境见之栁开因使说万徳为内应挈幽州纳王师许以裂地封侯之赏万徳许诺来请师期使未及还会诏徙开知全州事遂寝全之西溪洞粟氏聚族五百余人常抄掠民口粮畜牧朝命设峡口查烟羊状等七寨御之不能制开始至为作衣带巾帽选牙吏勇辨者有三辈使入谕之曰尔能归我即有厚赏给田为屋处之不然发兵深入灭而类矣粟氏惧留二吏为质率其酋四人与一吏俱来开厚其犒赐吏民争以鼓吹饮之居数日遣还与为期并族而出不月余悉携老幼至开即□居业作时鉴一篇刻石戒之遣其酋□诏赐开钱三十万□端拱元年秋八月乙夘甲子□充镇州路都部署上□强弱明于动静赏□廷以镇定髙□阳而来则出奇□骁勇者间以弓矢□制也又选廷臣押队□□势骑置其士朕即以驾前精□俟有必胜之策分布队伍纵兵撃□寨皆百战百胜之谋也自能随机设□繋此十一月□骑大至唐河北将入冦诸将欲□书从事坚壁清野勿与战定州监军判四方馆事袁继忠曰北兵在近今城中屯重兵而不能剪灭令长駈深入侵掠它郡谋自安之计可也岂折冲御侮之用乎我将身先士卒死于狄矣辞气慷慨众皆叹服中黄门林延寿等五人犹执诏书止之都部署李继隆曰阃外之事将帅得専焉往年河间不即死者固将有以报国家尔乃与继忠出兵拒战先是易州静塞骑兵尤骁果继隆取以隶麾下留妻子城中继忠言于继隆曰此精卒止可令守城万一冦至城中谁与捍敌继隆不从既而狄果入冦易州遂陷士卒妻子皆为狄所掠继隆欲以卒分隶诸军继忠曰不可但奏升其军额优以廪给使之尽节可也继隆从其言众皆感悦继忠因乞以隶麾下于是推锋先入狄骑大溃追击踰曹河斩首万五千级获马万匹己丑捷奏闻羣臣称贺上降玺书褒答赐予甚厚至道元年春正月契丹大将韩德威率数万骑诱党项勒浪等族十六府大首领马尾等自振武入冦永安节度使折御卿率骑邀击之大败其众于子河■〈氵义〉勒浪等族乗狄之乱诈为府州兵蹑其后敌大惊扰死者十六七悉取其辎重涉河而遁狄将号突厥人尉司徒锡里死者二十余人生擒吐浑首领一人徳威仅以身免甲子御卿遣使奏捷上召见便殿问破狄之状笑谓左右曰契丹之兵轻进易退朕常戒边将勿与争锋待其深入则分兵以断其归路从而击之必无遗类也今果如吾言左右皆呼万岁初并代都部署张永徳闻狄入冦以太白万胜诀占之语其僚佐曰敌虽以年月便利乗金而未及值岁星对逆兵家大忌彼当自败不足虑也坐客皆怃然及是叹服 

　　太宗平交州

　　太平兴国五年夏四月遣供奉官卢袭使交州时丁琏弟璇尚幼嗣称节度行军司马权领军府事大将黎亘擅权刼迁浚于别第举族禁锢之代总其众六月知邕州侯仁寳上疏言交州乱偏师可取愿乘传诣阙回奏上大喜驿召未发卢多逊奏曰交趾内扰此天亡之秋也朝廷出其不意用兵袭击所谓迅雷不及掩耳今若先召仁寳其谋必泄蛮冦知之阻山海为备则未易取也不若授仁宝以飞挽之任因令经度选将发荆湖士卒一二万人长駈而往势必万全上以为然也七月以仁宝为交州路水陆转运使兰州团练使孙全兴八作使郝守浚鞍辔库使陈钦祚左监门卫将军崔亮为邕州路都总管宁州刺史刘澄军器库副使贾湜供奉官王僎为廉州路兵马总管水陆进讨十一月黎亘遣牙校来贡仍为丁璇上表自言狥将吏军民之请已摄节度行军司马权领军府事乞朝廷赐以真命时孙全兴等出师踰时上察其止欲缓兵不报十二月全兴等破贼万余众斩首一千三百四十五级六年三月又破贼军万五千众于白藤江口斩首千余级获战舰二百只甲铠以万计于是侯仁寳率前军先进孙全兴等屯兵花步七十日以俟刘澄仁寳屡促之不行及澄至并军由水路抵多罗村不遇贼复擅还花步贼诈降以诱仁寳仁寳信之遂为所害时诸军冒炎瘴多死转运使许仲宣驰奏仁寳战没且乞班师不待报即分屯诸州开库赏赐给其医药谓人曰若待报则此数万人皆积尸于旷野矣乃自劾有诏嘉纳遣使就劾澄等会王僎病死澄与贾湜孙全兴皆伏诛陈钦祚郝守浚崔亮责授团练副使赠仁寳工部侍郎官其二子田锡上表曰今交州未下战士无功春秋谓老师费财兵书曰钝兵挫鋭臣闻圣人不务广疆土惟务广徳业声教逺被自当来宾愿陛下念征戍之劳思用人之广爱人惜力母屯兵以费财修徳服荒母畧内以勤逺承诏执事寛其灵诛又何必蕞尔蛮陬劳于震怒上赐诏褒奬仲宣既分遣南伐之师乃草檄谕交州明国威信期必再举亘惧数遣使入贡雍熙三年以亘为静海节度使命左补阙李若拙不时留盻又却其私觌惟取陷蛮使臣邓君卞以归亘又谓觉等曰此土山川遥逺中朝人乍厯之不劳乎觉对曰国家提封万里列郡四百地有平易亦有险固此一方何足云亘黙然色沮
　　淳化元年正月命左正言宋镐右正言王世则以加恩制书赐亘镐等及境俄而拥从亘至展郊迎之礼亘敛马侧身问皇帝起居毕按辔偕行亘质陋而目眇自言近世与蛮冦接战坠马伤足受诏不拜信宿之后乃张筵饮宴有木塔其制朴陋亘一日同登顾曰中朝有此塔否地无寒气十一月犹衣夹衣挥扇四年二月乙丑封亘为交趾郡王亘性凶狠负阻山海久之屡为冦害渐失藩臣之礼上以其荒服不欲问罪
　　至道二年五月冦如洪镇廵检使董全斌击走之钦州如洪咄步如昔三镇皆濒海交州潮阳镇民卜文勇等杀人焚家属亡命至如昔镇镇将匿之黎亘令潮阳镇移牒来捕固不遣因兹海贼连岁剽窃丁巳以太常博士直史馆陈尧叟为广南西路转运使且赐亘诏书尧叟至遣李建中赍诏劳问亘尧叟又诘藏文勇之由乃令尽擒获召潮阳镇吏付之亘遂上章感恩并捕海贼送尧叟七月朝廷遣李若拙以诏书国信玉带赐亘若拙至亘谓曰向者刼如洪镇乃外境蛮贼皇帝知否若使交州果叛则当首攻畨禺次击闽越岂止如洪镇若拙从容谓亘曰上初闻冦如洪镇虽未知其所以然以足下拔自交州牙校授之旄钺固当尽忠以报岂有他虑及见执送海贼事果明白然而大臣佥议为朝廷建节帅以宁驭海表今海贼敢为冦乃是交州力不能独制请发劲卒数万会交州兵剪灭使无后患上曰未可轻举虑交州不测朝旨或致惊骇不若且委黎亘讨击之亦当渐至清谧故不复会兵也亘愕然避席曰海贼犯边守臣之罪也圣君容贷未加诛责恩过父母自今谨守职约永靖瘴海因北望称谢

　　太宗平李顺

　　淳化四年二月青神县民王小波作乱蜀土富饶丝绵绮号官天下孟氏割据府库充溢及王师平蜀其重货铜布载自三峡轻货绞縠即设传置发卒负担每四十卒为一纲号为日进不数十年孟氏所储悉归内府而言事者竞起功利成都除常赋之外又置博易务诸郡课民织作禁商旅不得私市日进上供又倍常数司计之吏皆析秋毫蜀地狭民稠耕稼不足给由是小民贫困兼并者益夺其利小波聚众曰吾疾贫富不均今为汝均之贫民多附者遂攻刼卭蜀诸县杀彭山县令齐元振贪暴民尤苦之秘书丞张枢尝使蜀奏黜官吏之不法独称元振廉能朝廷赐玺书奬喻元振得诏益恣横与民为仇受赇得金帛多寄民家小波既杀元振剖其腹实以钱刀　十二月西川都巡检张玘与小波斗于江源县俱死众遂推小波之妻弟李顺为帅玘麾下兵四百余人奔归西川转运使樊知古不受纵使亡去贼势由是日盛众至数万攻陷卭州又陷永康军及双流新律郫县纵火大掠留其党守之进攻成都　五年正月甲寅初右谏议大夫许知成都府及还言于上曰蜀士乆安其民流窳易授愿谨择忠厚者为长吏使镇抚之时东上阁门使吴元载□骧为成都元载颇尚苛察民有犯法者又禁民游宴行乐人用胥怨王□捕灭于是东上阁门使郭载□日者潜告载曰成都□可免载曰□行先是□城陷载与□入据成都□抵剑闗南距□刼剑南诸州命昭宣□安使率兵讨之军事委继恩□繋囚非十恶正贼悉得以便宜□始闻成都陷召宰相谓曰岂料贼势猖□罪罪在朕躬忍令陇蜀之民陷于涂炭去年以来□数月此亦兵气之应朕当部分军马旦夕讨平之遂命少府少监雷有终监察御史裴庄并为峡路随军转运使□马步军都军头勤州刺史王杲率兵趋剑门崇仪使带御器械尹元帅兵由峡路以进并受昭宣使王继恩节度或言庄本蜀人不宜复遣入蜀上益倚信之□李顺分兵数千众北攻剑门剑门疲兵纔数百都监西京作坊副使开封上官正奋励士卒出御之会成都监军供奉官宿翰领麾下投剑门道与正兵合遂迎击贼大破之斩首虏几尽余二百人奔还成都顺怒其惊众悉命斩于城都门外初朝廷深以栈路为忧正等力战破贼自是阁道无壅王师得以长驱而入奏至上嘉甲辰以正为六宅使剑州刺史充剑门兵马部署翰为崇仪使昭州刺史　三月甲寅诏王继恩戒前军所至处其贼党敢抗王师即当诛杀本非同恶偶被胁从而能归顺者并释之倍加安抚　壬寅王继恩言王师由小剑门路入研石寨破贼斩首五百级逐北过青强岭遂平剑州　五月癸丑王继恩言王师入绵州境贼众望风奔溃杀戮及溺水死者不可胜计　甲寅继恩言克绵州　又言先遣内殿崇班曹习分兵自葭萌趍老溪贼万余众依险为寨习击破之斩首三千级拥入江溺死者甚众遂克阆州又言巡检使胡正通率兵破贼五千众克巴州　五月丁巳继恩攻成都拔之破贼十万余斩首三万擒李顺及其党许词吴文赏等并甲铠僣伪服用甚众知梓州张雍初闻顺乱即谋为城守计训练城中兵得三千余令官属分主之辇绵州金帛以实帑藏销铜钟为箭镝伐木为竿纽布为索器械悉备遣观察推官盛梁请兵于朝既而都巡检使卢斌以十州之众援成都弗克而还雍即委以监护之任顺等遣其党帅众二十万来攻雍与战破之贼围城八十余日会王继恩分数千兵来救贼始溃去斌出兵追系降者一万余又破贼数万众解阆州围斩三千人平遂州雍驰奏诏褒美斌在川陜六年以孤军御冦屡立战功表请赴阙廷上遣使谕曰俟妖孽殄尽当召汝既而□集梓绵汉三州境上斌促往平之以□为谏议大夫知成都府有终由□画戎军皆有节制师行至□天雨军人以兠牟□垒濒江三面□恐惧有终为益州□坊使马知节□恩挟势骄恣恶□节守彭州配以羸兵□累乞师继恩弗听贼十万众□至申众寡不敌士多死者逮暮退□贼徒非壮夫也即横槊溃围而出休□至遂鼓噪以入贼众乃败去上闻而嘉之曰贼盛兵□知节不易当也授益州钤辖初尹元等入峡路首破贼三千余众于新宁遂深入梁山广安渠果之间捕斩收集乆未得进王继恩虽径拔成都而郭门十里外尤为贼党所据伪帅张余谓王师孤絶无援复啸聚万余众攻陷嘉戎泸渝涪忠万开八州开州监军秦传序死之初贼众奄至传序督士卒守城既乆危蹙日甚长史皆奔窜投贼传序谓士卒曰吾为监军尽死节以守郡城吾之职也安可茍免乎城中乏食传序尽出囊槖服玩市酒肉犒士卒而慰勉之众皆感泣力战既而贼众日盛传序度力屈终不能拒贼乃为■〈虫葛〉丸帛书遣人间道上言曰尽死力战津口矢石如雨先是峡上复遣如京使白继赟为北路都大巡检统精兵数千人晨夜兼行助讨边冦是月庚午继赟入夔州出贼不意与巡检使解守颙腹背夹击之贼众大败斩首二万余级流骸塞川而下水为之赤夺得舟千余艘甲铠数万计贼围施州指挥使黄希逊兵马使黄延霸开门击走擒百余人峡路行营亦破贼于广安军又破贼于嘉陵江口又破贼于合州雷有终大军抵合州境会尹元裴襄等领兵至遂克合州余党之保渠州广州梁山皆讨平之陵州破贼五万睂州破贼十余万峡路行营破张余众二万复云安军中书以王继恩有平贼功欲以为宣徽使上乃曰朕不欲令宦官干预政事宣徽使执政之渐也　八月命学士张洎钱若水议别立宣政使名序立宣徽使上以授之王小波李顺之初作乱羣臣慰抚给事中参知政事赵昌□滋蔓议乆不决贼连陷□进讨继恩握重兵□后奏音乐又令□辈用事恣横□不给军士亦□上屡遣使督□因召对资福□之讫今三十年□所向无不克顾此□攻取之策上喜甚□□□□自继恩以下并受节度昌□别赐手札数幅亲授方畧焉　丁丑上下诏罪已初命翰林钱若水草诏既成进御上笑谓若水曰朕为卿润色可乎若水顿首谢因命笔亲窜数字皆引咎深切尤极为精当其畧曰朕委任非当烛理不明致彼亲民之官不以惠和为政筦榷之吏唯用刻削为功挠我烝民起为狂冦又曰念兹失徳是务责躬改而更张永鉴前弊而今而后庶或警余初昌言行旬余或言有反相不宜委以蜀事上亟召宰相谓曰蜀贼小丑昌言大臣不可轻动时已至鳯翔诏遣及之因留候馆以枢密直学士张咏知益州先是苏易简言咏可属西川事上乃面谕之曰西川乱后民不聊生卿当以便宜行事是日咏始至益州陜西课民运粮以给蜀师者相属于路城中无半月之食咏访知民间旧苦盐贵而私廪尚有余积乃下盐价听民得以米易盐民争趋之未踰月得米数十万斛军士哗言前所给皆杂糠土不可食今一一精好此翁真善干国事者咏闻而喜曰吾令可行矣时四郊尚多贼垒城门昼闭王继恩日日务饮宴不复穷讨会卫绍钦亦以诏书来督捕余冦继恩始令兵四出咏计军食尚可支二岁乃奏罢陜西运粮上大喜曰乡者益州日以乏粮为请咏至未乆遂有二岁备此人何事不能了朕无虑矣
　　十二月戊寅王继恩御军无政其下恃功暴横张咏恐军还日或有意外之变乃密奏请遣腹心近臣可以弹压王师者亟来分屯师旅　辛巳命枢密直学士张鉴西京作坊使冯守规偕往召对后苑门面授方略鉴曰益都新复卒乗不知若闻使者骤至易其戎伍虑猜惧变生不测请假臣以安抚之名上称善鉴至成都继恩犹偃蹇不意朝廷已闻其纵肆之行上付以空名宣头及廷臣数人鉴与咏即遣部戍兵出竟继恩麾下兵亦多遣东还督继恩等讨捕残贼而西川民始奠枕矣

　　太平治迹统类卷三

　　●钦定四库全书

　　太平治迹统类卷四

　　（宋）彭百川 撰
  </div>
  <div class="pagination">
   <a href="太平治迹统类.html">
    上一页
   </a>
   <a href="太平治迹统类.html">
    1
   </a>
   <span class="current-page">
    2
   </span>
   <a href="太平治迹统类_page3.html">
    3
   </a>
   <a href="太平治迹统类_page4.html">
    4
   </a>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <span>
    ...
   </span>
   <a href="太平治迹统类_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
