<!DOCTYPE html>
<html>
 <head>
  <meta charset="utf-8"/>
  <title>
   国语 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国语 - 第 5 页/共 5 页
  </h1>
  <div class="content">
   吴　韦昭　注
　　楚语上
　　庄王使士亹傅大子葴【庄王楚成王之孙穆王之子旅也士亹楚大夫蔑恭王名】辞曰臣不材无能益焉王曰赖子之善善之也【赖恃也】对曰夫善在大子大子欲善善人将至若不欲善善则不用故尧有丹朱【朱尧子封于丹】舜有商均【均舜子封于商】启有五观【启禹子也五观啓子大康昆弟也观洛汭之地书序曰大康失国昆弟五人须于洛汭曰夏有观扈】汤有大甲【大甲汤孙大丁之子不遵汤法伊尹不能正放之于桐】文王有管蔡【管蔡文王子周公兄也】是五王者皆元徳也而有奸子夫岂不欲其善不能故也若民烦可敎训【烦乱也】蛮夷戎翟其不宾也久矣【宾服也】中国所不能用也王卒使傅之问于申叔时【叔时楚贤大夫申公也】叔时曰教之春秋而为之耸善而抑恶焉以戒劝其心【以天时纪人事谓之春秋耸奬也抑贬也】教之世而为之昭明徳而废幽昏焉【世先王之世系也昭显也幽闇也昏乱也为之陈有明徳者世显而闇乱者世废也】以休惧其动【休嘉也动行也使之嘉显而惧废也】教之诗而为之道广显徳以耀明其志【道开也显徳谓若成汤文武周召僖公之属诗所美者】教之礼使知上下之则【则法也】教之乐以疏其秽而镇其浮【疏涤也乐者所以移风易俗荡涤人之邪秽也镇重也浮轻也】教之令使访物官【令先王之官法时令也访议也物事也使议知百官之事业】教之语使明其徳而知先王之务用明徳于民也【语治之善语】教之故志使知废兴者而戒惧焉【故志谓所记前世成败之书】教之训典使知族类行比义焉【训典五帝之书也族类谓若惇叙九族比义义之与比也】若是而不从【不见从也】动而不悛【悛改也】则文咏物以行之【文文词也咏风也谓以文词风托事物以动行之】求贤良以翼之【翼辅也】悛而不摄则身勤之【摄固也勤勤身以朂勉也】多训典刑以纳之【刑法也】务慎惇笃以固之摄而不彻【彻通也】则明施舍以道之忠【施已所欲原心舍过谓之忠恕】明久长以道之信【有信然后可长久】明度量以道之义【义宜也言度量所宜也】明等级以道之礼【等级贵贱之品】明恭俭以道之孝【恭俭所以事亲】明敬戒以道之事【敬戒于事则无败功】明慈爱以道之仁明昭利以道之文【昭明也明利言利人及物】明除害以道之武【除害去暴乱也】明精意以道之罚【明尽精意断之以情】明正徳以道之赏【正徳谓不私所爱也】明齐肃以耀之临【齐一也肃敬也耀明也临临事也】若是而不济不可为也【济成也为为师傅也】且夫诵诗以辅相之威仪以先后之体貌以左右之明行以宣翼之【宣徧也】制节义以动行之恭敬以临监之勤勉以劝之孝顺以纳之忠信以发之徳音以扬之教备而不从者非人也其可兴乎【兴犹成也】夫子践位则退【夫子大子退谦退也】自退则敬【自退则见敬也】不则赧【赧惧也不自退则恒忧惧】
　　恭王有疾【恭王大子葴也疾在鲁襄十三年】召大夫曰不谷不徳失先君之业【业伯业也】覆楚国之师不谷之辠也【覆败也谓鄢陵之战为晋所败】若得保其首领以没【保首领免刑诛也】唯是春秋所以从先君者请为灵若厉【乱而不损曰灵杀戮不辜曰厉言春秋禘祫当以主諡序昭穆从先君于庙堂也】大夫许诺王卒及葬子囊议諡【子囊恭王弟令尹公子贞】大夫曰君王有命矣子囊曰不可夫事君者先其善不从其过【先其善先举君之善事以为称不从其过行也】赫赫楚国而君临之【赫赫显盛也】抚征南海训及诸夏其宠大矣【抚安也征正也南海羣蛮也训教也宠荣也教及诸夏谓主盟会颁号令也】有是宠也而知其过可不谓恭乎【諡法既过能改曰恭】若先君善【先其善事】则请为恭大夫从之
　　屈到嗜芰【屈到楚卿屈荡子子夕也芰蓤也】有疾召其宗老而属之【家臣曰老宗老为宗人者】曰祭我必以芰及祥【祥祭也】宗老将荐芰屈建命去之【建屈到之子子木也】宗老曰夫子属之【夫子屈到也】子木曰不然夫子承楚国之政【承奉也】其法刑在民心而藏在王府上之可以比先王下之可以训后世虽微楚国诸侯莫不誉【微无也虽使无楚国之称诸侯犹皆誉之以为善也】其祭典有之曰国君有牛享【诸侯以太牢也】大夫有羊馈【羊馈少牢也】士有豚犬之奠【士以特牲】庶人有鱼炙之荐【庶人祀以鱼】笾豆脯醢则上下共之【共之以多少为差也】不羞珍异不陈庶侈【羞进也庶众也侈犹多也】夫子不以其私欲干国之典遂不用【干犯也】
　　湫举娶于申公子牟【湫举楚大夫伍参之子伍奢之父伍举也子牟申公王子牟也】子牟有辠而亡【亡奔也】康王以为湫举遣之【康王恭王之子康王昭也】湫举奔郑将遂奔晋【郑小而近故欲奔晋】蔡声子将如晋【蔡声子蔡公孙归生子家也唐云楚灭蔡蔡声子为楚大夫昭谓蔡时尚存声子通使于晋楚耳在鲁襄二十六年】遇之于郑郊飨之以璧侑【飨食也璧侑以璧侑食】曰子尚良食【尚犹强也良善也】二先子其皆相子【相助也二先子谓湫举之父伍参声子之父子朝也传曰楚伍参与蔡大师子朝友其子伍举与声子相善】尚能事晋君以为诸侯主【主盟主也】辞曰非所愿也若得归骨于楚死且不朽【自谓不朽】声子曰子尚良食吾归子【使子得归】湫举降三拜【拜善言也】纳其乘马声子受之【四马曰乘受而不辞定其心也】还见令尹子木【子木屈建也曰声子通使于晋还如楚】子木与之语曰子虽兄弟于晋然蔡吾甥也【蔡晋同姓谓吾舅者吾谓之甥】二国孰贤对曰晋卿不若楚【顺説之辞言时赵武为晋正卿不及子木之忠然而有徳】其大夫则贤【贤于楚大夫也】其大夫皆卿才也若杞梓皮革焉楚实遗之【杞梓良材也皮革犀兕也】虽楚有材不能用也子木曰彼有公族甥舅若之何其遗之材也对曰昔令尹子元之难【子元楚武王子文王弟王子善也欲蛊文夫人遂处王宫鬬班杀之在鲁庄二十八年及三十年】或谮王孙启于成王【启子元子也成王文王子也或谮启与父同辠】王弗是【是理也】王孙启奔晋晋人用之及城濮之役晋将遁矣【晋楚战于城濮在鲁僖二十八年遁逃退也】王孙启与于军事谓先轸【先轸晋中军帅】曰是师也唯子玉欲之【子玉楚令尹得臣也】与王心违【王不欲战子玉固请王怒少与之师】故唯东宫与西广实来【东宫西广楚军营名】诸侯之从者畔者半矣【畔舍子玉也】若敖氏离矣【若敖氏子玉同族离谓不欲战也】楚师必败何故去之先轸从之大败楚师则王孙启之为也昔庄王方弱【方弱未二十】申公子仪父为师【仪父申公鬬班之子大司马鬬克也】王子燮为傅【燮楚公子】使师崇子孔帅师以伐舒【师崇楚太师潘崇也子孔楚令尹成嘉也舒羣舒也】燮及仪父施二帅而分其室【施辠于二帅二帅潘崇子孔也室家资也】师还至则以王如庐【师子孔潘崇之师也二子惧故以王如庐庐楚邑也曰初鬬克囚于秦秦有殽之败而使归求成成而不得志公子燮求令尹不得故作乱城郢而使贼杀子孔弗克而还】庐戢黎杀二子而复王【戢黎庐大夫也二子燮及仪父也】或谮析公臣于王【析公臣楚大夫也或谮之言与知二子之乱】王弗是析公奔晋晋人用之实谗败楚使不规东夏则析公之为也【规犹有也东夏蔡沈也曰绕角之役晋将遁矣析公曰楚师轻窕易震荡也若多鼔钧声以夜军之楚师必遁晋人从之楚师宵溃晋遂防蔡袭沈获其君郑于是不敢南面楚失诸华绕角之役在鲁成六年】昔雝子之父兄谮雝子于恭王【雝子楚大夫父兄同宗之父兄也】王弗是雝子奔晋晋人用之及鄢之役晋将遁矣【鄢鄢陵也在鲁成十六年】雝子与于军事谓栾书曰楚师可料也【栾书晋正卿料数也】在中军王族而已【唐云族亲族同姓也昭谓族部属也曰栾范以其族夹公行时二子将中军中军非二子之亲也】若易中下楚必歆之【中下中军之下也歆犹贪也简易栾范之行示之弱以诱楚也曰栾范易行以诱之郑司农以为易行中军与上下军易卒伍也中军之卒良故易之】若合而函吾中【合合战也函入也中中军也】吾上下必败其左右【晋上下军必败楚之左右军也】则三萃以攻其王族必大败之【萃集也时晋有四军言三集者中军先入而上下及新军乃三集以攻之】栾书从之大败楚师王亲面伤则雝子之为也【王楚恭王也面伤谓吕锜射其目】昔陈公子夏为御叔取于郑穆公【公子夏陈宣公之子御叔之父也为御叔取郑穆公少妃姚子之女夏姬也】生子南子南之母乱陈而亡之【子南夏征舒之字也御叔蚤死陈灵公与孔宁仪行父淫夏姬征舒杀灵公楚庄王以诸侯讨之而灭陈】使子南戮于诸侯【言为诸侯所戮在鲁宣十一年】庄王既以夏氏之室赐申公巫臣则又畀之子反卒于襄老【畀予也巫臣楚申公屈巫子灵也子反司马公子侧也襄老楚连尹也初庄王欲纳夏姬巫臣谏王曰不可君召诸侯以讨辠也今纳夏姬贪其色也贪色为淫淫为大罚王乃止将以赐巫臣则又与子反子反欲取之巫臣又难之卒以与襄老】襄老获于邲二子争之未有成【晋楚战于邲在鲁宣十二年晋知庄子射襄老获之以其尸归二子子反巫臣也争争夏姬成定也】恭王使巫臣聘于齐以夏姬行【巫臣导夏姬使归托以求襄老之尸恭王遣焉巫臣聘诸郑郑伯许之及使适齐至郑遂以夏姬行】遂奔晋晋人用之实通吴晋使其子狐庸为行人于吴【子反杀巫臣之族巫臣在晋请使于吴吴子夀梦説之乃通吴于晋使其子为吴行人】而教之射御道之伐楚至于今为患则申公巫臣之为也今湫举取于王子牟子牟得辠而亡执政弗是【执政卿也】谓湫举曰女实遣之彼惧而奔郑缅然引领而望【缅犹邈也领颈也】曰庶几赦吾辠又弗图也乃遂奔晋晋人又用之矣彼若谋楚其亦必有丰败也哉【丰大也】子木愀然【愀愁皃】曰夫子何如召之其来乎对曰亡人得复又何不来为子木曰不来则若之何对曰夫子不居矣【不居言当奉命于它国】春秋相事以还轸于诸侯【轸车后横木也言四时相聘问之事囘车于诸侯也】若资东阳之盗使杀之其可乎【资赂也东阳楚北邑】不然不来矣子木曰不可我为楚卿而赂盗以贼一夫于晋非义也子为我召之吾倍其室【倍其室益其家也】乃使湫鸣召其父而复之
　　灵王为章华之台【灵王楚恭王之庶子灵王熊防也章华地名吴语曰乃筑台于章华之上】与伍举升焉曰台美夫【伍举湫举也湫邑也】对曰臣闻国君服宠以为美【服宠谓以贤受宠服是为美也】安民以为乐【以能安民为乐】听徳以为聪【听用有徳也】致逺以为明【能致逺人也】不闻其以土木之崇髙彤镂为美【彤谓丹楹镂谓刻桷】而以金石匏竹之昌大嚣庶为乐【金钟也石磬也匏笙也竹箫管也昌盛也嚣讙也庶众也】不闻其以观大视侈淫色以为明而以察清浊为聪也【察审也清浊宫羽也】先君庄王为匏居之台【匏居台名】髙不过望国氛【氛□气也】大不过容宴豆【言宴有折俎笾豆之陈】木不妨守备【不妨城郭守备之材】用不烦官府【财用不出府藏】民不废时务官不易朝常问谁宴焉则宋公郑伯【言二国朝事楚】问谁相礼则华元驷騑【相相导也华元宋卿华御事之子右师元也騑郑穆公之子子驷也】问谁赞事则陈侯蔡侯许男顿子【赞佐也】其大夫侍之【各侍其君】先君是以除乱克敌而无恶于诸侯今君为此台也国民罢焉财用尽焉年谷败焉【败废民之时务】百官烦焉【为之徴】举国留之【留治之也】数年乃成愿得诸侯与始升焉诸侯皆距无有至者而后使太宰启疆请于鲁侯【启疆楚卿防子也鲁侯昭公也事在昭七年】惧之以蜀之役【蜀鲁地鲁宣公使求好于楚楚庄王卒宣公薨不克作好至成公即位受盟于晋楚子怒使公子婴齐帅师侵鲁至蜀鲁人惧使孟孙赂楚以请盟在鲁成二年】而仅得以来【仅犹劣也】使富都那竖赞焉【富富于容貌都闲也那美也竖未冠者也言取美好不尚徳也】而使长鬛之士相焉【长鬛美须也】臣不知其美也夫美也者上下外内小大逺迩皆无害焉故曰美若于目观则美【于目则美徳则不也】缩于财用则匮【缩取也】是聚民利以自封而瘠民也胡美之为【封厚也胡何也何以为美】夫君国者将民之与处民实瘠矣君安得肥【安得独肥言将有患】且夫私欲侈则徳义鲜少徳义不行则迩者骚离而逺者距违【骚愁也离畔也迩境内逺邻国也】天子之贵也唯其以公侯为官正【正长也】而以伯子男为师旅【帅师旅也】其有美名也唯其施令徳于逺近而小大安之也若敛民利以成其私欲使民蒿焉忘其安乐而有逺心【蒿耗也逺心畔离也】其为恶也甚矣安用目观故先王之为台榭也【积土曰台无室曰榭】榭不过讲军实【讲习也军实戎士也】台不过望氛祥【凶气为氛吉气为祥】故榭度于大卒之居【大卒王士卒也度谓足以临见之】台度于临观之髙【足以临下观上使屋榭不蔽目明而已】其所不夺穑地【稼穑之地】其为不匮财用【为作也】其事不烦官业【业事也】其日不废时务【以农隙也】瘠硗之地于是乎为之【不害谷土也硗确也】城守之末于是乎用之【城守之余然后用之】官寮之暇于是乎临之【暇闲也】四时之隙于是乎成之【隙空闲时也】故周诗曰经始灵台【经谓经度之立其朞址也天子曰灵台】经之营之庶民攻之不日成之【攻治也不日不程课以时日也】经始勿亟庶民子来【亟疾也子来如子为父也】王在灵囿麀鹿攸伏【囿域也麀牝鹿也攸所也视牝鹿所伏息爱牸任之类也】夫为台榭将以教民利也【台所以望氛祥而备灾害榭所以讲军实而御寇乱皆所以利民也】不知其以匮之也【知闻也】若君谓此台美而为之正【以为得事之正】楚其殆矣【殆危也】
　　灵王城陈蔡不羮【三国楚别都也鲁昭八年楚灭陈使穿封戍为陈公十一年灭蔡使公子弃疾为蔡公今颍川定陵西北有不羮亭襄城西北有不羮城】使仆夫子晳问于范无宇【子晳楚大夫仆晳父也范无宇楚大夫芋尹申无宇也】曰吾不服诸夏而独事晋何也【不服心不服也】唯晋近我逺也今吾城三国赋皆千乘亦当晋矣【礼地方十里为成出长毂一乘马四匹牛十二头步卒七十二人甲士三人三国各千乘其地三千成也】又加之以楚诸侯其来乎对曰其在志也国为大城未有利者【志记也言在书籍所记国作大城未有利者】昔郑有京栎【京庄公弟叔段之邑栎郑子元之邑鲁桓十五年郑厉公因栎人杀檀伯而遂居栎檀伯子元也】衞有蒲戚【蒲甯殖之邑戚孙林父之邑】宋有萧蒙【萧蒙宋公子鲍之邑】鲁有弁费【弁费季氏之邑】齐有渠丘【渠丘齐大夫雝廪之邑】晋有曲沃【曲沃栾盈之邑】秦有征衙【徴衙秦桓公之子景公之弟公子鍼之邑】叔段以京患庄公郑几不封【叔段图篡庄公不克出奔在鲁隠元年封国也】栎人实使郑子不得其位【鲁庄公十四年厉公自栎防郑获大夫傅瑕与之盟而赦之使杀郑子而纳厉公郑子庄公子子仪也】衞蒲戚实出献公【甯殖孙林父逐衞献公献公奔齐在鲁襄十四年】宋萧防实杀昭公【昭公兄鲍杀昭公而立在鲁文十六年】鲁弁费实弱襄公【襄公十年季武子卑公室作三军而自征之二十九年又取弁以自予】齐渠丘实杀无知【鲁庄公八年无知杀襄公而立九年雝廪杀之】晋曲沃实纳齐师【栾盈奔齐齐庄公纳之盈以曲沃之甲昼入为贼于绛在鲁襄二十三年】秦征衙实难桓景【公子鍼有宠于桓如二君于景难谓侵逼也鲁昭元年鍼奔晋其车千乘】皆志于诸侯此其不利者也【皆见记录于诸侯】且夫制城邑若体性焉有首领股肱至于手拇毛脉【拇大指也毛须发也】大能掉小故变而不勤【掉作也变动也勤劳也】地有髙下天有晦明民有君臣国有都鄙古之制也先王惧其不帅【帅循也】故制之以义旌之以服行之以礼【谓名位不同礼亦异数】辨之以名【名号也】书之以文【书其名位及其所掌主】道之以言既其失也易物之由【易物易其尊卑服物之宜也】夫边境者国之尾也譬之如牛马处暑之既至【处暑在七月节处止也】防防之既多而不能掉其尾臣亦惧之【大曰防小曰防不能掉尾益重也以言三国亦将畔也】不然是三城也岂不使诸侯之心惕惕焉【惕惕惧也】子晳复命王曰是知天咫安知民则【咫言少也言少知天道耳何知治民之法】是言诞也【诞虚也】右尹子革侍【子革楚大夫字故郑大夫子然之子然丹也】曰民天之生也知天必知民矣是其言可以惧哉三年陈蔡及不羮人纳弃疾而杀灵王【城后三年在鲁昭十三年弃疾恭王子灵王弟平王也灵王为无道弃疾入国为乱三军畔之于干谿王自杀言杀者王之死由三国也】
　　左史倚相廷见申公子亹【倚相楚左史也子亹楚申公史老也廷见于廷见之】子亹不出左史谤之举伯以告【举伯楚大夫也】子亹怒而出曰女无亦谓我老耄而舍我而又谤我【九十曰耄舍弃也】左史曰唯子老耄故欲见以交儆子【交夹也】若子方壮能经营百事倚相将奔走承序【承受事业次序也】于是不给而何暇得见【给供也】昔衞武公年数九十有五矣【武公衞僖公之子共伯之弟武公和也】犹箴儆于国【箴刺也儆戒也】曰自卿以下至于师长士【师长大夫士众士也】茍在朝者无谓我老耄而舍我【舍谓不谏戒也】必恭恪于朝朝夕以交戒我闻一二之言必诵志而纳之以训道我【言谤誉之言也志记也】在舆有旅贲之规【规规諌也旅贲勇力之士掌执戈楯夹车而趋车止则持轮】位宁有官师之典【中庭之左右谓之位门屏之间谓之宁师长也典常也】倚几有诵训之谏【诵训工师所诵之谏书之于几也】居寝有暬御之箴【暬近也】临事有瞽史之道【事戎祀也瞽乐太师掌诏吉凶史太史也掌诏礼事】宴居有师工之诵【师乐师工瞽蒙也诵谓箴谏也】史不失书蒙不失诵以训御之【御进也】于是乎作懿戒以自儆也【三君云懿戒书也昭谓懿诗大雅抑之篇也懿读曰抑毛诗叙曰抑衞武公刺厉王亦以自儆也】及其没也谓之叡圣武公【叡明也书曰叡作圣諡法威强叡徳曰武】子实不叡圣于倚相何害【害伤也】周书曰文王至于日中昃不皇暇食【日昳曰昃易曰日中则昃】惠于小民唯政之恭文王犹不敢惰今子老楚国而欲自安也【老老恃楚国也】以御数者王将何为【御止也数者谓箴戒诽谤也为人臣尚如此王将复何为】若常如此楚其难哉【难以为治】子亹惧曰老之过也【老子亹名也】乃骤见左史灵王虐白公子张骤谏【子张楚大夫白公也】王患之谓史老曰吾欲已子张之谏若何【史老子亹已止也】对曰用之实难已之易矣若谏君则曰余左执鬼中右执殇宫【中身也礼曰其中退然夭死曰殇殇宫殇之居也执谓把其录籍制服其身知其居处若今世云能使殇也】凡百箴谏吾尽闻之矣宁闻它言【不欲闻谏也】白公又谏王如史老之言对曰昔殷武丁能耸其徳至于神明【武丁髙宗也耸敬也至通也通于神明谓梦见傅説】以入于河【迁于河内】自河徂亳【从河内往都毫也】于是乎三年黙以思道【黙谅闇也思道思君人之道也书曰髙宗谅闇三年不言言乃雝】卿士患之【患其不言】曰王言以出令也若不言是无所禀令也【禀受也】武丁于是作书【以书解卿士也贾唐云书説命也昭曰非也其时未得傅説】曰以余正四方余恐徳之不类兹故不言【类善也兹此也】如是而又使以象梦求四方之贤圣【思贤而梦见之识其容状故作其象而使求之】得傅説以来升以为公【公上公也书序曰髙宗梦得説使百工营求诸野得之傅岩作説命】而使朝夕规谏曰若金用女作砺【使磨砺已也】若津水用女作舟【喻遭津水】若大旱用女作霖雨【大旱自比苗稼也雨三日以上为霖】启乃心沃朕心【启开也以贤者之心比霖雨也】若药不瞑厥疾不瘳【以药喻忠言也瞑顿瞀攻已急也瘳愈也】若跣不视地厥足用伤【以失道比徒跣而不视地必伤也】若武丁之神明也【通于神明】其圣之叡广也其知之不疚也犹自谓未乂【乂治也】故三年黙以思道既得道犹不敢专制使以象旁求圣人既得以为辅又恐其荒失遗忘故使朝夕规诲箴谏曰必交脩余无余弃也今君或者未及武丁而恶规谏者不亦难乎【难以保国】齐桓晋文皆非嗣也【非嫡嗣也】还轸诸侯不敢淫逸【还轸谓出奔也】心类徳音以得有国【类善也】近臣谏逺臣谤舆人诵以自诰也【舆众也诵诵善败也诰吿也】是以其入也四封不备一同【备满也地方百里曰同方欲美之故尤小焉】而至于有畿田【方千里曰畿】以属诸侯【属会也】至于今为令君桓文皆然君不度忧于二令君而欲自逸也无乃不可乎周诗有之曰弗躬弗亲庶民弗信【言为政不躬亲之则众民不信也】臣惧民之不信君也故不敢不言不然何急其以言取辠也王病之曰子复语【病不能然故复使语】不谷虽不能用吾憖寘之于耳【憖犹愿也寘置也】对曰赖君之用也故言【赖恃也】不然巴浦之犀犛兕象其可尽乎其又以规为瑱也【犛犛牛也规谏也瑱所以塞耳也言四兽之牙角可以为瑱难尽也而又以规谏为之乎今象出徼外其三兽则荆交有焉巴浦地名或曰巴巴郡浦合浦】遂趋而退归杜门不出七月乃有干谿之乱灵王死之【干谿楚东地名】
　　司马子期欲以其妾为内子【子期楚平王之子子西之弟公子结也为大司马卿之嫡妻曰内子】访之左史倚相曰吾有妾而愿欲笄之其可乎【愿慤也笄内子首服衡笄也】对曰昔先大夫子囊违王之命諡【违厉以为恭】子夕嗜芰子木有羊馈而无芰荐【子木违父命以羊馈易芰荐】君子曰违而道【违命合道】谷阳竖爱子反之劳也而献饮焉以弊于鄢【谷阳竖子反之内竖也弊踣也鲁成十六年晋楚战于鄢陵楚师败共王伤目明日将复战王召子反谷阳竖献饮于子反子反醉不能见王曰天败楚也乃宵遁子反自杀】芈尹申亥从灵王之欲以陨于干谿【尹申亥申无宇之子也干谿之役申亥曰吾父再奸王命王不诛惠孰大焉乃求王遇诸棘闱以王归王缢申亥以其二女殉而葬之】君子曰从而逆【从从欲也】君子之行欲其道也【欲得其道】故进退周旋唯道之从夫子木能违若敖之欲【若敖子夕】以之道而去芰荐吾子经楚国【经经纬也】而欲荐芰以干之【干犯也以妾为妻犹以芰当祭也】其可乎子期乃止


　　国语卷十七
　　钦定四库全书
　　国语卷十八
　　吴　韦昭　注
　　楚语下
　　昭王问于观射父【昭王楚平王之子昭王熊轸也观射父楚大夫也】曰周书所谓重黎实使天地不通者何也【周书谓周穆王之相甫侯所作吕刑也重黎颛顼掌天地之臣也吕刑曰乃命重黎絶地天通谓少皥之末民神杂揉不可方物颛顼受之乃命南正重司天以属神火正黎司地以属民谓絶地与天相通之道也】若无然民将能登天乎【若重黎不絶天地民岂能上天乎】对曰非此之谓也古者民神不杂【杂会也谓司民司神之官各异】民之精爽不贰者而又能齐肃衷正【爽明也离也贰二也齐一也肃敬也衷中也】其知能上下比义【义宜也】其圣能光逺宣朗【圣通也朗明也】其明能光照之其聪能听彻之【彻通也】如是则明神降之【降下也】在男曰觋在女曰巫【巫觋见鬼者周礼男亦曰巫】是使制神之处位次主【处居也位祭位也次主次其尊卑先后也】而为之牲器时服【牲牲之毛色小大也器所当用也时服四时服色所宜也】而后使先圣之后之有光烈【烈明也】而能知山川之号【号名位也】髙祖之主【髙祖庙之先也】宗庙之事昭穆之世【父昭子穆先后之次也春秋跻僖公谓之逆祀】齐敬之勤【齐庄也】礼节之宜威仪之则容貌之崇【崇饰也】忠信之质【质诚也】禋洁之服【洁祀曰禋】而敬恭明神者以为之祝【祝太祝也掌祈福祥】使名姓之后能知四时之生【名姓谓旧族若伯夷炎帝之后为尧秩宗生嘉谷韭卵之属】牺牲之物玉帛之类采服之仪彛器之量【彛六彛器俎豆量大小也】次主之度【疏数之度】屛摄之位【周氏云屏者并摄主人之位昭谓屏屏风也摄形如今要扇皆所以分别尊卑为祭祀之位近汉亦然】坛场之所【除地曰场】上下之神只氏姓之所出【所自出也】而心率旧典者为之宗【宗宗伯也掌祭祀之礼】于是乎有天地神民类物之官谓之五官【类物谓别善恶利器用之官】各司其序不相乱也民是以能有忠信神是以能有明徳【明徳谓降福祥不为灾孽也】民神异业【业事也】敬而不渎故神降之嘉生【嘉生善物也】民以物享祸灾不至求用不匮及少皥之衰也九黎乱徳【少皥黄帝之子金天氏也九黎黎氏九人也】民神杂糅不可方物【同位故杂糅方犹别也物名也】夫人作享家为巫史【夫人人人也享祀也巫主接神史次位序言人人自为之】无有要质【质诚也】民匮于祀而不知其福【言民困匮于祭祀而不获其福】烝享无度民神同位民渎齐盟无有严威【齐同也严敬也威畏也】神狎民则不蠲其为【狎习也则法也蠲洁也其为所为也】嘉生不降无物以享祸灾荐臻莫尽其气【荐重也臻至也气夀命之气】颛顼受之【少皥氏没颛顼氏作受承也】乃命南正重司天以属神【南阳位正长也司主也属会也所以会羣神使各有分序不相干乱也周礼则宗伯掌祭祀】命火正黎司地以属民【唐尚书云火当为北北隂位也周礼则司徒掌土地人民也】使复旧常无相侵渎【侵犯也】是谓絶地天通【絶地民与天神相通之道】其后三苗复九黎之徳【其后髙辛氏之季年也三苗九黎之后也髙辛氏衰三苗为乱行其凶徳如九黎之为也尧兴而诛之】尧复育重黎之后不忘旧者使复典之【育长也尧继髙辛氏平三苗之乱绍育重黎之后使复典天地之官羲氏和氏是也】以至于夏商故重黎氏世叙天地而别其分主者也【叙次也分位也】其在周程伯休父其后也当宣王时失其官守而为司马氏【程国也伯爵也休父名也失官守谓失天地之官而以诸侯为大司马诗曰王谓尹氏命程伯休父是也】宠神其祖以取威于民曰重实上天黎实下地【宠尊也言休父之后世尊神其祖以威耀其民言重能举上天黎能抑下地令相逺故不复通也】遭世之乱而莫之能御也【乱谓幽平以下也御谓止也】不然夫天地成而不变【言天地体成不复改变也】何比之有【言不相比近也】
　　子期祀平王【子期楚平王之子结也平王恭王子昭王父也】祭以牛俎于王【致牛俎于昭王】王问于观射父曰祀牲何及【王感俎肉而问牲何所及】对曰祀加于举【加增也举人君朔望之盛馔】天子举以大牢祀以会【大牢牛羊豕也会会三大牢举四方之贡】诸侯举以特牛祀以大牢【特一也】卿举以少牢祀以特牛【少牢羊豕】大夫举以特牲祀以少牢【特牲豕也】士食鱼炙祀以特牲庶人食菜祀以鱼上下有序民则不慢王曰其小大何如对曰郊禘不过茧栗【角如茧栗郊禘祭天也】烝尝不过把握【握长不出把者】王曰何其小也对曰夫神以精明临民者也故求备物不求丰大【备物体具而精洁者】是以先王之祀也以一纯二精【一纯心纯一而洁二精玉帛也】三牲四时五色六律七事八种【七事天地民四时之务也八种八音也】九祭十日十二辰以致之【九祭九州助祭也十日甲至癸也十二辰子至亥也择其吉日令辰以致神】百姓千品万官亿丑兆民经入畡数以奉之【百姓百官受氏姓也千品姓有彻品十为千品五物之官陪属万为万官官有十丑为亿丑天子之田九畡以食兆民王取经入以食万官也】明德以昭之【昭昭孝敬也】和声以听之【中和之声使神听之】以吿徧至则无不受休【至神至也休庆也】毛以示物【物色也】血以吿杀【明不因故也】接诚拔取以献具为齐敬也【接诚于神也拔毛取血献其备物也齐洁也诗曰执其鸾刀以启其毛取其血膋】敬不可久民力不堪故齐肃以承之【肃疾也承奉也】王曰刍豢几何【草食曰刍糓食曰豢】对曰逺不过三月近不过浃日【逺谓三牲近谓鸡鹜之属浃日十日也】王曰祀不可以已乎【已止也】对曰祀所以昭孝息民【昭孝养使民蕃息也】抚国家定百姓也不可以已夫民气纵则底【气志气也纵放也底着也】底则滞滞久不震【滞废也震惧也言无祭祀则民无所畏忌无所畏忌则志放纵志放纵则遂废滞难复恐惧也】生乃不殖【生人物也殖长也不长神不降以福也】是用不从【不从上令】其生不殖不可以封【封国也】是以古者先王日祭月享时类歳祀【以事类曰类日祭于祖考月荐于曾髙时类于二祧歳祀于坛墠】诸侯舍日【有月享也】卿大夫舍月【有时祭也】士庶人舍时【歳乃祭也】天子徧祀羣神品物【品物谓若八蜡所祭猫虎昆虫之类也】诸侯祀天地三辰及其土之山川【三辰日月星也祀天地谓二王后也非二王后祭分野星山川而已】卿大夫祀其礼【礼谓五祀及祖所自出也】士庶人不过其祖【祖王父也】日月会于龙【龙尾也谓周十二月夏十月也日月合辰于尾上月令曰孟冬日在尾】土气含收【含收收缩万物含藏也】天明昌作【昌盛也作起也谓天气上也是月纯坤用事】百嘉备舍【嘉善也时物毕成舍入室也】羣神频行【频并也并行欲求食也】国于是乎烝尝家于是乎尝祀【烝冬祭也尝尝百物也月令孟冬大饮烝曰闭蛰而烝】百姓夫妇择其令辰【辰十二辰也】奉其牺牲敬其齍盛洁其粪除慎其采服禋其酒醴帅其子姓【禋洁也子姓众同姓也】从其时享虔其宗祝【宗主祭祀祝主祝祈也】道其顺辞以昭祀其先祖肃肃济济如或临之于是乎合其州乡朋友婚姻比尔兄弟亲戚【合会也比亲也】于是乎弭其百苛妎其谗慝【弭止也苛虐也妎覆也止覆谓解怨除恨之辞】合其嘉好结其亲昵【合结也谓于此更申固之】亿其上下【亿安也】以申固其姓上所以教民虔也下所以昭事上也天子禘郊之事必自射其牲【牲牛也】王后必自舂其粢【器实曰粢】诸侯宗庙之事必自射其牛刲羊击豕【刲刺也击杀也】夫人必自舂其盛【在器曰盛上言粢下言盛互其文也】况其下之人其谁敢不战战兢兢以事百神天子亲舂禘郊之盛【帅后舂之】王后亲缲其服【服祭服也祭义云夫人缲三盆则王后其一盆与周语曰王耕一墢班三之】自公以下至于庶人其谁敢不齐肃恭敬致力于神民所以摄固者也若之何其舍之也【摄持也舍废也】王曰所谓一纯二精七事者何也对曰圣王正端冕以其不违心帅其羣臣精物以临监享祀无有苛慝于神者谓之一纯【端端之服也冕大冠也监视也不违心谓心思端正服则端正也】玉帛为二精【明洁为精】天地民及四时之务为七事王曰三事者何也对曰天事武【干称刚健故武】地事文【地质柔顺故文易曰坤为文】民事忠信【以忠信为行】王曰所谓百姓千品万官亿丑兆民经入畡数者何也对曰民之彻官百【彻达也自以名达于上者有百官也】王公之子弟之质能言能听彻其官者【质有贤质也能言能言其官职也】而物赐之姓以监其官是为百姓【物事也以功事赐之姓官有世功则有官族若司马太史之属是也】姓有彻品十于王谓之千品【谓一官之职其寮属彻于王者有十品百官故有千品也】五物之官陪属万为万官【五物谓天地神民类物之官也臣之臣为陪属谓有寮属转陪贰相佐助复有十等千品故万官也】官有十丑为亿丑【丑类也以十丑承万为十万十万曰亿古数也今以万万为亿】天子之田九畡以食兆民【九畡九州之内有畡数也食兆民耕而食其中也天子曰兆民】王取经入焉以食万官【经常也常入征税也】
　　鬬且廷见令尹子常【鬬且楚大夫子常子囊之孙囊瓦也】子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉【实财也】殆必亡者也夫古者聚货不妨民衣食之利聚马不害民之财用【货珠玉之属自然物也货马多则养求者众妨财力也】国马足以行军【国马民马也十六井为丘有戎马一疋牛三头足以行军也】公马足以称赋【公马公之戎马也称举也赋兵也】不是过也公货足以宾献【宾飨赠也献贡也】家货足以供用【家大夫也】不是过也夫货马邮则阙于民【邮过也阙缺也】民多阙则有离畔之心将何以封矣【封封国也】昔鬭子文三舍令尹【子文鬬伯比之子于菟也舍去也】无一日之积恤民之故也【积储也】成王闻子文之朝不及夕也【成王楚文王之子頵也】于是乎每朝设脯一东糗一筐以羞子文【糗寒粥也筐器名也羞进也】至于今令尹秩之【秩常也】成王每出子文之禄必逃王止而后复【禄奉也复反也】人谓子文曰人生求富而子逃之何也对曰夫从政者以庇民也【庇覆也】民多旷者而我取富焉【旷空也】是勤民以自封也【勤劳也封厚也】死无日矣我逃死非逃富也故庄王之世灭若敖氏唯子文之后在至于今处郧为楚良臣【庄王成王孙也若敖氏子文之族也鲁宣四年子文之弟子鬬椒为乱庄王灭若敖氏之族子文之孙箴尹克黄使于齐还而自拘于司败王思子文之治楚也曰子文无从何以劝善使复其所其子孙当昭王时为郧公】是不先恤民而后已之富乎今子常先大夫之后也【先大夫子囊也】而相楚君无令名于四方民之羸餧日日已甚【羸瘠也言日日又甚】四境盈垒【盈满也垒壁也言垒壁满于四境之内】道殣相望【道冢曰殣诗云行有死人尚或殣之】盗贼司目民无所放【放依也】是之不恤而蓄聚不厌其速怨于民多矣【速召也】积货滋多蓄怨滋厚不亡何待夫民心之愠也【愠怒也】若防大川焉溃而所犯必大矣【犯败也】子常其能贤于成灵乎成不礼于穆愿食熊蹯不获而死【成成王穆王商臣之父也欲黜商臣而立其弟职商臣围成王王请食熊蹯而死不听遂自杀蹯掌也】灵王不顾于民一国弃之如遗迹焉【灵王不君罢弊楚国三军叛之如行人之遗弃其迹也】子常为政而无礼不顾甚于成灵其独何力以待之【待犹御也】期年乃有柏举之战子常奔郑昭王奔随【柏举楚地随汉东国也初蔡昭侯朝于楚子常欲其佩唐成公亦朝焉子常欲其骕騻马二君不子而留之三年后予之乃得归归与吴伐楚大败之在鲁定四年奔随自郧奔随也】
　　吴人入楚昭王出奔济于成臼【吴人阖闾也出奔随也济渡也成臼津名】见蓝尹亹载其孥【蓝尹亹楚大夫也妻子曰孥】王曰载予对曰自先王莫队其国【队失也】当君之世而亡之君之过也遂去王王归又求见王王欲执之子西曰请听其辞夫其有故【子西平王之子昭王之庶兄令尹公子申也故犹意也】王使谓之曰成臼之役而弃不谷今而敢来何也【而汝也】对曰昔瓦唯长旧怨以败于柏举故君及此【瓦子常名也长犹积也】今又效之无乃不可乎臣避于成臼以儆君也庶悛而更乎【悛改也】今之敢见观君之徳也曰庶惧而鉴前恶乎【鉴镜也】君若不鉴而长之君实有国而不爱臣何有于死【何惜于死】死在司败矣【楚谓司寇为司败】唯君图之子西曰使复其位以无忘前败【言见亹则念前败也】王乃见之
　　吴人之入楚楚昭王奔郧【郧楚邑也】郧公之弟怀将杀王【郧公令尹子文孙之孙蔓成然之子鬬辛也】郧公辛止之怀曰平王杀吾父【平王昭王考也父蔓成然也成然立平王贪求无厌平王杀之】在国则君在外则雠也见雠弗杀非人也郧公曰夫事君者不为外内行【不为外内易行】不为丰约举【丰盛也约衰也举动也】茍君之尊卑一也且夫自敌以下则有雠【敌敌体也】非是不雠下虐上为杀上虐下为讨而况君乎君而讨臣何雠之为若皆雠君则何上下之有乎吾先人以善事君成名于诸侯自鬭伯比以来未之失也今尔以是殃之不可【殃病害也】怀弗听曰吾思吾父不能顾矣郧公以王奔随【避怀也】王归而赏及郧怀子西谏曰君有二臣或可赏也或可戮也君王均之羣臣惧矣【均同也赏罚无别故惧也】王曰夫子期之二子邪吾知之矣【子期蔓成然字】或礼于君或礼于父均之不亦可乎
　　子西叹于朝蓝尹亹曰吾闻君子惟独居思念前世之崇替【崇终也替废也诗云曾不崇朝】与哀殡丧【涂木曰殡】于是有叹其余则不君子临政思义【思公义也】饮食思礼同宴思乐在乐思善无有叹焉今吾子临政而叹何也子西曰阖闾能败吾师【柏举之战】阖闾即世吾闻其嗣又甚焉【嗣嗣子夫差也甚谓政徳过于父也】吾是以叹对曰子患政德之不脩无患吴矣夫阖闾口不贪嘉味耳不乐逸声【逸淫也】目不淫于色身不怀于安朝夕勤志恤民之羸【羸病也】闻一善若惊得一士若赏【若受赏也】有过必悛【悛改也】有不善必惧是故得民以济其志【济成也志战克也】今吾闻夫差好罢民力以成私好纵过而翳谏【翳鄣也】一夕之宿台榭陂池必成六畜玩好必从夫先自败也已焉能败人子脩徳以待吴吴将毙矣
　　王孙圉聘于晋【王孙圉楚大夫也】定公飨之赵简子鸣玉以相【定公晋顷公之子午也简子赵鞅也鸣玉鸣其佩玉以相礼】问于王孙圉曰楚之白珩犹在乎【珩佩上之横者】对曰然简子曰其为宝也几何矣【几何世也】曰未尝为宝楚之所宝者曰观射父【言以贤为寳不以寳为寳】能作训辞以行事于诸侯【言以训辞交结诸侯】使无以寡君为口实【口实毁弄也】又有左史倚相能道训典以叙百物【叙次也物事也】以朝夕献善败于寡君使寡君无忘先王之业又能上下説乎鬼神顺道其欲恶【説媚也】使神无有怨痛于楚国【痛疾也】又有薮曰云连徒洲金木竹箭之所生也【楚有云梦薮泽名也连属也水中之可居曰洲徒其名也】珠齿角皮革羽毛所以备赋用以戒不虞者也【龟所以备吉防珠所以御火灾角所以为弓弩齿象齿所以为弭皮虎豹皮也所以为茵鞬革犀兕也所以为甲胄羽鸟羽也所以为旌毛旄牛尾所以注竿首赋兵赋虞度也】所以共币帛以宾享于诸侯者也【享献也】若诸侯之好币具而导之以训辞【导行也】有不虞之备而皇神相之【能媚于神故皇神相之皇大也相助也】寡君其可以免罪于诸侯而国民保焉【保安也】此楚国之宝也若夫白珩先王之玩也何宝焉【玩玩弄之物】圉闻国之宝六而已圣能制议百物以辅相国家则宝之玉足以庇防嘉谷使无水旱之灾则宝之【玉祭祀之玉也】足以宪臧不则宝之【宪法也取善恶之法】珠足以御火灾则宝之【珠水精故以御火灾】金足以御兵乱则宝之【金所以为兵也】山林薮泽足以备财用则宝之若夫哗嚣之美【哗嚣犹讙譊谓若鸣玉以相】楚虽蛮夷不能宝也【微刺简子】
　　惠王以梁与鲁阳文子【惠王昭王子越女之子章也梁楚北境也文子平王之孙司马子期子鲁阳公也】文子辞曰梁险而在北境惧子孙之有贰者也【贰二心也】夫事君无憾憾则惧偪【憾恨也无恨谓得志也偪偪上也】偪则惧贰【偪则惧诛故贰也】夫盈而不偪【盈志满也】憾而不贰者臣能自夀也【寿保也】不知其它【它子孙也】纵臣而得以其首领以没惧子孙之以梁之险而乏臣之祀也【恃险而贰将见诛絶】王曰子之仁不忘子孙施及楚国敢不从子与之鲁阳
　　子西使人召王孙胜【王孙胜故平王大子建之子白公胜也初费无极为大子少师无宠太子取于秦而美劝王纳之遂谮大子曰建将叛大子奔郑又与晋谋郑郑人杀之胜奔吴在鲁哀十六年】沈诸梁闻之【沈诸梁楚左司马沈尹戌之子叶公子髙也】见子西曰闻子召王孙胜信乎曰然子髙曰将焉用之曰吾闻之胜直而刚欲寘之境【寘置也曰召之使处吴境为白公】子髙曰不可其为人也展而不信【展诚也诚谓复言非忠信之道】爱而不仁【外爱人内无仁心也】诈而不知【以诈行谋而非知道也知人不诈】毅而不勇【毅果也】直而不衷【衷中也君子恶讦以为直者】周而不淑【周密也淑善也】复言而不谋身展也【复言言可复不欺人也不谋身不计身害也】爱而不谋长不仁也【外爱人不计终身也】以谋盖人许也【盖掩也】强忍犯义毅也【强强力也忍忍犯义也】直而不顾不衷也【不顾隠讳】周言弃徳不淑也【取周其言而不以德】是六徳者皆有其华而不实者将焉用之彼其父为戮于楚其心又狷而不洁【狷者直已之志不从人也不洁非洁行也】若其狷也不忘旧怨而不以洁悛德【悛改也】思报怨而已则其爱也足以得人其展也足以复之【复复其前言也】其诈也足以谋之其直也足以帅之【帅帅众也】其周也足以葢之【言其周密足以覆葢其恶也】其不洁也足以行之而加之以不仁奉之以不义蔑不克矣夫造胜之怨者皆不在矣【怨谓谮太子费无极之徒】若来而无宠速其怒也【速疾也】若其宠之毅贪而无厌既能得入而曜之以大利【曜示也】不仁以长之【长其利欲】思旧怨以脩其心【脩其报雠之心】茍国有衅必不居矣【衅隙也】非子职之其谁乎【职主也言子西将主此祸】彼将思旧怨而欲大宠【大宠令尹司马也】动而得人【爱故得人】怨而有术【父死而怨故有术也】若果用之害可待也余爱子与司马故不敢不言【司马子西之弟子期也】子西曰徳其忘怨乎【言绥之以徳必忌怨也】余善之夫乃其宁【宁安也】子髙曰不然吾闻之曰唯仁者可好也可恶也可髙也可下也好之不偪恶之不怨髙之不骄下之不惧不仁者则不然人好之则偪恶之则怨髙之则骄下之则惧骄有欲焉【欲专宠也】惧有恶焉【恶其上也】欲恶怨偪所以生诈谋也子将若何若召而下之将戚而惧为之上者将怒而怨诈谋之心无所靖矣【靖安也】有一不义犹败国家今壹五六而必欲用之不亦难乎吾闻国家将败必用奸人而嗜其疾味其子之谓乎【嗜贪也疾味味为己生疾害谕好不善也】夫谁无疾眚【眚犹灾也】能者蚤除之旧怨灭宗国之疾眚也为之关籥蕃篱而逺备闲之犹恐其至也【蕃篱壁落也闲阑也】是之为日惕【惕惧也】若召而近之死无曰矣人有言曰狼子野心怨贼之人其又可善乎若子不我信盇求若敖氏与子干子晳之族而近之【若敖氏庄王所灭鬬椒也子干子晳恭王庶子公子比公子黒肱也平王所杀而代之何独不召而近也】安用胜也其能几何【言危不久】昔齐驺马繻以胡公入于贝水【驺马繻齐大夫也胡公齐大公孙之子胡公靖也具水水名胡公虐马繻马繻杀胡公内之贝水】邴歜阎职戕懿公于囿竹【戕残也歜职皆齐臣懿公齐桓公之子商人也为公子时与邴歜之父争田弗胜及即位乃掘而刖之而使歜仆纳阎职之妻而使职骖乘鲁文十八年懿公游于申池二人杀公而内之竹中】晋长鱼蟜杀三郤于榭【长鱼蟜晋大夫也杀三郤锜犨至也犨与蟜争田执而梏之与其文母妻子同一辕既蟜嬖于厉公谮而杀三郤于榭】鲁圉人荦杀子般于次【圉人养马者子般鲁庄公太子次舍也雩讲于梁氏女公子观之荦自墙外与之戱子般鞭之庄公薨子般即位次于党氏公子庆父通于夫人夫人欲立之庆父使荦贼子般于党氏在鲁庄三十二年】夫是谁之故也非唯旧怨乎【故事也】是皆子所闻也人之求多闻善败以鉴戒也今子闻而弃之犹防耳也【防覆也】吾语子何益吾知逃而已【逃胜之难也】子西笑曰子之尚胜也【言子论议好尚胜人也】不从遂使为白公子髙以疾闲居于蔡【蔡故蔡国楚灭之叶公兼而治焉】及白公之乱子西子期死【白公请伐郑以报父雠子西既许之未起师晋伐郑楚又救之与之盟白公怒遂作乱杀二子于朝在鲁哀十六年】叶公闻之曰吾怨其弃吾言而徳其治楚国楚国之能平均以复先王之业者夫子也【夫子子西也】以小怨寘大徳吾不义也将入杀之【杀白公也】帅方城之外以入杀白公而定王室【定王室谓兼令尹司马以平楚国也既定乃使子西之子宁为令尹子期之子寛为司马而老于叶】葬二子之族【子西子期之族多见害故皆为葬之】






　　国语卷十八
　　钦定四库全书
　　国语卷十九
　　吴　韦昭　注
　　吴语
　　吴王夫差起师伐越越王勾践起师逆之江【夫差泰伯之后阖庐之子姬姓也勾践祝融之后允常之子芈姓也郑语曰姓夔越世本亦云越姓也鲁定十四年吴伐越越败之于檇李阖庐伤而死后三年夫差伐越报檇李也越逆之江至于五湖吴人大败之于夫椒遂入越越于以甲楯五千保于会稽在鲁哀元年】大夫种乃献谋【种越大夫也献进也】曰夫吴之与越唯天所授王其无庸战【庸用也】夫申胥华登简服吴国之士于甲兵而未尝有所挫也【申胥楚大夫伍奢之子子胥也名员鲁昭二十年奢诛于楚员奔吴吴子与之申地故曰申胥华登宋司马华费遂之子也华氏作乱于宋而败登奔吴为大夫简习也挫毁折也】夫一人善射百夫决拾【决钩也拾捍也言申胥华登善用兵众必化之犹一人善射而百夫竞着决拾而放之】胜未可成【成犹必也】夫谋必素见成事焉而后履之【素犹豫也履行也】不可以授命【授命犹鬬命也】王不如设戎约辞行成以喜其民【戎兵也约卑也成平也言不如设兵自守卑约其辞以求平于吴吴民必喜】以广侈吴王之心【侈大也】吾以卜之于天天若弃吴必许吾成而不吾足也【言越不足畏也】将必寛然有伯诸侯之心焉【寛缓也】既罢弊其民而天夺之食安受其烬【夺之食稻蟹之属也烬余也】乃无有命矣【吴无复有天命矣】越王许诺乃命诸稽郢行成于吴【诸稽郢越大夫】曰寡君勾践使下臣郢不敢显然布币行礼【布陈也币玉帛也显犹公露也】敢私吿于下执事曰昔者越国见祸得罪于天王【见祸于天得罪谓伤阖庐也言天王尊之以名】天王亲趋玉趾以心孤勾践【趾足也孤弃也】而又宥赦之【宥寛也】君王之于越也繄起死人而肉白骨也【繄是也使白骨生肉徳至厚也】孤不敢忘天灾其敢忘君王之大赐乎今勾践申祸无良【申重也良善也】草鄙之人敢忘天王之大徳而思边垂之小怨【逺邑称鄙言吴防越之边垂心怀怨恨也】以重得罪于下执事【重得罪谓报见防也】勾践用帅二三之老【家臣称老言此谦也】亲委重罪顿颡于边【委犹归也边边境也】今君王不察盛怒属兵将残伐越国【察理也属会也残伐谓隳会稽也】越国固贡献之邑也君王不以鞭棰使之而辱军士使寇令焉【若御寇之号令】勾践请盟一介嫡女执箕箒以晐姓于王宫【一介一人晐备也姓庶姓也曲礼曰纳女于天子曰备百姓】一介嫡男奉槃匜以随诸御【槃承盥器也晋语曰奉匜沃盥御近臣宦竖之属】春秋贡献不解于王府天王岂辱裁之【岂能辱意裁制之】亦征诸侯之礼也【征税也此亦天子征税诸侯之礼】夫谚曰狐埋之而狐搰之是以无成功【埋藏也搰也】今天王既封殖越国以明闻于天下【封殖以草木自喻壅本曰封殖立也明显也闻于天下言天下备闻也】而又刈亡之是天王之无成劳也【芟草曰刈劳功也】虽四方之诸侯则何实以事吴【实实事也】敢使下臣尽辞唯天王秉利度义焉【秉执也义宜也】
　　吴王夫差乃告诸大夫曰孤将有大志于齐【欲伐齐也】吾将许越成而无拂吾虑【拂絶也】若越既改吾又何求若其不改反行吾振旅焉【伐齐反振旅而讨之】申胥谏曰不可许也夫越非实忠心好吴也又非慑畏吾兵甲之强也大夫种勇而善谋将还玩吴国于股掌之上以得其志【还转也玩弄也胫本曰股】夫固知君王之葢威以好胜也【葢犹尚也】故婉约其辞以从逸王志【婉顺也约卑也从随也】使淫乐于诸夏之国以自伤也使吾甲兵钝弊民人离落而日以憔悴【离畔也落殒也憔悴瘦病也】然后安受吾烬夫越王好信以爱民四方归之年谷时孰日长炎炎【炎炎进貌】及吾犹可以战也为虺弗摧为蛇将若何【虺小蛇大也传曰封豕长蛇】吴王曰大夫奚隆于越【奚何也隆盛也】越曾足以为大虞乎【虞度也】若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干【未干喻近也】足以结信矣以盟为无益乎君王舎甲兵之威以临使之而胡重于鬼神而自轻也吴王乃许之荒成不盟【荒空也】
　　吴王夫差既许越成乃大戒师徒将以伐齐申胥进谏曰昔天以越赐吴而王弗受夫天命有反【反谓盛者更衰祸者有福】今越王勾践恐惧而改其谋舍其愆令【舍废也愆过也】轻其征赋施民所善去民所恶身自约也裕其众庶【裕饶也】其民殷众【殷盛也】以多甲兵譬越之在吴也犹人之有腹心之疾也夫越王之不忘败吴于其心也戚然服士以司吾间【戚犹惕也间隟也】今王非越是图而齐鲁以为忧夫齐鲁譬诸疾疥癣也【疥癣在外为害微也】岂能涉江淮而与我争此地哉将必越实有吴土【壤地接而越脩徳也】王盍亦鉴于人无鉴于水【鉴镜也以人为镜见成败以水为镜见形而已书曰人无于水鉴当于民鉴】昔楚灵王不君【不得为君之道】其臣箴谏以不入【入受也】乃筑台于章华之上【章华地名】阙为石郭陂汉以象帝舜【阙穿也陂壅也舜葬九疑其山体水旋其丘下故壅汉水使旋石郭以象之】罢弊楚国以闲陈蔡【闲也其隟而取之鲁昭八年楚灭陈十一年灭蔡】不脩方城之内【方城楚北山】逾诸夏而圗东国【诸夏陈蔡也东国徐夷吴越也】三歳于沮汾以服吴越【沮汾水名楚东鄙沮汾之间干谿也鲁昭六年楚令尹子荡帅师伐吴师于豫章次于干谿】其民不忍饥劳之殃三军叛王于干谿【殃害也民罢国乱中外叛溃事在鲁昭十三年】王亲独行屛营仿偟于山林之中三日乃见其涓人畴【涓人今中涓也畴名也】王呼之曰余不食三日矣畴趋而进王枕其股以寑于地王寐畴枕王以墣而去之【墣块也】王觉而无见也乃匍匐将入棘闱棘闱不纳【棘楚邑闱门也】乃入尹申亥氏焉【申亥楚大夫尹无宇之子也传曰王防夏将入鄢尹无宇之子申亥曰吾父再奸王命而弗诛惠孰大焉乃求王遇诸棘闱】王缢申亥负王以归而土埋之其室【传曰王缢申亥以其二女殉而葬之】此志也岂遽忘于诸侯之耳乎【志记也言此事皆见记于诸侯之耳而未忘也】今王既变鮌禹之功【王夫差也变易也鲁语曰禹能以徳脩鲧之功】而髙髙下下以罢民于姑苏【髙髙起台榭下下深污池也姑苏台名在吴西近湖】天夺吾食都鄙荐饥【天夺吾食稻蟹也都国也鄙边邑也荐重也】今王将很天而伐齐【很违也】夫吴民离矣【有离畔也】体有所倾譬如羣兽然一个负矢将百羣皆奔【倾伤也言众兽羣聚其中一个被矢则百羣皆走以言吴民临陈就战或小有倾伤亦复然也】王其无方收也【方道也收还也】越人必来袭我王虽悔之其犹有及乎王弗听十二年遂伐齐【夫差十二年鲁哀十一年】齐人与战于艾陵【艾陵齐地】齐师败绩吴人有功【曰获齐国书革车八百乘甲首三千】吴王夫差既胜齐人于艾陵乃使行人奚斯释言于齐【奚斯吴大夫释解也以言辞自解归非于齐】曰寡人帅不腆吴国之役遵汶之上【役兵也汶齐水名】不敢左右唯好之故【不敢左右暴掠齐民唯有恩好之故也】今大夫国子兴其众庶以犯猎吴国之师徒【国子齐卿国书也犯陵也猎震也】天若不知有辠则何以使下国胜【下国吴自谓也言天若不知有辠何以使吴国胜齐也】
　　吴王还自伐齐乃讯申胥【讯告让也】曰昔吾先王体徳圣明达于上帝【先王阖庐也上帝天也】譬如农夫作耦以刈杀四方之蓬蒿【二耜为耦言子胥佐先王其犹耕者之有耦以成其事也】以立名于荆此则大夫之力也【立名于荆谓败楚于柏举昭王奔随时也】今大夫老而又不自安恬逸【恬犹静也逸乐也】而处以念恶【处居也居则念为恶于吴国】出则罪吾众【罪吾众谓吴民离矣体有所倾之属】挠乱百度【挠扰也度法也】以妖孽吴国【妄为妖言越当袭吴也】今天降衷于吴【衷善也】齐师受服孤岂敢自多先王之钟鼓实式灵之【式用也灵神也】敢吿于大夫申胥释劒而对【释解也】曰昔吾先王世有辅弼之臣【言阖庐以前】以能遂疑计恶【遂决也计虑也】以不陷于大难今王播弃黎老【描放也鲐背之耉称黎老】而孩童焉比谋【孩幼也比合也】曰余令而不违【不违言莫违也】夫不违乃违也【乃违道也】夫不违亡之阶也夫天之所弃必骤近其小喜【小喜胜敌之喜纣之百克是也】而逺其大忧【大忧在后故逺也】王若不得志于齐而以觉悟王心吴国犹世【世继世也】吾先君之得之也必有以取之【得谓克楚也曰阖庐食不二味勤防其民取之谓此也】其亡之也亦有以弃之【亡之谓不正其师以班处宫复为楚所败也】用能援持盈以没【盈满也没终也】而骤救倾以时【以时不失时也】今王无以取之【言无政徳】而天禄亟至【亟数也】是吴命之短也员不忍称疾辟易以见王之亲为越之禽也员请先死【辟易狂疾】将死曰而县吾目于东门以见越之入吴国之亡也遂自杀王愠曰孤不使大夫得有见也乃使取申胥之尸盛以鸱鷧而投之于江【鸱鷧革囊】
　　吴王夫差既杀申胥不稔于歳【稔熟也谓后年不至于熟而北征也夫差以哀十一年杀子胥十二年会鲁于橐臯】乃起师北征阙为深沟于商鲁之间【阙穿也商宋也】北属之沂【沂水名出泰山葢南至下邳入泗】西属之济【济宋水也】以会晋公午于黄池【黄池地名晋公午晋定公也黄池亊在鲁哀十三年】于是越王勾践乃命范蠡舌庸【二子越大夫】率师沿海泝淮以絶吴路【沿顺也逆流而上曰泝循海而逆入于淮以絶吴王之归路】败王子友于姑熊夷【姑熊夷吴郊也王子友夫差太子也夫差未反越子伐吴吴距之获太子友】越王勾践乃率中军泝江【江吴江也或有淮字误耳】以袭吴入其郛【郛郭也】焚其姑苏徙其大舟【大舟王舟徙取也】吴晋争长未成【长先也成定也】边遽乃至以越乱吿【遽也】吴王惧乃合大夫而谋曰越为不道背其齐盟【齐同也】今吾道路悠逺【悠长也】无会而归与会而先晋孰利【先晋令晋先歃】王孙雄曰夫危事不齿【王孙雄吴大夫也齿年也不以年齿对】雄敢先对二者莫利无会而归越闻章矣民惧而走逺无正就【正适也】齐宋徐夷曰吴既败矣【宋今雎阳徐今大徐夷淮夷也】将夹沟而防我【旁击日防】我无生命矣会而先晋晋既执诸侯之柄以临我将成其志以见天子【以侯伯之礼见天子也】吾须之不能【不能待见天子】去之不忍若越闻俞章【俞益也】吾民恐畔必会而先之【先使吴先歃也】王乃步就王孙雄曰先之图之将若何王孙雄曰王其无疑吾道路悠逺必无有二命焉可以济事【欲决一计求先晋也济成也】王孙雄进顾揖诸大夫曰危事不可以为安死事不可以为生则无为贵知矣【言人不能以危易安以死易生则何贵于知矣】民之恶死而欲贵富以长没也与我同【长老也没终也】虽然彼近其国有迁我絶虑无迁【迁转退也絶虑道逺也】彼岂能与我行此危事也哉【言晋不能以死与我争】事君勇谋于此用之【勇而有谋正谓今时】今夕必挑战以广民心【挑晋求战以广大民心示不惧也】请王厉士以奋其朋势【朋羣也勉厉士卒以奋激其羣党之势使有鬬心也】劝之以髙位重畜【重畜宝财】备刑戮以辱其不厉者【备具也】令各轻其死彼将不战而先我【推先我也】我既执诸侯之柄【为盟主故执柄】以歳之不获也无有诛焉【获收也诛责也不责诸侯之贡赋】而先罢之【罢遣诸侯令先归也】诸侯必説【説喜也】既而皆入其地【入其国境】王安挺志【挺寛也】一日惕一日畱【惕疾也畱徐也】以安步王志【步行也】必设以此民也封于江淮之间乃能至于吴【设许其劝勉者以此民封之于江淮间以恐之必速至也】吴王许诺
　　吴王昏乃戒令秣马食士【秣粟也】夜中乃令服兵擐甲【夜中夜半也服执也擐贯也甲铠也】系马舌出火灶【系缚也缚马舌恐有声也出火于灶外以自烛】陈士卒百人以为彻行百行【彻通也以百人通为一行百行为万人谓之方陈】行头皆官帅铎拱稽【二君皆云官帅大夫也昭谓下言十行一嬖大夫此一行宜为士周礼百人为卒卒长皆上士抱也拱执也抱铎者亦恐有声也唐尚书云稽棨防也郑后司农以为稽计兵名籍也周礼听师田以简稽】建肥胡奉文犀之渠【肥胡幡也文犀之渠谓楯也文犀犀之有文理者】十行一嬖大夫【十行千人嬖下大夫也子产谓子南曰子晳上大夫汝嬖大夫】建旌提鼔【析羽为旌提挈也】挟经秉枹【在掖曰挟经兵书也秉执也】十旌一将军【十旌万人也将军命卿也】载常建鼓挟经秉枹【日月为常鼔晋鼓也周礼将军执晋鼔建谓为之楹而树之】为万人以为方陈【百行故曰万人正四方也】皆白常白旂素甲白羽之矰望之如荼【交龙为旂素甲白甲也矰矢名以白羽为衞荼茅秀也】王亲秉钺载白旗以中陈而立【熊虎为旗此王所帅中军】左军亦如之【亦如中军载常建鼓挟经秉枹之属】皆赤常赤旟丹甲朱羽之矰望之如火【鸟隼曰旟尚赤左阳也丹彤也朱羽染为朱也】右军亦如之皆常旗黑甲乌羽之矰望之如墨【黑漆甲也尚黒右隂也】为带甲三万【带甲衿铠】以势攻鸡鸣乃定既陈去晋军一里昧明王乃秉枹亲就鸣钟鼓丁宁錞于振铎【丁宁谓钲也唐尚书云錞于镯非也錞于与镯各异物军行鸣之与鼔相应也】勇怯尽应三军皆哗扣以振旅【哗扣讙呼也】其声动天地晋师大骇不出周军饬垒【周绕也饬治也】乃令董褐请事【董褐晋大夫司马演请问也】曰两君偃兵接好日中为期【偃匿也接合也】今大国越录【录第也】而造于弊邑之军垒敢请乱故【敢问先期乱次之故】吴王亲对之曰天子有命周室卑约贡献莫入上帝鬼神而不可以吿【言无以告祭于天神人鬼】无姬姓之振也【振救也】徒遽来告孤日夜相继【徒步也遽传车也】匍匐就君君今非王室不安平是忧亿负晋众庶不式诸戎翟楚秦【亿安也负恃也安恃其众而不用征伐戎翟楚秦卑周故也】将不长弟以力征一二兄弟之国【弟言幼也言晋不帅长幼之节而征伐同姓兄弟之国谓鲁衞之属或云谓晋灭虞虢韩魏然灭虞虢韩魏皆在春秋之始非所以责定公也】孤欲守吾先君之班爵【爵次当为盟主】进则不敢【不敢过先君也】退则不可【亦不可不及也】今会日薄矣【薄迫也】恐事之不集以为诸侯笑【集成也】孤之事君在今日不得事君亦在今日【言欲战以决之不胜则服事君若胜则为盟主】为使者之无逺也孤用亲听命于藩篱之外【藩篱壁落也】董褐将还王称左畸曰摄少司马兹与王士五人坐于王前【贾唐二君云称呼也左畸军左部摄执也少司马兹与王士五人皆罪人死士】乃皆进自于客前以酬客【贾唐二君云刭也酬报也将报客使死士自刭以示其威行军士用命也昭谓鲁定十四年吴伐越越王使罪人自刭以误吴故夫差效之】董褐既致命【致命于晋君】乃吿诸赵鞅【赵鞅晋正卿赵子也】曰臣观吴王之色类有大忧【类似也曰肉食者无墨今吴王有墨墨黑气也】小则嬖妾嫡子死不则国有大难【大难反畔】大则越入吴将毒不可与战【毒犹暴也言若猛兽被毒悖暴也】主其许之先无以待危【主赵鞅也】然而不可徒许也【徒空也不空许宜有辞义】赵鞅许诺晋乃令董褐复命曰寡君未敢观兵身见【观示也】使褐复命曰曩君之言【曩向也】周室既卑诸侯失礼于天子【谓不朝贡也】请贞于阳卜收文武之诸侯【贞正也曰卜以火发兆故曰阳言吴欲正阳卜收复文王武王之诸侯以奉天子】孤以下密迩于天子无所逃罪【孤以下晋辞也密比也迩近也】讯让日至【讯吿也】曰昔吴伯父不失春秋必率诸侯以顾在余一人【此晋述天子吿让之言也同姓元侯曰伯父吴伯父吴先君也不失四时必率诸侯脩朝聘之礼】今伯父有蛮荆之虞礼世不续【今谓夫差也虞度也言夫差有蛮荆之备废朝聘之礼不得继世续前人之职】用命孤礼佐周公以见我一二兄弟之国以休君忧【休息也周公周之太宰诸侯之师也君有蛮荆之虞故命晋以礼佐助周公与兄弟之国相见令朝聘天子息君忧周之忧也】今君掩王东海以淫名闻于天子【掩盖也淫犹僭也名号也】君有短垣而自逾之【垣者喻礼防虽短不可逾也王室虽卑不可僭也】况蛮荆则何有于周室【言吴姬姓而自僭号况于蛮荆有何义于周室而不为乎】夫命圭有命固曰吴伯不曰吴王【命圭受赐圭之防命周礼伯执躬圭吴本称伯故曰吴伯】诸侯是以敢辞【辞不事吴也】夫诸侯无二君而周无二王君若无卑天子以干其不祥【干犯也】而曰吴公孤敢不顺从君命长弟许诺【长先也弟后也】吴王许诺乃退就幕而会【幕帐也】吴公先歃晋侯亚之吴王既会越闻愈章恐齐宋之为己害也乃命王孙雄先与勇获帅徒师以为过宾于宋以焚其北郛焉而过之【勇获吴大夫也徒师步卒也郛郭也托为过宾而焚其郭去其守备使不敢出】
　　吴王夫差既退于黄池乃使王孙茍吿劳于周【王孙茍吴大夫劳功也】曰昔者楚人为不道不共承王事以逺我一二兄弟之国【逺疏也】吾先君阖庐不贳不忍【贳赦也】被甲带劒挺铍搢铎【挺拔也搢振也】以与楚昭王毒逐于中原柏举【柏举之战在鲁定四年毒暴也中原原中也】天舍其衷【衷善也言天舍善于吴】楚师败绩王去其国【昭王奔随】遂至于郢【郢楚都也】王总其百执事【贾侍中云王往也百执事百官也昭谓王阖庐也贾君以为告天子不宜称王故云往也下言夫概王不避天子故知上王为阖庐也】以奉其社稷之祭【言脩楚祭祀也】其父子昆弟不相能夫概王作乱是以复归于吴【昆兄也夫概王阖庐之弟也传曰夫概王先归自立故不能定楚而归】今齐侯任不鉴于楚【任齐景公孙悼公之子简公任也不鉴不以楚败为鉴戒】又不承共王命以逺我一二兄弟之国【説云谓齐纳栾盈以伐晋昭谓兄弟鲁也哀十一年春齐伐鲁故其年吴防鲁以伐齐】夫差不贳不忍被甲带劒挺铍搢铎遵汶伐博【博齐别都】防笠相望于艾陵【唐尚书云防夫须也昭谓防笠备雨器也相望言不避暑雨艾陵之战在上传曰五月克博至于嬴是也】天舍其衷齐师还【言败而还】夫差岂敢自多文武实舍其衷【文武二后也】归不稔于歳【言伐齐之明年不至于谷孰而复出师也】余沿江泝淮阙沟深水出于商鲁之间以彻于兄弟之国【兄弟诸姬也】夫差克有成事敢使茍吿于下执事【克能也成事成功也】周王答曰茍伯父命女来明绍享余一人若余嘉之【周王景王子敬王丐也绍继也享献也继先王之礼献我一人我心诚嘉之也】昔周室逢天之降祸遭民之不祥【説云谓民流厉王于彘也昭谓子朝簒立敬王出奔民成同之民助子朝者】余心岂忘忧防不唯下土之不康靖【不但忧四方乃忧王室也】今伯父曰戮力同徳【戮并也】伯父若能然余一人兼受而介福【而女也介大也】伯父多歴年以没元身【元善也】伯父秉徳已侈大哉【侈犹广也】
　　吴王夫差还自黄池息民不戒【戒儆也】越大夫种乃倡谋【发始为倡】曰吾谓吴王将遂涉吾地今罢师而不戒以忘我我不可以怠也日臣尝卜于天【日昔日也卜于天天若弃吴必许吾成既罢弊其民天夺之食安受其烬之言者】今吴民既罢【罢劳也】而大荒荐饥市无赤米【赤米米之奸者今尚无有】而囷鹿空虚【员曰囷方曰鹿】其民必移就蒲蠃于东海之滨【蒲深蒲也蠃蚌蛤之属滨涯也】天占既兆【兆见也】人事又见【谓怨诽也】我蔑卜筮矣王若今起师以防夺之利无使失悛【悛改也】夫吴之边鄙逺者罢而未至【罢归也】吴王将耻不战必不须至之防也【不待逺兵】而以中国之师与我战【中国国都也】若事幸而从我【言从我而战】我遂践其地其至者亦将不能之防也已【言吴边鄙虽来将不能防战】吾用御儿临之【御儿越北鄙在今嘉兴言吴边兵若至吾以御儿之民临敌之】吴王若愠而又战【愠怒也】幸遂可出【使出奔】若不战而结成【成平也】王安厚取名而去之越王曰善哉乃大戒师将伐吴楚申包胥使于越【申包胥楚大夫王孙包胥也】越王勾践问焉曰吴国为不道求残我社稷宗庙以为平原弗使血食吾欲与之徼天之衷【徼要也】唯是车马兵甲卒伍既具无以行之【行犹用也】请问战奚以而可【以用也】包胥辞曰不知【谦也】王固问焉乃对曰夫吴良国也【良善也】能博取于诸侯【取贡赋也】敢问君王之所以与之战者【问政惠所行也】王曰在孤之侧者觞酒豆肉簟食未尝敢不分也【觞爵名豆肉器簟饭器】饮食不致味【致极也不极五味之调】听乐不尽声【不尽五声之变】求以报吴愿以此战包胥曰善则善矣未可以战也王曰越国之中疾者吾问之死者吾葬之老其老【敬长老也】慈其幼长其孤问其病求以报吴愿以此战包胥曰善则善矣未可以战也【此小惠未徧故未可用也】王曰越国之中吾宽民以子之忠惠以善之吾脩令宽刑施民所欲去民所恶称其善掩其恶求以报吴愿以此战包胥曰善则善矣未可以战也王曰越国之中富者吾安之【不专取也】贫者吾予之救其不足裁其有余【裁谓有余则税之】使贫富皆利之求以报吴愿以此战包胥曰善则善矣未可以战也王曰越国南则楚西则晋北则齐【西南北皆以中国言之】春秋皮币玉帛子女以宾服焉未尝敢絶求以报吴愿以此战包胥曰善哉蔑以加焉然犹未可以战也夫战知为始仁次之勇次之不知则不知民之极【极中也】无以铨度天下之众寡【铨称也】不仁则不能与三军共饥劳之殃不勇则不能断疑以发大计越王曰诺越王句践乃召五大夫【五大夫舌庸苦成大夫种范蠡臯如之属】曰吴为不道求残吾社稷宗庙以为平原不使血食吾欲与之徼天之衷唯是车马兵甲卒伍既具无以行之吾问于王孙包胥既命孤矣【命告也】敢访诸大夫问战奚以而可勾践愿诸大夫言之皆以情吿无阿孤孤将以举大事【阿曲从也】大夫舌庸乃进对曰审赏则可以战乎王曰圣【审赏赏不失劳圣通也】大夫苦成进对曰审罚则可以战乎王曰猛【能罚则严猛也】大夫种进对曰审物则可以战乎王曰辩【説云别物善恶昭谓物旌旗物色徽帜之属辩别也】大夫蠡进对曰审备则可以战乎王曰巧【备守御之备巧审密不可攻入也】大夫臯如进对曰审声则可以战乎王曰可矣【声谓钟鼔进退之声声不审则众惑也】王乃命有司大令于国曰茍任戎者皆造于国门之外【国门城门也】王乃令于国曰国人欲吿者来吿【三君云吿不任兵事也昭谓吿者谓有善计策及职事所当陈白者不任兵事则下所谓瞀之疾筋力不足以胜甲兵者吿是也】吿孤不审将为戮不利【不审谓欺诈不实也】过及五日必审之【使熟思计之也】过五日道将不行【道术也过五日则晚矣军当出也故术将不行】王乃入命夫人王背屛而立夫人向屛【屏寝门内屏也王北向夫人南向】王曰自今日以后内政无出外政无入【内政妇职外政国事】内有辱是子也外有辱是我也吾见子于此止矣王遂出夫人送王不出屏【妇人礼送迎不出门】乃阖左阖填之以土【闭阳开隂示幽也】去笄侧席而坐不埽【笄簪也去笄去饰也侧犹特也礼忧者侧席而坐】王背檐而立大夫向檐【説云檐屋外边坛也唐尚书云屋名也昭谓檐谓之樀樀门戸掩阳也】王命大夫曰食土不均地之不脩内有辱于国是子也【均平也脩垦也】军士不死外有辱是我也自今日以后内政无出外政无入【内国政外军政也】吾见子于此止矣王遂出大夫送王不出檐【示当守备也】乃阖左阖填之以土侧席而坐不埽【示忧戚无饰也】王乃之坛列【坛在野所以讲列士众誓吿之处】鼓而行之至于军【军所军之地也】斩有罪者以徇曰莫如此以环瑱通相问也【环金玉之环瑱塞耳问遗也通行赂以乱军】明日徙舍斩有罪者以徇曰莫如此不从其伍之令明日徙舍斩有罪者以徇曰莫如此不用王命明日徙舍至于御儿斩有罪者以徇曰莫如此淫逸不可禁也王乃命有司大徇于军曰有父母耆老而无昆弟者以吿【六十曰耆七十曰老】王亲命之曰我有大事子有父母耆老而子为我死子之父母将转于沟壑【转入也】子为我礼已重矣【重矣去父母而来也】子归没而父母之世【没终也】后若有事吾与子图之明日徇于军曰有兄弟四五人皆在此者以告王亲命之曰我有大事子有昆弟四五人皆在此事若不捷则是尽也【捷胜也】择子之所欲归者一人明日徇于军曰有瞀之疾者吿王亲命之曰我有大事子有瞀之疾其归若已【若汝也已止也】后若有事吾与子图之明日徇于军曰筋力不足以胜甲兵志行不足以听命者归莫告明日迁军接和【上下皆和也】斩有罪者以徇曰莫如此志行不果【果勇决也】于是人有致死之心王乃命有司大徇于军曰谓二三子归而不归处而不处【处止也】进而不进退而不退左而不左右而不右身斩妻子鬻【鬻卖也】于是吴王起师军于江北【江松江去吴五十里】越王军于江南越王乃中分其师以为左右军【曰越子伐吴吴子御之笠泽夹水而陈在鲁哀十七年】以其私卒君子六千人为中军【私卒君子王所亲近有志行者犹吴所谓贤良齐所谓士也】明日将舟战于江及昏乃令左军衔枚泝江五里以须【须须后命也】亦令右军衔枚逾江五里以须【逾度也】夜中乃令左军右军涉江鸣鼓中水以须【夜中夜半也中水水中央】吴师闻之大骇曰越人分为二师将以夹攻我师乃不待旦亦中分其师将以御越【不知越复有中军故中分其师以御之】越王乃令其中军衔枚濳涉【潜嘿也涉度也】不鼓不噪以袭攻之吴师大北【军败奔走曰北北古之背字】越之左军右军乃遂涉而从之又大败之于没【没地名也】又郊败之【郊郭外也】三战三北【三战笠泽也没也郊也】乃至于吴越师遂入吴国围王宫【王宫姑苏】吴王惧使人行成曰昔不谷先委制于越君【不言越委制于吴谦而反之也】君吿孤请成男女服从孤无奈越之先君何【言越先君与吴有好】畏天之不祥不敢絶祀许君成以至于今今孤不道得罪于君王君王以亲辱于弊邑孤敢请成男女服为臣御越王曰昔天以越赐吴而吴不受今天以吴赐越孤敢不听天之命而听君之命乎乃不许成因使人吿于吴王曰天以吴赐越孤不敢不受以民生之不长【长久也】王其无死民生于地上寓也【寓寄也】其与几何【言几何时】寡人其达王于甬句东【达致也甬句东今句章东海口外洲也】夫妇三百唯王所安以没王年【夫妇各三百人以奉之在所安可与居者】夫差辞曰天既降祸于吴国不在前后当孤之身实失宗庙社稷凡吴土地人民越既有之矣孤何以视于天下夫差将死使人説于子胥【説吿也】曰使死者无知则已矣若其有知吾何面目以见员也遂自杀越灭吴【在鲁哀二十二年冬十二月】上征上国【上国中国也】宋郑鲁衞陈蔡执玉之君皆入朝【玉圭璧也】夫唯能下其羣臣以集其谋故也【集成也言下其羣臣以明吴不用子胥之祸】










　　国语卷十九
　　钦定四库全书
　　国语卷二十
　　吴　韦昭　注
　　越语上
　　越王勾践栖于防稽之上【山处曰栖防稽山名在今山隂南七里吴败越于夫椒遂入越越子保于防稽在鲁哀元年】乃号令于三军【号呼也】曰凡我父兄昆弟及国子姓【号令三军而言父兄昆弟者方在危阨亲而呼之也国子姓言在众子同姓之列者】有能助寡人谋而退吴者吾与之共知越国之政【知政谓为卿】大夫种进对曰臣闻之贾人【贾人买贱卖贵者】夏则资皮【资取也】冬则资絺【絺葛也精曰絺麤曰绤】旱则资舟水则资车以待乏也夫虽无四方之忧然谋臣与爪牙之士不可不养而择也譬如蓑笠时雨既至必求之今君王既栖于防稽之上然后乃求谋臣无乃后乎【后晚也】勾践曰茍得闻子大夫之言何后之有执其手而与之谋遂使之行成于吴【曰使种因吴太宰嚭以求成也】曰寡君勾践乏无所使使其下臣种不敢彻声闻于天王【彻达也】私于下执事曰寡君之师徒不足以辱君矣【不足以屈辱君亲来讨也】愿以金玉子女赂君之辱请勾践女女于王【进女为女】大夫女女于大夫士女女于士越国之宝器毕从寡君帅越国之众以从君之师徒唯君左右之【左右在君所用也】若以越国之罪为不可赦也将焚宗庙【为将不血食也】系妻孥【系系也死生同命不为吴所禽虏】沈金玉于江【不欲吴得之】有带甲五千人将以致死乃必有偶【偶对也】是以带甲万人以事君也【言赦越罪是得带甲万人事君也】无乃即伤君王之所爱乎与其杀是人也宁其得此国也其孰利乎【宁安也言战而杀是万人与安而得越国二者谁为利乎】夫差将欲听与之成子胥谏曰不可夫吴之与越也仇雠敌战之国也三江环之民无所移【环绕也三江吴江钱塘浦阳江也此言二国之民三江绕之迁徙非吴则越也】有吴则无越有越则无吴【言势不两立也】将不可改于是矣【言灭吴之计不可改易也】员闻之陆人居陆水人居水夫上党之国【党所也上所之国谓中国也】我攻而胜之吾不能居其地不能乘其车【言习俗之异也説云吴是时未知以车战申公巫臣使其子狐庸教之昭谓狐庸敎吴鲁成公时也至此哀元年歴五公矣非未知也吴地势自习水耳】夫越国吾攻而胜之吾能居其地吾能乘其舟此利也不可失也已君必灭之失此利也虽悔之亦无及矣越人饰美女八人纳之太宰嚭【上言请大夫女女于大夫故因此而纳美女于太宰嚭以求免也嚭吴正卿故楚大夫伯州犂之子也鲁昭元年州犂为楚灵王所杀嚭奔吴唐尚书云平王杀之非也】曰子茍赦越国之罪又有美于此者将进之太宰嚭谏曰嚭闻古之伐国者服之而已今已服矣又何求焉夫差与之成而去之【成平也】勾践説于国人【説解也】曰寡人不知其力之不足也而又与大国执雠【执犹结也】以暴露百姓之骨于中原此则寡人之罪也寡人请更【更改也】于是葬死者问伤者养生者吊有忧贺有喜送往者迎来者去民之所恶补民之不足然后卑事夫差宦士三百人于吴【将三百人以入事吴若宦竖然】其身亲为夫差前马【前马前驱在马前也】勾践之地南至于勾无【今诸暨有勾无亭是也】北至于御儿【今嘉兴语儿乡是也】东至于鄞【今鄞县是也】西至于姑蔑【姑蔑今太湖是也】广运百里【言取境内近者百里之中耳东西为广南北为运】乃致其父兄昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃【蕃息也】命壮者无取老妇令老者无取壮妻女子十七不嫁其父母有罪丈夫二十不取其父母有罪【礼三十而娶二十而嫁今不待礼者务育民也】将免者以吿【免乳也】公令医守之【医乳医也】生丈夫二壶酒一犬生女子二壶酒一豚【犬阳畜知择人豚主内隂类也】生三人公与之母【母乳母也人生三者亦希耳】生二人公与之饩【饩食也】当室者死三年释其政【当室适子也礼父为适子丧三年】支子死三月释其政【支子庶子】必哭泣葬埋之如其子令孤子寡妇疾疹贫病者纳宦其子【宦仕也仕其子而教以禀食之也】其达士洁其居【洁其馆舍】美其服【赐衣服也】饱其食【禀饩多也】而摩厉之于义四方之士来者必庙礼之【礼之于庙吿先君也】勾践载稻与脂于舟以行【稻糜脂膏也】国之孺子之游者无不餔也无不歠也必问其名【为后将用之】非其身之所种则不食非其夫人之所织则不衣十年不收于国民居有三年之食【古者三年耕必余一年之食】国之父兄请曰昔者夫差耻吾君于诸侯之国今越国亦节矣【有节度也】请报之勾践辞曰昔者之战也非二三子之罪也寡人之罪也如寡人者安与知耻请姑无庸战【姑且也庸用也】父兄又请曰越四封之内亲吾君也犹父母也子而思报父母之仇臣而思报君之雠其有敢不尽力者乎请复战勾践既许之乃致其众而誓之曰寡人闻古之贤君不患其众之不足也而患其志行之少耻也【少耻谓进不念功临难茍免】今夫差衣水犀之甲者亿有三千【言多也犀形似豕而大今徼外所送有山犀有水犀水犀之皮有珠甲山犀则无亿有三千所谓贤良也若今备衞士】不患其志行之少耻也而患其众之不足也今寡人将助天威之【言夫差天所不与故曰助天也】吾不欲匹夫之勇也【匹夫轻儳徼功要利者】欲其旅进旅退也【旅俱也】进则思赏退则思刑如此则有常赏进不用命【离伍独进也】退则无耻【不畏戮辱】如此则有常刑果行国人皆劝父勉其子兄勉其弟妇勉其夫【言得一国之欢心】曰孰是君也而可无死乎【孰谁也谁有恩惠如是君者可不为之死乎】是故败吴于囿【囿笠泽也在鲁哀十七年】又败之于没【没地名在哀十九年】又郊败之【在哀二十年十一月越围吴】夫差行成曰寡人之师徒不足以辱君矣请以金玉子女赂君之辱勾践对曰昔天以越与吴而吴不受今天以吴与越越可以无听天之命而听君之令乎吾请达王甬句东【甬甬江句句章也达王出之东境】吾与君为二君乎【待之若二君然】夫差对曰寡人礼先一饮矣【言已年长于越王觉差一饭之间欲以少长求免也】君若不忘周室而为敝邑宸宇【宸屋霤宇边也言越君若以周室之故以屋宇之余庇覆吴也】亦寡人之愿也君若曰吾将残女社稷灭女宗庙寡人请死余何面目以视于天下乎越君其次也【次舍也】遂灭吴









　　国语卷二十
　　钦定四库全书
　　国语卷二十一
　　吴　韦昭　注
　　越语下
　　越王勾践即位三年而欲伐吴【勾践三年鲁哀公元年】范蠡进谏曰夫国家之事有持盈【持守也盈满也】有定倾【定安也倾危也】有节事【节制也】王曰为三者奈何范蠡对曰持盈者与天【与天法天也天道盈而不溢盛而不骄】定倾者与人【与人取人之心也人道好谦倾危之中当卑辞尊礼玩好女乐尊之以名】节事者与地【与地法地也时不至不可彊生事不究不可彊成之属】王不问蠡不敢言天道盈而不溢【阳盛则损月满则亏】盛而不骄【盛元气广大时也不骄不自縦弛也】劳而不矜其功【劳动而不已也矜大也不自大其功施而不徳也】夫圣人随时以行是谓守时【随时时行则行时止则止】天时不作弗为人客【作起也攻者为客起谓天时利害灾变之应】人事不起弗为之始【人事谓怨畔逆乱之萌也先动为始】今君王未盈而溢【未盈国未富实而君意溢也】未盛而骄【道化未盛而自骄泰也】不劳而矜其功【未有勤劳而自大其功也】天时不作而先为人客【吴未有天灾而欲伐之】人事不起而创为之始此逆于天而不和于人【天应未至人事不起故逆于天而失人和也】王若行之将妨于国家靡王躬身【妨害也靡损也】王弗听范蠡进谏曰夫勇者逆徳也【徳尚礼让勇则攻夺】兵者凶器也【言害人也】争者事之末也【言贤者脩其政徳而逺方附事之徳不行然后用武故曰争者事之末也】隂谋逆徳好用凶器【隂谋兵谋也勇为逆徳也】始于人者人之所卒也【始以伐人人终害之】淫佚之事上帝之禁也【淫佚放滥也】先行此者不利王曰无是贰言也吾已断之矣【贰二也二言隂谋淫佚也】果兴师而伐吴战于五湖【五湖今太湖也】不胜栖于防稽王召范蠡而问焉曰吾不用子之言以至于此为之奈何范蠡对曰君王其忘之乎持盈者与天定倾者与人节事者与地王曰与人奈何【已在倾危故先问与人】范蠡对曰卑辞尊礼【言当卑约其辞尊重其礼以求平也】玩好女乐【玩好珍宝也女乐谓士女女于士大夫女女于大夫】尊之以名【谓之天王也】如此不已【不已谓吴不释也】又身与之市【市利也谓委管籥属国家以身随之】王曰诺乃令大夫种行成于吴曰请士女女于士大夫女女于大夫随之以国家之重器【重器宝器也】吴人不许大夫种来而复往曰请委管籥属国家以身随之君王制之【委归也属附也管籥取键器也月令曰脩键闭慎管籥】吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于吴【宦为臣隶也】三年而吴人遣之【勾践以鲁哀元年栖防稽吴与之平而去之勾践改脩国政然后卑事夫差在吴三年而吴人遣之此则鲁哀五年也】归及至于国王问于范蠡曰节事奈何【欲更脩政故问节事】对曰节事者与地唯地能包万物以为一其事不失【为一不偏也不失不失时也】生万物容畜禽兽然后受其名而兼其利【受其名受其功名也利谓万物终归于地也】美恶皆成以养其生【物之美恶各有所宜皆成之以养人也】时不至不可彊生【物生各有时也】事不究不可彊成【究穷也穷则变生可因而成也】自若以处【若如也自如无妄动也】以度天下待其来者而正之【不先倡待其来而就正之】因时之所宜而定之同男女之功【功农穑丝枲之功也】除民之害以避天殃田野开辟府仓实【货财曰府米粟曰仓】民众殷【殷盛也】无旷其众以为乱梯【旷空也梯阶也无令空田废业使之困乏以生怨乱为祸阶也】时将有反事将有间【时天时事人事也反还也间隟也时还则胙在越而吴事有衅隟也】必有以知天地之恒制乃可以有天下之成利【恒常也制度也】事无间时无反【吴事无衅隟天时未在越】则抚民保教以须之【保守也】王曰不谷之国家蠡之国家也蠡其图之对曰四封之内百姓之事时节三乐【三乐三时之务使之劝事乐业也】不乱民功不逆天时【从事有业故功不乱因时顺气故不逆也】五谷睦孰民乃蓄滋【睦和也蕃息也滋益也】君臣上下交得其志蠡不如种也【交俱也】四封之外敌国之制立断之事因隂阳之恒顺天地之常【隂阳谓刚柔晦朔三光赢缩用兵利钝之常数也】柔而不屈【外虽柔顺内不可屈】彊而不刚【内虽强盛行不以刚】徳虐之行因以为常【唐尚书云言无徳行虐习以为常昭谓徳有所怀柔及爵赏也虐谓有所斩伐及黜夺也以为常以为常法也】死生因天地之刑【死杀也刑法也杀生必因天地四时之法推亡固存亦是也】天因人【因人善恶而福祸之】圣人因天【天垂象圣人则之】人自生之天地形之【形见也见其吉凶之象】圣人因而成之【因吉凶以诛赏】是故战胜而不报【敌家不能报也】取地而不反【不复反敌家也】兵胜于外福生于内用力甚少而名声章明种亦不如蠡也王曰诺令大夫种为之【为治国也】四年王召范蠡而问焉【説云鲁哀三年昭谓四年反国四年鲁哀九年】曰先人就世不谷即位【先人允常就世终世也】吾年既少未有恒常出则禽荒入则酒荒吾百姓之不图唯舟与车【好游田故唯舟与车】上天降祸于越委制于吴【委归也】吴人之那不谷亦又甚焉【那于也甚焉言见困苦也】吾欲与子谋之其可乎范蠡对曰未可也蠡闻之上帝不考时反是守【考成也言天未成越当守天时天时反乃可以动也】彊索者不祥【索求也】得时不成反受其殃【言得天时而人弗能成则反受其殃夫差克越可取而不取后复见灭是也】失徳灭名防走死亡有夺有予有不予【有夺予而复夺也有予天所授也不予天所去也】王无蚤图夫吴君王之吴也王若蚤图之其事又将未可知也【未可知或时不得也】王曰诺
　　又一年【反国五年鲁哀十年】王召范蠡而问曰吾与子谋吴子曰未可也今吴王淫于乐而忘其百姓【乐声色也】乱民功逆天时信谗喜优【优谓俳优也】憎辅逺弼【相道为辅矫过为弼】圣人不出【圣通也通知之人皆隐遁也】忠臣解骨【贾唐二君云解骨子胥伏属镂也昭谓是时子胥未死解骨谓忠良之臣见其如此皆骨体解倦不复念忠也】皆曲相御莫适相非上下相偷其可乎【御犹将也言皆曲意取容转相将望无复相非以不忠正者也偷茍且也】对曰人事至矣天应未也王姑待之王曰诺
　　又一年【反国六年鲁哀十一年】王召范蠡而问焉曰吾与子谋吴子曰未可也今申胥骤谏其王王怒而杀之其可乎【子胥数谏王不听知吴必亡使于齐属其子于鲍氏王闻之赐之属镂以死在鲁哀十一年】范蠡对曰逆节萌生【害杀忠正故为逆节萌兆也】天地未形而先为之征【形见也天地之占未见征征伐也】其事是以不成杂受其刑【杂犹俱也刑害也】王姑待之王曰诺
　　又一年【反国七年鲁哀十二年】王召范蠡而问焉曰吾与子谋吴子曰未可也今其稻蟹不遗种其可乎【蟹食稻】对曰天应至矣人事未尽也【谓饥困愁怨之事未尽极也】王姑待之王怒曰道固然乎【固故也】妄其欺不谷邪吾与子言人事子应我以天时今天应至矣子应我以人事何也范蠡对曰王姑勿怪夫人事必将与天地相参然后乃可以成功【参三也天地人事三合乃可以成大功】今其祸新民恐【稻蟹新也】其君臣上下皆知其资财之不足以支长久也【支犹堪也】彼将同其力致其死犹尚殆【殆危也言伐吴于事尚危也】王其且驰骋弋猎无至禽荒【使越王为此者示不以吴为念也】宫中之乐无至酒荒肆与大夫觞饮无忘国常【肆放也常旧法也】彼其上将薄其徳民将尽其力【言吴王见越驰骋射猎不以为意必不脩徳而纵私好以尽民力也】又使之望而不得食【怨望于上而天又夺之食也】乃可以致天地之殛【殛诛也】王姑待之【且待时也自此后四年乃遂伐吴】至于月【尔雅曰九月为谓鲁哀公十六年九月至十七年三月越伐吴也】王召范蠡而问焉曰谚有之【谚俗之善语也】曰觥饭不及壶飱【觥大也大饭谓盛馔盛馔未具不能以虚待之不及壶飱之救饥疾也言已欲灭吴取快意得之而已不能待有余力也】今歳晚矣子将奈何范蠡对曰微君王之言【微无也】臣固将谒之【谒请也请伐吴也】臣闻从时者犹救火追亡人也蹶而趋之唯恐弗及【蹶走也】王曰诺遂兴师伐吴至于五湖吴人闻之出而挑战一日五反王弗忍欲许之【不忍其忿也】范蠡进谏曰谋之廊庙失之中原其可乎王姑勿许也臣闻之得时无怠时不再来天予不取反为之灾赢缩转化后将悔之【嬴缩进退也转化变易也】天节固然【固然有转化也】唯谋不迁【谋必素定不可迁移】王曰诺弗许范蠡曰臣闻古之善用兵者【谓若黄帝汤武也】赢缩以为常四时以为纪【以为常随其赢缩纪犹法也四时有转运用兵有利钝也周语曰王欲合是五位三所而用之是也】无过天极究数而止【极至也究穷也无过天道之所至穷其数而止也】天道皇皇日月以为常【皇皇着明也常象也】明者以为法微者则是行【明谓日月盛满时也微谓亏损薄蚀时也法其明者以进取行其微时以隠遁】阳至而隂隂至而阳【至极也】日困而还月盈而匡【困穷也匡亏也】古之善用兵者因天地之常与之俱行【随其运转亏盈晦明之常也】后则用隂先则用阳【后后动先先动也用隂谓沈重固密用阳谓轻疾猛厉】近则用柔逺则用刚【敌近则用柔顺示之以弱逺则抗威厉辞以亢御】后无隂蔽先无阳察【后动者泰舒静为隂蔽也先动者泰显露为阳察也】用人无蓺往从其所【蓺射的也无蓺无常所也行军用人之道因敌为制不豫设也故曰往从其所】刚彊以御阳节不尽不死其野【言敌以刚强来御已其阳节未尽尚未可克故曰不死其野】彼来从我固守勿与【勿与之战也】若将与之必因天地之灾【彼有灾变则可】又观其民之饥饱劳逸以参之【言虽有灾民尚逸饱则未也】尽其阳节盈吾隂节而夺之利【彼阳势已尽而吾隂节盛满则能夺之也】宜为人客刚彊而力疾阳节不尽轻而不可取【先动为客于时宜为人客刚强力疾阳数未尽虽轻易人犹不可得取也】宜为人主安徐而重固隂节不尽柔而不可迫【时宜为人主安徐重固隂数未尽虽柔不可困迫也】凡陈之道设右以为牝益左以为牡【陈有牝牡使相受也在隂为牝在阳为牡】蚤晏无失必顺天道【晏晚也】周旋无究【究穷也无穷若日月然也】今其来也刚强而力疾【言吴阳势未尽未可击也】王姑待之王曰诺弗与战居军三年吴师自溃【鲁哀二十年冬十一月越围吴二十二年冬十一月丁卯灭吴】吴王帅其贤良与其重禄以上姑苏【姑苏宫之台也在吴阊门外近湖或云贤贤妃良良货唐尚书云重禄宝璧昭谓贤良亲近之士犹越言君子齐言士也吴语曰越王以其私卒君子六千人为中军贾侍中云重禄大臣也】使王孙雄行成于越【雄吴大夫王孙姓也】曰昔者上天降祸于吴得罪于防稽【使越栖于防稽时也】今君王其图不谷不谷请复防稽之和王弗忍欲许之范蠡进谏曰臣闻之圣人之功时为之庸【庸用也因天时以为功用】得时弗成天有还形【还反也形体也】天节不逺五年复反【节期也五年再闰天数一终故复反也】小凶则近大凶则逺【小凶谓危败大凶谓死灭近五年逺十年或二十年也】先人有言曰伐柯者其则不逺【先人诗人也执柯以伐柯其法不逺以言吴昔不灭越故有此败此戒亦不逺也】今君王不断其忘防稽之事乎王曰诺不许使者往而复来辞俞卑礼俞尊【俞益也】王又欲许之范蠡谏曰孰使我蚤朝而晏罢者非吴乎与我争三江五湖之利者非吴邪夫十年谋之一朝而弃之其可乎【十年不收于国勤身以谋吴也】王姑勿许其事将易冀已【冀望也易望已不勤难也】王曰吾欲勿许而难对其使者子其对之范蠡乃左提鼓右援枹以应使者【提挈也】曰昔者上天降祸于越委制于吴而吴不受今将反此义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今吾稻蟹不遗种子将助天为虐不忌其不祥乎【忌恶也】范蠡曰王孙子昔吾先君固周室之不成子也【子爵也言越本蛮夷小国于周室爵列不能成子周礼诸子之国封疆方二百里】故滨于东海之陂【滨近也陂崖也】鼋鼍鱼鼈之与处而鼃黾之与同陼【鼃黾虾蟇也水边亦曰陼】余虽腼然而人面哉吾犹禽兽也又安知是諓諓者乎【腼面目之貌也諓諓巧辩之言也方欲拒吴之请故自卑薄以不知礼义也】王孙雄曰子范子将助天为虐助天为虐不祥雄请反辞于王【谓以辞告越王】范蠡曰君王已委制于执事之人矣【执事蠡自谓也】子往矣无使执事之人得罪于子【无使我为子得罪也】使者辞反【反报吴也】范蠡不报于王击鼓兴师以随使者至于姑苏之宫不伤越民遂灭吴【事将易冀是也】反至五湖范蠡辞于王曰君王勉之臣不复入越国矣【勉王以徳欲隠遁也】王曰不谷疑子之所谓者何也对曰臣闻之为人臣者君忧臣劳君辱臣死昔者君王辱于防稽臣所以不死者为此事也今事已济矣蠡请从防稽之罚王曰所不掩子之恶扬子之美者使其身无终没于越国子听吾言与子分国不听吾言身死妻子为戮范蠡对曰臣闻命矣君行制臣行意【制法也意志也】遂乘轻舟以浮于五湖莫知其所终极王命工以良金写范蠡之状而朝礼之【以善金铸其形状而自朝礼之】浃日而令大夫朝之【从甲至甲曰浃浃匝也】环防稽三百里者以为范蠡地【环周也】曰后世子孙有敢防蠡之地者使无终没于越国【誓吿也】皇天后土四乡地主正之【乡方也天神地只四方神主当征讨之正其封疆也】



　　国语卷二十一
  </div>
  <div class="pagination">
   <a href="国语_page4.html">
    上一页
   </a>
   <a href="国语.html">
    1
   </a>
   <a href="国语_page2.html">
    2
   </a>
   <a href="国语_page3.html">
    3
   </a>
   <a href="国语_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
