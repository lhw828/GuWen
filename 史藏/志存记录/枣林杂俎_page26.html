<!DOCTYPE html>
<html>
<head>
    <meta charset="UTF-8">
    <title>枣林杂俎 - 第 26 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枣林杂俎 - 第 26 页/共 59 页</h1>
    <div class="content">　　
　　范达：
　　范达河内人，有奇骨，读书过目不忘。成化间弃家从异人游，遂为武当山提点。邑人某至武当，见达乘肩舆，丰神飘逸，羽从数十人。与达语移时，问其家事，盖已悉。又数年，见达童颜犹昔，行步如飞，不得近彼。名其故居曰「僊人府」。
　　
　　桃林老道人：
　　正德时，口口刘阁剿盗汉中，牛山之燕子岭草庵有老比丘，自称元时人。白首童颜，问其年不记。出度牒，纸厚，方七尺，字如萦蚓盘蛇，蒙古书也。对人趺坐。又至桃林囷，涧绕草舍，一道人年九十余，色不槁，云采桃实自给。左右言其橐丰，求饷，明发犒二千人以金。归而复召此二人，皆不知所往。
　　
　　朔蓬头：
　　朔蓬头，夏县人，如意里朔德之远祖也。里界闻喜间，就大沟上架木桥，后出避方外。明正德中，有道人蓬头至桥边，云朔氏，指其宅墓故址。且言村巷某处旧有确石，掘二尺许得之，人且惊异。居数日，佣于张鸾家种田，忽不见。
　　
　　道人题壁：
　　嘉靖初，吴江平望镇殊胜寺有道人题壁：「我自蓬莱跨鹤归，山僧不遇意徘徊。时人莫解菩萨寺，三十余年化作灰。」后毁于倭。
　　
　　张福：
　　张福者，淮阴盐徒也，性悍恣不下人。一日乘凉树下，有老僧同坐。老僧忽举手击张一掌，众皆为僧危之，谓「此恶少，奈何犯虎口哉！」张默然。僧又击一掌，不应。至三击，则叩首曰「吾解师意矣」。僧曰「尔来」，至一巷，与树对坐旬日。语张曰：「若有得矣。须归富贵人有善根者为外护。若妻子，请谢绝，勿念也。」张归舍，其妻方与他少年淫媾，其人自床投地请死。张曰：「若有缘也，无恐。不知若有室乎？」少年对曰「未有」，张曰「子请遂以为妻」。又呼其子，与邻老无有子者子之，曰「亟去，无来迹我。」乃竟往投万总戎鹿园。万问之曰「若何能？」曰「请为阍者，司出入。」万因置之门。万本大家，男妇尝数百人，出入无忌。张日危坐于户，至晚必报主人今日某某出，某某入，有戏豫无礼违法者必告。居三日，万氏门肃然无哗。又数日，万知其的确可托也。命之守书舍，司金钱出纳，则铢两无爽。有不经者，必裁节之。一日万自外归，见张坐其所处，呼曰「若胡敢踞我坐！」张起而对曰「将军胡无平等心也？」万登坐，觉坐席热如火，心异之。又一日万自外来，则张寝其床。万又呼曰「若何乃尔！」则又曰「主人何无平等心也？」万登床，觉床如火坑，大异之。时有吏部郎过淮，得瘵疾甚危。万以语张，张曰「请为疗之。」乃相与背坐，吏部即觉背如火焚也，旬日而疗愈，遂往京去。一日张请于万曰：「小子修玄有微效矣。请一静室，求一姬为伴。」万乃呼婢数十人使择，张曰：「是皆不堪，请将军所幸姬。」万难之，已度其人非酒色徒也，何难一姬以妨大道，竟与之。张乃挈一姬一婢入室，凿壁而进饮食，居八月以姬还万。询婢，曰：「彼日与姬对坐，相去函丈，未尝近也。姬亦素好道，平日闭户焚香，扫地而坐。每以《悟真篇》问张，张不答，亦竟无一语也。」张自出关，则请主人白布数丈、金二两，又书字一纸，缄之与银布同置一厢，请以某日开，万如其言。居亡何，诣万前曰「小子归矣」，叩头而出。万望之不得，使人亟追之，其行如飞，不能及也。至故所遇老僧处，趺坐合掌而化。万乃开其所缄厢，则上书曰：「小子以某日行，请以布敛，以金制龛，主人亲封之。」万乃叹惜，恨失至人也。居有顷，前吏部郎自长安以请急归，来谒万。万曰：「若知张福化乎？」吏部郎曰：「吾于济上遇之，谈笑竟日，胡遽有此？」万亟开龛，则仅有布在，其骸不见矣。万诸僮尝见之淮徐间。万本名将，晚岁好玄，每日静坐守中。张谓此有为，非无上道。万每叩其有别术，不语。但曰：「天下无有富贵神僊，孰能弃三公而荐天下贤者，以泽苍生？孰能弃万金而施贫者，以脱人于死？孰能割恩爱，块然独处，而与虚白为对？无是三者，请勿语道。」少司马许公孚远亦识其人，津津称之，曰故有异人也。(冯时可《二氏余谈》)
　　
　　马自然求载通志：
　　盐官马湘，字自然，世为小吏。自然独好经史，工文字，尝遍游方外。至湖州，醉堕霅溪，经夕而出，衣不沾湿，指溪水能令逆流。唐口口口口口葬于其家东园，明口东川奏剑南梓潼县有道士马自然。白口口口口杭州发其冢，止存竹杖。今冢不存，有石井在海宁县西北十二里，云自然所凿。嘉靖戊午，武进薛应旗督学两浙，修《通志》，意废僊释不录。七月二十四日，有神降箕曰，丹阳道人马自然，烦大夫幸毋舍我。薛曰欲入志乎？曰然。遂不敢置。(《杭州府志》)
　　
　　高石峰：
　　柳州东门高石峰口口好道，弃家游桂林苍梧间。简率少文，晚隐端州石室十年。入广州，教人以死心。孝廉李洁问上弦兑八下弦艮八之功，曰亦用之。或询以岁里，曰多事。生弘治庚申，终天启壬戌九月，年百二十三岁。
　　
　　吕僊自序：
　　万历初，葛守礼、殷士儋、杨博、王家屏诸大考，会燕邸斋素，求吕僊。箕书：本唐之宗人，名琼，字伯玉，配金氏，生子四。甘美丰充，年五十登第，授县。不意有日月当空之祸，凡我同宗，触之者灭。予甚恐，弃四子携妻山下筑于洞。仅两口，故氏吕，名岩，字洞宾。后妻亡，号纯阳子。
　　
　　道士火遁：
　　山阴王循学，万历乙未进士。是春读书京师西山，夜对烛，俄闪灿有声，见人自烛出，可三四寸，盘走几上，寻登坐，则修一二尺，如道家装。侍儿惊匿。亡何又盘走地上，俨然人也。语王曰「毋我避也，且乞茗。」因共语，鸡鸣而别，渐缩如初，入于烛。明日访京邸中贵，云是日大内斋期，或道人火遁也。王终南海令。其甥朱若一说，侍儿尚存。
　　
　　麻城道士：
　　麻城道士口口以道术着。黄州守某忧子妇困蓐，布币求疗。道士方象奕，奕毕语使者曰：「尔第去，亡恙。第胎衣中还我一棋子。」使者反，果产，胎衣中棋子在焉。(包令孺说)
　　
　　清河异人：
　　万历七年十二月，有异人经清河县之唐家口坐而化。讹传为我佛涅盘，远近喧动，男女焚香者数千人，大为地方忧。时令向日红入朝，明年三月远任。时众已漆其尸而神之，立庙。日红阳为祭文，默约植一枯竹曰：「尸诚神，三日生吾竹，仍为庙，否则不庙也。」越三日，竹尚枯，乃毁而瘗之，讹言顿息。然人竟不解其故，或曰病也。(《清河县志》)
　　
　　苟道人：
　　姑苏苟道人，不知其所自。敝纭行乞，历暑寒如一。冬月凿冰而浴，人咸异之。嫌其垢，不欲近，而就问多验。弘光二月坐逝，鼻垂玉柱尺许。时予客苏郡，值华亭朱尚书国盛。国盛好养生家言，云尝就问道人，诚异人也。
　　
　　
　　
　　炯鉴
　　
　　柄相末路：
　　嘉靖戊申年，大学士夏言临祸，贻宪副吴学书：愚贤婿：吾择婿得汝，门楣光矣。患难赖汝扶持，累汝受惊苦多矣，无以为报。但我有志恢复河套，寔欲自尽犬马之忠，不虞至此，今复何言？今且死矣，身后惟有平生奏疏诗文诸稿，望子为我编校成书。诸序并年谱，乞借雄笔，以赖不朽。诸稿有文，吴春一经手，亦已嘱之矣。我平生大节，贤婿所知。得祸之详，贤婿所悉。他日世有公论，不能无望贤婿纪录，愿留心千古之托也。处分家事，别有遗嘱，贤婿亦与。但望教导诸子侄辈，各宜守分。仍道我苦处，俾勿起争端以召意外，且亦彰吾之过也。遗言贤女安人，我止有汝一人，又不得一见而死。千里远来，何以为情？哀哉，哀哉。身后望汝岁时墓上看看。奶奶今不知生死何如，又不知去配所否？今不能作书，或已死已去，不可及也。生离死别，家散人亡，可怜诚可怜哉！勿复道，勿复道。汝夫妇各要和睦，世上事汝今知之，欢乐难得也。口掷笔长逝。劳形生何为？忘情死亦好。游神入太虚，相伴天地老。(吴学，山东按察副使)
　　万历十二年，故太师张居正子，礼部主事敬修自缢。遗词：四月二十一日闻报，二十二日即移居空宅，男女惊骇之状不忍言。至五月初三日丘侍郎至府，初四日即差官提张敬修面审。其中细微曲折之情，不及多言，但其大注意在屈坐先公以二百万家赀，又要我扳承天、夷陵、本县三家。要坐曾确庵家寄银十五万两，坐王少方家寄银十万两，坐傅口川家寄银五万两。他云依说便罢，如不从则当奉天命事。其间恐吓人之语，令人胆破魂飞。嗟嗟！此三家者皆怨仇祸患与张门同之，以数十万为寄，何其愚哉？或当事者处心畜谋已定，区区何能分解？而威势所使，只得欺天枉人从之。夫数十万银，吾意三家纵滥亦何能有如此之积？天上飞来之祸，何爱片言之重，只得从口事之意。盖料三家断不能完结此事，吾日后何面见之？区区微衷不能自白，恐后世以敬修为何如人品！今又以母子叔侄，恐团聚一处有串通之弊，乃于五月一日口出牌，追令隔别，不得相聚接语。而母南子北，夫东妻西。又惧会审之时严刑拷讯，罗织锻炼，后日事又大可虑者。今幽囚仓屋，风雨萧萧，青草鸣蛙，无不助予之悲悼。人非木石，岂能堪此凌铄？告知神明，决一暝而万世不视。嗟嗟！人岂不贪生畏死？而敬修遭时如此，度日后决无生路。孔子之圣也而死，颜回之贤也而死，况平日于生死利害审之熟矣。今屈死黄泉，势不容已。承家祀祖，并奉祖母二母饘粥，则有诸弟在。予母袁受辛苦，予妻素贤明，善持阃内，有古烈妇风。吾此举不能自保，可怜我幼儿女皆六岁，口口稚子。言至于此，痛心酸鼻，不能终其说。他如先公功罪，与近辽渖诬陷事情，则自有天下后世公论在，敬修不必言也。独空坐二百万，又欲屈坐曾王傅三家三十万，欺天枉人。不得已，托言片楮，没齿以代剖心。此书各司道一目，非肯为沟渎之行也。五月十日写完，以期必遂，而梦兆稍吉不果。至十三日，各钦差上司会审，叔侄俱严刑拷讯，逼勒扳扯他人亡虑数十家。扳而合诸公意，即首肯之，不合其意者，叫另开来。合则从，不合则夹打，令人魂落无生气。嗟嗟！此古今宇宙未有之情。父母遗体，生平眼不见刑具，脆薄之躯岂能胜之？各位上司奉命而来，如得其情，则哀矜而勿喜可也，何忍遽至于此？嗟嗟！此数之莫能逃也。既令扳各家，倘临时对理不验，何以见诸公面？且诸各扳扯亦多人，皆平日所未闻者。吾辈宁死，岂能扯他人以解己之祸？甚矣！上天之愚弄人也，而又使吾叔侄辈自愚，何忍任巡按作活阎罗口也？有父母妻子之念，何忍杀人媚人以如此之酷烈也？今不得已而死口口，万分出于不得已。若十三日拷讯口词，乡里三尺童子怜之知之，不必多言。有便乞传山西蒲州张相公，说张门事已完结矣，无烦挂念，愿他辅佐圣明天子于亿万年也。
　　谈迁曰：读夏氏张氏二书，令人凄然以泣。方其秉国之钧，百吏震竦，气势迥山岳。一朝失据，步入西市，诸子为囚，富贵安在哉？今贵溪、江陵之论定矣，功九而罪一。敬修憯死，亦知洪朝选、刘台之冤乎？昔关将军没后，时在荆州玉泉山现灵，有僧呼之曰「颜良文丑头安在」。敬修书成之日，洪刘之冤案结矣。丘侍郎橓，齐人之有声望者。悬赃酷拷，贻楚患数年，卒无子，亦未尝无天道焉。
　　崇祯十六年五月口口，大学士周延儒放归，复见征。知不利，忧泣。或请解于宫中，赂嘉定伯周彧十万金。彧达之中宫，以驾久不至奈何。请授指东宫，东宫每晨谒。至是启曰：「近来久不见周先生，何也？」上曰：「尔何自知先生？」曰：「父皇尝称周先生，故知之。」上曰：「此非好人，今不得称先生。」上心知其指，寻赐死。迨曙，锦衣卫口口口同法曹至私邸，排闼而入，相国披裘起，裹绒巾。家僮见耳目有异，各惊匿。求青衣未得，缇校脱而衣之。拜命饮泣，求笔墨占句，仓皇不属，使者促之，掣笔就缢。
　　
　　狂诞：
　　余姚诸燮子相，嘉靖乙未进士，除兵部主事。以简伉忤时，谪茶陵州同知，量移潮州通判，转邵武同知。宽简御下，勤于劝学，氓士胥悦。燮素深经学，脱略自喜，家居惟授徒自给。后客严陵，大醉般礡，裸游桐江，鼋噬其阴以死。
　　昆山王逢年游京师，为相国慈溪袁炜掌记。时饮于市，遣使四索，因讽之。怒曰：「尔时文登第，玄文拜相，乃牢笼天下士乎？」去之。逢年尝伪撰汉黄宪《天禄阁外史》，隆庆初坐事死。
　　吴县张献翼幼于，太学生，能诗。好游仕路，狎声伎。慕古嵇阮之习，与友人张孝资或紫衣挟伎，或跣乞市中，或歌或哭。献翼赠孝资诗：「中年分义深，相见心莫逆。还往不送迎，抗手不相揖。荷插随吾行，操瓢并吾乞。中路馈吾浆，携伎登吾席。蒿里声渐高，薤露歌甫毕。子无我少双，我无君罕匹。」献翼每念故人及亡伎，辄为位置酒，向空酬酢。孝资诞日生祭，自为尸。献翼率子弟衰麻环哭，上食设奠，孝资享之。翌日行卒哭礼，设伎乐，哭罢痛饮，曰「收泪」。自是率以为常。万历甲辰年七十余，挟伎居荒圃中，杀于盗。没后，人恶而讳之。
　　
　　
　　
　　纬候
　　
　　五行：
　　仪封王子衡(廷相)曰，甲乙丙丁子丑寅卯，大挠作此以纪岁月日时，非有所谓甲乙属木、子亥属水之说。然亦偶尔宗之，即以当年为甲子岁，仲冬为甲子月，冬至为甲子日，半夜为甲子时，不知经历几千岁，后人乃以五行分配之。此半涂立论，无所本始，不待智者而后知矣。且夫五行之气，无则已矣，有之则一日之内无不全体俱在，安有今日为木、明日为火、又明日为土为金为水乎？何春止为木、夏止为火、秋止为金、冬止为水乎？何土惟旺于四季、而余日土气即绝灭乎？(《答何粹夫论五行书》)
　　新都杨用修(慎)曰，今之易卜以甲乙起青龙，丙丁起朱雀，戊己起勾陈、起腾蛇，庚辛起白虎，壬癸起玄武，盖不通理者迁就之弊。戊己同为土，岂其分为二？腾蛇为北方水兽，何以移之中央乎？今定其次，戊己共起勾陈，而壬起腾蛇，癸起玄武，得其当矣。何也？北方之次，于卦为艮，有终万物始万物之意。于方为北，又为朔，于人身为肾有左右，于卦为习坎，于器为权衡，于物为龟蛇，于色为玄黑，于官为修熙，于四德为贞正而固，亦两事也。于太玄罔蒙直酋冥以配四时。而冬兼酋冥，且壬为阳水，以腾蛇之雄配；癸为阴水，以玄武之雌配，不易之道也。此误千余年矣，卜之不验岂不繇此。
　　东粤李洁曰：久晴遇丙丁必雨，久雨遇丙丁必晴，而庚甲次之。若遇丙丁而不变，是谓日月不换。丙乃天地之病，故病从丙也。北方淫雨，百姓即请官吏祈晴，仁政之先务也。南方往往太迟，八月有二，《易纬》以节，吕氏春秋以方。烈风多起于戊日，而箕宿次之。
　　
　　雄日：
　　甲子值单日为雄，双日为雌。日中有树似松，名空青之林。食其叶者，身为金光。
　　
　　子日：
　　正月上旬无子日，大臣不安位。(焦周《说楛》)
　　
　　上戊上丁：
　　李梦阳曰，郊社辛社稷上戊，孔子上丁，戊在丁后，故先丁。如十日丁，则一日戊，当先戊而后丁。以丁不常十，故人鲜知一日之戊。弘治间吏部主事杨子器上言：「戊从初日之丁，则次戊，非上戊也。」时无谙礼者，竟寝不行。
　　
　　制日伐日：
　　人山当以宝日及义日，专日者大吉，若制日伐日必凶。《灵宝经奇门书》云，假如甲子日子水生甲木，下生上也为义。乙丑日乙木克丑土，上克下也为制。戊辰日，上下无犯为专。庚午日午火克金，下克上也为伐。丁丑日丁火生丑土，上生下也为宝。晋时拜官封爵用宝日，上任用义日。(《五杂俎》)
　　
　　立春：
　　立春日，邑首甲、粮长二人，夜半于县治前画地植草，如耕种状，值人畜即止，以卜岁多验。万历中尝失期误春田，官呵之，答曰「谚有之：不种田时乞白米」。岁果稔。
　　成化元年，崇祯元年，并元旦立春。华亭陈继儒眉公楹帖：「岁朝春百年难遇，圣天子万寿无疆。」
　　立春日望三素云，见修真八道秘言。
　　
　　上巳：
　　三月巳日始为上巳，非三之日也。
　　
　　黄梅雨：
　　周处《风土记》：夏至前雨名黄梅雨。杜工部《梅雨诗》：「南京西津道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。」按，玄宗幸蜀，置成都府尹，号为「南京」。读其诗，梅雨与江浙不异也。今俗作「霉」字。
　　
　　竞渡：
　　黄州俗，五月十八日有龙舟之戏，设屈原像及祗候，俱运机捩。服饰极丽，金簪玉带，费尝二三百缗。土人舁舟送之江中，顺流至其湾，土人先泊舟掠以为常。
　　
　　火把节：
　　云南六月二十五日入夜，家家束松明为庭燎。杂以草花高丈余，燃之，杀牲祭祖。老少围坐火下，饮酒达旦。自官署都邑以及乡村田野，无不皆然，谓之「火把节」，又谓「星回节」。相传汉夷酋阿南夫为人所俘，誓不从贼，以是日赴火死。国人哀之，因为此会。一云孔明是日擒孟获，侵夜入城，父老欢呼，设庭燎迎之。(《滇程记》)或云吊忠臣王祎，非也。
　　
　　中秋十六曰：
　　四明，中秋宴饮以十六日。初宋相史弥远官临安，还家度节阻风，至是夕始到。遂沿为俗。
　　
　　九曰：
　　御袍，重阳所服，制为菊朵。
　　
　　大小清明：
　　福建将乐归化人以三月为小清明，八月为大清明。展墓者间小废，毋敢大废。
　　
　　朔望行香：
</div>
    <div class="pagination">
<a href="枣林杂俎_page25.html">上一页</a><span>...</span><a href="枣林杂俎_page21.html">21</a><a href="枣林杂俎_page22.html">22</a><a href="枣林杂俎_page23.html">23</a><a href="枣林杂俎_page24.html">24</a><a href="枣林杂俎_page25.html">25</a><span class="current-page">26</span><a href="枣林杂俎_page27.html">27</a><a href="枣林杂俎_page28.html">28</a><a href="枣林杂俎_page29.html">29</a><a href="枣林杂俎_page30.html">30</a><a href="枣林杂俎_page31.html">31</a><span>...</span><a href="枣林杂俎_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
