<!DOCTYPE html>
<html>
<head>
    <meta charset="UTF-8">
    <title>李文忠公选集 - 第 8 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文忠公选集 - 第 8 页/共 78 页</h1>
    <div class="content">　　丁雨生海洋水师章程尚是同治七年在苏抚任内拟就。其时因曾文正创立江省内外洋艇船章程，意见不合，乃有此议。鸿章昔曾见过文正，初不谓然，旋悔之，而未及更改。嗣后沿讹袭谬，仍逐年添造无用之艇船，殊可哂也。其章程内仅云两层炮眼大兵船，而未及铁甲水炮台等船。以雨生之究心洋务，不得诿为不知，盖今昔异宜，必系将旧稿钞送，而友山片奏内未声叙明晰耳。所拟船数、饷数及分设三洋提督，语多可采，已并入核议。于初二日覆陈钞呈冰鉴。将来廷臣会议，如能逐渐认真筹办，不致半途而废，不为群议所摇，十数年后或有实效。然饷需人才缺乏如此，若非钧署与枢廷主持大计，各省疆吏协力虚衷，诚不敢轻于一试，徒为众矢之的耳。东洋遣使一节，似属不可再缓，即西洋各大国，亦宜派一使臣轮流兼驻，俾中外气脉稍通。日本小邦，出使欧罗巴者不绝于道，中华虽不必如此殷勤，似未便过于自域。所费者小，而裨益者多，伏祈察夺为幸。前柳原前光过津谒晤，仅向孙署道提明从人在途被击之事，该道亲往验伤，业经据禀咨覆。该使从未与鸿章议及，似此小故，谅不至再有异论。幼丹、伟如来信，以大久保到琅峤定约撤兵，该国兵将多已上船，十月杪似可撤尽。据柳原面称：大久保已先回国，撤兵断不过迟。幼丹函称：台境开山善后之举，非穷年累世不能告蒇。其根源要在吏治，非部民所能整顿。远隔重洋，与省垣消息经月不通，船政尤难兼顾，须巡抚移驻，次第办理为妥。幼丹秉性峻洁，又本省绅士实有为难隐衷，将来如有陈请，尚希亮察。若就办事才具而论，王补帆中丞向在苏营从事，似尚精能妥协也。

　　月前威使派梅辉立来晤，密陈数事。其尤要者，谓法国热使实因教务难办，而贵署初议修约未经允行之八条，外间每执以抵拒。并四川黔江命案，久未议结，牵及他事，怏怏而去。现藉词病退，将来恐不免寻衅。鸿章告以八条本未定议，亦未通行，敝处尚未与闻，他处更未必知，岂有援引照办之理。至黔江之案，川中正与教士商办，但恐索赔过多，难遽遂欲。该翻译又称：英国所最不平者，内地厘卡不准洋货运照免完，到处违约勒掯，于半税外复多重征。闽江川楚尤甚。鸿章告以洋商运原货既有单照，各卡无不验放，惟华商冒骗过多，为筹饷计，势不能不分别查阻。该翻译总谓显悖约章，钧署不能遥制，语颇觖望。此等事皆与北洋无涉，姑允相机商询，令其便中仍与尊处酌议。但热使向颇熟识，此次回国过津时，不辞而行。罗淑亚昔曾共事，昨在津小住数日，仅持片一问，并未来晤。未知是否另有诡谋，乞随时随事留意驾驭为祷。

　　复王补帆中丞（十一月二十四日）

　　日兵十月二十五日全退，迭接柳原前光并幼帅函报，总署议陈六事，关系切要，弟已于初二日覆奏，略抒所见，以筹饷、用人为最难。闻廷臣于二十五日在内阁会议，想各处覆疏已到齐矣。雨生原议三洋分设提督，既难其人，亦恐与疆吏意见难合。尊意改为总统，仍即总署统帅之说，敝疏极言海道太长，非一、二总统所能兼顾，并举幼丹、雨生可胜其任，与卓见适符。南洋总统驻台湾，可谓一举两得。幼帅来书，以善后各事，其根源在吏治，非部民所能整顿。船政尤难兼办，须得巡抚移驻，次第筹办，意在沛公，似为笃论，不日当飞章入告。果如所请，我兄不得辞其责也。

　　属钞磁州开矿章程，姑将竹儒等初议节略录呈。购器、雇匠、开厂，先须二十余万金，似须由官筹垫，再陆续招商股。凡事莫难刱始，迨有利可分，则信从较众。若赖商赀开办，未必有成。竹儒前有开台湾公司、准中外入股之说，洋商如集股分，必有揽权要挟之处，待其人、待其事而后可行，尚希妥酌。伟如假旋，是否奉准？闻和公劾之甚力，已交幼帅查覆。陈荔秋昨自海外来，道经横滨，适日人喧传得胜回国，市中有绘某方伯跪像者，日固可恨，而伟之时运不佳，亦可知矣。吾宗发愤为此，若波及同寅，以后更难久处。大力尚能斡旋否？弟于十九日由津回省，公冗如麻，圣躬天花喜后，闻尚调护得宜。内外章奏，由太后披览裁定，已见明文。各衙门奏折，均照垂帘以前成式，闽中已否改办？雨生谅已就道。

　　截留京饷折（十一月二十五日）

　　奏为津海关税项抵支海防月饷尚多不敷，委难补解京饷，援案恳请留用，并请免拨来年洋税，恭折仰祈圣鉴事。

　　窃臣前因津郡饷需不敷，于同治九、十、十一、十二等年奏请将津海关短解京饷留用，迭蒙圣鉴在案。上年十二月内，户部奏拨十三年京饷，仍照案指拨天津关常税银五万两、洋税银十万两，行令分批拨解。本年七月奉旨饬催，均经转行遵照办理。兹据署津海关道孙士达详称，奉拨本年京饷，除钞关征存常税银四万一千六百余两业由前关道陈钦于五月内尽数批解外，至新关洋税一项，溯查同治九年筹议天津海防、练兵月饷每年六成，洋税、洋药厘捐、东海关协饷约收银二十八、九万两，必须全数留支，今年日本在台滋事，商贾闻风裹足，税厘均形减色，计自同治十二年十一月十三日第五十四结起，至十三年八月二十日第五十六结止，共征收洋税银二十五万三千五百九十七两八钱八厘，除归机器局四成并、八分经费、一分二厘火耗外，核算六成洋税，连招商局轮船税银一万四千余两，共止十七万三千一百十七两二钱四分三厘。又自八月二十一日起，至十一月十五日止，约计六成洋税及招商轮船税银四万余两，现值封河，洋税无可征收，而洋药厘捐一项因进口货少，自上年十二月至本年十月，仅收银五万五千余两，又东海关解到协饷银七万两，综计各项进款共合银三十一万余两，本年正月至今拨过海防支应局月饷暨税务司薪水等项银二十五万六千余两，其十一、十二月并来年正月海防饷需及税务司薪水等银共尚需银十万余两，核计征存各项一并凑拨，不敷尚巨，委难续解京饷，详请援案具奏前来。正在核办间，钦奉同治十三年十一月二十日寄谕户部奏，预拨本年京饷一折。同治十四年京饷拟在各省地丁、盐课、关税等款内指拨，原单着钞给阅看，另奏历年积欠京饷天津关常、洋两税欠解十万九千余两，着迅速补解等因。钦此。并奉单开指拨十四年京饷天津关常税银五万两、洋税银十万两等因到臣。跪诵之下，焦悚莫名。臣忝领几疆，练兵筹饷，责无旁贷，况京外饷需，同关紧要，苟可勉力通筹，何敢稍有推诿！惟天津为北洋门户，拱卫京师，实海疆最要之地。迭奉谕旨，饬办海防，亟须认真整理，稍壮声威，防军本属无多，月饷何可延欠？除岁拨长芦复价十万两外，向恃津海关六成洋税为大宗，而该关洋税药厘岁收不过二十余万，以抵海防应支出款，不敷尚巨。该道所详，委系实在情形，目前练兵既未能酌裁，饷项即无从节省，税入只有此数，其力断难再顾京饷。惟有吁恳天恩，俯念海防需饷万紧，准将津海欠解上年京饷十万九千余两、本年京饷十万八千余两，援照历届成案，免其补解，出自逾格鸿慈。

　　抑臣更有请者，部拨京饷，必不可缓，而津关洋税收数极绌，本非江海各关可比。与其按年指拨，仍为无米之炊，何如先事改筹，期成有着之款？并请敕下户部，将此次指拨同治十四年津关洋税银十万两，另由江海关洋税较多之处，酌量添拨，以济要需，庶部饷不致虚悬，而津郡海防稍资周转，实于中外全局有裨。所有津海关本年奉拨及历年欠解京饷委难补解，并请免拨下届洋税各缘由，恭折据实沥陈，伏乞皇太后、皇上圣鉴训示。谨奏。  
　 
光绪元年

　　复沈幼丹节帅（正月初六日）

　　复丁雨生中丞（正月十四日）

　　复王补帆中丞（正月十五日）

　　淮军杂支分别核办片（二月十二日）

　　轮船招商请奖折（二月二十七日）

　　刘盛藻回籍终制片（四月初九日）

　　复沈幼丹节帅（四月十五日）

　　复沈幼丹制军（四月二十九日）

　　致沈幼丹制军（五月初八日）

　　论海防筹饷（五月十一日）

　　复沈幼丹制军（五月二十六日）

　　复刘岘庄制军（六月二十一日）

　　致刘岘庄制军（七月初六日）

　　复沈幼丹制军（七月十九日）

　　复郭筠僊廉记（七月二十一日）

　　复丁稚璜宫保（七月二十五日）

　　军营柴草议价核发片（七月二十八日）

　　复王补帆中丞（八月初四日）

　　复王补帆中丞（十月二十四日）

　　复沈幼丹制军（十一月十九日）

　　复沈幼丹制军（十一月二十四日）

　　日本使臣森有礼、署使郑永宁来署晤谈节略（十二月二十八日）（附）

　　复沈幼丹节帅（正月初六日）

　　覆陈海防疏，条条实对，兵船一节，尤探讨入微，自道甘苦，钦伏莫名。统帅乃推及不才，皇悚万状，公自谓于船政一无所知，撝谦过分，弟于海防则真一无所知矣。

　　冬月初曾摭拾上陈，毫无是处，久思录呈，苦无确便。兹谨钞奉教正，其推戴执事，实出至诚，非敢互为标榜也。刘、张诸君条议，各有见地，张更精核，故知幕下人才济济，非他处捕风捉影者所可几及。巡抚移台之议，洵属经久大计。年前赴京，叩谒梓宫，曾力陈于当路，闻吏部主稿覆准，小小节目，尚须闽中裁定耳。各省覆奏，尚未全到，国有大事，暂无暇及。今春再从容会核，然南洋数省提挈纲领，舍我公其谁与归？日意格所开铁甲船价，已得大概，尊意令其回国购机器之便，再顺途细访详确开示，何时可以成行？前议带生徒、工匠前往学习造驶，能及时一并筹办否？文相急欲购办守口小铁船，属赫德由电信问价。据云，每船连炮，在英厂定造，约价十余万及二十数万不等。拟令赫税司来津会议，如有成局，容再奉闻。召民北行有日否？敝处相需甚迫，难再濡缓。乞公再加函催。否则弟须奏请也。荔秋已由美回京，议办古巴招工一事，尚无端绪。其人诚悫可靠，而权略不足，军事稍生，亦垂垂老矣。刘兰舟宦浙有声，家兄亟称其贤，惜未见过。执事如量移江左，是好帮手。唐俊侯书来，所部弁勇为瘴疠所侵，物故甚多，求于炮台工竣后内渡，弟属其须随节钺为进止。该军转运粮饷、军火，乞常派一船往来沪、扬，以通气脉为幸。台从何日回厂？仍向东瀛否？弟须春分后赴津也。

　　太后垂帘，厉精图政，目前觊幸太平，知念附及。

　　复丁雨生中丞（正月十四日）

　　惠示议覆总署六条大稿，披读再四，逐条皆有切实办法大意似与拙作一鼻孔出气，而筹饷条内推及陆路、电报、公司、银行、新疆，铁路用人条内，推及农商受害，须停止实职捐输。此皆鸿章意中所欲言，而未敢尽情吐露者。今得淋漓大笔，发挥尽致，其比喻处、痛快处，绝似披公来书，所谓现出全体怪象，虽令俗士咋舌，稍知洋务者，能毋击节叹赏耶？鄙论渐弃新疆、弛禁罂粟、扩充洋学各节，颇为腐儒所疑诧，实皆万不得已之谋。尊议略为发明，而不为过激之谈，足见执事洋学果进，揣摩时趋，亦大有进境，直将优入圣域，岂徒四科、十哲已哉？方廷旨饬议，时春帆劝即钞寄尊处代拟，因期限过促，展转误时，又恐近年沈酣古籍，不复自出新义，乃冬间两次来示，并未及提，诡秘殊甚。拙疏到后，复倾筐倒箧而出之，若非鼎湖之变，此事早经议结，亦无从代上矣。去腊十八日赴京叩谒梓宫，晤枢廷文、李二公，皆询执事何时北上？总署以各省复议到齐，惟幼丹与鄙人两议切实，余多对空策。今春俟吴子健中丞补进后，当京廷臣会核定议，拟开篆后据情钞折入告，或无迟误。蒋芗泉冬月抵京，旋即病故。曾沅翁腊初入都，适国丧未能召对。筠僊正初抵京，已召见一次。恭邸赞其洋务精透，似将内用。两宫垂帘，朝政清明，遣戌七太监，褫黜贵宝、文锡两大臣，尤见刚果。执事久经宣召，曾服勤于先朝，际此时艰，亟应投袂而起，毋再濡滞观望，致滋疑议。至于用行舍藏，其权仍操之自我，如到京后所如不合，或用违其才，尚可从容辞退也。

　　幼丹洋务、船政，比之时人，似胜一筹。其鲠亮公忠，不避艰险，尤为罕伦。中外声望日起。台湾已议准闽抚移驻，想当别有位置。其复议稿及日意格、张斯桂条陈，钞呈台鉴，余子碌碌，更不足数。筱南久未来津，去冬作古。省三仍在肥乡。召民回粤，未知何时赴任？竹堂亦非使才。荔秋为古巴华工一事，赴都辨论。何子莪谓其能使绝域者，未审志趣、才器何如？筱宋春间能否北来？此投时利器也。

　　复王补帆中丞（正月十五日）

　　各省筹议海防覆疏，闻祗吴子健展限未到。前闻廷臣于冬月杪会议，嗣因先皇疾革，遂尔迁延，约今春再行议覆。执事复上开源节流之议，余勇可贾。所谓西北水利，先于黄河漫决淤废之地试办，古人言之屡矣。间有试行，卒无成效。盖天时、地利、人力，与东南迥异。又沟洫稻田，工本甚巨，官民无从筹垫。弟自九年驻津后，即欲浚治海滩碱地，多方劝谕，一无应者。近始令防营弁勇操练之暇，兼治营田，筹给牛具、农本，每顷已费千金，足见创始之难。黄河淤地，冲漫无常，更难集事。开矿则理大物博，果以西法行之，为利甚溥。惟官本、商股，先须重费，而徐圜后效，亦虑信从者寡。雨生谓须从公司、银行生根，深得洋人三昧。惜中土无人提倡之耳。此时论开源，祗有从天地自然之利设法推求，诚为至当不易。节流以裁兵额为长计，各处覆疏亦多言之，似不能不办。自军兴后，各省情形不一，有兵马未尽复额者，有发饷五、六、七成者，与国家全盛时迥异。将来句稽停减，内而户、兵二部，外而文、武各衙门，均须得人，认真厘剔，或可匀出实饷若干。遽指挹注海防之需，万难凑手。然阁下注意及此，可谓能见其大。

　　巡抚移驻台湾一节，闻吏部主稿核准，惟刑、名、钱榖升迁降调，例应抚署主政者，海外如何统辖？总督两司相距过远，如何会商请示不至贻误？似须再由外间妥议定案。幼翁年前已否内渡？开春当仍回台。执事往替之期尚早也。弟近在畿辅，闻鼎湖之变，不得不吁准赴祭。腊月二十二、三、六日，迭蒙两宫太后召对，哀怆迫切之中，有惕厉维新之象。纪网整肃，匕鬯不惊。诚属不幸中之幸。和翁准假能否复出？伟如前案如何查覆？未见明文。召民尚未来津。雨生迟迟其行。值此时艰，义难濡滞，昨已专函促之。

　　淮军杂支分别核办片（二月十二日）

　　再，臣前奏淮军柴草、油烛用款，请照案核销一片，奉朱批着照所请，户部知道。钦此。经户部将已入奏销之西征第一案，自同治九年四月起，至十年十二月底止，柴草、油烛银两遵旨准销，并以军需例载官兵日给口粮量给柴薪，以资食用，并无柴草、油烛折价名目。嗣后军需报销，须照定例章程办理，所有此项柴草、油烛折价，应即删除等因。于同治十三年十月二十九日奏明知照前来。臣维定例，官兵于日给口粮外，量给柴薪，原为体恤兵艰，免致骚扰百姓。盖口粮无多，未能兼顾炊爨之费，若令自行樵采，则一草、一木无非小民辛苦所余，岂容军民争取。况各军现多分扎台湾、天津、上海等处，海滨斥卤，实亦无可樵采。至油烛为巡更放哨所必需，更难历久赔补。向来绿营武职岁支之项，有俸银，又有薪银及蔬菜、烛炭等银，皆详载则例。军士效力行间，亲冒霜露、锋镝，较之绿营武职，艰苦十倍。若不量予支项，焉能得其死力？此项柴草、油烛，本归正用，并非滥支，例内固早有此名目，湘、淮各军酌予支给折价，系仿照例意办理，节经奏报准销有案。

　　今户部既令嗣后一律删除，应于此次奉文后从光绪元年正月起，暂行停支，另照例章核办。所有同治十三年以前循案，已经发过淮军各营柴草、油烛折价银两，系在未奉部文裁止以前，该弁勇等久经领用，碍难纷纷追回，致紊军令。合无仰恳天恩，敕部俟造报时仍照案核销，以清界限，而免轇轕。理合附片陈请，伏乞圣鉴训示。谨奏。

　　轮船招商请奖折（二月二十七日）

　　奏为前保轮船招商出力员绅，与津通验收转运漕粮人员无涉，谨详细声明，仍请照拟给奖，恭折仰祈圣鉴事。

　　窃臣前因创办轮船招商，在事员绅历年苦心经营，有裨大局，于上年漕浚时，择尤奏请奖叙，声明与津通验收转运漕粮人员无涉，应不并计等因。并以此事实关海防根本，洋务枢纽，钞奏咨请总理各国事务衙门查核各在案。兹吏部以未将缘何与津通验收转运人员无涉，应不并计之处，详细奏明，应令覆奏，再行核办等因。知照到臣。

　　伏查各国通商以来，火轮夹板日益增多，行驶又极迅速，中国内江、外海之利，几被洋人占尽。且海防非有轮船不能，逐渐布置，必须劝民自置，无事时可运官粮客货，有事时装载援兵军火，藉纾商民之困，而作自强之气。且各口华商因无官办章程，多将资本附入洋商轮船股内，尤非国体所宜。臣于同治十一年五月间，议覆制造轮船未可裁撤折内，曾筹及商船一节，经总理衙门奏覆应由该督抚随时察看情形，妥筹办理，复函属遴谕有心时事之员，妥议章程等因。臣即于是年夏间，商令道员朱其昂等酌拟轮船招商章程，设局招徕，俾华商原附洋商股本，归并官局购造轮船，运粮揽货，以济公家之用，略分洋商之利。缘此事本系创始，凡联络官商、招集股本、选买船只、雇用管驾，并于各口建立栈房、码头，事体极为烦重，筹办极为艰难。华商初犹观望，洋人又复嫉忌，往往跌价相争，非开诚布公，坚持定见，不足以服众而自立。该员绅等苦心经营，力任艰巨，竟底于成，频年迭加开拓，渐收利权，计有自置轮船，并承领闽厂轮船八号，现又添招股分，向英国续购两号，分往南北洋各海口及外洋日本、吕宋、新嘉坡等处贸易，迭次装运江、浙漕粮，上年秋间承载铭军赴台湾，转运粮饷，源源接济，均能妥速无误。从此中国轮船可期畅行，实为海防洋务一大关键，所裨于国计民生，殊非浅鲜。该员绅等不无微劳足录，自应及时鼓励。臣前奏运漕出力，不过略举一端。要之，创办轮船招商，劳绩非寻常局务等项可比，更与津通验收转运人员绝无干涉，应不并计。相应详细声明，仰恳天恩，准将原保道员朱其昂等照拟给奖，以资观感。理合恭折覆陈，伏乞皇太后、皇上圣鉴训示。谨奏。

　　刘盛藻回籍终制片（四月初九日）

</div>
    <div class="pagination">
<a href="李文忠公选集_page7.html">上一页</a><span>...</span><a href="李文忠公选集_page3.html">3</a><a href="李文忠公选集_page4.html">4</a><a href="李文忠公选集_page5.html">5</a><a href="李文忠公选集_page6.html">6</a><a href="李文忠公选集_page7.html">7</a><span class="current-page">8</span><a href="李文忠公选集_page9.html">9</a><a href="李文忠公选集_page10.html">10</a><a href="李文忠公选集_page11.html">11</a><a href="李文忠公选集_page12.html">12</a><a href="李文忠公选集_page13.html">13</a><span>...</span><a href="李文忠公选集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
