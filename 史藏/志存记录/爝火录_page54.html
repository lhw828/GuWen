<!DOCTYPE html>
<html>
<head>
    <meta charset="UTF-8">
    <title>爝火录 - 第 54 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 54 页/共 128 页</h1>
    <div class="content">
　　召对百官于武英殿。自左兵报至，帝日怨马士英究审王之明事，谋所以自全。是日召对，上下默无一言；良久，帝云：『外人皆传朕□出去』。王铎曰：『此语从何而来』？帝指一小奄。铎正色语奄：『外边话，不可乱传』！铎因请讲期，帝曰：『且过端午节』。

　　北兵将至，朱国弼屏人密奏；帝慨然曰：『太祖陵寝在此，走将焉往？惟死守耳』！

　　大清遣内院大学士洪承畴招抚江南、御史黄熙胤招抚福建。

　　五月壬午朔

　　福王以李彬为都察院右佥都御史，巡抚河南。

　　是早，有书联于东、西长安门柱者云：『福王沉醉未醒，全凭马上胡诌；幕府凯歌已休，犹听阮中曲变』。又云：『福运告终，只看驴（卢九德）前马（士英）后；崇基尽毁，何劳东捷（张捷）西沾（李沾）』。

　　初二日（癸未）

　　移惠王于嘉兴。

　　初五日（丙戌）

　　端阳节也；帝因演剧，不视朝。

　　加黄得功左柱国，进封靖国公，世袭。

　　赏江上功，加黄得功太傅，遣太监王肇基劳之。并加阮大铖、朱大典俱太子太保，总兵张武、郑彩、黄蜚各加三级，副将以下各加一级。

　　礼部题编修陈之遴、给事中戴英福建主考。

　　黄得功收军屯芜湖。

　　内侍传御旨（一作中旨），命乞儿捕虾蟆为房中药。时目为「虾蟆天子」。

　　初六日（丁亥）

　　封郑鸿逵伯爵。

　　鸿逵封靖卤伯。

　　以杨文骢为都察院右佥都御史，巡按常、镇二府兼察沿海等处军务（一作兼辖扬州沿海等处军务）。

　　有一骑从金川门入马士英寓。午后，士英入大内，卢九德、田成传令各门下闸，辰开、申闭。

　　大清兵驻瓜洲，列营北岸；杨文骢驻京口，合郑鸿逵、黄斌卿、黄蜚等兵于南岸，隔江相持。大清兵编大筏，置灯火，夜放之中流。南岸军发炮石，以为克敌也，日奏捷。

　　大清帅张天禄，故史可法爱将也；郑鸿逵伤其目一。

　　马士英调黔兵三千入城，驻鸡鸣山，践踏僧房、民舍殆遍；每夜，拨二百名守护私寓。

　　初七日（戊子）

　　百官集清议堂会议，凡十有六人：马士英、王铎、蔡奕琛、张捷、张有誉、钱谦益、李沾、唐世济、陈盟、李乔、杨维垣、陈于鼎、钱增、张孙振、秦镛、赵之龙也。坐堂上窃窃偶语，百官集者甚众，皆不得预闻。临散，唐世济、李乔同声相和曰：『即降志辱身，亦所甘矣』！后有叩之大僚者云：『北信甚急，今已无妨』。盖所为会议者，藉之龙款之大清也。

　　初八日（己丑）

　　发黔兵六百人守孝陵，门禁益严。

　　夜，大清兵乘雾潜济。迫南岸，诸军始知；仓皇列阵甘露寺，铁骑冲之悉溃。

　　初九日（庚寅）

　　福建援师溃，杨文骢走苏州、郑鸿逵以舟师遁入海。时鸿逵镇京口，有武弁王姓者以三千金赂职方司黄期升，欲得京口；期升遂调鸿逵镇山东。未发而北兵临江，鸿逵闻风先遁。兵皆福建人，红布裹头，望之如火；善水战，号黑鬼。然无守江之志，径由江入海。

　　总兵黄斌卿弃军登舟逃，帝命翁之琪领其军（之琪，仁和人，崇祯十六年武进士。官副将，隶斌卿标下）。

　　是日昧爽，烟雾蔽江。大清兵开闸缚刍置木筏上，蔽江而下；三镇各扬帆东遁，江南诸帅皆溃。苏松巡抚霍达尚未到任；闻变，即易服潜奔苏州。黔兵从杨文骢者，止五百人。传言大清兵已渡江，镇江无备，南都大震。

　　大清以疑兵遏……。

　　初，金华令徐调元擒斩许都谋主房大成，立阻陈子龙抚议；朱大典深恨之，因事罗织，逮下刑部狱。至是，大典兵溃，调元得脱归（调元，字尔赞，无锡人；崇祯十年进士）。

　　初十日（辛卯）

　　福王夜奔太平。

　　帝传旨：『三淑女在经厂者，放还母家。缙绅家眷，不许出城』。唤集梨园子弟入大内演剧，帝与卢九德、田成、屈尚忠等杂坐酣饮。二鼓后，帝跨马与太后、一妃、内奄多人，从通济门出奔太平府。是日昼晦，大风猛雨，各城门紧闭。

　　大清兵薄都城，城中无一卒登阵御敌者。

　　十一日（壬辰）

　　马士英奉王母妃以黔兵四百人为卫，走浙江。

　　黎明，钱谦益肩舆过士英寓，门庭寂然。良久，士英前衣小帽出，向钱拱手云：『诧异，诧异！我有老母，不能随君殉国矣』！即上马去。后随妇女多人，皆马上妆；家丁百余人拥出城。至孝陵，诡妆其母为太后；以守陵黔兵自卫，走浙江。

　　按士英走杭，群书皆谓诡妆其母为后。而「明史」「奸臣传」云：「士英奉王母妃出走』；「诸王传」云：『潞王奉母妃降于大清』：则以为真。史家固然传信，而一时刘宗周、熊汝霖、王思任、赵景和诸贤无不责其弃天子挟母后为诈，似非诬也。姑两存之，以俟考。

　　帝既出，宫门大开，内外鼎沸，宫女杂走。百姓乱拥入宫，抢掠，御用物件，遗落满街。内库银绢、米荳、物玩、弓刀之属，皆被劫罄尽。文武百官一时隐匿，洗去寓所封示。男女出城者如蚁，有出而复返者。居民又尽杀城内外黔兵，靡有孑遗。

　　城门栅门盘诘马士英中军八人，送戎政赵之龙斩之。

　　乱兵拥立王之明于南京。

　　午刻，百姓千余人擒王铎至中城狱，令认太子，即群殴之；骂曰：『若伪太子，辜先帝恩』。铎辨：『非干我事，皆马士英所使』。百姓曰：『汝舌在士英口中耶』？复殴之，须发俱尽；太子即传谕止之。百姓随拥太子上马，入西华门武英殿；又拥至西宫，取帝所遗冠袍服之，即于武英殿登坐，群呼万岁。连日天气阴霾凄惨，是日天日晴朗，众心欢悦。部寺署官见者，俱行四拜礼；大僚亦间有至者。提督京城赵之龙因民心恨铎，藏之中城狱中。

　　戎政赵之龙出示安民，有「此土已致大清国大帅」之语。

　　十二日（癸巳）

　　帝至太平府，刘孔昭闭门不纳，傍徨江上；不得已，就黄得功营。

　　太子诏谕民，略曰：『先帝丕承大鼎，惟兹臣庶，同共甘苦；胡天不佑，惨罹奇祸。凡有血气，裂眦痛心！泣予小子，分宜殉国。思以君父大雠不共戴天，皇祖基业汗血匪易；忍垢避匿，图雪国耻。幸文武先生迎立福藩；予惟先帝之哀，奔投南国，实欲泣陈大义。不意巨奸构陷，致撄桎梏；予虽幽囚，无日不痛哭也（一作痛绝）。福王闻兵远遁，先为民望，其如高皇帝陵寝何？泣予小子，父老人民围抱出狱，拥入皇宫；予身负重冤，岂南面称尊之日乎！谨此布告，在京勋旧文武先生、士庶人等念此痛怀，勿惜会议！予当拱听，共抒皇猷。勿以前日不识予之嫌，靳予经纶之教也』。
</div>
    <div class="pagination">
<a href="爝火录_page53.html">上一页</a><span>...</span><a href="爝火录_page49.html">49</a><a href="爝火录_page50.html">50</a><a href="爝火录_page51.html">51</a><a href="爝火录_page52.html">52</a><a href="爝火录_page53.html">53</a><span class="current-page">54</span><a href="爝火录_page55.html">55</a><a href="爝火录_page56.html">56</a><a href="爝火录_page57.html">57</a><a href="爝火录_page58.html">58</a><a href="爝火录_page59.html">59</a><span>...</span><a href="爝火录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
