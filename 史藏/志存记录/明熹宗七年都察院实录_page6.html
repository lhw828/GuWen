<!DOCTYPE html>
<html>
 <head>
  <meta charset="utf-8"/>
  <title>
   明熹宗七年都察院实录 - 第 6 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明熹宗七年都察院实录 - 第 6 页/共 19 页
  </h1>
  <div class="content">
   ○十一月 

　　十一月初一日 
　　廵视中城御史夏之令疏题谋反奸细傅应春内称蒋一龙口供应春为把搃王文洪书办诈称刘赞画标下千总时熊经畧至我等筑墙挑壕日夜不休有应春串同已死于惠诈称题授屯田都司说你们跟我去屯田尽清闲众军被他惑了各凑银送与应春春先造有假印札付称是分守道给与的银多者给与千搃札付者给与把总哨官不等至某日忽传牌到任有札委中军加衘守备张大本兵即日散了一百余名大本惊骇细查知情有当差家丁李守义兑银十两于惠手中买出假札一张纔押去糖房巷口拏应春春跳过隔壁人家躲在缸下被守义拏出张本捆打若干申详问拟沈阳充军复申经畧衙门囚禁辽阳监内虏攻城春即放火率囚杀出降贼臣细查春书柬绝不能得其通贼一字为据止得春转荐方学儒一手本试学儒验其发又与应春无异也学儒同寓有一人名吴道行须发已白其囊中有条陈揭帖大约皆招兵运事粮又画大房山九龙岗金太祖世宗二坟图题为□酋祖坟臣问欲何为答已方有王气已献此图阁下欲掘其坟弃骨臣不知其已献否以臣愚揣之此人必老地术或久在贼中令差来画中国山川者未可知也此外复有孙学首刘世禄一起称为叛国奸细其首状甚可骇臣往其家亲搜之得盔一付刀二把标子一杆弓矢等物又得其去岁为高仁韩登云使费诸帐盖高仁等皆贺世贤家丁其世禄窝家臣同官梁之栋曾参世禄甚重而后仅与杖令孙学复首其踪迹诡秘往来城外与人僻处偶与臣研审未确不敢缕列又不敢另疏上渎故附缀于此审确则另参送也奉圣旨传应等着法法司究问该城各官应用心廵缉岂待首告发觉还着通行申饬毋得仍前疏玩该部院知道 
　　初四日 
　　四川道御史张修德疏明督臣张我续心迹并请留守内称张我续以总督之任兼四省兵力乘三军壮气以天之道社稷之灵一战而省围觧再战而渝川复剉元凶于城下縳逆党于师中而凯旋捷奏三川震耀真足上鬯圣怀下慰蜀父老心而刷其耻矣然根株未尽巢穴尚存我续尚留滞川中徐可扫除为善后计而天未厌祸蔓延益甚既经于黔旋构于滇黔困围已半载廵抚王三善挟勘乱之才旧雪耻除凶之志锐气而往挺身而进及瓮城少挫遂龃龉难前而田景者白面书生不谙事机摇唇动舌空往揶揄于是夜郎王方鳌然自侈谓汉孰与我大也此时滇急黔更急而黔人急黔滇人急滇恨不介马而觧重围旁观者呶呶不休口舌竞胜必欲杀我续而甘心焉呜呼当此国家匮竭之时蜀兵困疲之后而欲如楚重瞳渡河救赵沉舡破釜一鼓而下井陉势亦难矣昔李广利征大宛空行空返其它私罪过犹多孝武犹以为万里征伐不计其过尚封两侯以酬劳陛下圣仁英武固迥迈之然自料今日物力豊盈孰与汉武士卒精强孰与汉武诸将死敌无二气旧天山孰与汉武犹难万里之征略过论功而我续提孤军于万里之蜀踰栈道抵剑关俘九庙厥功懋矣而议者呶呶不已欲快之于一杀轻如草菅驭如奴隶臣切惧人人觧体也微独此也汴抚冯加会歼妖贼于萌芽甫动之初一刅未血而两河赤子静若安澜恒抚张凤翔破剧寇于五合六聚之顷桴鼓方鸣而三辅苍生厝之高枕东抚赵彦左鞭弭右橐鞬与诸贼毒逐于邹滕峄山?军之间大小不下数十余战斩首不啻数万级皆劳苦功大昔人所难乃国家曾无半金之赏一缕之赐而讥诋者喇喇不休功高不赏乌尽弓藏适足动淮阴之恸而取鸱夷之笑耳臣以为欲易我续宜明告海内于我续久苦行间暴露堪怜择人往代事后一体叙功如此则功臣人人自坚也奉旨从来封疆有事若于议论烦多张我续有屡弹奏朕欲急救危黔特从部覆只所奏录功礼遣亦关大体总督官已有旨会推我续曾料理候代倘援黔有功并平蜀优议张凤翔赵彦保安地方各着劳绩统俟优叙该部知道 
　　初五日 
　　贵州道御史梁之栋疏叙死蜀难诸臣请议恤典内称抚臣徐可求镇臣王守忠催兵援辽变起仓卒白刄临头抚臣厉声骂贼身首异处而死道臣孙好古骆日升李継周监军督饷或肝脑涂地义不反顾而死或引颈受刄赴难如饴而死又如李継周领兵出围闻变复援甘心袒刄而死且如循良之章文炳死之日渝城子弟以身翼之者数围即逆酋叩头膜拜尚有悔杀廉吏之言清风劲节施及貊夷也再如同知熊嗣先洪应科推官王三宅知县叚高选蹂尸淫夷冠履枕籍也悲夫犬豕昼嘷伤残将吏腥膻偏地不辱冠裳诸臣之死岂不凛凛风节耶而犹曰变出突忽不得不死徒使夜雨啼魂空染栖磷之碧愁云惨结终干造物之和诸臣之死愈苦诸臣之心愈堪悲矣夫道臣孙好古府臣章又炳予荫予赠矣此数臣者其与变同其死节同而恤录之典不同则国法为不公然此犹云祸出不测也兼督援兵临阵战没者灌县知县左重也连结土司觧危成都者推官郭象仪也义旗一指于梁州而军声大振赤心溅血于江门而志凛秋霜象仪之前功尚未赏后死更堪悲又如慨慷杀贼之杨愈懋较昼游之杜文焕孰得孰失而倘且责其轻进倘危城一觧援兵从叙泸击其归路此时贼可就擒则愈懋之捣巢臣犹悲其尚晚今不罪逗遛而罪轻进何以服忠臣义士之心也则国法为不平然犹曰守土守关也乡官董尽伦无城守封疆之责者也倡率义勇力捍孤城功己着于合州再救重庆身遂死于逆贼即破格恤录犹不足以慰忠魂而乃一外卫千户遂足尽优异之典乎奉圣旨该部知道 
　　十四日 
　　湖广道御史徐卿伯疏称自总督张我续托人言而逗遛以逗遛为观望委君命于弁髦弃死城如敝履一时弹章之集骵无完肤臣屡诵明旨不一而足总督之易于是乎时刻不容缓矣臣于初四日以献俘入朝冡宰使人邀臣至朝房语臣云政府有不欲设总督意臣乃极言其不可不设之状而冡宰亦首肯者久之既而问臣以谁堪搃督谁堪蜀抚语娓娓犹可忆也而不意此政府也阳将顺于皇上以丝纶而赐环阴密援于宰臣以反汗而鬻权究使皇上移予夺之威福吏部失用人之聀掌而平章军国者以封疆狥体面以兵机等儿戏臣诚不得其觧且诸臣亦知总督之不可不设乎黔与蜀为两邻而安与奢为三窟幅■〈巾员〉则滇楚粤西各当其一面攻取则兵饷要害皆各有其责其谁为之发纵指示谁为之督责禀成谁使权统于一尊而无相争相轧谁能令行于诸路而如使臂使指即使目前所报广西之狼汉兵四川之石砫兵主将无人节制安在臣恐有功则不肯居后有害则不肯居前为忧方大耳伏乞敕下吏部务遵屡旨速简才望以代总督即政府有成议亦令明言总督不当设之故不然以天下共知共见炳如日星之明旨反不若二三成工造膝附耳之私言轻王言而损国体臣窃痛之奉圣旨川贵总督官屡奉明旨何久不覆封疆大计岂容以稽缓为慎重着便从长作速议奏该部知道 
　　二十六日 
　　廵按江西御史汪泗论疏荐地方人才内开吴道南刘一燝胡维霖胡桂芳饶景晖刘曰梧刘一焜曾皋卢逵朱钦相熊德阳晏又辉李管王时熙熊化方应唐魏光国周应鳌李廷谏刘仲谢诏王民顺熊宇琦徐即登陈儒黄大节袁业泗吴撝谦徐廷绶贺沚周献臣舒曰敬奉圣旨吏部知道 
　　二十八日 
　　廵按江西御史汪泗论疏题减税以安生民起废以申言路内称臣廵历江西驰驱三千里目击细民流离万状问之则涕泣以年来辽饷加征摉括皮尽骨穿矣臣谕以天子岂不悯念小民以兵饷不得已加???耳大抵江西小民原无大?经营细亦不能逐什一专靠几亩田终岁勤动以为活计龟背鹤膝肉有几何宁堪岁岁括哉窃谓曩时全辽征兵得三四十万今辽兵已觧帷关上诸隘口兵可按籍而数也若以兵数核饷以饷数足兵而其余则以还之民前所加???之七厘仍令其输纳复加之二厘宜量为减免况今日之人心摇摇己渐有瓦觧之势非庙堂布大恩泽何以鼓其乐生之心乘此万寿好生之日得觧一厘二厘而民已欢呼感动矣今我皇上聪明天纵从谏如流真主圣臣直之时也顷者二三被调诸臣虽语言过戆谁过无禁闼补拾之赤忠乎且臣仰窥圣意优容言路原未有成心也近科臣魏应加等台臣张修德等俄而赐玦俄而赐环天下咸仰大圣人之度从古英主莫及况际兹万寿嵩呼之日小大臣工咸欣欣自耀于光明独是二三言官困衡已久图报方新乞皇上恩推一体均被则如前日吏部所疏叙言官江秉谦倪思辉八人等并得需以召用岂非如天之至仁哉奉圣旨该部知道 

　　○十二月 

　　十二月初二日 
　　廵按直隶御史林一柱疏请亟简枢臣到任亟谕吏部慎官内称圣祖并设二都兼建官属南视北稍杀而部分署列星罗碁布岂以充位而縻禄哉所以鸠事赋工奠民生而护京国也故有风霜饱历自北而入南者是以留都为避地也有烟霞入梦借南而过里者是以留都为旅馆也有魏阙悬心借南而改北者是以留都为传舍也臣所谓天下有至重之地而视之反轻者此也乃今日之官其最急者则无如兵部尚书矣陛下试问万里提封何人为之控御饥军悍卒何人为之抚辑折戟钝戈何人为之磨洗万年阴雨之计何人为之绸缪一旦突起之灾何人为之消弭又况今何时也而奈何缺至一年以待魏飬蒙始以病请也今悬此缺以待王在晋而在晋又以病告也二臣并以允其去他臣安必速其来假令一年之后又复一年兵兵之堂更无兵部不特无其用而且无其人不特无其人而且无其官枢部之事曾堪此年年断送否耶臣所谓留都有至急之官而置之若缓者此也又云臣草疏甫毕续报称沛县知县林汝翥盘获奸人二名李英潘文成摉出随身夹带令旗一箱供有龙华会混元教主王普光大徒弟王道元招集亡命令英等前往凤阳等处给散令旗会聚群贼至来年三月接应北夷兵起手夫曰王普光王道元则有其人矣曰往凤阳则有其地矣令旗一百零八面则有其物矣待来春三月则有其时矣事非风间言多确据陛下以此语为讹耶留都此时为危耶安耶留枢一任为缓耶急耶盖不胜耳闻而心悸也奉圣旨该部知道 
　　初四日 
　　山西道御史吴甡疏为海内士风日下各省学政当修内称教化未兴风励无术致蛮夷滑夏盗贼蜂起青青子矜甘为戎首四川生员授伪官矣山东生员从莲贼矣辽佐生员迎逆酋矣诸生固诵法孔子佩服先王者也而今若此何俗长厚人鲜忠信至此极哉语曰父兄之教不严则子弟之率不谨乱贼之兴所由来渐矣学政之设岂谓是青紫酬鴈哉以兴教化毓人才变风俗也则今日柰何视学政缓也臣复见督学之任惟两京差御史各省皆用道臣隶于臬司?以专敕顾不重欤上而仰承抚按类多掣肘下而俯临郡县皆得关说门第者前茅寒素者落魄巧营者捷得厚飬者沉沦甚至豪宗势族横行里闬恃有墙壁莫可谁何故夤缘之风长则甄拔之典淆劝惩之法格则教率之风寡今欲挽积习莫如饬学政欲饬学政莫如从事权则臣以为差御史便御史风力足以触邪指佞咨谋足以善俗观风若授之学政上而比肩抚按抚按不敢挠其权有关风化轶伦纪者得执而问之不则白简从事矣下而约束守令不得关其说异能卓行埋光未耀者淂以上闻劣行败类恃恶横行者得以径问是故杜夤缘至公也肃纪纲至重也挽风俗至醇也储真材至弘也剔敝蠹至清也臣故曰遣御史便此非臣臆说也祖宗朝各省乡试皆令御史与按察司主其事内外台相为表里行二百余年至江陵相弊生而始议改国家未始不以文事任御史也且匪独此也每遇乡试如江浙等处诸大省陛下必命词林给谏卿寺铨司总裁试事无非谓抡才大典宜从隆重耳而提督学政独靳之御史使各省不得与两京同被肃清之化而御史不得与词林给谏卿事铨司共增文教之光臣以窃为熙朝一缺政也近候补科臣蒲秉权有议设按臣兼设学差之议奉旨议覆臣亦有见于朝廷纪纲四海风教关系甚重故不扫愚昧而直陈其悃欵如此伏乞敕下部院详议具覆或以法宜画一将各省提学尽差御史或以例难尽更则姑将江浙等处诸大省酌量改差择资深望重如两京学臣例则挽回士习清肃风纪亦圣世文治之光也奉圣旨近来士习嚣凌果系何故这所奏该部院看了来说 
　　初五日 
　　廵按辽东御史梁之栋题为陷辽已更守关渐有次苐内称阁臣孙承宗忼慷当关甫两阅月耳汰将吏严赏罚练兵马呼咄促辨营房而兵民不扰指挥立新旗帜而熢燧不鸣试看今之了当边事者孰如阁臣今日之身佩安危者亦孰如阁臣倘边事就绪或入而告成或出而整旅不妨时往时来而要必终始责成以竟边事之局此臣以久留阁臣为守关苐一义也又云毛文龙身履虎尾立功异域自是牵制急着然戎马骚动不无为属国扰且二三反侧子乘机观望海滨一大隐忧今既端责文龙勿参奸人以掣其肘一应钱粮专责登津部院及时接济勿以文龙为孤注勿扰及严人以失属国之心以败牵制之局内而镇静不乱畿辅不扰外而属国不二牵制可图一意当关以?战守之长策奉圣旨辅臣身任边事朕时切注念俟有次苐自当还朝议论太多反致害事以后不得漫陈余已有旨了该部知道 
　　初六日 
　　湖广道御史刘芳疏为国论宜明边防宜重内称国家黜幽大典莫过六年内察采之舆论稽之官评秉之以空平之鉴衡本以退不肖而清仕路典至公也不谓丁巳之察荼毒善类一纲无余公道晦冥道路以目至今而雨雪消于见晛所察者业已共耀光明阴霾开而重霁管察者应悔自隳云雾徐绍吉者丁已管察之吏垣也倘有良心亦当愧死哓哓出揭此何为者绍吉固云丁巳察典非为张差一事而设独不曰之寀之察乃为张差一事而设者耶如果以官评处之寀而不以张差之故则提牢发奸亦见居官恪聀何以当计前而奇货元功互相倡和必斥之锢之不遗余力耶线索通于邃禁削夺出于中旨通国有口鬼神难欺绍吉何瞒昧若此据绍吉所借口者当日之访单也夫亦知访单之所自来乎自妖书密揭而后占风望气依草附木之徒甘心媚灶毒手害正而不附疯癫者遂触其所忌而含沙下石于是假手山人墨客造单捏访蜚语中伤不造单不足以处之寀不处之寀不足以取媚奥援而尽取所欲陷之人盖自魏云中孙振基二十人之年例以至于丁巳之察凡处者无一人无单凡被处者无一单非假捏试观一日未任九年家居者有何官评可訾议而敦请福藩之国抗论代藩之夺嫡者亦岂官评皆狼狈而一代名流摧折殆尽迄今言之令人痛心疾首焉臣廵视北城亲鞠神奸陈治平王一鹏构单害人手迹连篇口供盈幅臣怒发上指当即参送法司究拟今且有潜入春明走字留都布番世之局借护身之符挥金飞单络绎纵横清客奸囚并供颐使尚不知如何构煽而治平等安坐囹圄遥相呼应狱市奸薮古人所慎今临之以昏髦顽钝署篆半年不了一狱之司寇几何不纵虎食人者也又云疆场之事呕心献策者牍满公交车讵尽无禆挞伐然百闻不如一见臣谓无若臣同官刘廷宣东事闻见一疏之晰也其种种情形种种计议真描写如画即其召还督臣一议可以使朝廷崇元老之体可以使铨枢待干济之用岂不于国体边务处置惬适乃至今尚未举行可谓太息嗟乎忠臣爱社稷犹爱若身家臣犹记昨年四月廷宣有力破群嚣亟用应手异材一疏直自认为家画策为家择人当蒙明旨俯俞而卒勿施用嗟夫使斯言而早见施行何至以辽水辽山胥付之悍经顽抚之手而榆关一墙之外直为异域哉奉圣旨该部知道 
　　初九日 
　　刑部署部事右侍郎杨东明为辨明决狱迟留之故内称刘芳一本语及陈治平王一鹏把持丁巳年间大计事今二犯安坐囹圄遥相招应又临之以昏髦顽钝署篆半年不了一狱之司寇非臣而何有不能嘿嘿无一语者除陈治平已死未尝安坐囹圄不论外查得王一鹏一军犯耳费一纸咨文送兵部发遣此吹气之力也臣即老惫无能何难辨此帷一鹏为盖世巨奸清夜大蠹狱中开贿赂之门匹夫揽庙堂之柄百官贤否惟所低昂群吏去留随其操纵已擅于丁巳之考察复欲主癸亥之计典即如御史所言王一鹏构单害人目前察典不知何如煽构夬京察何典也军犯何人也而一鹏??欺弄其间是尚可以言朝廷乎臣虑及此曾语司官曰王一鹏巨恶也不如发遣以绝祸根司官曰放虎出柙食人必多前次堂官皆不敢放臣曰彼不狱中何尝不做事也不如遣去司官曰惟在狱中做事犹不得便不如羁留因是半年以来不敢议遣盖谓此也此外亦有半年不完者则佟卜年是已此狱臣三具疏而三不蒙俞允旋欲补牍复奏而卜年招内刘登高庄文焕新觧到部方同院寺诸臣会审而堂上官尚未经问如何能早结局此二事外谓臣不了一狱则诬臣甚矣奉圣旨杨东明署篆决狱岂得以人言求去着照旧供聀不准辞王一鹏既称巨恶还着议拟明白具奏 
　　十一日 
　　其聀守如管关通判卲宗周乐亭县知县刘松赃迹败露物议沸腾崇焕不能觉察于先已属溺聀迨臣手书其名以索并开其事欵以索崇焕皆能列告臣犹可少赎从前聋聩之罪而不虞其冥然罔觉复悍然不顾也臣索之屡次惟知府药济寰推官李乔仑寥寥开四欵以应而崇焕竟无一字臣于是不能为崇焕觧矣臣阅抚臣会稿秽迹满纸如出于知府推官耶何报抚臣则详而报臣则畧如出于道臣耶何以报抚官而不报臣臣于是益不能为崇焕觧矣最可异者乐亭知县刘松奉旨逮问此何等重大事臣行牌督促不啻星火而高阁置之半年不给目中且无明旨又安知有臣哉夫崇焕以边才自命者也臣倚藉正殷期待不浅而悠忽迷谬若此尚安望其察三军之情形而壮岩关之保障乎奉圣旨袁崇焕念在关门府官各有开报姑都免究倪应春既坐索事欵先行觉察不必引罪该部院知道 
　　十五日 
　　廵按直隶御史李思启疏题妖贼郑振明等内称振明以妖祖之簧鼓为骗诈之局面而奸棍候德实为谋主天厌其恶一旦败露振明就擒毙狱而党恶刘万山等直吐前情历历有据至于改号二年妄称一统与旗印刀剑种种尤逆谋之的证也但候德虽被易州道悬赏购获然据招报南北会众不下千群且称丁益庵等见往凤阳等处事干重大合先报闻奉圣旨都察院知道 
　　十六日 
　　刑部右侍郎杨东明题关节生员钱千秌内参得钱千秋儒林贾子文阵窃儿不写圣贤之真精神妄托鬼神之假梦寐以科场梯荣之典为奸徒射利之场始进已卖友而欺君将来必蠹民而害国所当黜革遣戍以正士风者也如徐时敏金保元二奸胆大包天当枷号示众其主考钱谦益房考郑履祥虽明未露关节不能觉弊防奸亦难免疏虞之罪允宜并罚奉圣旨钱千秋等俱依拟发遣钱谦益郑履祥失于觉察各罚俸三个月 
　　十九日 
　　广东道御史刘廷宣疏称人主之聀在论相而宰相之聀在救时顾救时以才欲求干济之才定在剔历中外之人岂谓词林诸贤于经济之学考订不精核讲究不洞熟而曰百闻不如一见苐非亲尝滋味终是画饼充饥重耳一伯主耳止以险阻备尝情伪备悉遂足寒荆蛮之胆而销子玉之魂所以从来枚卜一番便涤陈一番中外并推不拘词林之请几成烂套矣而每每邀有俞旨亦几成故帋卒未有并推并用者格之难破如此哉而先臣杨一清张孚敬等故事又独何也是不过词林诸臣冷淡作活二三十年止此一条要路不肯让人而事者遂狥之耳嗟乎今天下都化作一个情面世局情面局套能驱天下贤与不肖各各自归一门户而清流白马之祸将来有不忍言者臣尝语人曰党之一字君子万不可出之口谓此是宵壬网罟正人君子正不为宵壬扬波耳皇上试观此枚卜一事岂不休羙然此中将必有拥带之人必有驱驰之人于是以含沙之蜮行其左袒于是以形声之吠佐以攻击于是以元黄之血溷其泾渭究使才者未必用用者未必才此一番枚卜乃祗供廷臣植私交传衣钵之具即此便是门户即此便是朋党愿会推诸臣先破情面二字以襄瓯覆盛举思过半矣奉圣旨该部知道 
　　二十九日 
　　廵按直隶御史倪应春疏称臣为皇上之耳目监司为臣之耳目此亦从来相守之规未有不肖有司赃已败露而犹然蒙蔽不报如道臣之袁崇焕之悠忽迷谬者臣廵行永平时崇焕托名关外官评非其事也臣何求焉既受山右道之寄一切贤否当了然心目有闻密揭以报檄取囊中以应自云南道御史王大年疏称周永春身为辽抚辽事破坏岂能脱然乎于是非之外言官参论自是聀掌乃兵部覆疏辄以杨镐诸人律之不亦过乎夫永春事任原非与杨镐同者而加人以非其罪恐无以服其心而塞其口也当奴焰方张之时田间之经畧既起一切战守之机地方之任固已全付经臣之仔肩矣复因西虏蠢动诸臣乃复设议廵抚兵部覆疏专为西虏敕书之文亦重在备虏此诸臣所共耳目也终永春之任奴马虽骄而辽阳之重镇屹然犹在三路虽溃而李光荣之一旅壁垒无惊其于敕书聀掌似无大陨越者而何遽与杨镐无分别耶臣以为永春非与杨镐同政与薛国用同者也国用之有袁应泰犹永春之有杨镐也纳叛招降国用固付之旁观之慷慨而丧师陨将岂永春于数百里外遥掣任事之肘而代置其兵符乎乃国用当辽亡之日吏部升之经畧兵符不闻议罚永春于忧制归里之后乃欲同祸之首罪之魁同类而并观耶奉圣旨着该部从问公议 

　　●大明熹宗达天闱道敦孝笃友章文襄武靖穆庄勤悊皇帝实录卷之五　天启三年正月至七月 

　　纂修官浙江道监察御史李长春 
　　编辑较正廪监生方　至 

　　正月 
　　二月 
　　三月 
　　四月 
　　五月 
　　六月 
　　七月 

　　○正月 

　　天启三年正月十一日 
　　湖广道御史温皋谟题为追论误国枢臣以明国法内称黄嘉善当抚顺发难之时犹然徘徊道路已滋物议至用李如柏而败之又用李如桢以蹈其辙举朝疑之科臣李奇珍且以疏争本官竟为如桢推毂人谓其授意欵奴欲图目前了塞而不惮以国尝试也今如桢论死矣用如桢者可勿问乎崔景荣当三路败衄之后一在援将逗遛无复法纪至主袁应泰受降又勒索贺世贤以激其二举朝争之抚臣薛国用亦既疏陈本官一惟刘保之言定信遂坚于违众狎敌动称无事仓皇而不知为奸所卖也今逆保磔诛矣信逆保者可勿问乎张鹤鸣当经抚异意之时不能决策战守何取中枢至行边迁延不前而兵马器械一切委置举朝谪之科臣熊德阳中其螫本官乃专委罪经臣恣睢逞辨不知经畧不能盖本兵犹之廵抚之不能盖经畧也今经抚罪案定矣构经抚者可勿问乎枢部与督抚镇臣胜则同功败则同罪向来每叙边功则枢臣受赏若至殒将丧师破城陷镇而枢臣竟得置身局外此何法哉今问开原铁岭在嘉善何辞问沈阳辽安阳在景荣何辞问广宁右屯安在鹤鸣何辞无论其历经紏参罪状难掩即举大畧又皆莫可置者乃犹然据卿阶拥犀玉扬扬于里闬也盖嘉善懦而闇景荣庸而愦鹤鸣夸而愎原非任重之器一旦处非其据破辕偾犊固其所也朝廷欲讨瘝官之罪正误国之诛三枢臣者所宜首议奉圣旨该部知道 
　　二十五日 
　　刑部右侍郎等官白瑜为惊闻异揭据四川清吏司呈称尚宝司丞刘时俊前事看淂刘时俊向以喜事之心任孤行之意告変而来赞画而去尽如其所请矣福始祸胎前后两截非诸臣欲多求于时俊也据督抚按诸臣疏中讯之劝按臣叙南之驾自谓意见不同宽樊龙重庆之诛又委记忆不的夫时俊语言纵迹其无觧于彼中之耳目者既已昭然即卖米笑释一事其无词于监军之对质者又复不暇然则时俊者岂行军遽有专主之权而御下不当用明察之智耶至于遣贺通夷城头之诉理不足凭渝关之复疑亦可释即督臣监军且俱为时俊谅之矣合照原拟不枉不纵刘昱刘暹原在行间故滋多口是借寇兵而赍盗粮饱饫虎而食人肉骇观听不小但监军以为无有的证按国法亦难竟尔悬开所当听彼处抚按据寔题结庶事无遁情而人知有法奉圣旨是刘时俊既无通夷情事姑依拟 
　　二十七日 
　　刑部右侍郎等官白瑜等题为摘发巨奸事看淂郑养性乃戚宛之大蠹为当今所指名盖缘其父郑国泰构衅宫闱几摇社稷且权倾中外毒焰熏天神人共愤故三十年来凡有血气者谈及郑氏者无不切齿腐心今虽事往人亡而遗孽尚存祸根未断举朝蒿目为飬性为伏莽之戎而肘腋之患有一日不去一日不解群情之疑者向者寺臣邹德泳疏论飬性有曰养性自为不宜以人所共指之人自处危疑陛下为飬性计亦不宜以人所共疑之人密迩禁近有味乎其言之也及奉有回籍自奏之旨是皇上所以为飬性计者亦既委曲恳至矣乃悠悠半载蔑视纶音复致许首丛兴交章论劾飬性至此犹得晏然如故耶试思今日夷狄奸宄中外惶惶我寔犯通国之疑自不得侈言心之口不以此时决计辞归万一奸人构煽其间借我发难即欲优游故里岂可得乎故养性在今日无如去之便非独为君侧除隐忧寔为飬性图善后也参看得郑飬性席宠惟旧素关天道之亏盈稔恶不悛益致人情之丛怨辇毂何地也造捏者且无风而波而况身为射旳夷氛何事也交通者尽有胫而走何乃自筑疑城前旨既觧网驱禽着奏请而不奏请近旨又出笼放雀上开恩而忍负恩若欲保身而保家急宜避言而避地移之近不如移之远方辞爵不如速辞去国若王忠梁所首通奴审无寔据张应登为梁党翼语复支吾祗因怨毒伤心不觉雠诬横口各与应得之罪緫协情理之平臣等盖参酌各骵国法之间仰体皇祖皇考并皇上生成之仁継述之孝而为之拟议如此伏惟皇上敕令速回原籍襄阳永远居住将天下万世颂皇上英断仁孝于无穷矣奉圣旨郑国泰在先朝有嫌中外共知赖皇考宽贷涵容且加优待仁孝至德千古仅见朕仰骵遗意不欲深求伊子飬性自当感恩通夷情节理所必然尔毒既究问明白俱依拟郑飬性着于外方远处觅便居住王忠梁既系诬告着照例发配不许纳续赎这事已经处分以后不得牵连渎奏及奸徒乘机诈害有负朕意违的??丸治 
　　湖广廵按舒荣都举劾方面官员举吴士奇马谏杨楷张以谦潘澜苏进卢瑛田张孝周■〈火鼎〉胡一鸿关守箴劾原任左布政俞维宇秩崇岳牧行类仓廵司规方亲以别调掩堪听之曲物望不树烦后人收再??致之澜在任虽□半年抗旨寔冐不韪所当照浮躁例重加降级以示惩创者也又参原任荆州府知府熊秉鉴故非磊落一任浮沉衙役鸱张不但闻蟪声于十里知交蚁附争欲染鼋指于一邦武昌府推官胡允恭才是虚恢心则深刻舞知御物上下佥受其笼牢立威制人贤否悉繇其颠倒奉圣旨吏部知道 

　　○二月 

　　二月初一日 
　　都察院右佥都御史赵彦题优恤死难知县姬文胤内查滕县知县姬文胤天天二年五月十七日忽有妖贼倡乱前来犯境本县姬知县即亲身登城点兵守城防护至本夜一更时分妖贼前来攻城本县率守城兵役死敌不住五鼓时至城失陷妖贼进城将姬知县家僮等役冲散姬知县并门役魏显照家人李守务跟随本官被贼将姬知县锁项逼顺不从妖贼将文胤等圈在后宅文胤随骂不绝口三日不食惟求死忠即写冤状一纸并县印一颗诀付门役魏显照收藏胤自缢死魏显照李守务向贼求棺木遂止给布殓尸骸掩埋县宅莲池内魏显照将印付与伊父魏国臣冤状付与伊妻父高登士诗藁图书付与李守务讫后贼将魏显照拿逼县印显照向贼大骂不绝致贼忿怒杖毙砍杀等情看得姬文胤天赋孤忠性生大节新来书剑叹竹马之方迎老去戚扬若金城之未缮乃一突未黔于蛛网而重门已陷于搀报主有诚观六无地干戈阻绝终于疆围何禆仁义生平只欠朝廷一死于是三辰既历百拆弥坚题诗赓正气之歌衣带绝文山之笔朝衣北面宛然佩玉从容正色中庭俨若结缨慷慨望紫辰于半畔天日遥瞻闪素练于屋梁鬼神尽泣勿谓死而后已成仁取义一丝系两字纲常如何生有不为死孝死忠片念由千秋宇宙人心不死世道常存奚止垂竹帛之光抑且培国家之命欲定倾危以弥祸乱宜崇祀荫以树风声相应照例赠荫录优恤以旌节义者也门子魏显照舍生卫主家人李守务竭力周旋县印诗藁设计不落贼首尤义烈之足嘉者亦应并加恤赉以赏忠勤者也奉圣旨该部知道 
　　初四日 
　　福建道监察御史周宗建疏为剖明前后事案以质公论内称国家自有东事以来累次用人始则用利瓦伊翰而抚顺破陷継则用杨镐而三路丧殁又継则用熊廷弼而被劾以去又改用袁应泰而河东遂亡此辽阳前一截事案也辽亡之后用王化贞于广宁又再用熊廷弼为经畧两臣以战守不和奴兵一度叛将迎降一则弃城而逋一则望风而遯河西遂陷而两臣议辟此辽阳后一番事案也两案之分判若星渊臣之疏在辛酉二月十八日疏中所及初未尝专举一廷弼也既而诸臣累洊廷弼屡奉明旨臣查吏部覆疏中所称述甚多并不及臣疏一字则以臣疏久置高阁想亦畧而不及采也及后廷弼既用恩遇既加臣方私叹朝廷礼之太重且以廷弼声势方炎理当远避并无一字谈及弼者今涂世叶反谓后之用者议皆据臣为定案夫果为定案又何独遗世叶疏不载乎以条陈之末议至与遣勘之目击者相提而论更不可大异乎况乎一人之身前见才而后见过始得筭而后失著者正自累累即引荐人者前得功而后得罪古尝有之即年来荐维翰荐镐荐如桢者亡辽祸本俱此三臣未闻有一指出者今乃欲指一熊廷弼为陷穽尽执诸臣一一推引之罗织数十人为一案且不察与化贞两臣致败之由而溷以封疆两字以激圣怒而尽一纲此则近来诸臣设谋陷人之计方将借此为旧辅刘一燝一不了罪案而何世叶之迷而堕其术中也至朱童蒙素与臣无相识即近为讲院一事童蒙恨臣入骨甞思有以中之乃欲与臣同类而共訾之又何昧也臣观世叶之疏似无他意但有见郭巩之疏出不暇察其用意所在以为新题可喜姑以此凑合之会未简及从前抵报及该部当日覆用之疏而谬以误举加臣其论臣虽大不情而臣亦谅其心之太疏矣至于世叶发论既为察典臣请以察典言之夫察典者朝廷厉世磨钝一大权也搃六年臣子之品而辨其操守核其职掌以此为衡而去留之此祖宗二百六十年来不易之也今乃欲舍其职掌不论去其操守不论止借一熊廷弼为题目而以快一时之欲以媚一时之灶见有触珰臣力扶正类挺然持立者而惟恐其去之不速欲自为固结进身之计而借此以为贽焉而因而排抑一代之正人因而诋诲一时之道学因而剪去当户之兰因而广布树棘之手奸如亓诗教赵兴邦等而反欲力保全之忠如杨涟周朝瑞等而反欲力排挤之皇上有赐环之德意且将及于侯震赐熊德阳等而预为遏绝之皇上有用舍之大柄常欲天下共闻共见而阴为把持而敕之诸如此类不一而足根本之忧将来方大世尊生于道义之乡不能一为臣正而反乃推波助澜欲以佐小人之力而扫清靖之公惜乎世叶之见不及此也臣性负戆直忤世已多至一疏而弹魏进忠二疏而请与邹元标冯从吾同去而申叔文震孟等凡此皆臣忠于我皇上之微悃而不谓人情之忌臣专以此也今世叶而知人情而欲借臣以为贽于进忠则世叶之自悔失言当不待臣言之毕矣奉圣旨该部院知道 
　　初七日 
　　河南等道御史胡维邦等疏为遵例紏拾京堂内称有原任詹事府詹事范醇敬贪婪尽涂面目奸险横聘戈矛被论保定廵抚靳于中仗钺罔孚人调望兵大损国威添注右通政于伦黔浅殊惭水镜优游坐躐银台添注太常少卿王绍徽险僻不齿舆评锁营致于清议俱可无用娓娓胪列外访得原任兵部尚书黄嘉善质同木偶才堪阘葺犹豫当机全无折冲之畧蒙瞽决事重贻失陷之辜兵部尚书回籍崔景荣桑榆暮景樗栎散材代匮中枢斥陟仅凭人手从宽驭将操纵破失军心兵部尚书回籍张鹤鸣蠭具豹声狼心蝎口专枢误国不闻腹饱韬铃构穽愿人共憾胸藏鳞甲湖广廵抚告病徐兆魁溷浊庸流险邪秽品戒昏在得居里丛殖货之声局善逄时当官露脂常之态福建廵抚回籍王士昌器狭斗筲情深溪壑招权纳贿当官积有秽名占影望风一世全无劲节登莱廵抚回籍听勘陶朗先小才饬诈大节踰闲藩臬服官颇登荐剡虚誉中丞骤躐绝无石画壮猷南太仆少卿郭一鹗居心狡猾赋性贪残捷经可营巧侔三窟之兔奥援甘媚妖同九尾之狐奉圣旨王士昌着在籍听用徐兆魁鹑郭一鹗着致仕陶朗先候勘明议处其余已有旨了吏部知道 
　　十三日 
　　福建道御史周宗建疏为科臣横肆愈滋恶口内称郭巩葛藤牵合至无了日既欲因一廷弼而株连数十人又欲于数十人中追遡臣所条陈之疏披枝摉叶语出不伦乃动辙以封疆为题臣即与巩言封疆之事夫辽阳卫壤地千里皆封疆也利瓦伊翰杨镐袁应泰等皆失封疆之臣也亓诗教之力主催战赵兴邦之贿买边官皆悞封疆之臣也使巩而果为封疆起念则自应泰身殉而外具可腐心切齿者岂宜后于廷弼胡不见巩之公正发愤并请诛鉏也即使巩以恩怨起念不得不释他人而专廷弼则亦攻一廷弼而足矣又何必尽数十人设为保举之阱而兼攻之也且使巩而果欲严保举之法则荐镐荐维翰荐应泰等者皆保举之人也故又不见巩之嗔目竖发而反若为之宽觧其辞也且巩不尝简疏牍中之荐王化贞者乎当时诸臣见据广宁其志可尚谁不交口领之迨其后信叛迎降弃城奔窜非人所能逆料使果如巩之严于保举则又将尽取谁臣之推引化贞者复织为一案不又将有数十人乎有几一朝之上尽罗保举之条乎何巩之昏而不及思也至甚尤可怪者杨涟拥护冲圣有何获罪而欲旧冡臣处之周朝瑞首荷召还其名岂不便美而欲以保贼加之熊德阳江秉谦等同作逐臣方将共邀起用而乃欲终身锢之刘一景身为宰辅何因而据指之为逆族周嘉谟并叨顾命何因而强坐之以机关毛士龙放弃已久何事御之于刻骨王安盖帷不具何忍复惜之以媚权至于理学何仇而至诋之为縻俸讲学何罪而至卢其为盗薮方震孺于进关之役既重责以不死之罪而陈王庭于三路之败开铁之亡友欲为檄不次之赏凡此皆巩之颠??致而不可觧者不知巩自召还以后有何凭恃而狂躁不径遽至于此又何巩之愚也伏乞圣旨奉圣旨熊廷弼罪案已定不必争辨言官论事当据理直陈是非自见不得蔓衍牵缠有失敬慎这所奏知道了该部院知道 
　　十八日 
　　福建道御史周宗建疏为巨珰巧借凶锋芟除善类内称日臣之论科臣郭巩也微言简语为提醒其良心宽喻曲晓为众觧其冤縳甫奉明旨不得牵缠意巩且悔悟息新杀机自息而不意巩又起复而嚣争矣然巩亦何恃而诞谩无礼一至于此臣请因巩而直抉巩之根株敢冐死为皇上陈之夫内臣魏进忠者固今辇毂之下所为望而震焉者也处进忠之威势可咳唾而成风云计进忠之才力可以吸呼而驱神鬼极进忠之线索可以使爱者升天怒者堕地而臣义激于中曾于去岁指名而弹劾之臣于时已不知死所矣幸蒙圣恩薄示结责未快其愿闻于文华殿上撤讲之后进忠狺狺恨臣摘臣疏中千人所指一丁不识两语哓哓诟辨至怒激之声直达震听时方持科章允儒疏不下辅臣向高婉喻曲譬情词恳恻进忠怒始少解而允儒亦淂幸免此事在朝诸臣无不相传忧臣者谓臣后必有无端中伤臣时即欲乞告自全而以时方多事遂尔中停然而进忠之心固无一日而忘臣也时臣堂官邹元标等疏请召还言事诸臣遂沬圣恩传为美事诸臣既蒙赐□向用方始乃独有巩者平时在京专与内阉相昵进忠以为中伤臣者舍巩无可他属于是乘巩之入□日亟问亟馈于其门嗷嗷以倾臣并倾诸异已者而巩乃密受指使造为新幽大幽之说把持察典编辑诸臣数十余人汇为一册复闻于交单数日后造为匿名文书罗织五十余人投之路旁于省则以刘弘光为首次及于周朝瑞熊德阳及见在科臣等而欲一网尽之于台则以方震儒为首而次及于江秉谦及见在诸台臣等而欲一网尽之而臣则其网中之一人也既欲罗诸臣以快报复之私而更欲独中臣以快进中之私盖巩之欲借察陷人者时时骄语于人且尝以诸臣姓名粘之壁上有如立党锢之碑者使果如巩把持设陷之意则凡诸正人之罗织于巩者当俱在被察之列又奚独臣一人也是察典非朝廷之察典乃郭革之察典亦魏进忠之察典匿名文书之察典也是使天下但知有郭巩不知有冡臣不知有宪臣不知有考功之法且不知有皇上之威福也今惟直道尚在正气尚伸一人私造之册终不能溷六垣十三道公送之册故极进忠一载之谋与巩等数月入幕之筭终莫掩于公论而巩始计拙心劳懊恨莫及宜今日之剌骨狼臣借事排臣动辙以熊廷弼为一穽也且臣方恨巩等遏绝赐圜之路甘为名教弃人以为巩一罪状而巩反谬为不解哓哓致辨若欲借他人以自遮而激圣怒以相中凡巩之溷撦乱缠大都类此乃复有胆颤心虚冐认而阐入者是何进忠门多族类而郭巩之外又一郭巩也至巩谓臣言及王安笑臣有何瓜葛巩而不言王安则已巩而言及安则皇上亦知之死所以死乎安之死也身首异处肉饱鸟鸢骨投黄犬此亦古今莫有之惨也安毒于存日事虽已甚而彼此惨毒无不怜之巩即心昵进忠何至背公灭理之事今尚有余嗔至牵连刘一燝周嘉谟杨涟毛士龙等尽指以善通王安此其媚进忠等不太过而其视人世宁复有廉耻视此身宁复有心肝耶臣观先朝汪直刘瑾其人虽皆枭獍然幸言路清明故不久终败今乃有巩者结连胶合取旨如奇权珰之报复反借言官以伸而言官之声势反暇中涓而重数月以来一斥熊德阳江秉谦一斥侯震赐一斥王纪一斥满朝荐一去邹元标冯从吾一逐文震孟郑鄤近且欲尼孙慎行盛以弘而乘之摘瓜抱蔓正人重足此等机关举朝之人无不知且痛恨第各爱惜一死无有敢明言犯其锋者而巩且横行愈甚奸谋愈深臣若尚顾微躯不为点破将内有进忠为之指择旁有客氏为之操纵中有刘朝等为之典兵卖威而下复有巩等从而蚁附蝇集内外交通驱除善类而天下事尚忍言哉奉圣旨言官互相攻讦騪辨未胜何得无端牵引章允儒阁揭申救讲筵奏请有何曲觧考察公典部院多官主持何从私挠降处允放各官并推点阁臣悉朕亲裁何人厄逐本内所言交结陷害等事有何寔据凭何见闻着周宗建从实回将话来 

　　○三月 

　　三月初三日 
　　南京广东道御史王允成疏题罪臣自有应得之罪劳臣自有应纪之劳内称廵按周永春力能扛鼎钱足通神臣岂不知之畏之然问断久稽恐终漏吞舟之网而为一代不结之局故敢再言折之所谓罪臣自有应得之罪爰书何为未成者此也国难频仍内外告変二东三辅之间几无宁宇巴蜀黔滇之変几至沦没张凤翔李邦华赵彦等文武壮猷一指顾则妖气常扫朱燮元薛敷政王三善史永安张我续婴城死守历岁月而夷氛荡平此其劳绩有未叙勒燕然而昭旗常料非庙堂之所靳也第运筹虽在抚按而奉行则赖道府操纵虽在上司拮据全赖守令远者不及知如徐淮归德等处保障之功不可历历数乎邹充城覆夏镇被虏南则徐州豊沛西则商丘永城汲岌岌危矣抚臣冯嘉会李飬効力者则施天德汪心渊林汝翥也三臣殚力设防夜不交睫施天德长计远猷刚果有断豫清城内之妖人力拒河上之强寇告急之书切于近肤请兵之檄痛于秦庭天德提携于前心渊拮据于后非此二臣无以保徐城之不覆无以保二陵之不惊无以保留都之不乱也八月妖人未至河岸而天德之吐红者数日颖州道魏士前对臣言之甚详然犹待河上之妖氛尽散而后与疾以去是其病也以劳苦而病其去也以贼退而去近议汪心渊应升徐淮道以抚残败之士民又议林汝翥行取以报循卓之贤今自是酬劳盛典宜委速行天德宜何处焉天德而生应从优擢天德而死应从优恤断不当以其病去抹杀其功也宋与兖陵人卢池鱼之殃争求逃避捧捶手杨天锡等挺刄横行聚党不止二千混沌教孔文光等攘臂思起引类宁止千百所赖以捍卫而消弥之者则道臣周士昌署府推官张飬晦商丘知县孙博庭也士昌主用博曰庭守河之议而博庭既调度于永成旋保障乎商丘士昌与博庭诸臣驰驱河干由仪封以至砀山河口露宿霄征号令极其严明器具无一不备折角互援隐然金汤厥后妖贼溃决自徐州遡河而上至胡李口焚烧抢掠盈盈带水而不得以□入古宋之墟卒之偃旗西奔旋而成擒则周士昌张飬悔孙传庭之力也况得攻夏镇抢龙袍之吕呌韵以寘之法中州之不扰厥功伟哉奉圣旨该部知道 
　　十二日 
　　都察院左都御史赵南星奏为申明宪聀内称臣无职也以诸御史为职诸御史皆称其职即臣之称职彼衣绣持抚斧出而廵方者如使百城循理万民乐业则为一方之太平积之则为天下之太平所以致此者非有他术惟在举劾之各当而已举劾之所以不当者人务于市恩而莫肯任怨也往者御史之廵方事竣而报命所举皆拘旧额固已不能悉当其后俸不及期及升任者皆有提荐提荐之外有揭荐昔西汉多循吏班史所载者六人耳传世之与救时固自不同然循卓亦不宜若此之多循吏若此其多也则宜有治理而小民之穷苦忧愁愚弱者为鬼桀点者为盗何哉以臣所闻见天下岂无循良而贪黩成风无术可禁非上官皆不之知也又非皆知之而故昧其本心也不过曰此吾之同乡故旧不能恝也曰此权要之所托也是能报复不可劾也不劾则湏举之又纵而过誉之故誉劾之不当以人务于市恩而莫肯任怨也则亦不忠之甚矣臣请以后按臣差满通将其所举劾令河南道发单各道一一细加咨访如考察之例类送堂上官必举劾允当而后为称职否则即以不称职论夫臣之欲保禄位非与人殊何乐乎任怨若此哉诚以不如是则民不安民不安则社稷不安臣望陛下涣发德音使领民之吏知贪酷之必不可为廵方之臣知贪酷之必不可荐提荐揭荐必不可行所荐者必不可为溢美之言所劾贪酷之吏必不可仅拟降调从此惕然猛省涊然愧忏翕然回心而向道共图百姓之安使臣无怨之可任而诸臣功名日高爵位从之名寔甚粹美光庆及子孙岂非仕人之上愿哉奉圣旨御史回道考覆载在令甲迩来视为具文廵按所属各官举劾失真贪酷漏网及至报满复命不论称聀与否槩议回道上下狥情市恩避怨以致吏治日偷民穷思乱所关岂细这所奏差满举劾咨访考察等事俱依议卿以公忠举职申明宪纪表率振饬各官遵承规例察吏安民人思尽职有何嫌怨仍着为令开载宪纲永远遵行该部知道 
　　十八日 
　　广西道御史方大任题为直紏通阉科臣内称郭巩于救廷弼者尽皆开文周内被之以党贼之名而于救化贞者则尽置不论甚且欲专杀廷弼而故出化化贞以成就其一偏之说此何心耶臣所谓借公愤而息私愤也乃若文理宜通奏对有骵巩以科目之选吐荒谬之词且于君父之前出污亵之语长安士人无不相与笑之恨之虽然此犹可言也至于交结魏进忠一案顷者臣同官周宗建言之似乎凿凿可据臣见进忠京城内外壮严之甲第连云美好之田园塞地计不下数千百臣昨清明日以监礼昭陵编历诸陵归途便游西山碧云寺见进忠预营葬地其制度之宏伟物用之精好不但彷佛诸陵而间或过之坟前以羙石雕琢狮象诸兽成行作队无异陵制而又列文武二臣像侍立左右武像用甲冑文像用朝冠朝衣进忠一阉人耳武弁侍立容或有之安得有朝冠朝衣之文臣不知进忠异日欲居何位跻何阶而用此耶臣窃意巩见宗建之疏当有若将凂焉之卢谓宜实时腾章逐欵辨豁且宜效宗建直陈进忠恶状已与之水米无交而徐言宗建之弹进忠非实弹进忠乃借名以倾已庶巩之心迹昭然建宗自当屈服矣柰何迟回久之方始出疏不敢以只语侵及建宗进忠又不能一一辨明徒执风闻二字狂訾一番且欲杖宗建徒宗建以为进忠息愤然则巩之通进忠又岂不寔哉进忠猛虎也巩之翼之飞而食人此疏一出不知死所矣奉圣旨该部院知道 
　　十九日 
　　廵按贵州御史侯恂疏为黔臣力保狐城功在封疆内称抚臣李枟按臣史永安之守贵阳则更烈矣逆酋安邦彦久蓄异志忽逞凶锋其视贵阳直几上肉耳爰自二月闱城延及一载列栅札营意在必克橒与永安督率文武各官及诸兵民恊力防守誓与城为存亡四月间总兵张彦芳冲突进省日与贼战瓮河一败而贼势愈张贵阳气夺矣于是敛兵登捭八月间城中粮尽摉括有米人户均摊飬兵已而无米可摉遂人相食乃二臣气愈励守愈坚软血约盟忍死拒敌以待援师昨者与臣相晤道及围城中惨毒百端苦瘁万状真有鬼神为之饮泣天地为之动色者嗟乎自有载籍以来曾见聚数十万之疆寇攻一空城而经年不拔者乎曾见株守空城内无粮外无援而经年无恙者乎故臣谓解围之日凡贵阳之兵民凭垣而处者凡贵阳之文武各官分堞而戍者功皆不可没也然而问谁督率问谁弹压则橒与永安功尤不可及也顷上皇上垂念劳臣已将李橒升兵部侍郎史永安升大仆寺少卿报功之意亦自不薄而臣切以为未足彰殊眷而昭异数也方今东征西讨海宇多事正赖熊罴之士不二心之臣宣猷戮力共奏肤功皇上即以二臣树之表而立之鹄可耳奉圣旨这保城叙擢各官已有旨了该部知道 

　　○四月 

　　四月初七日 
　　勋阳廵抚蔡复一疏称有司当责成久任内云善为冶者用精神而不恃法而精神寔必赖法以存人心之玩无形之病也无形者不可见而要当于有形处救之臣请其法曰专责成州县之不率者责知府推官知府推官之不察不严者责守廵道责至监司而别无可诿臣更凛然不敢自诿矣然必有其人而后责成加焉夫有司缺而代挕则事废蠹滋监司缺而违制则力分吏玩官具矣而升迁太骤则虽欲责而不及其成夫入室者新暗操弦者初涩即绝人之识力亦必三月而后地方人洞其源委曲折若□幻甫批四牡遄驾吏狃为不必行之令民叹为不可终之功而逆来送往劳民伤财本官之设施若无究竟下官之于足动有掣肘其可惜也臣谓宜坚久任凡守廵道以二三年为期于人似绌而于地方甚便夫志士贞臣岂汲汲速化而不思所以自效哉人之精神寄于所习为之事所久亲之物而骤舍去之则怅然不乐况家地而子民者乎摩搔未熟必回顾其蒸藜兴革未周必自性其精力官而以久任为绌者其官亦可知矣宋之宰执往往出为监司或治州郡本朝刘忠宣大忧辞太仆卿而就参监司郡守岂可厌薄之官哉臣思尽天下艰巨之政事兵狱贼役无不从州县起手者州县官尽职自然小民乐业缓可教化急可战守而所以倡率综核各州县者全赖监司郡守二官不从此察吏安民决无太平之路臣愿铨部之重此官而为此官者亦慎自重毋优游而居之敝罔而去之也奉圣旨这所奏深切时务内称久任之法当自廵抚始尤得肯綮着该部院记着其余俱与覆行 
　　二十一日 
　　廵按四川御史张论疏参戴君恩攘夺军功滥膺名器内称今升参政戴君恩一贪险小人谲诈如狙公闪烁似鬼蜮臣不知其有何伎俩有何功能忽而以押囚之役哆口攘功受三品崇级不知皇上何故以此?匪人君恩亦何术以此动皇上也据奢酋之叛樊龙张■〈冉彡〉盘踞重庆九月有余各道臣戮力城下者一时各有六人露宿行间同勤王事幸而天心悔祸将士均力副使丘志克协同社总兵三日三战力夺佛?关而贼之陆路窘副使徐如珂以十一月即抵渝城同将官金富廉等扼贼下流而贼之水路绝参政卢瑛田先渡大江力战南城坪而贼之援兵尽贼于此时进退无路日食尽援绝自分降亦死不降亦死不降则坐以待死降则犹可幸一生于万一而各道将终日言招降言用间皆捕风捉影茫无要领幸薛搃兵到后有指挥孔文成与张彤素善入城招之而降出城之日索两道臣过江来迎君恩始随按察使杨述程后先迎张■〈冉彡〉樊龙于水月庵此不过一时江边之事可哆口曰入虎穴探虎子哉先后招降者督抚两臣及臣皆有谕帖杨述程丘志兑薛緫兵余同知皆有差人岂必君恩哉且君恩既已招降自认何不招于丘志克卢瑛田等未到之日而必招于夺关杀援之后也何不招于贼食饶足周鼎未救之时而必招于斗粟万钱一贼不留之后也何以援兵未至城日偃旗息火以愚我兵而兵一布野即火光达画箭炮俱下以逆我也君恩曰能使家人入城矣彼倪乡宦之家人入城孔大成之入城余同知差吏姜泰交王起和之入城岂一人乎君恩曰熊亲过江引樊龙矣彼杨述程之手携樊龙可抹杀乎且各道差人之入城明白正大纤芥无疑而君恩援家人以放贼之说索取无厌樊龙城上大呌曰某道官受我许多金银许伴送我回蔺州何■〈马匡〉银到手又不送我城内城外无人不闻此语此非虎穴中所得之虎子乎至于君恩文移之谲诈皆诎人伸己之机穽前后之途径尽贪污无耻之行藏臣驻省城时投臣一禀曰张■〈冉彡〉已于五月初五日辰时投本道船上三司俱在臣所皆起而相驾至次日又一禀曰昨五月五日午投降非者张■〈冉彡〉乃黑蓬头也未审寔而据报有此事乎三司皆曰此不过知其欲降争先报功以妬各道耳无不鄙薄其为人刘时俊为樊龙所欣诉一事始终未报于臣臣以督抚二臣会稿不得不参随移檄责之有以臣衙门为赘龙之语卒无以应及时逮入皇上亦竟从臣面责之请而君恩又改口游移臣不知君恩心肠是何心肠面目是何面目也此外种种秽状不能尽述以污圣德矣至于献俘一节臣于时以君恩反复小人不宜委用言之督臣随回臣字云极知君恩为人非光明之品但押囚亦无重委其余各道俱欲留之捣巢宜令此人押行俟他日复命紏劾之耳督臣见在可问也君恩命下传入川中当局吞声旁观掩口度者曰君恩且升三级吾辈倍蓰矣叹者曰君恩反先受赏国家无典章矣君恩不知自羞而川人羞之川人皆知羞之而臣始不得不言矣抑臣更有不敢不尽言者威福者皇上所手挈以磨厉天下者也赏罚者天下所心仪皇上以为超赴者也年来不课功寔而课诽誉不信荐劾而信浮夸攘臂者先恬退者后真心做事者不赏剽窃游扬者必录臣不论其它即如奢贼一案督臣朱燮元前按臣薛敷政百日死守之功上循例而升一佥都一问冏卿右布政使林宰副使胡承诏恊守之功止循资而升一佥左布政按察使俱止一级也至副使戴燝亦同守城且松潘各兵皆其调幕俸深三年而始升一参政未尝优以毫发也督臣张我续之复重庆清内地轻则议逐重则议斩矣按察使杨述程参政卢瑛田副使徐如珂丘志克张孝等病者病归去者去而杳无声向矣独君恩以检壬之腹鼓熟软之舌平地超升三级一人忧出众上则遐方诸臣所切齿腐心而不得其觧矣奉圣旨该部知道 
　　二十三日 
　　南京浙江道御史曹汝兰疏请破格擢用贤良内称原任职方司郎中余大成骨格孤高精神凝定刚大塞天地之间品流超庸流而上臣读其守官言青一疏而知其与刘一燝忤也观其居间书其语气宜非旧辅所为或门下厮飬所假诚不可知然边事之坏率因将官赂遗势要请托兵部卖情大成此疏出而后之向兵部关辅之心亦非天下之公论所当及时起用者也则又有若原任太常侍卿毕懋良乏清和挺特原任江西参政朱万春之端严宏大原任浙江参政钱春之沈雄贞介者又有水心玉骨鉴空衡平如原任南京考功司主事程国祥者内朱万春按蜀海内称名御史时蜀已有白运之祸万春多方驱除立为觧散万春亦绝口不言功及其外补也人咸惜之彼则不然谓东西南北何不可自见果所之尸祝人又拟之云间独鹤天际孤鸿以为卿二盖敢望焉盖古心古貌绝无铅叶饭水而外一毫不取名自化之不仁者远此臣淂于亲见者也奉圣旨吏部知道南京浙江道御史曹汝兰疏题召还大臣邹元标等内称治道之要莫急于用人而用人之道莫急于用辅臣而任辅臣之莫道急于体辅臣之意齐王足用为善孟子不忍舍去况天下一君知遇如此而忍去乎哉有师命不可以请东西交警人心摇动而可去乎哉于心不忍去于时事不可去而元辅之有去志也其故可思也大臣以道事君不可则止元辅筹之已熟则今日之行必有见皇上不可何在有不得不止者何在而皇上宜思所以庶几于改以合于可矣乃止见皇上温旨留而不见皇上所以播然悟也臣于是不得不为元辅发其望皇上之意焉夫原任都察院左都御史邹元标非元辅所称出山以来誓欲相与鞠躬尽瘁以事我皇上为尧舜之君也哉原任刑部尚书王犯左副都御史冯从吾修撰文震孟庶吉士郑鄤非元辅所称同心一德共以天下为己任者哉正心诚意之学非此辈不能发明治国平天下之功非此辈不能肩荷乃邹元标行矣则辅臣固有去志矣又未几而冯从吾行矣王纪又行矣文震孟郑鄤行矣元辅益决于行矣皇上试思元辅之来也为富贵计乎抑亦欲有所表见以垂不朽乎皇上于所同心者与夫共以天下为己任者尽逐之使去而独留元辅则是非真欲留元辅者也此元辅之所以见为不可也此元辅之所以不得不止也皇上如无意于天下也元甫之去可以不必留矣倘谓天下之不可以顷刻忘则元辅之留乃今日时政第一紧要柰何忽意于数臣也哉奉圣旨该部知道 
　　二十九日 
　　廵抚贵州都察院右佥都御史杨述中疏参周世匡等监军出迯内称广西监军副使周世匡领兵参将王慎德守备留宗琦则有大可异者矣夫贵阳造告急以来粤西抚臣何士晋亟切缨冠之救分发汉兵五千员各举而付之世匡与慎德等统以援黔奉有明旨围解入黔亡何而三千八百之众一夜私逃臣密遣健□壮勇侦之□沉江西岸□而擒之又报沅江西岸泊船数只臣遂令之严缉而舟中果逃将王慎德逃兵七名一时并获其余迯散官兵或由陆行或先后登舟行昏夜难以稽核已而监军副使周世匡亦至矣佥曰愿招回原兵赎罪乃臣行辰沅督粮二道取给赏保差官赍捧皇上新颁令旗令牌押同慎德宗琦分头追赶去后二十二日据监军道周世匡申称参将王慎德进回震威营官兵马一千二百四十三名匹守备苗宗琦报追回宣武营官兵马八百零八名匹较之札营城外之数尚迯一千七百九十负名矣臣因复而思曰自有黔事用兵不知募而逃逃而募募而又复逃也经几次矣法度陵夷至今日为极不图粤兵皆信言悍勇可用乃精神不以之杀贼而巧计惟惯于迯奔成何法也纪乎王慎德苗宗琦一迯再迯逐队作偷生之鬼一赴再赴回营为勉死之符即置之重辟亦不枉者姑念万里赴援营官兵马犹可当其一面臣已檄令赴合副搃兵龙万化营防守乌江一带王慎德应革去参将苖宗琦应革去守备各职御衘充为军官戴罪立功赎复如其不效前罪一骵通论者已至于副使周世匡官居宪职分任监军督兵救援未闻以一矢相加遗甘以其身同猥弁而逍遥成何骵统也物议沸腾臣且敢深信即以按臣遗臣手书谓粤兵奔散缘世匡不愿前进阴嗾之使去者世匡虽具百口其能辨乎奉圣旨援兵迯溃全无法纪周世匡身任监军不能拘束及阴嗾使去情罪更着着贵州廵按官严提究问具奏王慎德等着革去职衘戴罪立功如再违玩并行重治部该知道 

　　○五月 

　　五月初二日 
　　廵抚四川右佥都御史朱燮元疏参戴君恩冐滥军功内重曩之复戴若恩碌碌因人成事督臣亦槩为查叙独是洋洋然自夸招降一节臣寔不觧试问君恩是招降也生致二贼猷之阙下乎仓库无恙乎连云密构留得一椽乎哭女啼儿救得数命乎薛来胤已被斫一刀独幸而得脱辄避险局攘矣差臣已大薄其为人矣今蒙皇上不待勘议立晋三阶小臣隆遇寔所稀有乃陛辞数月优游不前忽于三月初九日具禀到臣云湖广容羙宣抚司土官田楚产勃勃技火?养求臣发檄调之赴援仍自任荆卢之间括饷以给夫君臣岂不知蜀方用兵又岂不知土兵难用秦良王素负忠义咫尺忠州调之必半年始至况于远在洞庭湘水之南风马不相及者哉盖其营营一念既得显名益思厚寔从前土汉所馈仆女所撄犹以为江海清泓未满所欲臣若不量而与之檄今而后子侄婚姻俱可将帅安家衣甲随意花销倚土官以为市括四郡以为囊借题高坐如向者援成都各将故事蜀幸而胜则曰来意甚善费不可追蜀不幸而不胜则曰不该躁进原当待我嗟嗟蜀之兵饥民困朝不谋夕监司自林宰以下或转运艰难心血并呕或迎指敌挥家难罔顾累月经年不敢告穷而独君恩不说一寔语不作一寔事计得气张遂哆口而欺皇上藐抚按一则曰臣等二则曰臣等后薪及工快捷方式偏饶安能令芳臣不觧体而战士不灰心哉若其治邑赃秽口吻犹喧告逆游移须眉尽剪跃治败群自以为至巧臣寔叹其愚也奉圣旨该部知道
  </div>
  <div class="pagination">
   <a href="明熹宗七年都察院实录_page5.html">
    上一页
   </a>
   <a href="明熹宗七年都察院实录.html">
    1
   </a>
   <a href="明熹宗七年都察院实录_page2.html">
    2
   </a>
   <a href="明熹宗七年都察院实录_page3.html">
    3
   </a>
   <a href="明熹宗七年都察院实录_page4.html">
    4
   </a>
   <a href="明熹宗七年都察院实录_page5.html">
    5
   </a>
   <span class="current-page">
    6
   </span>
   <a href="明熹宗七年都察院实录_page7.html">
    7
   </a>
   <a href="明熹宗七年都察院实录_page8.html">
    8
   </a>
   <a href="明熹宗七年都察院实录_page9.html">
    9
   </a>
   <a href="明熹宗七年都察院实录_page10.html">
    10
   </a>
   <a href="明熹宗七年都察院实录_page11.html">
    11
   </a>
   <span>
    ...
   </span>
   <a href="明熹宗七年都察院实录_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
