<!DOCTYPE html>
<html>
<head>
    <meta charset="UTF-8">
    <title>南疆绎史 - 第 46 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南疆绎史 - 第 46 页/共 88 页</h1>
    <div class="content">
　　陈子壮

　　陈子壮字集生，南海人。万历己未进士第三人，授翰林编修。天启甲子科，典浙江乡试；发策刺奄。魏忠贤怒，假他事削其籍，并免其父吏科都给事中熙昌官。

　　崇祯初，子壮起故官，累迁吏部右侍郎。流贼犯皇陵，帝素服召对廷臣；因对「今日所急，在收人心；宜下罪己诏，激发忠义」。纳之。乃会同列上蠲租、清狱、赦过、宥罪等十二事。寻以海内多故，帝思广罗贤才；诏援祖训「郡王子孙文武堪用者，准考验授职」。子壮虑后患，立陈五不可。会唐王聿键引前代故事诋之，遂除名下狱，坐赎徒归。已用荐起，官协理詹事府；未赴。

　　南都立，以礼部尚书召。至芜湖，而南都失守；乃驰还。时桂王常瀛避难梧州，子壮谓王神宗子宜立。总督丁魁楚方集众议，而唐王已立于福州矣；议遂寝。唐王召相；子壮以前议宗室有宿憾，辞不行。丙戌，汀洲破，桂王子永明王由榔为丁魁楚等拥立于肇庆。苏观生又议立唐王弟聿■〈金粤〉，子壮阻之不得，遂退居南海之九江村。永明王授以东阁大学士兼兵部尚书，总督福建、江西、湖广军务。大清兵入广州，聿■〈金粤〉被执死；子壮止不行。

　　明年春，张家玉、陈邦彦及新会王兴、潮阳赖其肖先后举兵，子壮亦以八月起兵九江村。兵多蜑户番鬼，善战；乃与邦彦约共攻广州，结故指挥杨可观等为内应。子壮兵先至，城中不敢动。事泄，可观等死，子壮退驻五羊驿。时我大清遣降将李成栋攻张家玉于新安；及邦彦至，与子壮谋伏兵禺珠洲侧，伺成栋还救会城，纵火以焚其舟，己军以青旗朱斿为号。子壮如计，果焚舟数十。成栋走下风引西，而邦彦尾之。会日暮，旗帜不能辨，皆疑为敌舟，阵动。风忽转，大兵乃顺风返击；大溃，长子上庸死焉，子壮走还九江村。

　　会故御史麦而炫破高明，具书来迎。子壮至，以故主事朱实莲摄县事。九月，高明破，实莲战死，子壮、而炫俱被执，械至广州。劝之降，不从；遂被戮。子壮母自缢。永明王赠番禺侯，谥「文忠」；荫子上图为锦衣卫指挥使。而炫字章闇，高明进士。历官上海、安肃知县；唐王时为御史。实莲字子洁，由举人历官刑部主事，为子壮邑子也。

　　「摭遗」曰：陈文忠之死，时制府佟养甲与李成栋领兵初出，得文忠而处以极刑且寸砾之，投骨四郊。呜呼！惨矣、忍矣！比后成栋反正，养甲亦降附；王乃恤赠文忠以太师番禺侯，即以养甲为谕祭使。养甲媿绝欲死；又通使归朝，乃为成栋子元胤所杀。闻先数日，恍惚见文忠抽矢射之云。

　　张家玉

　　张家玉字子元，东莞人。崇祯癸酉进士，授庶吉士。闯贼陷京师，被执，不能死。上书于贼，请旌己门为「翰林院庶告士张先生之庐」，请褒恤范景文、周凤翔等，隆礼刘宗周、黄道周，尊养史可程、魏学濂。自称殷人从周，愿学孔子；称李自成大顺皇帝。自成怒，召之入，长揖不跪；缚午门外三日，复胁之降，怵以极刑，卒不动。自成曰：「当磔汝父母」！乃跪。其时父母在岭南而遽自屈，人咸笑之。

　　贼败，南还。阮大铖等攻其荐贤于贼，令收人望、集群党；遂被逮。南京破，脱归。从唐王入闽，擢翰林侍讲，监郑彩军。出杉关，谋复江西，解抚州围。丙戌，闻大兵至，彩即奔入关；家玉走新城，与知县李■〈羽皇〉共城守。兵至，出战；中矢坠马，折臂，走入关。寻以右佥都御史，巡抚广信。广信已失，请募兵惠、潮；说降山贼数万，将赴赣州急。会汀州破，乃还东莞。

　　明年，与举人韩如璜结乡兵攻东莞城，知县郑霖降；籍前尚书李觉斯等赀以犒士。甫三日而大兵至，众败走。知永明王立，奉表贺，进兵部尚书。无何，兵至，战又败；如璜死，家玉走西乡。祖母陈、母黎及妹石宝俱赴水死，妻彭被执不屈死；乡人歼焉。西乡大豪陈文豹奉之取新安、袭东莞，战赤冈；大兵大至，攻数日，复败走铁冈，文豹等皆死。觉斯怨家玉甚，发其先垄、毁其家庙，尽灭其族，村市为墟；家玉过故里，号哭而去。途次得众数千，取龙门、博罗、连平、长宁，攻惠州，克归善，还屯博罗。大兵来攻，乃走龙门。复募兵万余人，分其众为龙、虎、犀、象四营，攻据增城。十月，大兵以步骑万余来击，家玉三分其众，犄角相救，倚深溪高崖以自固。大战十日，力竭而败。围数重，诸将请溃围出；叹曰：「矢尽炮裂，欲战无具；将伤卒毙，欲战无人。乌用徘徊不决，以颈血溅敌人手哉」！因遍拜诸将，自投野塘中以死；年三十有三。永明王赠少保、武英殿大学士、吏部尚书、增城侯，谥「文烈」。其父兆龙犹在籍，以子爵封之。

　　陈邦彦

　　陈邦彦字令斌，顺德人。为诸生时，意气豪迈。福王立，诣阙上政要三十二事，格不用。唐王读而伟之；既自立，即其家授监纪推官。未任，举于乡。以苏观生荐，改职方主事，监广西狼兵，援赣州急。至岭，闻汀州变。劝观生东保惠、潮；不听。

　　永明王监国肇庆，观生遣之入贺，王已西走梧州；邦彦甫晋谒，而观生又别立唐王弟聿■〈金粤〉于广州，邦彦不知也。夜二鼓，王遣中使十余辈召入舟中；王太妃垂帘坐、王西向坐、魁楚侍，语以广州僭立事。邦彦请亟还肇庆正大位，以系人心；且云：「彼强我弱，以战则非计；彼曲我直，以和则非名。警报日迫，彼若知惧，必来求成。如其不然，则粤东十郡我居其七，委其三于彼以代我受敌，我复从而乘其敝，不亦可乎」？王大悦。立擢兵科给事中，令赍敕还谕观生。及入境，闻杀使臣事；因遣从人以敕授观生，而致书晓以利害。观生犹豫累日，欲议和；旋闻永明王兵败，不果。邦彦乃变姓名入高明山中。

　　丙戌冬，广州破，观生死之，列城悉下；邦彦谋起兵。初，赣州万元吉遣族人万年募兵于广，得余龙等千余人，未行而赣失。龙等无所归，聚甘竹滩为盗，他溃卒多附之至二万余。丁亥春，大兵定广州、克肇庆，逼永明王于梧州，抵平乐。王走桂林，势危甚，邦彦乘间说余龙出围广州。已而发高明兵由海道入珠江，与龙会。遗书张家玉曰：「桂林累卵，但得牵制毋西，使浔、平间可完葺；是我致力于此而收功于彼也」。家玉以为然。大兵在桂林，闻乱还救，扬言取甘竹滩。龙卒素无纪律，且顾其家，辄引退；邦彦亦却归。乃遣门人马应芳既会龙军取顺德，战败，应芳赴水死。四月，龙再战于黄连江，亦败殁。邦彦乃弃高明，收合余众，据下江门。初，大兵于广州之围，李成栋俘获败卒及降者械送会城；巡抚佟养甲讯知谋出邦彦，遂以轻兵袭其家。执其妾何氏及二子和尹、虞尹，令为书以招邦彦。邦彦判书尾曰：「妾辱之、子杀之，身为忠臣，义不顾妻子」。养甲壮焉，颇以善遇。后郡绅李皇一、举人杜璜帅兵攻肇庆，始被杀；皇一等亦阵殁。

　　秋九月，密与陈子壮约复攻广州，水陆兼进。邦彦复至，谋泄不果。乃与子壮伏兵伺击，以火舟冲之，大兵引却。已而乘风夜战，大败；奔三水、清远。指挥白常灿以城迎奉，乃入清远，与诸生朱学熙婴城固守；精锐尽丧，外无援军。越数日，城破，常灿死。邦彦率数十人巷战；肩受三刃不死，走朱氏园中；见学熙自缢，拜哭之。旋被执；馈之食，不食。系狱五日，被戮。永明王赠兵部尚书，谥「忠愍」；荫其子为锦衣卫挥指使。

　　「摭遗」曰：举九江村之蜑户番鬼、龙门之龙虎犀象，加以高明山、甘竹滩之众，通力合作，则珠江上下尚可观邪！奉永明而计不自赡，不知当时二陈公与张先生何徒扰扰为也！夫张文烈近贼而不制于贼，犹可遯词希恕；其必欲旌此门焉，岂不可笑！至后之赤族殷仇，祸延祠墓，亦良可痛哉！其生平任侠好击剑，多草泽豪杰交；故所至辄能得众。陈忠愍亦能与下同劳苦，一军最强。起事后，日则一食、夜则假寐待旦，诵其义不顾妻子数语，直使千古同声一哭。陈文忠之典试浙江也，丙辰第二人江夏贺逢圣同被命，得应天；偕与出都。魏忠贤以逢圣不诣谢，矫旨追还，以侍讲李标代之；此所以有「发策刺奄」之举。及其集义九江村，往来多不如志。忠愍系狱死，而文忠亦被执。踰月，张文忠亦自沉矣。呜呼！

　　苏观生、霍子衡（梁朝钟）

　　苏观生字宇霖，东莞人。年三十，始为诸生。崇祯中，由保举，授无极知县；迁永平同知，监纪军事。已擢户部员外郎。京师陷，脱走。南京进郎中，督饷苏州。

　　南京覆，走杭州谒唐王，与语大悦。联舟赴闽，与郑氏兄弟拥立王；擢翰林学士，进礼部右侍郎兼学士。设储贤馆，分十二科招四方士，令观生领之。至者多庸流，王亦厌，罢。观生矢清操，稍有文学，而时望不属。王以故人，恩眷出廷臣右；乃超拜东阁大学士，参机务。观生数赞王出师，见郑氏不足与有为，且事权悉为所握，请王赴赣州，经略江西、湖广。王议，遣之先行。

　　明年，观生赴赣大征甲兵；饟不继，竟不能出师。丙戌三月，吉安破；总督万元吉乞援，乃遣二百人往，协守绵津滩，战败。大兵围赣城，观生走南康；赣数告急，不敢援。六月，兵退屯水西，因发三千人驰入赣助城守。久之，我兵再攻，三千人皆引去。八月，观生移驻南安。闽中急，不能赴救，唐王聿键死汀州。十月，赣州亦破，遂退入广州。监纪主事陈邦彦劝以疾趋惠、潮，扼漳、泉，两粤可自保；不从。

　　会丁魁楚等将立永明王，观生欲与共事。魁楚素轻之，且欲专定策功，虑其以旧相居己上，拒不与议。吕大器亦以其出身非两榜，叱辱之；观生愠甚。时唐王之弟聿■〈金粤〉嗣称唐王者，与大学士何吾驺自闽至。有番禺梁朝钟、南海关捷先首倡「兄终弟及」议，观生遂与吾驺及侍郎王应华、曾道唯、布政使顾元镜等以十一月二日拥聿■〈金粤〉为监国，伪号绍武；就都司署为行宫。即日封观生建明伯，掌兵部事；进吾驺等秩。旋与应华等并拜东阁大学士，分掌诸部。时仓猝举事，亟治宫室、服御、卤簿，通国奔走，夜中如白昼。不旬日，除官数千；冠服皆假之优伶，市人传以为笑。

　　永明王立肇庆，命给事中彭耀、主事陈嘉谟赍敕往谕。耀，顺德人，过家拜先庙，托子于友；至广州，以诸王礼见，备陈天潢伦序、监国先后，语甚切至。因历诋观生诸人；观生怒，执杀之。嘉谟亦不屈死。乃治兵日相攻，以番禺人陈际泰督师；与永明王总督林佳鼎战三水。既败，复招海盗数万，以大将林察帅之。佳鼎故粤中监司，与察同姓相善；察诈使盗降，佳鼎以为信。十二月二日，舟次三山口乱作，全军俱覆，佳鼎赴水死；肇庆大震。观生意得，务为粉饰太平。而惟捷先、朝钟是任。有杨明竞者，潮州人；好为大言，诡称精兵满惠、潮间可十万，即特授惠潮巡抚。观生器此三人，事必咨之。又有梁鍙者，妄人也。观生谓其才，用为吏科都给事中；与明竞大纳贿赂，日荐数十人。观生本乏猷略，兼综内外事，益惛瞀。所招海盗为捍卫；其众白日杀人，剜肺肠悬诸贵官之门以示威，城内外大扰。

　　时大兵已下惠、潮，长吏皆降附；即用其印移牒广州，报平安，观生信甚。是月望日，聿■〈金粤〉视学，百僚咸集。或报大清兵已逼，观生叱之曰：「昨潮州报无警，乌得遽至！此妄言惑众」。斩之；如是者三。兵临城下，观生犹疑为海盗。已自东门入，始召兵亟战；精锐者皆西出，仓猝不能集。观生乃走鍙所问计，鍙曰：「死尔，复何言」！观生入东房、鍙入西房，各拒户自缢。观生虑其诈，稍留听之。鍙故扼其吭，气涌有声，且推几仆地；久而寂然。观生信其死，遂自经。明日，鍙出，献其尸以降。聿■〈金粤〉方阅射，急易服逾垣匿王应华家。俄，缒城走，为追骑所获。馈之食，不食；曰：「我若饮汝一勺水，何以见先人于地下」！遂投缳死。吾驺、应华、先镜等悉降。

　　霍子衡字觉商，南海人。万历中，举于乡；除海康教谕。累迁国子助教、都察院司务、户部员外郎中，出授袁州知府，解职归。闽地尽失，聿■〈金粤〉召为太仆寺卿。广州破，语妾莫及三子应兰、应荃、应芷曰：「「礼」：「临难毋苟免」。若辈知之乎」？三子皆曰：「惟大人命」。子衡援笔大书「忠孝节烈之家」六字，悬诸中堂。易朝服，北向再拜；又易绯袍，谒家庙。先赴井，妾从之；应兰偕妻梁及一女继之，应荃、应芷偕其妻徐、区又继之。惟三孙得存。有小婢见之，亦从井死。

　　梁朝钟，番禺举人。善谈论，与南海关捷先同为观生所倚。捷先由进士，历官监司。少有才，便笔札。倡议同拥聿■〈金粤〉，擢为吏部尚书。朝钟浃旬三迁至祭酒，尝语人曰：「内有捷先、外有杨明竞，强敌不足平也」！闻变，投于池；为邻人救出，复自刭。捷先出降。

　　「摭遗」曰：假令广州不杀使臣，与肇庆平，联络高明等众为犄角，势或可少延喘息。奈何登用非类，玩若戏场。观生一死，且难自决，犹须咨及妄人；乌足以与人家国！天兵下而群丑尽矣，谅哉！

　　广州聿■〈金粤〉事，应与益王、靖江王及南直隶诸义兵之拥以为号者数辈，别列宗藩传以传之。顾载籍简陋，卒未能会考成书。姑从「史稿」例，于「苏传」附见；后当续纂类分之也。

　　●绎史摭遗卷六

　　吴郡李瑶子玉纂

　　目录

　　闽粤督辅发事诸臣列传

　　何腾蛟章旷（傅作霖、周震、陈象明、余鲲起、萧■〈广，心代八〉周二南、王景熙、李兴玮等附）

　　何忠烈公身历四朝，胸藏万甲，戎车载骤，宵枕旡安；于全楚疆场之计，可谓坚志如城。鞠躬尽瘁，实自史督辅后一人也。洎至长沙再出，众力不齐；空守湘潭，抚膺恸哭曰：「督师五年，所就若此；天邪人邪」！因即绯衣、冠带坐堂皇间以待执。迨其没，而楚民为之挂孝举哀，立祠祀焉。或言正命时有僧以勺水进者，曰：「水自衡来，犹吾君泽」！公颔之。此说不经；时衡、湘已早入版图矣。章侍郎本丙子解元，熹谈兵，名重于乡；所着多兵家言。其佐忠烈事，坎坷不渝，收辑降军、继志恢剿，实为不负所知。若刘承胤之因公起而翻欲夺公权者，其小人中之小人与！

　　列传六

　　何腾蛟

　　何腾蛟字云从，贵州黎平卫人。天启元年辛酉举人。崇祯中，授南阳知县。地当要冲，流寇出没；即请诸大吏练兵堵剿，斩首四百余级。土贼发，亦讨平之：能声大着。迁兵部主事，进员外郎。出为怀来兵备佥事，调口北道。丁内艰；巡抚荐其才，将夺情，固辞归。服阕，起原官，兵备淮、徐；擒斩土寇，境内肃然。

　　癸未冬，晋右佥都御史，巡抚湖广。时湖北尽陷，止武昌一郡为宁南侯左良玉屯军所。腾蛟之任，与良玉交欢，一军帖服。甲申五月，福王立；时良玉在汉阳，诏至，部下有异议。腾蛟乃以剑自随曰：「社稷安危，系此一举。倘不奉诏，当以此身付三尺剑耳」！会江督袁继咸亦以书劝正纪卢鼎言于良玉，力请开读如礼（正纪者，良玉所置官名也）。八月，加兵部右侍郎，兼抚湖南；寻命总督湖广、四川、云南、贵州、广西军务。乙酉三月，南都有北来太子事，朝议为伪，物论沸然。即抗疏极言不可杀；与当国者大忤。无何，良玉举兵从巡按御史黄澍谋，称奉太子密诏清君侧恶，将邀之偕行；腾蛟坚不可。良玉因谋夺其印，尽杀城中人以劫之。士民惧，争匿其署，遂身坐门屏间听民入。左兵辄破垣纵火，避难者悉焚死。腾蛟急解印付家人，令速出城，毋为所得。拔剑将自刭，左兵拥之去。良玉邀与同舟，不从；因以别舟置之，以副将四人监之。舟次汉左门，乘间跃入江；四人急且危，亦自沉。腾蛟漂泊十数里，至竹牌门触渔船，救之起；登岸，则汉寿亭侯庙也。家人怀印者亦在，相视大惊。觅渔船，忽不见；远近共诧为神助，从者多归心焉。腾蛟乃由宁州转浏阳，抵长沙。集旧时属吏，痛哭以盟，誓图报复；士马、舟车、粮饷，各自分任。权令堵胤锡为湖北巡抚、傅上瑞为湖南巡抚、章旷为总督监军、周大启提督学政；严起恒故衡永道，即督二郡军食；吴晋锡以长沙推官摄郴桂道事。就遣旷往诸路调兵，副将黄朝宣自燕子窝、张先璧自溆浦、刘承胤自武冈先后俱至，兵势稍振。是时，良玉抵九江，已死。

　　五月，我大清兵下南都，闽中唐王聿键立。王居南阳时，稔知腾蛟才且贤，委任益至。旋闯贼李自成败至九宫山，为村民鉏击以毙。其伪将刘体仁、郝摇旗等有众四、五万，以无主将，依腾蛟降；骤入湘阴，距长沙仅百里。城中初不知其意，惧甚。朝宣即率兵还御，上瑞请出避。腾蛟曰：「死于左、死于贼一也，何避为」！长沙知府周二南以千人往侦之，贼疑来袭，射杀之，从行者尽死；民益汹汹。腾蛟与旷谋以部将万大鹏等二人持书往抚，贼见止二骑，迎入演武场，饮以酒。二人不交一言，相与痛饮毕，贼问来意；二人曰：「督师以湘阴褊小不足容大军，请即移驻长沙」。因出书示之。书云：「公等归朝，誓为永保富贵」。摇旗等喜，即随二人至。腾蛟开诚抚慰，宴礼尽欢，以牛酒犒其从者。命先璧以卒三万出郊驰射，旌旗蔽天；摇旗等大悦，悉招余党来归。骤增兵至十数万，声威大振。未几，自成后妻高氏与其弟一功、从子李锦拥众数十万逼常德乞抚，腾蛟驰檄令巡抚堵胤锡往抚之，安置荆州。复虑锦等跋扈难制，受降日过其营，请见高氏，执礼甚恭。高悦，戒锦毋负何、堵二公。因是，卒无异志。锦后赐名赤心、一功赐名必正，号其军为「忠贞营」。自成乱天下者二十年，陷帝都、覆庙社；其众数十万，一旦尽归腾蛟，无不诧为异事。腾蛟上疏但云：「元凶已除，稍泄神人之愤，宜告谢郊庙」！卒不言己功。唐王大喜，立拜东阁大学士兼兵部尚书，封定兴伯，仍督楚师；而微疑自成死未确。腾蛟言自成实死，身首已糜烂；不敢居功，因辞封爵。不允，且命规取两江。于是部置降卒，参以旧军，题授期宣、先璧为总兵官；与承胤、赤心、郝永忠、袁宗第、王进才及董英、马进忠、马士秀、曹志建、王允成、卢鼎并开镇湖南、湖北间，所谓十三镇者是也（永忠即摇旗，英、志建故中军，余皆良玉旧将）。腾蛟锐意东下；丙戌正月，拜表出师赴湘阴，期大会。诸镇观望不进，独赤心自湖北至；遇大兵，三战三北而还。诸镇兵遂罢，腾蛟威望亦顿损。诸镇日渐骄横，且贪残；朝宣尤甚，劫人每剥其皮。永忠效之，皆不能制。王数议出关，为郑氏所阻；腾蛟屡疏请幸赣州，协力以取江西。王遣使征兵，乃令永忠以精骑五千往；永忠逗遛钞掠而已。会王师破汀州，唐王被执死，赣州亦失；腾蛟闻之，大恸哭，厉兵保境如常。

　　既而永明王立；诏至，乃稍安。王以为武英殿大学士，加太子太保。腾蛟之建十三镇也，以为卫长沙计。及丁亥春，大兵下楚，则诸镇复起而为盗。长沙不能守，腾蛟单骑走，更为先璧等所挟，展转衡、永间。寻与侍郎严起恒遇，走白牙市。五月，王遣中使来，密告刘承胤罪状。六月朔，诣武冈谒王，王及太妃皆召见，慰劳再三。初，腾蛟荐承胤，由小校至大将，称门生；已渐倔肆。在长沙时，征其兵，怒不应；驰入黎平，执腾蛟子索饷数万，始以众至。腾蛟不能问；复为之请，得封定蛮伯，且与为姻。由是日益骄。固爵安国公，勋上柱国，赐尚方剑，翻嫌腾蛟出己上，欲夺其权；自请为户部尚书，专领饷务。王弗许，因密召腾蛟为计，然固无如承胤何也。腾蛟且无兵，命以云南援将赵印选、胡一青兵隶之。及辞朝，赐银币，遣廷臣郊饯；承胤伏甲将袭之，印选、一青乃力战，尽歼其众，还驻白牙。八月，武冈破，承胤降；王走靖州、走柳州。时常德、宝庆尽失，永州亦再失。是冬，王还居桂林。桂林止焦琏一军在，腾蛟即率印选、一青等入卫。明年戊子春，加太师，晋爵为侯；子孙世袭。二月，全州破，郝永忠兵溃，奔入桂林，逼王西徇，纵兵大掠。大兵知桂林有变，直抵北门。腾蛟自永福驰至，与留守瞿式耜督琏、一青等分门拒守。闰三月，金声桓、李成栋叛大清，以江西、广东地内附；凡我兵之在湖南者，始退，腾蛟遂克复全州。更遣保昌侯曹志建、宜章侯卢鼎、新兴侯焦琏、新宁侯赵印选攻永州，围城百日，大小三十六战；十一月朔，克之。未几，监军御史余鲲起、职方主事李甲春取宝庆，以王进才守之；诸将亦取衡州，马进忠取常德，所失地多复。腾蛟议进兵长沙，适督师堵胤锡与进忠有隙，恶其兵，招忠贞营李赤心军自夔州至，令进忠以常德让。进忠大怒，驱居民出城，焚庐舍至尽，走武冈；进才亦弃宝庆走他城，守将悉溃去。赤心等所至皆空城，即弃之东趋长沙。时腾蛟驻衡州，闻之大骇；檄进忠由益阳至会垣，期与诸将为大会。亲诣忠贞营邀赤心入衡，而部下将士畏怯不护行，仅携吏卒三十人往。至则赤心已东，即尾之至湘潭。湘潭空城也，赤心不宿而去，腾蛟乃入居之。

　　己丑正月，大兵逼长沙；知腾蛟居空城，遣将徐勇引军入。勇故部下旧将，率众罗拜，劝之降，腾蛟大叱之，遂拥以出，至长沙。绝粒七日不死，乃见杀。永明王闻之，哀悼甚至；赐祭九坛，赠中湘王，谥「忠烈」。其子文瑞以荫，官佥都御史。

　　「摭遗」曰：忠烈之功伟矣，惜乎十三镇之不力也！然若忠贞营将士固孽也，而翻不得唾之矣。当李锦就抚时，自成妻高氏语之曰：「汝其为无赖贼何，抑愿为大将也」？锦请其说。曰：「为贼则无论已，为将则身既许国，须爱民；听主将节制，有死无二。是我愿也」！锦曰：「诺」。乃如命。此忠烈之所以加礼于高，而锦卒始终无异志耳。噫！吾独怪闯贼先后两妻各能以大义自盖：邢则成兴平之事忠靖、高则成赤心之事忠烈；异矣哉，贼妻也！忠烈所居有神鱼井；井故无鱼，忠烈生，鱼忽满井，五色粲然。既死；井复空；黎平人犹能言其处。十三镇为傅上瑞劝忠烈以设，上瑞得实授偏沅巡抚事；而反复成性，弃忠烈如遗也。沅州急，上瑞竟出降；逾年，与刘承胤并伏诛。

　　章旷（傅作霖、周震、陈象明、余鲲起、萧■〈广，心代八〉）

　　章旷字于野，松江华亭人。崇祯丁丑进士，授沔阳知州。十六年，贼陷州城，走免。谒总督袁继咸于九江，署为监纪推官。从诸将方国安等复汉阳，遂摄府事，兼署分巡道；空城独守，有卫官数人赍诸印将送贼，旷收而斩之，日夕为警备。寻调荆西道；代者李藻至，失将士心，城复失。被劾，侯讯。何腾蛟荐之，令戴罪立功。

　　福王立，左良玉将犯阙，腾蛟至长沙，以旷为总督。监军黄朝宣者，故巡抚宋一鹗部将也，驻燕子窝；张先璧以精骑三千屯溆浦。腾蛟令旷悉往召之，又令调刘承胤兵于武冈。闯贼死，其下刘体仁、郝摇旗、袁宗第、蔺养成、王进才、牛有勇六大部各拥兵数万至，腾蛟与旷计，尽抚其众，军容大盛。良玉死，其将马进忠、王允成无所归，突至岳州。偏沅巡抚傅上瑞大惧，旷曰：「此无主之兵，可抚也」！入其营，与进忠握手，指白水为誓；进忠等皆从之（进忠，即贼中渠魁混十万也）。

　　南都既覆，大兵逼湖南，诸将皆畏怯；旷独悉力御。唐王擢为右佥都御史，提督军务，恢剿湖北。旷有智略，行军不避锋镝；身扼湖阴、平江之冲，湖南恃以无恐。尝战岳州，以后军不继而还；已又大战于大荆驿。永明王加兵部右侍郎。长沙守将王进才与狼兵将覃遇春哄，大掠去；腾蛟奔衡州，旷亦走宝庆，长沙遂失。后至祁阳，与腾蛟会；时腾蛟将赴武冈谒王，乃以兵事属之。

　　已复移驻永州；警报至，诸大将拥兵不顾，急则弃城走。旷力不能赡，乃抑郁而卒。

　　傅作霖，武陵人。由乡举，仕唐王。以大学士苏观生荐，为职方主事，监纪其军。观生殁，依腾蛟于长沙，改监军御史。永明王在全州，擢兵部左侍郎，掌部事。寻进尚书，从至武冈。时刘承胤擅政，作霖与之善，故得骤迁。大兵逼武冈，承胤议迎降；作霖勃然责之。及承胤遣使纳款，兵入城，作霖冠带坐堂上；承胤力劝之降，不从，遂被杀。妾郑氏，有殊姿；被执，驱之过桥，跃入水中死。

　　周震，官中书舍人；居全州。慷慨尚气节，尝佐腾蛟军。武冈失，全州危甚；乃集文武将吏盟于神，誓以死拒。条上城守事宜，即擢御史充监军。无何，郝永忠等尽撤兵还；外援既绝，城虚不能守。诸将等议举城降，震力争不可；众怒，曳出斩之。同难者，守备孟泰（本州人），以仰药死。妻子俱自杀。

　　陈象明字丽南，东莞人。崇祯元年戊辰进士。授户部主事，榷税淮安；以清操闻。历迁饶州知府；忤巡按被劾，谪两浙运副。累迁湖南道副使，腾蛟令之征饷广西。永明王立，粤地尽失，象明檄调士兵与陈邦傅连营东。至梧州榕树潭，遇大兵战败，死之。
</div>
    <div class="pagination">
<a href="南疆绎史_page45.html">上一页</a><span>...</span><a href="南疆绎史_page41.html">41</a><a href="南疆绎史_page42.html">42</a><a href="南疆绎史_page43.html">43</a><a href="南疆绎史_page44.html">44</a><a href="南疆绎史_page45.html">45</a><span class="current-page">46</span><a href="南疆绎史_page47.html">47</a><a href="南疆绎史_page48.html">48</a><a href="南疆绎史_page49.html">49</a><a href="南疆绎史_page50.html">50</a><a href="南疆绎史_page51.html">51</a><span>...</span><a href="南疆绎史_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
