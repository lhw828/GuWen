<!DOCTYPE html>
<html>
<head>
    <meta charset="UTF-8">
    <title>风俗通义校注 - 第 26 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>风俗通义校注 - 第 26 页/共 53 页</h1>
    <div class="content">　　　　虞卿，游说之士也〔一〕，一见赵孝成王，赐黄金百镒，白璧一双，再见拜为上卿，故号为虞卿〔二〕。其后，范雎之仇魏齐亡过平原君，于是秦昭王请平原君，愿为布衣之交〔三〕，与饮数日，请曰：“周文王得吕尚而以为太公，齐桓公得管夷吾而以为仲父，今范君亦寡人之叔父也〔四〕。范君之仇，在君之家，愿使人取其头〔五〕；不然，吾不出君于关。”平原君曰： “贵而交者为贱也〔六〕，富而友者为贫也〔七〕。夫魏齐者，胜之交也〔八〕，在固不出，况今又不在臣所乎？〔九〕”昭王乃遗赵王书曰：“范君〔一０〕之仇魏齐在平原君家，王使人疾持其头来；不然，吾举兵而伐赵，又不出王之弟于关。〔一一〕”赵孝成王乃发卒围平原君家，急，魏齐夜亡，出见赵相虞卿，虞卿度王终不可说，乃解其印，与魏齐闲行〔一二〕；念诸侯莫可以赴急者〔一三〕，乃复走大梁〔一四〕，欲因信陵以至楚。而信陵君闻之，畏秦，犹与〔一五〕，未肯见，曰：‘虞卿何如人哉？’时侯嬴在傍，曰：“人固未易知，知人亦未易也。夫虞卿一见赵王，赐白璧一双，黄金百斤〔一六〕，再见拜为上卿，三见卒〔一七〕受相印，封〔一八〕万户侯。当是之时，天下争知之。夫魏齐穷困，过虞卿，虞卿不敢重爵禄之尊，解相印，捐万户侯，而闲行以急士穷，而归公子，公子曰何如人，知人固未易也。〔一九〕”信陵君大惭，驾如野迎之。魏齐闻〔二０〕信陵君之初重见之〔二一〕，大怒而自刎。赵王闻之，卒取其头与秦；秦乃遣平原君〔二二〕。虞卿遂留于魏。魏、赵畏秦，莫复用。困而不得意，乃着书八篇，号虞氏春秋焉〔二三〕。 
　　〔一〕　荀悦汉纪十：“世有三游，德之贼也：一曰游侠，二曰游说，三曰游行。……饰辩词，设诈谋，以要时势者，谓之游说。” 
　　〔二〕　史记平原君虞卿列传集解： “谯周曰：‘食邑于虞。’”索隐：“赵之虞，在河东大阳县，今之虞乡县是也。”汉书地理志上河东郡大阳注：“应劭曰：‘在大河之阳。’”徐孚远曰：“虞系食邑，则虞卿姓名，今皆不传也。” 
　　〔三〕　史记范雎蔡泽列传：“秦昭王闻魏齐在平原君所，欲为范雎必报其仇，乃详为好书遗平原君曰：‘寡人闻君之高义，愿与君为布衣之友，君幸过寡人，愿与君为十日之饮。’”“布衣之交”，史作“布衣之友”，今案册府元龟八五四亦作“布衣之友”，与应氏同。 
　　〔四〕　案齐桓公以管仲为仲父，秦始皇称吕不韦为仲父，仲父犹叔父也，盖春秋、战国时，相沿如此称谓。 
　　〔五〕　史记作“愿使人归取其头来 ”。 
　　〔六〕　史记“而”下有“为”字， “交”作“友”，日本泷川资言会注考证据索隐本、秘阁抄本、枫山本、三条本校作“交”，与应氏合。 
　　〔七〕　史记“而”下有“为”字， “友”作“交”。 
　　〔八〕　史记“交”作“友”。 
　　〔九〕　先汉人对人率自称为臣，史记刺客列传载聂政与严仲子对答皆自称为臣，高祖本纪，吕公自称为臣，集解：“张晏曰：‘古人相与语，多自称臣，自卑下之道，若今人相与语，皆自称仆。’” 文选西都赋李周翰注：“臣者，男子之贱称，古人谦退皆称之。” 
　　〔一０〕史记此句上有“王之弟在秦 ”句。 
　　〔一一〕钱大昕曰：“平原君为惠文王之弟，于孝成王为叔父，此时惠文已没，不当更称弟。”器案：“叔”古文作“●”，见古文尚书尧典、集韵、隶续载左传石经遗字，与“弟”相似。又从叔从吊之字，古多通用，如“不淑”假为“不吊”，“俶诡” 假为“吊诡”是也。钱氏知“弟”为误，而不言致误之由，故补之。 
　　〔一二〕史记“闲行”上有“亡”字。胡三省曰：“闲，空也，投空隙而行。” 
　　〔一三〕“赴急”，史记作“急抵” 。 
　　〔一四〕册府无“大”字。 
　　〔一五〕“犹与”，史记作“犹豫” ，豫、与古通，汉书淮南厉王长传：“计犹与未决。” 师古曰：“‘与’读曰‘豫’。”一切经音义十九：“ ‘豫’，古文作‘与’。” 
　　〔一六〕史记“斤”作“镒”。 
　　〔一七〕“卒”，元误作“平”，拾补据史记校改，今从之。 
　　〔一八〕“封”字元脱，拾补据史记补，今从之。 
　　〔一九〕史记作“人固不易知，知人亦未易也”。 
　　〔二０〕“闻”，宋本、郎本、程本同；余本误作“间”，朱筠校作“闻”。 
　　〔二一〕史记“重”作“难”。 
　　〔二二〕以上见史记范雎传。 
　　〔二三〕史记本传：“虞卿既以魏齐之故，不重万户侯卿相之印，与魏齐间行，卒去赵，困于梁。魏齐已死，不得意，乃着书，上采春秋，下观近世，曰节义、称号、揣摩、政谋凡八篇，以刺讥国家得失，世传之曰虞氏春秋。”又十二诸侯年表序：“赵孝成王时，其相虞卿上采春秋，下观近世，亦着八篇，号为虞氏春秋。”案虞氏春秋，汉书艺文志诸子略云十五篇，与史迁所言异。章学诚校雠通义曰：“或初止八篇，而刘向校书，为之分析篇次，未可知也。”今有马国翰辑本。 
　　　　孟尝君〔一〕逐〔二〕于齐，见反，谭子〔三〕迎于澅〔四〕曰：“君怨于齐大夫乎？”孟尝君曰：“ 有。”谭子曰：“如〔五〕意则杀之乎？夫富贵则人争归之，贫贱则人争去之，此物之必至，而理之固然也〔六〕，愿君勿怨。请以市论〔七〕：朝而盈焉，夕而虚焉，非朝爱之而夕憎之也，求在故往，亡故去。”孟尝君曰：“谨受命。”于是削所怨者名而已〔八〕。 
　　〔一〕　朱藏元本、仿元本、两京本、胡本、郎本、程本、钟本不提行，亦因大德本上行“ 春秋焉”字，适至行末而止，致有此误耳。 
　　〔二〕　宋本“逐”误“遂”，余本不误，今从之。 
　　〔三〕　齐策四作“谭拾子”。 
　　〔四〕　“澅”原作“●”，今据翟灏、桂馥、王贤仪说校改。拾补曰：“当作‘澅’，翟晴江云：“水经注淄水云：澅水出时水东，去临淄城十八里。困学纪闻传写作●，字书未尝有●字也。此即孟子宿于画之画，今本亦误作书。’”札朴曰：“风俗通：‘孟尝君逐于齐，见反，谭子迎于澅。’史记田单传：‘燕入齐，闻昼邑人王蠋贤，封以万家。’水经注淄水云：‘王蠋墓在澅水南山西。’馥谓孟子‘ 宿于昼’，当作‘澅’，盖地以水得名，传写省水作画，又讹作昼。广韵：‘澅，水名，在齐。’”王贤仪家言随记曰：“历城，古谭子国，诗：‘谭公维私。’诗序：‘谭大夫所作。’风俗通有‘ 谭子迎于澅，（即三宿出画地）对孟尝君语’。齐侯伐谭，谭子奔莒，后无闻焉。国在东平陵西南。（右扶风有平陵，故加东字。平陵旧城在省东八十里。）” 
　　〔五〕　齐策“如”作“满”。 
　　〔六〕　齐策作“谭拾子曰：‘事有必至，理有固然，君知之乎？’孟尝君曰：‘不知。’ 谭拾子曰：‘事之必至者，死也；理之固然者，富贵则就之，贫贱则去之；此事之必至，理之固然者。’”潜夫论交际篇：“势有常趣，理有固然：富贵则人争附之，此势之常趣也；贫贱则人争去之，此理之固然也。” （从汪笺本） 
　　〔七〕　“论”，齐策作“谕”，鲁连子作“论”，与应氏同，详下条。 
　　〔八〕　齐策作“乃取所怨五百牒削去之，不敢以为言。”类聚六五、文选张景阳杂诗注、女史箴注引鲁连子：“孟尝君逐于齐，谭子曰：‘富贵则就，贫贱则去，此物之必至，而理固然也。愿君勿怨。请以市论：市，朝则盈，夕则虚，非朝爱而夕则憎之也，势使然。’”今案：史记孟尝君传以此为冯欢对孟尝君，其文曰：“自齐王毁废孟尝君，诸客皆去，后召而复之，冯欢迎之，未到，孟尝君太息叹曰：‘文常好客，遇客无所敢失，食客三千有余人，先生所知也。客见文一日废，皆背文而去，莫顾文者；今赖先生得复其位，客亦有何面目复见文乎？如复见文者，必唾其面而大辱之。’冯欢结辔下拜，孟尝君下车接之曰：‘先生为客谢乎？’冯欢曰：‘非为客谢也，为君之言失。夫物有必至，事有固然，君知之乎？’孟尝君曰：‘愚不知所谓也。’曰：‘生者必有死，物之必至也；富贵多士，贫贱寡友，事之固然也。君独不见夫朝趋市者乎？平明侧肩争门而入，日暮之后，过市朝者，掉臂而不顾，非好朝而恶暮，所期物亡其中。今君失位，宾客皆去，不足以怨士，而徒绝宾客之路，愿君遇客如故。’孟尝君再拜曰：‘敬从命矣。闻先生之言，敢不奉教焉！ ’”案：史记廉颇传：“廉颇之免长平归也，失势之时，故客尽去，及复用为将，客又复至。廉颇曰：‘客退矣！’客曰：‘吁，君何见之晚也。夫天下以市道交，君有势，我则从君，君无势则去，此固其理也，有何怨乎？’”以市道相交，即谭子之所谓“以市论”也，本篇按语，已慨乎言之矣。 
　　　　韩信常从南昌亭长食〔一〕，数月〔二〕，亭长妻患之〔三〕，乃晨早食〔四〕，食时，信往，不为具食。信亦知〔五〕意，遂〔六〕绝去，钓城下〔七〕，有一漂母见信饥〔八〕，饭之，竟漂数十日。信曰：“ 吾必重报母。”母怒曰：“大丈夫不能自食，吾哀王孙耳〔九〕，岂望报乎！”淮阴少年有〔一０〕侮信者〔一一〕，曰：“ 君虽姣丽，好带长剑，怯耳，能死，刺我，不能，则出我跨下。〔一二〕”于是信熟视之，俛出跨下，匍匐〔一三〕；一市人皆笑，以为信怯。后佐命大汉，功冠天下，封为楚王；赐所食母千金，及亭长与百钱〔一四〕，曰：“公〔一五〕，小人也，为德不竟。〔一六〕 ”召辱信〔一七〕之少年，以为中尉〔一八〕，告诸侯〔一九〕将相曰：“此人〔二０〕壮士也，方辱我时，岂不能杀之，杀之无名〔二一〕，故忍至于此也。〔二二〕” 
　　〔一〕　史记淮阴侯列传索隐引楚汉春秋作新昌亭长。 
　　〔二〕　史记有，汉书韩信传无。王先慎曰：“下文‘信谓亭长曰：公，小人，为德不竟。 ’明从食之日久矣，若无‘数月’二字，则与下语不合，史有，班氏删之，非也。” 
　　〔三〕　“患”，史记同，汉书作“ 苦”。 
　　〔四〕　史、汉俱作“乃晨炊蓐食” 。 
　　〔五〕　“知”下，史、汉俱有“其 ”字。 
　　〔六〕　汉书“遂”作“自”。 
　　〔七〕　汉书作“至城下钓”。 
　　〔八〕　“见信饥”，史记同，汉书作“哀之”，应氏此文盖杂采史、汉而成。 
　　〔九〕　史、汉俱作“吾哀王孙而进食”，索隐：“刘德曰：‘秦末多失国，言王孙、公子，尊之也。’” 
　　〔一０〕“有”，史记同，汉书作“ 又”，古通。 
　　〔一一〕“者”，史记有，汉书无。 
　　〔一二〕史记作“若虽长大，好带刀剑，中情怯耳。众辱之，曰，信能死，刺我，不能死，出我葱下”，汉书同，其“葱下”作“跨下”，与应氏同。 
　　〔一三〕“匍匐”，史记作“蒲伏” ，案左传昭公十二年：“奉壶饮冰以蒲伏焉。”释文： “本又作‘匍匐’。”盖轻唇音古皆读为重唇音也。汉书无此二字。 
　　〔一四〕“钱”下原无“曰”字，史、汉俱有，今据补。 
　　〔一五〕战国以来，诸侯相王，秦、汉之际，人与人间之称谓，遂打破从前等级之束缚，争以公、卿相称，即对卑贱者亦然，下条韩安国称狱吏田甲为公，与此正是一例。 
　　〔一六〕师古曰：“言晨炊蓐食。” 
　　〔一七〕“信”，史、汉作“己”。 
　　〔一八〕续汉书百官志五：“王国中尉一人，比二千石。”本注曰：“职如郡都尉，主盗贼。”御览二四八引汉旧仪：“王国置太傅、相公、尉各一人，秩二千石，以辅王。” 
　　〔一九〕史、汉俱无“侯”字，此误衍。 
　　〔二０〕史、汉俱无“人”字。 
　　〔二一〕史记文同，汉书两“杀”字皆作“死”，周寿昌曰：“杀者专就少年言，死者兼己身言也。” 
　　〔二二〕史记作“故忍而就于此”，汉书作“故忍而就此”，师古曰：“就，成也，成今日之功。”此文“忍”下，亦得据补“而”字。 
　　　　韩安国为梁中大夫〔一〕，坐法抵罪，蒙狱吏田甲辱安国〔二〕，安国曰：“死灰独不复燃乎？〔三〕 ”田甲曰：“燃则溺之。”居无几〔四〕，梁内史〔五〕缺，孝景皇帝遣使者即拜安国为内史，起徒中为二千石。田甲亡〔六〕。安国曰：“甲不就官，我灭乃宗。〔 七〕”甲肉袒谢〔八〕。安国笑曰〔九〕：“公等可与治乎！〔一０〕”卒善遇之。 
　　〔一〕　续汉书百官志五：“王国大夫，比六百石。”本注曰：“无员，掌奉王使至京都奉璧贺正月，及使诸国，本皆持节，后去节。”中大夫即王国大夫，李祖楙曰：“中大夫见宗室四王三侯、光武十王、章八王传。” 
　　〔二〕　史记韩长孺列传索隐：“蒙，县名，属梁国也。”顾炎武曰：“史记万石君传：‘ 长子建，次子甲，次子乙，次子庆。’甲、乙非名也，失其名而假以名之也。韩安国传狱吏曰田甲，张汤传汤之客曰甲，汉书高五王传齐宦者徐甲，严助传闽越王弟甲，疑亦同此。” 
　　〔三〕　史记、汉书韩安国传“燃” 俱作“然”，燃，后起字。 
　　〔四〕　“几”，汉书同，史记作“ 何”。 
　　〔五〕　续汉书百官志五：“内史主治民。” 
　　〔六〕　汉书同，史记“亡”下有“ 走”字。 
　　〔七〕　史、汉“乃”俱作“而”。 
　　〔八〕　汉书同，史记“甲”下有“ 因”字。 
　　〔九〕　史记有“可溺矣”三字，汉书无，与此同。 
　　〔一０〕史、汉“可”俱作“足”，索隐曰：“案不足与绳治之。”师古注引一说同。 
　　　　李广去云中太守，屏〔一〕居蓝田南山中〔二〕，射猎，尝〔三〕夜从〔四〕一骑出饮田间〔五〕，还，霸陵尉呵止广〔六〕，广骑曰：“故李将军。”尉曰：“今将军尚不得夜行，何故也？”宿亭下〔七〕。居无何，匈奴入辽西〔八〕，大为边害，于是孝武皇帝乃召广为北平太守〔九〕，广请霸陵尉与俱，至军斩之，上书谢罪〔一０〕。上报曰：“将军者，国之爪牙也〔一一〕。司马法曰：‘登车不式，遭丧不服。〔一二〕 ’振旅抚师，以征不服，率三军之心，同战士之力，故怒形则千里竦，威振则万物伏，是以名声暴于夷、貊〔一三〕，威棱憺乎邻国。夫报忿除害，捐残去杀〔一四〕，朕之所图于将军也；若乃免冠徒跣，稽颡请罪〔一五〕，岂称〔一六〕朕之指哉！〔一七〕” 
　　〔一〕　史记李将军列传、汉书李广传同，册府元龟四四八作“并居”，胡本作“平居”，俱非是。屏居，谓屏人而索处也。 
　　〔二〕　史记魏其武安侯列传：“魏其谢病，屏居蓝田南山之下。”汉书窦婴传同，师古曰：“屏，隐也。”王先谦曰：“李广传亦云：‘广屏居蓝田南山中，射猎。’盖蓝田南山，在当日为朝贵屏居游乐之所。” 
　　〔三〕　“尝”，宋本、吴本作“常 ”，余本及册府作“当”，史、汉作“尝”，案“常” 、“尝”古多混用，今从史、汉校正。 
　　〔四〕　胡本“从”误“走”。 
　　〔五〕　史、汉俱作“从人田间饮” 。 
　　〔六〕　索隐：“案百官志云：‘尉，大县二人，主盗贼，凡有贼发，则推索寻案之也。’ ” 
　　〔七〕　汉书“宿”下有“广”字，史记作“止广宿亭下”。 
　　〔八〕　“辽西”，史、汉同，册府作“陇西”，宋祁引越本汉书亦作“陇西”，王先谦曰：“事在元朔元年，见武纪、匈奴传，越本误也。” 
　　〔九〕　史、汉俱作“右北平太守” ，器案：汉、魏俱言右北平，去“右”字，自太平寰宇记始，此盖宋代刻风俗通义时所删去。由汉书后文“弥节白檀，以临右北平”注，孟康曰：“白檀，县名，属右北平。”（汉志，白檀属渔阳，渔阳、右北平俱属幽州。）观之，当作“右北平”为是。 
　　〔一０〕以下史记无，汉书有。又见水经濡水注。 
　　〔一一〕书钞设官部引汉官仪：“武帝西征西夷，有前、后、左、右将军，为国爪牙，所以扬示威灵，折冲万里。” 
　　〔一二〕沈钦韩曰：“司马法：‘兵车不式，城上不趋。’无‘遭丧不服’语。”案文海披沙人臣专杀条载此事“服”作“报”，盖误字。 
　　〔一三〕汉书“貊”作“貉”，同。 
　　〔一四〕论语子路篇：“善人为邦百年，亦可以胜残去杀矣。” 
　　〔一五〕汉书匡衡传：“免冠徒跣待罪。”申屠嘉传：“免冠徒跣谢。”凡谢罪皆免冠，重则徒跣。 
　　〔一六〕汉书无“称”字。 
　　〔一七〕汉书此下尚有“将军其率师东辕，弥节白檀，以临右北平，盛秋”十八字。 
　　　　太尉〔一〕沛国刘矩叔方，为尚书令〔二〕，失将军〔三〕梁冀意，迁常山相，去官。冀妻兄孙礼〔四〕为沛相，矩不敢还乡里，访友人彭城环玉都；玉都素敬重矩，欲得其意，喜于见归，为除处所，意气〔五〕周密。人有请〔六〕玉都者：“祸至无日〔七〕，何宜为其主乎？”玉都因事远出，家人不复占问，暑则郁蒸，寒则凛冻，且饥〔八〕且渴〔九〕，如此一年。矩素直亮〔一０〕，众谈同愁。冀亦举寤，转薄为厚，上补从事中郎〔一一〕，复为尚书令，五卿三公，为国光镇。玉都惭悔自绝。 
　　〔一〕　后汉书光武纪注引汉官仪： “太尉，秦官也，武帝更名大司马。” 
　　〔二〕　御览二一０引汉官仪：“尚书令，主赞奏总典纲纪，无所不统，秩千石，故公为之者，朝会不陛奏事，增秩二千石，天子所服五时衣，赐尚书令，其三公、列卿、将、大夫、五营校尉行复道中，遇尚书令、仆射、左右丞皆回车豫避，卫士传不得纡台官，台官过，乃得去。” 
　　〔三〕　后汉书本传作“大将军”。 
　　〔四〕　“礼”，本传作“祉”，一本作“社”。 
　　〔五〕　后韩演条云：“意气过于所望。”潜夫论爱日篇：“趋府庭者，非朝哺不得通，非意气不得见。”汪继培笺曰：“汉书宣帝纪元康六年诏曰：‘或擅兴繇饰厨传，称过使客。’韦昭曰：‘厨谓饮食，传谓传食，言修饰意气，以称过使而已。’后汉书仲长统传昌言法戒篇云：‘近臣外戚宦竖，请托不行，意气不满，立能陷人于不测之祸。’独行陆绩传云： ‘使者大怒，以为狱门吏卒，通传意气。’蜀志法正传云：‘以意气相致。’邓芝传云：‘性刚简，不饰意气。’风俗通穷通篇云：‘韩演为丹阳太守，法车征，从事汝南阎符迎之于杼秋，意气过于所望。’庄子列御寇篇：‘小夫之知，不离苞苴竿牍。’释文引司马彪注云：‘竿牍谓竹简为书以相遗，修意气也。’世说纰缪篇云：‘虞啸父为奉武侍中，帝从容问曰：“卿在门下，初不闻有所献替。”虞家富春，近海，谓帝望其意气，对曰：“天时尚暖，□鱼虾●未可致，寻当有所上。” 献帝抚掌大笑。’以馈献为意气，汉、晋人习语也。” 器案：汪说是，风俗通此文，亦谓馈献为意气。御览八六０引魏略：“贫寒者本姓石，后还长安，车骑将军郭淮以意气呼之，问其所欲，亦不肯言，淮因与脯糒及衣财，取脯一胸、糒一升而止。”意气义与此同。 
　　〔六〕　广博物志二０引“请”作“ 谓”。 
　　〔七〕　左传宣公十二年：“祸至之无日。” 
　　〔八〕　胡本“饥”作“饥”，二字古常混用。 
　　〔九〕　自“访友人彭城环玉都”起，至此，本传略作“乃投彭城友人家”，此文较详，可补范书。 
　　〔一０〕本传云：“矩性亮直。” 
　　〔一一〕本传作“岁余，冀意少悟，乃止，补从事中郎”，寻应氏此文，疑范书“止”字系 “上”字之误。续汉书百官志一：“将军，从事中郎二人，六百石。”本注曰：“职参谋议。” 
　　　　司徒〔一〕中山〔二〕祝恬字伯休〔三〕，公车征，道得温病，〔四〕过友人邺令谢着，着距不通〔五〕，因载病去。至汲〔六〕，积六七日，止客舍中〔七〕，诸生曰：“今君所苦沈结，困无医师，闻汲令好事，欲往语之。”恬曰：“谢着，我旧友也，尚不相见视，〔八〕汲令初不相知〔九〕，语〔一０〕之何益？死生命也，医药曷为？”诸生事急，坐相守吉凶，莫见收举，便至寺门口白〔一一〕。时令汝南应融义高，闻之惊愕，即严便出，径诣床蓐，手抆〔一二〕摸，对之垂涕，曰：“伯休不世英才，当为〔一三〕国家干辅。人何有生相知者，默止客舍，不为人所知，邂逅不自贞哉〔一四〕？家上有尊老，下有弱小，愿相随俱入解传。〔一五〕”伯休辞让，融遂不听，归取衣车，厚其荐蓐，躬自御之〔一六〕，手为丸药，口尝饘粥，身自分热〔一七〕，三四日间，加甚劣极，便制衣棺器送终之具。后稍加损〔一八〕，又谓伯休：“吉凶不讳，忧怖交心，间粗作备具。〔一九〕”相对悲喜，宿止传中。数十日〔二０〕，伯休彊健，入舍后，室家酣宴，乃别。伯休到拜侍中尚书仆射令〔二一〕、豫章太守、大将军从事中郎。义高为庐江太守〔二二〕。八年，遭母丧，停柩官舍，章百余上，得听行服，未阕，而恬拜司隶，荐融自代，历典五郡，名冠远近。着去邺，浅薄流闻，不为〔二三〕公府所取。 
　　〔一〕　朱藏元本、仿元本、郎本、程本、钟本不跳行另起，亦因大德本上行“自绝”字适到行末，故误仞为相承也。 
　　〔二〕　汉书地理志下注引应劭曰： “中山故国。” 
</div>
    <div class="pagination">
<a href="风俗通义校注_page25.html">上一页</a><span>...</span><a href="风俗通义校注_page21.html">21</a><a href="风俗通义校注_page22.html">22</a><a href="风俗通义校注_page23.html">23</a><a href="风俗通义校注_page24.html">24</a><a href="风俗通义校注_page25.html">25</a><span class="current-page">26</span><a href="风俗通义校注_page27.html">27</a><a href="风俗通义校注_page28.html">28</a><a href="风俗通义校注_page29.html">29</a><a href="风俗通义校注_page30.html">30</a><a href="风俗通义校注_page31.html">31</a><span>...</span><a href="风俗通义校注_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
