<!DOCTYPE html>
<html>
<head>
    <meta charset="UTF-8">
    <title>南村辍耕录 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南村辍耕录 - 第 6 页/共 16 页</h1>
    <div class="content">　　◎采绘法
　　凡面色，先用三朱腻粉方粉藤黄檀子土黄京墨合和衬底，上面仍用底粉薄笼，然后用檀子墨水斡染。面色白者，粉入少土黄，燕支不用，胭脂则三朱；红者，前件色入少土朱；紫堂者，粉檀子老青入少胭脂；黄者，粉土黄入少土朱；青黑者，粉入檀子土黄老青各一点，粉薄罩，檀墨斡。已上看颜色清浊加减用，又不可执一也。
　　口角：燕支淡。如要带笑容，口角两笔略放起。眼中：白染瞳子外两笔，次用烟子点睛，墨打圈，眼梢微起，有折，便笑。
　　口唇上：胭脂骞。鼻色：红胭脂微笼。面雀斑：淡墨水斡。麻：檀水斡。髯色：黑者，依鬓发渲；紫者：檀墨间渲；黄红者：藤黄檀子渲。发色：先用墨染，次用烟子渲，有间渲、排渲、乱渲，当自取用。
　　手指甲：先用胭脂染，次用粉染根。凡染妇女面色，胭脂粉衬，薄粉笼，淡檀墨斡。凡染法，白纸上先染后却罩粉，然后再染提掇。绢则先衬背后。凡调合服饰器用颜色者，绯红、用银朱紫花合。
　　○桃红，即银朱胭脂合。
　　○肉红，用粉为主，入胭脂合。
　　○柏枝绿，用枝条绿入漆绿合。
　　○黑绿，用漆绿入螺青合。
　　○柳绿，用枝条绿入槐花合。
　　○官绿，即枝条绿是。
　　○鸭头绿，用枝条绿入高漆绿合。
　　○月下白，用粉入京墨合。
　　○柳黄，用粉入三绿标并少藤黄合。
　　○鹅黄，用粉入槐花合。
　　○砖褐，用粉入烟合。
　　○荆褐，用粉入槐花螺青土黄标合。
　　○艾褐，用粉入槐花螺青土黄檀子合。
　　○鹰背褐，用粉入檀子烟墨土黄合。
　　○银褐，用粉入藤黄合。
　　○珠子褐，用粉入藤黄胭脂合。
　　○藉丝褐，用粉入螺青胭脂合。
　　○露褐，用粉入少土黄檀子合。
　　○茶褐，用土黄为主，入漆绿烟墨槐花合。
　　○麝香褐，用土黄檀子入烟墨合。
　　○檀褐，用土黄入紫花合。
　　○山谷褐，用粉入土黄标合。
　　○枯竹褐，用粉土黄入檀子一点合。
　　○湖水褐，用粉入三绿合。
　　○葱白褐，用粉入三绿标合。
　　○棠梨褐，用粉入土黄银朱合。
　　○秋茶褐，用土黄入三绿槐花合。
　　○油裹墨，用紫花土黄烟墨合。
　　○玉色，用粉入高三绿合。
　　○邢色，用粉漆绿标墨入少土黄合。
　　○＜毛莫＞子，用粉土黄檀子入墨一点合。
　　○蓝青，用三青入高三绿合。
　　○金黄，用槐花粉入胭脂合。
　　○雅青，用苏青衬，螺青罩。
　　○鼠毛褐，用土黄粉入墨合。
　　○不老红，用紫花银朱合。
　　○葡萄褐，用粉入三绿紫花合。
　　○丁香褐，用肉红为主，入少槐花合。
　　○杏子绒，用粉墨螺青入檀子合。
　　○＜毛莫＞绫，用紫花底，紫粉搭花样。
　　○番皮，用土黄银朱合。
　　○鹿胎，用白粉底，紫花样。
　　○水獭颤，用粉土黄合。
　　○牙笏，用好粉一点，土黄粉凝。
　　○皂靴，用烟墨标。
　　○柘木交椅，用粉檀子土黄烟墨合。
　　○金丝柘同上，不入墨。
　　○紫袍，用三青胭脂合。
　　○其余一一不能备载，在对物用色可也。凡合用颜色细色，头青、二青、三青、深中青、浅中青、螺青与苏青、二绿、三绿、花叶绿、枝条绿、南绿、油绿、漆绿、黄丹、飞丹、三朱、土朱、银朱、枝红、紫花、藤黄、槐花、削粉、石榴、颗绵、胭脂、檀子，其檀子用银朱浅入老墨胭脂合。

　　◎相地理江阴州，宋季时，兵马司在州治东南里许平地上。司之后置土牢。归附后，有善地理者，以为宜帝王居之。人问其故，曰：“君山龙脉正结于此，是以知其然也。”皆弗之信。越数年。就其上起盖三皇庙，亦奇术哉。君山，州之主山也。

　　◎狎娼遭毒姑苏郑君辅、放浪不羁，为漕府小吏。时督运至直沽，狎游群娼，挑达太甚，殊弗堪之。或有进药于郑曰：“此助阳奇剂也。”郑试傅之，数日后，阴器消缩，若阉宦然，竟以此终其身。漫书为后人戒。

　　◎梦应之
　　绍（才）钱唐人，以乡贡下第，任嘉兴学正。丁父忧，仍寓居授徒。至正壬辰秋，避难于其诸生李氏子家，去城数十里，曰奉贤乡。李之从祖号太无，为道士，住持紫虚观之绍，一见若平生欢。八月廿九日，太无得中风疾，之绍馈药疗之，获苏，日一再诣问。九月四日，又自紫虚问疾，还寓，忽得疾，一中而殂。其妻杨氏，太史同佥之女，就所馆治丧。且以讣其母若弟于海宁及嘉兴城中。紫虚之徒以其疾与太无同，不以告。是夜将半，太无忽呼弟子卓处潜辈谓曰：“适得梦甚怪。”俾取纸笔书之。云于本观所奉岳祠之前，见有某姓名一吏，及卒二人，押男女各一，并持公文而来。因读其词曰：“嘉兴路城隍司准海宁州城隍司牒：为陆小连告至正八年内溺水事，冤未伸。今发陈喜儿、应伟，前去勒要应才，同解岳祠周府君取问。太无询来使之详，答曰：“陆小连者，嘉兴百福坊人，而应才之婢也。为其妻妒，逐之，遂赴水死。陈喜儿者，才之母也，时居海宁，伟字之奇，才之弟也，居嘉兴城东。谓彼时不为救护，故连逮耳。太无见陈氏带锁，衣白衣黄裙，问之。年六十有四，就伟荷校，衣青衣，录其罪状，皆历历可记。来使云：“今若贵司移牒温都统，为之解释，则尚可也。”遂觉，始知之绍已逝。王昌言与之绍有交承之好，同寓其所。明旦，来紫虚，太无因问应母之年及之奇之貌，皆如所梦，乃以告之。昌言驰报杨氏，杨即诣紫虚，拜恳太无于床下，谓梦中事皆实有之，复自诉其详，且言其夫胸间尚温，手足犹软，故求移文解释，仍躬祷岳祠，冀之绍之复生也。是日午后，之奇自城东来，衣青衣，云昨日亦得疾，与兄同，所见如太无梦。今虽少苏，犹愦愦莫知所以然。至夜，杨氏以忧惧，亦疾作，旋即无他，而之绍气已绝矣。时建德邵清溪偶宿紫虚，目击其事。翌日遂行，不知往讣陈氏者归报何如、及之奇之死生耳。

　　◎白醉开元时，高太素隐商山，起六逍遥馆，各制一铭，其三为冬日初出。铭曰：“折胶堕指，梦想负背，金锣腾空，映檐白醉。”见《清异录》。楼攻鬼尝取“白醉”二字以铭阁。

　　◎贤母辞拾遗钞聂以道宰江右一邑。日有村人早出卖菜，拾得至元钞十五定，归以奉母。母怒曰：“得非盗来而欺我乎？纵有遗失，亦不过三两张耳，宁有一束之理？况我家未尝有此，立当祸至。可急速送还，毋累我为也。”言之再，子弗从。母曰：“必如是，我须诉之官。”子曰：“拾得之物，送还何人？”母曰：“但于原拾处俟候，定有失主来矣。”子遂依命携往。顷间，果见寻钞者。村人本朴质，竟不诘其数，便以付还。傍观之人皆令分取为赏，失主靳曰：“我原三十定，方才一半，安可赏之？”争闹不已。相持至厅事下。聂推问村人，其词实。又密唤其母审之，合，乃俾二人各具失者实三十定，得者实十五定。文状在官后，却谓失主曰：“此非汝钞，必天赐贤母以养老者。若三十定，则汝钞也。可自别寻去。”遂给付母子，闻者称快。

　　◎女奴义烈朵那者，杭城东伟兀氏之女奴也，年十九，勤敏谨愿。主卒某郡官所。朵那奉主妇日谨，主妇亦委以腹心。至正壬辰秋七月初十日，寇陷杭，劫官民府库，至伟兀氏家。不得物，乃反接主妇柱下，拔刀砺颈上。诸侍俾皆散走，朵那独以身覆主妇，请代死，且告曰：“将军利吾财，岂利杀人哉？凡家人之货宝，皆我所藏，主母固弗知。若免主母死，我当悉与将军，不吝。”寇允解主妇缚，朵那乃探金银珠玉币帛等，散置堂上。寇争夺之，竟又欲犯朵那身。朵那持刀欲自屠，曰：我主二千石，我誓不奴他姓主，况汝贼乎？”寇惊异，舍而去。朵那泣拜主妇曰：“弃主货，全主命，权也；妾受命主钥货，今失货而全身，非义也，请从此死。”遂自杀。时人莫不称之曰义烈义烈云。

　　◎龙广寒龙广寒，江西人，移居钱唐，挟预知之术，游湖海间，咸推为异人，或谓专持寂感报耳秘咒故尔。寂感、即俗所谓万回哥可师号也。释氏《传灯录》：师姓张，九岁乃能语，兄戍安西父母遣问讯，朝往夕返以万里而回，号万回。又《护法论》：虢州阌乡张万回法云公者，生于唐贞观六年五月五日，有兄万年，久征辽左，相去万里。母程氏思其信音，公早晨先母而往，至暮，持书而还。《护法论》乃宋无尽居士张商英撰，必有所据。按此，则师之灵通容有之。广寒又行服气导引之法，常佩小龟十数于身。至晚，乃解饲之，事母至孝。六月一日，母生辰，方举觞为寿，忽见北窗外梅花一枝盛开。人皆以为孝行所感，士大夫遂称之曰孝梅，赠诗者甚多。惟张菊存一篇最可脍炙。曰：“南风吹南枝，一白点万绿。岁寒谁知心，孟宗林下竹。”至治初间，广謇寒卒。时年百有八岁，犹童颜绿发云。

　　◎夜航船凡篙师于城埠市镇人烟凑集去处招聚客旅装载夜行者，谓之夜航船。太平之时，在处有之。然古乐府有夜航船曲，皮日休诗有“明朝有物充君信，携酒三樽寄夜航”之句。则此名亦古矣。

　　◎不快世谓有疾曰不快。陈寿作《华陀传》，亦然。

　　◎雷雪至正庚子二月六日，浙西诸郡震霆掣电，雪大如掌。顷刻，积深尺余，人甚惊异。后阅李复中《青唐杂记》云：“宋元符二年九月廿一日夜，镇洮大雷。自初更至四鼓，凡一百三十余。雷雪深二尺。后旬日，西羌叛。以有备无患，出师大捷。”又周密《癸辛杂识》云：“庚寅正月二十九日癸酉，余至博陆，大雷，雪下如织，而雷不止，天地为之黑。平生所未见。”据二说如此。然杭州自去岁十二月被围，至三月兵退，岂即青唐之谶与？

　　◎分疏人之自辨白其事之是否者，俗曰分疏。疏，平声，《汉书 袁盎传》以不亲为解，颜师古注曰：“解者，若今分疏矣。”《北齐书 祖镭》：高元海奏镭不合作领军，并与传广宁王交结。镭亦见帝，令引人自分疏。

　　◎西皮髹器谓之西皮者，世人误以为犀角之犀，非也。乃西方马醒，自黑而丹，自丹而黄，时复改易，五色相迭。马镫磨擦有凹处，粲然成文，遂以髹器仿为之。事见《因话录》。

　　◎暖屋今之入宅与迁居者，邻里醵金治具，过主人饮，谓之曰暖屋，或曰暖房。王建宫词：“太仪前日暖房来。”则暖屋之礼，其来尚矣。

　　◎鬼室温州监郡某，一女及笄，未出室，貌美而性慧，父母之所钟爱者。以疾卒，命画工写其像，岁序张设哭奠。常时则庋置之。任满，偶忘取去。新监郡复居是屋，其子未婚，忽得此，心窃念曰：“娶妻能若是，平生愿事足矣。”因以悬于卧室。一夕，见其下从轴中，诣榻前，叙殷勤，遂与好合，自此无夜不来。逾半载，形状羸弱，父母诘责，以实告，且云至必深夜，去以五鼓。或赍佳果啖我，我答与饼饵，则坚却不食。父母教其此番须力劝之。既而女不得辞，为咽少许，天渐明，竟不可去，宛然人耳，特不能言语而已。遂真为夫妇，而病亦无恙矣，此事余童子时闻之甚熟，惜不能记两监郡之名。近读杜荀鹤《松窗杂记》云：“唐进士赵颜，于画工处得一软障。图一妇人，甚丽。颜谓画工曰：‘世无其人也，如可令生，余愿纳为妻。’工曰：‘余神画也，此亦有名，曰真真。呼其名百日，昼夜不歇，即必应之。应，则以百家采灰酒灌之，必活。’颜如其言，乃应曰诺，急以百家采灰酒灌之，遂活。下步言笑，饮食如常。终岁，生一儿，儿年两岁，友人曰：‘此妖也，必与君为患。余有神剑，可斩之。’其夕，遗颜剑。剑才及颜室。真真乃曰：‘妾，南岳地仙也，无何为人画妾之形，君又呼妾名，既不夺君愿，今疑妾，妾不可住。’言讫，携其子却上软障，睹其障，惟添一孩子，皆是画焉。”读竟，转怀旧闻，己三十余年，若杜公所书不虚，则监郡子之异遇有之矣。

　　◎牙郎今人谓驵侩者为牙郎。本谓之互郎，谓主互市事也。唐人书互作牙，互与牙字相似。因讹而为牙耳。

　　◎墓尸如生松江蟠龙塘普门寺侧，一无主古墓，至正己亥春，为其里之张雕盗发。有志石，乃宋时钱参政良仁妹，讳惠净，以该恩奏封孺人，生一男五女，年六十有五。尝舍田入寺，因于绍兴四年十月，夫墓之右。破棺，无秽气，颜色如生，口脂面泽，若初傅者。冠服鲜新，亦不朽腐。得金银首饰器皿甚多。至放其绣履，传相玩弄，人以为异。余闻汉广川王去疾、发魏王子且渠冢，无棺椁，有石床，床下悉是云母末。上二尸，一男一女，皆年二十余。东首裸卧，颜色如生人，鬓发亦如生人。此恐云母之功。今此妇葬日距今百七八十年，而亦不损坏，其理又何邪。

　　◎枯井有毒平江在城峨嵋桥叶剃者门首檐下有一枯井，深可丈许。偶所畜猫堕入，适邻家浚井，遂与井夫钱一缗，俾下取猫。夫父子诺，子既入井，久不出，父继入视之，亦不出。叶惶恐，紧索于腰，令家人次第放索，将及井底，亟呼救命，比拽起，下体已僵木如尸，而气息奄奄。乡里救活之，白于官。官来验视，令火下烛。仿佛见若有旁空者，向之死人。一横卧地上，一斜倚不倒。钩其发提出，遍身无恙，止紫黑耳。众议以恐是蛟蜃之属，实之土焉。余意山岗蛮瘴尚能杀人，何况久年干涸，阴毒凝结，纳其气而死，复奚疑哉！此事在至正己亥秋八月初旬也。后读《酉阳杂俎》有云：“凡冢井间气，秋夏多杀人。先以鸡毛投之，直下，无毒。迥舞而下者，不可犯。当以泔数斗浇之，方可入矣。”得此一章，信余意之诚是也。

　　◎贤孝前至元间，杭州有郑万户者，天性峻急，不能有所容。而奉事母夫人备极孝道。母诞日垂至，预市文绣＜毛莫＞段，制袍为寿。针工持归，缝缀既成，为油所污。时估贵重，工莫能偿，自经不死。邻妇有识其母者，潜送入白之。至日，卧不起。子至，候问安否，见有忧色，请其故。曰：“昨莫偶视新袍。适几上油缶翻，溅渍成玷，我情思殊不佳耳。子告曰：“一袍坏，复制一袍，可也，夫人何重乃尔？”母阳为自解，遂起受子孙拜贺，如常岁仪。人咸以此为贤母，而益见万户之孝。国朝妇人礼服，达靼曰袍，汉人曰团衫，南人曰大衣。无贵贱皆如之，服章但有金素之别耳。惟处子则不得衣焉。今万户有姓者，而亦曰袍，其母岂达靼与？然俗谓男子布衫曰布袍，则凡上盖之服或可概曰袍。

　　◎事物异名暇日读书，遇事物之异名者，偶记一二，以备采览云。割政（割剥之政也。《史记 帝记三》）父马（牡马也。《史记 平准书》）毛布（也。《说文》曰：西胡毳布）香物（《梦书》曰：梦得香物，妇女归也）藏鱼（《说文》：，藏鱼也）清室（狱也。《史记 袁盎传》）猊糖（狮子乳糖也。《后汉 显宗记》）令草（宜男花也。《傅玄赋》）毛席（毡也。《后汉 西域传》注）竹丝（竹布也。《庾翼与燕王书》曰：“竹三端”）竹萌（荀也。《说文》）练香（和香也。李贺诗：“练香熏宋鹊”）南威（橄榄也。《太平广记》）石密（樱桃也。同上）木蜜（枣子也。同上）杂馥（合香也。《通典》四十三）脂炬（烛也。《杜阳杂编》）竹胎（荀也。《说文》）调香（和香也。《华严经》曰：“粥香长者善调香”）毛布（褐也。《诗 七月》笺）猎碣（石鼓曰猎碣。苏勖《载记》）玉洼（酒器也。《纬略》）挟日（从甲至甲，凡十一日也。《周礼 天官》）挟辰（辰十二辰。自子至亥也。《左传 成九年》）丹若（石榴也。《酉阳杂俎》）

　　◎金刺肉木八刺字西瑛，西域人，其躯干魁伟，故人咸曰长西瑛。一日，方与妻对饭，妻以小金刺脔肉，将入口，门外有客至，西瑛出肃客，妻不及啖，且置器中，起去治茶。比回，无觅金处，时一婢在测执作，意其窃取，栲问万端，终无认辞，竟至损命。岁余，召匠者整屋扫瓦瓴积垢，忽一物落石上有声，取视之，乃向所失金也，与朽骨一块同坠。原其所以，必是猫来偷肉，故带而去。婢偶不及见，而含冤以死。哀哉！世之事有如此者甚多，姑书焉，以为后人鉴也。

　　◎杭人遭难杭民尚淫奢，男子诚厚者十不二三，妇人则多以口腹为事，不习女工。至如日用饮膳，惟尚新出而价贵者。稍贱，便鄙之纵欲买，又恐贻笑邻里。至正己亥冬十二月，金陵游军斩关而入，突至城下，城门闭三月余，各路粮道不通，城中米价涌贵，一斗直二十五缗。越数日，米既尽，糟糠亦与常日米价等，有赀力人则得食，贫者不能也。又数日，糟粮亦尽，乃以油车家糠饼捣屑啖之。老幼妇女，三五为群，行乞于市。虽姿色艳丽而衣裳济楚，不暇自愧也，至有合家父子夫妇兄弟结袂把臂共沈于水，亦可怜已。一城之人，饿死者十六七。军既退，吴淞米航幅辏，籍以活，而又太半病疫死。岂平昔浮靡暴殄之过，造物者有以警之与？

　　◎承天阁平江承天寺，初畜大木，将造千佛阁。会浙省灾，责有司籍所在木植，官酬以价。寺一黠僧，于阁木上皆凿万岁阁三字，于是有司不敢取。及阁成，其字固在。诸寺观凡起造，必作俪语题梁间，其余则记住持持檀越主名。此所必然，独承天诸殿俱否。至正丙申春。今张太尉（士诚）未归顺时，伪称诚王，国号大周，改元天佑，历曰明时。由淮渡浙，攻破平江，即承天以居。尽撤去殿上像，设坐于其中，且以僧元凿字名其阁。岂亦有定数乎。

</div>
    <div class="pagination">
<a href="南村辍耕录_page5.html">上一页</a><a href="南村辍耕录.html">1</a><a href="南村辍耕录_page2.html">2</a><a href="南村辍耕录_page3.html">3</a><a href="南村辍耕录_page4.html">4</a><a href="南村辍耕录_page5.html">5</a><span class="current-page">6</span><a href="南村辍耕录_page7.html">7</a><a href="南村辍耕录_page8.html">8</a><a href="南村辍耕录_page9.html">9</a><a href="南村辍耕录_page10.html">10</a><a href="南村辍耕录_page11.html">11</a><span>...</span><a href="南村辍耕录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
