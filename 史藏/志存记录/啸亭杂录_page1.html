<!DOCTYPE html>
<html>
<head>
    <meta charset="UTF-8">
    <title>啸亭杂录 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>啸亭杂录 - 第 1 页/共 18 页</h1>
    <div class="content">啸亭杂录 　清 昭梿

　　●卷一
　　◎太宗伐明
　　天聪己巳，文皇帝欲伐明，先与明巡抚袁崇焕书，申讲和议。崇焕信其言，故对庄烈帝有“五载复辽”之语，实受文皇绐也。帝乃因其不备，假科尔沁部道，自喜峰口洪山入，明人震惊，蓟辽总督刘策潜逃。帝率八旗劲旅抵燕，围之匝月，诸将争请攻城，帝笑曰：“城中痴儿，取之若反掌耳。但其疆圉尚强，非旦夕可溃者，得之易，守之难，不若简兵练旅以待天命可也。”因解围向房山，谒金太祖陵返，下遵化四城，振旅而归。伟哉帝言，虽周武观兵孟津何以异哉？明人罔知深谋，如姚希孟辈，反谓本朝夙无大志，真蠡测之见也。
　　◎太宗读金史
　　太宗天资敏捷，虽于军旅之际，手不释卷。曾令儒臣翻译《三国志》及《辽》、《金》、《元史》，性理诸书，以教国人。尝读《金世宗本纪》，见其申女真人学汉人衣冠之禁，心伟其语。曾御翔凤楼传谕诸王大臣，不许褒衣博带以染汉人习气，凡祭享明堂，必须手自割俎以昭其敬。谆谆数千言，详载圣训。故纯皇帝钦依祖训，凡八旗较射处，皆立卧碑以示警焉。
　　◎设间诛袁崇焕
　　本朝自攻抚顺后，明人望风而溃，无敢撄其锋者，惟明巡抚袁崇焕固守宁远，攻之六月未下。高皇拂然曰：“何戆儿乃敢阻我兵力？”因罢兵归。故文皇深蓄大仇，必欲甘心于袁。己巳冬，大兵既抵燕，崇焕千里入援，自恃功高。文皇乃擒明杨太监监于帐中，密扎鲍承先在帐外作私语曰：“今日上退兵乃袁巡抚意，不日伊即输诚矣。”复阴纵杨监归。明庄烈帝信其间，乃立磔崇焕。举朝无以为枉者，殊不知中帝之间也。
　　◎用洪文襄
　　松山既破，擒洪文襄归。洪感明帝之遇，誓死不屈，日夜蓬头跣足，骂詈不休，文皇命诸文臣劝勉，洪不答一语。上乃亲至洪馆，解貂裘与之服，徐曰：“先生得无冷乎？”洪茫然视上久之，叹曰：“真命世之主也！”因叩头请降。上大悦，即日赏赉无算，陈百戏以作贺。诸将皆不悦，曰：“洪承畴一羁囚，上何待之重也？”上曰：“吾侪所以栉风沐雨者，究欲何为？”众曰：“欲得中原耳！”上笑曰：“譬诸行者，君等皆瞽目，今获一引路者，吾安得不乐也！”众乃服。乃毛西河谓洪初不降，继命优人诱惑。洪故闽人，夙习好男宠，因之失节。何厚诬之甚。故明帝初闻其死，设坛以祭，非无因也。
　　◎收孔耿二王
　　皮岛自诛毛文龙后，众皆解体，孔有德等据登、莱叛，为明将击败，逃入海峤，流离无所归。文皇帝闻之，乃命达文成公等往相抚绥，招孔、耿二王至盛京。上亲迎至都门，赏赉其厚，即日授都招讨印，命其兵为天，故其将卒皆用命。尚平南、沈续顺等相继归降，明皮岛遂墟。
　　◎世祖问喀尔喀使者
　　章皇即位时甫七龄，时喀尔喀使者来朝，随班祝贺，拜跪失仪，上即宣问。侍臣答以远方使者，未娴礼节，上乃悦。时上在冲龄，即聪慧若此。
　　◎世祖勤政
　　大兵入关时，明臣迎降，睿忠王权宜任之，故胜国弊政，未尽厘正。世祖亲政后，任法严肃，凡在臣专擅如陈名夏、谭泰、陈之遴、刘正宗辈，无不立正典刑。故人知畏惧，夙弊尽革，以成一代雍熙之治也。
　　◎世祖善禅机
　　章皇帝冲龄践祚，博览书史，无不贯通，其于禅语，尤为阐悟。尝召玉琳、木陈二和尚入京，命驻万善殿，机务之暇，时相过访，与二师谈论禅机，皆彻通大乘。惟王文靖、麻文僖、孙学士诸文臣扈从，互相问难，有远公虎溪之风，真天纵夙悟也。
　　◎世祖画牛
　　章皇勤政之暇，尤善绘事。曾赐宋商邱冢宰《牧牛图》，笔意生动，虽戴嵩莫过焉。王文简公士祯曾纪以诗云。
　　◎亲定陵寝
　　章皇尝校猎遵化，至今孝陵处，停辔四顾曰：“此山王气葱郁非常，可以为朕寿宫。”因自取佩<韦>掷之，谕侍臣曰：“<韦>落处定为佳穴，即可因以起工。”后有善青乌者，视邱惊曰：“虽命我辈足遍海内求之，不克得此吉壤也。”所以奠我国家万年之业也。
　　◎圣祖拿鳌拜
　　余尝闻参领成文言，国初鳌拜辅政时，凡一时威福，尽出其门。因正白旗圈地事，以直隶总督朱公昌祚、巡抚王公联登、户部尚书苏公纳海与之龃龉，乃将三公立加诛夷，圣祖不预知也。尝托病不朝，要上亲往问疾。上幸其第，入其寝，御前侍卫和公托见其貌变色，乃急趋至榻前，揭席刃见。上笑曰：“刀不离身乃满洲故俗，不足异也。”因即返驾。以弈棋故，召索相国额图入谋画。数日后，伺鳌拜入见日，召诸羽林士卒入，因面问曰：“汝等皆朕股肱耆旧，然则畏朕欤，抑畏拜也？”众曰：“独畏皇上。”帝因谕鳌拜诸过恶，立命擒之。声色不动而除巨慝，信难能也。
　　◎论三逆
　　国初既定云、贵，因命吴三桂、耿继茂、尚可喜等世守边圉，以为藩镇，后渐跋扈，拥兵自重。圣祖欲除之，召诸大臣谋画，惟富察尚书米思翰首言其兵可撤，明相国珠和之，余皆嘿然。上曰：“吴、尚等蓄彼凶谋已久，今若不及早除之，使其养痈成患，何以善后？况其势已成，撤亦反，不撤亦反，不若先发制之可也。”因立下移藩之谕。三逆果叛，时争咎首谋者，上曰：“此出自朕意，伊等何罪？”故明相感上恩，竭力筹画以致成功也。
　　◎爱惜满洲士卒
　　国初自定中原后，复遭三逆之乱，故八旗士卒，多争先用命，效死疆场，丁口稀少。上尝怃然曰：“吾廿年之久，始得获一满洲士卒之用，何可不厚恤也？”故当时时加赏恤，至为之代偿债务，凡抚字之术，无不备施。虽一时不无滥溢，而满洲士卒感戴如天，凡征讨之所，争先致死焉。
　　◎崇理学
　　仁皇夙好程、朱，深谈性理，所著《几暇余编》，其穷理尽性处，虽夙儒耆学，莫能窥测。所任李文贞光地、汤文正斌等皆理学耆儒。尝出《理学真伪论》以试词林，又刊定《性理大全》、《朱子全书》等书，特命朱子配祠十哲之列。故当时宋学昌明，世多醇儒耆学，风俗醇厚，非后所能及也。
　　◎解易占
　　噶尔丹叛时，侵犯乌阑布通，其势甚急。上命李文贞公占易，得复之上六，文贞变色。上笑曰：“今噶尔丹背天犯顺，自蹈危机，兆乃应彼，非应我也。”因立下亲征诏，果大捷焉。
　　◎优容大臣
　　仁皇天资纯厚，遇事优容，每以宽大为政，不事刻。厚待儒臣，如张文端英、高江村士奇等，朝夕谈论，无异友生。与李文贞光地谈《易》，每至子夜，诸侍从多枕戈以待。又枉法诸臣，苟可宥者必宽纵之。如明相虽贪擅，上念其筹画三逆之功，时加警策，终未置之极典。徐健庵乾学昆仲与高江村比昵，时有“九天供赋归东海，万国金珠献淡人”之谣，上知之，惟夺其官而已。尝谕近臣曰：“诸臣为秀才，皆徒步布素，一朝得位，便高轩驷马，八驺拥护，皆何所来赀？可细究乎！”其明通下情若此。
　　◎善天文算法
　　自明中叶泰西人入中国，而算法、天文精于中土，中土因《大统》法系许鲁斋所定，故终扼其说不行。仁皇天纵聪明，夙习算法，特命灵台皆以西法为主，惟置闰用中法以合《尧典》。千年错失，定于一旦，然后乾象昭明，千岁可坐而定，乃知圣人御世，故天预令西法传人中土，使上因之悬象布命，亿万年之景运，固先兆于是矣。
　　◎不改常度
　　仁皇临御六十余年，凡一切起居饮食，自有常度，未尝更改。虽酷暑燕处，从未免冠。见纯皇帝诗注中。
　　◎拜明孝陵
　　仁皇帝六巡江、浙，每至江宁，必幸明孝陵，拜谒如仪。尝曰：“明太祖一代人杰，不可亵慢。”其他如辽、金诸陵，亦皆如谒明陵制，其雅慕先代如此。
　　◎世宗居藩大度
　　世宗居藩邸时，一切外间人情物理无不通彻。凡藩屏外任者，上皆命将其省封域、产殖、丰庶、贫啬等情，具载一小册呈览，是以天下利弊如指诸掌。理密亲王时为储位，上事之最敬，而王先受宵小言，待上甚薄。及王被罪，圣祖将王缚置空庐，不许人谒见。上亲持汤羹以进，守者遏之，上曰：“吾惟知尽昆弟之情，不知顾己之利害也！”圣祖闻而善之。
　　◎世宗不兴土木
　　宪皇在位十三载，日夜忧勤，毫无土木、声色之娱。余尝闻内务府司员观豫言，查旧案档，雍正中惟特造风、云、雷、雨四神祠，以备祈祷雨外，初无特建一离宫别馆以供游赏。故当时国帑丰盈，人民富庶，良有以也。
　　◎理足国帑
　　康熙间，仁皇宽厚，以豫大丰亨以驭国用，故库帑亏绌，日不暇给。宪皇即位后，综核名实，罢一切不急之务，如河防海塘等巨费，皆罢不修，体恤民力。特置封桩库于内阁之东，凡一切赃款羡余银两，皆贮其内，至末年至三千余万，国用充足。每令直省将天下正供籴米随漕以入，故仓庾亦皆充实，积贮可供二十余年之用，真善为政理也。
　　◎宠待大臣
　　世宗夙知大臣禄薄不足岁用，故特定中外养廉银两以济其用。其外，岁时尚赏上方珍物无算，以通上下之情。鄂文端公召入时，上特命海司空望为之起第于大市街北，凡器用物具无不备置。张文和尝小疾，及病痊后，上告近诗曰：“朕股肱不快，数日始愈。”众争来问安，上笑曰：“张廷玉有疾，岂非朕股肱耶？”其优待也如此。陈中丞时夏宦籍滇南，上因其母老，特命云、贵有司置传，送其母至其任所。岳威信公钟琪以边勋置高位，或谤其系岳武穆后，欲复宋、金世仇之语，上特封其奏以示岳公。后公出征西域，上特命其子浚送至玉门关以慰之。其体下情若此。故一时将相感上威德，无不效力用命，以成一代郅隆之化也。
　　◎用顾天成（当作成天）
　　上以蔡宗丞嵩依附年党，因籍其家。得顾太史天成《咏星星草》诗稿，疑其语涉讥讽，命蔡索其全集进呈。见恭挽圣祖诗云“已过虞舜巡方日，尚少唐尧在位年”之句，上因之泪下，曰：“草莽之间乃有此忠臣耶！”因召入，特赐编修，命值上书房以示宠云。
　　◎赏花钓鱼
　　世宗驭下严肃，然每假以辞色，以联上下之情。丙午秋，特宴文武大僚于乾清宫，赋诗饮酒。每佳时令节，必赐诸王大臣游宴，泛舟福海，赏花钓鱼，竟日乃散。故当时堂廉之间，欢若父子，无不可达之情也。
　　◎察下情
　　雍正初，上因允祀辈深蓄逆谋，倾危社稷，故设缇骑，逻察之人四出侦讠，凡闾阎细故，无不上达。有引见人买新冠者，路逢人问之，告其故。次日入朝，免冠谢恩，上笑曰：“慎勿污汝新帽也！”王殿元云锦于元旦同戚友为叶子戏，忽失一叶。次日趋朝，上问夜间何以为欢，王以实对。上笑曰：“不欺暗室，真状元郎。”因袖中出叶示之，即王夜间所失叶。王制府士俊出都，张文和公荐一健仆，供役甚谨。后王将陛见，其仆预辞去。王问何故，仆曰：“汝数年无大咎，吾亦入京面圣，以为汝先容地。”始知为侍卫某，上遣以侦王劣迹也。故人怀畏惧，罔敢肆意为也。
　　◎朱批谕旨
　　上于即位后，虑本章或有所漏泄，故一切紧要政典俱改命折奏，皆可封达上前，无能知者。上于几暇，亲加批览，或秉烛至丙夜未罢。所批皆动辄万言，无不洞彻要，万里之外有如觌面，奖善服奸，无不感浃肌髓。后付刻者，只十之三四，其未发者，贮藏保和殿东西庑中，积若山岳焉。
　　◎善禅机
　　宪皇旧邸与柏林寺相近，故上同迦陵上人朝夕谈禅，颇通释理。临莅后，尝告近臣曰：“朕欲治世法十载，然后开明释法。”故于十一年稍讲禅理。所著《悦心集》及谕诸寺院等谕，皆直达上乘，非浮泛之士所可解者。又谓木陈颇通世法，非禅宗正眼，黜其法派。又以皓月所宗以袈裟传派，实为魔道，并着撤其钟版以辨邪正。又以张紫阳虽道教，其《悟真外篇》实通禅理，并着归入《释藏》中以广法门。皆只眼正见，直达如来之真谛也。
　　◎杖杀优伶
　　世宗万几之暇，罕御声色。偶观杂剧，有演《绣襦》院本《郑儋打子》之剧，曲伎俱佳，上喜赐食。其伶偶问今常州守为谁者（戏中郑儋乃常州刺史），上勃然大怒曰：“汝优伶贱辈，何可擅问官守？其风实不可长。”因将其立毙杖下，其严明也若此。
　　◎禁抑宗藩
　　国初入关时，诸王多著劳绩，故酬庸锡类之典，甚为优厚，下五旗人员皆为王等僚属，任其差遣。承平日久，诸王皆习尚骄慢，往往御下残暴，任意贪纵。如两广总督杨琳为敦郡王属下，王曾遣阉人赴广，据其署内，搜索非理，杨亦无如之何。上习知其弊，即位后，禁抑宗藩，不许交通外吏，除岁时朝见外，不许私谒邸第。又将所属值宿护军撤归营伍，以杀其势。故诸王皆凛然奉法，罔敢为矩外之行。自今上下安便，皆上之威德所致也。
　　◎纯皇初政
　　纯皇帝即位时，承宪皇严肃之后，皆以宽大为政。罢开垦、停捐纳、重农桑、汰僧尼之诏累下，万民欢悦，颂声如雷。吴中谣有“乾隆宝，增寿考，乾隆钱，万万年”之语。一时辅佐之臣如鄂文端尔泰、杨文定名时、朱文端轼、赵泰安国麟、史文靖贻直、孙文定嘉淦皆理学醇儒，见识正大，故为一代极盛之时也。
　　◎圣祖识纯皇
　　纯皇少时，天资凝重，六龄即能诵《爱莲说》。圣祖初见于藩邸牡丹台，喜曰：“此子福过于余。”乃命育诸禁庭，朝夕训迪，过于诸皇孙。尝扈从之木兰，圣祖枪中熊仆，命纯皇往射，欲初围即获熊之名耳。纯皇甫上马，熊复立起，圣祖复发枪殪之。归谕诸妃嫔曰：“此子诚为有福，使伊至熊前而熊立起，更成何事体？”由是益加宠爱，而燕翼之贻谋因之而定也。
　　◎西苑门习射
　　乾隆初，上每月朝孝圣宪皇后于畅春园者九，因于讨源书室听政。己巳秋，天气肃爽，上乃习射门侧，发二十矢，中者十九，侍从诸臣无不悦服。齐侍郎召南曾纪以诗，上赐和其韵，即命镌诸壁上，以示武焉。
　　◎杀讷亲
　　上即位初，以果毅公讷亲为勤慎可托，故厚加信任。讷人亦敏捷，料事每与上合。以清介持躬，人不敢干以私，其门前惟巨獒终日缚扉侧，初无车马之迹。然自恃贵胄，遇事每多刻，罔顾大体，故耆宿公卿，多怀隐忌。戊辰春，金川蠢动，张制军广泗率兵攻之，因其地势险阻，不获克捷。上命讷往为经略。讷自恃其才，蔑视广泗，甫至军，限三日克刮耳崖。将士有谏者，动以军法从事，三军震惧，极力攻击，多有损伤。讷自是慑服，不敢自出一令，每临战时，避于帐房中，遥为指示，人争笑之，故军威日损。有三千军攻碉，遇贼数十人哄然下击，其军即鸟兽散。上知其不足恃，然欲其稍有捷音，然后召还，以全国体。讷乃毫无举措，惟日乞增兵转饷，至有欲乞达赖喇嘛、终南道士为之助战之语。上大怒，立褫其职。初尚令其往塞外效力，后因其匿败事闻，立封其祖遏必隆之刀，即于中途斩之。故众皆悚惧，每遇战伐，无不致命疆场，罔敢怀苟安之念也。
　　◎平西域
　　乾隆初，既命傅阁峰尚书鼐等与准噶尔议和，互通市易。甲子岁，噶尔丹策零既没，不数年间篡弑相仍。辛未春，酋长萨喇尔来降，上素谙蒙古语，已悉知其篡弑之情。甲戌秋，辉特长阿睦尔撒纳款关请降，欲请兵收复四卫拉，时诸耆旧狃习辛亥败兵事，皆以不纳为便。上深悉其情，谓“天与人归，时不可失”，乃内断于衷，立主用兵（事详后卷）。三载之间，拓地二万余里，天山雪窟，无不隶我版图。其间虽有成功赏赉之费，然视往昔边防转饷，十不一二，足见上之贻谋宏远，非人臣所及也。
　　◎听报
　　上自甲戌后，平定西域，收复回疆，以及缅甸、金川诸役，每有军报，上无不立时批示，洞彻利害，万里外如视燎火，无不辄中。每逢午夜，上必遣内监出外问有无报否。尝自披衣坐待竟夕，直机密近臣罔敢退食，其勤政也若此。
　　◎重经学
　　上初即位时，一时儒雅之臣，皆帖括之士，罕有通经术者。上特下诏，命大臣保荐经术之士，辇至都下，课其学之醇疵。特拜顾栋高为祭酒，陈祖范、吴鼎等皆授司业，又特刊《十三经注疏》颁布学宫，命方侍郎苞、任宗丞启运等裒集《三礼》。故一时耆儒夙学，布列朝班，而汉学始大著，龌龊之儒，自展足而退矣。
　　◎不忘本
　　本朝初入关时，一时王公诸大臣无不弯强善射，国语纯熟。居之既久，渐染汉习，多以骄逸自安，罔有学弓马者。纯皇习知其弊，力为矫革，凡有射不中法者，立加斥责，或命为羽林诸贱役以辱之。凡乡、会试，必须先试弓马合格，然后许入场屋，故一时勋旧子弟莫不熟习弓马。金川、台匪之役，如明将军亮、奎将军林皆以椒房世臣用命疆场，一代武功，于斯为盛。上尝曰：“周家以稼穑开基，我国家以弧矢定天下，又何可一日废武？”再满洲旧族，其命名如汉人者，上深厌之，曾谆谆降旨，不许盗袭汉人恶习。曾有“汉人以钮钴禄氏为郎者盖鄙之为狼”之谕，言虽激切，亦深恐忘本故也。
　　◎重读书人
　　上虽厌满人之袭汉俗，然遇宿儒耆学亦优容之。鄂刚烈公容安不谙国语，上虽督责，然厚加任使，未尝因一眚以致废弃。国太仆柱习为迂缓，当较射禁庭，国褒衣大冠，侍卫有望而笑者，上曰：“汝莫姗笑，彼为儒士，今乃能持弓较射，不忘旧俗，殊为可嘉也。”其优容如此。
　　◎普免天下租税漕粮
　　上自奉俭率，深惜物力。初即位，不许街市用金银饰，禁江、浙组绣，代以刻丝。御膳房日用五十金，上屡加核减，至末年岁用仅二万余金，近侍虽告匮，不顾也。然攸关民间大计者，则豁然不计有无，西域、金川用兵至一万万零四千余两，河工、海塘以亿万计。曾于丙寅、丁酉、乙卯普蠲天下正供租税三次，辛卯、庚戌、丙辰普蠲五省漕粮四次，每举率以亿万计，而上初不为之吝惜也。
　　◎善待外藩
　　蒙古生性强悍，世为中国之患，虽如北魏、元代皆雄起北方者，然当时柔然、海都之叛未尝罢绝。本朝威德布扬，凡毡裘月之士，无不降服，执殳效顺，无异世臣。纯皇恢廓大度，尤善抚绥，凡其名王部长，皆令在御前行走，结以亲谊，托诸心腹，故皆悦服骏奔。西域之役，如喀尔沁贝子扎尔丰阿，科尔沁额驸索诺木巴尔珠尔，喀尔喀亲王定北将军成衮扎布、其弟郡王霍斯察尔，阿拉善郡王罗卜藏多尔济，无不率领王师，披坚执锐，以为一时之盛。其子孙亦屡登无仕，统领禁军，以为夸耀。故上宴蒙古王公诗注“其令入宴者，率皆儿孙行辈”，其亲谊也若此。故上崩时，诸蒙古部落皆蹙踊痛哭，如丧考妣，新降都尔伯特汗某，几欲以身殉葬，其肫挚发于至诚，不可掩也。
　　◎土尔扈特来降
　　准噶尔本元太尉也速后（与徐达战于通州，见《明史》）。以元纲不整，遂遁居伊犁，分四部落，曰卫拉特，曰都尔伯特，曰和硕特，曰土尔扈特，各立可汗以为辅车之计。后土尔扈特部落以噶尔丹不道，故率本部落迁入俄罗斯，彼国以其愚戆，时加欺凌，大兵既定伊犁，威布遐迩，土尔扈特部长闻之曰：“吾侪本蒙古裔，今俄罗斯种类不同，嗜好殊异，又复苦调丁赋，席不暇暖。今闻大皇帝普兴黄教，奚不弃此就彼，亦良禽择木智也。”遂率其全部涉河而归，绕道行万余里始达哈萨克。失道入行郭壁，复毙数万人，抵边者十之三。上闻之，命舒文襄公摄伊犁将军篆，往为安置。或疑其中有叛人舍楞，请上勿纳。上曰：“远人来降，岂可扼绝？况俄罗斯亦大国，彼既弃彼而南，而又挑衅于此，进退无据，黠者必不为也。”舒既抵边，察其心实恭顺，乃受其降，厚加抚绥。彼既穷窘欲绝，今获意外之惠，乃诚心感化，然后四部落皆为我大清有也。
　　◎书无逸
　　上于勤政殿间御书《无逸》一篇以示自警。凡别宫离馆，其听政处皆颜“勤政”，以见虽燕居游览，无不以莅政之要。后暮年少寝，乃默诵《无逸》七“呜呼”以静心。见御制诗注。
　　◎不用内监
　　自世祖时，殷鉴前代宦官之祸，乃立铁牌于交泰殿，以示内官，不许干预政事。纯皇待之尤严，稍有不法，必加楚。又命内务府大臣监摄其事，以法周官冢宰之制。凡有预奏事者，必改易其姓为王，以其姓众多，人难分辨，其用心周详也若此。有内监高云从素与于相交善，稍泄机务，上闻之大怒，将高立置磔刑，其严明也如此。
　　◎翻译
　　上夙善国语，于翻译深所讲习。然尝谓：“国初惟以清语为本，翻译为后所增饰，实非急务。”故屡停翻译科目，自戊寅至戊戌凡二十年未尝举行。后阿文成公桂因旗籍出身无所，始奏请开翻译乡场，以勉旗人上进之阶，然非上之意也。
　　◎不喜朋党
　　上之初年，鄂、张二相国秉政，嗜好不齐，门下士互相推奉，渐至分朋引类，阴为角斗。上习知其弊，故屡降明谕，引宪皇《朋党论》戒之。胡阁学中藻为西林得意士，性多狂悖，以张党为寇仇，语多讥刺。上正其罪诛之，盖深恶党援，非以语言文字责也。故所引用者，急功近名之士，其迂缓愚诞，皆置诸闲曹冷局，终身不迁其官。虽时局为之一变，然多获奇伟之士，有济于实用也。
　　◎至诚格天
　　纯皇敬天法祖，乾健不息，践位六十年间，命亲臣代郊者二，余皆亲襄祭祀。己卯夏旱，至六月不雨，上亲自斋宫步祷圜丘，未竟日，甘{澍}大沛。壬子夏，旱既甚，上宣召九卿科道，召对于勤政殿，下罪己诏，言本朝并无强藩、女谒、宦官、权臣、佞幸之弊，惟土木繁兴，引为己责，命群臣直言以匡救其失。是日申酉时即雷雨大作，四郊沾足。又丙辰、丁巳间邪匪叛乱，糜烂川、楚三省，上于内寝设几，夜间叩祷吁天，求延国祚，故逆氛日渐孱乏，以底灭亡。
　　◎友爱昆仲
　　上即位后，优待和、果二王，每陪膳侍宴，赋诗饮酒，殆无虚日。然必时加训迪，不许干预政事，保全名誉。和恭王少时骄抗，上每多优容。尝命王监试八旗子弟于正大光明殿，日已晡，上尚未退朝，恭王请上退食。上以士子积习疲玩，未之许，王激烈曰：“上疑吾买嘱士子心耶？”上怡然退。傅文忠责王曰：“此岂人臣之所宜语？”王始悔悟。次日免冠请罪，上方云：“昨朕若答一语，汝身应粉齑矣！其言虽戆，心实友爱，故朕恕之。然他日慎勿作此语也。”友爱如初。果恭王因救火迟误，复交通外吏事发，上惟绐戍其宾客，降王为贝勒，事不深诘，以保全之。王惭恧病发，上往视疾，执手痛曰：“朕以汝年少，故稍如拭拂以格汝性，何期汝愧恧之若此？”即日复王爵，慰谕者再，其厚待天性也若此。
　　◎孝亲
</div>
    <div class="pagination">
<span class="current-page">1</span><a href="啸亭杂录_page2.html">2</a><a href="啸亭杂录_page3.html">3</a><a href="啸亭杂录_page4.html">4</a><a href="啸亭杂录_page5.html">5</a><a href="啸亭杂录_page6.html">6</a><span>...</span><a href="啸亭杂录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
