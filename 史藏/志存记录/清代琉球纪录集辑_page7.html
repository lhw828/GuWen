<!DOCTYPE html>
<html>
 <head>
  <meta charset="utf-8"/>
  <title>
   清代琉球纪录集辑 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代琉球纪录集辑 - 第 7 页/共 11 页
  </h1>
  <div class="content">
   二十九日（壬午），浙闽总督玉德奏：琉球遣正议大夫梁焕来迎册使，已到闽；奉上谕：『册使远涉重洋，其乘坐船只，自应妥为预备。且现在洋面，未能一律宁静；着传谕玉德饬令地方官将赵文楷等所需船只预备稳妥，并派拨弁兵小心护送，俾其遄行无阻。钦此』。同日，奉上谕：『沿海地方崇奉天后，仰承灵佑昭垂，历征显应。溯查乾隆二年加增神号四字，嗣于二十二年、五十三年两次各增四字。现在各洋面巡缉兵船及商船往来均赖神力庇佑，着该衙门再议加增四字；并着翰林院衙门撰拟祭文，即交此次册封琉球正使赵文楷齎往福建敬谨致祭。钦此』。于是内阁拟进钦定四字曰「垂慈笃祜」，翰林院撰拟祭文。
　　〔二月（己卯）〕二十四日（丁未）五更，具摺恭请圣训。巳初，蒙召见干清宫西暖阁，敬承天语体恤小邦，不胜悚惕！
　　二十六日，偕介山赴礼部祗领诏敕、恤赐、龙节、仪仗等件，逐一验看，谨送正使寓奉安中堂；惟御书未经用宝，移知兵部驿递闽省。是日，兵部发下勘合，照寻常一品服例填写，与礼部所题跟役名数不合，途中恐致累；而兵部惮于检举，且恐误行期，累自此始矣。
　　二十有八日（辛亥）黎明，设香案，望阙谢恩毕。午刻，拜辞老母，由米市衚衕起程，转横街出轿子衚衕；不由菜市口者，俗有所忌也。介山寓彰仪门大街，亦于是时起程。先奉诏敕付武弁负之前行，罩以黄盖；仪仗后之，节后之，赏恤诸物又后之，正副使又后之。坐软舆，舁者八人，前负弩者一人、带刀者一人，后执坐枪者二人、步行扶舆者四人。余人管理官私物，各有专责。出彰仪门，五里至普济堂。同乡检讨杨萃中（祖纯）、户部杨松崖（彦青）、周梧庭（维垣）、吏部崔君永福、刑部张安亭（学潮）、工部刘芳皋（濖）、广东增城营守备唐君文才、候选县令孙君光先、韩君海、宁波太守侄平山（坦）饯于堂之正庭，同年给事中邵楚帆（自昌）、编修吴衣园（裕德）饯于堂之门内，礼部谢芗泉（振定）率其同馆门人饯于堂之西厢，各进三觥。未初别，酉正宿良乡县同节驿；设香案，奉安诏敕毕——以后日常为例。县令赵君宣霖来谒——江西南丰人。介山别居一馆，相去不数武，饭后过谈。是日，惟午时晴；出门选吉时，或其验也。
　　二十九日（壬子），阴，大风。介山从客三人，王君文诰、秦君元钧、缪君颂；余从客一人，杨君华才：俱于昨夜至，早起同行。过窦店，不憩。申刻，宿涿州涿鹿驿。
　　三月朔日（癸丑），晴。过张桓侯祠，不入。六十里，新城县分水驿，食。经白水沟沿堤行七十里，宿雄县归义驿。明云间陆应阳「广舆记」载：『雄县有大雄山』；余往来数次，未之见。县令冯君瑛来谒，问之；对曰：『不惟县治无山，即附郭亦无山』。则陆记未足信，疑金人并归义入归信，非复周显德时故州矣。是日，午后大风。入传舍迎送，始闻炮。
　　初二日（甲寅），大风，晴。卯刻行，弥望皆水，道通一线，曲折如盘蛇。十里达赵北口桥，十二洞，舟俱泊桥东；俗谓之「燕南赵北」，疑即瓦桥关。三十里至鄚州，又四十里宿任邱县鄚城驿。未刻，介山过谈，同寄第一封家书。
　　初三日（乙卯），阴，大风。行七十里，宿河间瀛海驿。府为京师之南府，天下之津途。陂泽沃衍，宜耕植；滨海盐运，军府所资：燕南重地也。太守姚芝佃（梁），学问人品，海内钦慕，有古大臣风。先为广西廉访使，为巡抚孙公永清劾，改部郎，转侍御。今年正月，皇上特简为河间太守。询以风土、人情，了如指掌；要地可谓得人矣。途中见麦三寸许，望雨甚切。
　　初四日（丙辰），阴，大风。行六十里，献县乐城驿；食。县治，唐始移此；不惟非河间献王旧封，并非汉乐城县故地。故县，在今县东南六十里；献王封邑，在今县东南九十里，所谓「景城废县」也。天下邑治，历代屡移；执旧名而求之，百不得一矣。又十里，交河县富庄驿；宿。是夜雪，麦苗得此，不啻膏雨。
　　初五日（丁巳），大雪。行四十里，阜城驿；食。县当南北冲，非汉故城。县令张绿溪（文旐）来谒——河南灵宝人，己酉进士。途中遇同乡邓尉以伊护饷至保阳，立谈片刻。又五十里，宿景州东光驿——本■〈艹修〉县故治，地形四通，古齐、赵界。与介山约游董江都祠，日暮不果。
　　初六日（戊午），晴，寒甚。行三十五里，刘智庙；食。庙名不知所起——按明正德中，马申锡驻桑儿园招流贼刘六等，刘应招而至；或即以此得名，而土人讹为刘智邪！又二十五里，宿德州安德驿——本汉平原郡安德县故治；运河出城北，浮舟为梁，闻山东粮艘将次出境。是夜，寄二封家书。
　　初七日（己未），晴。行四十里，曲路；食。沿途雪消麦茂，麦秋有望矣。又四十里，平原县桃园驿；宿。是夜，经行有所谓黄河沿者。按「唐志」德州有张公故关。孔颖达曰：『平原县六十里有张公故城，城东有津，俗名张公渡——即平原津；战国时齐之西境，以河为界，此即黄河津济之所』。今河久失故道，津已堙而名尚在；父老相传有可以征古者，此类是也。县令刘东堂（怀清）来谒——陕西华阴人，丁酉举人，与凫塘乡试同年。询以风土、人情、地方利弊，答云：『平原素不产棉，而男女多贸自他郡，以织为业。到任后，访知县中有卤地数顷，不能种五谷，试令种棉，乃大获；民皆仿行。近出棉不仅供一县之用；山东素多卤地，得此法通行，一省可无旷土矣』。又云：『乾隆五十七年，岁大饥，民之流亡未归者甚众；所遗田地二百余顷，民不敢种，因为代募佃户耕种』。既不欠粮、又不弃地，亦善政。县有颜鲁公及先主祠，盖以鲁公常守平原，先主曾为平原相也。鲁公祠内有文文山吊鲁公诗碣，前明人补书。从客强记其韵以归，因和之；惜未得录全文。
　　初八日（庚申），曙。行五十里，禹城县刘普驿；食。县令潘君汉来谒——大兴人，庚子进士。又五十里，宿齐河县晏城驿，店陋甚。济南太守德垕生遣使持札问起居——德，汉军人，余戊戌同年。闻其廉静寡欲，有守有为；重其人，即为书答之。
　　初九日（辛酉），晴，骤热。行三十里，齐河县；食。县令柳世珍来谒。又二十里，杜家庙；小憩，热甚。又十里，潘村。从此步步入山，路多滑石。又三十里，长清县崮山驿；山多柏，层植而上，颇可观。县令徐竹亭（绍薪）来谒——乙卯岁，凫塘典试山左，竹亭为分校，闱中有唱和诗；直隶永平府人，学者也。申刻，家人董祥患中风，移时卒。余此行，详颇得力；中道而逝，为诗哭之。星家言：奴仆星，有得力、不得力之数。余前有二仆曹玉、纪陞，颇勤慎，皆早死；今祥又如此：岂真命邪！以五十千钱购一棺敛之，寄殡萧寺；差回，当令归葬。
　　初十日（壬戌），阴。介山来，言先行；余视董祥殡出，乃发。山行颇难，肩舆始加牵。五十里，长清县长城驿；食——俗名万德店，路旁柳青矣。午刻，雨，不能望岱。又四十里，新店；小憩。又四十里，宿泰安府泰安驿。太守李松云（尧栋）公出；泰安令舒君辂来谒，与商岱顶进香事。是日，斋，约介山来早登岱。
　　十一日（癸亥），辰刻微雨；决意登岱恭谒碧霞元君祠，以天后明末时曾封「碧霞元君」故。出馆，先于岱庙进香。雨转大，狂风倒人，客皆中道返。限于王程，不能待晴，于遥参亭元君像前礼拜。时进香者日常数万人，庙中排列肆市，百物粗备；菜石为尤多。庙东炳灵宫前，汉柏五本。西北隅一本二株，临西一株为火所焚，焦中而枯外，异于甲辰、甲寅两度所见；乃叹松柏亦有劫。入午，风雨转盛，仍宿故馆。夜，寒甚。
　　十二日（甲子）清明，阴，大风。山行四十里，崔家庄；食。见徂徕山尽白头，始知昨夜之雨在山已成雪；而所谓「徂徕之松」，杳不复得矣。又四十七里，宿新泰县羊流驿——晋羊叔子故里也。是日，五渡汶水；水环山流，人截山行，民夫捧轿以渡。谚云「娥子抬青虫」，颇类此景，盖民夫皆有雇钱也。壁间见北平何琴立题壁诗，饶有风致；走笔和之。旁又有悟真题其后，亦有致；惜未知其姓氏。
　　十三日（乙丑），晴。山行五十二里，新泰县新泰驿；食。县令狄君芬来谒。又二十里，过嶅阳，嶅山在焉。前过小村，问新甫山不得；有一秀才东指曰：『即此山，俗名莲华。其西则龟山、蒙山，联络而南；蒙阴县在其麓』。又四十里，宿蒙阴驿——亦名保德驿。县令范君晋来谒。沿途见道路修理、沟渠浚治，其良吏乎！晚食饼，粥甚甘。
　　十四日（丙寅），晴。山行六十里，沂水县垛庄驿；食。见题壁有「嶅阳晓发」诗，款曰「秀峰」，不知何姓氏。又有「古越陆耐庵己未冬月十九日题壁」，颇能道眼前景；又见何琴立题壁五律一首。再行二十里，有坊曰「琅琊古郡」，后题「兰山令祁恕士新建」。连日逐沂水、傍蒙山行，颇有山水趣。又二十里，宿青驼寺。土人云：『佛刹有青石驼，蹄腹陷于土，惟头及鞍尚可辨』；或系大家墓道物。然驼之设于墓道，制亦未为久远。
　　十五日（丁卯），阴，微风。山行五十里，过沂州徐公店驿，至伴城食。山于此尽，平郊麦苗较茂。又五十里，宿沂州府沂州驿——州南连淮、泗，北走青、齐，最为兵冲；诚南北之咽喉也。首县为兰山；地无此山，即艾山而别名。太守洪桐生（梧）、兰令祁君恕士皆余故友，在京时尚相过从，桐生又系同馆；即日招饮，依依如骨肉。桐生以诗画扇并诗刻香墨见惠，诗四首皆佳，末首云：「送君亭馆似劳劳，已约归程候节旄」；意尤可感！
　　十六日（戊辰），大风。行二十八里，沂州李家庄驿；食。有山亘于东，陂陀长远，势如长堤，若马首之低昂；土人指曰：『马陵山也』——或曰「即古琅琊山」。又六十五里，郯城县郯城驿——去县尚十里。县令周君履端来谒，托寄三封家书。是夜，雨。
　　十七日（己巳），阴，大风。巳刻，雨，麦益畅茂。路滑甚，舍舆而骑。郯城红花埠驿，食。驿为山左、江南界，街长三里许，尽茅店，屋绝少；恐赏物为雨所湿，遂宿焉。是日，见道旁密种皁角树。树既多刺、实又不可食，可避人马之扰；道旁有田园者，可取以为法。
　　十八日（庚午），阴。路泞甚。骑行六十里，宿迁县峒峿驿；食。食后，即登马陵山；见落马湖水势浩荡，不辨涯际。又六十里，宿迁县钟吾驿；宿。是夜，介山于亥初始到；行李车陷于泥，去驿四十里，野宿——俗谓之打野盘。
　　十九日（辛未），阴。候车不至。骑行五十里，桃源县古城驿；食——俗名新安集。堤行又六十里，宿桃源县桃园集——俗名重兴集。令曹君松篁来谒——丙辰进士，乡试乙卯与大儿胡垲同年，有器局、才具。询知地方情形，地瘠民贫，多受水害。余从红花埠至此，见瓦屋绝少，所言良不诬。是日，介山未至；因不惯骑马，为泥泞阻滞矣。
　　二十日（壬申），晴。欲候介山至；恐留住多扰，遂留札先行。约行二十里，不见鱼沟；询知顺堤行，乃直至王家营道，为引道者所误。又行四十里，宿清河县清江驿——俗名王家营。日暮，始得食。堤上望洪泽湖，水势甚阔。馆舍新造，宏敞可容百人；馆后有余地，植樨柳八株成荫，大可纳凉。
　　二十一日（癸酉），晴。留住，候介山。以「纪恩」「留别」诗刻寄漕督铁冶亭（保）——余庚寅同年也。灯时，铁公和诗至，并寄其「纪恩」诗诸刻。慕其速，亦即依韵和交来使；有句云：「能饱军民是此官」——盖规之也。戌刻，介山行李及从客至，闻介山宿鱼沟。
　　二十二日（甲戌），晴。介山至，因同过黄河，至清江浦。县令备船甚多，仅用大舟二、小舟一，余令遣去；奉安诏敕毕，遂登舟。河督吴崧圃（璥）来恭请圣安——余戊戌同馆、同年，叙旧言欢；随答拜，言治河通运事极有条理，合龙定有日矣。留余饮，余以戒酒固辞；归舟后，承惠蟒衣、纱紬、酒脯等物。入暮，检讨韩君鼎晋自川来，过访；言故乡宅为贼焚，奉太夫人并眷口入都供职。因即邀介山过舟，同食。平山太守侄亦于是日登舟。夜深，不得晤。
　　二十三日（乙亥），晴。介山从客不戒于盗，停舟访缉；余先解缆过关。沿河粮船络绎，尽江南帮。申刻，介山至，同泊山阳县淮阴驿。淮安阻淮、凭海，控制山东，自古依为重镇。漕督铁公来恭请圣安；旋招饮署中，戌刻归舟。
　　二十四日（丙子），晴。午刻，东南风大，恃犁以行。犁木身铁觜，系缆于鼻，以杀风力；随耕随移，二人专主之。八十里，泊宝应县安平驿，漏三下矣。舟中登仓以望，白马湖漾其西北、广洋湖荡其东南，水光接天，树影浮沈，景最清远；暮景尤可爱。署县令方君观鲤来谒。
　　二十五日（丁午），晴。风如故。感风畏寒，闭东窗；又不敢立船头远望，殊闷闷！行四十里，已昏黑；风转大，去高邮四十里泊。
　　二十六日（戊寅），阴，东南风仍大。午刻，至高邮州界首驿——以州北有界首镇也。沿堤多斗门，为宋转运使吴遵路遗制。州介扬、楚间，岸峻而水深狭；薮泽环聚，易于控扼。过州不泊；行三十里，泊露筋祠前盂城驿。宋州人秦观诗曰：『吾乡如覆盂，高据堤楚脊；环以万顷湖，黏天无四壁』。故高邮亦曰盂城。
　　二十七日（己卯）榖雨，雨。风转顺，过邵伯湖——湖为晋谢安筑，民思其德，比于邵伯，故名。州境湖■〈氵义〉最多，樊梁、新开、甓社，号三湖；益以平、阿珠湖，又号五湖。蒋之奇诗又云：『一十六湖水，所瀦而扬州』。境又有艾陵、雷塘等湖陂；盖其上有七十二涧，至此尽瀦为湖，经官河入于江。午刻，泊扬州江都县广陵驿，计行百有十里。盐政书公鲁来恭请圣安，都转曾公燠遣人起居。江都、甘泉二令来谒，未见。山长冯鹭亭编修（集梧）过访，知谢公榕生尚健，年八十七矣——壬戌进士，与石亭伯同年。饭后，登岸答拜，皆未见；惟谒见谢公，以其为父执年老家居，于公事无嫌避也。是夜，东风大。
　　二十八日（庚辰），晴。东风仍大，不能渡江。鹭亭邀介山同游平山堂，同年吴杜村郎中（绍浣）偕行；减从人、屏官隶，驾一叶舟、荡三尺桨，搜奇选胜，穷僻探幽；目极园亭花木之妙，耳饱松竹禽鸟之声。芍药初开，海棠将谢；或坐茂林而饮，或荡兰桨而歌：优焉、游焉，乐难名状！少顷，至平山堂，舍舟而登其巅。俯瞰扬州，枕江臂淮，为转输之咽喉、湖海之襟要，诚东南一大都会也。相与品第五泉，尽七碗。登舟容与，且行且酌；林间灯出、岸上炬来，乃不得不归耳，而坐客皆陶然矣。
　　二十九日（辛巳），晴，东风仍大。杜村招饮，出所藏黄山榖书太白诗墨蹟——龙蛇飞舞，迥非石刻可比。又观赵子昂墨蹟十札，真迹可爱；又宋搨李北海书云麾将军碑，精神满足，所谓减真迹一等者。六一先生云：『物常聚于所好，而常得于有力者之强』；信然。酉刻，归舟。
　　三十日（壬午），阴，东风如故。渡江之心甚急，而舟人阻之。观察李公奕畴以督粮过维扬，询知粮艘得数日东风，尽过江；是大可庆，余小住有名矣。移时，江宁孙方伯曰秉因验工过访，谈利弊，了然于心；能见之躬行，真有为者。窃惟察吏之法，不在察察为明，亦不在毛举细事；大吏果廉而有为，属吏廉能者举之、贪酷者去之，人心勉为良吏，自能调剂得宜：方伯殆其人也。方伯为雨村同年、观察为旧日同馆，宜不容辞，故见之；且彼过客，无干谒事也。
　　四月朔日（癸未），日食。孙方伯邀游平山堂，固辞，乃已。时东风稍息，遂解缆。四十里，至瓜洲，风逆不能渡。洲为扬子江砂碛，状如「瓜」字，谓之瓜埠洲，亦曰瓜步洲。南有城，宋干道四年筑；今谓之瓜埠城。由西以望，有山绵亘四十余里，曰蜀冈；即平山堂所踞也。「尔雅」：『蜀，独也』。凡山之独立无依者，似皆可名「蜀」，不必尽通蜀也。然扬州自邵伯埭以南，冈阜连亘几数百里，山又非独立；或谓之广陵冈——亦曰西山，为得其实。入夜，江声甚沸，不能寐。
　　初二日（甲申），晴。卯刻，渡江。披衣起，细审北固山势，上接钟山、下临海口，东南保障，是称天堑。金山、焦山，如螺浮江面，以束海潮之势；真形胜地也。辰刻，入京口——因山为垒，控扼大江，三吴襟带，为最险要。巳刻，泊京口驿，副都统阿公玉什来恭请圣安。随解缆，过丹徒镇——镇即汉县治，土人犹谓之「丹徒旧县」。行五十里，去丹阳二十里泊。
　　初三日（乙酉），晴。辰刻，抵丹阳县云阳驿，风顺不泊。六十五里，奔牛镇。未刻，雨。申刻，泊武进县毘陵驿。县令周石云（宗泰）与余至交，十年不见，随招饮；丑刻，归舟。
　　初四日（丙戌），晴。行九十里，泊无锡县锡山驿。约介山同游慧山——山在县西五里，其东一山，即锡山；泉曰慧山泉，陆羽所谓第二泉也。邱壑大好，有石曰「美人」，亦有天致。薄暮，游秦园。园以石胜，引泉流径右，■〈浮虎〉■〈浮虎〉有声。惜黄昏，未能得其要领；列炬映崖壑，深黑可怖，乃弃之而去。
　　初五日（丁亥），阴。行四十五里，风逆，暂泊五台山；山有道观，颇清静。午后，强行三十里，泊苏州府姑苏驿，织造全公德来恭请圣安。闻王梦楼先生在号船，因访之。以梦楼曾从全公至琉球，可资考问；又系雨村房师，礼宜进谒——号船者，乃备运铜铅、兵粮之船；闲泊时，人即赁为旅舍，便于旅店。夜，大雨。是日，谒见少詹钱竹汀前辈（大昕），承赠金石文跋十九卷。
　　初六日（戊子），大雨。藩、臬各官来谒，辞不见。江苏自岳公起为抚军后，政尚清静，非复前此繁华气习。岳公真能勤俭率下，为封疆大吏中不多得；惜有目疾，未得晤，心窃敬之。是日，五柳居印得「六书故」百部送至——板为余乾隆四十九年旧刻，寄藏五柳书肆者。
　　初七日（己丑），大雨。舟不得行，闷甚。
　　初八日（庚寅），晴。五更，解缆。行五十里，小泊吴江县松陵驿——驿去县城尚十里。又二十里，黎里镇——俗名八尺湖。乌镇同知龙君度昭运饷至京都，过舟相访；谈往事，为之慨然！又二十里，平望驿；泊。
　　初九日（辛卯），晴，风。行五十五里，泊嘉兴府西水驿。介山约游烟雨楼——楼在城南八里鸳鸯湖中，一名南湖。时菱叶尚小，居民界以竹竿，颇败湖景。楼后有小园，亦有奇石异卉。归路，便访冯孟亭前辈（浩）并其子星实（应榴）——皆致仕家居，富有着作。孟亭有「李玉溪诗集补注」、星实有「东坡诗集补注」，极典核；并承见惠。酉刻，归舟。
　　初十日（壬辰），阴。风逆，行五十里，泊石门县皁林驿——旧名皁林镇、亦名皁林市。市南有寨，元将路成营垒尚在。县故名崇德，本朝易以今名；以地有石门镇也。
　　十一日（癸巳），晴。行七十里，至塘西——即官塘河。浙江阮芸台中丞（元）并司、道皆遣人起居。中丞具有启，意甚厚；亦以启答之。又二十五里，泊横塘，去北新关五里。
　　十二日（甲午），晴。平山来舟话别，将之海宁任。辰刻，过关，泊武林门外。将军范建庵（建中）、织造延俭宜（丰）、抚军阮公、署方伯秦小岘（瀛）、署廉访张穆庵（映玑）、观察达袁二公俱于武林门内官廨恭请圣安。龙亭、仪卫皆修整，过营门，军伍排队跪迎，颇严肃。适武林巷公馆，奉安诏敕毕，中丞以下毕集，各寒温而去。
　　十三日（乙未）立夏，晴。中丞邀游西湖。巳刻，偕介山出钱塘门；先趋圣因寺，敬谨叩拜圣祖仁皇帝、高宗纯皇帝牌位毕，随游六一泉。步行至花神庙，泛舟金沙港，因访宝林上人。上人善画，以墨梅二联见赠；同游湖心亭，早食。由漪园至净慈寺，沐浴；便访小颠上人于万松山房——芸台新题额曰「七代诗僧精舍」。赵生西垣（晋）旧受诗于余，今在精舍肄业，因与同游小有天园。湖上诸胜，皆余旧游，已详载「南游记」。申刻，入城，将军、织造、中丞公饯于中丞署。
　　十四日（丙申），晴。往拜敷文书院山长王兰泉先生（昶）——先生学有渊源，为海内闻人；致仕十余年，精神尚健，惟耳聋，是亦老人寿征。从客杨生病痢已两日，昨夜众人来告；因以验方与之，一服而愈。午后，司、道公饯于藩司署；以斋戒辞。
　　十五日（丁酉），晴。卯刻，偕介山恭诣天后宫致祭，中丞陪祭。祭毕，同出钱塘，泛舟至金沙港；登舆，趋上天竺进香，遂观梦泉。归游下天竺，观三生石。复游飞来峰，石如悬磬，圆峰倒坠，九天云垂。小憩冷泉亭。便游灵隐，斋食于僧舍。食后，即游龙井。西湖之山石，以飞来峰为最；水石，以龙井、三生石为最；竹，以云栖、韬光为最；邱壑，以小有天园为最：余已八度来游矣。是日，兰泉先生招饮；至则，冯玉圃给谏（培）、潘兰坨侍御（庭筠）先在座——皆余戊戌同年，归田不出，教读为业，具有高致。酉刻，入城。祝杏南茂才（志箕）来——余庚寅座主止堂先生之子，将附舟至衢。
　　十六日（戊戌），晴。招饮湖上旧游于万松山房。食后，出涌金门，访玉圃于崇文书院，不遇。放舟至码头，登独秀峰，介山亦随至。同饮者，处士朱清湖、彭何春（树琪）、沈理堂（本义）、张秋江（浚）、上人小颠（际祥）、道士沧烟、茂才赵西垣、祝杏南，皆文士、高人逃于诗酒者；惟山右宋芝山孝廉偶客游于此，亦余旧好。酒酣，各以诗赠。芝山复以宋朝张即之墨蹟见贻，云「即之没为水神，持以渡海，可靖风涛」；厚意良可感！酉刻，入城。是日，寄第四封家书。
　　十七日（己亥），晴。奉诏敕至钱塘江登舟，中丞诸公送于凤山门外。巳刻，解缆；逆风行五十里，泊渡船埠。
　　十八日（庚子），微雨，风顺。乘早潮，行四十里；卯刻，至富阳县会江驿，不泊。又乘风行百里，过桐庐县桐江驿；又十五里，泊。
　　十九日（辛丑），微雨，风顺。二十里，富春山——一名严陵山；有二石高数百丈，土人号为「子陵钓台」。其下曰严陵濑，濑上有子陵庙。泊舟，与介山同登。庙前碑碣十余丈，半苔蚀，不能卒读；有明庄一俊、范徕诗碣尚可辨正，复不佳。自桐君山而西，两峰山势蜿蜒如蛇，对走于平原之上；一水中流，秀壁双峙，不减重庆三峡。其下有泉，则陆羽所品为第十九泉也。钓台对岸曰白云原，相传下有芦茨溪，为唐方干隐居幽地；合配高人也。过七里滩，风顺；七十里，过建德县富春驿。署太守方公应选偕县令来，辞。又行十里，泊。
　　二十日（壬寅），微雨。行新安江上，清澈可爱；太白所谓「新江清若空」者是也。十五里，至胥口溪——名大洋滩。水急，恃纤以行；人肩一绳，异于他所。又三十五里，白沙渡——新安渡口也。又二十里，泊许埠，去兰溪二十里。
　　二十一日（癸卯），微雨。过縠水驿，不泊。又四十五里，大雨，裘家堰泊。
　　二十二日（甲辰），雨。行四十里，过龙游县停步驿十里，泊。
　　二十三日（乙巳），雨，风顺。行八十里，泊衢州府西安县上杭埠驿；驿程，例于此陆行。总兵英公海来恭请圣安。蒋培元观察（继晖）、朱静斋太守（理）、县令许君执中来，与商登岸事；言水大，舟可至清湖，便于陆路。因乘原舟再行，即解缆。行二十里，泊。连日舟无停时，不暇登览；然雨中看山，清境独绝。
　　二十四日（丙午），风顺。水急滩多，舟行沙石上，辗如雷；绝类撞江舟景，而险过之。去江山县三十里塔溪，泊。
　　二十五日（丁未），阴；巳刻，微雨。过江山县，不泊。县令黄君天益来谒——蜀人，余庚寅乡试同年也；人诚实俭朴，亦有守者。又行十五里，泊清湖镇。
　　二十六日（戊申），晴。介山以前途山路崎岖，馆舍甚狭，因让介山先行。寄第五封家书。
　　二十七日（己酉），阴。与杏南别。行三十五里，过江郎山，石峰三片，高插云表；适云覆其顶，未见全面，然山态转奇。食后，步步入山。过苏岭，道义上人来迎，遂小憩。壁间多名人题咏，前使海山先生有五绝一首；走笔和之。此外，如庄公培因、德公保、褚公庭璋、庆公霖，皆海内诗人也。登窑岭，路转峰腰，与缙云桃花岭谿壑无异。又四十里，宿保安驿。
　　二十八日（庚戌）小满，晴。上仙霞岭；山顶有关，无戍卒——或曰即古泉山。周围百里，皆高山深榖。凡登三百六十级，历二十四曲，长十里；两浙之襟束、八闽之咽喉也。汉朱买臣云：『南越王居保泉山，一人守险，千人不能上；剑阁而外，此其匹也』。惟石径平铺，无梯级，异于栈道。半岭，先有关帝庙，可小憩；壁上多题咏。恒浴上人亦不俗，题诗三首赠之。庙侧有泉，置亭于其唇，曰雨花庵。上有周栎园先生（亮工）木刻诗牓，句极生新；复凝思和之。三里，茶岭。又五里，小竿岭，险不及仙霞；亦有关帝庙，僧宁远俚甚，一茶而去。至二十八都，食。地势平旷，居民甚众，歧径可达衢、处诸郡。「舆程记」谓『浙、闽分疆处，地名南楼』；问土人不知，或即此。名二十八都者，以歧路所达之都计算而名之邪！食后，即登枫岭——即大竿岭异名，迤逦而陡绝，舍舆而骑。登梨岭，地宜梨——俗名五显岭，以上有五显庙也。北有小天池，取径甚幽而亭，势甚敞；僧俗恶，颇败人意。日常扃其外户，非余强启之，则此境不得入目矣。尽日仰看山、俯听泉，骑而忘苦。计行七十里，九牧宿。
　　二十九日（辛亥），晴。三十五里，渔梁；食——土人多堰水捕鱼，故曰；鱼梁山以此得名。道侧有山如船，曰船山。又四十五里，宿浦城县小关驿。浦城城环越王山上，俯瞰大江，有形胜。县令王君宗徽来谒。得介山书，知分家人由水路进；余仿而分之，仅带跟价四人，余悉遣上船。奉诏敕，由陆路进。计与介山减从陆行，所省夫价不少。问知祖舫斋抚军（之望）已抵新任，太夫人留家。余以年家子有「登堂拜母」之谊，请见；辞。
　　三十日（壬子），晴。行三十五里，过西阳岭。岭北多竹、岭南多松，昼暝晦，暑气全消。又四十里，宿人和馆驿。观察戴公求仁、赵公三元以公事之江山，因过访——赵为凫塘甲辰同年。土人以铁网然松脂代烛，颇能照。
　　闰四月朔日（癸丑），晴。行五十里，马岚；食。传舍临江，轩豁而清幽；地属瓯宁县，与建阳县地方犬牙相错。又四十五里，过石陂玉塔岭；沿乱石、大溪等滩，至营头驿，宿——旧名水吉镇驿，属瓯宁；食供建阳，大有「东家食而西家宿」意。馆后有小轩，近墙植凤尾竹，有鱼盎二；阶前茉莉二盆、香树两株，点缀俱幽。鸟语、蝶情，啾啾、栩栩：心神为之一清。
　　初二日（甲寅），晴。行四十里，七姑店；食。馆介两山间，亭依树荫，杯中时有云影往来，亦大佳境。又四十里，宿建阳县建溪驿。驿舍俯临清溪、平眺远岫，极轩敞。上游造舟为梁度人，历历如画。所经传舍，此景为最。县令赵君庭翰来谒——凫塘丁酉同年，问知朱文公祠在城西五十里，未得谒。
　　初三日（乙卯），晴。行四十里，震前；食——疑即盖竹镇。名震前者，县南有郑滩，或传写误耳。又四十里，过叶坊驿，小憩——本前明旧驿。有吉阳溪，自驿口流入西溪，溪水较大。又四十里，宿建宁府之瓯宁县城西驿，坐船从人夜半先至——驿在建溪南岸覆船山下。府治在溪北，束水襟山，为全闽屏藩；亦东南胜地也。附郭为建安、瓯宁二县，建令刘君为凫塘甲辰同年、瓯令欧阳君为余庚寅同年；与商舟行事，皆以险辞。
　　初四日（丙辰），晴。行四十里，太平驿；食。驿因太平山得名，然去山实远。又四十里，过大横驿，不宿；再行四十里，戌刻至延平府，追及介山，同宿剑浦驿。余欲舟行，而介山难之；然余惯历三峡，今且渡海，何畏于溪！乃决意登舟，介山仍陆行。少顷，延平守广公善、副将李公庆云偕南平令完君智来谒；语以来日登舟一事，完令欣然。
　　初五日（丁巳），雨。午刻，登舟，即解缆；从者稍后，遂不相及。江面甚平，特多石。凡急湍处，土人皆谓之滩；亦有梨滩、箭孔、梅花诸名，实不甚险。惟两岸乱石参差，水触石作漩，有似三峡平处。行四十里，从人尚未追及。乃买船户米一升，就盐齑一碟，与二仆同食；终日肥甘，忽得蔬食，大适口。申刻，大风雨，泊尤溪口；计行八十里。
　　初六日（戊午），晴。细玩闽江山水，粗类巴江；山平而无奇拔气、水缓而无建瓴势，而土人已谓险不可测，亦犹度仙霞者不知云栈之高、登渔梁者欲傲峨眉之峻也。行百里，泊古田县水口驿，介山犹未至。琉球迎封使梁焕来谒——黄帽阔带、衣宽博，稍通华语；问知曾充通事，入京已四次。省城将军、中丞以下，各遣官持札来起居。制军玉公德由泉州寄札，并以奏稿夹片见示。始知前大学士福公康安进剿台匪林塽文时高宗纯皇帝赐以右旋白螺，往来顺利、灵助非常，蒇事后留贮督臣署中，备渡海用；臣等此行，又蒙恩准督臣所请，赏臣等奉以渡海：仰见我皇上体恤使臣，无微不至。谨按高宗纯皇帝「御制文三集」有右旋白螺赞，注云：『每年藏中喇嘛于新正及万寿节进丹书所陈供器时，有献右旋法螺者，以为奇宝而不多见。涉海者携带于舟，则吉羊安稳，最为灵异』。臣等何人，荷蒙异数，感激涕零！
　　初七日（己未），晴。介山亦至，遂同登舟，解缆。与介山各乘一红船，水顺无风。行百二十里，过侯官县白沙驿，不泊；又行六十里，孚远驿。是日，舟中饮食皆取给闽与侯官二县。奉安诏敕，又别具一红船焉。泊处去省会三山驿二十里。
　　初八日（庚辰），晴。辰刻，抵洪山桥，闽令谭君抡、侯官令毕君所谠、海防同知张君釆五来谒。午刻，奉诏敕、赏恤登岸，舁以龙亭、彩亭，送馆安奉；庆晴村将军（霖）、汪稼门中丞（志伊）、李石渠方伯（殿图）、瞻云亭廉访（柱）、陈琴溪观察（观）、副都统札公拉芬俱来馆驿，恭请圣安。申刻，适馆。汪公遣官咨送白螺，与介山启椟，敬谨验收。其螺长五寸六分，得天地中和之数；腹圆，象太极；首尾各出二寸，由渐而削，象两仪；凡四旋而及口，象四象。螺皆左旋，此独右旋者，以阴承阳，迎天行也。肤嵌宝石八，位按八卦；外袭云锦五重——重一色，取「五行相生」之义：皆所以养之也。统藏以金匮，而无极之理备焉。宜渡海可以息风静浪，灵摄海族；真异宝也。前梦「云养淡螺深」之句，得此奇验，字字着落；异哉！少顷，汪公来——素有清廉声，与之语，事事求合人情；人或谓其深刻，非知汪公者。坐间议及封舟事，云『此次修理之费，皆令船户自办；故准船户带货』。余曰：『此固人情，然封舟例不载货。历来册使至琉球，不能按十月风信回者，俱由货多且贵。琉球穷国，尽买则财不足，不买又恐得罪；百计设措，耽延时日。今货虽准带，贵货宜禁；须令船户造册具结呈验，庶前弊可杜』。汪公以为然。其后省会诸公络绎皆至，随与介山答拜。日暮，归馆。是日，初食西施舌，极鲜美——江瑶柱之次也。
　　初九日（辛酉），晴。至温泉，浴。泉在城南演武厅侧，从地涌出，甃而蓄之，作暗穴以通于浴池，温如骊山泉。将军庆公亲为修理，额曰「不因人热」；语趣甚。随与介山至抚军署商调兵事，抚军意在水、陆两营各挑一百；余与介山语之曰：『皇上以海上未能一律宁静，着认真挑兵；似宜尽挑水师，庶缓急有济』。抚军亦以为然；遂去陆营之兵，行文各路水师克期挑拨。即于是日具摺恭报到闽日期，面求抚军拜发；并寄第六封家书。定期于十三日恭诣冯港天后宫致祭，敬檩圣谕斋戒，闭门谢客。
　　初十日（壬戌），晴。斋。
　　十一日（癸亥），晴。斋。
　　十二日（甲子），晴。斋。
　　十三日（乙丑），晴。黎明，恭奉谕祭加封天后文出城，至南台之冯港。主祭者正使，陪祭者余与将军、巡抚、都统、司道等官，皆朝衣；独玉制军未与。礼毕，往验封舟。舟身长七丈，首尾虚艄三丈，深一丈三尺，宽二丈二尺；较历来封舟，几小一半。介山诘其故，抚军以闽县海船但有此等；余曰：『皇上谕令造舟，封舟自有式，非限以闽县船也。且厦门六■〈舟页〉船，大与封舟等；曷不取于彼，而必谆谆将就用此船乎』？抚军无以应。余曰：『风信已近，必欲易舟，恐延时日。但恐兵役人数过多，舟不能容；奈何』！抚军以临期设法为辞。二号船，大亦如之；无龙骨。余又力争，众口以为可用；余不能强，但令加櫆藤勒肚。是日，将军、抚军、都统公饯于抚军署；薄暮，乃就席。
　　十四日（丙寅）芒种，微雨。午刻，晴。通事郑煌来谒——年六十，前度册封伊已为通事；因问琉球一切事宜，据云『抚夷无他法，惟在积忠信以感之、因其势而利导之。否则，有「戴网巾」之诮也』！余请毕其辞；煌曰：『前明谢杰充册使，时从客有舅某，携网巾数百事；至则球人冬、夏一冠，无所用之。谋于杰，杰乃下教曰：『中国以戴网巾为敬；如册封日有不戴网巾者，以不敬论』。于是球人强售而戴之。故父老相传，遇事有以声势强派者，谓之「球人戴网巾」』。甚矣！一事拂人情，千秋成话柄；可不慎欤？
　　十五日（丁卯），晴。琉球耳目官向国垣来谒——向曾于京师进谒，例不必见；今则渡海有期，宜博访以就妥适。谈次间，亦以二号船无龙骨为虑；然已无可奈何，亦惟曰「过海仗天后，不尽在船」。问知伊舟例货已齐，惟兵丁未集；且俟之。是日，登同年故太史何君西泰之宅，拜其母——家甚贫，少为助薪水焉。
　　十六日（戊辰），晴。黎明，至冯港，恭请天后行像并挐公登舟祭，用三跪、九叩首礼。命道士举醮祭桅，行一跪、三叩首礼；道士取旗祝之，噀以酒，合口同言「顺风吉利」。余与介山默祷于天后，以筊卜两舟吉凶：头号船得第一筊为「阳阳圣」，断曰：『牧羊此地已经秋，今日还乡叹白头；忠道已成名已遂，会看麟阁姓名留』——解曰：「苏武还乡之象」。预告归期，可谓吉矣。二号船得筊为「阴阳圣」，断曰：『运行坎坷免施为，犹是荆山抱璞悲！璞本有成云有诈，来时不必泪双垂』——解曰：「卞和献玉之象」。时皆忧二号船无龙骨，据筊亦正无虑。海船以鸦班为重，每舟三人，人管一桅；各披红执旗，缘一绳而上，疾如飞：不负「鸦班」之目。余时与介山登后艄观之，天空日朗，风波不兴。鸦班甫登桅末，西南风骤至，并带微雨；神其示以顺风矣。惜时兵未调齐，未得解缆。挐公者，闽之挐口人，常行贾舟；卧闻神语：「某日当行毒某地」！公谨伺之。至期，果见一人抛毒水中；公投水收取，尽食之，遂卒——以故面作蓝靛色。土人感其德，祀之；以为挐口人，故曰挐公。或曰公卜姓，以业挐舟得名。申刻，入城，司、道公饯于藩司署。夜，大雷雨。
　　十七日（己巳），雨。陪臣梁焕以迎诏仪注求订。注云：『天使船未至，先期遣探；得信，即遣独木船数十只，以长绠引舟。王世孙遣官郊迎：首接，用中议大夫、副通事各一员，驾小舟、树赤旗，书「恭接」字；接官立船头请安，送酒席。二接，王舅、正议大夫、副通事各一员，驾舟送席，如前仪；禀见，呈上仪注。三接，法司、紫金大夫、都通事各一员，如前仪。禀见，不送席。封舟入港，近临海寺，本国备龙亭五——诏、敕、御书、谕祭文、节五者各奉安一亭；彩亭四，贮赐币、焚帛。鼓吹、仪卫，均排列却金亭；造舟为梁，联接亭阶。炮三响，遣官上封舟禀知，天使遣从官分捧诏敕、币帛上岸，奉安龙、彩亭中，行一跪、一叩礼。毕，天使登岸，仍响炮三，即以鼓吹、仪卫排列导行。王世孙率百官恭迎道左，望见龙亭，世孙跪、百官皆跪；龙亭至前，皆俯伏；候过，即平身。见天使轿来，差官持帖跪迎；世孙拱迎道左，百官跪迎。天使至，下舆，与世孙各一揖；世孙仍候升舆，揖送，天使轿内答揖，百官跪送。世孙率百官先趋迎恩亭，奉龙亭于亭内，彩亭置亭外。天使至，下舆入亭，分立龙亭左右；引礼通事官唱「排班」，作乐。设世孙拜位于前、百官拜位于后；世孙跪奏云：「琉球国中山王世孙臣尚温，恭请皇上圣躬万安」！天使答以「圣躬万安」。世孙起立，率百官行三跪、九叩首礼。毕，仪卫先行，世孙率百官骑马导。迎至天使馆，世孙先下马，立道左；望龙亭至，仍跪迎如初。候天使轿至，差官请勿下轿。百官仍导引至东辕门下马，排班跪迎；候龙、彩亭、大轿过，平身。奉安龙、彩亭于大堂中，天使左右立，作乐；引礼官引法司等官入，行三跪、九叩首礼。毕，各官引退。闭门，天使将诏敕等件敬谨安贮。天使乃坐大堂，开门；引礼官引法司各官以次参见，皆行一跪、三叩礼。毕，引礼官引出。世孙乃遣长史投帖亲至请安，天使请见。世孙轿至头门，欲下轿，巡捕官跪请进轿；由中门至二门内露台，下轿。天使趋迎，揖至会客堂上，行相见礼。世孙居东、天使居西，对拜，一跪、三叩首。天使安世孙座，行拂座礼，揖；世孙答揖。世孙回敬，亦如之。茶至，一揖；遣通事寒温。茶三献，世孙告辞，揖。天使送至轿前，世孙辞，一揖，升轿；天使揖送，世孙轿内答揖。巡捕官跪送于头门。一、每月每五日问安，差法司、王舅、紫巾官、紫金大夫、耳目官、正议大夫、中议大夫、那霸官、都通事、库官等至天使馆，引礼通使将各官手版并供应手版递上，厨官对单点收。天使坐堂，各官参见，行一跪三叩礼；侍立请示，无事则退。一、每月朔、望，除问安长礼外，世孙用名帖遣遏闼理官、长史各一员送羊、豕、酒、果，参见如前。法司等官常见，行一跪、一叩礼，垂手侍立。赐坐，则跪谢；赐茶，则揖谢。有问，则立而对；告辞，三揖，趋而出。耳目官以下常见，俱行一跪、三叩礼，垂手侍立，无坐。有问，则跪而对；告辞，则一跪、一叩趋出』。礼数周详，亦无可更。惟时当四海遏密，因谕梁焕率由旧章。凡乐，皆设而不作。是日，有守备王得禄来谒，云「兵尚未调齐」。
　　十八日（庚午），雨。汪抚军赠送行诗二首，有句云：『拊循早识辞金事，酬唱难忘陟屺诗』；得古人赠言之旨。午后，至将军署，见壁间有寄尘字画。诗僧大名，耳熟已久；问知其人，现挂锡乌石山。将军三度访之，乃肯见；其品亦可谓高矣。
　　十九日（辛未），雨。将军赠送行诗四首，有句云：『时惟占五月，令恰鼓南风』；自然名贵。并札云：『寄尘有航海之兴，愿与同行』。高人自有高致，此亦从前旧例应有之人；但尚未觌面，容再访之。是日，石渠方伯亦以诗见赠。午后，至瞻廉访署，问所谓乐圃荔枝楼者，已杳不知所在；署基虽阔，荒落不治矣。
　　二十日（壬申），阴。往游越王山。山在郡城北，半蟠城外，东联冶山；闽越王无诸之所都也。便访唐冯审球场，「纪略」所谓二十九景者，半为民居，不能复辨。午刻，登顶；雨骤至，乃归。
　　二十一日（癸酉），雨。午刻，汪抚军招饮。署基甚高，踞嵩山之麓；宋王尚书祖道故宅也。闽时为五诸侯馆，至今犹称馆前。入门，夹道皆荔支。堂侧有精舍轩豁，可以远眺。层级而下，有园曰「牧荔」，即岁荔支以供御用者。余地尽为圃，饶瓜菜；抚军躬行节俭，于此见一斑矣。惟时芭蕉尚花，间有甘露。荔支尚未大熟，因向抚军乞得盆植二本，已结实；意欲携之过海，栽于中山。非敢希召伯甘棠，亦聊以自励耳。
　　二十二日（甲戌），阴。玉制军寄到和诗，时方欲游鼓山，匆匆札谢。减从出东门，约行一程。其山延袤数十里，顶有巨石如鼓；遇大风雨，辄振击有声：郡之镇山也。前明册使陈给事侃题名，犹存。最高为崱峰，人言天晴可望琉球；实不尔也。海气终日如雾，安能极目数千里！亦犹泰山有孔子崖，谓孔子望吴，见阊门；理不可信——「论衡」辨之详矣。下山，至涌泉寺，窦泉尚在；传唐建中四年，龙见于此。或与「龙见于井」同，不得谓为祥瑞。
　　二十三日（乙亥），晴。再至温泉，浴。便访寄尘于乌石山——寄公，衡山人，名衡麓，别号八九山人，寄尘其字也；姓范氏。五岁，度为僧。略窥内典，好吟咏，工书善画；有奇术，人莫测也。喜作方丈书，新于乌石南崖刻「寿山福海」字，结密无间。余卒至其室，图书满架；邀之遍游各峰，欣然同行。山有三十六奇，最奇者为邻霄台之不危亭。传工师创时，四面材瓦、土垩，铢两悉称；戒曰：『损，勿修！修，必坏』！后人不悟而修之，果圯；世之妄逞聪明者，大都类是。华岩顶上，李阳冰篆刻尚存；大半苔蚀，不能卒读。刘克庄诗云：『城中楚楚银袍子，能读曾碑有几人』！余性好游山，此山石刻题名甚伙而不能细为洗搨，与银袍子何异！踞峰顶以望，海环其东，众峰三面罗列，城恰置乱山凹处；万瓦浮青、三山扫翠，亦极宇宙大观矣。午后，微雨。因与寄尘坐文昌阁，叩其所蕴；渊然以深，元远而清雅：偕行之约遂定。酉刻，雨霁，归馆。
　　二十四日（丙子），晴。寄尘来，以诗画扇见贻，并荐画士施生为余图「航海行乐图」；试令貌之，颇得八、九，留与寄尘同食。何实斋长子来问，知其弟有举茂才者；留之食，苦求去——亦介士也。
　　二十五日（丁丑），晴。寄尘遣其徒李香崖来——苏州人，亦善画，将侍寄尘渡海。午刻，方伯招饮。署极宽，荔支甚伙。堂踞大阜，阜北为客庭，左高而右卑；世传严高卜胜处。方伯善书，以所刻碑记数种见贻；余与介山于方伯为后辈，情义有加焉。
　　二十六日（戊寅），阴。海防厅移送渡海人役清册并执事等至，余见人数过多，恐封舟不能容，以为或可裁减；而吏以例对，姑受之。查上次封舟过海，兵役滋事；故与抚军商去千总而添都司，又特派能医之巡检颜家选，庶兵役有专管。虽稍变旧例，益加周详。
　　二十七日（己卯），阴。查渡海虽有旧章，尚多靡费；余初适馆，即与当道约，一切务崇节俭：饮食毋丰、供应毋华，丝毫无取于行户。恐尚有派累，因传渡海人役细加谘访，期杜混冒之弊、绝科派之源；众口一词，皆云实无科派，行户俱深感激。午刻，陈观察招饮。见署有桑寄生一丛；老母药饵常须此味，因乞为翦藏之。陈为凫塘同年，故有是请；此外，即一草一木，不敢擅受。
　　二十八日（庚辰），晴。都司陈瑞芳来谒，云渡海兵已集；即同介山至抚军署简阅，兵择其精壮者，铠甲亦尚鲜明。当为严立章程，三令五申之：陈瑞芳领百名，护头号船；王得禄领百名，护二号船。并传同渡海人役，于五月朔日在南台点验登册。船户以所带货单进视，其单内如肉桂、黄连、麝香等药皆贵，尽裁去；东海所需药材为最，而尤以大黄、大枫子、茶叶、儿茶为要药，补品不甚需。是日，抚军遵例加陈瑞芳三品顶带，加王得禄四品顶带，加颜家选五品顶带；武官辖兵、文官管役，体统肃然。
　　二十九日（辛巳），晴。抚军以两舟货价并船户甘结移至，细阅两船货价不及四万，较前度少三分之二；私心窃喜！船货无累，可望克期早归。随令跟役先将行李上船。闻介山家人有私带货物者，介山逐之。此役能行余志者，端赖良友同心共济耳。
　　五月朔日（壬午）夏至，晴。向来封中山王，去以夏至，乘西南风；归以冬至，乘东北风：风有信也。早起，命仆襆被登舟。午刻，具龙、彩亭，奉诏、敕、节、币安放中仓。同介山先至南台馆驿点验兵役，尽令登舟。舟二，余与介山共乘其一。前后各一桅，长六丈有奇，围三尺；中舱前一桅，长十丈有奇，围六尺：以番木为之。通计二十四舱，舱底贮石曰「压钞」，载货十一万斤有奇。列龙旗、御仗于船头，执事分列两舷。龙口置大炮一，左右各置大炮二，兵器贮舱内。桅上有「钦差」旗、蜈蚣旗、五彩旗、黄认风旗。大炮下，横大木为辘轳二；移炮、升篷皆仗之，辇以数十人。头缆围尺有八寸，次尺有二寸，次尺。椗三，皆以铁力木为之，形如「个」字，以代铁锚。舱面为战台。尾楼为将台，立帜、列藤牌，为使臣厅事。下即柁楼；柁前有小舱，实以沙，布鍼盘。其中鸦班之外，有缭手、椗手、车手各目。中舱，梯而下，高可六尺，为使臣会食地，左右分居。居复分两层，名曰麻力；上层又划为三间，下层则划为六间。主栖其上，仆栖其下；下层，间卧二人。前舱贮火药、贮米，又前以居胥役，稍后以居兵；稍后为水仓，凡四井。再后，则都司居之。柁前舱，则接封陪臣及从者居之。二号船称是。每船约二百六十余人，船小人多，无立锥处。余与介山不得已，遣人札商抚军；日暮，不得入城。
　　初二日（癸未），晴。遣陈都司、王守备入城，筹住人法；抚军遣副将、福州太守、海防同知等官来相度，苦无良策，咨嗟而去。是日，乌石山僧人馈寄尘荔支一篓，乃得饱啗。
　　初三日（甲申），晴。抚军仍遣前三人来，以势拨兵丁四十人，令过二号船。余立止之曰：『公等此举，是欲激变人心而令我等受累也。何者？渡海，苦役也；酷暑，苦时也。此辈亦人子，彼二号船已不能容，而复益以数十人，将安置之？且遣兵，所以护船；遣去太多，尤非慎重义！不得已，人役尚可减耳』。因呼兵至前，谕之曰：『汝辈过船，亦无处住。今欲酌减胥役，汝辈过海，能代彼执役乎』？皆感泣曰：『如命』。因每船减役二十余人，人心始定。
　　初四日（乙酉），晴。午，泊鳌头。申刻，庆云见于西方，五色轮囷；适与楼船旗帜上下辉映，舟中及两岸之人，莫不叹为寄瑞：因作颂以纪之。亥刻，起椗。乘潮至罗星塔，投银龙潭祭，取淡水满四井止。井各授二百石，封锢之；以钥交陈都司司启闭。
　　初五日（丙戌），晴。连日皆南风，以水浅，待潮乃行。辰刻，至怡山院，奉谕祭文致祭于天后海神，分胙于两船兵役。问船户，知祭黑沟羊、豕，官未之备；因与介山捐资购之。潮至，仍行。
　　初六日（丁亥），晴，无风。巳刻，过管头金牌门。领兵总兵许廷敬来谒，谕令严申纪律，以待风信。是夜，总兵探得五虎门外有艇船。
  </div>
  <div class="pagination">
   <a href="清代琉球纪录集辑_page6.html">
    上一页
   </a>
   <span>
    ...
   </span>
   <a href="清代琉球纪录集辑_page2.html">
    2
   </a>
   <a href="清代琉球纪录集辑_page3.html">
    3
   </a>
   <a href="清代琉球纪录集辑_page4.html">
    4
   </a>
   <a href="清代琉球纪录集辑_page5.html">
    5
   </a>
   <a href="清代琉球纪录集辑_page6.html">
    6
   </a>
   <span class="current-page">
    7
   </span>
   <a href="清代琉球纪录集辑_page8.html">
    8
   </a>
   <a href="清代琉球纪录集辑_page9.html">
    9
   </a>
   <a href="清代琉球纪录集辑_page10.html">
    10
   </a>
   <a href="清代琉球纪录集辑_page11.html">
    11
   </a>
   <a href="清代琉球纪录集辑_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
