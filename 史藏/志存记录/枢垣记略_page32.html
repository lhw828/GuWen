<!DOCTYPE html>
<html>
<head>
    <meta charset="UTF-8">
    <title>枢垣记略 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枢垣记略 - 第 32 页/共 37 页</h1>
    <div class="content">　　△次韵答沈舫西直庐骚坛淮继隐侯风，家世原推《八咏》雄。雨歇螭头金错落，凉生殿角玉丁东。人缘当制搞词典，诗有真情和韵工。想耸鸢肩闲洒翰，炉烟细袅墨池中。

　　△赠戴莲士宫庶谁道文章可富身，剧怜囊橐愈清贫。诸生遍入东风座，遥海争雄大雅轮。知制诰阶唐翰苑，副枢密秩宋词臣：科名不愧通才选，落落前头代几人。

　　△次管韫山侍御中秋夜直韵摇鞭才别古兴桓，锵佩旋瞻豸角冠。赋就秋声入蕴藉，灯移莲影地高寒。九门夜肃黄金锁，三殿光生白玉盘。想见鸟丝挥彩笔，几回写罢自寻看。

　　△元日直庐祥开淑景紫云铺，鹭序鸳行次第趋。日丽元辰春已透，人传吉语笑相呼。呜珂直散炉烟静，誊诏恩浓墨沼酥（直隶、河南、山东三省俱奉恩旨展赈，于次日颁发，是日先期恭录）。自诩小臣依禁近，太平无事笔先濡（枢庭事件皆标于册，曰随手登记，元旦则装钉新册，敬书“太平无事”四字于册端）。

　　△叠前韵答沈舫西工部花砖退直日斜晡，步さ年年秘殿趋。春入蛮笺增跌宕，酒浓铜叶拟招呼。放怀似我狂犹昔，搦管因君润欲酥。为语东阳人太瘦，淋漓大笔莫频濡。

　　△五月二十八日直庐夜雨偶作顿喜凉飚埽热尘，扶疏绕屋挂天绅。摊书岑寂灯花暗，问夜殷勤漏滴真。但见蝇头钻故纸，几曾车脚悔劳薪。由来郎署容潇洒，何事冯公感叹频。

　　△雨夜怀程也园吏部钱裴山农部鲍树堂中翰青琐芸香紫塞烟，关情两地一缄传。怀人动感三秋赋，示疾难参五味禅（近以腹疾节饮食）。以外穷通原自在，此中劳逸各随缘（留京者每日寅入内阁，闻滦河诸君颇暇）。无端枨触萧萧雨，密树苍凉入暮天。

　　△次钱裴山见寄韵丽正门趋剑佩身，仙才合奉属车尘。隶传程邈三千字，瑟鼓湘灵第一人（君工篆隶，以“鼓瑟希”三句题试礼闱第一）。今古抗怀高论剧，云山到手卧游真（兼工绘事）。高城渐听秋砧起，我亦行装检点频。

　　磨盾抽毫紫塞行，由来能事属书生。人如社燕年年至，居似秋枰局局更（滦阳寓居，向来前后班皆预为指定，互相更换）。画谱诗牌闲里趣，阑风伏雨客中情。我怀君日君思我，两地开缄四韵成。

　　△七月二十四日滦河起程作一年一度代更番，旅壁常看旧句存。路绕重山迷向背，秋争余暑迭寒喧。陇秦恍惚严军令，将帅频仍沐主恩。惭愧小臣无报称，濡毫挥汗写纶言。

　　△题旧存便面此乾隆癸丑年西苑直庐同人书画也。后以篷敝裱为软幅，藏之笥中，亦几忘之矣。今检点书箧，忽得此幅，因思冯实庵给谏已归老，锡山杜山侍御已作古人，程也园考功以忧归里，盛孟岩侍御出守同州，钱裴山祠部督学粤西，昨任满回京，复入枢庭。而此内未经与题者，山所谓与之对弈之汪首禾，今任苏州方伯；与之同观之素兰畦，今观察关中。孟岩所谓先归偃卧不及同观之沈舫西，今为泰安太守。癸丑距今甫十年，俯仰间已不胜聚散之感，率题二诗以志慨叹云尔。

　　谁道烟云易变迁，烟云满幅尚依然。只今笔墨联同调，故纸重看已十年。

　　承明亻暴直聚郎官，偶尔闲情感笔端。离合浮踪风雅事，一时惆怅墨千丸。

　　◎曾燠诗二首△木兰从猎酬曹俪笙同年寄怀韵河如陇坂羊肠曲（木兰有河名羊肠），天似穹庐雁塞宽。晓拂霜华千帐湿，夜明猎火四山寒。才非献赋空操管，恩许分鲜每压鞍。不负此行缘底事，丹崖碧树饱经看。

　　△除夜禁中宿直斗柄初回凤阙间，松盆彻夜照清班。九重真觉春先到，万户谁如我最闲。南亩占年翻雪壤，西师送喜过天山。书生何补升平业，岁月催人鬓自斑。

　　◎关槐诗二首△入直军机处呈同直诸公缥缈炉烟禁春，更番密勿掌丝纶。起家词赋皆先泽，报国文章在此身。游侣祥麟威凤集，图书朱户绿窗陈。一从奉召归枢掖，尺五天低雨露新。

　　△同邵海度、吴槐江夜行莲花套。

　　山行百折蹑层梯，磴道盘旋入望迷。驿岭冲云同走马，荒村落月又鸣鸡。五更清景三人共，一望寒烟万木齐。差喜行营封事少，悬崖翠壁待分题。

　　◎钱楷诗三首△七峰别墅晚望独立苍茫兴不孤，暂时尘眼对菰芦。满天秋气雨霏夜，隔岸人家灯照湖。杨柳六桥碧活脱，芙蓉两角青模糊。个中许著乌篷舫，便溯烟波作钓徒。

　　△九日静宜园晓直玉泉西去路逶迤，马上乘船趁早晖。人海不知秋已老，重阳如此古来稀。风驱落叶满山响，石迸流泉行径微。腰脚非关萸菊健，鞭丝还逐暮鸦归。

　　△和冯玉圃小除夕同夜直韵榻列东西户不扃，一冬几共此灯青。学疏《苍》《雅》绳书榷，言尽韦弦破睡听。无事福同清月，旧游尘忆玉堂铃。长安爆竹千门响，凭送春声到禁庭。

　　◎吴俊诗十三首△七峰别墅杂咏△楸槭槭似私语，瑟瑟嘲孤吟。赤日不到地，暗虫相追寻。我梦尔来扰，我愁尔来侵。势欲闹一亩，群蘖为之喑。啁啾初生鸟，十百巢其阴。一雨淹半月，湿灶不得Ь。而尔工簸弄，蔽亏斗与参。欲锄且未可，留以障炎。

　　△枣两见初花时，今来复掇实。倚梯升其颠，百劳餍一逸。舍人腰腹瘦，奉职载栗栗。退直无一事，食枣愈食蜜。能令肝脾调，亦使头发漆。栏边捕螳螂，石罅寻蟋蟀。饱食自栩栩，都忘沐与栉。叮咛告园丁，壅溉罔缺失。须防根穴蚁，还恐皮处虱。明年四五月，花复照我室。

　　△松窗前松两株，鳞脱爪则存。亦欲自吟啸，失势噤难言。毒蘖纷怒出，苘菅亦已蕃。如何夭矮姿，困此笼与樊。怒雨走霹雳，黑云惊奔翻。众木尽喑哑，而能舞轩轩。酹尔一杯酒，写我心郁烦。

　　△柳丝疏不受栉，条空不禁舞。风月凑众芳，独尔忝侪侣。平生烟雾姿，能事在媚妩。一旦髡其颠，焉能伪疏古。人皆施斧斤，吾意颇未许。引泉培其根，伐莽壅以土。夫岂真汝怜，聊用相存汝。弃取了无与，荣悴自其所。稍稍腰肢成，袅然弄春雨。便有无穷人，辛苦学张绪。

　　△新年初至西苑次玉圃韵西山入新年，渐与人意洽。草木虽未华，生气已可掐。东风吹冰池，得意是花鸭。走车斗辚辚，坐鸟竞恰恰。霞林装，月馆琉璃匣。橐笔侍法从，能事在草扎。两肩堆春岚，千言写急峡。尝醴温挟纩，擘柚香透甲。致身到蓬莱，笑语仙灵狎。作诗歌太平，五字畴我压。

　　△七峰别野月夜次玉圃韵春月转冥冥，春灯独自青。假山半潭雾，空水一房星。树迥难为影，钟疏不受扃。同心鸥与鹭，相伴语枯萍。

　　形影神相赠，松风瀹我魂。倦眠衾似衲，公退屋如村。燥吻倾醪润，寒吟篝火温，偶然参吐纳，两手握关元。

　　△赠盛孟岩驾部驾部作字不脱区，波磔细碎毫毛收。指节力可挽万牛，清丝入手亮以遒。横笛吹破天悠悠，仰面饮露调其喉。丝竹不到喉所周，文士简默处女羞。难进易退怀好修，忽然羽风飕飚。三矢叠出应鼓袍，瞥若怒隼追清秋。洞然有声盖在侯，天子动色三谘诹。虎贲观者骇且愁，引弓欲发还躇踌。而君退出神夷犹，握管依旧书不休，大抵其人非世侔。

　　△七峰寓楼即事红荷万柄泻珠圆，翠柳千丝作舞便。东沼夕阳西沼暝，前山决溜后山泉。连翩踏雨巾频垫，顷刻裁麻袖屡揎。天与吾曹小休沐，芦帘隔暑砚生烟。

　　秋来赛食陂鱼，万顷昆明浸碧虚。水荇风蒲飞鸟外，翠筒清醑嫩凉初。好风便旋常依马，斜汉翻澜欲洗车。身是玉皇司案吏，晚归人羡屋渠渠（七峰别墅系赐汉章京散直憩息之所，异数，诸曹所无也）。

　　△雨后赴西苑惺忪晓梦背秋城，乍有凉便旋迎，天放好晴娱薄宦，蝉吟残暑诮劳生。驯如白鹭因机息，淡到青山是骨清。一沼圆荷两堤柳，者番稍觉苎衣轻。

　　△七峰别墅海棠一株余及见其繁今不花且萎矣春风凄断月纵横，犹见当时照眼明。大抵不花还有魄，由来无命为多情。曾迷坐树莺儿梦，依旧穿帘燕子声。弱柳顽桃都得意，相将枯影傍南荣。

　　△园中晚直殿门侧左缭坦纡，晓日松阴冉冉敷。乍可游仙难觅枕，偶因忆事辄亡珠。人将白鹤精神健，辞与青山体骨殊。身坐清严无暑地，一更钟漏动蓬壶。

　　◎程同文诗十三首△射圃落成纪事（在七峰别墅之西）

　　劣容百丈规为圃，挂甲屯西此一隅。草引颓垣曾过马，树遮眢井旧窥乌。百年兴废谁能料，两月经营顿觉殊。散直萧然有佳处，手成他日傥思吾。

　　ゎ被西园旧寓庐，近通一巷得幽居。井华足洒平莎遍，庭荫还因老树余。墙外云山随隐露，室中几榻自清虚。时平窃幸枢垣暇，万里飞驰少奏书。

　　△西苑观同直诸友习射困絷盐车不自由，竭来盘礴共吾俦。狂呼角胜马从马，生力挽强牛戴牛。酒实漏卮那易醉，诗扛健笔未能休。老夫忽觉豪情减，猿臂回思束发秋。

　　△闻校射御阅有期用前韵勖习谢诸友五射周人贡举由，有如对策胜其俦。当今校此及鹭，于古事非相马牛。官列扈从常得与，习当亻暴直趁方休。上方孔翠谁承赐，策骑榆关耀素秋。

　　△叠前韵贺赵菊言吏部盛奎得翎圣处能窥楚养由，翩然儒雅渺无俦。会心桑女俄穿蚁，妙手庖丁砉解牛。内定因应操百胜，卓登久已历三休。得骁真博天公笑，看取宫门拜赐秋。

　　△同日强绮园水部逢泰得翎索诗叠前韵奉贺褒忠奕叶主恩由，二十为郎世寡俦。禁院却来依五凤，勋阶本合佩千牛。簪毫日直书先学，匣剑宵鸣志未休。校射宫门好身手，时平绝塞罢防秋。

　　△七峰退直同梁ぇ林仪部作罢直日移午，解衣烦暑清。窗闲少蝇集，院静未蝉鸣。独树剩天阔，微云当昼明。忘言似君少，共此一编横。

　　△夜出古北口道中避雨失路月黑路西东，林端虎啸风。鬼灯深夜碧，野烧乱山红。雨脚纷随马，雷声殷在空。短衣怀李广，意气为谁雄△常山峪行帐夜半雷雨索ぇ林和疾雷破山出，骤雨横空来。残暑势犹盛，得此大敌摧。吾衰尤苦热，披襟一快哉。似闻仆夫叹，登陟我马颓。睡美不复问，醒时云已开。须且并辔，马前月徘徊△送ぇ林出守荆州梧桐生高冈，托根贵得地。骏足骋长坂，远到始吐气。因材须彼苍，官人仰大智。自非才命齐，焉得时会值。ぇ林我至交，相期久此意。浮沈郎署间，此岂造物意。晨兴拍手笑，果见除目至。凤池虽让人，黄堂官不细。惟君特立操，能抹末俗敝。惟君易简德，能溥斯民利。旗常已有凭，节钺待所致。政成定傲我，冷官一无济。飞腾期故人，树立作大器。不妨我老衰，侧闻喜不寐。

　　桓桓古南郡，形胜天下雄。往者戛戈刃，战气妨春农。承平颇无事，镇守烦上公。禁旅扼右臂，度支甲南中。重关控鄢郢，榷税三巴通。筅领非其人，难免物议丛。此邦况泽国，适当江汉冲。堤防岁劳费，沙洲日穹崇。秋涛压城来，往事堪腾讧。保障非其人，其鱼叹焉穷。变幻竞鼠雀，哀嗷多雁鸿。非威曷允济，非惠难为功。书生能了事，上彻耳目聪。肯让韩荆州，虚声独隆隆。

　　忆君始入直，本无赫赫名。貌简言复讷，资浅望尚轻。要津多俊异，而君泊无营。时贤喜通率，而君静自矜。同侪动相讶，笑非用世英。我独心为仪，谓此非无能。仕途日&lt；骨凡&gt；骸，贤者方铮铮。正当资表率，讵可加讥评。况我喜谈艺，得君肝胆倾。鸿文各无范。怀抱时峥嵘。天山闻见奇，史局丹黄精（君在方略馆纂修《西域图志》及校勘《辽》、《金》、《元》三《史》，论多与鄙见相合）。公余更，楮墨尤纵横（君退直后仍手不释卷）。定知敷政优，仕学能兼并。嗟予离索居，何由慰怦怦。报政君必速，壮游我或成。青眼重高歌，良会欢平生。

　　溯我识君初，在嘉庆四年。射策忝前尘，兰谱因牵连（余与君从兄曼云编修为已未会试同年）。是时君甫冠，玉树临风前。抟沙一再聚，君亦瀛洲仙。比趋东华路，尤欣形影联。君怀愈谦抑，我乃甘执鞭。东搴辽海云，西踏关塞烟。每行必并辔，每食不敢先。惟君有恒德，侪辈无间言（君入枢庭最称勤慎，进止不失尺寸，历五年如一日。余以有恒称之，枢长及诸同人咸以为允也）。周旋半廉让，盘错弥静专。谡谡风在松，郎郎月印川。但以才艺称，犹嫌所见偏。一麾万事来，素蕴当毕宣。我言非阿好，行矣须勉旃。

　　●卷二十二。诗文三◎王昶文二首△军机处题名记军机处，盖古者知制诰之职。其制无公署，大小无专官。直庐始设于乾清门外西偏，继迁于门内，与南书房邻，复于隆宗门西供夜直者食宿。其大臣惟尚书、侍郎被宠眷尤异者，始得入，然必重以宰辅。其属例用内阁中书舍人。舍人改庶吉士则不复入，改六曹、御史、给事中，递迁卿寺，至都察院副都御史、内阁学士，入直如故，惟擢侍郎亦不复入。间有以赀以荫为郎得预者，率大臣子弟为然。而张公若霭、鄂公容安又以庶子、侍讲入直，蒋公炳、程公焘又以巡抚罢还京入直，皆奉特旨行，非故事也。先是，雍正七年，青海军事兴，始设军机房，领以亲王、大臣，予银印，印藏内奏事太监处，有事请而用之。后六年，上即位，改名总理处。乾隆三年，王大臣请罢之，诏复名军机处。时大学士为鄂公尔泰、张公廷玉、徐公本、蒋公廷锡，尚书为海公望。每被旨，各归舍缮拟，明日授所属进之。后大臣避专擅名，乃令所属具草，视定进呈。自是择所属益精慎，至大位者益众。而上赏赐亦异于庶僚，纱缎、饼饵、果时赐，岁暮赐鹿肉诸物率以为常，以至上所游幸无不从。其职掌在恭拟上谕及内外臣工所奏有旨敕议者，各审其可否以闻。又外臣章奏，各书为副以藏之。盖本朝谕旨、诰命其别有四：凡批内外臣工题本常事谓之旨，颁将军、总督、巡抚、学政、提督、总兵官、榷税使谓之敕，皆由内阁撰拟以进；凡南、北郊时享、祝版及祭告山川与大臣死事者祭葬之文，与夫后妃、宗室、王公封册，皆由翰林院撰拟以进。然惟军机处恭拟上谕为至要。上谕亦有二：巡幸、上陵、经筵、蠲赈，及内臣自侍郎以上，外臣自总兵、知府以上黜陟、调补暨晓谕中外，谓之明发；诰诫臣工，指授方略，查核政事，责问刑罚之不当者，谓之寄信。明发交内阁，以次交于部科；寄信密封交兵部用马递，或三百里，或四五六百，或至八百里以行。其内外臣工所奏事经军机大臣定议，取旨密封，递送亦如之。内而六部、卿寺暨九门提督、内务府太监之敬事房，外而十五省；东北至奉天、吉林、黑龙江将军所属，西南至伊犁、叶尔羌将军办事大臣所属，迄于四裔诸属国，有事无不综汇。且内阁、翰林院撰拟有弗当，又下军机处审定。故所任最为严密繁钜。昶以乾隆庚辰由中书舍人入直，盖八年于此矣。中间平定准噶尔、回部，西北数十年之患，一朝铲削殆尽，仰见圣天子武功旁魄，超越万古。而时又开方略、国史、《三通》诸馆，昶皆为斟酌条例，用副右文稽古之至意。下至梵策释典，隶于经咒馆，有所纟番译，辄往讨论。故虽职事至繁，窃以躬逢美盛为大幸。军机处设立垂四十年，尚无记，前人姓氏多忘轶不可考，乃询于大宗伯张公泰开、给事中明公善，并以所闻于先辈者次第书之，称职与否，可指数也。词详而不杀者，俾后世得以考见故实，且著遭际太平之荣遇云尔。

　　谨按：此王兰泉司寇《军机处题名记》，作于乾隆三十二年。现编《春融堂集》中，而题名迄未得见，遍访诸先辈亦无有能述之者，或为之而未成，或已成而佚之，俱不可知。记中叙枢垣梗概略具，而现行事例未能尽详。章钜既为广搜博访，补辑《题名》三卷，兼取数年来所闻所见所行之实，就其大者辑为《规制》二卷。窃谓各部院案牍类皆书吏经手，司员寓目而已。惟枢廷义取慎密，有官而无吏，除每日发抄之折交方略馆供事缮写外，凡收发文移，登记档案及奉寄旨并饬封存之件，皆章京亲自料简。其章程名目传自先辈，虽以各部院能事之员新入，其中有不能骤解者，今并为分晰附著于此，以备故实焉。每日奏折必于寅、卯二时发下，军机章京分送各军机大臣，互相纟番阅，谓之接折。凡奉朱批“另有旨”、“即有旨”，及未奉朱批者，皆另贮黄匣交军机大臣捧入请旨，谓之见面。直日章京将本日所接奏折、所递片单、所奉谕旨，详悉分载，朱批敬谨全载，谕旨及折片则摘叙事由。有应发内阁者，皆注明“交”字，应发兵部者，皆注明马递及里数。钉成钜册，以春夏二季为一本，秋冬二季为一本，谓之随手。凡缮写明发谕旨及各片单，用六行格子，缮写寄信传谕用五行格子，每行皆二十字，谓之现递。其有字数过长，急须缮递，则令一人于草稿中截定行款，分纸速写，谓之点扣。分写毕仍糊而联之，谓之接扣。交达拉密覆校后贮于黄匣送军机大臣恭阅，无讹，始付内监递进，谓之述旨。经朱笔改定者，谓之过朱。若用先期豫拟谕旨，缮写后封存于匣，以备届期呈递者，谓之伏地扣。其恭遇巡幸于首站呈递者，谓之下马递。凡随折谕旨交内阁汉票签，其不因奏请而特降者，交内阁满票签，寄信传谕由马递者，交兵部，有交各部院速议速办者，即专交各该部院，皆使领者注明画押于簿中，谓之交发。凡抄折皆以方略馆供事，若系密行陈奏及用寄信传谕之原折，或有朱批应慎密者，皆章京自抄。各折抄毕，各章京执正副二本互相读校，即于副折面注明某人所奏某事，及月、日、交、不交字样，谓之开面。直日章京将本日所接各直省原折各归原函，缴入内奏事处，谓之交折。凡本日所奉谕旨及所递片单钞钉成册，按日递添，按月一换，谓之清档。凡发交之折片，由内阁等处交还及汇存本处者，每日为一束，每半月为一包，谓之月折。以上皆按日常行之事，谓之班务。均责成直日章京检核无讹，始将现年随手、现季清档、月折及各种存贮要件收入柜中。直日者亲手题封，谓之封柜，过是则以次散直。若散直后有驿递奏折续到随时召见军机大臣者，各章京亦即咸集祗候，其未奉召见军机大臣毋庸进内者，则直日章京将所到折件开明省分及拜发月日封禀各军机大臣。凡在城时，各章京两班，间日轮直，每班直日各二人，分班轮算，周而复始。直日即兼直夜，于直务毕后，退食于方略馆，至次日寅时首先入内，俟次班到齐，会同接折后，始行交班，谓之该夜班。若在圆明园，则每四日为一班，谓之该园班，每班直日亦二人，分班轮算，与在城同。直务毕则聚居于外直庐，所谓七峰别墅者也。凡直日者为本班，不直日者为帮班。凡园班于第四日散直后，不直日者听其陆续入城，惟达拉密与本班必留宿以俟次日交班，谓之不截尾。凡园班恭值上进宫在每班之第五日，则带直一日，为五日班；若在每班之第六日，则仍于第五日换班。凡扈从行在，两班章京轮流出派，以本年秋围合次年春围为一班。凡扈从之前、扈回之后，例得辍直，或数日，或数十日，皆视道里之远近为辍直之久暂。令不扈从之班连日趋直，谓之图塔密。凡扈次遇驻跸日期谓之音德密，皆于随手簿中注明，凡恭遇南郊大祀，上于先一日莅坛者，军机大臣入直于西天门外，直庐章京各带短几坐褥，列坐帐房中，略如扈从之仪，谓之坛班。凡坛班皆两班相间轮直，不在常直之数。若适直应到之班，则谓之坛班遇本班，各章京皆蟒袍补服，策马而来。

　　△送冯郎中从军赴滇序南总督杨应琚，嗜功肇衅，弗能驭将帅，于是缅甸跳踉蠢动，入盏达，掠陇川，攻围猛卯诸土司境。圣天子轸念荒服，赫然以怒，诏明瑞以将军摄总督事，帅师进讨。将启行，谋择僚佐，大学士傅公既令河南开归道穆诺亲、陕西兴汉道钱受谷先乘遽赴永昌，且择于军机房之属，奏以户部郎中冯光熊及傅显偕行。余惟古来幕府之职多矣，惟裴晋公征淮西以马总为行军司马，以韩愈、李正封为从事，所辟皆一时贤才，号为极盛。然吴元济以嚣童阻命，近在淮西，去京师千里，而近四境皆唐土地。督各节度使合攻之，此犹孤豚腐鼠，虽微李诉，元济不日可缚，故晋公之奏功也易，而马总、韩愈辈相得而益彰。今缅酋所居在徼外三四千里，负西南大海，阻以林峦，划以炎瘴，昔元兵至强悍也，所过无不划灭，三伐缅，仅责其贡赋以还。盖用力于无可用之区，是以其难如此。惟明公以勇兼仁智，又得冯君辈倜傥有计略人助之，以杀敌为果，以止戈为武，知其难以图其易，则决策也必有节，而奏肤功也必速。予辱与三君子游，喜其志同道合，知燕喜而饮至也亦必不远矣。于其行，因书以赠之。

　　◎钱沣文一首△奏请敕军机大臣进止仍循旧章折子臣伏睹我朝设立军机处，向来大臣与其职者，皆萃止其中，用以集思广益，仰赞高深，地一则势无所分，居同则情可共见，即如司员咨事画稿，亦得有定所，而无殊歧，诚尽善不易之法也。乃观近日，惟大学士阿桂一人每日止军机处，大学士和砷或入止于内右门内旧许大臣暂止之庐，或即止于隆宗门外近造辨处之庐；大学士王杰则入止于南书房，尚书董诰同之；尚书福长安则止于造办处。每日惟召见时联行而入，退则各还所处，虽亦有时暂至军机处，而事过辄起，一切咨事画稿，司员未免趋步两歧。以我皇上乾行之健，离照之明，大小臣工戴德怀刑，决不至因此启角立朋党之渐。然行之万世无弊，实莫过于率由旧章。况内右门之内，相近禁寝。向来因有养心殿带领引见之事，须先一刻预备，恩加大臣，不令与各官露立，是以设庐许得暂止。不应于未辨色之先，一大臣入止，而随从军机司员亦更入更出。为日既久，不能不与内监等狎熟，万一有无知如高云从者，虽立正刑辟，而所蛙已多，杜渐自宜及早。至南书房以备几暇顾问，俟军机事件既毕，入未为迟。若隆宗门外直庐及造办处，则各色应差皆得觇听于外，大臣于内办事亦属未便。请敕诸大臣，仍照旧规，同止军机处，庶匪懈之忱，各申五夜，协恭之谊，共励一堂。其圆明园办事亦同一体。近日和坤、福长安止于如意门外南顺墙东向之庐，王杰、董诰止于南书房之处，并请敕禁止。谨奏。

</div>
    <div class="pagination">
<a href="枢垣记略_page31.html">上一页</a><span>...</span><a href="枢垣记略_page27.html">27</a><a href="枢垣记略_page28.html">28</a><a href="枢垣记略_page29.html">29</a><a href="枢垣记略_page30.html">30</a><a href="枢垣记略_page31.html">31</a><span class="current-page">32</span><a href="枢垣记略_page33.html">33</a><a href="枢垣记略_page34.html">34</a><a href="枢垣记略_page35.html">35</a><a href="枢垣记略_page36.html">36</a><a href="枢垣记略_page37.html">37</a><a href="枢垣记略_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
