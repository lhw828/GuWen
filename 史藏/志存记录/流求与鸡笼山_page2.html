<!DOCTYPE html>
<html>
<head>
    <meta charset="UTF-8">
    <title>流求与鸡笼山 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>流求与鸡笼山 - 第 2 页/共 8 页</h1>
    <div class="content">　　炀帝大业初，海师何蛮等云：『每春秋二时，天清气静东望，依稀似有烟雾之气，亦不知几千里』。三年，帝令羽骑尉朱宽入海求访异俗；得何蛮，遂与俱往。因到琉球国，言不相通，掠一人并取其布甲而还。时倭国使来朝，见之曰：『此夷邪久国人所用也』。帝遣虎贲郎将陈棱、朝请大夫张镇州率兵自义安（今潮阳县）浮海击之，至琉球。初，棱将南方诸国人从军，有昆仑人颇解其语，遣人慰谕之；琉球不从，拒逆官军。棱击走之，进至其都，频战皆败；毁其宫室，虏其男女数千人而还。

　　——录自「通典」卷一百八十六。

　　●「通志」「四夷传」「东夷」

　　流求

　　流求，隋时通焉。其国居海岛，当建安郡东；水行五日而至。土多山洞。

　　其王姓欢斯氏，名渴刺兜；不知其由来有国数焉。彼土人呼之为「可老羊」、妻曰「多拔茶」。所居曰波罗檀洞，堑栅三重，环以流水，树棘为藩。王所居舍，其大一十六间；雕刻禽兽。多斗镂树，似橘而叶密；条纤如发之下垂。国有四、五帅，统诸洞；洞有小王。往往有村，村有鸟了帅，并以善战者为之；自相树立，主一村之事。

　　男女皆以白纻绳缠发，从项后盘绕至额。其男子用鸟羽为冠，装以珠贝、饰以赤毛，形制不同。妇人以罗纹白布为帽，其形方正。织斗镂皮并杂毛以为衣，制裁不一。缀毛垂罗为饰，杂色相间；下垂小贝，其声如佩。缀珰施钏，悬珠于颈。织藤为笠，饰以毛羽。有刀槊、弓箭、剑铍之属；其处少铁，刀皆薄小，多以骨角辅助之。编纻为甲，或用熊、豹皮。

　　王乘木兽，令左右舁之，而导从不过十数人。小王乘机，镂为兽形。

　　国人好相攻击，人皆骁健善走，难死耐疮。诸洞各为部队，不相救助。两军相当，勇者三五人出前跳噪，交言相骂，因相击射。如其不胜，一军皆走；遣人致谢，即共和解。收取斗死者聚而食之，仍以髑髅将向王所；王则赐之以冠，便为队帅。

　　无赋敛，有事则均税。用刑亦无常准，皆临事科决。犯罪皆断于鸟了帅，不伏则上请于王，王令臣下共议定之。狱无枷锁，唯用绳缚。决死刑以铁锥，大如箸、长尺余，钻顶杀之。轻罪用杖。

　　俗无文字。望月亏盈以纪时节、草木荣枯以为年岁。人深目、长鼻类于胡，亦有小慧。无君臣上下之节、拜伏之礼；父子同床而寝。男子拔去髭须，身上有毛处皆除去。妇人以墨黥手，为虫蛇之文。嫁娶以酒肴、珠贝为聘，或男女相悦便相配偶。妇人产乳，必食子衣。产后以火自炙，令汗出；五日便平复。以木槽中暴海水为盐、木汁为酢、米面为酒，其味甚薄。食皆用手。遇得异味，先进尊者。凡有宴会，执酒者必待呼名而后饮。上王酒者，亦呼王名后衔杯共饮；颇同突厥。歌呼蹋蹄，一人唱、众人和，音颇哀怨；扶女子上膊，摇手而舞。其死者气将绝，轝至庭前，亲宾哭泣相吊。浴其尸，以布帛缚缠之，裹以苇席；榇土而殡，上不起坟。子为父者，数月不食肉。其南境风俗少异；人有死者，邑里共食之。

　　有熊、豺、狼，尤多猪、鸡；无羊、牛、驴、马。

　　厥田良沃，先以火烧而引水灌之。持一锸，以石为刃长尺余、阔数寸而垦之。宜稻、粱、禾、黍、麻、豆、赤豆、胡黑豆等。木有枫、栝、樟、松、楩、柟、枌、梓，竹、藤、果、药同于江表。风土、气候，与岭南相类。

　　俗事山、海之神，祭以肴酒。战斗杀人，便将所杀人祭其神。或依茂树起小屋、或悬髑髅于树上以箭射之、或累石系幡以为神主。王之所居，壁下多聚髑髅以为佳；人间门户上必安兽头骨角。

　　隋大业元年，海师何蛮等每春秋二时天清风静东望，依稀似有烟雾之气，亦不知几千里。炀帝令羽骑尉朱宽入海求访异俗；得何蛮言，遂与蛮俱往。同到流求国，言不通，掠一人而反。明年，复令宽慰抚之，不从；宽取其布甲而归。时倭国使来朝，见之曰：『此夷邪久国人所用也』。帝遣虎贲郎将陈棱、朝请大夫张镇州率兵自义安（今潮阳郡）浮海击之；至高华屿，又东行二日至■〈句上黾下〉鼊屿，又一日便至流求。初，棱将南方诸国人从军，有昆仑人颇解其语，遣喻降之；流求不听，拒逆官军。棱击走之，进至其都，频战皆败；毁其宫室，虏其男女数千人而还。自是遂绝。

　　——录自「通志」卷一百九十四。

　　●「太平寰宇记」「四夷」「东夷」

　　流求国

　　流求国，自隋闻焉。居海岛之中，当建安郡之东，水行五日而至（闽川东也）。土多山洞。

　　其王姓欢斯，名渴刺兜；不知其由来有国代数也。彼土人呼之为「可老羊」、妻曰「多拔荼」。所居曰波罗檀洞，堑栅三重，环以流水，树棘为藩。王所居舍，其大十六间；雕刻禽兽。国有四、五帅，统诸洞；洞有小王。往往有村，村有鸟了帅，并以善战者为之；自相树立，理一村之事。

　　男女皆以白纻绳缠头发，从后盘绕至额。妇人以罗纹白布为帽；织斗镂皮并杂色纻及杂毛以为衣，制裁不一。织藤为笠，饰以毛羽。兵有刀槊、弓箭、剑铍之属；编纻为甲，或用熊、豹之皮。

　　王乘木兽，令人轝之而行，导从不过数十人。

　　国人好相攻击，人皆骁健善走，难死而耐疮。诸洞各为部队，不相救助。两阵相当，勇者三五人相击射。如其不胜，一军皆走；遣人致谢，即共和谐，收其斗死者共聚而食之。

　　隋炀帝大业初，海帅何蛮等云：『春秋二时，天清风静东望，依稀似有烟雾之气，亦不知有几千里。三年，帝命羽骑尉朱宽入海求访异俗，遂与何蛮俱往。因到流求国，言语不相通，掠人并取其布甲而还。时倭国使来朝，见之曰：『此夷邪久国人所用也』。帝遣武贲郎将陈棱、朝请大夫张镇州率兵自义安（今朝阳郡）浮海击之，至流求。初，棱将南方诸国人从军，有昆仑人颇解其语，遣人慰谕之；流求不从，拒逆官军。棱击走之，进至其都，频战皆败；焚其宫室，虏其男女数千人而还。自尔遂绝。

　　风俗物产

　　其人食用手。无赋敛，有事则均税。无文字。视月亏盈而以纪时节，候草枯以为年岁。人深目、长鼻，颇类于胡。人纵年老，发多不白。无君臣上下之节、拜伏之礼；父子同床而寝。妇人产乳，必食子衣。以木槽中曝海水为盐、木汗为醋；酿米曲为酒，其味甚薄。遇得异味，先进尊长。凡有宴会，执酒者必待呼名而后饮。上王酒者，亦呼王名，衔杯同饮；颇同突厥。歌呼蹋蹄，一人唱、众人和，音颇哀怨；扶女子上膊，摇首而舞。其死者气将绝，举于庭。浴其尸，以布缠之，裹以苇草；衬土而殡，上下起坟。子为父者，数月不食肉。

　　有熊、罴、豺、狼，尤多猪、鸡；无牛、羊、驴、马。厥田良沃，先以火烧而引水灌之。持一插，以石为刃长尺余、阔数寸而垦之。土宜播种，树木同江表。多斗镂树，似橘而叶密；条纤如发，纷然垂下。气候与岭南相类。

　　俗事山、海之神，祀以酒肴。斗战杀人，便将所杀人祭其神。王之所居，壁下多聚髑髅以为佳。

　　——录自「太平寰宇记」卷一百七十五。

　　●「太平御览」「四夷部」「东夷」

　　流求

　　「隋书」曰：『流求国，居海岛之间；当建安郡东，水行五日而至（闽川之东也）。土多出铜。

　　『其王姓欢斯，名渴刺兜；不知其由来有国代数也。彼土人呼之为「可老羊」、妻曰「多拔荼」。所居曰波罗檀洞，堑栅三重，环以流水，树棘为藩。王所居舍，其大十六间；雕刻禽兽。多斗镂树，似橘而叶密；条纤如发，纷然下垂。国有四、五帅，统诸洞；洞有小王。往往有村，村有鸟了帅，并以善战者为之；自相树立，理一村之事。

　　『男女皆以白纻缠发，从头盘绕。妇人以罗纹白布为帽；织斗镂皮并杂色纻及杂毛以为衣，制裁不一。织藤为笠，饰以毛羽。兵有刀鞘、弓箭、剑铍之属；编纻为甲，或以熊、豹之皮。

　　『王乘木兽，令人轝之而行，导从不过数十人。

　　『国人好相攻击，人皆骁健善走，难死而耐创。诸洞各为部队，不相救助。两阵相当，勇者三五人相击射。如其不胜，一军皆走；遣人致谢，即共和解，收取斗死者共聚而食之。

　　『食皆用手。

　　『无赋，有事则均税。俗无文字。视月亏盈以纪时节，候草枯以为年岁。人深目、长鼻，颇类于胡。人纵年老，发多不白。无君臣上下之节、伏拜之礼；父子同床而寝。妇人产乳，必食子衣。以槽曝海水为盐、木汁为酢，酿米面为酒。遇得异味，先进尊者。凡有宴会，执酒者必待呼名而后饮。上王有酒，亦呼王名，衔杯同饮；颇同突厥。歌呼蹋蹄，一人唱、众和，音颇哀怨。其死者气将绝，举至庭。浴其尸，以布帛缠之，裹以苇草；衬土而殡，上不起坟。为子者，数月不食肉。

　　『有熊、罴、豺、狼，尤多猪、鸡；无牛、羊、驴、马。

　　『厥田良沃，先以火烧而引水灌之。持一插，以石为刃长尺余、阔数寸而垦之。宜播种，树木同江表。风俗、气候，与岭南相类。

　　『俗事山、海之神，祀以酒肴。斗战杀人，便将所杀人祭其神。

　　『炀帝大业初，海帅何蛮等每春秋二时天清风静东望，依稀似有烟雾之气，亦不知几千里。三年，帝令羽骑尉朱宽入海求访异俗；何蛮言之，遂与蛮俱往。因到流求国，言语不相通，掠一人并取其甲而还。时倭国使来朝贡，见之曰：「此夷邪久国人所用也」。帝遣武贲郎将陈棱、朝请大夫张镇同率兵自义安浮海击之，至流求。初，棱将南方诸国人从军，有昆仑人颇解其语，遣人慰谕之；流求不从，拒逆官军。棱击走之，进至其都，频战皆败；毁其宫室，虏其男女数千人而还』。

　　——录自「太平御览」卷七百八十四。

　　●「诸藩志」「志国」

　　流求国

　　流求国，当泉州之东，舟行约五、六日程。王姓欢斯，土人呼为「可老」。王所居曰波罗檀洞，堑栅三重，环以流水，植棘为藩；殿宇多雕刻禽兽。男女皆以白纻绳缠发，从头后盘绕；及以杂纻、杂毛为衣，制裁不一。织藤为笠，饰以羽毛。兵有刀槊、弓箭、剑皷之属；编熊、豹皮为甲。所乘之车，刻兽为象，导从仅数十人。无赋敛，有事则均税。不知节朔，视月盈亏以纪时。父子同床而寝。曝海水为盐，酿米曲为酒。遇异味，先进尊者。肉有熊、罴、豺、狼，尤多猪、鸡；无牛、羊、驴、马。厥土沃坏；先用火烧，然后引水灌注，持锸仅数寸而垦之。

　　无他奇货，尤好剽掠，故商贾不通。土人间以所产黄蜡、土金、■〈〈弓攵〉上尾下〉 尾、豹脯往售与三屿。

　　旁有毗舍耶、谈马颜等国。

　　毗舍耶

　　三屿

</div>
    <div class="pagination">
<a href="流求与鸡笼山.html">上一页</a><a href="流求与鸡笼山.html">1</a><span class="current-page">2</span><a href="流求与鸡笼山_page3.html">3</a><a href="流求与鸡笼山_page4.html">4</a><a href="流求与鸡笼山_page5.html">5</a><a href="流求与鸡笼山_page6.html">6</a><a href="流求与鸡笼山_page7.html">7</a><a href="流求与鸡笼山_page8.html">8</a><a href="流求与鸡笼山_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
