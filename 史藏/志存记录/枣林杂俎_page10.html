<!DOCTYPE html>
<html>
<head>
    <meta charset="UTF-8">
    <title>枣林杂俎 - 第 10 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枣林杂俎 - 第 10 页/共 59 页</h1>
    <div class="content">　　高杰逼扬州，上民拒之不纳。进士郑元勋超宗，劝守臣和解。时共坐城楼，忤众，立刃死。杰兵纵掠，广陵大沸。福缘庵僧德宗为时推重，难民避入，剃发坐尺地须八十金。漕舟附妇女一人须一金。门禁甚厉，江西陈给事口口以与守臣善，巨室借其封衔，舆妇女，人各四五十金，积赀甚腆。
　　
　　勋臣跋扈：
　　诚意伯刘孔昭，狷巧机辨，见事风生。先帝召对，泣陈文臣操江掣肘之害，遂停都御史高倬，专任孔昭操江。孔昭故善阮大铖，又给事李沾邻巷通好。先是镇远侯顾肇迹操江为沾所劾，及肇迹内召，特郊饯谢：「日者弹文，非我意也，总宪张藐山因薄之。」南渡初，张改冢宰，奉诏言逆案置勿用。大铖废久，觊还召，计沮，嗾孔昭拉勋臣廷攻冢宰。先一日饮勋臣立约，凌晨早朝，孔昭诉张某奸欺，专右文臣。灵璧侯汤国祚、忻城伯赵之龙和之，余无对。自是冢宰四疏乞休，上虽知简在首臣，无能留也。文臣畸轻，孔昭畸重，权行荐绅中，马士英不敢抗。谋入相，不甘右列，以抚宁侯朱国弼及忻城伯并凯相而止，明年荐兵部右侍郎德清蔡奕琛入相。南渡之祸始于诚意，溃于士英、大铖。刘伯温尝云"传十三世有变故」，孔昭求改相以厌之，竟不果。
　　
　　阮大铖：
　　桐城阮大铖初附善类，与嘉善魏大中争吏科都给事，因投逆珰。历太常寺少卿，坐党废，避祸金陵。称诗好客，素善内臣马应芳。马士英侨南都时，数过从也。至是士英密荐，言其知兵，立除兵部右侍郎，召对。以高相国廷诤、台省交论，未拜命。而心益亟，上英令徐俟之。大铖曰：「我自起家，何预伊事。」及莅官，每朝罢辄手招士英就语，自示于诸绅中。日同士英及抚宁侯、诚意伯狎饮，后常熟钱侍郎谦益附焉。钱宠姬柳如是故倡也，大铖请见，遗玉带，曰「为若觅恩封。」自是诸公互见其室，恬不为耻。
　　
　　郭维经：
　　御史口口郭维经云机巡中城，清勤有能声，张总宪甚重之。及秉铨，推郭应天府丞兼御史，巡视如故。盖骤难其代，非淹之也。郭意未嗛，中李给事沾之诱，即劾冢宰私，且兼官乃天启末弊习。章上又自悔，凂同官以谢，冢宰遂不辨。未几，勋臣讦冢宰去之。
　　
　　冯可宗：
　　冯可宗初提督巡捕营，史司马奏改锦衣卫，最冷署。值南渡，遂领缇校伪雄职。素善结纳，园亭声伎，见称于时。乘间进其姝丽，宠日盛。
　　
　　王肇基：
　　太监王坤尝肆恶于推扬，至是易名肇基，求督催浙江福建金花银。得旨，命阁臣具敕。高相国暮归语予曰：「方争阮员海，今又争内臣。专角舌，非相体，奈何？」予曰：「大司马韩象云，贤内侍也，俾谕沮之。以内臣自相制，易易耳。」相国深善之。诘朝入直，闻肇基邻寓，过之，极言东南民困。肇基曰：「若然，吾当辞往。」寻奏上嘉纳，相国予告。太监孙元化督饷浙江。
　　
　　陈尧言：
　　故浙江布政司口参政贵阳杨师孔，万历辛丑进士，宰山阳。庚戌降教授顺天，迁翰林待诏，侍福恭王。至是，师孔子文骢，马士英甥婿也。追录旧僚，赠师孔礼部右侍郎。山阴陈尧言繇乙榜，亦尝待诏侍恭王，历云南右参政，尚存，疏乞恩，例不许。
　　
　　从龙内臣：
　　从龙诸阉，初布袍革履，徒步道中，给事行宫，犹未快志。巡按湖广御史黄澍入朝，廷劾马士英，责数其罪。上色动云"黄澍言言有理。」顾高相国记之，召澍殿内竟其说。士英跽阶下惶急，尽移其供帐出，因行金结内臣张执中等，俱龙阳之旧也。珰势始蘗。司礼韩赞周老成严重，上始而惮，中而疏，末且厌之。尝盛暑击球，三人交箑不休，赞周凝立不动。私居饮泣逾月。或进玉烛台玉壶，心好之。宝异日至，立报传入。而喜厌不恒，始虽厚售，渐斥去索原直，即市侩亦苦之。盖贾人去，责专市侩也。内臣蟒玉纷沓。登极初，日召对辅臣，或昼再接。浃月以来，时免朝。八月选民女入宫，征教坊妓六十四人，司灯择其妍少。慈銮恩赐内臣金币独渥，韩赞周百五十金，余各有差，廷臣无及者。优人适意，辄赐三四十金。九月开经筵，宴廷臣，不赉阁臣。以例请，不允。十二月西宫成，卜日临御，上色不怡。赞周请其故，上曰：「无佳优，奈何！」赞周泣曰：「臣意官家思先帝，乃如此抱恨乎？」尝责太监马承芳：「尔但知印堂，安知我！」印堂，指赞周也。承芳跽谢得免。上晨饮讫，内臣又递觯，辄举之不却。酣淫弛纵，十月末几蹈汉成之讳，旋幸毋恙。明年都市榜上供春药，贻笑四方矣。先谕阁臣曰：「朕非欲贪大位，卿等免推，天子固不如藩邸乐也。」初惟辅臣是任，救偏补弊。设毕祥符、胶东之用，亦未至速亡。而黄澍激贵阳之祸，竟以覆国。
　　
　　黄澍：
　　歙人黄澍，年少轻侮，作叶子格品第宗妇之貌。见忤于族，走杭州，通籍郡庠。丙子举于乡，明年成进士，授开封推官。壬午御流寇，开渠转粟，河水秋溢，因灌汴城，祸自渠始。又搜民间藏粟并金钱夺之，汴人切齿。内召，先帝面问开渠者谁也，委之流寇。利口迅舌，人莫能难。以御史按楚，未及瓜，遽入朝，意凯开府。借马士英为市，盖平贼将军左良玉嗛马氏。故大言「清君侧之恶」，辄示人良玉手书，挟重镇劫之。其廷攻也，一言一涕，甚倾宸听，上英伏阶下愧死。澍退，捐九万金助饷，自云「世橐」。高相国问予：「彼卓、郑也哉？」予曰：「否否。彼补杭郡诸生，父为人筦质库。小才贪诈，不足信也。」澍还按楚，士英阴遣人购良玉，而澍孤矣。寻免其官，畏祸匿良玉所，女归其子。按臣通婚本镇，向未之有也。明年左氏称兵犯阙，荡覆我公室，虽士英之罪擢发难数，而谁生厉阶，至今为梗？哀哉！
　　
　　慈銮：
　　恪恭仁寿皇太后邹氏，福恭王之元妃也，于上为嫡母。避寇间关河北，上遣内使密迎之。将至，命魏国公徐弘基及高相国郊迎，值于扬州广陵驿。登舟伏谒，敝衣窄袖，微见帘内有尼旁侍，盖避难时寄侣也。命赐饭，时御舰三，有司供亿才数百缗。夕宿仪真，明日风利，至龙江关设行幄。京兆征两县媒媪扶辇，虽群集，竟用阉人。入大明中门，上迎于午门。初过扬州，高杰列兵夹河二十里，马可七八千匹，卒殆二万余人，自乘舟，仪卫甚盛。黄得功迎于仪真，候骑才百余，自立一空舸，不数人。
　　遣迎第一笺曰：(御名)钦承大统，驰念慈帏。惊尘鼎沸，肠刻刻以九回，瑞霭天开，情遥遥而千里。恭惟母后陛下，僊源世庆，阃教协敷，佐先帝以咏关雎，启眇躬而美穋木。服国史之至诚，属国家之多艰。鹤发添忧，闵霜雪之入鬓；风舆飞辖，伤烽燧之震邻。近伦序之见推，既宗社之克绍，实缘荣荫，爰致弘庥。初羁勒之未宁，有疏省问。今尊养之有地，庶慰瞻依。特遣近臣往迎远境，俛伸遐迩之望，上凭黍稷之馨。伏祈慈展欢心，中道生河山之色；诞膺寿算，隆恩均覆载之规。月驭先迓，云容嗣觏。
　　遣迎第二笺曰：(御名)孺慕依依，虽倾诚于初使。皇程冉冉，实切恋于久违。讵忍安以九重，不能恝之一日。恭惟母后陛下，圣德配天，坤厚载地。大宝曰位，方同四海之欢心；罔极维亲，专候一人之顺志。长秋长信，休嘉时集于汉宫；维川维涂，警跸尚烦于天路。伏祈敦时赡养，蠲暑就凉。本朝之宫慈宁，宋家之殿保庆。增睹鸿慈之福，伫图燕喜之欢。(以上俱予笔)。
　　东城兵马指挥带俸侍卫司正千户邹存义奏曰：崇祯辛巳正月戊戌，河南城破，福恭王妃出避清凉寺，宿东关土房。明日至洛水上，未得渡。明午得舟，又明日至花子寨、瀍河、北窑、雒驾沟等处，及于孟津。越三日，至浦子邢家苑。二月既望，渡黄河，驻孟县，逢世子，随至怀庆。甲申二月既望，贼又破怀庆，匿书堂官黄奎家。寻乘东门放火冒出，夜分至南门桥，值贼伤存义。旦至野冰镇，巳刻渡河，至邢家苑滩。十九日命存义，北渡觅寓值贼，二十四日又入河南。大盗李际遇方骚扰，太妃潜于民舍。又北渡入怀庆，匿黄奎家，惧泄。五月三日典仗李希楠、书堂孙拱极，见存义相视以目，隐谕已即位也。常应俊遣舍人阎守平见，圣母于黄奎家，又恐泄，迁女医家。六月六日欲出城不果，九日又不果。七月六日出城值贼，又不果。十四日乘众出城，宿孔村梁秀才庄。十八日夜渡沁水，乏舟，椅代之。十九日至清化镇，乘小车。二十三日经修武、获嘉等县，越三日书堂康永宁、山东报国营副将张成福来接，存义遣弟护行，赴塔儿湾之舟。大监卢九德以舟迎，渐达淮扬。
　　常熟许重熙子洽曰，乙酉五月壬辰黎明，钱谦益肩舆过马士英门，门庭纷然。良久士英出，小帽、快鞋、上马衣。向钱拱手曰：「诧异、诧异。我有老母，不能随君殉国矣。」即上马去。后随妇女多人，皆马上妆束，家丁百余人。出至孝陵，诡装其母为太后，召守陵黔兵自卫。黔兵亦半逃，所过村镇奔避一空。至广德，州守闭城不纳。士英督兵攻之，破城杀知州赵景和，远近民闻风外匿，安吉知州黄翌圣亦遁入山中。士英不敢趋独松关，迂道由安吉。手书致翌圣曰：「广德见拒，故尔行权用兵。若首先倡义，当有不次之擢。」于是翌圣率士民肃迎道左，扫衙舍以停伪太后及士英家眷，士英大悦。浙抚张秉贞下檄安吉问真伪，翌圣启云"阁部既真，恐太后亦非假」。张抚遂备法驾迎入杭州，士英屯兵城外。潞王恭谒太后如常礼，辞之。已令妃具宴送入，妃躬诣陪侍，太后峻辞之。日夕惟与士英后妻数人相处，人始疑其伪。
　　谈迁曰：乙酉五月清人陷镇江，上闻之，夜出奔。昧爽，马士英云太后来其家，同南走溧水东坝，经广德，自独松关趋余杭，宿鲍侍御奇谟宅。抚按往迎，至杭州。初驰檄称圣驾，及见于鲍氏，乃太后也。入杭驻朝天门东李总兵宅，士英驻涌金门外王氏园，征歌如故。清人将至，士英走台州。鲁王监国，访太后不得。后遇许子洽，云太后伪也。以今思之，上仓皇出奔，弃其母不顾，然无自至权相家之理。士英计穷，脱兔之智，不得不藉母后胁制道路。彼可假天子，独不可假母后乎？其后閴焉无一迹，又事之不待辨矣。予时寓杭州，有游卒同奔者云，母后道中再堕马，扶起之，命授锦衣卫百户。会稽熊少卿汝霖责士英：「不扈皇上，乃母后之徇乎？」士英无以应。
　　
　　刘总宪宗周：
　　山阴刘念台先生，起左都御史，先驰疏历指时事之失，内及逃将封爵，贵阳及刘泽清忌之。盖泽清自临清南遁，谓中其隐。各疏攻先生，泽清疏并列左良玉、黄得功、刘良佐、高杰名，请加以重僇，实各镇不知也。高杰闻之骇曰：「吾武人，乃预朝事乎！」得功上章自辨不预，贵阳匿其奏。先生前削籍，故疏称「草莽臣」，入京不携冠服，借以赴任，士民鼓舞称快。群珰亦曰：「刘先生君子也，恐不得久耳。」果即引告。
　　
　　北使事宜：
　　左都督陈洪范奉命北使，揭阁臣事宜：
　　一宣北口敕谕一，御书一，诏书一，赏银口两，赏金口两，蟒段花段宫绢口匹。
　　一给总兵吴三桂口封爵敕券各一，奖谕一，表里十袭，玉带一，赏银口两。
　　一给巡抚黎玉田、总监高起潜口荫升加级敕命一，奖谕一，表里十袭，玉带一，赏银口两。(以上各犒赏，请一官赍随。)
　　一祭告陵园文。
　　一祭先帝先后梓宫文。
　　一敕谕陷北文武诸臣。
　　一护送领兵将官二员，各日给一金，各犒三十金，蟒段二。
　　一随行标将十二员，各日给银八钱，各犒二十金，蟒段二。
　　一材官二十员，各日给银五钱，各犒十二金，段一。
　　一马兵五百，日各饷一钱五分，各犒五金。
　　一马六百，日料各一钱五分。
　　一骡夫二百，日各饷一钱四分，犒各三金。
　　一骡三百日，料各一钱五分。以上官兵骡夫共犒银三千六百四十金，蟒段十四，段二十。
　　计程往还三月，共前银二万三千八百十四金。时赐吴三桂等兵三万金，劳北朝银十万、金一万、绯段千匹，又杂赏三万金，吏卒道费三万金。经理河北、连络关东军、兵部右侍郎兼都察院右佥都御史、莱阳左懋第同往。初议泛海改陆入北界，有司尚礼接至德州，忽榜示陈洪范，左懋第色不动。入京而回，中道留懋第。绍愉馆鸿胪寺，懋第书壁「宁为明鬼，不为清臣。」兄懋泰来见，拒之曰「尔非我兄也」。屡被劝不动。及遇害，北人无不为流涕。洪范萎薾，吐南朝情实，故独归。
　　先是吴三桂逐寇之事闻于江南，诏封蓟国公，赐诰券，募都人何口口以副将往致之。至临清，进士凌駉方倡义，导之出疆入燕。三桂不启封，达于摄政王。明日摄政王召见南城，责中朝不通好。答曰：「南朝止闻吴将军起兵匡复，未知贵国之繇，故不及命。」摄政王色解，谕以速遣使来，期在九月。时吴三桂、洪承畴、冯铨、范文程等夹坐席地，各举佩刀割牛炙啖之。明日何又奉三桂诏券，掷不一视，遂携归。藏内阁，未以闻。
　　
　　朱统{金类}：
　　贵阳马相国虽与新建姜相国同年，不相洽，欲诬以定策立异。而新建有夙望，人无应者。南昌宗贡生朱统{金类}上章力抵新建，至以新台污之，又株引史阁部、张冢宰、吕侍郎等甚众。阮大铖语人曰「疏出小儿手，其不讳如此。」统{金类}大言「须还我都宪一席」，竟擢口科给事中。
　　
　　周镳：
　　金坛周仲驭侨白下，尝忽阮大铖，甚衔之。大铖势日起，仲驭知且修怨，拉某踵其门，诎膝祈解。终不能释，已构下法司。仲驭尝师张明弼而相失，明弼揭其短：「贿登科第，官工部主事避察处，疏攻太监张彝宪」云云。君子曰，公亮乘危下石，非所以自待也。
　　
　　周锺：
　　庶常周锺遁归，或问之，曰：「在燕时谓江南已定，不意中隔如今日也。」惧逮，走句容，捕之亟，拷及妇子。下刑部狱，爰书从重，改入深圄，涕泣挽栅不欲入。明年会讯，御史张孙振挞之二十，人以为快。已同口给事时亨弃市。
　　
　　异议：
　　桐城雷演祚介公，崇祯庚午贡生，历山东武德道兵备佥事。忧去，寓白下。慷慨好持论，闻国变，草檄勤王。略曰：「安危争于呼吸，社稷急在燃眉。三百年养士尊贤，岂无疾风劲草之报？诸君子后家先国，宁忘板荡忠臣之私？草泽有英雄，不妨南塘一出。秀才任天下，岂无仲淹其人。或捐郭解之金，或弃终军之襦。吹箫屠狗，策力兼收。击筑斩蛟，贪诈并使。共襄大义，翼我皇明，转危为安，匪异人任，建功立业，要在此时。」私议立潞王，座师姜詹事曰广叱其谬。
　　刘都督泽清自临清逃淮安，柬马士英亦立潞王也，遣幕客某觇金陵。及福王即位，计杀客灭口，客脱走陈学士盟所。学士尝对高相国言之。贵阳语胶东曰「鹤洲原简，容当相示。」后刘力攻诸臣异志，背其初矣。
　　钱谦益侍郎触暑步至胶东第中，汗渴解衣，连沃豆汤三四瓯。问所立，胶东曰福藩。色不怿，即告别。胶东留之曰「天子毋容抗也」，钱悟仍坐定，遽令仆市乌帽。谓「我虽削籍，尝经赦矣。」候驾龙江关，诸臣指异之。监国初复官，八月入朝，阴附贵阳，日同朱抚宁、刘诚意、赵忻城、张冢宰捷、阮司马大铖联疏讦异议者。胶东解相印，欲卜居虞山。谦益恐忤贵阳，却之，且不祖送。口口口口口口口
　　雷演祚中时忌，被逮下狱，同周镳并诛。
　　
　　谷国珍：
　　凤阳太监谷国珍六月入朝，改勅求照总督体统行事，阁臣难之。国珍于外宅求示勅稿，即自增入，无以夺也。
　　
　　王铎：
　　孟津王铎觉斯，耽翰墨，工诗，五言诗至万首。尝微疾，弟劝其辍咏。笑曰此即一诗目也。张冢宰再推词林，枚卜首姜詹事，次及铎，以上旧也。迁时对冢宰曰：「王安石为翰林学士则有余，为宰相则不足，孟津是也。」冢宰然之。铎将入朝，冢宰书规以约束子弟家人毋辄通宾客。铎过冢宰曰：「我无他望，所期后日史上好书数行也。」始直阁，适胶东、新建、贵阳并引疾，铎票拟颇中綮。如夺乌程(温体仁)赠谥，人亦称之。自以不习吏事，请益同官。已渐自讳，处分舛误，贵阳侮之。法司奏大辟，辄除其罪。尝作奏误书「皇下」，再被诘。胶东滨行，嘱以渐退。骇问其故，曰：「大臣道不行则去，毋俟人弹文也。」始上出十扇命书，俱录先生格言。诸珰亦求书，意难之。胶东曰：「足下负诗名，安能拒乎？」铎本文士，处非其任。仕清，历礼部右侍郎，壬辰三月遣祭西岳，道卒，赠尚书，谥文正。铎手阅《杜子美集》，尝见其手跋《冬深》诗「花叶随天意」，改「因」字，以颔联「早霞随类影」又一「随」字也。《九日蓝田崔氏庄》「羞将短发还吹帽，笑倩旁人为正冠」，以「帽」犯「冠」，改作「衣」。谓端午日赐衣，何大复极赞口口口口口《陪李金吾花下饮结句》，「醉归应犯夜，可怕李金吾。」吾乃牙音，杜误押此韵矣。《遣兴五首》其一「陶潜避俗翁，未必能达道。观其着诗集，颇亦恨枯槁。达生岂是足，默识盖不早。有子贤与愚，何其挂怀抱。」陶亦欲子不仕宋耳，非挂怀真愚也。
　　
　　李沾：
　　华亭李沾，以惠安令擢南京吏科给事中，谓铨郎金坛王重外之也，颇不怿。盖国初铨曹，止萧士玮、倪嘉庆、书吏四人，不谙掌故。张藐山冢宰以王重、梁羽明并旧选郎习事，且地近易赴。时羽明侨守杭州，沾谓「重不可用，尝受我四十金者。」冢宰曰：「仆起家三十年，贽多十二金，间或倍之，安得至四十金乎？仆老矣，旧练而地近，亡逾王郎。若其人廉否，仆自有提衡，虽吴来之在，不能溷也。」沾无所发怒，因讦吕侍郎大器。冢宰推沾操江都御史。畏分刘诚意之柄，求史相国得太常寺少卿，提督四夷馆，居亡何怏怏。因夸定策功，以初议内府喧詈也。徐冢宰虞求代推通政，有旨另擢。盖附贵阳、诚意及诸臣，内恃其奥援，又借名善类，求史相国致胶东书，乞佥院，云不敢失身他途也。拜佥都御史，寻超左都御史，加太子太保。七品半载，跻极宫孤，昭代所独。
　　
　　款案：
　　九月，南京吏都尚书徐石麒，奏为矫诬先帝者悖之极、极罔圣明者奸之盛、事关封疆殷鉴、信史纪传不得不据事验明以存实录事：臣于十五日伏枕次见黄耳鼎翻出陈新甲一案，谓臣杀新甲以败款局，此似耳鼎拾马绍愉之邪唾，将以颠倒成案，献媚朝廷，以为后日卖国之地，不独欲为新甲执仇起大狱已也。事关社稷封疆，臣何敢默默处此？臣请与皇上先言款事终始。我国家自有奴患以来，其讲款非一矣。天启二年，秽枢惑于王化贞之说，俾违督臣熊廷弼节制，而私与孙得功为市。得功突发犯顺，城陷身逃，而款议败。其次则袁崇焕遣喇嘛僧吊老酋，因以议款未成，而崇焕去位。迨先帝初立，意在灭奴，召崇焕授兵柄。崇焕阳主战而阴实主款也，甚至杀江东毛文龙以示信。嗣先帝不之许，遂嗾奴阑入协款，仍戒以弗得过蓟门一步，崇焕先顿甲以待。是夕敌至，牛酒相犒劳。夜未央，敌忽渝盟，拔骑突薄城下，崇焕师反殿其后。先帝于是逮崇焕诛之，而款议再败。然崇焕虽言款，其所练甲士稍精强，边备未尝弛，故诛后而祖大寿犹得以余威振余边。嗣是中外靡有敢言款者。第岁久，我叛帅累累家辽西，益相狎习，边将益约节士卒，复与北购，偷旦夕之安，而边备日弛矣，本兵未必知也。至杨嗣昌为枢密廉得状，时北亦适内寇，于是再以款市闻。先帝命侦实情，竟得嫚书，大怒格之，而款议复败。嗣是即新甲主款矣。新甲令石风台与北通，而恶洪承畴挠其事。因北困锦州，急遣张若麒往催战，欲乘间杀承畴协款。此即向者崇焕杀文龙故智也。不虞承畴先觉，独入松杏城死守。若麒计不成，乘月宵遁，陷我六师。旧辅臣谢升见边事大坏，忆督臣傅宗龙临行有「枢臣计专主款」之语，发闻。先帝遂召新甲，见切责良久，遍询诸辅，独升对曰：「彼若果许款，款亦可恃。」议遂安，时壬午正月初八日事也。已而遣一瞽者、一黜生，与马绍愉偕。往义州议款。四月归，北不具表谢，而复得嫚语。先帝知为所绐，大恨，而款事又败。盖自辛巳张若麒倡逃后，举先帝十五年所鸠集之精锐，一旦尽扫。老成谋国之臣，无不私祝，望款事之成，庶几稍有息肩。至天子亲发玺书，下明诏，首臣属草，次辅书真，诫枢臣、择使者而遣之。为使者饬冠剑，连车骑至塞外。我边臣椎牛酾酒，张筵十六席燕北使。北之酋长遣纲纪、一美少年、一庞眉皓首之老来会，绝不语及开市事，问之则云待老憨命。及憨至义州，首诘诸酋长私与中国通，拟杀我使人。译事者为之祈请，叩头乞哀。马绍愉等抱头匍匐，窜归恐后，尚未见憨面。今反饰称亲到沈阳，不几梦中呓语耶！且先帝之诛新甲非以款事，臣之拟新甲罪亦非决不待时也。先是四五月间乞款不成，沸满长安，台省恶其辱国伤体，尽发新甲前后奸罪，章满公交车。先帝概不遽下，忽于是年七月二十八日以十余本悉下法司，并下新甲于理。新甲金多党盛，为之祈生全者如市。及臣发诸纠疏读之，或言其卖总副镇金银累巨万，从海道运归，或言其陷辽城四、陷腹城七十二、陷亲藩七，使圣子神孙涂炭膏血，流离无所。臣读至是而不胜毅然发指矣。越旬日而御史台陈昺虞、廷尉庄宪祖、口司官韩一臣，各以谳语至，词义严确，尽与死比。又越旬日，臣同法司集于都城隍庙，矢诸明神而谳之。新甲口供所陷诸城郭亲藩与所纠无以异，于是引失陷城塞律秋斩上，时旧辅臣周延儒为新甲营解甚力，面奏谓：「国法，大司马口不薄城，不斩也。」先帝曰：「他边疆即弗论，僇辱我七亲藩，不甚薄城乎？」延儒语塞。先帝尚以秋斩未蔽辜，谕臣再核。臣于是引居中调度，临时不能策应，因而失误军机者并斩律，朝上午即奉旨曰：「陈新甲职任中枢，失事重大，贻祸惨毒，朦玩支解，误国负恩。祖宗大法具在，朕不敢私，着即会官处决。钦此。」煌煌天语具在，而谓臣杀之乎？且新甲于九月先正两观之诛，旧辅王应熊始下赐环之诏，前后相距五六十日，乃谓复起王应熊，疑新甲所为。是又故以新甲诛后之事为新甲诛前之事，何其谬戾任意一至此也！况先帝厉精明睿之主，非昏庸亡国之主也，庶狱庶慎，无不亲裁，纶扉大臣，惴惴过虑。岂有诛一枢部大臣而竟听臣下锻炼者？耳鼎视我先帝为何如主，而概以汉之桓灵、宋之理度同类视之。此臣所谓矫诬先帝者悖之极也。又耳鼎谓新甲扬历岩疆，饶有英略。洵如此，自宜口彰天讨，执讯获丑矣。即不然，亦宜左支右吾，可无失事。而胡以覆军杀将、破城之报相属，如诸台省所纠，新甲所口供者，若是之多也。且恭皇帝之变，皇上身尝之痛也。先帝旨中所谓贻祸惨毒，专指亲藩。岂先帝痛恨之，而皇亡遽忘之乎？耳鼎又视我皇上为何如主，而敢于党恭皇帝之罪人、张封疆之罪吏也！此臣所谓欺罔圣明者奸之极也。臣恐耳鼎之邪说得行，使国家忘用人行政修德自强之实着，而专以款敌为事。盖敌之佯款，其愚我也，收我边民畏战之心、弛我边塞防战之备也。若其果欲我款，则非讲金缯、讲献纳，讲割地、讲南北名分不可款也。如此而国，又何以为国也？故前事者，后事之鉴也。又恐耳鼎之说得行，使天下人疑先帝以昏庸无道，敌当款而不款，大臣不当杀而杀，以致身祸国隳，为天下笑。则使先帝抱不白之诬于天下，臣之所深痛也。又恐耳鼎之徒党罪枢者，摇鼓唇舌，变乱是非，致皇上疑新甲有于谦之功而受西市之惨，为之雪其罪累，录其子孙。口烈皇帝敦睦之心，而增恭皇帝在天之恫，臣之所深虑也。爰于文亡宪坠之日，崖略一案始末，附于实录，以告皇上。若耳鼎构党杀臣，挠椎销骨，臣不憾矣。
　　按先帝尝书「灭奴雪耻」字。及遣马绍愉才出京，金牌书「奉旨讲和」，上闻而恶之。(杨士聪《玉堂荟记》)
　　马绍愉，四川人，万历壬子贡士。云使至沈阳，宫阙巨丽如京师。迎称天使，筵设甚盛，重毯之上殽核俱金器。甲申又北使被留，今安置扬之瓜州。绍愉筮仕武康，通数学。万历末云"国丧当屡见」。三十年后东人深入矣。
　　朱良才，万历壬子顺天贡士，削籍投陈新甲。庚辰同长班马氏等七人往沈阳。
　　
　　名叱冢宰：
　　旨称阁臣例「先生」、九列例「卿」。徐冢宰石麒忤贵阳，有旨叱其名，寻引去。
　　
　　张捷：
　　监国初，刘泽清首荐前少宰丹阳张捷赤函。时阳城张藐山典铨，二十二日劾去。礼部顾尚书锡畴瑞屏摄铨，有墨声。徐冢宰仅浃月。丹阳起少宰，长其部，铨政决裂，惟徇权贿。明年五月变作，选人拥其舆索偿者数辈，绐之入鸡鸣寺以待，竟自经。
　　
　　刘泽清娶同姓：
　　刘泽清初娶刘氏。官都督，讳同姓不封。至是奏微时艰苦状，得赠一品夫人。考南宋张循王俊娶钱塘伎张浓，后嫌同姓，改章氏。糟糠之困，彼弁毼何足嫌乎？
　　
　　赵体元：
　　马士英筮仕南京户部主事，书佐赵体元。或云「断袖之嬖，历任不弃。」从军凤阳，冒功系衔，犹皂帽青衣，给役如故。及入相，体元累都督同知，趋走如舆台，朔望服蟒玉见，仍侍侧阅章奏。云某某当若何，间从之。用兵部印，直任体元，不亲视也。威柄几等贵阳。
　　
　　中书一品林超：
　　江浦林超，居太平门侧，自矜数学刘青田之流。贵阳在戍，卜其复用，因冒武秩至都督。又荐授中书舍人，加一品服色。文武溷躐，萃于一身，即烂羊不异也。
　　
</div>
    <div class="pagination">
<a href="枣林杂俎_page9.html">上一页</a><span>...</span><a href="枣林杂俎_page5.html">5</a><a href="枣林杂俎_page6.html">6</a><a href="枣林杂俎_page7.html">7</a><a href="枣林杂俎_page8.html">8</a><a href="枣林杂俎_page9.html">9</a><span class="current-page">10</span><a href="枣林杂俎_page11.html">11</a><a href="枣林杂俎_page12.html">12</a><a href="枣林杂俎_page13.html">13</a><a href="枣林杂俎_page14.html">14</a><a href="枣林杂俎_page15.html">15</a><span>...</span><a href="枣林杂俎_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
