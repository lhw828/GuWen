<!DOCTYPE html>
<html>
 <head>
  <meta charset="utf-8"/>
  <title>
   永宪录 - 第 16 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永宪录 - 第 16 页/共 24 页
  </h1>
  <div class="content">
   举行京察。
成例。三品以上满汉大臣应于初八至初十日将三年内事迹据实自陈。其余各官。吏部、都察院、吏科、河南道御史会同大学士封川各册。公同考察磨勘毕。各衙门印官俱赴吏部面议。即行具题。各官暂停升转处分。其科道各官俱由都察院考察。盛京部堂府尹、外省督抚皆随例自陈。本六年一次。雍正元年改为三年。今上令凡京察引咎及年老乞休大臣。疏内皆举一人自代。缺则以见举多者量授之。　按唐、宋皆有此制。议发于魏刘实崇让论也。
逮副都统工部右侍郎马进泰。勘问党恶罪。寻获免其死。
进泰与允禩为党。又尝教唆伊本旗废王保泰所行恶迹。且奏对含糊。命上九炼。发刑部勘问。照大不敬律拟斩立决。予户部郎中□明亦以附和允禩拟斩监候。
宗人府请于玉牒除允禩、允禟、吴尔詹子孙世系。更名隶各旗佐领下。
宗人府奏。三人自告祭日为始。臣衙门已将允禩之子弘旺掣其黄带。行文都統楚仲將允禟長子弘晸、次子弘暲、三子弘、四子弘曉、五子弘（日堂）及未開名之六子、七子、八子並弘晸未開名之長子掣其黃帶。又行文盛京将军将吴尔詹之子永年、偕寿掣其黄带。既逐出宗室。不得不改名。三人之女子品级亦应革退。除臣衙门黄册已除名。仍请玉牒改正。
山东巡抚陈世倌请追封启圣王前配夫子施氏位号。祔享曲阜圣庙寝殿。增圣兄孟皮氏配食天下崇圣祠。称先贤。位列四配。上从之。
疏言。孟皮氏子忠配食宫墙。岂有子崇祀而父不邀崇圣之配。似为未协。乞议追崇。以光文治。上命议增从祀崇圣祠者。礼臣覆奏。亦增张横渠父迪。　按圣门志载。圣兄孟皮氏字伯几
【 一作足。】
 崇圣四配颜无繇、曾点、孔鲤、孟孙氏。称先贤。从祀先儒程颢、朱松、蔡元定之制于明嘉靖九年。万历二十三年增周辅成。至是而五子之父皆在列。史言颢不附王安石新法。松不附秦桧和议。元定着律吕大衍诸书。辅成大中祥符八年进士。知程阳。多善政。迪仁宗朝宫殿中丞。知涪州。
发庶人允禩归正蓝旗卓鼐佐领下。改允禩名阿其那。弘旺名菩
【 一作善。】
 萨保。
诏缓征畿南被水七十二州县新旧钱粮。
嗣和硕简亲王雅尔江阿不谨廉隅削爵。以奉国将军神保柱袭。
令汉军照满人例。不得为直隶道府以下官。
允川陕总督岳锺琪请。追谥故四川提督岳升龙。升龙陕西临洮人。由千把升天津总兵至提督。康熙五十年以目疾罢。寻卒。当莅川时。见制于年羹尧。不安其位。及病。以其子锺琪为托。年亦释前隙荐拔之。
辛酉。上回宫。
陕西巡抚图礼琛题旌富平孝子孙文达、贞女樊氏。
文达父白慎。幼聘樊氏为姻。未娶。出外贸易久不归。康熙二十二年。其父母迎娶樊氏于家。孤守空帏。白慎流落滇省。白慎已娶李氏。生文达。年甫十岁。白慎于五十一年物故。文达奉母读书。身到黉宫。雍正二年。经富平县移查滇省。文达闻家有嫡母。遂弃衣顶扶榇。偕母李氏旋里。奉事嫡母。克尽孝道。樊氏守贞已近六旬矣。
夏四月癸亥朔。
翰林院侍讲钱名世以谄附年羹尧逐回原籍禁锢。御书名教罪人四字榜其门。命朝臣各为诗歌刺讥之。
上谕。钱名世、何焯、陈梦雷等颇有文名。行止不端。立身卑微。所以圣祖仁皇帝摈斥。置之闲散。而名世谄媚性成。作为诗歌。颂扬奸恶年羹尧。但所犯不至于死。今革职发回原籍。朕书名教罪人四字。令地方官造成匾额。悬挂其宅。凡在科目出身官。仿诗人刺恶之意。各为诗文，汇写进呈。给付名世。以声其家。名世字亮工。江南武进人。癸未钦赐进士。殿试探花及第。与年羹尧己卯乡试南北同年。年羹尧至京。作诗送之。有鼎钟名勒山河誓。番藏宜刊第二碑之句。自注云。公调兵取藏。宜勒一碑。附于先帝平藏碑之后。其名与字互同戴名世、周亮工。正詹事陈万策诗云。名世已同名世罪。亮工不异亮工奸。大称旨。作诗谬妄者。翰林院侍读吴孝登发宁古塔。给披甲人为奴。侍读学士陈邦彦字世南。邦直字方大。皆前礼部尚书元龙子。皆落职。邦彦乾隆初再起原官。
直隶总督李绂至自广西。赐蟒服御书。侍宴内廷。
上赐四团龙褂五爪龙袍。联曰畿辅旬宣膺重寄。扶风节钺选名臣。召至内苑。侍宴泛舟看牡丹。
两江总督查弼纳奏章违旨。饬驰驿赴京。
前有旨。凡内外小臣。名与诸王大臣同者。酌量改易。查弼纳题千总刘允祥为吴淞守备。与怡亲王同名。以违旨不敬。饬回京。查弼纳字石侯。满洲镶蓝旗人。居官廉静。有贤声。
发庶人允禟私造清书十九字头。于诸王大臣公阅议罪。
会议得清书十二字头。自太祖、太宗以至圣祖。累世永守。允禟妄行增添七字。乱政背国。理应即行正法。并查拿造书协助之人。　十二字头如汉书之字母。随口翻译。加一字以成声。
总理水利营田使和硕怡亲王允祥请改河南彰德之磁州归直隶广平管辖。收澄阳水利裨益民田。
疏言。澄阳一河发源于磁州神麋山。自邯郸入广平。历曲周、鸡泽、平乡等县。元昭文殿大学士知太史院郭守敬曾言。北河可溉田三千余顷。明时。知府高汝行、知县朱东等曾建惠民八闸。以资灌溉。近日水田渐改。由磁州居上流。阻水利下流。所以广郡水田坐废。查广平志。磁州旧属广平路。领成安县。令成安现属广平。则磁州应归统辖。
治结党罪。革郡王允禟爵。追回前固山贝子册命。籍其佐领家赀入官。党附之护军统领阿林保、护军参领迈柱等罪应斩绞有差。
琉球岁贡。
命副都统宗室楚仲撤庶人允禟至京。家口看守西宁。
朝鲜国王李昑奏辩四世祖庄穆王倧篡逆之诬。乞改正明史。九卿会议。优诏许之。
疏言。臣六代祖昭敬王盼薨于明万历戊申。妃金氏有子年幼。遵先王意。立庶子光
【 明史一作俭。】
 海君珲。珲幽母弒兄。杀弟屠侄。繁刑重赋。民不堪命。旧臣金鉴、李贵等于天启癸亥三月纠合义士。吁集廷臣。奔告太妃于幽所。废珲而立昭敬王孙陵阳君倧。遣使请命于朝。册封为王。臣服之后，临莅二纪。曾于康熙壬子陪臣某得明十六朝纪一册。纪本国癸亥事。以篡逆诬臣祖父庄穆王。欲愬皇朝。祈加厘正。壮志未伸。丙辰臣先父臣豫顺王惇恪遵遗戒。申吁皇朝。礼部回咨云。该国事迹自有定论。又于戊午进贡时再暴欺诬情节。礼部又覆。庄穆王事迹。史臣据实纂辑。前咨甚明。先臣含恨而殁。今皇朝诏修明史。恐秉笔之臣。以外国事迹。未及详察。敢沥陈先臣受诬概略。以冀皇上垂鉴焉。据前纪一则曰。倧走马试剑。常在废君左右用事。一则曰。密约继祖母王太妃。以救火为名。领兵入宫。甚至谓绑缚废君。投之烈焰。及为倭冦等语。此必出于明登莱巡抚袁可立、督粮侍郎毕自严诸人之诬论。夫以庄穆之留心经术。不学武事。而谓其走马试剑。身际艰难。弟兄谗口。屏处危疑。而谓之常居左右。金墉十年。内外隔绝。锢门棘户。穴通饮食。而谓密约祖妃。枉谬已甚。况当废君在位。戮太妃之父。窜太妃之母。夺太妃怀中八岁之子而杀之。则废君乃太妃父母之仇也。而珲终始得全于放废之日者。实赖我庄穆王容保护之力。故珲于癸亥三月见废。至辛巳七月寿终。葬以王礼。则庄穆且待废君。恩义之隆。从古未有。而谓投之烈焰。又何诬妄之甚耶。日本于壬辰岁举兵入犯。烧毁我宫庙。国几灭亡。则小国百世之仇也。而顾有忍辱忘耻。结秦晋于仇敌之理。庄穆王妃即昭敬王朝宰臣领敦□府事韩复谦之女。以礼聘为妃。至癸亥进位中壸。受前朝封诰。不知登抚何所据而作此不伦之语。缘明时。都督毛文龙占据小邦。骄虐日肆。与庄穆王为忤。而向之助虐废君者。潜通文龙。同构蜚语。因此而督抚奏有据。因此而礼部说有凭。因此而中朝行查之事遂废矣。后我庄穆王辩明诬于前朝。文龙亦代为请封。称其恭顺。乙丑、丙寅两遣太监胡良辅、编修姜曰广等颁赐敕书。世祖章皇帝又赐庄穆美谥。丙辰、戊午两年圣祖仁皇帝复许删除讹诬。将来仍行颁示。伏乞皇上宣付史馆。并加详察。载以实迹。以成信史。并颁示小国。　
九卿会议。请删除杂说。确考昭代方策。着为定论。书成仍破例颁示朝鲜。以慰国王题请之忱。从之。　按明纪载倧走马试剑。谋勇着闻。眉修耳垂。姿表伟异。在珲左右。掌诰令。癸亥三月。珲疾。遂萌异志。调平山节度使李贵领兵赴王京防御。又密约珲继祖母王太妃于初九日在宫举火。倧率李贵等以救火为名入宫。得珲。投烈焰中死。杀其世子宫眷及亲信之人。太妃数珲罪而废之。十三日倧即王位。杀平壤守臣朴奕鸿、终江守臣郑迈谓。天启元年冬月引敌渡江。戕远人而谋毛帅。借口以自解于中国。登莱巡抚袁可立于四月十八日接援辽总兵毛文龙咨帖内称。朝鲜议政府左参政朴弘绪等申前事。奉前王太妃懿旨。历数珲恶。备将情节具奏天朝。移咨转奏该卑职申详。陵阳君乃昭敬王之子定远君所生第一人。自少聪明仁孝。王独钟爱。养于宫中。今者。人望所归。太妃克循先志。令其承袭。镇系武臣。罔知可否。理合折报。可立具疏言。珲袭爵十五年。未闻大过。自辽兴师以来。供饷助兵。慕义效顺。如果不道。应候朝廷处分。今以臣篡君。以侄杀伯。所当声讨。如果出于妃命。亦当避位待命。又闻朝鲜举国俱畏东兵。惟珲念昔年御倭之恩。思报中国。致罹今日之变。倧又为倭冦。海上事情将大有可虑。又督饷侍郎毕自严疏言。李倧之事。臣以为不必议讨者三。不可遂者三。倧假义国中。臣民归向。且协力效顺。未尝遏粜。与文龙缓急相倚。是不必讨者也。珲党既诛。而封典为其所有。更无以昭雪珲眩。且倧咨文全无按候册封之语。此不可遂者也。后边臣累请讨倧。而魏忠贤不从。丙寅。遣编修姜曰广、兵科给事中王梦尹往。册封倧为朝鲜国王。
改庶人允禟名塞思黑。
夏五月壬辰朔。
上驻跸圆明园。
令严保甲以弭盗。盗止十名下者。责州县缉获。敕武职处分。使文武不致推委。
以滇川闽粤等省地处边远。选授教职。每至旷缺。命吏部议铨补之法。
部议。将边远省分应选教职人员开列。铨法统计单双月升班选班。截定人数。填写执照。编列字号。令该抚挨次选用具题。其单月报满补班人员。该抚将各员应行到任日期并原发执照按季汇册报部查核。至教谕升助教。训导升经历、县丞等缺。仍归部推。
敕奉天将军噶尔弼斩罪臣鄂伦岱、阿尔松阿于贬所。其妻子为奴。财产入官。从宽免。
亲王大臣于三年秋奉命议三人交结朋党紊乱朝政罪。本上留中。至是降旨处分。本岱不问。鄂伦岱长子补熙。九年。官至都统。上之不弃故旧多如此。
加湖广食盐每引五十觔。
三年春。湖北巴东县北山涌盐泉。抚臣纳齐哈请设引增课。两淮御史噶尔泰以阻两淮引额请封闭。而令行盐湖广者增课偿其数。上复加觔以使裕课。
经筵讲官议政大臣吏部尚书兼兵部尚书都察院左都御史正白旗汉军都统蔡珽奏职掌太多。命止兼摄兵部。
以户部左侍郎留江西巡抚任裴摔度为都察院左都御史。户部右侍郎吴士玉为左侍郎。
士玉字荆山。江南吴县人。康熙丙戌进士。十一年。至礼部尚书卒。康熙朝江南负文名操时文选政者。宜兴储欣同人最有法度。桐城戴名世田有颇尚清高。长洲汪份武曹与士玉同时竞爽。皆取裁于何焯屺瞻。焯精于考据。严于文律。而所自作多不传。余子碌碌无足数焉。计数十年间选家身致大官者。止士玉一人。
封右宗正辅国公满都护为固山贝子。
戊戌。两江总督查弼纳赴圆明园请圣安。奏对忤旨。上九炼绑出宫。命果郡王允礼讯问结姻苏努。
上以孝恭仁皇后三周祀典。届期欲亲谒景陵。和硕康亲王冲安等以天暑妨农。请命皇四子今上皇帝赴陵代祭。
议政大臣和硕怡亲王允祥请撤镇西大兵。召靖逆将军武英殿大学士富宁安、都统查克旦等回朝。
疏言。皇上以利害开示策妄阿拉布坦。永相合好。明定边界。将应给之地方给与伊等。其不便给与者画地为界。巴里坤土鲁番之兵丁在外年久。自应撤回。但恐兵丁撤回。策妄阿拉布坦差伊属下前往哈密偷夺马匹。除已发哈密之五百兵外。再派安西兵五百名前往哈密。令副将、游击各一员统领巡哨防守。如贼势众多。则布隆吉尔安西兵即行救援。俟哈密城防修完。将此五百兵一众撤回。其余大兵令富宁安率领回京。再嘉峪关起至西沙州。哈密宜安设军台。递送紧急事件。交与总督岳锺琪、巡抚石文焯妥议办理。其□州□兵亦令都统查克旦撤回。　
是时统兵将军祁礼德、傅尔丹已先后回京。
诛造小抄慈溪民何遇恩、仁和民邵南山。
小抄元年冬已奉禁革。今秋载初五日王大臣赴圆明园叩节。随上登龙舟鼓乐从行。赐王大臣蒲酒。由东海至西海。申刻回宫。蔡珽密陈之。上命珽与法海搜捕各省提塘。而得遇恩等。嗣后小抄永绝矣。
庚子。释查弼纳罪。用为内务府包衣昂邦兼镶红旗固山额真事。逮苏努、七十子孙。监禁刑部。籍没其家。
和硕康亲王冲安等会议得。原任总督查弼纳供。苏努与七十、揆叙、阿灵阿、鄂伦岱、阿尔松阿结党协力。愿将阿其那致身大位。苏努原交结塞思黑。曾说塞思黑气象大。塞思黑又与阿其那相好。结成一党。藐法乱行。再隆科多专擅威权。结交揆叙、阿灵阿。邀买人心。索取铨选官员重贿。奴才畏其威势。与之结交。罪皆万死等语。除查弼纳既据实供出。应宽免外。阿尔松阿、鄂伦岱已经正法。揆叙、阿灵阿已将罪恶勒石示众。均毋庸议。隆科多现在口外。俟回日议罪。苏努、七十系阿其那、塞思黑党乱罪人。虽已身故。应照大逆律戮尸扬灰。阿其那、塞思黑密树党援。窥伺神器。请即正典刑。苏努、七十之家产抄没入官。其苏努之子十人。孙十五人。曾孙十四人。七十之子三人。孙十人。曾孙二人。一众详加查看。有党恶妄乱者具题正法。余发白都纳等处当苦差。　
苏努之四子赫席恒曾官副都统。在甘州军营。六子勒席恒，十子珠尔陈现禁京城。长子苏尔金等俱在右卫。七十之二子傅永等俱禁刑部。七十二年八月发遣右卫。九月死。苏努之死未详时日。弼纳子佐领那清阿为苏努婿。弼纳所供可谓一网尽之。
甲辰。皇后千秋令节。
暴阿其那、塞思黑等恶迹。颁示中外。
上召诸王大臣面谕。阿其那等不孝不忠。结为党援。倍甚于二阿哥。外则与阿灵阿、鄂伦岱、苏努、七十、赫寿等乱臣往来。内则与皇考御前侍卫、邦有阿、太监等交结。若非皇考神明圣智。未有不为所诱惑者。皇考年高之人。而种种激怒。以致圣躬憔悴成病。皆阿其那等不忠不孝奸伪结党种种可诛所致也。皇考曾谓阿其那为吴三桂之再姓。梁山泊之逆党。父子之恩绝矣。伊等得罪于宗庙社稷皇考之人。朕即位以来。宽宥其罪过。封阿其那为亲王。简用总理事务。乃仍不改其觊觎背逆之心。有意败坏政事。以美誉自居。恶名归朕。至在众大臣前发誓。公然诅咒。连及朕躬。其封王时。妻家为伊贺喜。乃云我头不知落于何时。及看守之日向太监云。我向来每餐止饭一碗。今加二碗。我所断不愿全尸。必见杀而后已。岂有身为臣子。而如此暴戾悖逆之理。再阿其那于皇考在日。不能承欢奉事。以叨君父矜怜。不能保其贝勒。不能不犯罪锁拿。不能保伊乳公乳母之首领。不能保其妻子家产。则其才具福分可知矣。以阿其那之不孝不忠。倘至于大位。岂能安宗庙社稷。报答祖父之恩。泽被生民哉。果诚心为大清国之人。未必愿阿其那登大宝也。至塞思黑乃痴肥臃肿矫诬妄作狂悖下贱无耻之人。皇考不比之人数。弟兄辈将伊戏谑轻贱。阿其那知其庸昧无能。引诱愚弄。数年间挺身觊觎大位者。亦阿其那怂恿之所致。朕即位以来。将伊遣居西大同。望其更改恶逆。伊觉朕之宽仁。决不伤其性命。肆行放言。欲激朕诛之而后已。如寄允禵书。有事机已失追悔无及等语。怨望君父。与国为仇。有是理乎。乃贿买棍徒。到处称誉。小人惑于流言。以塞思黑可邀大位。自古未有不自度量。腼颜无耻。可杀如塞思黑者也。至允禵生性胡涂急暴。不知天地之高厚。皇考知伊在家生事。远遣出征。乃信阿其那。塞思黑之唆诱。顿萌大志。而又不顾声名美好。妄费国帑。肆恶贪饕。骚扰地方。又令塞思黑在皇考前巧为设法。娶青海台吉之女。逐日醉饮淫乱。众皆知之。身为大将军。自当勉力粉饰。遂伊愿望之私。乃丑行不法如此。似此伎俩人品。若至大位。何所不为。岂能为万姓造福耶。不过令同党不忠不孝结党乱国之数人侥幸而已。朕即位后。降旨唤回允禵。于未到京时。即露种种狂悖。到京之日。向朕轻躁妄行。状类棍徒。其罪不可枚举。朕皆宽宥。于皇妣梓宫前封为郡王。全不思报朕恩。改其朋党之初心。近者蔡怀玺投伊院内字帖。内有二七变为主。贵人守宗山。以九王之母为太后数语。允禵不行奏闻。将要紧字样涂抹。交与总兵范时绎。令其不论如何完结。其悖乱之行。史书内亦属希有。至于允禵乃一介下贱无耻之人。但知索取民财。争夺买卖。交结内侍。种种劣行。举国共知。阿其那设法牢笼。令其出力。以为羽翼。交结匪类。四处称扬。以为邀买人心之计。遂至人目之为佛。此皆伊等招摇惑众所致也。朕自幼时。诸兄弟皆恭敬朕躬。朕于兄弟中亦并无私嫌。而朕亦从无希冀大位之念。此皇考所深鉴。众人所共知也。昔朕兄弟中往往有得罪皇考者。朕为之解释。以释解皇考之怒。朕非邀名。亦非为伊等。乃仰体君父年高耳。莅位以来。但欲伊等改其凶悖之性。以及于善。设使朕先有希此位之念。今已登此位。又与伊等何仇乎。若朕从前被伊等凌辱。或致朕于恶地。或于朕有亏损。倘有私怒。亦必不能掩众人之耳目。朕甫登大位。因素性不干预政事。臣工皆所未识。恐其陨越遗漏。故自晨至暮。总无闲暇。伊等不能窥朕之瑕隙。于元年、二年间造言谓朕每日早理事。日中即醉饮。又谓日中酒醒。日昃方理事。朕从不能饮。若彼时即降谕旨。似乎弭谤。亦谓流言日久自明。今经四载。而已共知。今郭元进作书抛入塞楞额轿中。内因朕庚属午。遂指马造出异言詈骂。又云十月作乱。八佛被囚。军民怨新主。又云朕即位以来。遭旱潦饥荒之灾。又各处粘贴妖言。内云灾祸下降。不信者即被瘟疫吐血而死等语。观此实乃阿其那、塞思黑、允禟、允禵等朋党之奸逆。以及行乱作恶之书办、皂隶、旗棍等见朕将各衙门私弊革除。不能行其掳掠讹诈之事。始恨于朕。造此悖乱之语也。如谓民心怨朕。有此谣言。即如直隶去岁偶值水灾。朕即发粟数百万石赈救。又令修治堤塘。大开水利。轸念元元。爱民如子。何故反生怨恨。若以惩治阿其那之故。天下军民胥怨。则此辈断不可留于人世矣。今者。内有郭元进之辈。外有蔡怀玺之徒。造作谣言。实国家之蟊贼。不可不正法。我朝太祖、太宗肇造区宇。至我皇考百有余年。满洲世沐恩膏。一心感戴。聆此谕旨。当必骇然共恨。嗣后有如此妄造谣言者。访拿诛殛。以儆将来。倘有隐匿。与犯人一例治罪。从前诸王大臣请将阿其那等即行正法。甚为有理。但伊等种种恶逆。中外及八旗军民人等尚未悉知。故将此辈奸恶不忠不孝大罪备悉言之。使知此辈正法亦属当然。亦不得议朕。即朕姑留之。亦不过数名死人耳。尔等谨记此旨。录出传与京城内外八旗军民人等一体知之。　
相传允禵督师在外。西羌青台吉以诸土随圆和者貌美伺应。禵心倾慕之。及侍饮帐中。此土独不与。乃知女奸伪作男装。奏之以结欢。迨禵内召。此土仍留番中。
辛亥。上斋戒还宫。
甲寅。夏至。上祀地于方泽。
丙辰上幸圆明园。
刑部右侍郎黄炳奉命拘罪犯秦道然赴京。命果郡王允礼等会勘塞思黑亏空各案。
道然系狱四载。所审案件皆无左证。家计贫寒。饷遗莫继。后出狱。及塞思黑败。仍禁江南。乾隆改元始宽免。卒。子蕙田字味经。丙辰探花及第。十年。官至礼部右侍郎。其入官家产复邀今上恩给还焉。
命固山贝子满都护、内务府总管常明驰驿赴景陵。撤回允禑。圈禁寿皇殿。令追思圣祖教育之恩。以待改悔。
奸民蔡怀玺被逮自尽。
复设正定总兵官。
和硕怡亲王允祥奏。正定总兵官辖大定、紫荆二协。龙泉、倒马、固闻、马水等关隘。统保定、大名、顺德、广平等府属。康熙二十七年奏裁。止于正定、大名设副将。隶总督标。督臣鞭长不及。防汛废弛。请复旧制。以重防守。正定原名真定。以避御嫌名改。如仪征、镇安皆作正。复奉旨不避。
夏六月壬戌朔。
定年党罪犯金德蔚、周仁举、崔鸿图应监候。
封皇十五弟固山贝子允禑为多罗贝勒。皇二十弟允祎为固山贝子。
免左佥都御史王廷扬交结允禑罪。
廷扬山西巨商。以知州捐赀效力军前。当允禵为抚远大将军时。曾代甘肃布政使哲尔金辇送馈遗致允禵邸。事发议罪。上以廷扬畏其威势。情有可原。免革职治罪。七年秋起。由通政使转户部侍郎。管理三库。协理直隶水利营田。九年卒。复以侄浙江驿盐巡道钧理三库事。
以督学浙江詹事府少詹事彭维新为直隶按察使。
维新字肇冈。号石源。湖南茶陵州人。朝冠弟。康熙丙戌进士。授编修。时父犹在童子场也。先是督学山东。刻薄矫情。再之浙江。割裂圣经。以命题如毛毛草草之类。且限以晷刻。震以钟鼓以窘之。每试一郡。动经数月。录取招覆。有至七八次者。及刊刻试卷。又无一文可采。莅任二载。岁校未周而去。七年春。以吏部右侍郎查江苏积欠。逾年淮南北水灾。奉命督赈。凡民有一物挟一艺者皆不入册。期于节省。复命晋左都御史。拜户部尚书协办大学士事。年未五十且具庆。十一年冬。果亲王劾之。以结党营私坐斩监候。十三年冬。今上复起用左都御史。以父丧不请卸事。为御史王峻所劾罢归。乾隆七年再召用。终不逮清廉之知。
湖北巡抚郑任钥题所属捐躯尽节湖北粮储道叶映榴等十八人祀忠义。
武昌属册报湖广都司宣德仁、广西宾州牧刘日衷、江南江浦令许立远、辰常总兵徐勇。荆州册报浙江会稽令官抚汉。荆门册报安陆府同知尉之焕。竟陵册报陕西商南令□□□。孝感册报孝感令许文元。襄阳册报上荆南道刘开文、下荆南道甘文奎、襄阳守杨让、襄阳令潘朝仍。南漳册报南漳令姚延儒、南漳训导贺泰来、去任南漳令康士杰以及游击王进中、守备张所蕴。康熙二十七年夏。裁兵夏逢龙绰号夏包子等踞山索饷。抚军柯永升易之。遣役捕治。逢龙等遂反。映榴、永升同日被难。连破二十余城。三省合剿平之。永升字贡阶。奉天旗人。贼逼之。踰垣投井死。映榴号苍。江南上海人。顺治辛丑进士。素为兵民所德。每以逢龙等劝永升宽恤。不从。乃令其妻奉母。并遣家人怀司道等印作血疏从水门逸。只留一仆。兵至。坐堂上自刎以殉。事闻。赐赠恤。谥忠节。乾隆初。诏曾尽节者之子孙保举赴京引见。官映榴后二人。　
忠义祠之建。其先后具题者。安徽巡抚李成龙报宁国协营守备贾大第。顺治十六年。随浙江巡抚守瓜洲。海寇入犯。死之。又宜州李煌授山东莱州推官署胶州事。顺治十年八月。殉海寇之难。泸州府总镇王承业援剿广西、云南、贵州。康熙二十年二月。在云南城下与吴逆相攻。冒刃中伤绝命。安庆协营兵丁万全、储道徐忠康熙十三年调池州建德。与饶逆战。中锋阵亡。湖南巡抚布兰泰报永州守纪国相、九溪协营副将郝尔德、把总何明蛟、靖州协把总李成功等。他未及详。
秋七月辛卯朔。
命多罗贝勒允仍驻札景陵。正蓝旗固山贝勒允祎赐居塞思黑旧府。以塞思黑所有包衣佐领什物分赐之。
加赠故建昌知府升任两淮盐运使殉难高天爵为礼部尚书。并予祭典。
文渊阁大学士高其位奏。君恩已沛。子道有亏。臣父天爵。前任江西建昌知府。已升两淮盐运使。未及离任。值逆贼耿精忠兵至。臣父膺城扼守。不意城守副将赵邛暗先投降。开门迎贼。臣父被抢械系。诱降再四。抗志不从。将臣父与总督臣范承谟分地拘禁。因密遣徐得功潜出仙霞岭。延请王师。贼党王廷彦密首其事。于大兵未到之前。康熙十五年九月初四日。将臣父与同事十三人皆行杀害。贼平之后。蒙圣祖仁皇帝赠臣父太仆寺卿。钦赐祭葬。予难荫生。因臣其位身任旗员。愿领兵事。劾命疆场。臣其佩以难荫生即选外任。致谕祭蹉跎时日。嗣经部臣具题。凡未请颁谕祭者概行注销。伏念臣父得邀谕祭。圣恩已沛。臣等不孝。致父未叨钦恤之典。子道有亏。越例叙陈。仰恳矜怜。奉旨补行赠恤。仍令八旗各省有似此者。详察具奏。高天爵弟荫爵、承爵。侄其倬、其系。诸人皆登显秩。系本海宁陈氏。两地科名。仕宦鼎盛。其位、元龙、世偕雍正十年中相继为相焉。
兵部尚书署云南巡抚杨名时题请旌表寇乱殉难妇女倪氏等节烈。
宜良监生陈辅扆被贼害。妻倪氏、妾李氏与女二姐投崖殉难。乡民徐大聘妻陈氏、妾杨氏遭寇乱凌逼。赴水全节。
禁造流言非议朝政。
上谕。朕即位以来。外间流言。有谓朕好抄人之家产。轻信风闻之言。以为用舍。不法之人原有籍没之例。朕将奇贪极酷之员没其家赀。以给赏赉。尚保全其性命妻子。不过使人知儆畏。如各省蠲租不下数百万。赏赉兵丁。兴利除患。所费亦不下数百万。朕初无吝情。岂希此贪官污吏之些微。近闻市井中抄牌名色。有称抄家湖者。讥刺朝政。甚属可恶。朕因人情多诈。必须公听为劝。方合机宜。又恐大小臣工有所挟制。不敢直言。是以令其密折具奏。及令廷议有裁去本人姓名者。不过欲诸臣无所回护。直言无隐耳。至密奏中荐举参劾者。朕未尝轻信一人之奏而即施行也。此疏中二事皆阿其那等同党之小人怀忿。造此狂悖之语。更有一种贪赃犯法之徒畏惧抄家参劾。造此语言散布。希冀因流言停止。似此奸恶之徒。一经被获。律在必诛。
始命满汉监察御史四人稽察内务府。
改凌迟奸民郭元进立斩枭示。命以法外施仁之意。垂训子孙。为因怒滥刑者戒。
元进天津州民。假托在独柳地方遇洪觉禅师传授韬略。造作诡异之言。散播市口。渐江命犯欧秀臣代为刊刻。布散远近。以惑人心。并坐斩。
赐和硕怡亲王允祥御书忠敬诚直勤慎廉明八字额。列其功勋实迹。颁示在廷。
上谕大学士九卿并翰林等官曰。自朕即位以来。怡亲王事朕克殚忠诚。至性至情。事事实心办理。而朕委任甚多。约略计之。职掌之大而紧要者有九。议政关系机务。户部掌领度支。三库总理出纳。兴起畿辅水利以厚民生。管领侍卫以育人材。至于诸王子之事务。旧藩邸之事务。以及督领圆明园八旗守卫禁兵。养心殿制造巨细事件。皆一人经画料理。而怡亲王公尔忘私。视国事如家事。能代朕劳。不烦朕心。盖其尊君亲上之意。肫笃恳挚。是其忠也。小心兢业。无纤毫之怠忽。是其敬也。精白一心。无欺无伪。是其诚也。进言无隐。表里如一。是其直也。黾勉奉公。夙夜匪懈。即如王目今身抱痼疾。而案牍纷纭。披不释卷。朕闻之。实至于不忍。是其勤也。一举未尝放逸。一语未尝宣漏。是其慎也。清洁之操。一尘不染。是其廉也。见理彻透。莅事精详。利弊周知。贤愚立辨。是其明也。是以朕以此八字赐之。实不能尽其美善。至于王当年侍奉皇考。极尽诚孝。种种善行。笔不胜书。幸朕兄弟中有此贤王。得以尽其友爱。若皆如阿其那等之逆天犯上。迫朕以不得全其友爱。则朕之苦心将何以昭示天下。传谕大臣。咸奏御书嘉奖。怡亲王实当之不愧。臣等皆以为法。
河南巡抚田文镜题旌县民萧俊德
  </div>
  <div class="pagination">
   <a href="永宪录_page15.html">
    上一页
   </a>
   <span>
    ...
   </span>
   <a href="永宪录_page11.html">
    11
   </a>
   <a href="永宪录_page12.html">
    12
   </a>
   <a href="永宪录_page13.html">
    13
   </a>
   <a href="永宪录_page14.html">
    14
   </a>
   <a href="永宪录_page15.html">
    15
   </a>
   <span class="current-page">
    16
   </span>
   <a href="永宪录_page17.html">
    17
   </a>
   <a href="永宪录_page18.html">
    18
   </a>
   <a href="永宪录_page19.html">
    19
   </a>
   <a href="永宪录_page20.html">
    20
   </a>
   <a href="永宪录_page21.html">
    21
   </a>
   <span>
    ...
   </span>
   <a href="永宪录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
