<!DOCTYPE html>
<html>
<head>
    <meta charset="UTF-8">
    <title>流求与鸡笼山 - 第 7 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>流求与鸡笼山 - 第 7 页/共 8 页</h1>
    <div class="content">　　成宗元贞元年九月，福建省平章高兴遣人赴琉球国，擒生口一百三十余人。

　　臣等谨按马端临考载琉球事，仅见于隋大业时。「元史」「外国传」谓：汉、唐以来，史所不载。近代诸蕃市舶，不闻至其国者。琉球，在南海之东漳、泉、福、兴四州界内。彭湖诸岛，与彼相对。天气清明时，望之隐约若烟若雾。西、南、北岸皆水，至彭湖渐低；近琉求，则谓之落漈。漈者，水趋下而不回也。凡西岸渔舟到彭湖以下，遇飓风发，漂流落漈，回者百一。盖琉球在外夷最小而险云。

　　又「元史」「外国传」曰：『三屿国，近琉球。世祖至元三十年，命选人招诱之。平章政事巴延等言：「此国之民不及二百户，时有至泉州为商贾者。去年军船入琉球过其国，国人饷以粮食、馆我将校，无他志也。乞不遣使」！从之』。

　　明太祖洪武五年正月，命以「即位建元诏」告琉球。

　　琉球国有三王：曰中山、曰山南、曰山北，皆以尚为姓；而中山最强。是年，遣行人杨载使其国。至九年夏，前所遣刑部侍郎李浩自其国归，言琉球不贵纨绮，惟贵磁器、铁釜；自是赏赉多用诸物。十五年，中山王察度、山南王承察度与山北王怕泥芝争雄，互相攻伐。命内史监丞梁民赐之敕，令罢兵息民；三王并奉命。二十五年，中山、山南王从子及寨官子偕肄业国学。明年，山北王怕尼芝卒，子攀安知嗣。二十九年春，令山南生肄国学者归省；冬，复来。中山亦遣寨官子及女官生姑、鲁妹二人先后来肄业。其感慕华风如此。

　　王圻曰：『其国有大琉球、小琉球。其俗：去髭、黥手，羽冠毛衣。杀人祭神。无礼节，好剽掠。其产：斗镂树、硫黄、胡椒、熊、罴、豺、狼。自福建梅花所开洋，顺颷利舶，七日可至其国。自古不闻于中朝；隋海师何蛮、羽骑尉朱宽访得之，虏其男女五千人。元遣人招谕，不从。国王初姓欢斯，名渴刺兜。后嗣王曰尚圆、曰尚真、曰尚清，分为三王』。

　　成祖永乐二年二月，命中山王世子武宁袭位。

　　武宁遣使告父丧，遣官祭赙，遂有是命。四月，山南王从弟王应祖亦遣使告承察度之丧，谓『前王无子，传位应祖。乞加朝命，且赐冠带』！从之。时山南使臣私赍白金诣处州市磁器事发，当论罪；帝贳之。四年，中山进奄竖数人；帝以不可绝人类，还之。五年四月，中山王世子思绍遣使告父丧，封赐如前仪。十一年，山南王应祖为其兄达勃期所弒，诸寨官讨诛之，推应祖子他鲁每为主；以十三年三月请封，从之。二十二年春，中山世子尚巴志来告父丧，祭赙如常仪。仁宗洪熙元年，敕封巴志为中山王。

　　至正统七年正月，中山世子尚忠来告父丧（时山北、山南俱已为中山所并）；命给事中余忭等封忠为中山王。敕使之用给事中，自兹始。忭等还，受其黄金、沉香、倭扇之赠为侦事者所觉，并下吏；杖而释之。十二年二月，世子尚思达来告父丧，命官往封。景泰二年，思达卒，无子；其叔父金福摄国事，如例往封。五年二月，金福弟泰久奏：『长兄金福殂，次兄布里与兄子志鲁争立，两伤俱陨；国中臣民推臣权摄国事』。明年四月，封泰久为王。六年三月，世子尚德来告父丧，亦封为王。成化七年三月，世子尚圆来告父丧，封为王。十四年四月卒，其子尚真来告丧，乞嗣爵；命往封之。嘉靖五年，尚真卒，其世子尚清请封；十一年，乃命给事中陈侃等持节往封。及还，却其赠。十四年贡使至，仍以所赠黄金四十两进于朝；乃敕侃等受之。三十六年来告尚清之丧，封其世子尚元为王。

　　神宗万历四年七月，遣官封尚永为中山王。

　　先是，元年冬，尚永遣使告父丧，请袭爵；至是，封之。十九年尚永卒；二十三年，世子尚宁请袭。福建巡抚许孚远以倭氛未息，请从领封之议；礼官范谦议如其言。二十八年，其陪臣请如祖制；礼官余继登言：『累朝册封琉球，伐木造舟，动经数岁；使者蹈风波之险，小国苦供亿之烦。宜一如前议』。帝虽可之，而卒遣使往；至三十三年七月，渡海竣事。四十年，其国为倭寇所破。天启三年，尚宁已卒，其世子尚丰请封。时中国多事，科臣应使者亦惮行，故封典久稽。至崇祯二年，又请封；命遣官如故事。乃命户科给事中杜三策、行人杨抡往，成礼而还。

　　——录自「续文献通考」卷二百三十八。

　　●「续通志」「四夷传」

　　流求国（毗舍邪）

　　流求国，亦曰瑠求，在南海之东，与漳、泉诸州相对。西、南、北岸皆水，至彭湖渐低；近其国，谓之落漈。漈者，水趋下而不回也。国小而险。堑栅三重，环以流水，植棘为藩。以刀稍、弓矢、剑鼓为兵器。沃壤，无赋敛。视月盈亏以纪时。无他奇货，故商贾不通。

　　宋淳熙间，其酋豪尝率数百人猝至泉之水澳、围头等村肆掠。喜铁器；人闭户，则顽其门圈而去。缚竹为筏，急则群舁之，泅以遁。元世祖至元二十八年，以海船副万户杨祥充宣抚使，持诏往谕，竟不能达。

　　其旁有毗舍邪国，亦语言不通。又有三屿国，亦近流求；居民不及二百，时有至泉州为商贾者。

　　——录自「续通志」卷六百三十五。

　　●「续通典」「边防」

　　琉球（「宋史」作流求、「元史」作瑠求）

　　琉球，在东南海中，与漳、泉、兴、福四州界相值，舟行数日可至。每岁稻再熟，花常开。燕以七月来，不巢人屋；鹰以白露日至。物产：硫磺、胡椒等物。其王每视朝，群臣搓手膜拜，移时方起。其俗：凡有宴会，肴馔各盘贮而不相共饮，酒则止以一杯。相传宋孝宗淳熙时，其王舜天依日本书制字母四十七，名「依鲁花略」；仿切音三十六字母意。元世祖至元二十八年，海船副万户杨祥请以六千军往降之；给金符，赍诏以行。出海洋，遽掠一山，军小挫；未至琉球引还。成宗元贞三年，福建省平章政事高兴上言琉球可图状；遣省都镇抚张浩等袭之，擒生口百三十余人，抗命如故。其国至元末分为三：曰中山、曰山南、曰山北；其王皆以尚为姓，而中山最强。明太祖洪武五年，命行人杨载诏谕之，中山王察度遂遣使入贡；赐赉有加，许陪臣子弟入国学肄业。于是山南王承察度、山北王帕尼芝亦相继臣服。成祖永乐中，琉球中山、山南、山北三王屡入贡，子弟俱入国学肄业。其嗣王立，俱遣使册封之。十三年以后，山北王不复遣使；宣宗宣德四年后，山南王亦不复至：云为中山王所并。中山王屡世朝贡不绝。

　　三屿

　　三屿

　　三屿，近琉球。元世祖至元三十年，欲选人招诱之；平章政事巴延等言：『此国之民，不及二百户。去年军船入琉球过其国，国人饷以粮，馆我将校；无他志也。乞不遣使』。帝从之。

　　——录自「钦定续通典」卷一百四十七。

　　●「东西洋考」「东洋列国考」（「东番考」附）

　　鸡笼、淡水

　　鸡笼山、淡水洋，在彭湖屿之东北，故名北港、又名东番云。深山大泽，聚落星散，凡十五社（「名山记」云：『社或千人或五、六百』）。无君长、徭赋；以子女多者为雄，听其号令。性好勇，暇时习走，足躢皮厚数分，履棘刺如平地，不让奔马；终日不息，纵之度可数百里。男女椎髻干脑后，裸逐无所避；女或结草裙蔽体。人遇长老，则背身而立，俟过乃行。至见华人，则取平日所得华人衣衣之。长者为里衣，而短者蒙其外；凡十余袭，如襜帷，扬之以示豪侈。别去，仍挂于壁，裸逐如初。男子穿耳、女子断齿（女年十五，断唇两旁二齿），以此为饰。手足则刺纹为华美，众社毕贺，费亦不赀；贫者不任受贺，则不敢更言刺纹。男子惟女所悦，娶则视女可室者，遗以玛瑙一双；女不受则他往，受则夜抵其家，弹口琴挑之。口琴薄铁所制，啮而鼓之，铮铮有声。女延之宿，未明便去，不谒女父母。自是宵来晨去，必以星。迨产子，始往婿家迎婿，婿始见女父母。或云既留为婿，则投以一帚、一锄，佣作女家；有子，然后归。妊妇产门外，手拄两杖，跽地而娩，遂浴子于清流焉。人死以荆榛烧坎，刳尸烘之，环匍而哭。既干，将归以藏；有祭，则下所烘。居数世一易地，乃悉污其宫而埋于土。他夷人，无此葬法也。四序，以草青为岁首。土宜五谷，而皆旱耕（「名山记」曰：『治畬种禾，山花开则耕；禾熟拔其穗，粒比中华稍长』）。谷种落地，则禁杀人；谓行好事，从天公乞饭食。比收稻讫，乃摽竹竿于路，谓之「插青」。此时，逢外人便杀矣。村落相仇，订兵期而后战。勇者数人前跳，被杀则皆溃。其杀人者，贺之曰壮士，前杀人也；见杀者，亦贺之曰壮士，前故见杀也。次日即解嫌，和好如初。其地多竹，大至数拱，长十丈；伐竹构屋而茨以茅，广长数雉；聚族以居。无历日、文字。有大事，集而议之；位置如横阶陛，长者居上，以次递下，无位者乃列两旁。至宴会，置垒团坐，酌以竹筒；时起跳舞，口乌乌若歌曲焉。其人精用镖，竹棅铁镞，长五尺九咫，铦甚，携以自随；试鹿鹿毙，试虎虎毙。居常，禁不得私捕鹿。冬，鹿群出，则约百许人即之；镖发命中，所获连山，社社无不饱鹿者。取其余肉，离而腊之。笃嗜鹿肠，剖其肠中新咽草旨噉之，名「百草膏」。畜鸡任自生长，拔其尾饰旗；射雉亦拔其尾。见华人食鸡、雉，辄呕。居岛中，不善舟；且酷畏海，捕鱼则于溪涧。盖老死不与他夷相往来。

　　永乐初，郑中贵航海谕诸夷，东番独远窜不听约。家贻一铜铃，使颈之；盖拟之狗国也。至今犹传为宝；富者至掇数枚，曰：『是祖宗所贻』云。厥初，朋聚滨海。嘉靖末，遭倭焚掠，稍稍避居山后。忽中国渔者从魍港飘至，遂往以为常。其地去漳最近，故倭每垂涎；闽中侦探之使，亦岁一再往。

　　形胜：璜山（琉璜气每作，火光沿山躲铄）、沙巴里、大帮坑、大圆、尧港。

　　物产：薏茨、甘藷（漳名番藷，以其自东番携来也。「异物志」曰甘藷。似芋，亦有巨魁。去皮，肌肉正白如脂肪。南人专食以当米榖。「南方草木状」曰：『实如拳，皮紫而肉白。蒸■〈瞰上心下〉鬻食之，味如藷蓣。蒸切如米粒，以充粮糗，是名藷粮』）、椰、佛手柑、酒（「名山记」曰：『米甘香，采苦草杂米酿之，间有佳者；能饮一斗』）、鹿（「名山记」曰：『■〈亻鹿〉■〈亻鹿〉俟俟，千百为群』）。

　　交易：夷人舟至，无长幼皆索微赠。淡水人贫，然售易平直。鸡笼人差富而悭，每携货易物，次日必来言售价不准，索物补偿；后日复至，欲以元物还之，则言物已杂，不肯受也。必迭捐少许，以塞所请；不则，諠哗不肯归。至商人上山，诸所尝识面者，辄踊跃延致彼家，以酒食待我。绝岛好客，亦自疏莽有韵。

　　——录自「东西洋考」卷五。

　　（附）东番记

　　（附）东番记陈第

　　东番夷人，不知所自始，居彭湖外洋海岛中；起魍港、加老湾，历大员、尧港、打狗屿、小淡水、双溪口、加哩林、沙巴里、大帮坑，皆其居也。断续凡千余里，种类甚蕃。别为社，社或千人，或五、六百；无酋长，子女多者众雄之，听其号令。性好勇喜斗，无事昼夜习走，足蹋皮厚数分，履荆刺如平地，速不后奔马，能终日不息；纵之，度可数百里。邻社有隙则兴兵，期而后战，疾力相杀伤；次日即解怨，往来如初不相雠。所斩首，剔肉存骨，悬之门；其门悬骷髅多者，称壮士。地暖，冬夏不衣，妇女结草裙微蔽下体而已。无揖让拜跪礼，无历日、文字。计月圆为一月、十月为一年，久则忘之；故率不纪岁，艾耆老髦，问之弗知也。交易，结绳以识。无水田，治畬种禾。山花开则耕，禾熟拔其穗；粒米比中华稍长，且甘香。采苦草，杂米酿，间有佳者；豪饮能一斗。时燕会，则置大罍团坐，各酌以竹筒，不设肴；乐起跳舞，口亦乌乌若歌曲。男子剪发，留数寸，披垂；女子则否。男子穿耳、女子断齿，以为饰也（女子年十五、六，断去唇两旁二齿）。地多竹，大数拱，长十丈。伐竹构屋，茨以茅，广长数雉。族又共屋一区稍大，曰公廨；少壮未娶者曹居之。议事必于公廨，调发易也。娶则视女子可室者，遣人遗玛瑙珠双；女子不受则已，受，夜造其家，不呼门，弹口琴挑之。口琴薄铁所制，啮而鼓之，铮铮有声。女闻，纳宿；未明径去，不见女父母。自是宵来晨去必以星，累岁月不改。迨产子女，妇始往婿家迎婿，如亲迎；婿始见女父母，遂家其家，养女父母终身，其本父母不得子也。故生女喜倍男，为女可继嗣、男不足着代故也。妻丧复娶；夫丧不复嫁，号为「鬼残」，终莫之醮。家有死者，击鼓哭，置尸于地，环■〈火畐〉以烈火；干，露置屋内，不棺。屋坏重建，坎屋基下，立而埋之，不封，屋又覆其上。屋不建，尸不埋。然竹楹茅茨，多可十余稔，故终归之土不祭。当其耕时，不言不杀，男妇杂作山野，默默如也；道路以目，少者背立，长者过，不问答。即华人侮之，不怒。禾熟，复初。谓不如是，则天不佑、神不福，将凶歉，不获有年也。女子健作；女常劳，男常逸。盗贼之禁严，有则戮于社；故夜门不闭、禾积场，无敢窃。器有床，无几案，席地坐。榖有大小豆、有胡麻；又有薏仁，食之已瘴疠；无麦。蔬有葱、有姜、有番薯、有蹲鸱，无他菜。果有椰、有毛柿、有佛手柑、有甘蔗。畜有猫、有狗、有豕、有鸡，无马、驴、牛、羊、鹅、鸭。兽有虎、有熊、有豹、有鹿。鸟有雉、有鸦、有鸠、有雀。山最宜鹿，■〈亻鹿〉■〈亻鹿〉俟俟，千百为群。人精用镖；镖竹棅、铁镞，长五尺有咫，铦甚；出入携自随，试鹿鹿毙、试虎虎毙。居常，禁不许私捕鹿。冬，鹿群出，则约百十人即之穷追；既及，合围衷之，镖发命中，获若丘陵。社社无不饱鹿者；取其余肉离而腊之，鹿舌、鹿鞭（鹿阳也）、鹿筋亦腊，鹿皮角委积充栋。鹿子善扰，驯之，与人相狎。习笃嗜鹿，剖其肠中新咽草将粪未粪者，名「百草膏旨」，食之不餍；华人见，辄呕。食豕不食鸡，畜鸡任自生长，惟拔其尾饰旗。射雉，亦只拔其尾。见华人食鸡、雉，辄呕；夫孰知正味乎！又恶在口有同嗜也！居岛中，不能舟；酷畏海，捕鱼则于溪涧：故老死不与他夷相往来。

　　永乐初，郑内监航海谕诸夷，东番独远窜不听约；于是家贻一铜铃，使颈之；盖狗之也。至今，犹传为宝。始皆聚居滨海；嘉靖末，遭倭焚掠，乃避居山。倭鸟铳长技，东番独恃镖，故弗格。居山后，始通中国。今则日盛，漳、泉之惠民、充龙、烈屿诸澳往往译其语，与贸易，以玛瑙、磁器、布、盐、铜簪环之类易其鹿脯皮角。间遗之故衣，喜藏之；或见华人一着，旋复脱出。得布，亦藏之。不冠不履，裸以出入，自以为易简云。

　　野史氏曰：异哉东番！从烈屿诸澳乘北风航海，一昼夜至彭湖，又一昼夜至加老湾，近矣。乃有不日不月、不官不长、裸体结绳之民，不亦异乎！且其在海而不渔、杂居而不嬲，男女易位、居瘗共处，穷年捕鹿、鹿亦不竭；合其诸岛，庶几中国一县，相生相养，至今历日、书契无而不阙，抑何异也！南倭、北虏皆有文字类鸟迹古篆，意其初有达人制之耶；而此独无，何也？然饱食嬉游，于于衎衎，又恶用达人为！其无怀、葛天之民乎？自通中国，颇有悦好；奸人又以滥恶之物欺之，彼亦渐悟：恐淳朴日散矣。万历壬寅冬，倭复据其岛，夷及商、渔交病。浯屿沈将军往剿，余适有观海之兴，与俱。倭破，收泊大员，夷目大弥勒辈率数十人叩谒，献鹿馈酒，喜为除害也。予亲睹其人与事，归语温陵陈志斋先生，谓不可无记；故掇其大略。

　　——录自「闽海赠言」卷二。

　　●「明史稿」「外国列传」

　　鸡笼山

　　鸡笼山，在彭湖屿东北，故名北港、又名东番；去泉州甚迩。地多深山大泽，聚落星散；无君长。有十五社，社多者千人，少或五、六百人。无徭赋；以子女多者为雄，听其号令。虽居海中，酷畏海，不善操舟；老死不与邻国往来。永乐时，郑和遍历东西洋，靡不献琛恐后；独东番远避不至。和恶之，家贻一铜铃，俾挂诸项；盖拟之狗国也。其后人反宝之，富者至掇数枚；曰：『此祖宗所遗』。

　　俗尚勇；暇即习走，日可数百里，不让奔马。足皮厚数分，履荆棘如平地。男女椎结裸逐，无所避；女或结草裙蔽体。遇长老，则背身而立，俟过乃行。男子穿耳；女子年十五，断唇旁齿以为饰。手足皆刺文，众社毕贺，费不赀；贫者不任受贺，则不敢刺。四序，以草青为岁首。土宜五谷，而不善水田。谷种落地，则止杀；谓『行好事，助天公，乞饭食』。既收获，即标竹竿于道，谓之「插青」。此时逢外人，便杀矣。村落相仇，刻期而后战；勇者数人前跳，被杀则立散。其胜者，众贺之曰：『壮士能杀人也』；其负者家，众亦贺之曰：『壮士不畏死也』！次日，即和好如初。地多竹，大至数拱，长十丈。以竹构屋，覆之以茅，广且长；聚族而居。无历日、文字。有大事，集众议之。善用镖鎗，竹柄、铁镞，铦甚；试鹿鹿毙、试虎虎亦毙。性既畏海，捕鱼则于溪涧。冬月聚众捕鹿，镖发辄中，积如丘山。独不食鸡、雉，但取其毛以为饰。中多大溪，流入海；水澹，故其外名淡水洋。

　　嘉靖末，倭寇扰闽；大将戚继光败之，倭遁居于此，其党林道干从之。已道干惧为倭所并、又惧官军追击，扬帆直抵浡泥，攘其边地以居；号道干港。而鸡笼遭倭焚掠，国遂残破。始，其人悉居海滨；既遭倭难，稍稍避居山后。忽中国渔舟从魍港飘至，遂往来通贩以为常。至万历末，红毛番泊舟于此；因事耕凿、设阛阓，称台湾焉。崇祯八年，给事中何楷陈靖海之策；言『自袁进、李忠、杨禄、杨策、郑芝龙、李魁奇、锺斌、刘香相继为乱，海上无一岁宁息；今欲靖寇氛，非墟其窟不可。其窟维何？台湾是也。台湾在彭湖岛外，距漳、泉止两日夜程；地广而腴。初，贫民时至其地，规鱼盐之利；后见兵威不及，往往聚而为盗。近则红毛筑城其中，与奸民互市，屹然一大部落。墟之之计，非可干戈从事，必严通海之禁；俾红毛无从牟利、奸民无从得食，出兵四犯，我师乘其虚而击之，可大得志。红毛舍此而去，然后海氛可靖也』。时不能用。

　　其地北自鸡笼、南至浪峤，可一千余里；东自多罗满、西至王城，可九百余里。水道，顺风自鸡笼淡水至福州港口，五更可达；自台湾港至彭湖屿，四更可达；自彭湖至金门，七更可达；东北至日本，七十更可达；南至吕宋，六十更可达。盖海道不可以里计，舟人分一昼夜为十更；故以更计道里云。

　　——录自「明史稿」卷三百二（列传第一百九十七）。

　　●「明史」「外国列传」

　　鸡笼山

　　鸡笼山，在彭湖屿东北，故名北港、又名东番；去泉州甚迩。地多深山大泽，聚落星散；无君长。有十五社，社多者千人，少或五、六百人。无徭赋；以子女多者为雄，听其号令。虽居海中，酷畏海，不善操舟；老死不与邻国往来。永乐时，郑和遍历东西洋，靡不献琛恐后；独东番远避不至。和恶之，家贻一铜铃，俾挂诸项；盖拟之狗国也。其后人反宝之，富者至掇数枚；曰：『此祖宗所遗』。

　　俗尚勇；暇即习走，日可数百里，不让奔马。足皮厚数分，履荆棘如平地。男女椎结裸逐，无所避；女或结草裙蔽体。遇长老，则背身而立，俟过乃行。男子穿耳；女子年十五，断唇旁齿以为饰。手足皆刺文，众社毕贺，费不赀；贫者不任受贺，则不敢刺。四序，以草青为岁首。土宜五谷，而不善水田。谷种落地，则止杀；谓『行好事，助天公，乞饭食』。既收获，即标竹竿于道，谓之「插青」。此时逢外人，便杀矣。村落相仇，刻期而后战；勇者数人前跳，被杀则立散。其胜者，众贺之曰：『壮士能杀人也』；其负者家，众亦贺之曰：『壮士不畏死也』！次日，即和好如初。地多竹，大至数拱，长十丈。以竹构屋，覆之以茅，广且长；聚族而居。无历日、文字。有大事，集众议之。善用镖鎗，竹柄、铁镞，铦甚；试鹿鹿毙、试虎虎亦毙。性既畏海，捕鱼则于溪涧。冬月聚众捕鹿，镖发辄中，积如坵山。独不食鸡、雉，但取其毛以为饰。中多大溪，流入海；水澹，故其外名淡水洋。

</div>
    <div class="pagination">
<a href="流求与鸡笼山_page6.html">上一页</a><a href="流求与鸡笼山.html">1</a><a href="流求与鸡笼山_page2.html">2</a><a href="流求与鸡笼山_page3.html">3</a><a href="流求与鸡笼山_page4.html">4</a><a href="流求与鸡笼山_page5.html">5</a><a href="流求与鸡笼山_page6.html">6</a><span class="current-page">7</span><a href="流求与鸡笼山_page8.html">8</a><a href="流求与鸡笼山_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
