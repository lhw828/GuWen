<!DOCTYPE html>
<html>
<head>
    <meta charset="UTF-8">
    <title>水东日记 - 第 36 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 36 页/共 55 页</h1>
    <div class="content">
水东日记三十八卷（两淮盐政采进本）

明叶盛撰盛有叶文庄秦草巳著录是书纪明代制度及一时遗文逸事多可与史传相叅其间征引旣繁亦不免时有抵牾又好自叙居官事迹殆不免露才扬巳之病王士祯作居易录多自记言行有如家传其源滥觞于此古人无是体例也至于辨请禁官舍家人操习一疏谓人诬其子与官舍鬬鹌鹑不胜因有是奏深自剖析连篇不巳抑又浅之甚者矣然盛留心掌故于朝廷旧典考究最详又家富图籍其菉竹堂书目今尚有传本颇多罕觏之笈故引据诸书亦较他家稗贩成编者特为博洽虽榛楛之勿翦亦蒙茸于集翠取长弃短固未尝不可资考证也（四库全书总目卷一百四十一?子部五十一?小说家类二）

菉竹堂稿八巻（两淮盐政采进本）

明叶盛撰盛有叶文庄奏议已著录是集乃盛所自订凡诗词四巻文四巻诗词皆非所长文有劲直之气稍胜于诗然亦无杰构惟碑志诸篇尙颇整饬有法耳（四库全书总目卷一百七十五?集部二十八?别集类存目二）
 
水东日记
作者:叶盛（字与中；号文庄） （明） 撰　　
部:子 类:小说家类 属:杂事之属 
参考数据:（《四库大辞典》） 
三十八卷。明叶盛（详见《叶文庄奏草》）撰。此书记明代典章制度，及一时遗文逸事。许多材料均可与史传相参证。书中援引的书籍比较庞杂，致使有许多自相矛盾之处。作者还十分熟悉掌故，所以对朝廷旧典的考究最为详细。版本有《四库全书》本，明常熟徐氏原刊本三十八卷，万历四十一年补刊二卷，计四十卷。明正德活字本三十八卷、明刊四十卷本、明叶重华赐书楼刻清康熙十九年叶方蔚重修刊四十卷本、胜朝遗事初编本。1980年中华书局魏中平校点本。又金声玉振集本一卷、《续说郛》本一卷题《水东记略》。又记录汇编本、《丛书集成初编》均七卷，题《水东日记摘抄》。

叶盛水东日记三十八卷（四库全书?史部?正史类?明史卷九十八）
叶盛奏草三十卷文稿二卷诗一卷（四库全书?史部?正史类?明史卷九十九）
叶盛秋台诗话一卷（四库全书?史部?正史类?明史卷九十九）

叶盛卫族考一卷（四库全书?史部?目录类?经籍之属?千顷堂书目卷十）
叶盛水东日记三十八卷（四库全书?史部?目录类?经籍之属?千顷堂书目卷十二）
叶盛水东文稿二巻【字与中昆山人吏部左侍郎谥文庄】又水东诗稿二巻又菉竹堂小稿一巻又泾东小稿一巻又菉竹堂集【缺】巻（四库全书?史部?目录类?经籍之属?千顷堂书目卷十九）
叶盛西垣奏草九卷又边奏存稿七卷又两广奏草十六卷又上谷奏草八卷又叶文荘公奏议五十卷（四库全书?史部?目录类?经籍之属?千顷堂书目卷三十）
叶盛秋台诗话一卷（四库全书?史部?目录类?经籍之属?千顷堂书目卷三十二）

侍郎叶文荘公言行録　　杨亷
叶盛字与中直隶昆山人第进士歴仕正统成化间官至吏部侍郎卒年五十五谥文荘
公授兵科给事中己巳之变公率同列劾将臣扈从者失律败事请诛夷之以谢天下然后选将练兵以复不共载天之雠如此则大纲以正大义以明时边境未寜大臣有奏留边将守京师者公言今日之事边闗为急往者独石为营不弃则六师何以陷于紫荆关白羊不破则敌骑何以薄都城急宜遣固守宣府居庸为便已而河南陈州流民扇动命公往视公即兼程以进除贪虐赈饥寒民用安辑
景泰元年八月北兵送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有旨令尚书胡濙封进帖虽留中而正论有不泯焉迁山西布政司右叅政协赞独石等处军务先是独石马营入城遇敌失守残破未复公列其利害可兴革者为八条以进次第罢行之入城既设暖铺以便行旅复均蔬圃以给将士制度品式纎悉备既而又请官银五千两买牛千余头摘戍卒不任战者俾事耕稼岁课粮于官凡军中买马劳功恤贫诸费皆于是乎取给自是家给人足边地欢洽岁亦屡登以外艰去擢右佥都御史廵抚两广公乞终制不允至广兴利革弊尤尽厥心请许盐商计盐多寡入米饷边而后出境公私两利之
成化八年北兵出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公为吏部侍郎受命往议方畧奏言搜河套复东胜此皆事势所难惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也从之公温雅简重崇道谊尚名节言动思跂古人居家惇孝友莅官清慎勤恪设施不苟与僚友论事不激不随其取人先行检而后才艺终不及人之过公退手不释卷考古辩疑殆忘寝食而于世俗声色财利之好澹然不以经心惜乎大用未究而卒【并彭时撰神道碑】
显允文庄万夫之特博学宏词忠言逺识君子焉依乐善无斁给事青琐以登宪职抚绥朔南保厘勿失吏礼之贰徳音秩秩希文不相古今所惜【彭韶撰赞】（四库全书?史部?传记类?总录之属?明名臣琬琰续录卷十一）

叶盛
叶盛字与中苏之昆山人正统乙丑进士授兵科给事中己巳英庙蒙尘盛廷劾骄将杨俊请诛扈従失律者然后选将练兵复雠十月额森薄京城请罢内府军匠悉事征操复请犒师遣散卒取军器于天津以张外援形势四日中疏凡八上动合机宜敌退盛言赏罚者为治要务今日为尤急今效劳如孙镗死事如谢泽韩青及武兴赵麟王晟等仓卒惨酷宜亟行赏其它守闗不严赴难不力者宜亟诛従之进都给事中大臣有奏留边将守京师者盛言今日之事边闗为急往者独石马营不弃则六师何以陷土木紫荆白羊不破则边骑何以薄都城茍边防不固京师虽守不过保九门耳其如陵寝郊庙田里之民何宜遣将固守宣府居庸便陈州流民扇动奉命安辑还言八府蝗旱寇钞宜寛恤景泰元年八月额森奉太上皇还京师将抵居庸千戸龚遂荣谍言上皇之出为宗社计今都人闻驾还皆踊跃迎复之礼宜厚主上当避位固辞而后受之乃可不然恐贻讥千载窜其名投之野盛言于大臣宜亟封进或可感动上心乃自奏之有旨令礼部尚书胡濙封进帖留中二年盛请复祖宗午朝故事従之三年迁山西右参政协赞独石等处军务盛以独石马营八城残破不可守乃条八事以进命施行之八城既复乃立学置医设义塜増递铺请官银五千两买牛千头摘戍卒不任战者驱之耕岁课余粮以为军费丁外艰去天顺二年召为右佥都御史巡抚两广乞终丧不许初广东盐不出境盐岁积而商以困往往贿闗吏私市之广西盛疏言聴之则利商而壊法禁之则商滞而利归津隘请聴商计盐输粟而后出境公私两利之成化初升右副都御史巡抚宣府乃修复前所建官牛官田法垦地益广积粟益富以其余岁市马千八百匹缮治屯堡数百所三年擢礼部右侍郎五年转吏部八年命视河套奏言搜河套复东胜皆事势所难宜増筑城堡募新军以实边而选土兵以助守従之九年进左侍郎十年卒谥文庄所著有西垣奏草上谷奏篇水东日记菉竹堂等集若干卷
论曰材之难兼久矣或以文学显或以政事称或以节行着而叶公兼之可不谓难乎方居諌垣时尝对仗读弹文词气慷慨凡大利害言之无避巡抚两广还舟无私载箧中惟书史两镇北边所经略至今赖之好古博学郁郁文章其希文之徒侣乎（四库全书?史部?传记类?总录之属?今献备遗卷二十）

叶盛字与中昆山人由进士授兵科给事中正綂己巳车驾蒙尘盛帅同列劾将臣朱勇等扈从失律之罪请诛之以谢天下然后乃选将练兵问罪雠敌以还圣驾闻者壮之命掌科事时京师戒严四五日间疏凡七八上皆军机要务敌既退封赏有功而未及死事者盛言通政使谢泽都指挥韩青都督武兴御史赵麟皆当録其后恤其家从之擢都给事中时内阁大臣奏留边将防守京师盛言今日之事边闗为重向使独石马营不弃则六军何以陷土木紫荆白羊不破则敌骑何以薄都城若但仅守九门其如陵寝百姓何时北敌奉驾还京将入闗矣有投匿名帖言迎复事大臣不敢以闻盛曰此野人无情之言达于上感动必矣或沮以匿名书者盛不顾具疏言之诏令封进虽留中而正论有不泯焉三年迁山西右叅政巡抚都御史李秉举盛协赞独石马营等处军务时独石马营八城失守残毁殊甚盛列其利害为八条次第罢行之盛以边人多不知学奏置社学于诸城中推有文学者为之师买经书字帖以给贫者一时军中子弟弦歌相闻赤城鵰鹗云州龙门长安等八城相去逺甚无邸舍风雪寒雨行者病之盛于官道傍每十里为垣屋一区中置爨卧刍秣之具守以逻卒名曰暖铺过者如归诸城附郭膏腴地俱为权力所占盛理出之得五千余畆自将帅参随至军余皆分授之限以周垣题其门曰某队菜圃人得均其利焉初军中百需皆敛于军盛因请官银五千余两买牛具夺势要所占屯田谪戍卒之不任战者给与牛种耕之课其余粮凡军费皆于是取给自是边人効力岁亦屡登以外艰归天顺改元召擢都察院右佥都御史命巡抚两广初两广守将不相綂摄盛请于梧州建帅府命征蛮将军总镇于此两广各设副总兵及叅将分守要害悉从征蛮节制又许盐商计盐多寡入米饷边公私利之会有谮于当道者取还改左佥都御史巡抚宣府各边屯堡多废盛建议修复边人不悦谤闻京师盛任怨力主其役不数月筑完计七百余所自是兵民畜牧自如得免寇掠成化三年进礼部右侍郎寻改吏部左侍郎时方冀其大用俄无疾而卒年五十有五诏赐葬祭谥文庄盛平生力行好古清修苦节动慕范文正之为人为谏官论事不激不随取人先行检而后才艺终不及人之过亦不轻荐一人考古辩疑殆忘寝食而于世俗声色货利澹然不以经心其文章纡徐委备有法则彭韶赞云希文不相古今所惜人以为知言（四库全书?史部?地理类?都会郡县之属?姑苏志卷五十二）

叶盛字与中昆山人正统乙丑进士授兵科给事中土木之变盛疏请先正扈从失律诸将罪及寇廹都城三日间章奏七上皆中机宜寇退进都给事中出安集陈州流民还奏畿辅旱蝗请加寛恤以才擢山西右叅政协赞大帅军务复独石等四城大兴屯田擿戍卒之不任战者给牛种耕之军用以给天顺二年廵抚两广屡破贼砦移镇宣府修复屯堡七百余所邉塞益宁入为吏部左侍郎卒谥文庄（四库全书?史部?地理类?都会郡县之属?江南通志卷一百四十）

叶盛字与中昆山进士景泰间以兵科给事中迁山西右叅政协赞独石等处军务先是独石诸城屡事修复未见安辑盛乃上兴革事宜八条次第行之时品式备具而又买牛种付戍卒不任战者屯田以给军中诸费复立社学建义冢设暖铺拊循有方边人欢洽天顺二年廵抚两广破贼砦八百斩首万级八年移镇宣府代李秉复修官田官牛之法养老优贤留意风敎会大举入河套议增兵设险或请大举搜套沿河筑城堡抵东胜徙民耕守其中勑盛往议方略上言搜河套复东胜未可轻议增兵守险可为逺图上从之转吏部左侍郎留意人才务求实行年五十五卒谥文庄（四库全书?史部?地理类?都会郡县之属?山西通志卷八十五） 

叶盛字与中昆山人天顺二年以佥都御史巡抚两广比至均平徭役痛抑豪右风裁凛然初两广守将多以势位颉颃不相统摄盛请于梧州帅府命征蛮将军总镇焉两广各设副总兵及叅将分守要害悉从征蛮节制遂檄都督颜虎等协破贼砦八百所擒斩数百人疏请广东盐商计盐多寡入粟饷边公私利之改巡抚宣府在镇四年进礼部侍郎寻改吏部左侍郎卒年五十有五诏赐塟祭谥文庄盛平生力行好古清修苦节为谏官论事不激不随取人先行检而后才艺考古辩疑通达时务而于世味澹然尝慕范仲淹之为人彭韶亦以仲淹拟之云（四库全书?史部?地理类?都会郡县之属?广东通志卷四十）

叶盛字与中昆山人天顺二年以佥都御史巡抚两广平徭役抑豪右风裁峻肃执法无所阿时两广流贼獞蛮纵恣仇杀所在猖獗守将多以不相綂摄师辄无功盛请于梧州帅府总镇征蛮两广各设副总兵及参将分守要害悉受节制遂檄都督颜彪等协力讨贼凡破贼砦八百所擒斩数百人疏请许盐商计盐入粟为边饷公私利之会朝士有言彪围大藤峡多杀降冒滥因以譛盛者取还改巡抚宣府成化中入为吏部左侍郎盛清修积学敦尚名检薄嗜好生平慕范仲淹志在君民不为身计有古大臣风卒谥文庄【参明史藁广东通志】（四库全书?史部?地理类?都会郡县之属?广西通志卷六十六）

侍郎叶盛
叶盛字与中直隶昆山人正统乙丑进士授兵科给事中进都给事中己巳之变朝廷多事言路大开六科联署建请多盛倡之一时名称翕然景泰壬申升山西右参政督粮宣府寻命协赞独石等处地方军务请复弃城辟草莱葺庐舍积粮刍抚士卒立社学医学置义冢暖铺又请出内帑银买牛种教民耕种多所收获以父丧去位天顺改元英宗召至京面加奬谕擢都察院右佥都御史巡抚两广请终制不许适朝命大将颜彪专征盛参赞其军务成化初迁左佥都御史巡抚宣府垦田益广以所积余粮鬻战马千八百匹修屯堡七百余所召入为礼部右侍郎改吏部敌寇延庆命往议战守方畧以归迁左侍郎卒年五十五命官祭塟如例特赐谥文庄盛清修好学攻诗能文留心世务其在宣府多所建置事皆经久可行边人至今思之但在两广不能戢下以致官军馘平人以为功又以峒蛮出没不常自古无善处之术每禁有司不许擅申盗贼必俟年终彚奏识者颇非议之然其功业所就亦一代伟人云（四库全书?史部?职官类?官制之属?礼部志稿卷五十六）

叶盛字与中昆山人正统进士官至吏部侍郎谥文庄笃学辨博为一时首称善行楷得苏文忠公笔法（四库全书?子部?艺术类?书画之属?书史会要__续书史会要）

叶盛
叶盛字与中昆山人正统乙丑进士授兵科给事中进都给事中迁山西参政天顺二年英宗驿召至京擢佥都御史终吏部侍郎谥文庄【列卿纪】
叶盛善行楷得苏文忠笔意【书史会要】
叶文庄手书
成化初鏊以童子游学京师时文庄公为礼侍陆参政文量初第进士简中所称用光者张姓为太学生亟称鏊于文庄所间以所业见于礼部之厢房公奬励备至有将来忠肃之许盖以鏊与王忠肃同嫌名故云成化十一年鏊始登第则文庄已下世参政时为兵部郎徃来相好也弘治壬子岁余校文南畿参政子伸名在选中未几参政亦故今年为弘治十二年伸来会试礼部出其父所得文庄手书一卷余览之慨念今昔为之泫然敬书其后归之【震泽集】（四库全书?子部?艺术类?书画之属?六艺之一录卷三百六十四）

叶文庄公集序　　（明）李东阳　撰

（四库全书?集部?别集类?怀麓堂集卷二十八）

叶文庄公集若干巻帙同而名异其曰水东稿者为诸生及为给事中叅政为都御史巡抚宣府而作曰开封纪行稿者为给事奉使河南而作曰菉竹堂稿者在广东西巡抚而作曰泾东稿者为礼吏二部侍郎而作诗则以次彚录文则计体而分皆公手自编定而总之曰文庄集者则其子贡士晨所名盖将为天下道而不敢以私集视也予尝读而论之曰公之文博取深诣而得诸欧阳文忠公者为多公虽未尝自言然观其纡余委备详而不厌要知为欧学也夫欧之学苏文忠公谓其学者皆知以通经学古为髙救时行道为贤犯颜敢谏为忠盖其在天下不徒以文重也后之为欧文者未得其纡余而先陷于缓弱未得其委备而已失之覼缕以为恒患文之难亦如此茍得其文而不得其所以重天下且犹轻之而况乎两失之者哉公学勤好古而志切济时其在朝廷敷陈献替多见采纳在藩镇威恵并行在部曹清鉴雅操始终不贰其正违志咈意不克自尽则欷歔颦蹙若有已而不能已者然则得于欧学也顾不已多而况文哉今论者无问可不可文必归之翰林政必推之法家执议如此则其势不容以不判若持法守律又能以经籍为根抵以文章为藻饰为天下重者独非人之所难哉国朝文臣得谥为文者翰林之外近时惟吴文恪公讷魏文靖公骥姚文敏公夔及公要诸当世诚不可易得予生也晚所接见者不过一二人公于我蒙翁岳公为知己故虽不敢知公而获接言论得其大者凡所以为公计不止为当世道也因以贡士之请为序公讳盛字与中别号及庵所著有奏谕录及水东日记则其家所藏故不载云

叶文庄公盛字与中昆山人举进士为兵科给事中进都给事中时英庙北狩陷敌敌大入犯京兆而东西南夷并起公疏不时上所建画及弹事皆精当当是时于公称真司马而公为真夕垣于公社稷臣公实亚之出为山西右参政协赞独石诸军事时入城俱创敌仅余一毁垣公至则皆鼎新之搜卒乘课屯种除戎器遂渐以富强号雄镇焉英宗即位驿召至京面慰谕久之擢右佥都御史抚两广者七年所斩获叛蛮以数万计用议事入京迁左佥都御史抚宣府宣府公故所参政地益大课屯田收其羡易战马至千八百匹增筑堡七百余入为礼部右侍郎改吏部迁左侍郎佐其长以公明尝一赈畿甸荒议闗西边事谓河套未易搜东胜未易复因条上増兵守险数事盖至于今有味焉人主方向用之俄暴病卒年五十五公有文武才好读书博洽章故所至有声实而其抚两广也稍损于宣府独石时今像丰晳而有英气称其为人
赞曰岌岌已己实隳王纲公长夕垣出甸朔方内则蓍龟外则金汤股肱惟臣膂力方刚天实招之爰逝我梁惜哉壮猷不逮孝皇（四库全书?集部?别集类?弇州四部稿续稿卷一百四十六?吴中徃喆像赞）

叶盛
盛字与中昆山人正统乙丑进士授兵科给事中出为山西右参政累官吏部左侍郎卒谥文庄有泾东稾
【诗话文庄中外扬厯不遑寜居而见一异书虽残编蠧简必依格缮写储藏之目为巻止二万余然竒秘者多亚于册府二百年来子姓蕃衍瓜分豆剖难以复聚今披菉竹堂书目譬诸商盘泗鼎要非近代物惜不可得而覩矣诗特余事选家恒置不録近其裔孙始重锓刻行之然有徳必有言后之学者所当讽诵也】（四库全书?集部?总集类?明诗综卷二十四）

叶盛字与中昆山人正统乙丑进士累官右佥都御史天顺二年巡抚两广三年田州知府岑绍老传嫡子镛头目吕赵挟其庶子鉴拒绍而逐镛于外时官府令镛寄住省城而令鉴袭其职赵于是纵兵攻破镇安奉议南丹向武等府州上隆恩城上林并受其害擅为铁钩吊挂之刑兴贩私盐伪称名号私通交趾复夜杀鉴既而鉴子玹亦故赵遂以幼孙吕婴冒玹名私袭其职盛会兵讨之执赵伏诛四年藤县民胡赵成造妖构集大藤峡等猺贼攻陷诸县治掠去窦家寨巡司印信茶毒一方盛督行广西左叅将范信等官兵擒斩成等夺回印信五年大藤贼弗靖盛躬督兵分道夹攻破老鼠道袍石门紫荆金龙白崖六庙仙女关通天岭等巢七百二十一处擒斩甚众平之盛性清谨强力为政甚得人和尝请许盐商计盐多寡入米饷边而后出境公私两利之（四库全书?集部?总集类?粤西诗载__粤西文载卷六十四）

侍郎叶文荘公神道碑　　彭时
公讳盛字与中姓叶世为呉郡昆山人五世祖秀实惇重好义元季有暴僧聚徒事焚刼为乡里害秀实即图上其事于官捕斩之时称为叶义士曽祖茂林妣朱氏祖明赠通议大夫吏部右侍郎妣郭氏赠淑人考春封兵科都给事中赠山西右叅政加赠通议大夫吏部右侍郎前母汤母陈俱赠淑人继母沈封太淑人公天资颕异自少博学强记下笔惊人同邑知名士张和见其所业文曰此其志不可量因劝游邑庠遂骎骎有成矣正统十年举进士授兵科给事中毅然以言责自任十四年英宗北狩郕王监国公率同列劾将臣扈从者失律败事请诛夷之以谢天下然后选将练兵以复不共戴天之雠兴师问罪以雪乘舆播越之耻如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京城戒严公请罢内府军匠悉遣征操及敌骑近城又请令有司熟粮料以给战士遣散卒迎取军器于天津以张外援四三日间凡七八疏悉合机宜敌既退公言赏功罚罪治天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其它守闗不严赴难不力者皆当罚以示惩从之十一月升都给事中时边境未宁大臣有奏留边将守京师者公言今日之事边闗为急徃者独石马营不弃则六师何以陷土木紫荆白羊不破则敌骑何以薄都城即此而观边闗不固则京师虽守不过仅保九门无事而已其如陵寝何其如郊庙坛壝何其如田里之民荼毒何宜急遣固守宣府居庸为便已而河南陈州流民煽动命公徃视公即兼程以进除贪虐赈饥寒威惠并行民用安辑景泰元年春还复上言京城为天下根本而八府旱蝗相仍加以邉疆侵扰民不聊生乞议寛恤俾安生理不然臣不能不为社稷忧也八月北方送驾还京将入闗矣有隠名具帖言迎复事者大臣见之顾忌不敢举公曰此野人无情之言逹于上感动必矣或沮以匿名书公不顾具疏言之有旨令尚书胡濙封进帖虽留中而正论有不冺焉是冬公以四方边塞为患不已上疏请令中外文武要职各陈安边济时之策二年六月天象示异公又条陈弭灾防患十二事以上及闻禁中颇事游畋又请举行祖庙午朝故事公当多事之秋遇事辄形于疏每疏不下百千言而大要则以扶忠直抑奸佞恤生民御外患为主其有禆于时政为多三年迁山西布政司右叅政监督宣府粮饷寻命恊赞独石等处军务先是独石马营八城遇兵失守残毁未复公列其利害可兴革者为八条以进次第罢行之八城既复乃立社学以教子弟置医药以济疾病立义冢以瘗死亡设暖铺以便行旅均蔬圃以给将士制度品式纎悉备具而又请官银五千两买牛千余头摘戍卒不任战者俾事耕稼岁课余粮于官凡军中买马除器劳功恤贫诸费皆于是乎取给自是边人欢洽岁亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奨谕寻擢都察院右佥都御史廵抚两广公乞终制不允至广兴利革弊尤尽厥心旧例广冬盐课不出境岁乆盐积商困徃徃赂守闗津者越过广西市利公以为听之则法壊而利归于商禁之则商滞而利归于闗津乃请许盐商计盐多寡入米饷边而后出境于是公私两利焉时广西流贼多入广东为害而两广守将颉颃自异是以讨贼不成功公请革两广正将立总镇于梧州居中调度则贼可平矣众韪其策而不果行公不得已请益兵英宗乃命都督颜彪率兵赴之公与彪恊议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位升公左佥都御史巡抚宣府修复官牛官田之法垦田益广积粮益多以其余岁易补战马千八百余匹其屯堡废缺者力修筑之不数月完七百余所兵民始虽怨之既而恃以无恐乃欣戴焉在宣府屡有建白且请行养老之令于边褒恤已徃贤臣为方来劝上嘉纳之成化三年升礼部右侍郎五年改任吏部是冬持节封渖府稷山王六年畿内大饥命公巡视真定保定二府赈恤贫困绥辑流亡既还复命赈济京民之饥者全活甚众八年敌人出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公受命徃议方畧奏言搜河套复东胜此皆事势所难不敢妄议惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也上是其言九年转左侍郎公自入佐部政每议礼用人从容赞决其间僚长敬信司属悦服焉至若事非部分而闗当时利害系生民休戚者遇诸卿必相辨正因而帮助者不少一日坐后堂署事忽疾作不能言舆归西第而卒实甲午三月八日也享年五十五上闻深悼惜之赐赙钞三千缗谥为文荘遣官谕祭营葬以明年二月十七日葬于邑之积善乡湓渎之原公为人温雅简重崇道谊尚名节言动思跂古人居家惇孝友莅官清慎勤恪设施不茍与僚友论事不激不随而言色自若其取人先行检而后才艺然存心寛厚终不及人之过恶所寓门无杂客公退手不释巻考古辨疑殆忘寝食而于世俗声色财利之好澹然不以经心平生为文师欧阳而功业自期于韩范以范公为乡先正尤景慕焉惜乎大用未究而卒所著诗文奏议总若干巻藏于家公凡再娶先金氏赠淑人继耿氏刑部尚书耿清惠公之女封淑人子男一晨补国子生娶副使张和女女三人一适贡士虞臣一许夏景澄一尚幼公之卒也晨不在侧冡宰尹公旻率僚属经纪其丧事既又状公行畀晨晨奉以征予文且曰先父雅爱先生言幸勿辞而公内弟司业耿君裕又申其意以请因摭状言着其概系之铭曰
古称才难今世尚然彼长此短用各一偏优于政矣其文叵传文或工矣政誉弗宣逹观于世百靡一全而公兼之宁不为贤惟公学问有本有原公之操履金石其坚清文逹识自视无前检身约已犹恐或愆敡厯中外逾三十年忠君爱民心实勤拳言惟婉切用适方圆惠浃于民威行于边缅懐乡衮我其随肩谋谟事业期着后先何志之逺而去之遄位不满徳系命于天墓门有碑徳烈是镌于乎文荘百世不谖（四库全书?集部?总集类?明文衡卷七十九）

明正议大夫吏部左侍郎谥文庄叶公神道碑铭　　彭时
公讳盛字与中姓叶世为吴郡昆山人五世祖秀实惇重好义元季有暴僧聚徒事焚刦为乡里害秀实即图上其事于官捕斩之时称为叶义士曾祖茂林妣朱氏祖明赠通议大夫吏部右侍郎妣郭氏赠淑人考春封兵科都给事中赠山西右叅政加赠通议大夫吏部右侍郎前母汤母陈俱赠淑人继母沈封太淑人公天资颖异自少博学强记下笔惊人同邑知名士张和见其所业文曰此其志不可量因劝逰邑庠遂骎骎有成矣正统十年举进士授兵科给事中毅然以言责自任十四年英皇北狩郕王监国公率同列劾将臣扈从者失律败事请诛夷之以谢天下然后选将练兵以复不共戴天之雠兴师问罪以雪蒙尘扵外之耻如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京城戒严公请罢内府军匠悉遣征操及战骑近城又请令有司熟粮料以给战士遣散卒迎取军器于天津以张外援三四日间凡七八疏悉合机宜师既退公言赏功罚罪治天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其它守闗不严赴难不力者皆当罚以示惩从之十一月升都给事中时边境未宁大臣有奏留边将守京师者公言今日之事边闗为急往者独石马营不弃则六师何以陷土木紫荆白羊不破则敌骑何以薄都城即此而观边闗不固则京师虽守不过仅保九门无事而巳其如寝陵何其如郊庙坛壝何其如田里之民荼毒何宜急遣固守宣府居庸为便巳而河南陈州流民煽动命公往视公即兼程以进除贪虐赈饥寒威惠并行民用安辑景泰元年春还复上言京城为天下根本而八府旱蝗相仍加以边陲侵扰民不聊生乞议寛恤俾安生理不然臣不能不为社稷忧也八月北人送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有旨令尚书胡濙封进帖虽留中而正论有不泯焉是冬公以南北边师为患不巳上疏请令中外文武要职各陈安边济时之策二年六月天象垂异公又条陈弭灾防患十二事以上及闻禁中颇事逰畋又请举行祖宗午朝故事公当多事之秋遇事辄形于疏每疏不下百千言而大要则以扶忠直抑奸佞恤民生御外患为主其有禆于时政为多三年迁山西布政司右叅政监督宣府粮饷寻命协赞独石等处军务先是独石马营八城遇战失守残毁未复公列其利害可兴革者为八条以进次第罢行之八城既复乃立社学以教子弟置医学以济疾病立义冢以瘗死亡设暖铺以便行旅均蔬圃以给将士制度品式纎悉备具而又请官银五千两买牛千余头摘戍卒不任战者俾事佃稼岁课余粮于官凡军中买马除器劳功恤贫诸费皆于是乎取给自是边人欢洽岁亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奬谕寻擢都察院右佥都御史廵抚两广公乞终制不允至广兴利革弊尤尽厥心旧例广东盐课不出境岁久盐积商困徃往赂守闗津者越过广西市利公以为聴之则法坏而利归于商禁之则商滞而利归于闗津乃请许盐商计盐多寡入米边饷而后出境于是公私两利焉时广西流贼多入广为害而两广守将颉颃自异是以讨贼不成功公请革两广正将立摠镇于梧州居中调度则众贼可平矣韪其策而不果行公不得巳请益兵英宗命都督颜彪率兵赴之公与彪协议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位升公左佥都御史巡抚宣府修复官牛官田之法垦田益广积粮益多以其余易补战马千八百余匹其屯堡废缺者力修筑之不数月完七百余所兵民始虽怨之既而恃以无恐乃忻戴焉在宣府屡有建白且请行养老之令于边褒恤巳往贤臣为方来劝上嘉纳之三年升礼部右侍郎五年改任吏部是冬持节封渖府稷山王六年畿内大饥命公巡视真定保定二府赈恤贫困绥辑流亡既还复命赈济京民之饥者全活甚众八年朝臣以河套为西边患有言增兵守险者有言大举搜套驱出河外沿河筑城堡抵东胜徙民佃守其中公受命徃议方略奏言搜河套复东胜此皆事势所难不敢妄意惟增兵守险可为逺图宜令守臣铲削边墙增筑城堡収新军以实边选土兵以助守此不但可责近効而亦足为长便也上是其言九年转左侍郎公自入佐部政每议礼用人从容赞决其间僚长敬信司属悦服焉至若是非部分而闗当时利害系生民休戚者遇诸卿必相辨正因而帮助者不少一日坐堂署从事忽疾作不能言舆归西第而卒实甲午三月八日也享年五十有五上闻深悼惜之赐赙钞三千缗谥为文庄遣官谕祭营葬以明年二月十七日塟于邑之积善乡湓渎之原公为人温雅简重崇道谊尚名节言动思跂古人居家执孝友莅官清慎勤恪设施不茍与僚友论事不激不随而言色自若其取人先行检而后才艺然存心寛厚终不及人之过恶所寓门无杂客公退手不释卷考古辨疑殆忘寝食而于世俗声色财利之好澹然不以经心平生为文师欧阳而功业自期于范韩以范公为鄊先正尤景慕焉惜乎大用未究而卒所著诗文奏议总若干卷藏于家公凡再娶先金氏赠淑人继耿氏刑部尚书耿清惠公之女封淑人子男一晨补国子生娶副使张和女女三人一适贡生虞臣一许夏景澄一尚幼公之卒也晨不在侧冢宰尹公旻率僚属经纪其丧事既又状公行畀晨奉以征予文且曰先父雅爱先生言幸勿辞而公内弟司业耿君裕又申其意而请因摭状言着其槩系之铭曰
古称才难今世尚然彼长此短用各一偏优于政矣其文讵传文或工矣政举弗宣达观于世百靡一全而公兼之宁不为贤惟公问学有本有原公之履操金石其坚清文达识自视无前检身约已犹恐或愆敡歴中外逾三十年忠君爱民心实勤拳言惟婉切用适方圆惠浃于民威行于边缅怀乡衮我道随肩谋谟事业期着后先何志之逺而去之遄位不满徳系命于天墓门有碑徳烈是镌乌乎文庄百世不谖先民有言林宗不惭
予读文庄公碑信其行亦识无媿彭公所著也何则同乡稔知其徳业景仰之余不能不为之感叹岁乙未仲夏梓林识
叶盛侍郎墓在昆山县积善湓渎之原（四库全书?集部?总集类?吴都文粹续集卷四十四）

叶文庄公祠记　　（明）吴寛 撰

（四库全书?集部?别集类?家藏集卷三十六）

故吏部左侍郎谥文庄叶公事英宗为兵科给事中当己巳之变京师戒严公忠愤激发数日奏疏七八上区处兵事悉中机宜自是有名于时后出参政山西遂擢都御史南北廵抚制御蛮夷功绩益着宪宗之世召为礼部侍郎改吏部而终公苏之昆山人也既没几二十年慈溪杨君名父由进士来知县事廉愼有为自以少知公名今获令兹土无以慰仰慕之意适今天子初即位用臣下言撤天下佛庐之私建者君承诏而喜曰吾志可成矣葢谓公之为人天下皆知其贤况乡人哉没而祀于其乡此礼也顾佛庐有当撤者乃特毁弃其象以改公祠设位于中歳时率僚属师生拜而祀之他日托公之子壻兵部郎中虞君元凯来道其事而以记请夫世之仕者孰不急于政事有政事矣然无文学以资其识则所行者不免为俗吏之事又孰不重乎文学有文学矣然无气节以立其德则所能者不免有文人之讥故三者每患人不能兼而公之政事载于国史者甚僃已不必论其书册满家笃学考古至忘寝食所著述专以欧阳子为灋纯雅明白其词蔼然平生尤慕乡先哲范文正公身虽已贵萧然犹寒士也謟佞之徒有所倚而起者恶之不忍与接其所自处可谓重矣是以其名起于当时传于天下而士大夫置公于国朝名臣之列此岂无自而得者特公以中歳而没使天假之以年其见于世者当又不止于此呜呼惜哉寛初入翰林虽及接公而受其诲言然不久公已去世窃以为恨而名父尝有斯文之契者况其为此又当乎人心故虽无文犹强书而复之祠成于弘治三年二月明年正月戊戌记

跋水东日记抄本后　　（明）吴寛 撰

（四库全书?集部?别集类?家藏集卷五十四）

右水东日记三十八巻故吏部侍郎叶文庄公所著也议者以其间颇有臧否之论其子孙固在不当传出于是公之子始秘之则已为湖广刻木而都下家有之矣顾其本模写无法堤行过多读者厌之近世纪载家几絶幸文庄为此足以考见时事因録本稍便观览不忍弃去惟多讹字虽加校正不能免耳

跋叶文庄公手简　　（明）吴寛 撰

（四库全书?集部?别集类?家藏集卷五十四）

故浙江参政昆山陆君文量端雅好学尤善吏事最为叶文庄公知爱非特乡里之故而已右手简十纸乃公平日遗文量者其子伸藏之甚谨顷来试礼部毕奉以示予噫今仕宦之孙于先世遗墨委弃尘埃中往往用以裹物拭案略不知惜予所见者亦多观于此其为人之贤否何如耶四月五日

</div>
    <div class="pagination">
<a href="水东日记_page35.html">上一页</a><span>...</span><a href="水东日记_page31.html">31</a><a href="水东日记_page32.html">32</a><a href="水东日记_page33.html">33</a><a href="水东日记_page34.html">34</a><a href="水东日记_page35.html">35</a><span class="current-page">36</span><a href="水东日记_page37.html">37</a><a href="水东日记_page38.html">38</a><a href="水东日记_page39.html">39</a><a href="水东日记_page40.html">40</a><a href="水东日记_page41.html">41</a><span>...</span><a href="水东日记_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
