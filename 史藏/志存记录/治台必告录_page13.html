<!DOCTYPE html>
<html>
<head>
    <meta charset="UTF-8">
    <title>治台必告录 - 第 13 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治台必告录 - 第 13 页/共 37 页</h1>
    <div class="content">　　武备之用，利器为先。藤牌、鸟枪、长矛、半斩腰刀，在在必须坚利。大小炮位，一发击贼数十人，尤为取胜要具。台营军装，惟火药、硝磺由内地运给，自行煎煮；其余皆由省局制造，委参、游大员解运赴台，旧坏者收回缴省。尝见刀刃脆薄，不堪砍斫；每斩决囚犯，仅一再用而缺。藤牌甚小，围周不过三尺，藤尤轻薄；此仅利于操演时腾舞轻便耳，若以临敌，不足遮蔽矢石。鸟枪尤短，不能及肩，安能中远？至于炮位，铁多未经熟炼，又搀铅砂，掷地稍重，两耳即断；火门又或欹斜，往往炸裂伤人，至于不敢演放。武备若此，虽有健锐，亦难胜敌。向者出局交营，皆顾瞻情面，草率收受；贻误军情，莫此为甚！今宜严定制度，务以厚大坚利为主。枪炮必经委员当面演放，并由镇道会验，然后收营；否则驳回另造，且治工匠以应得之罪。如此则省局不敢偷减工料，委员不敢徇情解运，台营不敢草率点收，而军装可期坚利矣。

　　营制操演，弓箭、鸟枪、藤牌、刀矛各有用法；进退跳荡，腾走击刺，各有规矩。平时督，抚、提、镇较阅之时，皆按一定阵图演习；此不过死法陈规，练其步伐耳。及至既遇敌冲锋，则临机应变，惟以勇敢、便捷、整齐为上；必使手与器调、器与心调、心与伍调、伍与弁调、弁与将调，然后千人一气，众志成城，无不克敌之理。每见市中无赖，皆有膂力相尚；一营之中，岂无娴长技艺之人？苟能留心拔取，使为众兵教师，朝夕训练；将裨亲自董率，日省月试，考其优劣，能教十人以上者赏、百人以上者拔用。如此则人争以技艺见长，劲旅可成，临敌必能制胜矣。

　　噶玛兰新开，额设守备一员、千总一员、把总二员、战士二百六十名、守兵一百四十名，归艋舺水师游击管辖。所拨班兵，皆用上游四府。惟兰境北至三貂、南至苏澳边界，横亘百余里，三面负山，口隘二十处，皆生番出没之所。东临大海，其内港则乌石、加礼远二口，自三月至八月，港道通畅，民人贩载米石，小船络绎；外洋则苏澳、龟山、鸡笼洋面，南风司令，每有匪船游奕，防堵尤要。兰地僻远，在台湾极北山后，距郡十三日程、距淡水六日程，中隔三貂大山，径窄溪深，极为险阻；设有不虞，百人可以梗塞。今额兵裁四百名，分守汛防，未免单薄。须添设战兵一百二十名、守兵八十名，设都司大员统之，驻五围城内；守备移驻头围，千总移驻三貂；更设在城千总一员、外委二员，始足以资弹压。惟添兵即须筹饷。窃见兰营兵米饷银皆就兰厅正供余租支放，每岁银榖皆有盈余，榖约五千石、余租番银二千。今若抽拨战守兵二百名添防，则岁增兵米七百二十石，不过用榖一千四百四十石，岁尚有余榖矣。增设兵饷，战兵一百二十名，每名月饷银一两四钱；守兵八十名，每名月饷银一两，岁约用银二千九百七十六两；都司全年俸薪、马干、养廉约银四百四十九两，千总俸薪、马干、养廉银一百九十二两，外委养廉银三十六两。增设各兵加饷银九百五十二两耳，凡共需银四千六百余两。兰厅余租一项，颇有盈余；以给官弁养廉、戍兵加饷，足敷支给。至此项额兵，若再从内地抽拨，似觉纷繁。阅军册内，台郡城中驻城守参将一员、兵一千一百七十九名，北路左营都司驻嘉义兵一千二百八十二名，额兵颇多。今若于城守及嘉义二营中，酌量抽拨，即可足额；且无庸另筹饷银、眷米。如此则兰营兵力无单弱之虞，而防守更为周密矣。

　　台湾府治，南路至琅娇四百五十里，北路至苏澳一千二百余里。以形势而论，南短北长。兰境未开，初设北路副将一员、中营都司一员、额兵一千二百三十八名，驻彰化城内，辖嘉义都司，为北路左营；竹堑守备额兵七百二十六名，为北路右营；艋舺、新庄以上空虚。故嘉庆九年蔡逆从沪尾登岸，径至新庄。后乃添设沪尾水师一营，驻游击一员，以艋舺营守备陆路兵八百七名及兰营陆路守备，皆归管辖。所以两营陆路皆辖于水师游击者，北路副将驻彰化，鞭长莫及，故为一时权宜之计耳。沪尾游击所辖洋面，上自苏澳、下至大甲八百余里，中隔鸡笼，须候南风；由鸡笼至沪尾及于大甲，须候北风。此一路浅澳最多，向为匪船出没之所；哨捕稽查，殊为不易。今更统以陆路，实有顾此失彼之虞。一旦淡、兰有事，仍不得力。愚意不若以北路副将移驻竹堑，改右营为中营，抽拨彰化营额兵二百名、艋舺营额兵一百名，归竹堑守备加都司衔随同副将驻札；改彰化都司为北路左营，改艋舺守备为北路右营，同兰营守备共四营兵，统归副将管辖。其嘉义所辖驻左营都司，改归郡中城守营参将管辖。如此则北路副将中权淡水，南可以应彰化，北可以应艋舺、噶玛兰，形势始为扼要，郡城可无北顾之忧。而艋舺水师游击，惟尽心洋面，以专责成。水、陆两路，皆可得力矣。

　　以上五条，实为目前台湾之急务。见诸实行，必有实效。然自古治法莫如治人。苟守土之官，平时廉正公明，勤于政事，不贪安逸，吾知台人必爱之如父母、畏之如神明；虽有奸宄，不敢萌心。即万一不虞，而吾以有备之兵御之，再以子弟之民助之，有不旦夕扑灭者，未之有也！又何致上廑宸衷，远烦数万大兵、耗费无限之粮饷也哉！

　　道光二年，督、抚以前台道叶公言，欲改班兵之制。观镇军疑不能决，就莹问策，为议上之；镇军亟以为然。而叶公旋擢闽抚，面对犹及此事；上命与总督筹之。三年，赵文恪来督闽、浙军。见此议，乃罢；复采其言，于台北营制有增改焉。

　　筹议商运台榖

　　闽省内地水、陆官兵五十三营与驻防旗兵不下十万，岁征粮米。惟延平、建宁、邵武、汀州、兴化五府产米之区给兵外尚有赢米，以济他府；福州、福宁、泉州、漳州四府兵多米少，协济犹不足，则半给折色。督标、金厦、漳镇、铜山、云霄、龙岩诸营，有全折者；雍正间，先后题请半支本色，于台湾额征供粟内拨运。嗣又增给戍台兵眷米，亦以台榖运给。于是台湾岁运内地兵眷米榖八万五千二百九十七石，有闰之年八万九千五百九十五石。乾隆十一年，巡抚周学健奏定分配商船运赴各仓。此商运台榖所由来也。

　　台湾商船，皆漳、泉富民所制。五十九年水灾后，二府械闘之风大炽，蔡牵骚扰海上，军兴几二十年；漳、泉之民益困，台湾亦敝，百货萧条。海船遭风，艰于复制，而泛海之艘日稀。于是台榖不能时至内地；兵糈孔亟，厅、县皆借碾备贮，而仓储空矣。商船大者载货六、七千石，小者二、三千石。定制：梁头宽二丈以上者配官谷一百八十石，一丈六尺以上者配官榖一百三十石。每石给运脚银六分六厘；初无所苦。既而运榖至仓，官吏多所挑剔，而民货一石，水脚银三钱至六钱不等。又商船自台载货至宁波、上海、胶州、天津，远者或至盛京，然后还闽，往返经半年以上；官榖在仓久，惧海气蒸变，故台地配榖，私皆易银买货。其返也亦折色交仓；不可，然后买谷以应。官吏挟持为利，久之遂成陋规。于是内地有台榖，厅、县皆赖以济公，如江、浙之漕焉。

　　嘉庆十四年，总督方公维甸以台榖积滞，奏开八里坌口与鹿耳门、鹿仔港一律配运。凡渡海渔船，梁头宽五尺以上至一丈二尺者，皆令配运三十石至八十余石。然奸商诡谲，往往减报梁头，巧为规避；官榖积滞如故。十六年，总督汪公志伊奏请专雇商船，委文武大员至台运榖十万。二十三年，复雇运七万。

　　先是，彰化县知县杨桂森尝建言请台地改征折色，奏停台运；省议不可。奸民庐允霞者，以健讼遣戍赦归，在鹿港闻之曰：『此奇货也』！谓所善商人：『我能革陋规』。众惑之，以为谋主；乃设馆抽各船户钱给允霞为讼费。然独鹿港十数家；其台郡及泉、厦众商船不愿也。二十五年，台湾道叶公世倬至自鹿港，受其肤愬，以为商果病也，欲除其弊以恤商。议罢商人配榖，请制官船海运；以语台湾县姚莹。莹曰：『台榖岁十万石，舟以二千为率，法当用五十艘。一艘工料五千为率，当费金二十五万；既有粮船，必用弁兵管驾并舵工、水手每舟不下数十人，岁费金又数万；海舟驾驶，三年当一修，费又数万。重洋风涛不测，一有沉失，则舟、榖两亡，是漕艘之外，又增国家一病也；不可行』。叶公疑其有私，及为巡抚，力持前说；未及改制，罢去。

　　赵文恪与孙公尔准为督、抚，患商运不前，属台湾府方公传穟筹之。传穟以鹿港口门淤浅，商舟不前；道光四年，采舆论请开五条港利商船。而是年方奉旨运米十四万至天津，免配兵榖者六十艘，配运之船益少。传穟曰：『今虽极力疏通，不足运本年之额；计来岁积欠当十三万以上，势必又需雇运。然非善策也！重洋险阻，商船来往，岁有漂沉，平时配运止百余石，糖市倍之，即失水责偿，为数无多，故行之可久；若雇船专运，每船奚止十倍，设有不虞，官商皆难着赔。虽前已三次行之，而未可恃也。昔时商本丰厚，其船工料坚固；近今商船薄小，南北洋中沉碎者多。民间买货千石，犹必分寄数船，以防意外；官榖岂可不加郑重乎？积榖十三万，用商船六、七十艘，厦、蚶二厅雇拨，当为四起或五、六起，每起必有文武正副委员及护送弁兵，供应犒赏，皆取诸四县，赔累已甚；而内地各仓既失商运之利，则必多挑驳，非云谷杂糠沙，则云斗斛不足，纷纷檄行四县补运。此累之在官者也。官谷运脚，每石六分六厘，较民货水脚仅十分之二；每船以二千石为率，船户仅得运脚银一百余两，不敷舵水饭食、工资。其船本及修整篷索、桅碇之需，皆于何出？每逢雇运，众行商及通港之船皆科派津贴，而船户仍不免赔。此累之在商者也。台湾三口，来往商船只有此数；既专运积榖，则明年新榖必有短配。是为疏积欠，反增新欠，亦非计之得者。况台地近年米贵，一闻雇运，民间米价必一时腾踊，匪类藉以滋事。是官商既病，而并以病民。传穟之愚：惟有暂停新榖，折色支放兵食；尽配积榖，免雇运而补仓储。请饬下台湾厅、县查明欠运榖数，至本年止实若干石，照旧配运。其道光五年新榖，令四县尽数易银，按中平市价每一石易价番银一元三角，分四季解至内地福州、厦防厅库收贮；有榖厅、县，领回按月折放兵食。内地番银一元可易制钱八百余文；以二榖一米计之，每米一斗可折放制钱二百文。其内外厅、县领解番银脚费，平水即以商运例给之，脚费予之。俟积榖运尽，仍配新榖如旧。数年之后，再有积榖，亦可仿此而行，则永免雇运之害；而台湾之积榖可清，内地之仓储可补矣』。文恪公深然之；水师提督许公松年力阻其议。适卢允霞入京师上控，求罢商运，事下督、抚议；司道乃采杨桂森之说，停止商运。请台地供粟半收本色，以给台营；半收折色，每榖一石改征银一两二钱，以给内营，即全数划抵台湾兵饷。台地免一领一解之烦，内地免解饷遭风之虑；每年又可省运脚费六十余两。文恪公曰：『闽省漳、泉诸府负山环海，田少民多，出米不敷民食；台郡产米之区，故令征收本色运给内营兵食，原以台地之有余，济内营之不足；今不令将本色运内济兵，转使改解折色，已失立法之本意。况台府请暂停一年改解折色，司道已虑米价昂贵，营员借口；若此后尽解折色，岂米价独可无虑耶？台郡各属征收供粟，向无半本、半折之例。方守所议，暂解折色一年，犹属一时通融之计，尚可由官酌办；若改征半折，则台民有榖之家较多，纷纷粜榖完银，必有平水、火耗之加，更滋流弊。是利商以病民也。更易旧章，未可草率；其再议之』！于是台湾道孔昭虔、台湾府方传穟、台防同知杜绍祁、鹿港同知邓传安、淡水同知吴性诚、台湾县李慎彝、嘉义县王衍庆会议，皆谓商运不可罢。

　　台民闻将改折，大哗；绅士咸曰：『民间完纳正供已百余年。虽今昔情形不同，私有折色，亦皆按时价之低昂，并无一定；若改征折色，每榖一石征银一两二钱，转成定例，行之日久，势必又有加征平水、火耗，将来受累更深！且台民市易，皆用番饼，并无纹银；全赖每年兵饷散布民间，纹、番两便，故钱价得平。若大饷永停，则纹银断绝、番饼增昂，必致民商两困，大小不便』。时孙公亦以改折抵饷之说密访于传穟。传穟覆书曰：『今之纷纷言商病者，皆务虚名，未计其实也。商船往来台洋一次，贩货之获利与船户之水脚，所得凡数千金；以数千石之船，仅运百余石之官榖，复给以每石六分有奇之运价，国家恤商可谓厚矣。何病之有！所谓病者，有司之陋规耳；有国法在，罪之可也、裁之可也。若改易旧章，设有他弊，又何以处之？自古无不弊之法；利之所在，弊即生焉。苟鉴于末流，遂并亡其本，是为因噎废食。乌可不之察乎？夫商船运榖，虽以养兵，其端亦原于正供。台地产榖之区，颇艰银货。故昔人因地定赋，有供粟而无地丁；虽有匀丁杂税，为数无几。而漳、泉、福州兵民繁庶，产榖不足，故以有易无，运台榖以济各郡之兵糈，发帑金以给全台之兵饷，各得其所，民便之久矣。虽近时台属之正供不无折收，内地之兵不无折放，船户之运榖不无折交；然名存法在，每有需榖之时犹可立备。一经改制，则内地永无得榖之期，台地永无见银之日。一旦实需其用，反费周章；其不便者一。台属贸易，俱用番饼；官民收用纹银，皆仰给于台饷。给兵之后，散布民间。舍此，则海外纹银断绝矣；其不便者二。全台兵饷岁发银二十一万一千有奇，逢闰年发银二十二万六千有奇，又加饷银六万七千有奇；台属额征盐课、叛产、官庄杂项、钱粮、捐款尽数划扣，历年司中尚应发银十四、五万有奇。今以通台运榖折价，即使年清无欠，裁十万耳，不足抵大饷之数。设岁有歉收，民欠积累，则支绌立形。海外兵饷攸关，贻误匪细；其不便者三。自古三代不废力役之征，国有征发，里出车徒，马牛惟所用。唐定租庸调之法，史犹称善。盖军国之需，不能不资民力；匪特赖以济事也，亦阴以维持上下，使民知趋事赴功、尊君亲上之义，故民安其分而忘其劳。今西北直省犹有车马差徭，故其民情愿朴，而以奉公为分所应尔。东南诸省民俗浇偷，一切便民，犹谤其上者，不知分与义也。海船无他徭役，官使往来皆予雇值；独过台配载军工、回棹配载运榖，此二事尚有奉公之意耳。然亦有水脚之给；虽稍赔费，亦由船户自图巧利，为口员胥吏之所挟持，遂成陋规，非无故而致也。若裁去运榖，则商船自此不识奉公之义；设一旦有意外之征发，反相与嗟怨，以为不当役使之矣。履霜坚冰，由来有渐；其不便者四。卢允霞，一无赖讼棍耳！昔尝以唆讼拟遣，逢恩赦归；又盘踞鹿港，倡为邪说，煽惑商民，假控革陋规之名，设立公馆，每船抽费银数十，是以奸民横征暴敛也。各商船户，惟泉郊数人稍稍附之，余皆已悟其奸，有赴厅控其假公敛费者。此前岁邓丞所以往毁其馆也。彼挟此恨，又为众船户所归尤，故冒死叩阍，以塞众人之责。始因敛费而控陋规，继则因陋规而条陈改制；是一奸民而敢恣横议，变乱祖宗成法矣。虽停罢商运之议，启自杨桂森；然桂森之议昔已不行，今则因卢允霞之控而行之，是奸民舞智反优于邑令之建言也。此风一开，异时必有纷纷效尤，竞议国政者。语云：天下有道，则政不在大夫，乃反在奸民，可乎？其不便者五。州、县亲民之官，必使有力办公，乃可不形竭蹶。台榖之陋规，不但内地各属赖之者多，即台属厅、县亦有折半征收之利。每榖一石折收番银二元或一元八角，可当纹银一两四钱或二、三钱；今使以半折抵给台饷，则官无丝毫余羡，而厅、县从此大困矣。海外经费，无一不倍内地：幕友修金岁常四、五千金；捐赔之款又一、二千两。廉俸无几，何以供之？非尽为入橐肥私之计也；其不便者六。虽有廉吏，亦必俾能自给，然后不侵国帑、不朘民膏；陋规既尽，势必亏空仓库。否则，词讼案牍，掊克赃私，民间受祸更烈。海外隐忧，方自此深矣；其不便者七。夫病商之弊，其害犹小；若以便商之故，而病官与民，因以病国，则其害甚巨。古之为政者，利均则权之以义，害均则权之以大小轻重，不可不谨也。本朝制度宽大，一切便民；或因时损益，小有变通则可，若竟废前人之法，窃恐贻悔他时』。书上，孙公纳之。文恪公与传穟书曰：『比阅陈议，所见正同。事关国制，不可不尽言也』。然已违众议，不罢商运。传穟所云运旧停新之策，亦遂置之。

　　明年，仍雇运焉。传穟复请为减运之法曰：『比阅台湾三口运榖册数，每年积压约二万余；若减运眷榖，则无积矣。眷榖者非戍兵正粮也；每戍兵一名，月给眷榖一斗，岁运二万六千余石。各兵眷历年米票，皆转以卖钱，并不赴仓领米；莫如照台榖平价，每米一石抵予纹银一两，藩司于台饷扣发，台属以折色纳府抵大饷焉』。是时文恪公已去闽，省议虽暂行之，而未能奏咨。传穟旋亦内渡矣。

　　筹建鹿耳门炮台

　　道光三年七月，台湾大风雨，鹿耳门内海沙骤长，变为陆地。

　　四年三月，总兵观喜、署道方传穟、署府邓传安上议建炮台于鹿耳门。其略曰：『台湾孤悬海外，屏障四省，郡城根本重地，设险预防，尤为紧要。鹿耳门一口，百余年来号称天险者。盖外洋至此，波涛浩瀚，不见口门，水底沙线横亘，舟行一经搁浅，立时破碎。其中港门深仅丈余，非插标乘潮不可出入。此险在外者也。口内出水沙线二道，横亘南北，为其内户。南线又名北线尾；大船入口，更易小船，循此线内，东达行二十里，过安平镇，为入郡咽喉。更东十里，然后达郡。北线又名海翁隙，其内可泊大船。自此至岸，亦二十余里，为郡北之洲仔尾及嘉义县地。水深浪涌，舟不能近，无由登陆。此险之在内者也。往时伪郑重兵皆守安平，恃鹿耳门之险，不为设防；王师平台，乘潮一入，郑氏面缚输诚。朱逆之乱，郡城已陷，贼亦恃此门，不为设备；大兵再入，朱逆授首。我朝定制台协水师副将驻守安平，以防大港；而鹿耳门口，以水师中、右两营游击轮巡防守。嘉庆十年，前镇道议奏添「善」字号梭船三十只，专守鹿耳门，可谓周密。然十一年蔡逆犹进鹿耳门直薄郡城，则所谓天险者果何如也！其时天设之险无恙，而已如此。今则海道变迁，鹿耳门内形势大异。上年七月风雨，海沙骤长，当时但觉军工厂一带沙淤，厂中战舰不能出入；乃十月以后，北自嘉义之曾文溪、南至郡城之小北门外四十余里，东自洲仔尾海岸、西至鹿耳门内十五、六里，弥漫浩瀚之区，忽尔水涸沙高，变为陆埔，渐有民人搭盖草藔，居然鱼市。自埔上西望鹿耳门，不过咫尺。北线内深水二、三里，即系浅水，至埔约五、六里。现际春水潮大，水裁尺许；秋冬之后，可以撩衣而涉。自安平东望埔上鱼市，如隔一沟。昔时，郡内三郊商货皆用小船，自内海骤运至鹿耳门；今则转由安平大港外始能出入。目前如此；更数十年继长增高，恐鹿耳门即可登岸，无事更过安平。则向之所谓内险，已无所据依。北路空虚，殊为可虑；非于鹿耳门对岸埔上建筑炮台，守以偏师，几无屏幛矣。康熙年间，鹿耳门旧有炮台，其后不知何时倾失，遂未再建。考府县志，自乾隆年间至今营制，安平副将所辖中营炮台七座，蚊港汛四、大港汛三；左营炮台七座，安平镇三、笨港、海丰港、三林港、鹿仔港各一；右营炮台五座，在打鼓港。而鹿耳门重地，独无炮台之设；仅中营有炮架八座、右营有炮架七座为守鹿耳门之用而已。窃疑前人定制，不应疏略；推原其故，盖以鹿耳门口水势浩漫，说者皆谓南、北二线海上浮沙，易于陷没，不能建设炮台，亦无处可设营汛，故嘉庆十年新议，亦止添造梭船。然南线旧建天后宫已百余年，其左右文武二馆，为台防同知、安平中、右营员稽查商船出入挂验之所，至今未见沦陷；岂以之查验商船则可，以之防御外患则不可乎？人情喜逸恶劳、避难趋易，于此可见。况今昔形势不同，宜为百年之计。新长陆埔未久，潮长时海水犹不无渍湿，且地势平阔，未有要隘，应俟三、五年后民居渐稠，地土坚实，移安平右营于此，以当北路之冲。其鹿耳门南线天后宫，请先建筑炮台，围以土堡；使巡防鹿耳门之兵有所据依，以堡卫兵、以兵卫炮台。然后鹿耳门之险，庶乎可据』。

　　省议：以道光元年甫有鹿耳门不能建筑炮台之奏，未便歧异，更俟数年后议之；遂不果建。今存其说于此，以待来者。

　　东槎纪略姚莹（原署「阙名」）

　　埔里社纪略

　　沿边各隘

　　施八坑

　　埔里社纪略

　　浦里社者，台湾彰化县之归化番社也。其地在彰化东南山内，为社二十有四。府志所载曰埔里、曰决里、曰毛啐、曰猫丹、曰社仔、曰木扣、曰木武郡、曰子黑、曰子希、曰倒咯、曰峦恋、曰田仔、曰猫兰、曰田头、曰思顺、曰挽兰、曰外斗截、曰水眉里、曰内斗截、曰内眉里、曰平来万、曰致雾、曰哆咯啷、曰福骨，凡二十四社；埔里特其一耳。

　　距县治九十余里，中隔大山，路径崎曲难通。其入社之道有二：南路自水沙连沿触口大溪东行，越狮仔头山至集集铺、广盛庄；更越山东行十里，至水里社之柴围；又北越鸡胸岭、芋蓁林、竹仔林，十五里而至水里之头社。地颇平广，皆番垦成田，甚熟。更进入水社，中有大潭，广可七、八里；潭中有小山，名珠仔山，番皆遶山而居。「番俗六考」所谓『青嶂白波，云水飞动，海外别有一洞天』者也。潭之东岸为剥骨社，西岸则水里本社。其番颇饶裕，善种田，能织罽毯。番皆白晰狡好；府志称之。遶潭更北行，逾山七里至猫兰社；又北五里至沈鹿，地颇宽广。迤西复入山，凡十里，榖口极狭，几于一丸可封，最为险要；名曰谾口。过此以北，始为埔里大社。地势平阔，周围可三十余里。南北有二溪，皆自内山出：南为浊水溪源、北则乌溪源也。乌溪为入社北路。自彰化县东之北投北行，过草鞋墩，至内木栅、阿发埔；渡溪东北行，至火焰山下，五里过大平林，入山；十里逾内龟洋，至外国胜埔，更渡溪而南二十五里至埔里社。自水沙连入，可两日程；北路为近，然常有凶番出没，人不敢行，故多从水沙连入。水沙连，则番社之久输贡赋者也。盖埔里乃界外番社，例禁越垦；故汉人图垦，则假名于水沙连耳。相传埔里社更东北、越山五日行，即通噶玛兰；东南则奇来及秀姑兰一带。「番谷六考」云：『水沙连番属二十余社，各依山筑居。山谷巉岩，路径崎岖；惟南北两涧沿岸堪往来，外通斗六门、竹脚藔，乃各社总路；隘口通事，筑室居焉』。余谓南北为涧，即触口与乌溪也。斗六门为嘉义所辖，距漳属水沙连颇远，盖万斗六之讹耳。

　　「府志」言：康熙六十年，阿里山、水沙连各社乘乱杀通事以叛。六十一年，邑令孙鲁多方招徕，示以兵威、赏以烟布银，乃就抚。自后无闻焉。乾隆五十三年开屯，各社遵设屯丁。水里、埔里二社内有屯田一百余甲，其番自耕田亦有百余甲，未垦荒埔无数。嘉庆十九年，有水沙连隘丁首黄林旺，结嘉、彰二邑民人陈大用、郭百年及台府门丁黄里仁，贪其膏腴，假已故生番通事、土目赴府言：『积欠番饷，番食无资，请将祖遗水里、埔里二社埔地踏界给汉人佃耕』！知府某许之。大用随出承垦，先完欠饷。约垦成代二社永纳，余给社众粮食；倘地土肥沃，垦成田园甲数，仍请升科以裕国课。二十年春，遂给府示，饬彰化县予照使垦；然未之详报也。其受约者，仅水沙连番社而已，二十四社皆不知所为。郭百年既得示照，遂拥众入山。先于水沙连界外社仔垦番埔三百余甲；由社仔侵入水里社，再垦四百余甲；复侵入沈鹿，筑土围，垦五百余甲。三社番弱，莫敢较。已乃伪为贵官，率民壮佃丁千余人至埔里社，囊土为城，黄旗大书「开垦」；社番不服，相持月余。乃谋使番割诈称罢垦，官兵即日撤回，使社番进山取鹿葺为献；乘其无备，大肆焚杀。生番男妇逃入内谾，聚族以嚎者半月。得番串鼻牛数百、未串鼻野牛数千、栗数百石，器物无数。闻社中风俗，番死以物殉葬；乃发掘番冢百余，每冢得枪、刀各一。既夺其地，筑土围十三、木城一；益召佃垦。众番无归，走依眉社、赤崁而居。先是，汉、番相持，镇、道微有所闻，使人侦之；皆还报曰：『野番自与社番斗耳。社番不谙耕作，日食无资，汉佃代垦，以充粮食；又人寡弱，倚汉为援，故助之。所杀者，野番也』。

　　二十一年冬，武镇军隆阿巡阅台北，悉其事，严诘之；于是彰化县令吴性诚请谕垦户，驱逐众佃出山。而奸民持台府示，不遵。有希府中指者，言汉佃万余，所费工资甚巨，已成田园；一旦逐之，恐滋变。性诚上言曰：『埔地逼近内山，道路丛杂，深林密菁；一经准垦，人集日多，窃恐命盗凶犯从而溷迹。若招集亡命，肆行无忌，奈何？且此埔素为生番打鹿之场，即开垦后明定界址，而奸贪无厌，久必渐次私越；虽番性愚蠢，而凶悍异常，一旦栖身无所，势必铤而走险，大启边衅。不若乘未深入，全驱出山，尚可消患未萌』。镇、道深纳其言，饬台府撤还。二十二年六月，传诸人至郡会讯，予郭百年以枷杖；其余宥之。署鹿港同知张仪盛、彰化县知县吴性诚、吕志恒赴沈鹿拆毁土城，水、埔二社耕佃尽散；生番始各归社。集集、乌溪二口，各立禁碑。然二十四社自是大衰。

　　汉人稍稍复入社仔，社番被逐，并入头社、猫兰，并入水里社；而哆咯啷、福骨二社与沙里兴为邻，混入凶番，眉里、致雾、安里万三社亦暗通凶番以自固。埔里人少，虽与水里和睦，而不能救援，甚自危。

　　道光三年，遂有万斗六社革通事田成发诡与埔社番谋招外社熟番为卫，给以荒埔垦种；埔社听之。田成发乃结北投社革屯弁乃猫诗、革通事余猫尉招附近熟番潜往复垦。而汉人阴持其后；俟熟番垦成，溷入为侵占之计。先是，成发之党尝与水沙连社丁首萧长发有隙；长发乃首破其谋。道光三年九月，鹿港同知邓传安会营入埔里社察之。越垦熟番，闻声先遁；抚谕社众而还。然传安颇有开设之议。又有流寓绍兴人马莪士者，至福州诱商人林志通谋为业户。赵文恪公以问前台湾县姚莹；莹曰：『台湾生齿日繁，游手甚众，山前无旷土矣。番弱势不能有其地；不及百年，山后将全入版图，不独水、埔二社也。然会有其时，今则尚未可耳』。

　　四年五月，孙公至台，欲议其事。传安力言其地膏腴，山川秀美；孙公意动，欲如噶玛兰故事，以问台湾知府方传穟。时姚莹在台，传穟访焉；莹曰：『必欲开二社者，有要略八事，君其言之』。传穟问其略云何？莹曰：『往者噶玛兰之开也，乾隆年间即有民人潜往；嘉庆元年，吴沙率众佃入山，占夺攻杀凡十余年。杨廷理往开时，大局已定，故众社番献纳舆图，设官经理；然委员督垦之初，东势社番亦尚相持，强而后可。今埔社开垦之民已驱逐出山，社番并未输诚愿纳。前此汉人焚杀，夙怨未忘；今往开垦，必先和睦番情：其要一也。番、汉言语不通，和番须用通事，而通事多即奸人，彼不以国家安抚为务，而以危词恫喝，社番畏而从命，心实不甘。设有异谋，殊伤国体。况开设之初，番、汉交涉事多，小故斗殴，皆足酿乱。通事必求良善：其要二也。水社在外，如社仔、沈鹿诸地已为汉人占垦者无论矣。埔社周围数十里，其中社番自垦成田者不过十之一、二，余皆荒埔。今外社熟番往垦者不过二百余人；官垦则招佃，约用巨万。将以何者为番田？何者为官佃？官课、番租不可淆混：其要三也。社东北沿山各社即非埔里之地，其内谾诸处，是否并开？或以山为界；其山外通噶玛兰及奇来、秀姑兰诸处，开设后不无民人私越，往来其中。界址作何开闭：其要四也。前此汉民往垦，各有头人承领垦照，其意在充业户；此时必仍萌故智。业户之设，其弊无穷。初不过十余人出名领照，名为自出工资募佃，实即鸠合朋充，私相契约。及垦成报官勘丈，戈甲若干？四至何所？业户一入界内，易于隐匿。赋定之后，遇水旱偏灾，可任意影射。且征收租课，户止一名，欠尝十万；一有破败，更换为难。不若官自召佃，永除业户之名；此前守杨廷理所以力破业户之议也。然奸人鸠资谋充，其利甚大，不惜贿赂，以求必得；则倡为邪说，以惑上听。惟奸计不行，然后民佃乃可相安：其要五也。地方数十里，垦田数千甲，用佃多者殆将万人；纷纷乌合，苟无头人经理，不但无从约束，且工本何出？昔兰人之法，合数十佃为一结，通力合作；以晓事而赀多者为之首，名曰「小结首」。合数十小结中举一富强有力、公正服众者为之首，名曰「大结首」。有事，官以问之「大结首」，大结首以问之小结首。然后有条不紊，视其人多寡授以地，垦成众佃公分；人得地若干甲，而结首倍之或数倍之，视其资力。今开埔社，亦当略仿此意行之，庶乎其可：其要六也。噶玛兰地南北盖百余里，并山计之，几于二百；东西腹内，亦四、五十里，不足置县，故设一厅。今埔社方三十余里耳；并水社山埔计之，或百余里，似不足为一厅县。然其地在万山中，南自集集铺，北自乌溪，两路入山皆极迂险；内逼凶番，后通噶玛兰、奇来诸处，盖全台之要领、前后山海之关键，形势天成；去彰化县城辽远，非佐杂微员所能镇抚，不得不略如厅县之制。文武职官廉俸、兵饷，作何筹给？不可不为计及：其要七也。田园日辟，生聚日多，不特商贾货贩通行，即所产米榖民食，必须出山粜籴。其南路由谾口进水社，山岭重峻，势不可行；唯北路乌溪水道可通，而溪水上流颇浅，乱石巑岏，亦当开通以便舟楫：其要八也。以上八事，乃开设之大纲；其余细务，犹在所后。经理之人，非才识足以干事、操守足以信众不可』。传穟陈其说，孙公见而难之。时吴性诚为淡水同知、吕志恒为噶玛兰通判，传穟更集众议，性诚、志恒皆以为禁之便；传安不能执前说也，亦以为当禁。传穟乃采众议，详请禁之如故。

　　论曰：台湾本海外岛夷，不宾中国。自郑氏驱除，狉獉始辟。入籍时，止三县；半线以北，康熙之末犹番土也。朱逆既平，乃增设彰化、设淡厅，遂极其北境至于鸡笼，山前之地尽矣。然南北袤不过一千二百余里；嘉、彰最中，腹内自山至海宽乃百余里耳。入内供粟岁不过十万，而兵饷给外者倍之；其不能利益国家明矣。嘉庆中又开噶玛兰，遂及山后，增幅员百里。论者皆以形势为言。夫圣德遐被，八荒皆我外藩；鸿图式廓，远迈隆古。乃侈言沧海之一舟、大圜之一星，岂非陋耶？若夫雕题裸体之民，言语不通，蹲伏深山，垦耕自给，没世不敢出山一步，然犹慕化充屯；则是我朝之赤子，较诸汉奸不法者奚翅十倍。此土牛立界所以严申厉禁，诚仁之至也。有司守此边陲，不以宣播德威为务，乃任彼私人交通豪猾，违禁开边；且肆其凶残，暴其枯骨。所当骈首境上，以昭炯戒而慰番黎。乃复隐忍逾年，越垦之诘发自镇臣；斯时犹有阿意庇奸，为依违之说者。而非邑令抗争、镇道明决，则奸人之计仍行矣。卒之投鼠忌器，曲赦有罪；使国禁不申，番冤莫理。政刑之失，孰甚于此者哉？火炎不烈，厉禁益虚；于是奸人故智复萌。不及数年，而水社之榖复归汉佃。番愚不知讼诉，番众日衰。外逼凶番，内惧汉逼，不得已而从奸人之谋，欲引外番自卫，汉奸更从而蹑其后；养虎揖盗，其事益愚、其情益可悯矣。邓公深入内山，穷履生番之境，可谓壮甚；而水社之山川秀美、埔社之地土沃饶，言次犹津津称之；且以番黎拙于治田，不能深耕灌溉为惜。自余观之：喜功利者，贪壤地之膏腴；惧开边者，守土牛之虚禁：此皆见止一隅，未深计久安之策也。水埔二十四社，自雍正、乾隆间，即称沃衍。惟时番族犹盛，足以自固；汉人不知虚实，无敢深入。且台湾开辟未久，地利有余。今山前无隙土矣，旧族日滋，新来不已，无业可执，则有三种莠民：一、舆夫，千百为群，动与兵斗；二、赤棍，结党立会，散处市廛；三、盗贼，窃劫频闻，诛之不尽。此全台之大患也。不为区处，台湾未可言安；则旷土之开，云胡得已？汉人蕃衍，丁口已二百五十余万，而生、熟社番不及二十分之一；匪惟贫削，实亦丁衰。寡弱之形，殆若有天数焉！其不能自固者，不仅水、埔二社也。势既寡弱，则奸民欺凌益甚。况频年深入，虚实周知；即外社熟番亦垂涎至矣！虽有明禁，而趋利忘生，旋驱复入。昔者杀番掘冢，其首恶既释不诛；今兹负耒而来，安能遂置重典？一再宽宥，禁碑尚可恃乎？既不能禁，不但番社被逼有走险之虞；抑且地形险阻，设有巨奸招聚亡命，即林爽文之大里杙也。其恶可胜言哉？则安抚之道，又不可不讲矣！

　　沿边各隘

　　噶玛兰地势，东面海，西、南、北三面皆山；所在生番出没。自设官后，沿山次第设隘，以壮丁守之。二十一、二年间，犹有生番逸出杀人；今则防堵益密，林木伐平，沿山皆成隘田，而居民安堵矣。

　　自三貂入噶玛兰首境为远望坑，民壮藔在焉。始用以开道，继以护送行人。过远望而南为大里简，设民壮藔与远望同。自大里简以南，乃沿山设隘，各有田园数千甲以为口粮：曰梗枋、乌石港、金面山、白石、汤围、柴围、三围、四围一结、四围二结、四围三结、旱溪（又名枕头山）、大湖、叭哩吵喃、鹿埔、清水沟、崩山、员山庄、马赛、施八坑（新设）。以上隘地十九所，北自梗枋，南至施八坑。不过，弃界外数百甲之地免其升科；隘丁贪利，尽力守之，而兰民无番患焉。

　　施八坑

　　嘉庆十七年，民人林朝宗等请垦苏澳施八坑。通判翟淦遣役李泉往侦之；回报云：『查施八坑，乃由东势山尾过山盘仑始至其处。西、南、北俱迭山茂林；惟有一坑，形势甚狭。坑首西连叭哩吵喃生番社坑口；东出苏澳港，乃生番出没隘口。该地离东势马鞍山、草山及议设南关之地，约五、六里。阻隔山仑，本生番地界，不与三籍应分埔地毘连。前有民人陈金、郑观凤在彼欲求设隘开垦，奉批不准；已经弃置。至于坑头水崛，皆生番巢穴；尚有埔地若干，不能穷究。查兰地自入版图以来，东势一带民番屡被生番杀害。南风盛发之时，又常有匪船寄泊澳内伺劫。易于藏奸，实属要地；去城窵远，最难防御。似可就地设隘把守，内御生番逸出、外护居民樵采。如遇匪船寄泊，亦可随时飞报防守，以杜奸民私垦藏奸之念：似于地方实有裨益』。淦未及许。

　　其后，稍为泉籍民人私垦。道光元年，聚居已三百余人。署通判姚莹请查造丁册，籍其田亩，以为隘地；未竣而去。  
　 
卷三

　　防夷奏疏

　　奏开番地疏

　　奏勘番地疏

　　条覆筹办番社议

　　拟剿夷疏

　　上刘玉坡制军论台湾时事书

　　筹办番地议

　　呈凤邑主曹怀朴核改议撤捐给精兵银两禀请臬道宪周芸皋大人稿

　　防夷奏疏达洪阿姚莹

　　再，台湾地势，绵长一千四百余里，要口林立。臣等自上年先后亲往南北大小各口履勘，筑设炮墩，调兵募勇设防；复于沪尾添设石墩台一座；鸡笼炮墩，改筑石炮台，左右添筑石墙；并将督臣颜伯焘发还新铸之八千觔大炮四门、六千觔大炮二门，分置安平及鸡笼、沪尾三口，以期巩固。后闻粤东议抚，臣等因夷情反复，仍不敢撤守。本年六月后厦船不到，粤中夷务无闻，省、厦文报亦绝。正深盼望间，七月二十日忽传郊外来信：厦门失守，督臣退保同安。闻之不胜发指。伏思台湾孤悬海外，全藉厦门为援；今有此变，形势愈觉孤危。民情浮动之区，恐匪类乘机摇动。台湾戍兵，名虽一万四千，除事故缺额换班未补一千余名外，澎湖两营隔海、噶玛兰一营远在山后，其余分布一厅四县，汛地十余区，在在均须弹压，未便调动。是以每遇有事，兵力仍单。臣等督同知府熊一本熟商：将巡洋舟师暂行收回，严守口岸；陆路存城及各处团练之义勇，分别加防。又查郡城重地，口门不可过多，其鹿耳门废口同国赛港、三鲲身三处口门，用在厂不堪修葺之哨船四只并买民船五只，加以大木桶数百个，装载巨口，预备临时填塞；仍多派兵勇防守，以免匪船遶越。臣达洪阿，先因省铸大炮膛口炮子不甚合式，亲督工匠改造炮子；并添铸小铜炮多门，整备攻守各具。府城本系土筑，先经知府熊一本勘修，次第完竣；其西北沿海一面，绅士前造外城，因沙土质松，城基近水，早已坍卸；臣姚莹亲督台湾县知县阎炘，带领绅商于外城之内，自小北门起，绕大西门至小西门，周七百一十一丈，密树木栅，分别地段安设义勇，以资捍卫。台地郊商生理多在厦门，一闻警信，无不惊惶。风谣一日数起；连日督府厅县多方抚谕，示以镇静，人心始定。更发印谕数百道，委员交各路义首庄耆，申约联庄，添设壮勇，家自为守，人自为兵。盖台湾人浮动，易为乱亦易为义；驾驭贵合机宜，爵赏不可吝惜；得其心庶得其力。一面将逆夷凶淫贪狡恶状，遍加晓谕，使人皆切齿，共奋同仇，亦潜销其异志之萌。

　　惟地广口多，兵勇既众，经费益巨，除常例兵饷不计外，守口兵丁盐菜、乡勇口粮、制备一切攻具守具，七月以前已月费七、八千金。今厦门失守，全台处处添设戍兵，多已班满，当有事时，未便更换；且守口之兵，兼同乡勇，日夕登陴，不可不加体恤；又先后督臣颁发告示，捦斩逆夷、击沉夷舟者，赏格自数千至巨万不等。种种经费，在所必需，有历案军需所未载者。臣等事事撙节，委素得民心办事结实之台防同知仝卜年专司局务，痛洗向来恶习，亦不敢因惜费而误大事。道库备贮十万两一款，经道光十六年、十八年两次逆案动用，现仅存银五万五千余两。上年防夷，皆各属垫支，未敢遽动备贮。本年三月始经省拨经费银十万两来台，现存无多。业经禀请督抚臣拨银三十万来台接济，尚未解到；伏乞皇上天恩，饬下督抚臣行催司局，赶紧委员起解，接济台、澎；可否另拨四万五千两，将道库备贮补足，更为有益。

　　再，台地防守要口十七处，乡勇众多，需官带领，又须兼顾澎湖；经向内地请员，隔海难到，即如督臣饬知厦门失守文件，于八月二十五日始由蚶江递至；阻海、阻兵，情事非意料所及。查有因案革职之候补同知前台湾县知县托克通阿、丁忧之候补同知前署澎湖通判徐柱邦、休致之通判衔前福清县知县卢继祖，暂留在台，管带乡勇。极知于例未符，实以海外军务紧急，差委乏人，与内地情形迥别，不敢拘泥常例，贻误事机。合并陈明，谨奏。

</div>
    <div class="pagination">
<a href="治台必告录_page12.html">上一页</a><span>...</span><a href="治台必告录_page8.html">8</a><a href="治台必告录_page9.html">9</a><a href="治台必告录_page10.html">10</a><a href="治台必告录_page11.html">11</a><a href="治台必告录_page12.html">12</a><span class="current-page">13</span><a href="治台必告录_page14.html">14</a><a href="治台必告录_page15.html">15</a><a href="治台必告录_page16.html">16</a><a href="治台必告录_page17.html">17</a><a href="治台必告录_page18.html">18</a><span>...</span><a href="治台必告录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
