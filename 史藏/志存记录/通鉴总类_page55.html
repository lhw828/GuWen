<!DOCTYPE html>
<html>
<head>
    <meta charset="UTF-8">
    <title>通鉴总类 - 第 55 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 55 页/共 74 页</h1>
    <div class="content">　　严延年劾霍光擅废立主
　　元平元年侍御史严延年劾奏大将军光擅废立主无人臣礼不道奏虽寝然朝廷肃然敬惮之
　　马援谓丈夫穷益坚老益壮
　　建武元年马援少时以家用不足辞其兄况欲就边郡田牧况曰汝大才当晚成良工不示人以朴且从所好遂之北地田牧常谓宾客曰丈夫为志穷当益坚老当益壮后有畜数千头谷数万斛既而叹曰凡殖财产贵其能赈施也否则守钱虏耳乃尽散于亲旧闻隗嚣好士往从之嚣甚敬重与决筹防
　　马援不答梁松拜
　　二十五年马援军至临乡击破蛮兵斩获二千余人初援尝有疾虎贲中郎将梁松来之独拜牀下援不荅松去后诸子问曰梁伯孙帝壻贵重朝廷公卿已下莫不惮之大人奈何独不为礼援曰我乃松父友也虽贵何得失其序乎
　　种暠拒中常侍迎太子
　　建康元年立皇子炳为太子改元赦天下太子居承光宫顺帝使侍御史种暠监其家中常侍髙梵从中单驾出迎太子时太傅杜乔等疑不欲从而未决暠乃手剑当车曰太子国之储副人命所系今常侍来无诏信何以知非奸邪今日有死而已梵辞屈不敢对驰还奏之诏报太子乃得去乔退而叹息愧暠临事不惑顺帝亦嘉其持重称善者良久
　　傅燮拒赵忠不求私赏
　　中平三年以中常侍赵忠为车骑将军灵帝使忠论讨黄巾之功执金吾甄举谓忠曰傅南容前在东军有功不侯天下失望今将军亲当重任宜进贤理屈以副众心忠纳其言遣弟城门校尉延致殷勤于傅燮延谓燮曰南容少荅我常侍万戸侯不足得也燮正色拒之曰有功不论命也傅燮岂求私赏哉忠愈懐恨然惮其名不敢害出为汉阳太守
　　魏徐邈清介不改其常
　　嘉平元年光禄大夫徐邈以清节著名卢钦尝著书称邈曰徐公志髙行洁才博气猛其施之也髙而不狷洁而不介博而守约猛而能寛圣人以清为难而徐公之所易也或问钦徐公当武帝之时人以为通自为凉州刺史及还京师人以为介何也钦荅曰往者毛孝先崔季珪用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也
　　王祥独不拜晋王
　　咸熈元年进晋公司马昭爵为王增封十郡王祥何曾荀顗共诣晋王顗谓祥曰相王尊重何侯与一朝之臣皆已尽敬今日便当相率而拜无所疑也祥曰相国虽重要是魏之宰相吾等魏之三公王公相去一阶而已安有天子三公可辄拜人者捐魏朝之望亏晋王之徳君子爱人以礼我不为也及入顗遂拜而祥独长揖王谓祥曰今日然后知君见顾之重也
　　东晋顔含修己守道
　　咸康四年光禄勲顔含以老逊位论者以王导帝之师傅名位隆重百僚宜为降礼太常冯懐以问含含曰王公虽贵重理无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我岂有邪徳乎郭璞尝遇含欲为之筮含曰年在天位在人修己而天不与者命也守道而人不知者性也自有性命无劳蓍致仕二十余年年九十三而卒
　　北魏古弼不以肥马给猎骑
　　宋元嘉二十一年魏世祖畋于河西尚书令古弼留守诏以肥马给猎骑弼悉以弱者给之世祖大怒曰笔头奴敢裁量朕朕还台先斩此奴弼头鋭故世祖常以笔目之弼官属惶怖恐并坐诛弼曰吾为人臣不使人主盘于游畋其罪小不备不虞乏军国之用其罪大今蠕蠕方彊南寇未灭吾以肥马供军弱马供猎为国逺虑虽死何伤且吾自为之非诸君之忧也世祖闻之叹曰有臣如此国之宝也赐衣一袭马二匹鹿十头它日世祖复畋于山北获麋鹿数千头诏尚书发牛车五百乘以运之诏使已去世祖谓左右曰笔公必不与我汝辈不如自以马运之遂还行百余里得弼表曰今秋谷悬黄麻菽布野猪鹿窃食鸟鴈侵费风雨所耗朝夕三倍乞赐矜缓使得收载世祖曰果如吾言笔公可谓社稷之臣矣
　　顾顗之独不降意于戴法兴等
　　大明二年初武帝在江州山隂戴法兴戴明宝蔡闲为典籖及即位皆以为南台侍御史凡选授迁徙诛赏大处分武帝皆与法兴尚之参懐内外杂事多委明宝三人权重当时而法兴明宝大纳货贿凡所荐达言无不行天下辐凑门外成市家产并累千金吏部尚书顾顗之独不降意于法兴等蔡兴宗与顗之善嫌其风节太峻顗之曰辛毗有言孙刘不过使吾不为三公耳顗之常以为人禀命有定分非智力所移唯应恭己守道而闇者不达妄意侥幸徒亏雅道无闗得丧乃以其意命弟子愿着定命论以释之
　　齐虞悰不肯赞惟新之政
　　建武元年海陵王即位起居饮食皆谘宣城王而后行尝思食蒸鱼菜太官令荅无录公命竟不与皇太后令曰嗣主冲幼庶政多昧弗克负荷太傅宣城王宜入承宝命明帝即皇帝位大赦改元以王敬则为大司马陈显达为太尉王晏加骠骑大将军徐孝嗣加中军大将军萧谌为领军将军度支尚书虞悰称疾不陪位明帝以悰旧人欲引参佐命使王晏赍废立事示悰悰曰主上圣明公卿戮力宁假朽老以赞惟新乎不敢闻命因恸哭朝议欲纠之徐孝嗣曰此亦古之遗直乃止明帝与羣臣宴防诏功臣上酒王晏等兴席谢瀹独不起曰陛下受命应天顺人王晏妄叨天功以为己力明帝大笑解之座罢晏呼瀹共载还令省欲相抚悦瀹正色曰君巢窟在何处晏甚惮之
　　梁王承等不徃朱异之门
　　大同五年朱异善伺人主意为阿防用事三十年广纳货赂欺罔视聴逺近莫不忿疾园宅玩好饮膳声色穷一时之盛毎休下车马填门唯王承王稚及褚翔不往
　　唐宋璟不与杨思朂交言
　　开元四年明皇将幸东都以宋璟为刑部尚书西京留守令驰驿诣阙遣内侍杨思朂迎之璟风度凝逺人莫测其际在涂竟不与思朂交言思朂素贵幸归诉于明皇明皇嗟叹良久益重璟
　　王毛仲不能致宋璟
　　十三年王毛仲有宠于上百官附之者辐凑毛仲嫁女明皇问何须毛仲顿首对曰臣万事已备但未得客明皇曰张説源乾曜辈岂不可呼邪对曰此则得之明皇曰知汝所不能致者一人耳必宋璟也对曰然明皇笑曰朕明日为汝召客明日明皇谓宰相朕奴毛仲有昬事卿等宜与诸达官悉诣其第既而日中众客未敢举筯待璟久之方至先执酒西向拜谢饮不尽巵遽称腹痛而归璟之刚直老而弥笃
　　韩休守正不阿
　　二十一年萧嵩荐韩休为黄门侍郎同平章事休为人峭直不干荣利及为相甚允时望始嵩以休恬和谓其易制故引之及与共事休守正不阿嵩渐恶之宋璟叹曰不意韩休乃能如是明皇或宫中宴乐及后苑游猎小有过差辄谓左右曰韩休知否言终谏疏已至明皇尝临镜黙然不乐左右曰韩休为相陛下殊痩于旧何不逐之明皇叹曰吾貌虽痩天下必肥萧嵩奏事常顺指既退吾寝不安韩休常力争既退吾寝乃安吾用韩休为社稷耳非为身也
　　严挺之竟不诣李林甫
　　二十四年张九龄与严挺之善欲引以为相尝谓之曰李尚书方承恩足下宜一造门与之欵昵挺之素负气薄林甫为人竟不之诣林甫恨之益深
　　张彖不肯谒杨国忠图富贵
　　天宝十一载杨国忠既为相以天下为己任裁决机务果敢不疑居朝廷攘袂扼腕公卿以下頥指气使莫不震慴台省官有才行时名不为己用者皆出之或劝陜郡进士张彖谒国忠曰见之富贵立可图彖曰君辈倚杨右相如泰山吾以为氷山耳若皎日既出君辈得无失所恃乎遂居嵩山
　　甄济不畏安禄山胁召
　　至徳二载初汲郡甄济有操行居青岩山安禄山为采访使奏掌书记济察禄山有异志诈得风疾舁归家禄山反使蔡希徳引行刑者二人封刀召之济引首待刀希徳以实病白禄山后安庆绪亦使人强舁至东京月余防广平王俶平东京济起诣军门上谒俶遣诣京师肃宗命馆之于三司令受贼官爵者列拜以媿其心以济为秘书郎国子司业
　　杜黄裳怒韦执谊以一官相买
　　永贞元年先是太常卿杜黄裳为裴延龄所恶留滞台阁十年不迁及其壻韦执谊为相始迁太常卿黄裳劝执谊帅羣臣请太子监国执谊惊曰丈人甫得一官奈何启口议禁中事黄裳勃然曰黄裳受恩三朝岂得以一官相买乎拂衣起出
　　李鄘耻由宦官进
　　元和十二年初吐突承璀方贵宠用事为淮南监军李鄘为节度使性刚严与承璀互相敬惮故未尝相失承璀归引鄘为相鄘耻由宦官进曰吾老安外镇宰相非吾任也鄘至京师辞疾不入见不视事百官到门者皆辞不见
　　韦温拒郑注叅佐之请
　　太和九年郑注为鳯翔节度使欲取名家才望之士为叅佐请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之
　　王皥力辨郭后祔庙之事
　　大中二年初宪宗之崩宣宗疑郭太后预其谋故即位待郭太后礼殊薄郭太后意怏怏及崩宣宗不欲以郭后祔宪宗有司请塟景陵外园礼院检讨官王皥奏宜合塟景陵神主配宪宗室奏入宣宗大怒白敏中召皥诘之皥曰太皇太后汾阳王之孙宪宗在东宫为正妃逮事顺宗为妇宪宗厌代之夕事出暧昧太皇太后母天下歴五朝岂得以暧昧之事遽废正嫡之礼乎敏中怒甚皥辞气愈厉诸相防食周墀立于敏中之门以俟之敏中使谢曰方为一书生所苦公第先行墀入至敏中防问其事见皥争辨方急墀举手加颡叹皥孤直明日皥坐贬官
　　韦保衡惮李璋方严
　　咸通十三年韦保衡欲以其党裴条为郎官惮左丞李璋方严恐其不放上先遣人达意璋曰朝廷迁除不应见问懿宗以璋为宣歙观察使
　　后梁李愚不肯拜衡王
　　贞明一年均王闻前河南府参军李愚学行召为左拾遗衡王友谅贵重李振等见皆拜之愚独长揖均王闻而让之曰衡王于朕兄也朕犹拜之卿长揖可乎对曰陛下以家人礼见衡王拜之宜也振等陛下家臣臣于王无素不敢妄有所屈久之竟以抗直罢为邓州观察判官
　　后周李谷以人臣尽节为对
　　广顺元年初太祖讨河中已为人望所属李谷时为转运使太祖数以微言讽之谷但以人臣尽节为对太祖以是贤之即位首用为相
　　周行逢竟不能屈徐仲雅
　　显徳三年前天防府学士徐仲雅自马希广之废杜门不仕行逢慕之署节度判官仲雅曰行逢昔趋事我奈何为之幕吏辞疾不至行逢迫胁固召之面授文牒终辞不取行逢怒放之邵州既而召还防行逢生日诸道各遣使致贺行逢有矜色谓仲雅曰自吾兼镇三府四隣亦畏我乎仲雅曰侍中境内弥天太保徧地司空四隣那得不畏行逢复放之邵州竟不能屈





　　通鉴总卷十五下
　　钦定四库全书
　　通鉴总卷十六上　　　　宋　沈枢　撰明哲门
　　汉髙祖不宿柏人
　　八年髙祖东击韩王信余寇于东垣过柏人贯髙等壁人于厠中欲以要髙祖髙祖欲宿心动问曰县名为何曰柏人髙祖曰柏人者迫于人也遂不宿而去
　　穆生以醴酒不设去楚
　　景帝三年初楚元王好书与鲁申公穆生白生俱受诗于浮丘伯及王楚以三人为中大夫穆生不嗜酒元王每置酒常为穆生设醴及子夷王孙王戊即位常设后乃忘设焉穆生退曰可以逝矣醴酒不设王之意怠不去楚人将钳我于市遂称疾卧申公白生彊起之曰独不念先王之徳与今王一旦失小礼何足至此穆生曰易称知几其神乎几者动之微吉凶之先见者也君子见几而作不俟终日先王之所以礼吾三人者为道存也今而忽之是忘道也忘道之人胡可与乆处岂为区区之礼哉遂谢病去申公白生独留王戊稍淫暴太傅韦孟作诗讽谏不听亦去居于邹戊因坐削地事遂与吴通谋申公白生谏戊戊胥靡之衣之赭衣使雅舂于市
　　北海敬王智虑畏慎
　　永平十七年北海敬王睦薨睦少好学光武及眀帝皆爱之尝遣中大夫诣京师朝贺召而谓之曰朝廷设问寡人大夫将何辞以对使者曰大王忠孝慈仁敬贤乐士臣敢不以实对睦曰吁子危我哉此乃孤防时进趣之行也大夫其对以孤袭爵以来志意衰惰声色是娱犬马是好乃为相爱耳其智虑畏慎如此
　　钟皓以保身全家为贵
　　建和三年钟皓素与荀淑齐名李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风与膺同年俱有声名膺祖太尉修常言瑾似我家性邦有道不废邦无道免于刑戮复以膺妹妻之膺谓瑾曰孟子以为人无是非之心非人也弟于是何太无皁白邪瑾尝以膺言白皓皓曰元礼祖父在位诸宗并盛故得然乎昔国武子好招人过以致怨恶今岂其时邪必欲保身全家尔道为贵
　　晋张翰等各隐去以避祸
　　太和元年齐武闵王冏既得志颇骄奢擅权大起府第坏公私庐舍以百数制与西宫等中外失望冏谓曹摅曰或劝孤委权还国何如摅曰物禁太盛大王诚能居髙虑危褰裳去之斯善之善者也冏不聴张翰顾荣皆虑及祸翰因秋风起思菰菜羹鲈鱼鲙叹曰人生贵适志耳富贵何为即引去荣故酣饮不省府事长史葛旟以其废职白冏冏徙荣为中书侍郎颍川处士庾衮闻冏期年不朝叹曰晋室卑矣祸乱将兴帅妻子逃于林虑山中
　　东晋王导善处兴废
　　太兴三年王敦杀武陵内史向硕元帝之始镇江东也敦与从弟导同心翼戴元帝亦推心任之敦总征讨导专机政羣从子弟布列显要时人为之语曰王与马共天下后敦自恃有功且宗族彊盛稍益骄恣元帝畏而恶之乃引刘隗刁协等以为腹心稍抑损王氏之权导亦渐见踈外中书郎孔愉陈导忠贤有佐命之勋宜加委任元帝出愉为司徒左长史导能任真推分澹如也有识皆称其善处兴废而敦益懐不平遂构嫌隙
　　王允之闻王敦逆谋
　　太宁元年王敦从子允之方总角敦爱其聦警常以自随敦尝夜饮允之辞醉先卧敦与钱鳯谋为逆允之悉闻其言即于卧处大吐衣面并汚鳯出敦果照视见允之卧于吐中不复疑之防其父舒拜廷尉允之求归省父悉以敦鳯之谋白舒舒与王导俱啓眀帝隂为之备
　　宋太宰义恭得免于祸
　　大明五年正月戊午朔朝贺雪落太宰义恭衣有六出义恭奏以为瑞武帝恱义恭以武帝猜暴惧不自容每卑辞逊色曲意祗奉由是终武帝之世得免于祸
　　唐杨元琰先请为僧得免罪
　　神龙元年杨元琰为衞尉卿先是元琰知武三思浸用事请弃官为僧中宗不许敬晖闻之笑曰使我早知劝上许之髠去胡头岂不妙哉元琰多须胡故晖戏之元琰曰功成名遂不退将危此乃由衷之请非徒然也晖知其意瞿然不恱及晖等得罪元琰独免
　　司空图阳为失仪以避世
　　天祐二年初礼部员外郎知制诰司空图弃官居虞乡王官谷昭宗屡征之不起柳璨以诏书徴之图惧诣洛阳入见阳为衰野坠笏失仪璨乃复下诏畧曰既养髙以傲代移山以钓名又曰匪夷匪恵难居公正之朝可放还山
　　后唐李愚以位髙责重为忧
　　长兴四年闵帝始御中兴殿闵帝自终易月之制即召学士读贞观政要太宗实録有致治之志然不知其要寛柔少断李愚私谓同列曰吾君延访鲜及吾辈位髙责重事亦堪忧众惕息不敢应
　　南唐李建勲戒勿封土立碑
　　后周广顺二年唐司徒致仕李建勲卒且死戒家人曰时事如此吾得良死幸矣勿封土立碑听人耕种于其上免为它日开发之标及江南之亡也诸贵人髙大之冢无不发者惟建勲冢莫知其处
　　醇谨门
　　汉衞绾以醇谨为景帝宠任
　　前三年河间王太傅卫绾击吴楚有功拜为中尉绾以中郎将事文帝醇谨无它景帝为太子时召文帝左右饮而绾称病不行文帝且崩属景帝曰绾长者善遇之故景帝亦宠任焉
　　万石君家以孝谨闻乎郡国
　　建元二年初景帝以太子太傅石奋及四子皆二千石乃集其门号奋为万石君万石君无文学而恭谨无与比子孙为小吏来归谒万石君必朝服见之不名子孙有过失不责让为便坐对案不食然后诸子相责因长老肉袒谢罪改之乃许子孙胜冠者在侧虽燕居必冠其执防哀戚甚悼子孙遵教皆以孝谨闻乎郡国及赵绾王臧以文学获罪窦太后以为儒者文多质少今万石君家不言而躬行乃以其长子建为郎中令少子庆为内史建在上侧事有可言屏人恣言极切至廷见如不能言者武帝以是亲之庆尝为太仆御出上问车中几马庆以策数马毕举手曰六马庆于诸子中最为简易矣
　　魏魏舒迟钝质朴
　　景元四年司马昭辟魏舒为相国军初舒少时迟钝质朴不为乡亲所重从叔父吏部郎衡有名当世亦不知之年四十余郡举上计掾察孝亷宗党以舒无学业劝令不就可以为髙舒曰若试而不中其负在我安可虚窃不就之髙以为己荣乎于是自课百日习一经因而对防升第累迁后将军钟毓长史毓每与佐射舒常为画筹而已后遇朋人不足以舒满数舒容范闲雅发无不中举坐愕然莫有敌者毓叹而谢曰吾之不足以尽卿才有如此射矣岂一事哉及为相国防军府朝碎务未尝见是非至于废兴大事众人莫能断者舒徐为筹之多出众议之表昭深噐重之
　　引咎门
　　东晋庾亮以苏峻凶逆由已发
　　咸和四年成帝之出石头也庾亮见成帝稽颡哽咽诏亮与大臣俱升御座明日亮复泥首谢罪乞骸骨欲阖门投窜山海成帝遣尚书侍中手诏慰喻曰此社稷之难非舅之责也亮上疏自陈祖约苏峻纵肆凶逆罪由臣发寸斩屠戮不足以谢七庙之灵塞四海之责朝廷复何理齿臣于人次臣亦何顔自次于人理愿陛下虽垂寛宥全其首领犹宜弃之任其自存自没则天下粗知劝戒之纲矣优诏不许
　　唐张说被弹惶惧待罪
　　开元十四年李林甫共奏弹张说引术士占星徇私僣侈受纳贿赂敕源乾曜等同于御史台鞫之乾曜等鞫弹说事颇有状明皇使髙力士视说力士还奏说蓬首垢面席藁食以瓦器惶惧待罪上意怜之力士因言说有功于国明皇以为然但罢说中书令余如故
　　闽黄仁讽以忠信仁义自责
　　后晋开运二年闽张汉贞至福州攻其东关黄仁讽闻其家夷灭开门力战大破闽兵执汉贞入城斩之卓岩明无它方略但于殿上噀水散豆作诸法事而已又遣使迎其父于莆田尊为太上皇李仁达既立岩明自判六军诸卫事使黄仁讽屯西门陈继珣屯北门仁讽从容谓继珣曰人之所以为人以有忠信仁义也吾顷尝有功于富沙中间叛之非忠也人以从子托我而与人杀之非信也属者与建兵战所杀皆乡曲故人非仁也弃妻子使人鱼肉之非义也此身十沈九浮死有余愧因拊膺恸哭继珣曰大丈夫徇功名何顾妻子宜置此事勿以取祸仁逹闻之使人告仁讽继珣谋反皆杀之由是兵权尽归仁逹
　　训戒门
　　宋文帝以书诫江夏王
</div>
    <div class="pagination">
<a href="通鉴总类_page54.html">上一页</a><span>...</span><a href="通鉴总类_page50.html">50</a><a href="通鉴总类_page51.html">51</a><a href="通鉴总类_page52.html">52</a><a href="通鉴总类_page53.html">53</a><a href="通鉴总类_page54.html">54</a><span class="current-page">55</span><a href="通鉴总类_page56.html">56</a><a href="通鉴总类_page57.html">57</a><a href="通鉴总类_page58.html">58</a><a href="通鉴总类_page59.html">59</a><a href="通鉴总类_page60.html">60</a><span>...</span><a href="通鉴总类_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
