<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 97 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 97 页/共 98 页</h1>
    <div class="content">　　徐守信，海陵人，役于天庆观。天台道士余元吉来游，示恶疾，守信事之无倦。忽于溺器得丹砂饵之，自是常放言啸歌。运使蒋之奇以经有“神公受命普埽不祥”之语，呼曰“神公”。自是人以神翁目之，赐号虚静冲和先生。宋诗纪事 

　　元符间，哲宗尝遣密问圣嗣。神翁曰：“吉人君子。”“吉人”者，上名也。于是召至都下，用太宗见陈抟故事，御绦褐即便殿以宾礼接之。家世旧闻 

　　神翁役天庆观时，常持一帚，供埽除。后响林、方洲、仙源、霜节亭诸处多生帚竹，宛然丛彗。泰州志 

　　高宗在潜邸，遇道人徐神翁，甚敬礼之。神翁临别献诗云：“牡蛎滩头一艇横，夕阳西去待潮生。与君不负登临约，同上金鳌背上行。”后帝避兵航海，次章安镇，滩浅搁舟，落帆于镇之福济寺，以候晚潮，顾舟人曰：“此何滩？”曰：“牡蛎滩。”遥见山上有阁巍然，问：“此何山？”曰：“金鳌山。”高宗乃登焉。见神翁大书往年诗在壁间，墨痕如新，方信神翁能前知。辍耕录 神翁事，更有散见蔡京、蒋之奇条下者 

　　绍兴辛酉，仲信兄客临安，尝观是岁南郊于龙山茶肆，忽一长须伟男子，衣青布袍，于稠人中叹息曰：“吾元丰五年游京师，一见之后，不曾再睹。今日之盛，殆与昔时无异。”仲信知其异人也，亟下拜，俛兴已失之矣。玉照新志 

　　建康有陈道人，尝与仵作行人往来饮酒甚狎。仵作问：“道人将何为？”道人曰：“吾欲得十七八健壮男子尸。”一夕，忽有刘太尉鞭死小童，仵与致之。道人作汤浴其尸，加自己之衣巾，作趺坐于一榻上，道人亦结趺其前。至明，道人尸化而童尸已生矣。癸辛杂识 

　　叛逆 

　　本朝王小波、李顺、王均辈，啸聚西蜀。盖朝廷初平孟氏，帑藏尽归京师。其后言利者置博易务，禁私市，商贾不行，蜀民不足。故小波激怒其人曰：“吾疾贫富不均，今为汝均之！”贫者附之益众。渑水燕谈录 

　　蜀父老言王小皤之乱，自言：“我土锅村民也，岂能霸一方？”李顺者孟大王之遗孤。初，蜀亡，有晨过摩诃池上者，见锦箱锦衾，覆一襁褓婴儿，有片纸书曰：“国之义士，为我养之。”人知其出于宫庭，因收养焉，顺是也。故蜀人惑而从之。未几，小皤战死，众推顺为主，下令复姓孟。及王师薄城，城且破，顺忽饭僧数千人以祈福，又度童子数千人，就府治削发僧衣。晡时，分东西两门出之，出尽，顺亦不知所在，盖自髡而遁矣。明日，王师入城，捕得一髯士，状颇类顺，遂斩之，而实非也。天禧初，竟获于岭南，即狱内杀之。蜀人又谓顺逃至荆渚，入一僧寺。有僧熟视曰：“汝有异相，当为百日偏霸之主，何自在此？汝宜速去，今年不死，尚有数十年寿。”亦可怪也。方顺之作，有术士拆顺之名曰：“一百八日有西川，安能久也？”如期而败。老学庵笔记 

　　景祐间有人告李顺尚在广州。巡检使臣陈文琏捕得之，真李顺也，年已七十余。朝廷以平蜀功赏久行，不欲暴其事，但斩顺而赏文琏。梦溪笔谈 

　　永昌陵卜吉，命司天监苗昌裔往相地西洛。既覆土，昌裔引董役太监王继恩登山巅周览形势，谓继恩云：“太祖之后，当再有天下。”继恩默识之。太宗大渐，继恩乃与参知政事李昌龄、枢密赵镕、知制诰胡旦、布衣潘阆，谋立太祖孙惟吉，适洩其机。吕正惠时为上宰，锁继恩而迎真宗。继恩等寻诛窜。熙宁间，昌龄之孙逢登进士第，以能赋擅名一时。逢素闻其家语，与方士李士宁、医官刘育，惑宗室世居，共谋不轨，寻皆败死。靖康末，赵子崧守陈州。子崧先在邸，剽窃此语，适二圣北狩，与门人傅亮等歃血为盟，传檄有云：“艺祖造邦，千年而符景运；皇天祐宋，六叶而生眇躬。”既知高宗已济大河，皇惧归命。高宗罗致元帅幕，后欲大用，会与大将辛道宗争功，辛得其檄文进之。高宗以他罪窜子崧于岭南。挥麈余话 

　　李士宁，蓬州人。以妖妄惑人，公卿贵人多重之。人未尝见其经营而赀用常饶，猝有宾客十数，珍馔立具，皆以为归钱术。王介甫尤信重之。介甫为相，馆士宁于东府，且半岁。及介甫将出，乃归蓬州。宗室世居者，太祖之孙，颇好文字，结交士大夫有名，士宁亦与之游。士宁以太祖肇造，子孙当享其祚。会仁宗有赐英宗母挽歌，微有传后之意。士宁窃其间四句，易其首尾四句，密言世居当受天命，以赠世居。涑水纪闻 

　　李士宁缘以金钑龙刀遗世居坐罪，许安世亦连坐。初许既魁多士，其父许珫为越州知录，往省。道出杭州，见沈文通，延之书斋，玩好尽在。见此宝刀以金涂双龙缠之，制作精巧，光芒射人。安世见而爱之。文通曰：“少张喜此耶？通自得此刀，家间祸患相继，每欲与人。今公方魁天下，福气必能胜之，敢以为赠。”安世得之，宝惜特甚。士宁为安世所仰，一日，以示士宁，见遂拜曰：“此物乃在公所耶！此徐温所佩，有二刀，其雌者士宁已得之，此其雄也。士宁为此刀渡海求之不得，今乃近在公处。”安世问其意。世宁密曰：“我大丹未成，不得仙者，此刀未获也。得此二刀以炼丹，不惟我受其功，药成亦可分遗公矣。”安世素神信士宁，遂以与之。至世居事作，此刀在焉，乃士宁私以遗世居者。士宁既坐私入宫，赠诗与世居，又有龙刀，故坐配永州。而询其所由，乃安世处得之，亦坐贬。默记 

　　旧制，殿试皆有黜落，有累经省试取中而屡摒弃于殿试者。故张元以积忿降元昊，大为国患。朝廷始囚其家属，未几，复纵之。于是群臣建议，归咎于殿试黜落。嘉祐二年三月，诏进士与殿试者皆不黜落，迄今不改。是一叛逆之贼子，为天下后世无穷之利也。燕翼诒谋录 按邵氏闻见录云：远方寒士殿试下第，贫不能归，有赴河死者。仁宗闻之恻然，自此殿试不黜落。与此说异。 

　　张元，许州人。客于长葛间，以侠自任。县河有蛟长数丈，每饮水桥下，则人为断行。一日蛟方枕大石而饮，元自桥上负大石中蛟，宛转而死，血流数里。又尝与客饮驿内，一客邂逅至，主人延之。元初不识客，顾元曰：“彼何人斯？”元厉声曰：“皮裹骨头肉人斯！”应声以铁鞭击之而死。主人涂千金之药，久之始苏。元每夜游山林，则吹铁笛而行，声闻数里，群盗皆避。元累举进士不第，又为县宰笞之，乃逃诣元昊。将行，过项羽庙，乃竭囊沽酒，对羽极饮，酹酒泥像。又歌秦皇草昧刘、项起并吞之词，悲歌累日，大恸而遁。及元昊叛，露布有“朕欲亲临渭水，直据长安”之语，元所作也。后鄜延被围，元实在兵间，于城寺题曰：“太师尚书令兼中书令张元从大驾至此。”其跋扈如此。元昊虽强黠，亦元导之也。闻见近录 

　　张元、吴昊、姚嗣宗，皆关中人。负气倜傥，有纵横才，相与友善。尝薄游塞上，观山川风俗，有经略西鄙意。姚题诗崆峒山寺，范文正巡边，见之大惊。张为鹦鹉诗曰：“好著金笼收拾取，莫教飞去别人家。”吴亦有诗，将谒韩、范二帅，耻自屈，不肯往。乃砻大石，刻诗其上，使壮夫拽之于通衢。三人从后哭之，欲以鼓动二帅。既而召与相见，踌躇未用，闻张、吴经走西夏，范公以急骑追之不及，乃表姚嗣宗入幕府。张、吴既至夏国，夏人倚为谋主，以抗朝廷，连兵十余年，职此二人之故。时二人家属，羁縻随州，闲使谍者矫中国诏释之，人未有知者。后乃闻西人临境张乐，迎此二家以去。自是边帅始待士矣。张有雪诗云：“五丁仗剑决云霓，直取银河下帝畿。战死玉龙三百万，败鳞残甲满天飞。”吴诗不传，张、吴之名，正与羌酋二字同。盖非偶然也。容斋三笔 

　　张元咏鹰诗云：“有心待搦月中兔，更向白云头上飞。”清夜录 

　　又有诗云：“太公年登八十余，文王一见便同车。如今若向江边钓，也被官中配看鱼。”吟此诗毕，入夏州。东斋录 

　　景祐末，有狂生曰张、曰吴，皆华州人。薄游塞上，觇览山川风俗，慨然有志经略，耻于自售，放意诗酒，语皆豪险惊人，而边帅豢安皆莫知之。怅无所适，闻西夏有意窥边，遂叛而往。乃自更其名，即其都门酒家剧饮终日，引笔书壁曰：“张元、吴昊来饮此楼。”逻者见之，知其非国人也，执之。元昊诘以入国问讳之义，二人大言曰：“姓尚不理会，乃理会名耶？”时曩霄未更名，且用中国赐姓，于是耸然异之，日尊宠用事。洪文敏谓名偶与元昊同，实不详所以取名之意。桯史 

　　张元，华阴布衣，使气自负。尝以诗干韩魏公，魏公不纳，遂投西夏。王师失律于好水川，元题诗于界上僧寺云：“夏竦何曾耸，韩琦未必奇。满川龙虎辇，犹自说兵机。”其不逊如此。熊子复著九朝通略，于康定元年，华州进士张源逃入元昊界，诏赐其家钱米，以反间之，却用此“源”字。清波杂志 辽诗话云：元字雷复。 

　　侬智高发三解不得志，起兵两广，遂有两解试摄官之制。贵耳集 

　　张怀素，舒州人，本百姓。自称落拓野人，以幻术游公卿间。元祐六年，说朝散郎吴储云：“公福似姚兴，可为关内一国主。”储云：“储福弱岂能及姚兴。”怀素云：“但说有志不说福。”绍圣四年，怀素入京，又与储结约，储以语侔。崇宁四年事败，狱成，怀素、吴储、吴侔、邵章并淩迟处斩，杨公辅、魏当、郭秉德并特处死。吴储、安持贷命免真决，按此语与上文义不洽。据宋史，储、侔皆诛，亦未贷命。疑储字下脱父字。“安持”疑是“安诗”之误。不及侔父安持者，当已前卒。宋史言安持终天章阁待制，是令终也。独醒杂志记此事，谓朝士吴安诗之子侄，是其明证。送潭州编管。吴侔母王氏，系王安石之女，特免远窜，送太平州羁管。侔弟僎送□州羁管。吕惠卿子渊，坐曾闻妖言不以告，削籍窜沙门岛。惠卿散官安置宣州。蔡卞降职奉外祠。邓洵妻吴侔之兄，出知随州。安惇追贬散官。初蔡京实与怀素往来，书疏猥多，余深林摅鞠狱，曲为之地，故京独免。怀素之败，本润州州学内舍生汤东野将钱十千与进士范寥入京告发。狱竟，东野除宣义郎，寺监主簿赐袍带，并现钱一千贯，盘缠钱一百贯。范寥特除供备库副使，赐现钱一千贯，金二十两，银腰带并公服鞾笏，与在京监书。然东野用是积累至从官，晚年尝见卧床有人头无数，岂怀素之狱不能无冤滥也。荆公诗注 

　　范寥字信中，蜀人。纵酒敺杀人，因亡命，改姓名曰花但石，盖增损其姓字为廋语。匿旁郡为园丁。久之技痒不能忍，书一诗于亭壁。主人见之愕然曰：“若非园丁也。”赠以白金半笏遣去。乃往谒一钜公，钜公奇之，延致书室教其子。范暮出，归辄大醉，复殴其子。其家不得已，遣之。遂椎髻野服诣某州，持状投太守翟公，思求为书吏。翟公见其书绝精妙，即留之。时公巽参政立屏后，翟公视事退，公巽问曰：“适道人何为者？”翟公告以故。公巽曰：“观其眸子非常人，宜诘之。”乃问所从来，范悉对以实。问习何经，曰：“治易书。”翟公出五题试之，不移时而毕，文理高妙。翟公父子大惊，敬待之。已而归南徐，置之郡庠，以钱百千畀州教授，俾时赒其急，且属之曰：“无尽予之，彼一日费之矣。”顷之翟公得教授书曰：“自范之留，一学之士，为之不宁。已付百千与之去，不知所之矣。”未几，翟公捐馆于南徐，忽有人以袖掩面大哭，排闼径诣繐帷，阍者不能禁，翟之人皆惊。公巽默念此必范寥，哭而出，果寥也。相劳苦，留之宿。天明，则翟公几筵所陈白金器皿，荡无孑遗。访范亦不见。时灵帏婢仆门内外人甚多，皆莫测其何以能携去而人不之见也。遂径往广西见山谷，相从久之。山谷下世，乃出所携翟氏器皿尽货之，为山谷办后事。已而往依一尊宿，师素知其人，问曰：“汝能断功名之念乎？”曰：“能。”“能断色欲之念乎？”曰：“能。”如是问答十数反，乃名之曰恪能。居无何，尊宿死。又往茅山投落托道人，即张怀素也。有妖术，吕吉甫、蔡元长皆与往来。怀素每约见，吉甫则于香合或茗具内，见一圆药跳踯久之，旋转于桌上，渐成小人。已而跳跃于地，骎骎长大与人等，视之则怀素也。相与笑语而去，率以为常。时怀素方与吴储、吴侔谋不轨，储、侔见范愕然，私谓怀素曰：“此怪人胡不杀之？”范已密知矣。一夕，储、侔又与怀素谋，怀素出观星象曰：“未可。”范微闻之。明日乃告之曰：“某有秘藏遁甲文字在金陵，此去无多地，愿往取之。”怀素许诺。范既脱，欲诣阙而无裹粮，汤侍郎东野时为诸生，范走谒之，值汤不在。其母与之万钱，范得钱径走京师上变。时蔡元长、赵正夫当国，其状只书右仆射而不及司空左仆射，盖范本不欲并告蔡也。是日赵相偶谒告，蔡当笔，据案问曰：“何故忘了司空耶？”范抗声对曰：“草茅书生，不识朝廷仪。”蔡怒目嬉笑曰：“汝不识朝廷仪？”即下吏捕储、侔等。狱具，怀素将就刑，范往观之。怀素谓曰：“杀我者乃汝邪！”范笑曰：“此朝廷之福尔。”又谓行刑者曰：“汝能碎我脑盖，乃可杀我。”刑者以刃斫其脑不入，铁椎击之又不碎。然竟不能神，卒与储、侔等坐死。梁溪漫志 

　　范信中名寥，为士人，慷慨好侠。山谷寄校理范寥诗，有“黄犬苍鹰伐狐兔”之句。舒州张怀素以幻术游公卿间，与朝士吴安诗之子侄吴侔、吴储等结连。信中以其谋不靖也，入京告变。朝廷逮捕怀素等，穷竟其事。大观元年狱成，坐累者逾百数，侔、储皆处极刑，其父母亦皆贬窜。信中获赏甚厚，累迁诸路戎钤。独醒杂志 

　　大观间，有妖人张怀素，以左道游公卿家。其说谓金陵有王气，欲谋非常，分遣其徒游说士大夫之有名望者。范寥，蜀公之族也，邂事出川以从怀素，怀素令寥入广以訹黄太史鲁直。时鲁直在宜州，危疑间闻其说，掩耳而走。已而鲁直死，寥遂诣阙陈其事，坐死者数十人。寥每对客言其告变，实鲁直纵臾之。挥麈后录 

　　张怀素本舒州僧也。元丰末，客畿邑之陈留。常插花满头，佯狂县内，自称戴花和尚。言人休咎颇验，群小从之如市。知县事毕仲游怒其惑众，杖一百，断治还俗。自是长发从衣冠游，号落拓野人。初以占风水为生，又以淫巧之术走士夫门，因遂猖獗。既败，捕获于真州城西仪真观。室内有美妇人十余，供出本末。时仲游已死，特赠太中大夫。挥麈后录 

　　李教者，学左道既成，与恶少薄游不检。一日书倡馆云：“吕洞宾、李教同游。”王则叛于贝州，闻教妖术最高，声言教为谋主。朝廷亦知教妖术高，又于倡馆得教所题语，诏天下捕教及吕洞宾二人。会贝州平，本无李教，乃独令捕吕洞宾甚久，知无其人乃已。默记 

　　熙宁间，福建贼廖恩，攻剽数郡，杀害捕盗官，东南为之骚然。凡恩所经，监司守将皆坐贬徙，其余相连得罪者不可胜计。既乃招降予官，朝廷以其悍勇，颇任使之。一旦恩至三班供院家状云：“自出身历任以来，并无公私过犯。”有一班行李师益亦同供状，乃云：“前任信州巡检，为廖恩事勒停。”都下传以为笑。孔氏谈苑 梦溪笔谈略同 

　　海寇郑广，陆梁莆、福间，官军莫能制，自号“滚海蛟”。有诏弗捕，命以官，使主福之延祥兵。延祥隶帅闽、广，朔望趋府，遍宾次，无与立谈者，广郁郁弗言。一日晨入未衙，群僚偶语风檐，或及诗句。广矍然起于座上曰：“郑广粗人，欲有拙诗白之诸官可乎？”众属耳，广乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　赵谂，元祐九年擢进士第二名。时第一名毕渐，当时榜帖偶然脱去渐字旁点水，天下遂传名云“毕斩赵谂”。谂后谋不轨伏诛，果应其谶。独醒杂志 能改斋漫录、春渚纪闻略同 

　　谂以甲科为太常博士，谒告归省其父庭臣于蜀，道梦神人授以诗云：“天锡雄才孰与戡，征西才罢又征南。冕旒端拱披龙衮，天子今年二十三。”由此有猖狂之志。伏诛时适及此岁。谂初登第时，太常寺少卿李积有女国色，即以妻之，成婚未久而败。或云冯时可者，谂遗腹子也。挥麈后录 

　　赵谂，其先本西南夷獠贼。其族党来降，赐以国姓，至谂不量其力，乃与其党李造、贾时成等，宣言欲诛君侧之奸，其语颇狂悖，然初无弄兵之谋。建中靖国时事既变，谂亦幡然息心。来京师注官，擢国子博士，其徒句群以前事告变，遂以反逆伏诛。父母妻子皆流窜。改其乡里渝州为恭州。玉照新志 

　　宣和二年，睦州清溪县堨村居人方腊，托左道以惑众。自号圣公，改元永乐。有众数万，陷睦、歙、杭、处、衢、婺六州五十二县。清溪为睦大邑，梓桐、帮源等为山谷幽僻处。始唐永徽四年，睦州女子陈硕真，称文德皇帝，故梓桐相传有天子基万年楼。方腊因凭藉以起，至四年讨平之，斩贼十五万级，杀平民不下二百万。宋稗类抄 

　　方腊之乱，愚民响应。其间聚党劫掠者皆窃腊名，人人曰：“方腊来矣！”所至瓦解。腊之妇红妆盛饰如后妃象，以镜置胸怀间，就日中行，则光彩烂然，竞传以为祥瑞。宋稗类抄 

　　方腊旧名朕，童贯改曰腊。败后不知所终，就擒者非腊也。贵耳集 

　　腊子名毫二太子。泊宅编 

　　方腊家有漆林之饶。时苏、杭置造作局，岁徵漆千万斤，官吏科率无艺，腊又为里胥困辱，不胜其愤，遂聚众作乱，遣人掘蔡氏父祖坟墓，露其骸骨。独醒杂志 

　　腊寇犯浦江境上，钱遹具衣冠迎拜道左，对渠魁痛毁时政，以幸苟免。寇谓遹受朝廷爵禄之厚如此，乃敢首为讪上之言，亟命其徒杀之。挥麈后录 

　　崇宁间望气者言景州阜城县有天子气甚明，有诏断支陇以洩所钟。居一年，犹云气故在，特稍晦，将为偏闰之象而不克有终。至靖康伪楚之立，踰月而释位。逆豫既僭，遂改元阜昌，且祈于金酋，调丁缮治故尝夷铲处，亦不免于废也。二僭皆阜城人。桯史 

　　鲁公号知人，每语其人修短，大略多验。大观初，有诣都省投牒诉改官者，鲁公召语之，改官非难，当别有骤进用，径入侍从矣。然反覆不常，惟畏慎作模棱态，致力辅相。乃伪楚也。铁围山丛谈 

　　张邦昌始为中书舍人，梦乘太上辇，拥仪从出两山间，居辇上回视，见二马逐其后，能记其毛色。后自燕山来，受伪封册，乃藉乘舆服御，回顾二马则如梦。伪齐刘豫为小官时，梦至阙里拜仲尼，仲尼辄答拜。又尝梦拜释氏，为之起。因独自负，遂果于僭。铁围山丛谈 

　　张邦昌以靖康元年为少宰，奉使虏营，留颇久。梦一术士为作卦影，书十六字曰：“六六三十六，阳数自然足。二二二，不坠地。”明年受虏命为楚帝，僭居宫阙者三十六日。及谪长沙，赐自尽，正建炎二年。月日又有两二字，缢于梁，所谓不坠地也。夷坚志 

　　金人册立张邦昌文有云：“无德者亡，故天命假于我手。当仁不让，知历数在于尔躬。”金之用事人，邦昌在军前鞠躬俯事之不暇，至是列拜于阶下，邦昌辞避，则曰：“陛下不受，臣见元帅必死。今日陛下即昔日南朝天子也。”邦昌僭立，呼拜迎引，皆金人为之。初拜邦昌为礼，一金人提其领，谓京城人曰：“看此一官家，一似前来底看。”有卫士曰：“平日见伶官装假官人，今日张太宰却装假官家。”三朝北盟会编 

　　上皇闻邦昌僭位，泣下沾巾。明日臣下有进诗以宽圣意者曰：“伊尹定归商社稷，霍光终作汉臣邻。”上皇且读且詈曰：“待其归商与汉，吾已在龙荒以北矣。”同上 

　　吕好问见邦昌曰：“相公今日权宜济难，须从初便做个痕迹，使人晓了。”邦昌曰：“如何？”吕公曰：“虏使送来衣服，若遇虏使方可著。他时只与大夫常服相见，又不用卫士排立，不可山呼。又有一事，相公不若只在会通门外合子安下，不要入禁内。先朝宫人，不可相见。如缺人使唤，亲戚处借一两妇女使唤可也。”邦昌曰：“外人岂敢带他入去？”吕公曰：“劝相公不要入到里面，恐卫士忿怒也。”或劝邦昌坐紫宸殿、垂拱殿。吕公谓邦昌曰：“岂真个做乎！”邦昌矍然。同上 

　　或劝邦昌肆赦，吕好问曰：“赦书日行五百里，今四城之外，尽是番人，欲赦伊谁？况公权摄，应俟复辟。”邦昌曰：“俚语钱大王肆赦，恐入李大王世界。”吕公曰：“钱氏犹有数州之地，五代时非素有君臣之分，今日岂可比钱氏耶？”邦昌亦以为然。同上 

　　邦昌与翁彦国书，封皮付翁彦国，其内乃云“端明中丞”。同上 

　　邦昌僭位三十三日，不御正殿，不受常朝，不山呼，不称圣旨称余。禁内诸门用锁，题曰“邦昌谨封”。番使入朝则正坐，常朝则偏坐。百官入朝以平交礼相见，称名称诸公。同上 

　　靖康末，虏立张邦昌。颜博文作赦书云：“无德者亡，知讴歌之已去。当仁不让，知历数之有归。”按与前小异。无非吠尧之语，闻者駴愕。及以大宝归上表云：“孔子从佛肸之召，意在尊周。纪信乘汉王之车，誓将诳楚。”野老纪闻 

　　祐陵在端邸，有妾彭者稍慧黠，上怜之。小故，出嫁为都人聂氏妇。上即位颇思之，复召入，以彭婆目之。或呼为聂婆。婆恩幸一时无比。逮二圣北狩，彭以无名位独得留内庭。虏人强立邦昌，僭位之后。虽窃处宸居，多不敢当至尊之礼，服御之属，未始易也。寝殿之邃，未敢履也。一夕偶置酒，彭乘邦昌之醉，拥之曰：“官家事已至，他复何言？”即衣之赭色半臂。邦昌醉时犹能却，彭呼二三宫人力挽而穿之，益之以酒。掖邦昌入福宁殿，使宫人之有色者侍邦昌寝。邦昌既醒，皇恐而趋就他室，急辟其衣，固已无及矣。卒坐此以死。挥麈后录 

</div>
    <div class="pagination">
<a href="宋人轶事汇编_page96.html">上一页</a><span>...</span><a href="宋人轶事汇编_page92.html">92</a><a href="宋人轶事汇编_page93.html">93</a><a href="宋人轶事汇编_page94.html">94</a><a href="宋人轶事汇编_page95.html">95</a><a href="宋人轶事汇编_page96.html">96</a><span class="current-page">97</span><a href="宋人轶事汇编_page98.html">98</a><a href="宋人轶事汇编_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
