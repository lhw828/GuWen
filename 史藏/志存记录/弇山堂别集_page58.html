<!DOCTYPE html>
<html>
<head>
    <meta charset="UTF-8">
    <title>弇山堂别集 - 第 58 页/共 267 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇山堂别集 - 第 58 页/共 267 页</h1>
    <div class="content">　　
　　睿宗皇帝四女（阙）
　　
　　嫡第一女庶第二女皆蚤薨嘉靖四年追封一女为长宁长公主二女为善化长公主
　　
　　嘉靖二年第三女永福长公主下嫁驸马邬景和四年主薨三十（阙）年景和以辞直削爵为民流徙吴郡隆庆元年复爵三年薨谥荣简
　　
　　嘉靖（阙）年第四女（阙）长公主下嫁驸马谢诏（阙）年主薨四十（阙）年诏卒赠少保
　　
　　世宗二女（阙）
　　
　　嘉靖三十四年皇长女宁安公主下嫁驸马李和隆庆（阙）年和卒
　　
　　嘉靖三十六年第二女嘉善公主下嫁驸马许从诚隆庆（阙）年主薨
　　
　　穆宗六女（阙）
　　
　　万厯九年（阙）长公主下嫁驸马侯拱辰
　　
　　万厯十年（阙）长公主下嫁驸马梁（阙）月余卒
　　
　　长女蓬莱公主
　　
　　次女太和公主俱早卒隆庆元年追赠
　　
　　十（阙）年（阙）长公主下嫁驸马万炜
　　
　　十六年（阙）长公主下嫁驸马王昺
　　
　　弇山堂别集卷三十六
　　
　　●钦定四库全书
　　
　　弇山堂别集卷三十七
　　
　　（明）王世贞 撰
　　
　　○公侯伯表总叙
　　
　　封建古制也而莫详于周周之天子仅称王而其下为公侯伯子男不能子男者为附庸其命则自九而至五其别则有同姓有异姓而其封则以功徳不以亲疎秦始并天下创尊为皇帝废封建公族无尺寸之土而犹存侯爵为三等以待有功者列侯则如武城通武之类伦侯则如建城武信之类皆有邑名而不称国下者则闗中侯有封食而无邑名然皆金印紫绶而列侯伦侯至位丞相上丞相之尊重者莫如李斯九卿之见幸有大功者莫如蒙恬兄弟而皆不得沾其慎贵可畧推已汉髙豁达裂天下以王诸子弟及大功臣而其次则因秦之旧为彻侯亦有闗内侯凡二等第功臣之为王雅非其意至白马之誓而独侯国存武帝狭海宇鞭诛四夷不爱通侯之印以待有功者即功虽尠细或见录天下之壤地不能侯而国用则益侈于是苛为之禁以伺其过即尠细亦见削而髙帝身与共创业之臣所余无几封拜日下而侯国不日益汉地不小损自武帝而后封拜之与削亦渐寡而终西东二京其制畧相彷佛中间虽以吕氏之擅王与新莽之盗为公未几辄罢自魏氏之末司马擅制始复为五等曰郡县公侯伯曰县子曰县男皆得称开国金印紫绶而闗内侯有不开国者顾反居子男下晋氏以至齐梁陈皆因之若北魏之与北齐皆崇设王爵以待勲旧而其更有功者则别封郡公侯或一人而儋三四爵然同姓异姓皆不得为国王而郡县公侯益卑矣后周宇文泰辞安定王遂以安定公终其身而其子簒魏进封功臣晋赵等大国然皆称公而不王隋氏因之至唐而始定以子弟为亲王正一品其稍疎而有功者为郡王功臣之有功者为国公皆从一品郡公以至侯伯子男则逓降焉如赵公无忌梁公玄龄之类皆得世袭而它以恩赐者或世与否自安禄山之为东平王遂毁周例而隃之然中兴以后王公之格益轻至有佩櫜鞬捧酒炙而趋走于节度之庭者而封亦不复世矣宋兴复唐初之制以宗室之懿叙封王爵而其疎者与文武大臣自国公而下至子男往徃以郊恩逓进徒以媺其名而已户不得言禄爵不得言世然犹斤斤守其制焉自蔡京之公两国而公制紊矣童贯之为王而王制隃矣南渡以后所谓王者遂冒于宰执如桧如侂胄如弥逺矣元承辽金之后王爵尤易即将相非勲徳可以一嚬笑而得之独汉人至国公而止明兴髙皇帝之下建业草创未遑吴元年始拜功臣李善长徐达常遇春为国公而其它功臣之死勤事封疆者有国郡公侯伯子男之赠然徃往一徇元旧洪武三年始大启封建皇帝之子为亲王亲王之从庶子为郡王而功臣则公侯伯三等有世袭有流爵罢子男不置公侯位正一品上伯位正二品上朝服进贤冠加笼巾貂蝉世袭者领铁劵流爵则否当是时封伯者仅二人忠勤之禄仅当侯三之一诚意至不能当六之一而其轻可知矣十年以后封东莞徽光禄遂与侯等至永乐初而始定居侯之下正一品之上其阶勲皆与侯等而伯益重矣凡公侯伯之任入则掌叅五府总六军出则领将军印为大帅督留都筦钥辖漕纲独不得预九卿事大抵视汉以下独隆崇云
　　
　　○髙帝功臣公侯伯表
　　
　　余读髙皇帝洪武之三年功令未尝不三复而叹也曰呜呼厚而裁则贵而可乆矣当是时封公者六人而魏公功最大禄秩亦最重中山侯宿将也以一言之誖而不获公徳庆侯巨勲也以一事之纰而不获公永城封而贬东胜封而夺训词盖凛乎斧钺焉夫孰敢有恣睢而陨于法者然至吉安江夏临川东平之类抑何其殱夷狼籍也三年而后续侯者独西畨之役最盛平云南次之其它以旧勲相错封然至蓝氏之株累而几若扫矣夫以冯宋公傅颍公之雄而卒不免死嫌谓其不蔽法也而讳之即讳之犹不为置后呜呼可叹也太史公言幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户后数世民咸归乡里户益息萧曹绛灌之属或至四万小侯自倍富厚如之子孙骄溢忘其先淫嬖至太初百年之间见侯五余皆坐法陨命亡国耗矣网亦少密焉旨哉所以称网少密者人主不覩其先得天下之所繇是以轻视其功臣而重利其土地人臣不覩其先得国之所繇是以易为慝而难为守明之国邑薄不过再倍一公卿而已天子无所利之然而至嘉靖百余年之间初所封六公仅一公在二十八侯其二侯进为公者亦絶而余二十六侯亡里土乗驷之奉后封四公二十一侯二伯亦仅西平武定在耳其故何也当是时天子绍明先世之道慨然下明诏太宰大司马追考故实収录故鄂国公遇春曹国公文忠卫国公愈信国公和后俱为彻侯诚意伯基后仍为伯増其秩天下翕然归厚焉而一时奉行之臣不能推广徳意至使宋颍二公遂不获一比肩曹卫而李韩公廖徳庆吴江阴靖海之裔寥寥靳一命之泽将无望于后圣哉夫继絶世举废国天子所以懐诸侯也则自古记之矣夫岂欺我故特纪之而表其兴废云
　　
　　韩国公李善长直隶定逺人初以书生从起义歴中书省叅议叅政中书左相国吴元年平张士诚以帷幄转饷功封宣国公洪武三年以中书左丞相进封加太师授开国辅运推诚守正文臣特进光禄大夫左柱国叅军国事食禄四千石四年致仕十年起总中书省大都督府御史台事明年削禄千八百石二十二年坐流言自杀夺封长子祺驸马都尉永乐元年卒子芳留守卫指挥茂指挥佥事芳卒子恒停袭恒子诚诚子宣宣子峦
　　
　　魏国公徐达直隶鳯阳人从起义为首将歴大元帅同佥枢密院事奉国上将军同知枢密院事中书左丞右相国吴元年以平张士诚功封信国公洪武三年为中书右丞相征北大将军以平中原功进封加太傅授开国辅运推诚宣力武臣特进光禄大夫左柱国叅军国事食禄五千石仍以大将军北征及守北平十八年薨子辉祖嗣初名允恭永乐元年以不附靖难师下狱削爵五年卒子钦嗣十九年削爵二十二年复封寻薨子显宗嗣正统十二年薨无子弟承宗嗣天顺七年薨八年子俌嗣正徳十二年薨孙鹏举嗣万厯元年薨子邦瑞嗣十六年薨子惟志嗣承宗俌鹏举邦瑞皆数督留京守备
　　
　　鄂国公常遇春直隶濠州人从起义歴中翼大元帅枢密佥院中书叅政平章政事吴元年以平张士诚功封授银青荣禄大夫上柱国录军国重事洪武二年以中书平章军国重事征北左副将军北征薨于军洪武三年子茂袭改封郑国公授开国辅运推诚宣力武臣特进荣禄大夫右柱国禄三千石二十二年以金山惊纳克楚误机事安置广西卒改封弟升开国公永乐元年以不附靖难师安置云南之临安升子继祖继祖子宁宁子复弘治五年诏复为南京锦衣卫指挥使卒子绍袭绍卒子经袭经卒子鳯袭鳯卒子玄振袭见永乐以后列侯表
　　
　　曹国公李文忠直隶盱眙人帝姊子初赐姓朱寻复歴帐前亲军副都指挥使同佥枢密院浙江行省右丞平章政事洪武三年以征北左副将军平江南中原功封授开国辅运推诚宣力武臣特进荣禄大夫右柱国同知军国事禄三千石进大都督府左都督十年总理中书省大都督府御史台重事十六年兼领国子监事十七年薨子景隆嗣后以征北大将军拒靖难师永乐元年降附加禄一千石四年下狱幽死国除
　　
　　弘治六年诏玄孙璇为南京锦衣卫指挥使卒子濂袭卒子性袭见永乐以后列侯表
　　
　　宋国公冯胜直隶鳯阳人初名国胜改名宗异复名胜与其兄国用从起义歴元帅帐前亲军都指挥使同佥枢密院都督同知洪武三年以银青荣禄大夫大都督府右都督太子左詹事征北右副将军平中原功授封开国辅运推诚宣力武臣特进荣禄大夫右柱国同叅军国事禄三千石累为征北大将军常綂兵有功二十八年以有宿过不良卒国除
　　
　　卫国公邓愈直隶虹县人从起义十六为管军总管歴元帅枢密判官湖南行省叅政右丞平章政事洪武三年以右御史大夫兼太子谕徳为征戎将军平江左淮功封授开国辅运推诚宣力武臣特进荣禄大夫右柱国同叅军国事禄三千石进大都督府右都督累为征北右副将军征西将军平西羌有功九年薨于道子镇嗣改封申国公薨无子弟铭指挥佥事子源当嗣寻夭永乐间子继停袭梃子炳弘治六年复为南京锦衣卫指挥使卒子继坤袭见侯表
　　
　　右开国六王与约生封公死封王者也
　　
　　袁国公欧普祥江西人庚子以伪汉丞相举袁州降附因故封授之吴元年薨子文广为江西行省叅政系流爵不得袭
　　
　　楚国公廖永安直隶巢县人以舟师降附为同知枢密院破张士诚兵深入被执不屈诏遥封之寻卒无子弟永忠代任
　　
　　信国公汤和直隶濠州人从起义为管军总管歴大元帅同佥枢密院御史台左御史大夫太子谕徳偏将军洪武三年以定中原功封开国辅运推诚宣力武臣特进荣禄大夫柱国中山侯食禄千五百石寻为征西将军下四川迁大都督府左都督十一年进封特进光禄大夫左柱国禄三千石二十八年薨长子都督佥事鼎先卒追赠信世子鼎子晟蚤卒晟子文瑜文瑜子杰病废无子弟纶纶子绍宗弘治六年诏复为南京锦衣卫指挥使见侯表
　　
　　颍国公傅友徳直隶宿州人以陈友谅行省叅政降附授指挥洪武三年以江淮行省叅政从平中原功多封开国辅运推诚宣力武臣荣禄大夫柱国颍川侯禄千五百石进大都督府都督同知四年为征北前将军平蜀十七年以征南将军平云南进封禄三千石勲为特进右柱国世袭累总兵厯战阵有功二十七年以嫌不良卒国除
　　
　　凉国公蓝玉直隶定逺人鄂国公常遇春妇弟从军有功歴指挥大都督府佥事洪武十二年破西畨功封开国辅运推诚宣力武臣柱国永昌侯禄二千石流爵十七年以左副将军平云南加禄五百石世袭二十一年以征北大将军破平可汗进封禄三千石二十三年再以功加禄五百石二十六年坐不轨族诛国除
　　
　　中山侯汤和见国公表
　　
　　延安侯唐胜宗直隶濠州毛城人从起义洪武三年以同知大都督府事平江淮等处功多封开国辅运推诚宣力武臣荣禄大夫柱国世袭职如故禄千五百石七年増千石二十六年薨追论奸党国除
　　
　　吉安侯陆仲亨直隶濠州人从起义洪武三年以同知大都督府事平江淮等处功多封阶勲号袭如延安禄千五百石七年増千石二十六年坐奸党死国除
　　
　　江夏侯周徳兴直隶濠州人从起义洪武三年以湖广行中书省右丞平江淮等处功多封阶勲号袭如延安职如故禄千五百石七年増千石十八年坐乱宫死国除
　　
　　淮安侯华云龙直隶濠州定逺人洪武三年以同知大都督府事燕王府左相北平等处行中书省叅知政事平中原功多封阶勲号袭如延安职如故禄千五百石七年増千石镇广东召还夺禄薨国除
　　
　　济宁侯顾时直隶濠州人洪武三年以大都督府副使从平中原功多封阶勲号袭如延安进同知大都督府事禄千五百石七年増千石十二年薨子敬嗣后追论奸党时国除
　　
　　长兴侯耿炳文直隶濠州人元帅君用三子从起义洪武三年以秦王府左相兼陜西行省右丞从平中原功多封阶勲号袭如延安职如故禄千五百石七年増千石永乐二年以旧嫌自杀国除
　　
　　临江侯陈徳直隶濠州人从起义洪武三年以大都督府佥事从平中原功多封阶勲号袭如延安进同知大都督府事禄千五百石七年増千石十一年薨子镛嗣从征云南战死无子国除
　　
　　巩昌侯郭子兴直隶濠州人从起义洪武三年以大都督府佥事从平中原功多封阶勲号袭如延安进同知大都督府禄千五百石七年増千石十六年薨二十二年子振袭薨无子国除
　　
　　六安侯王志直隶临濠人从起义洪武三年以平阳卫指挥使从平中原功多封阶勲号袭如延安进同知大都督府佥事禄九百石七年増一千六百石十九年薨子威嗣二十三年坐法失侯为安南卫指挥卒子域调清平卫
　　
　　荥阳侯郑遇春直隶濠州人从起义洪武三年以朔州卫指挥副使从平中原功多封阶勲号袭如延安进同知大都督府事禄九百石七年増一千六百石二十三年薨平
　　
　　凉侯费聚直隶临淮人从起义洪武三年以大都督府佥事从平中原功多封阶勲号袭如延安进同知大都督府事禄千五百石七年増千石二十六年薨子超先战死孙宠袭指挥使坐法谪交址国除
　　
　　江阴侯吴良直隶定逺人从起义先为江阴卫指挥使洪武三年以大都督府佥事战守功封阶勲号袭如延安进同知大都督府事禄千五百石七年増千石十四年薨子髙嗣永乐二年坐嫌失侯洪熈元年谪戍海南
　　
　　靖海侯吴祯良之弟从起义洪武三年以吴王府左相兼大都督府佥事战守功封阶勲号袭如延安进同知大都督府事禄千五百石七年増千石十二年薨子忠嗣永乐初坐法失侯
　　
　　南雄侯赵庸直隶庐州人巢湖归附洪武三年以中书右丞兼太子副詹事从平中原功多封阶勲号袭如延安职如故禄千五百石七年増千石二十六年坐蓝党论死国除
</div>
    <div class="pagination">
<a href="弇山堂别集_page57.html">上一页</a><span>...</span><a href="弇山堂别集_page53.html">53</a><a href="弇山堂别集_page54.html">54</a><a href="弇山堂别集_page55.html">55</a><a href="弇山堂别集_page56.html">56</a><a href="弇山堂别集_page57.html">57</a><span class="current-page">58</span><a href="弇山堂别集_page59.html">59</a><a href="弇山堂别集_page60.html">60</a><a href="弇山堂别集_page61.html">61</a><a href="弇山堂别集_page62.html">62</a><a href="弇山堂别集_page63.html">63</a><span>...</span><a href="弇山堂别集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
