<!DOCTYPE html>
<html>
<head>
    <meta charset="UTF-8">
    <title>花当阁丛谈 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花当阁丛谈 - 第 16 页/共 16 页</h1>
    <div class="content">　　王忬 
　　张经 
　　阮鹗 
　　任环 
　　胡宗宪 
　　赵文华 
　　附黄质山叙刘将军淮上战功 

　　○叶台山日本论

　　论曰我太祖高皇帝威灵远播北畅南洽独倭驭之而不驯绥之而愈贰东瓯江夏僇力经营保障之具犂然毕举顾巨防隳于平世疆事獘于匪人重以匪茹罔惩包荒太甚郊关弛禁虎咒狎游遂令贡使内讧奸民外市纷纭纠结干戈日寻毒流海内十载不靖祖训之严于绝倭渊乎卓哉万世之鉴矣仍节录其叛服之畧于后
　　日本古倭奴国在东海中地分五畿七道三岛又附庸国百余大者五百里小者百里最桀黠俗喜盗轻生好杀每战必单列缓步蝴蝶阵前一人挥白扇进止木弓竹矢以骨镞刀极刚利中国不及也男子魁头断发黥面文身妇人披发跣足间用屦此其大畧也洪武二年寇山东淮南明年再入转掠闽浙上遣赵秩谕其王良怀旋表称臣入贡然其寇掠自如濒海郡县迄无宁岁乃令所在造海舟防倭嗣复屡贡以其语谩并却之十三年再贡所奉丞相书倨甚命锢其使明年复贡命礼臣檄数而却之巳复匿兵贡艘中助惟庸事发上乃着祖训示后世母与倭通而命信国公汤和江夏侯周德兴分行海上视要害地筑城设卫所摘民兵戍之防御甚周倭不得间小小入与我军相胜败永乐□年其王源义道遣使入贡时我方招来诸岛夷络绎海上倭乘之欺诈濒海复骚未几寇辽左都督刘荣大破之馘无孑遗宣德时逓贡逓掠备严则贡得间则掠与之期不遵我亦取羁縻示宽大而巳倭益肆无忌至焚官庾民舍缚婴儿竿上沃以沸汤卜孕妇男女剖视赌胜乐惨毒不可言正德四年王源义澄遣使宋素卿来贡素卿者鄞人朱缟也逃入倭有宠于其王易姓名充使其族人相与耳目奸利守臣白发之礼臣恐失外夷心置不问素卿厚赂阉瑾赐飞鱼服遗归嘉靖二年再奉使至是时国王源义植孱诸岛争贡以邀利大内艺兴遣宗设诡道先素卿至俱留宁波故事夷使以先后至序市舶中官赖恩墨素卿财先素卿宗设大忿相雠杀戕指挥刘锦袁琎大掠宁波夺舟去廵按御史以闻礼臣仍右素卿以给事御史言乃下素卿狱论死没其赀绝贡者十七年
　　至嘉靖十八年其王源义晴复贡乞易勘合还素卿赀不许仍申约贡必如期舟三人百不者却勿受夷性婪违约如故内地奸豪往往与市不偿直夷索逋急则哃喝官府以纵寇辞共出则阴泄之倭速其去且树德也如是者久之倭大恨言我挟王赀而来不得直何以归报因盘据岛中我亡命无赖及小民廹于贪酷饥寒困苦者咸相率从乱东南之祸大作于是朱纨以廵抚莅治之纨日夜饬兵严纠察上章暴势豪交通罪奸谋稍解纨竟豪所中自杀贼益猖獗三十一年残浙东明年犯太仓破上海崇明嘉善诸邑时王忬廵视忬经畧摘发颇有绪旋移大同去李天宠代将则卢镗汤克宽俞大猷是时倭至无虚月屯据柘林川沙洼青村陆泾坝诸处四出流剽而柘林贼最剧镗战孟宗堰大猷战金山卫天宠合诸将兵战乌程县之窑墩皆不利别将李逢时率浙东兵战新泾桥小胜随大败三十三年张经总督经前总督两广有威惠计调广兵御倭兵未集而工部侍郎赵文华以祷海至文华素夤缘大学士嵩贵幸颐指经经自以大臣位其上自重不下文华屡促出师经以兵机秘业巳刻师期不告也文华遂劾经养寇并及天宠诏逮讯时经巳与贼大战王江泾破走之斩首千九百八十有奇进攻陆泾坝贼又败之斩首二百七十有奇焚其舟三十余艘倭大创经上疏自理不听竟论死西市以周珫代经胡宗宪代天宠珫未几去以杨宜代属文华督察其师倭来者益多大众掠江北焚漕舟文华盛集兵战于陶宅败续遂还朝应天廵抚曹邦辅再战再败惟苏松参政任环战大捷贼别部自日照登掠赣榆自上虞登掠高埠皆不满百人官兵莫能御高埠贼转掠浙西南直破南陵溧水横行数千里杀伤无筭至苏州乃灭诸将大猷等逐贼海上颇有斩获而闽广倭大
　　至三十五年杨宜罢去宗宪代阮鹗代宗宪文华复出督师时浙贼惟陈东最强 【此下俱别有纪】 徐海后至与之合参将宗礼率所部河朔兵九百人与战于崇德三遇三克追踰桥桥陷兵隤礼死之贼进围鹗于桐乡鹗固守不能拔乃解去而宗宪欲构二贼乃遣人至海所若好语者东疑之宗宪则厚赂海使执东自赎海许诺即计擒东及其党麻叶等百余人以献而自率其众别营梁庄官兵遂围东巢尽歼其余党进攻海于梁庄海死别部据舟山俞大猷攻之未下会夜大雪大猷督兵进贼拒战败归巢拥栅自固我兵纵火焚之斩首百四十余级余悉死巢中两浙平其明年诛王直王直者徽人也啸逋海上能号召诸夷治大舶巢五岛中奸商王滶叶宗满谢和王清溪等共集众相与署置倭之来皆直等导之宗宪欲招之乃迎其母妻至杭供具犒惠甚厚而先是鄞生员蒋洲者上书督府言能说直使禁戢诸夷母内犯宗宪遣洲行以生员陈可愿副之至五岛直邀入言日本方乱往无也诚令我辈得自归无难倭矣遂遣养子毛臣同可愿还且白直语而传送洲至后岛其岛主留洲稍传谕诸岛居二岁乃遣僧德阳及夷目四十人随洲来入贡直亦许俱至而宗宪亦遣毛臣归报直所以游说百端至是直乃来御史王本固疏言不宜招直异议哄然直至觉有异乃先遣王滶入见宗宪曰吾等奉招而来谓宜信使远迎宴犒交至也今行李不通而兵陈俨然公毋诳我乎宗宪曰国法宜尔毋我虞也与约誓坚苦直终不信也曰果尔可遣滶归宗宪立遣之复以指挥夏正质直乃使毛臣王滶守舟而身入见顿首言死罪且陈其与洲戮力状宗宪慰藉甚至合届狱中俟命疏闻诏诛直始宗宪本无意杀直以本固争之强议者且谓其受直金欲贷其死故宗宪惧不敢请直死王滶毛臣杀夏正率余众据舟山征之踰年乃解
　　三十八年倭寇江北分数道入廵抚李遂驰至如皋与贼遇白蒲诸将言宜及其未定击之遂曰夫战贵得地贼方锐而我军未尝见大敌即小挫难复矣约勒军中毋得言战贼益进遂策曰贼分道入过如皋必且合合则道有三自泰州逼天长凤泗即皇陵惊最要自黄桥逼仪摇南都而梗漕次之若从富安而东海滨荒凉掳无所得至庙湾绝矣乃吾得地也于是部诸将防遏令母得过天长仪而分兵缀贼后贼果走庙湾遂欲以策困之通政唐顺之以视师至促战斩获甚众顺之会有他役释去遂益合兵攻围贼困甚欲遁副使刘景韶督兵焚其舟贼救舟我兵水陆攻之大溃斩首八百余级江北倭悉平其寇福建者张甚连攻破宁德福清永福诸邑廵抚阮鹗罢去王询刘焘游震得相继抚闽无尺寸功宗宪檄参将戚继光往援时贼据宁德之横屿阻水营路险隘官军坐守踰年莫敢进继光军命严所部用命至则令军中人持束草填河进力战大破之生擒九十余人斩首二千六百余级焚溺死者无筭夺所掳三千七百余人归乘胜剿福清牛田倭又破之继光初至福清邑令及父老请师期继光曰吾兵疲且休矣俟缓图之贼侦者归告不备其夜督兵行三十里黎明破其巢邑人尚未知出兵也继光归贼复肆
　　四十一年攻陷兴化总兵刘显去贼一舍两军不敢战复命继光往时贼方巢平海闻继光至欲逃俞大猷所扼不得出继光督军薄战大猷继之因风纵火贼皆糜巢中无脱者支党寇仙游连江诸处葢讨平之当是时微继光几无闽未几广东倭亦官军所败逃至甲子门将夺舟入海暴风尽溺得脱者仅二千余留屯海丰俞大猷就围之贼食尽欲走副总兵汤克宽伏兵待之贼至伏发擒斩几尽倭患遂息自东南中倭以来十余年间中外骚扰财力俱诎生灵之涂炭巳极倭亦大伤至尽岛不返隆庆时海上逋寇会一本等复稍稍勾引人犯闽粤我亦严备旋至旋扑非如嘉靖之季矣始倭盛时议者以市舶罢夷无所衣食故反宜开市如诸番参将大猷以倭与诸番不同诸番产物多舶至而征之其利厚倭之市仅一刀一扇无他产可利也而又生祸端国初绝之今忍开之乎且倭能苦我者以我陆而御之主客反而胜败分也吾以海堑以舟家明风候严约束来击去追倭可创矣舍此不图而轻与之市国家生事后必悔之大猷习海上事后多用其昼

　　○倭寇记畧

　　嘉靖癸丑四月昆山倭贼所攻围都司梁凤承檄来援巽懦不敢前于是贼自四月初七日起至五月廿二日止围凡四十有六日初其攻也止利镞遥射迭发时以佛郎铅锡铳间之又数日则以云梯无数倚城至有缘梯近堞者有持长钉手钩而上者俱被杀贼乃退又数日则各背负门扇或拥木商篺舍蒙以濡被隐其下以拒矢石穴其郛入于□以火药旧絮焚门阖门几败城上乃用油灌蓑裹以火药吊火爇之天又转风助炽贼于是皆突走独焚门者不出傍一人云此楼板有隟何不撤起灌以热油沸汤乎问其姓名曰我唐胜也即如其计歼六贼焉又石击其二大王最名枭雄者毙之贼势乃稍稍引却于是令城中遍索唐胜将赏之讫无其人咸谓神祗显化云今就城立庙祀之即所称卜将军庙者是也当是时微唐策城无幸矣至五月初九日张同知以狼兵至杀贼二十余人惜后援不继寻有□□之败然贼气巳阻去志决矣至二十二日乃退尽至九月而入吾境
　　嘉靖三十二年癸丑倭奴煽乱猝犯松江太仓且入邑境邑令王苍野 【名鈇字德威】 浙之东乡人以壬子至素有才干时承平日久兵不能猝练乃阅狱簿得重犯桀黠数人许立功赎罪邑故边海大豪多薮亡命非奸先是监司檄令收之公曰招之便亡何诸豪踵至公尽贳其罪俾隶署中爪牙至是语之曰寇且至矣尔辈何以报我咸曰愿効死乃立耆长俾部署良家子弟得数百人日夕训练而自挽强弓鹄射以教之试以击剌无不应手糜者邑城自胜国来其址久圯议筑之而苦财诎适富民谭晓争产献赀四万公乃下令鸠工庀财晨车夕骑日仆仆畚锸间食不遑咽稍不趋事者手抶之甚且馘其耳葢仅板三缩而倭巳至福山时葢九月终也或三四或八九四散刼虏莫敢谁何王公曰虏且内向薄城彼见吾楼橹未立必攀援上垒立陷矣不如逆之且示有备于是立部分其属洎乡缙绅居守而自率耆民兵逆于尚墅有主薄李宗昭广西人其苍头李安素精悍敢战适有贼八人从民家醉饱出安猝与遇挟毒弩射连殪三人贼见人寡舞刀来迎安又挺刀杀二贼贼锋巳挫而安忽田塍所蹶被杀然贼气大沮全伙宵遁安之功也王公葬安于邑厉坛至今称李义士墓云
　　明年甲寅夏四月倭寇复临城焚掠烟焰冒城日色昏时城甫完而贼阴伏其党城中厚集其丑直犯东门令善泅者浮水而渡时王公新募打生弩手俟其半渡发矢毙之旋一倭出援死者矢又中其首镞出于背王公又搜得其所伏党及向导者亲刃而支解之尸于城上贼稍却又明日大雨新城四崩贼乘其崩复集城下王公亟呼民补苴缺陷亲顶笠衣蓑督之城复完贼又稍却王公曰贼未得志而却是懈我也倍缮具待之诘朝果突至乃督兵出问道接战斩首数级贼溃走掠三丈浦公驰羽书乞援备兵使者任复庵 【名环】 统苗兵应会天雨未战犹豫卜灵棋决之繇曰有客王孙夜叩我门以往应之其福无伦是夜公果叩任公门请昧爽进兵任喜遂进战大捷斩首百五十级生缚七人溺死无□城得保全又明年乙卯倭贼自无锡来刼关税巨万载二十余舰过苏州取道齐门入县境欲由华荡下西湖过墅桥经三丈浦□海上谍报至王公曰虏乃欲寄径吾地耶吾在而坐视其扬扬去何羞也乡绅有参知钱云江 【名泮字鸣教】 者索善射初贼至从公登陴耦而射相顾沾沾喜至是力怂惥公蹑取其舰耆民钱班宋涛辈又皆浅躁懦夫也冀邀利或可濡染亦力怂惥之遂急征兵乘舸追击之而自与参知先锋贼诇知公计乃轻舟过险诡藏其精锐而使一二孱弱者尝我公追及于尚塘伏发袭公丹中公与参知仓卒登陆力战足陷苇淖中遂遇害钱亦死班等及家丁死者五百余人唯最黠不前者得脱翌日贼扬帆入海去是日也日无光山无色民无生气哀号之声彻于间巷备兵使者任公复提兵至城乃获全事闻诏赠公太仆寺少卿荫一子锦衣卫百户世袭建专祠春秋祀以少牢子孙遂家于吾邑参知恤典亦同
　　邨老曰闻之长老曰是役也钱君实我首云葢钱君家近三丈浦惧贼刼掠故怂惥邑侯出剿实自卫也王公屡胜未免有骄心兵骄者败先民之成训信其然欤然屡年之胜贼志巳慑二十余舰之载厥欲亦饱特寄径吾邑取海道耳即纵之去亦不谓怯公乃仓皇奋剑陷淖就殒不亦大可哀哉时赵文华方衔命视师拥旄吴门堞间列卒如林贼接舻过之至以所掠火攻具中堞卒多死而不闻发一令加一矢何耶甚矣贼臣之误国也又闻王令未遇难前朔望行香到学有掌教云峰语及一相士蒋姓者术颇精王公云可令到县衙来既而待之殊薄蒋亦嘿然而退复诸迎问曰王公何如摇手答曰不足道此人眼上视于少保流也且气色沉滞祸不远矣止之曰王性简傲不足君所耶何至诅之蒋曰不然余今去矣公必及见之越二月而有荡口之难又闻顾一江 【名玉柱字台卿】 初官京师尝赴人席钱云江亦与坐有一主政善相人数目钱钱有事先别去主政问顾曰钱有子否顾曰有且多 【云江十一子】 主政曰然则恐难考终矣大率人长大无须法应孤今有子且多其能免乎君试记之至是与王同及于难吁此两人者何奇中若此可见人生定命必不能迯又闻慈豀一事并附此嘉靖丙辰七月十一日慈豀县倭贼所破先是本县有王侍御者善天文知星气每以祸福言于人十常四五中至是月之初言于邑宰曰某常望星气□城人当受祸某亦似难免盍备诸时贼闻尚缓宰甚迂之居又三四日复往告宰曰祸廹矣无备城且陷母迂吾言也宰曰然则当在何时曰十一日时贼巳有耗宰乃听之诸凡库藏狱囚卷宗之类悉上之府邑人信而徙者十一二重迁者多窃笑其妄至初十日侍御公悉遣诸房眷去有重货二柜身与二子守之坐而假寐天甫明寇巳在城矣与二子悉被杀重迁者屠灭无遗夫人之祸福患不能前知耳知之宜可免也况自知乎智足以知天而不赀之身卒丧于后时势可以图全而系恋之心卒累于可欲岂故自取之耶抑其数之无可逃也
　　又闻之长老三十二年三月朔日出时有黑员如日者以百数与日并丽日上有物覆之如月魄而差小于日摩荡闪烁日茫昧光四漏如线时江浙建广间无地无年不中倭屠城邑杀官长焚室庐杀害人民淫污妇女无筭流离载道所在邱墟迨今天启四年正月二十八日日中有黑眚掩覆日无光其傍复有数十黑子连缀累累如贯珠二月初三日未申时日傍复有一日相摩荡者久之一日忽坠不知占候家当作何事应
　　又明年丙辰三月倭贼自太仓界登岸过吾邑福山港谋欲来攻会土兵遗打生弩一张贼所得数贼并力欲弦之坚不可上骇而问人曰城上如是者有几其人曰奚止数百千贼吐舌遂息意吾邑西至江阴围城积月杀伤无筭城上备御竭矣一日向晚忽一夫泅水而来呼城上人速救我我救汝一城性命旋有数贼注矢欲发城上人促下一板蔽之絙而升问其说曰有细作九人匿某所某家约今中夜窃发令九人者先诱入城作内应外则具竹梯乘而登也于是选兵往擒果见九人者结束将发矣即斩而竽其首示城上贼于是气沮明日徐引去万历十九年七月初十日海滨讹传倭夷入境城门昼掩民间仓卒惊怖逃窜富家大族争先入城褰裳涉水多溺死者越数日始息闻之沿海诸县皆然不知言所自起
　　邨老曰自古称四夷之犷猂必曰北狄乃所闻倭奴之敢鬪轻死有北虏所未尝有者姑就余所闻记之甲寅昆山城下之战一虏酋持双刀独自窥门城上桀巨石投中其背闷欲绝顷之复苏仍又舞刀窥门如故复中巨石乃毙苏城娄门之战一巨酋被钩刀手破腹出肠乃奔入一寺中取榼缚于腹而出战我军意其腰缠也争向前诛之解视其缚则满榼皆肠脏刘将军 【名显】 宝应之战一贼舞双刀而来刘挥刃解其一膊复战如故俄又解其一膊乃以头奋触而来至绝项乃止呜呼此岂人类也哉我军以乌合之众怀畏死之心而欲与相角宜其所向无前而奔北者相继也　其入寇必乘东北风故每岁清明后至五月重阳后至十月常多此风入寇必于斯时故防海者以三四五月大汛九十月小汛然自丙辰至今七十年矣而寂然无警邨老幸生太平之世含哺击壤谁之力哉

　　○茅鹿门剿徐海始末

　　徐海之拥诸倭病我东南也数年于兹矣至丙辰岁乃拥众数万焚舟而来分兵四路扰我内地合故柘林贼陈东之众先围乍浦去掠峡石越皂林出乌镇时总督胡公 【名宗宪】 提督阮公 【名鸮】 俱引兵尾其后参将宗礼裨将霍贯道 【霍乃义官不知何以称裨将】 俱河朔骁雄率所部八百人数与海遇屡挫其锋会一日绝向道火药又尽空腹之战二人俱没海于是乘胜与陈东围阮公于桐乡势甚危急而胡公兵皆畏贼莫敢援也会胡公先遗辩士谕王直直听之遣其养子毛海峰欵关谢罪乘机遗谍以其事语海海听之率众退陈东闻之亦退桐乡之围始解海因间遣酋亦输欵胡公荅之甚厚此海归心于公之始也公策海虽蹔内附其中固不可测于是遣谍各离间诸贼使相猜忌不得党合因说海既内附何不击他贼以明本心海诺之因间击吴淞江之贼斩首千余级海于是渐就约束矣辇所载飞鱼冠及他器甲数十种献诸公时海以桐乡之役陈东所忌怨而海麾下书记叶麻者最黠悍胡公谋以次缚之以死海内向之心于是说海缚叶麻叶麻果就缚而东不可得也会监督赵公 【名文华】 提兵至胡公遣谍语海曰我欲宽若赵尚书以若罪大不可恕非缚陈东以赎事不可解奈何又出叶麻狱中令诈书与东令反兵贼杀海故不以遗东而阴泄之于海海读其书流涕益德公之庇之也念东萨摩王弟故帐下书记于是重赂王弟诈东代署书记海是夜乃得东缚之献之军门叶与东相继缚其麾下酋故隶二人者俱汹汹疑惧海又惧其变凡形迹稍不安者即又缚之又百余人皆巨酋也而其势渐以孤矣公乘其势之孤即又遣谍告曰听我舣舟数十海上若诱之逐海上艘吾汝合力俘斩以谢赵公若亦因得以自完海从之合官兵俘斩数十百人没死者无筭海于是自以功足以报国矣请束甲入庭谒诸公皆许之至其入欵也乃先期一日而来且冑而入诸公皆心怒其黠姑且厚犒遗之去计不诛之东南无宁日也以永保之兵未至且欵之以懈其心令自择便地居之得沈家庄沈家有东西二庄说海率所部居东沈家庄而以西庄居陈东党海一一听命二党既离居而谗间易行矣诈令陈东遗书其党谓海巳约官兵夹剿汝辈矣东党怒勒兵至海所大骂挺稍乱鬬众大嚣官兵谍知适永保兵俱集明日乃四面墙合而进瞰垒下击纵炬焚之海窘沉河而死千余酋搜斩立尽扣其二侍女得海死所取其尸斩首令军门
　　邨老曰鹿门先生文名满天下此记何敢轻置雌黄独其叙事支离如萨摩王弟一谍告舣舟一庭谒冑入一俱含糊不明岂有所隐讳耶何色泽之闇勿目也且徐海之剿此专归美胡赵而史则直以阮公之功多相矛盾故复据沈越御史所纂嘉隆闻见节畧诸公功次于左

　　○王忬 【太仓人号思质】 

　　嘉靖三十一年壬子夏四月倭破黄岩县大掠温台宁绍诸郡邑时海禁既宽而舶主土豪益连结倭贾奸徽人王直以亡命走海上舶主渠魁与其党徐学毛勋徐海彭□数十人列兵近洋筑室山隈乘巨舰水砦出入寇掠引倭万余破黄岩县杀掠甚惨自舟山象山流刧温台宁绍浙东大震廷议遣一重臣廵视乃以都御史王忬廵视浙福海道假事权得便宜行事且剿且抚勿拘条例以都指挥俞大猷汤克宽浙闽参将忬乃倚心腹征狼土兵及各郡桀黠少年分隶诸将布列濒海各镇堡浙人恃以无恐次年癸丑王直复纠漳广羣盗勾集各岛倭夷大举入寇连舰百余蔽海而至南自台宁嘉湖至苏松迄淮北滨海数千里同时告警俄而攻破浙江昌国卫屯据凡五日大猷以舟师攻之始去既又攻太仓城不克分众四掠烧毁关厢公私庐舍有四十倭突至浙江乍浦往来平湖海宁海盐诸境焚僇惨虐官军御之皆败凡十六日竟徜徉夺舟而去既又两破松江上海县杀县丞宋鳌其首据官衙号令余众则掠街市凡七日去既又破浙江临山卫乘胜西犯松阳知县罗拱辰御却之贼浮海走俞大猷以舟师邀击斩首六十九级既而围汤克宽于海盐环四门攻之不克纵火焚城楼及民屋数百间而去未几攻陷乍浦所拱辰复督兵来援倭引去流刼奉化宁化诸处克宽追围于独山民家以火爇之贼半死而太平府同知陈璋苏州府同知任环复统兵至斩首千余级余寇出境倭自闰三月登岸至七月始旋留内地凡五月攻陷郡县杀掠焚荡畧尽百年所称蕃盛安乐之区萧然鬼磷终宵矣忬严于侦刺凡沿海大猾称倭内主者悉系案覆其家自是倭奴不复知我虚实甲寅六月大同廵抚缺忬迁去

　　○张经 【福建人】 

　　甲寅秋七月倭复流刼自苏州至嘉善县转趋松江出海大猷击败之于吴淞所擒七人斩首二十余级贼乃自嘉兴屯采淘港等处进薄嘉定县募兵参将李逢时与许国以山东民鎗手六千人至与贼遇于新泾桥逢时麾下先进取之贼退据罗店镇击之禽斩八十余人许国恨其背巳立功乃别从间道袭贼以分逢时功追至采淘港伏起官兵大败溺水死者千人山东兵遂不振然以北土乌合之兵驱之南方沮洳之地固非其宜于是廷议欲征狼土兵剿贼以南京兵部尚书张经尝总督两广有威惠狼兵所戴服乙卯正月敕令以兵部尚书总督直隶浙福军务以便宜从事开府置幕自辟参佐经亦慷慨自许中外忻忻皆谓寇不足平四月广西田州土官瓦氏引土狼兵应调至经分隶俞大猷等时倭据川沙洼柘林巢新倭复至赵文华时至松江祀海欲引狼兵立功以自张乃厚犒之激使进剿至漕泾遇倭与战不胜头目锺寅黄继等十四人皆死复恣刼掠五月倭四千余人突犯嘉兴经分遣参将卢镗等督狼土兵水陆击之贼遂北走平望副总兵俞大猷以永顺宣慰司官舍彭翼等邀击之贼奔回王江泾保靖兵复击其后贼大溃诸军共禽斩首功二千有奇余贼数百奔柘林东南用兵此第一功云未几而逮捕经及参将汤克宽之命下矣经逮而东南之祸惨不可言初经至浙颇骄倨有府同知张任先郎嗤经经衔之及行部至其府夜令人踰墙出质明诘责任司兵防不严城守褫衣冠缚而笞之藩臬府官俱不敢营救监织内臣闻而驰入止之任囚首裸跣出不胜辱欲缢知府守之得免国朝府贰无受笞者人心稍不予经时华挟嵩势每事凌经经自以大臣俨处其上不屈文华恚连疏劾经谓才足平贼第以家在闽恐贼报复故趦趄纵舍以示德耳上以经玩寇殃民遣官校逮捕经克宽讯问时经巳破倭于嘉兴王江泾捷闻兵科奏乞留经平余倭自効不听经至京下法司议罪经自理言倭犯嘉兴即委参将镗督保靖兵援嘉兴委大猷督永顺兵由柳湖间道趋平望以扼贼路令克宽引舟师从中击之一战而胜凡馘斩二千有奇焚溺死者无筭贼气遂馁岂有一毫怠玩之念自臣莅任方半年前后俘斩以五千计惟是智畧浅短不能俄顷扫荡此则臣之罪也疏入不报刑部尚书何鳌竟论经克宽罪死系至十月与都御史李天宠兵部员外郎杨继盛同斩西市
　　邨老曰吴瑞登曰是岁当刑者百人而决止九人三良与焉岂非人心之共忿乎何鳌掌刑罪可胜诛哉

　　○阮鹗

　　丙辰夏五月倭逼浙省守臣仓卒□门关外民百万号哭拥不得入提学阮鹗适至手剑开武林门纳之倭乱拥至鹗发矢毙其一遂不敢动事闻超拜浙江廵抚时宗宪欲抚贼文华党之严世蕃庇焉鹗抗议主剿遂共衔鹗鹗敕未至倭克乍浦宗宪遽委代予羸兵千鹗卷甲突其围败之又追击之嘉兴临平山又败之皂林贼遂围桐乡鹗夜驰入部署城守贼百法攻之不能下宗宪遣红牌令行成鹗发礟碎之丸书蜡中责宗宪甚厉御史赵孔昭周如年是阮议疏乞援宗宪竟不发死守月余徐海中铳弹穷乃遁沈庄鹗遂薄之三战贼皆收时廷议皆谓宜切责宗宪而专任鹗剿平上从之曰言抚者斩于是贼辛五郎等奔蔡其山鹗趣兵大战获之党陈东麻叶辈以次禽获海势孤乃退保沈庄沟栅数重官兵皆观望不敢进鹗大怒曰若辈乃不如海之攻桐乡耶檄趣总兵大猷先巳以重兵尾之由海盐进围沈庄战寅至酉海毙馘之鹗所部兵自四月战于观海又战于海宁等处又战于仙居又战于白马庙又战于乍浦等处又战于蔡其山至沈庄之战腹里贼乃尽是年六月也至十二月鹗与海道王询都司戚继光攻舟山且拔矣宗宪兵方至与文华尽袭巳功鹗又建言善后恤死蠲赋撤客兵言抚者益甘心矣未几改鹗专抚福建浙江事务命宗宪兼理文华辈挠之也及行宗宪尽掣其兵鹗独将自选五百人入闽遇贼于福宁大战于连江福清海口等处皆募土著选锋设奇破之鹗始终主剿冒险犯猜行战立思心料手书所募之兵皆身自馈食以至成功宗宪既冒其功又乘间使世蕃讽所私劾鹗剥民聚怨十罪鹗方督兵战于海口官校就阵前逮去闽人若丧考妣攀号者数百万既至京下镇抚司讯治过不掩功罢民
　　邨老曰此史所书阮公剿贼之功大畧如此与鹿门先生所记大相抵牾桐乡三解围记谓王直欵关胡公遣谍语海海退不言海中铳弹也记谓欵陈东缚麻叶者宗宪文华也不言授首阮公也记谓徐海沉河而死扣侍女得其尸僇之者亦宗宪文华也不言阮公馘之也凡记中所署置徐陈离合之故与辩士下说之词设机布械阳捭阴阖迹其故智酷似水浒传中伎俩曾不足以欺三岁小儿而可欺桀黠之海若东乎若果尔则海若东特土木偶人耳何难剿而侈以胡赵两公之方畧乎其侈言胡赵而遗阮也岂当时阮公之功尽胡赵所掩故知有胡赵而不知有阮欤抑浙人素詟慑胡赵威势虽知之而不敢明言之欤

　　○任环 【□□人号复庵】 

　　癸丑倭犯苏松应天彭廵抚 【名黯】 言太平府同知陈璋苏州府同知任环俱谙韬畧令统苏松诸郡兵御倭时倭犯苏之阊门城门闭民避寇者不得入绕城号泣环呼门门者难之环复呼曰失事有任环在乃开门纳之全活万计寻与璋击倭败之斩首千余级余寇出境升兵备副使寻又败倭于南沙墅斩首一百余级寻又与总兵大猷攻陆泾澳贼败之斩获甚众常熟知县王鈇死环统兵至城乃获全时三板沙倭贼夺民船出洋环督大猷引舟师追击于马迹山禽倭首摊舍卖及贼五十七人斩首九十七级是日倭舟被风飘回者五十人屯嘉定县民家环率兵攻之不克乃投火民家爇之贼尽死既而环有母丧廵按周如斗请留以平寇乃夺情视事进参政公每临阵辄自署其名于肢体衣裾间以誓必死故所向克捷贼平后乞归守制卒于家敕建祠苏州

　　○胡宗宪 【徽州人号栴林】 

　　嘉靖乙卯赵文华以督察至浙廵按浙江御史胡宗宪深结纳之文华欲扶宗宪宗宪力排浙江廵抚李天宠欲夺其位言其嗜酒废事流言闻上天宠被逮系论死而以宗宪代其位总督直隶浙福宗宪因大言贼不足平既见贼势猖獗乃遣生员蒋洲陈可愿使倭诱令来归洲还言遇王直言我辈昔坐通番禁严以穷自绝诚令中国贷前罪得通贡市愿杀贼自効由是与文华比而一意主抚与阮公每事左矣巳而攘阮公梁庄之功械麻叶陈东至京献俘论功加文华少保宗宪右都御史各一子锦衣千户而阮公遂不叙贼自梁庄捷后惟舟山残倭据险结巢官兵环守之不能克会夜大雪宗宪时奉严旨剿贼乃督俞大猷四面攻之贼悉锐出杀狼土官诸军益进贼大败归巢官兵积薪草以棕蓑卷火掷之贼四散溃斩首一百四十余级余悉焚死贼遂平丁巳三月王直复纠倭众六艘约三千余人入宁波岑港登陆四掠焚僇惨甚宗宪方议招纳按兵不击而令总兵官卢镗往来直舟以乡曲诱之谓直来官以都督置司海上通五市直信之亦言能肃清海波遂与毛海峰叶碧川挺身来见宗宪以宾礼遇使指挥馆主之给与肩舆出入复出蔬米酒肉供馈其舟日费百余金且交质信保无他虞宗宪以状上然不敢悉其故谓是禽获者顾其才实足以号召诸倭乞宥一死上谓元凶不可赦宗宪既得旨乃密檄按察司收系寻枭示又有叶宗满王汝贤皆直党宥死得永戍然直虽就禽而三千人无所归益恚恨谓我不足信抚之不复来日散掠浙东温台江北淮扬闽中岭表祸更惨庚申五月浙福倭愈炽部移文趣宗宪进兵剿杀宗宪泄泄如故既而寇稍解散宗宪请稍假以事权得以诸道主乃进太子太保兵部尚书兼都察院右都御史沿海廵抚诸官悉听节制体统如三边即勋臣总兵者亦由掖门通谒参拜庭下
　　壬戌五月嵩世蕃败十一月南给事中陆凤仪等论劾宗宪欺横贪淫十大罪言潜结海寇王直欺天功大罪一奉旨会剿江闽羣盗偷安不行违旨玩寇大罪二虚张兵数侵蚀军需大罪三延纳赞书严中茅坤蒋孝吕希周田汝成等竞奢僭靡费无纪大罪四扣减织造价值侵盗误国大罪五遍府驿派解廪给银两纵吏舍骗索廪粮马匹流毒驿传大罪六私出把总千总告身卖官通贿大罪七以杭州卫官厂私馈乡官狥私灭公大罪八私役官兵送于家门子报怨大罪九娶杭州部民洪梗女妻留卒役来住徐子明之妻于督府宣淫败度大罪十乞将宗宪罢斥别选才良以纾南顾之怀章下吏部覆奏宜置于理上然之命遣官校逮系宗宪赴京考讯既而逮至请旨处分上曰今却加罪后来谁与我任事其释之乃落职居家未几宗宪以书抵所亲罗龙文贿求严世蕃援书中自拟旨以嘱世蕃会世蕃被罪未达仍匿龙文所及龙文伏诛廵按御史王汝正奉诏藉其家得宗宪所与龙文世蕃书上疏献之因言宗宪昔与王直交通每藉龙文内援谄事世蕃故事久不发今蒙恩放归不思补过愈肆猖狂招集无赖暴横乡里其罪不减于世蕃龙文乃二犯巳正明刑宗宪独以幸免恐无以服天下心臣又闻龙文长子六一素称大猾且习通倭初匿宗宪家今不知指授何向使六一得亡走倭恐江南事又有大可忧者在疏下都察院参覆令逮执宗宪来京革其子锦衣千户松奇职民令抚按缉捕六一既而宗宪疏辞历叙平贼功并节年献瑞蒙恩以致言官忌妬且讦汝正私受所属赃上心怜之亦下法司并讯刑部固请将汝正宗宪互讦事情行操江都御史勘报从之宗宪寻死于狱诏免勘
　　邨老曰胡公开府浙江自乙卯至壬戌葢前后八载论其功绩止诱王直一节可纪乃其得君之久别自有故时上方奉元修以求长生戊午岁倭夷以定海县舟山巢穴逻卒侦探至偶遇一白鹿以告公公遣猎人生得之贡于朝先是胡公得鹿命一人衣黄衣日夕饲饮之久而益驯既进上鹿辄以舌舐上黄衣上大悦有御史忠爱之褒寻又获白鹿于齐云山复献之既又献玉仙芝屡蒙嘉赏其结主之知葢如此胡公之驯白鹿也人皆以巧而不知其实祖宋薛翁故智宜和帝建艮岳土石草木靡不珍异独四方所贡珍禽不能驯扰有薛翁者窥帝意陈言愿掌诸禽乃曰集舆卫建黄屋効清道警跸声翁口作禽鸣以致其类而以诸物饲之久而益习一日道君临幸诸禽闻清道声争先翔集飞绕簇拥帝辇数万翁奏道左曰万岁山瑞禽迎驾上顾罔测大喜命赉以官此辈之巧于迎合如此
　　又曰余之记诸公也非喜谈朝事也余家海上至今父老犹能谈倭事每色变云然其言征之于史多不合其谓撑东南半壁天者胡公也次则赵又次则任若张若阮若王十不能一二知何欤岂胡赵两公之智足以罔上而愚下欤非邨老所敢言也尚有中丞朱秋崖者吴县人 【名纨】 字子仁以都御史抚闽浙初海上市舶既罢番货至奸商政多负其责不偿索之急则投贵官家番人候久不得食颇出没盗贵官家欲其亟去辄以危言撼官府兵之番人含怨积怒而并海不逞之徒廹于贪酷计划无俚则相纠引入番于是王直徐海之徒纵横海上矣朝廷忧之纨首被推择时嘉靖二十五年也公往则日夜训练干掫尝言去外夷之盗易去中国之盗难去中国之盗易去中国衣冠之盗难上章镌日恭二三贵官家声势相依者咸侧目切齿二十七年四月公捣倭双屿纵火攻斩捕首虏过当擒二酋毁贼营房巨舰余党趋浯屿公前蹙之夷大败悉遁公又亲渡海至港议留屯众难其险公不顾竟筑寨而还贼首王直收合余烬复入寇公督柯乔迹贼至灵官澳千舸并进贼覆溺死者甚众擒夷王三人倭百余人皆狞恶异状漳人日走往聚观诸俘偶语藉藉公益排根穷治豪右恶之于朝遣都给事中杜汝桢即讯言所斩获乃满刺加国人非倭也竟以擅杀去纨会王联讦奏参政朱鸿渐被逮公疑以逮巳饮鸩死其死也身无一簪家无儋石子孙贫甚至今人共惜之然莫有雪其冤者
　　冯元成先生常曰朱公勇于义谭及政事有蠹蚀若饥寒着其肢腹不更不巳即大豪躭躭不顾也卒被胥原之谮毕命没齿然其志显矣其功不没矣使当时不去公则江南且如覆盂恶至桔槔薪而溟海波哉里中父老言公十年中丞田不亩辟家无斗储是固衣冠之盗所甘心也世道日非邪党伤正可叹恨者独此哉
　　邨老曰此冯元成先生作公小传如此万历□□年苏松廵按□公曾以公及思质王公同请恤典王公得请如例公竟尼不行葢公子孙甚微实不如王氏鼎盛且有弇州先生世文章宗主易力耳长袖善舞多财善贾讵不信欤然公之功实数倍于王终恐不可冺也

　　○赵文华 【慈溪人号蓉江】 

　　嘉靖乙卯大学士嵩言海寇猖獗宜遣大臣祷祀东海以夺其魄宣布朝廷德意即令察视贼情访求区处长策因荐工部侍郎文华可用上从之乃赐文华印记令得以密启言事文华前主事不检出盐运判官夤缘嵩复入郎亡何改通政参议寻擢通政使日与嵩子世蕃比周目义子既奉命出凭宠恣肆所睚眦立即摧仆有司望风震慑奔走供奉江南之困弊至于牵掣兵机颠倒功罪以致纪律大乱战士解体征兵半天下而贼势愈炽人皆以嵩引用匪人之罪云既陷张经排李天宠又以直隶廵抚曹邦辅浒墅关陶宅之捷巳不得与恨谓此寇余孽可以易取遂简浙兵得四千约邦辅以直兵会剿浙兵分三道直兵分四道东西并进贼悉锐冲浙兵诸营皆溃损失军士千余人直兵亦陷贼伏中死者亦二百余贼势益炽文华遂委罪邦辅参之兵刑两科参论文华欺罔大负简命上乃申饬文华令秉公图効既又攘王江泾之捷己有又言督兵破倭于周浦等处捷闻召还京上问南寇始未文华亟欲以宗宪代杨宜乃言寇起时苦无兵今兵集苦督抚非人不能调度请以宗宪代宜宜遂罢寻逮邦辅谪戍边始文华视师回言残寇无几旋当荡平
　　及丙辰倭患愈甚拜书日至上诘文华嵩知上觉其欺罔乃令文华复请视师自文华再出所至征兵集饷靡费不赀于是提编繇役加征税租截留漕粟扣除京帑廹胁富民脱释凶丑搜括公私金宝图画以百万计所征官土民兵川湖广贵山东山西河南北无不罹患而临敌不前遣还不去往往潜盗贼行者居者并受其祸既而掩阮鹗沈庄之捷遂得召还既去而吴越之间始得贴席未几论平倭功加文华少保然其黩货殃民要功偾事上亦稍闻之文华再还京以金二万两金丝床幄一具馈严世蕃世蕃姬共二十有七人各金翠髻妆一奁世蕃以薄已衔之而文华官大司空加少保日骄亢与世蕃不兼容世蕃思所以中之上素以文华能任劳时三殿大工方兴上以属文华而欲先建正朝门楼责成甚急文华虽栗狡然实无应卒理剧才不能以时奉旨上滋不悦世蕃乃疏草遗文华使移疾请假上曰今大工方兴司空乃其本职赵文华既有疾令回藉养病然上既稔知文华罪恶虽斥去意犹未平会其子怿思请假送亲回藉时上方以圣旦祈典止封而疾尤所忌怒曰止封限内乃敢称病于是令司礼监觇视伪乃小内竖至文华箕踞畅饮内竖曰上令我来视疾君疾云何文华狎而戏之曰吾第饮酒耳何疾且赠遗复薄内使嗔之以实入告上怒甚乃以文华江南诸不法事罪状示大学士严嵩欲杀之嵩知世蕃所中恚曰吾家心腹一旦败亡何以劝后乃具疏申救伏谒西苑移曰内侍屡侦以闻上手批曰文华卿子也安得不救然朕之臣也以臣欺君其速杀之嵩复具疏伏谒如初上乃霁颜手批曰慰嵩老文华放还矣嵩方退乃削藉罢归怿思戍边文华道卒或云仰药死文华初凭借嵩资要结上宠既以睚眦杀张经陷李默及再出江南人畏之如虎所至望风媚附赃赂填溢与世蕃比周作恶朝野以目一旦斥去中外称快
　　邨老曰王弇州觚不觚录云赵少保督军过其家停余月以一日坐台两日坐家司道守令将帅候谒行礼每出候客必用二刽子手立前不移足胡少保罢官归绩溪乡居每入邑必用鼓吹旗帜前导谒邑令肩舆至堂皇始下俱桑梓间怪事也

　　○附黄质山叙刘将军淮上战功

　　黄子 【名姬水】 避寇金陵江子民造予谈刘将军 【名显】 淮上之捷翌日偕诣将军幕庭再拜嘉叹焉将军谢曰显鄙人也执政者不以不肖使备持矛显何功之有因命酒酌数行请将军诵之予请叙之以备野乘叙之曰嘉靖三十六年夏四月倭奴寇杨及淮残椓州县凡十有三杀一都指挥所过鞠市墟留都戒严时刘将军方北上抵役金山大司马张公 【名经】 檄将军守浦口无何白司马曰倭奴赋性□□然其欲巳厌必无南志今引去矣其在泗州者需亦去耳不如击之便显留此无以自効也大司马许之会御史马公移书来辟将军乘传谒御史御史喜命具飨将军将军曰贼在显不咽食也请灭贼还飨耳五月乙卯率其家卒某甲疾走东安谍之得贼艘二十九贼众八百时胁从者闻将军至皆散去人人倭也遗将军谩书将军笑曰贼易我矣且归则志惰此可毙而待也乃伏某甲岗下躬以四骑薄战艘诟之贼出将军叱三骑前以身殿斩不前者一人殉且战且却马中矢骇将军下马抉镞贼驰将军急跃马斩驰者贼至岗下伏弩发贼多中弩然且扶伤而鬬某甲亦殊死战贼却甲欲逐之将军曰日旰矣毋遂贼逐扬言焚民舍以木我将军既先自焚贼纵所俘好女子以蛊我将军戒勿犯悉缚送有司将军度夜当雨谓甲曰雨且至可据高阜以垒乃违岗十五里而军遣健卒持火器以挠贼贼彻夜惊不得寝厥明
　　丙辰将军援桴誓众执一帜以令曰汝官军有勇敢杀贼以树功者立此帜下得三百人曰我前驱汝后劲命甲四十人塞隘巷之冲每巷以五人守五人列曰贼出汝踣之命某六十人分四部散布岗下曰贼溃汝击之命二巨艘积苇上流曰贼艘汝燔之虚壁以张其势设疑以分其敌复令数人升屋噪曰贼败矣贼败矣以乱其听而挫其气既誓乃阵贼自巷出者连斩四五人遂不复出退告其魁魁怒裂冠投袵左持刀右执扇登岸一麾贼众蚁进矢集如雨将军单骑遇之射辄中中辄殪贼见将军一人也易之又鼓其锐来围将军将军左冲右突围弗克合由是贼气稍夺将军又念不斩其魁则众不贰乃奋臂一呼馘其前队二人直捣其巢见一贼方指麾其下突前斫之钩其首出贼阵后贼遂披靡相怖以目而所伏又四起奋击之斩若干人贼遂大溃还奔舟舟焚将军追至舟所尽斩之又禽一魁名五大王者斩之溺水死者无筭惟倭悉平将军不冑不介着青帢白布单衣身不满七尺恂恂儒者耳及遇敌提双刀眦裂发指腾跃超距矫捷如飞刀起见刀不见将军淮民自河上观者咸咄咄曰神人神人云黄子曰倭奴犯徼七年于兹我军不战而覆者多矣即幸而捷亦丧十获一耳若往岁梁庄舟山之捷亦绝罕者将军以寡歼众而卒不失一可不谓奇功也哉
　　邨老曰此世所称刘草堂将军也质山先生此记甚佳第此云守浦口而史则言战于东乡又有戚将军号南塘者其灭贼之功在直浙十之二在闽广十之八至今称良将者辄首二将军云壬寅正月八日曾侄孙述曾谨识

　　花当阁丛谈卷八 【终】 

　　吾邑阳初先生徐大空公之孙高才博学诗歌传奇皆有名尝仿辍畊录作村老委谈三十六卷记当代见闻其大者可资史乘小者亦足寓劝惩与陶氏书堪伯仲焉惜未经刊布久而散佚其后有族孙述曾者搜访是书仅得残帙数册即今藏书家所传严中丞起至倭寇始末六卷是也甲子冬余于郡城坊中得此残本二册乃出所传六卷之外者缮写精妙有柳诚悬笔法属花当阁原物狂喜竟日暇时拟录副以广其传会照旷阁主人将刊此书举以之以此二卷记朝事居多遂冠诸首俾艺林中得覩所未见亦一快事也时嘉庆戊辰秋七月五日琴六居士黄廷鉴
</div>
    <div class="pagination">
<a href="花当阁丛谈_page15.html">上一页</a><span>...</span><a href="花当阁丛谈_page11.html">11</a><a href="花当阁丛谈_page12.html">12</a><a href="花当阁丛谈_page13.html">13</a><a href="花当阁丛谈_page14.html">14</a><a href="花当阁丛谈_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
