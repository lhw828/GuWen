<!DOCTYPE html>
<html>
<head>
    <meta charset="UTF-8">
    <title>通鉴总类 - 第 69 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴总类 - 第 69 页/共 74 页</h1>
    <div class="content">








　　通鉴总卷十九上
　　钦定四库全书
　　通鉴总卷十九下　　　　宋　沈枢　撰南侵门
　　赵王虎不敢南行
　　东晋建元二年赵王虎享羣臣于大武殿有白鴈百余集马道之南虎命射之皆不获时诸州兵集者百余万太史令赵揽密言于虎曰白鴈集庭宫室将空之象不宜南行虎信之乃临宣武观大阅而罢
　　苻秦王猛劝苻坚勿以晋为图
　　宁康二年秦清河武侯王猛寝疾秦王坚亲为之祈南北郊及宗庙社稷分遣侍臣徧祷河岳诸神猛疾少瘳为之赦殊死以下猛上疏曰不圗陛下以臣之命而亏天地之徳开辟以来未之有也臣闻报徳莫如尽言谨以垂没之命窃献遗欵伏惟陛下威烈振乎八荒声教光乎六合九州百郡十居其七平燕定蜀有如拾芥夫善作者不必善成善始者不必善终是以古先哲王知功业之不易战战兢兢如临深谷伏惟陛下追踪前圣天下幸甚坚览之悲恸坚亲至猛第视疾访以后事猛曰晋虽僻处江南然正朔相承上下安和臣没之后愿勿以晋为圗鲜卑西羌我之仇敌终为人患宜渐除之以便社稷言终而卒
　　苻坚欲大举伐晋
　　太元七年秦王坚会羣臣于太极殿议曰自吾承业垂三十载四方畧定唯东南一隅未霑王化今略计吾士卒可得九十七万吾欲自将以讨之何如袐书监朱肜曰陛下恭行天罚必有征无战晋主不衘璧军门则走死江海陛下返中国士民使复其桑梓然后回舆东巡告成岱宗此千载一时也坚喜曰是吾志也尚书左仆射权翼曰昔纣为无道三仁在朝武王犹为之旋师今晋虽微弱未有大恶谢安桓冲皆江左伟人君臣辑睦内外同心以臣观之未可图也坚黙然良久曰诸君各言其志太子左衞率石越曰今岁镇守斗福徳在呉伐之必有天殃且彼据长江之险民为之用殆未可伐也坚曰昔武王伐纣逆岁违卜天道幽逺未易可知夫差孙皓皆保据江湖不免于亡今以吾之众投鞭于江足断其流又何险之足恃乎对曰三国之君皆淫虐无道故敌国取之易于拾遗今晋虽无徳未有大罪愿陛下且案兵积谷以待其衅于是羣臣各言利害久之不决坚曰此所谓筑室道旁无时可成吾当内断于心耳羣臣皆出独留阳平公融谓之曰自古定大事者不过一二人而已今众言纷纷徒乱人意吾当与汝决之对曰今伐晋有三难天道不顺一也晋国无衅二也我数战兵疲民有畏敌之心三也羣臣言晋不可伐者皆忠臣也愿陛下听之坚作色曰吾强兵百万资仗如山乘累捷之势击垂亡之国何患不克岂可复留此残寇使长为国家之忧哉融泣曰晋未可灭昭然甚眀今劳师大举恐无万全之功且臣之所忧不止于此陛下宠育鲜卑羌羯布满畿甸此属皆我之深仇太子独与弱卒数万留守京师臣惧有不虞之变生于腹心肘腋不可悔也臣之顽愚诚不足采王景略一时英杰陛下常比之诸葛武侯独不记其临没之言乎坚不听于是朝臣进諌者众坚曰以吾击晋校其强弱之势犹疾风之扫秋叶而朝廷内外皆言不可诚吾所不解也太子宏曰今岁在呉分又晋君无罪若大举不防恐威名外挫财力内竭此羣下所以疑也坚曰昔吾灭燕亦犯岁而捷天道固难知也秦灭六国六国之君岂皆虐乎冠军京兆尹慕容垂言于坚曰弱并于强小并于大此理势自然非难知也以陛下神武应期威加海外虎旅百万韩白满朝而蕞尔江南独违王命岂可复留之以遗子孙哉诗云谋夫孔多是用不集陛下断自圣心足矣何必广询朝众晋武平呉所仗者张杜二三臣而已若从朝众之言岂有混壹之功坚大恱曰与吾共定天下者独卿而已赐帛五百匹坚锐意欲取江东寝不能旦阳平公融谏曰知足不辱知耻不殆自古穷兵极武未有不亡者且国家本由崛起正朔会不归人江东虽微弱仅存然承汉魏正统天意必不絶之坚曰帝王厯数岂有常邪惟徳之所在耳刘禅岂非汉之苗裔邪终为魏所灭汝所以不如吾者正病此不达变通耳坚所幸张夫人谏曰妾闻天地之生万物圣王之治天下皆因其自然而顺之故功无不成是以黄帝服牛乘马因其性也禹濬九川障九泽因其势也后稷播殖百谷因其时也汤武帅天下而攻桀纣因其心也皆有因则成无因则败今朝野之人皆言晋不可伐陛下独决意行之妾不知陛下何所因也坚曰军旅之事非妇人所当预也
　　谢大败秦兵
　　八年秦王坚下诏大举入冦民每十丁遣一兵其良家子年二十已下有材勇者皆拜羽林郎是时朝臣皆不欲坚行独慕容垂姚苌及良家子劝之阳平公融言于坚曰鲜卑羌虏我之仇雠常思风尘之变以逞其志所陈策画何可从也良家少年皆富饶子弟不闲军旅茍为謟谀之言以会陛下之意耳今陛下信而用之轻举大事臣恐功既不成仍有后患悔无及也坚不听遣阳平公融督张蚝慕容垂等步骑二十五万为前锋以兖州刺史姚苌为龙骧将军督益梁州诸军事坚谓苌曰昔朕以龙骧建业未尝轻以授人卿其勉之左将军窦冲曰王者无戏言此不祥之徴也坚黙然慕容楷慕容绍言于慕容垂曰主上骄矜已甚叔父建中兴之业在此行也垂曰然非汝谁与成之坚发长安戎卒六十余万骑二十七万旗鼔相望前后千里阳平公融等兵三十万先至颍口诏以谢石为征虏将军征讨大都督以谢为前锋都督与谢琰桓伊等众共八万拒之是时秦兵既盛都下震恐谢入问计于谢安安夷然答曰己别有旨既而寂然不敢复言乃令张重请安遂命驾出游山墅亲朋毕集与围棊赌墅安棊常劣于是日惧使为敌手而又不胜安遂防陟至夜乃还桓冲深以根本为忧遣精锐三千入援京师谢安固却之曰朝廷处分已定兵甲无阙西藩宜留以为防冲对佐吏叹曰谢安石有庙堂之量不闲将略今大敌垂至方逰谈不暇遣诸不经事少年拒之众又寡弱天下事已可知吾其左袵矣阳平公融等攻夀阳克之将军梁成等帅众五万屯于洛涧栅淮以遏东兵谢石谢等去洛涧二十五里而军惮成不敢进融于寿阳遣尚书朱序来说谢石等以强弱异势不如速降序私谓石等曰若秦百万之众尽至诚难与为敌今乘诸军未集宜速击之若败其前锋则彼已夺气可遂破也石从序言谢遣广陵相刘牢之帅精兵五千趣洛涧未至十里梁成阻涧为陈以待之牢之直前渡水击成大破之斩成又分兵断其归津秦步骑崩溃争走淮水士卒死者万五千人执秦扬州刺史王显等尽收其器械军实于是谢石等诸军水陆继进秦王坚与阳平公融登夀阳城望之见晋兵部阵严整又望见八公山上草木皆以为晋兵顾谓融曰此亦勍敌何谓弱也怃然始有惧色秦兵逼肥水而陈晋兵不得渡谢遣使谓阳平公融曰君悬军深入而置陈逼水此乃持久之计非欲速战者也若移陈小却使晋兵得渡以决胜负不亦善乎秦诸将皆曰我众彼寡不如遏之使不得上可以万全坚曰但引兵少却使之半渡我以铁骑蹙而杀之蔑不胜矣融亦以为然遂麾兵使却秦兵遂退不可复止谢谢琰桓伊等引兵渡水击之融驰骑略陈欲以帅退者马倒为晋兵所杀秦兵遂溃等乘胜追击至于青冈秦兵大败自相蹈借而死者蔽野塞川其走者闻风声鹤唳皆以为晋兵且至昼夜不敢息草行露宿重以饥冻死者什七八初秦兵小却朱序在陈后呼曰秦兵败矣众大奔序因来奔获秦王坚所乘云母车及仪服器械军资珍寳畜产不可胜计复去寿阳坚中流矢单骑走至淮北饥甚民有进壶飱豚髀者坚食之坚谓张夫人曰吾今复何面目治天下乎澘然流涕是时诸军皆溃惟慕容垂所将三万人独全坚以千余骑赴之
　　南燕髙雅之等表请伐晋
　　元兴二年南燕髙雅之表南燕主备徳请伐桓曰纵未能廓清呉会亦可收江北之地中书侍郎韩范亦上疏曰今晋室衰乱江淮南北户口无几戎马单弱重以桓悖逆上下离心以陛下神武发步骑一万临之彼必土崩瓦解兵不留行矣得而有之秦魏不足敌也拓地定功正在今日失时不取彼之豪杰诛灭桓更修徳政岂惟建康不可得江北亦无望矣备徳曰朕以旧邦覆没欲先定中原乃平荡荆扬故未南征耳其令公卿议之因讲武城西步卒三十七万人骑五万三千匹车万七千乘公卿皆以为新得志未可圗乃止
　　北魏髙祖欲迁都洛阳
　　齐永眀十一年魏髙祖以平城地寒六月雨雪风沙常起将迁都洛阳恐羣臣不从乃议大举伐齐欲以胁众斋于明堂左个使太常卿王谌筮之遇革髙祖曰汤武革命顺乎天而应乎人吉孰大焉羣臣莫敢言尚书任城王澄曰陛下奕叶重光帝有中土今出师以征未服而得汤武革命之象未为全吉也髙祖厉声曰繇云大人虎变何言不吉澄曰陛下龙兴已久何得今乃虎变髙祖作色曰社稷我之社稷任城欲阻众邪澄曰社稷虽为陛下之有臣为社稷之臣安可知危而不言髙祖久之乃解既还宫召澄入见因屏人谓澄曰今日之举诚为不易但国家兴自朔土徙居平城此乃用武之地非可文治今将移风易俗其道诚难朕欲因此迁宅中原卿以为何如澄曰陛下欲卜宅中土以经略四海此周汉之所以兴隆也髙祖曰北人习常恋故必将惊扰奈何澄曰非常之事故非常人之所及陛下断自圣心彼亦何所能为髙祖曰任城吾之子房也于是命作河桥欲以济师秘书监卢渊上表以为前世承平之主未尝亲御六军决胜行阵之间岂非胜之不足为武不胜有亏威望乎昔魏武以弊卒一万破袁绍谢以步兵三千摧苻秦胜负之变决于须臾不在众寡也诏报曰承平之主所以不亲戎事者或以同轨无敌或以懦劣偷安今谓之同轨则未然比之懦劣则可耻必若王者不当亲戎则先王制革辂何所施也魏武之胜盖由仗顺苻氏之败亦由失政岂寡必能胜众弱必能制强邪
　　李冲谏魏主南伐
　　魏髙祖自发平城至洛阳霖雨不止诏诸军前发髙祖戎服执鞭乘马而出羣臣稽颡于马前髙祖曰庙算已定大军将进诸公更欲何云尚书李冲等曰今者之举天下所不愿惟陛下欲之臣不知陛下独行竟何之也髙祖大怒曰吾方经营天下期于混壹而卿等儒生屡疑大计斧钺有常卿勿复言乘马将出于是安定王休等并慇懃泣谏髙祖乃谕羣臣曰今者兴发不小勤而无成何以示后朕世居幽朔欲南迁中土茍不南伐当迁都于此王公以为何如欲迁者左不欲迁者右安定王休等相帅如右南安王桢进曰成大功者不谋于众今陛下茍辍南伐之谋迁都洛邑此臣等之愿苍生之幸也羣臣皆呼万岁时旧人虽不愿内徙而惮于南伐无敢言者遂定迁都之计
　　髙闾等谏魏主筑城于淮南
　　建武二年魏髙祖欲筑城置戍于淮南以抚新附之民赐相州刺史髙闾玺书具论其状闾上表以为兵法十则围之五则攻之向者国家止为受降之计发兵不多东西辽濶难以成功今又欲置戍淮南招抚新附昔世祖以回山倒海之威步骑数十万南临步诸郡尽降而盱眙小城攻之不克班师之日兵不戍一城土不辟一防夫岂无人以为大镇未平不可守小故也夫壅水者先塞其原伐木者先断其本本原尚在而攻其末流终无益也寿阳盱眙淮隂淮南之本原也三镇不克其一而留守孤城其不能自全明矣敌之大镇逼其外长淮隔其内少置兵则不足以自固多置兵则粮运难通大军既还士心孤怯夏水盛涨救援甚难以新击旧以劳御逸若果如此必为敌擒虽忠勇奋发终何益哉愿陛下踵世祖之成规旋辕返斾经营洛邑蓄力观衅布徳兴化中国既和逺人自服矣尚书令陆叡上表以为长江浩荡彼之巨防又南土昏雾暑气郁蒸师人经夏必多疾病而迁鼎草创庶事甫尔且兵徭并举圣王所难今介胄之士外攻寇雠羸弱之夫内勤土木运给之费日捐千金驱罢之兵讨坚城之众将何以取胜乎陛下去冬之举正欲耀武江汉耳今自春几夏理宜释甲愿早还洛邑使根本深固圣懐无内顾之忧兆民休斤板之役然后命将出师何忧不服魏髙祖纳其言崔慧景以魏人城邵阳患之张欣泰曰彼有去志所以筑城者外自夸大惧我蹑其后耳今若说之以两愿罢兵彼无不听矣慧景从之使欣泰诣城下语魏人魏髙祖乃还济淮
　　太子苦河南地热
　　三年魏太子恂不好学体素肥大苦河南地热常思北归魏髙祖赐之衣冠恂常私着胡服中庶子辽东髙道恱数切谏恂恶之髙祖如嵩髙恂与左右密谋召牧马轻骑奔平城手刄道恱于禁中领军元俨勒门防遏入夜乃定诘旦尚书陆琇驰以啓髙祖髙祖大骇秘其事仍至汴口而还
　　髙祖谋南侵
　　魏髙祖谋南侵引见公卿于清徽堂曰朕卜宅中土纲条粗举唯南寇未平安能效近世天子下帷于深宫之中乎朕今南征决矣但未知早晩之期比来术者皆云今往必克此国之大事宜君臣各尽所见勿以朕先言而依违于前同异于后也李冲对曰凡用兵之法宜先论人事后察天道今卜筮虽吉而人事未备迁都尚新秋谷不稔未可以兴师旅如臣所见宜俟来秋髙祖曰去十七年朕拥兵二十万此人事之盛也而天时不利今天时既从复云人事未备如仆射之言是终无征伐之期也寇戎咫尺异日将为社稷之忧朕何敢自安若秋行不捷诸君当尽付司寇不可不尽懐也
　　齐房伯玉败魏兵于南阳
　　四年初魏迁洛阳荆州刺史薛真度劝魏髙祖先取樊邓真度引兵寇南阳太守房伯玉击败之魏髙祖怒以南阳小郡志必灭之遂引兵向襄阳彭城王勰等三十六军前后相继众号百万吹唇沸地魏髙祖留诸将攻赭阳自引兵南下至宛夜袭其郛克之房伯玉婴内城拒守魏髙祖遣中书舍人孙延景谓伯玉曰我今荡壹六合非如向时冬来春去不有所克终不还北卿此城当我六龙之首无容不先攻取逺期一年近止一月封侯枭首事在俯仰宜善圗之且卿有三罪今令卿知卿先事武帝防殊常之宠不能建忠致命而尽节于其雠罪一也顷年薛真度来卿伤我偏师罪二也今鸾辂亲临不靣缚麾下罪三也伯玉遣军副乐稚柔对曰承欲攻围期于必克卑微常人得抗天威真可谓获其死所外臣防武帝采拔岂敢忘恩但嗣君失徳主上光绍大宗非唯副亿兆之深望抑亦兼武皇之遗敕是以区区尽节不敢失坠往者北师深入侵扰边民辄厉将士以修职业返已而言不应垂责宛城东南隅沟上有桥魏髙祖引兵过之伯玉使勇士数人衣斑衣戴虎头帽伏于窦下突出击之魏髙祖人马俱惊召善射者原灵度射之应而毙乃得免
　　北魏元英等乞清江表
　　中兴元年魏镇南将军元英上书曰萧寳卷骄纵日甚虐害无辜其雍州刺史萧衍东伐秣陵扫土兴兵顺流而下唯有孤城更无重衞乃皇天授我之日旷载一逢之秋此而不乘将欲何待臣乞躬帅步骑三万直指沔隂据襄阳之城断黒水之路昏虐君臣自相鱼肉我居上流威震遐迩长驱南出进拔江陵则三楚之地一朝可收岷蜀之道自成断絶又命扬徐二州声言俱举建业穷蹙鱼逰釡中可以齐文轨而大同混天地而为一伏惟陛下独决圣心无取疑议此期脱爽并吞无日事寝不报车骑大将军源懐上言萧衍内侮寳卷孤危广陵淮隂等戍皆观望得失斯实天啓之期并吞之会宜东西齐举以成席卷之势若使萧衍克济上下同心岂惟后圗之难亦恐扬州危逼何则寿春之去建康才七百里山川水陆皆彼所谙彼若内外无虞君臣分定乘舟借氷倐忽而至未易当也今寳卷都邑有土崩之忧边城无继援之望廓清江表正在今日魏世宗乃以任城王澄为都督淮南诸军事扬州刺史使为经畧既而不果
　　中山王英攻钟离城
　　梁天监五年魏世宗诏中山王英乘胜平荡东南逐北至马头攻拔之城中粮储魏悉迁之归北议者咸曰魏运米北归当不复南向武帝曰不然此必欲进兵为诈计耳乃命修钟离城敕昌义之为战守之备英进围钟离魏世宗诏邢峦引兵防之峦上表以为南军虽野战非敌而城守有余今尽锐攻钟离得之则所利无几不得则亏损甚大且介在淮外借使束手归顺犹恐无粮难守况杀士卒以攻之乎若臣愚见谓宜修复旧戍抚循诸州以俟后举江东之衅不患其无诏曰济淮掎角事如前敕何容犹尔盘桓方有此请可速进军峦又表以为今中山进军钟离实所未解若为得失之计不顾万全直袭广陵出其不备或未可知若正欲以八十日粮取钟离城者臣未之前闻也彼坚城自守不与人战城堑水深非可填塞空坐至春士卒自弊若遣臣赴彼从何致粮夏来之兵不赍冬服脱遇氷雪何方取济臣宁荷怯懦不进之责不受败损空行之罪钟离天险朝贵所具若有内应则所不知如其无也必无克状若信臣言愿赐臣停乃召峦还更命镇东将军萧寳寅与英同围钟离英与平东将军杨大眼等众数十万攻钟离钟离城北阻淮水魏人于邵阳洲两岸为桥树栅数百步跨淮通道英据南岸攻城大眼据北岸立城以通粮运城中众才三千人昌义之督帅将士随方抗御魏人以车载土填堑使其众负土随之俄而堑满冲车所撞城土辄頽义之用泥补之冲车虽入而不能壊魏人昼夜苦攻分番相代坠而复升莫有退者一日战数十合前后杀伤万计魏人死者与城平魏世宗召英使还赐诏曰彼土蒸湿无宜久淹势虽必取乃将军之深计兵久力殆亦朝廷之所忧也英犹表称必克武帝命豫州刺史韦叡将兵救钟离受曹景宗节度叡自合肥取直道由隂陵大泽行值涧谷辄飞桥以济师人畏魏兵盛多劝叡缓行叡曰钟离今凿穴而处负户而汲车驰卒奔犹恐其后而况缓乎魏人已堕吾腹中卿曹勿忧也
　　隋杨素等争献平江南之策
　　陈祯明元年初隋文帝受禅以来与陈邻好甚笃每获陈谍皆给衣马礼遣之防髙宗殂隋文帝遣使赴吊书称姓名顿首长城公答之益骄书末云想彼统内如宜此宇宙清泰隋文帝不恱以示朝臣上柱国杨素以为主辱臣死再拜请罪隋文帝问取陈之防于髙颎对曰江北地寒田收差晩江南水田早熟量彼收获之际微征士马声言掩袭彼必屯兵守御足得废其农时彼既聚兵我便解甲再三若此彼以为常后更集兵役必不信犹豫之顷我乃济师登陆而战兵气益倍又江南土薄舎多茅竹所有储积皆非地窖密遣行人因风纵火待彼修立复更烧之不出数年自可财力俱尽隋文帝用其防陈人始困于是杨素贺若弼及光州刺史髙劢虢州刺史崔仲方等争献平江南之策仲方上书曰今唯须武昌以下蕲和滁方呉海等州更帖精兵密营度计益信襄荆基郢等州速造舟楫多张形势为水战之具蜀汉二江是其上流水路冲要必争之所贼虽于流头荆门延洲公安巴陵矶夏首蕲口湓城置船然终聚汉口峡口以水战大决若贼必以上流有军令精兵赴援者下流诸将即须择便横度如拥众自衞上江水军鼔行以前彼虽恃九江五湖之险非徳无以为固徒有三呉百越之兵无恩不能自立矣隋文帝以仲方为基州刺史及受萧岩等降隋文帝益忿谓髙颎曰我为民父母岂可限一衣带水不拯之乎命大作战船人请密之隋文帝曰吾将显行天诛何密之有使投其柹于江曰若彼惧而能改吾复何求杨素在永安造大舰名曰五牙上起楼五层髙百余尺左右前后置六拍竿并髙五十尺容战士八百人次曰黄龙置兵百人自余平乘舴艋等各有等差时江南妖异特众临平湖草久塞忽然自开长城公恶之乃自卖于佛寺为奴以厌之吴兴章华好学善属文朝臣以华素无阀阅竞排诋之除大市令华郁郁不得志上书极谏略曰昔髙祖南平百越北诛逆虏世祖东定呉防西破王琳髙宗克复淮南辟地千里三祖之功勤亦至矣陛下即位于今五年不思先帝之艰难不知天命之可畏溺于嬖宠惑于酒色祠七庙而不出拜三妃而临轩老臣宿将弃之草莽謟佞谗邪升之朝廷今疆场日蹙隋军压境陛下如不改弦易张臣见麋鹿复逰于姑苏矣长城公大怒即日斩之
　　薛道衡谓必克江东
　　二年隋军临江髙颎谓行台吏部郎中薛道衡曰今兹大举江东必可克乎道衡曰克之尝闻郭璞有言江东分王三百年复与中国合今此数将周一也主上恭俭勤劳叔寳荒淫骄侈二也国之安危在所寄任彼以江总为相唯事诗酒拔小人施文庆委以政事萧摩诃任蛮奴为大将皆一夫之用耳三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼四也席卷之势事在不疑颎忻然曰得君言成败之理令人豁然本以才学相期不意筹略乃尔
　　后周世宗攻夀春不克
　　显徳三年世宗自至夀春以来命诸军昼夜攻城久不克防大雨营中水深数尺攻具及士卒失亡颇多粮运不继李徳明失期不至乃议旋师
　　讲和门
　　匈奴欲与汉讲和亲
　　汉元封四年匈奴自衞霍汉幕以来希复为寇逺徙北方休养士马习射猎数使使于汉好辞甘言求请和亲汉使北地人王乌等窥匈奴单于爱之佯许甘言为遣其太子入汉为质汉使杨信于匈奴信不肯从其俗单于曰故约汉尝遣翁主给缯絮食物有品以和亲而匈奴亦不扰边今乃欲反古令吾太子为质无几矣信既归汉又使王乌往而单于复讇以甘言欲多得汉财物绐谓王乌曰吾欲入汉见天子面相约为兄弟王乌归报汉汉为单于筑邸于长安匈奴曰非得汉贵人使吾不与诚语匈奴使其贵人至汉病汉予药欲愈之不幸而死汉使路充国佩二千石印绶往使因送其防厚葬直数千金曰此汉贵人也单于以为汉杀吾贵使者乃留路充国不归诸所言者单于特空绐王乌殊无意入汉及遣太子于是匈奴数使竒兵侵犯汉边乃拜郭昌为拔胡将军及浞野侯屯朔方以东备胡
　　东晋刘裕求和于秦
　　义熙元年刘裕遣使求和于秦且求南乡等诸郡秦王兴许之羣臣咸以为不可兴曰天下之善一也刘裕拔起细微能诛桓兴复晋室内厘庶政外修封疆吾何惜数郡不以成其美乎遂割南乡顺阳新野舞隂等十二郡归于晋
　　梁武帝与东魏通好
　　大同十年是岁东魏以散骑常侍魏收兼中书侍郎修国史自梁魏通好魏书每云想彼境内宁静此率土安和武帝复书去彼字而已收始定书云想境内清晏今万里安和武帝亦效之
　　东魏髙欢聘柔然
　　十一年魏与柔然头兵可汗谋连兵伐东魏丞相髙欢患之遣行台郎中杜弼使于柔然为世子澄求婚头兵曰髙王自娶则可欢犹豫未决娄妃曰国家大讣愿勿疑也世子澄尉景亦劝之欢乃遣镇南将军慕容俨聘之号曰蠕蠕公主欢亲迎于下馆公主至娄妃避正室以处之欢跪而拜谢妃曰彼将觉之愿絶勿顾头兵使其弟秃突佳来送女且报聘仍戒曰待见外孙乃归公主性严毅终身不肯华言欢尝病不得往秃突佳怨恚欢舆疾就之
　　王伟劝侯景伪求和
　　太清三年初台城之闭也公卿以食为念男女贵贱并出负米得四十万斛收诸府藏钱帛五十万亿并聚徳阳堂而不备薪刍鱼盐至是壊尚书省为薪撤荐剉以饲马荐尽又食以饭军士无膎或煮铠熏防捕雀而食之御甘露厨有干苔味酸咸分给战士军人屠马于殿省间杂以人肉食者必病侯景众亦饥抄掠无所获东城有米可支一年援军断其路又闻荆州兵将至景甚患之王伟曰今台城不可猝拔援兵日盛吾军乏食若伪且求和以缓其势东城之米足支一年因求和之际运米入石头援军必不得动然后休士养马缮修器械伺其懈怠击之一举可取也景从之遣其将任约于子恱至城下拜表求和乞复先镇太子以城中穷困白武帝请许之武帝怒曰和不如死太子固请曰侯景围逼已久援军相仗不战宜且许其和更为后圗武帝迟回久之乃曰汝自圗之勿令取笑千载遂报许之巾领军傅岐固争曰岂有贼举兵围宫阙而更与之和乎此特欲却援军耳叛贼兽心必不可信武帝敕诸军不得复进下诏曰善兵不战止戈为武可以景为大丞相都督江西四州诸军事豫州牧河南王如故设坛于西华门外遣仆射王克等与于子恱任约王伟登坛共盟太子詹事柳津出西华门景出栅门遥相对更杀牲防血为盟既盟而景长围不解专修铠仗托云无船不得即发邀求稍广了无去志太子知其诈然犹羁縻不絶
　　沙鉢略请与隋和亲
　　陈至徳二年突厥沙鉢略可汗数为隋所败乃请和亲千金公主自请改姓杨氏为隋文帝女隋文帝遣开府仪同三司徐平和使于沙鉢略更封千金公主为大义公主晋王广请因衅乘之隋文帝不许沙鉢略遣使致书曰从天生大突厥天下贤圣天子伊利俱卢设莫何沙鉢略可汗致书大隋皇帝皇帝妇父乃是翁比此为女夫乃是儿例两境虽殊情义如一自今子子孙孙乃至万世亲好不絶上天为证终不违负此国羊马皆皇帝之畜彼之缯防皆此国之物文帝复书曰大隋天子贻书大突厥沙鉢略可汗得书知大有善意既为沙鉢略妇翁今日视沙鉢略与儿子不异时遣大臣往彼省女复省沙鉢略也于是遣尚书右仆射虞庆则使于沙鉢略车骑将军长孙晟副之沙鉢略陈兵列其珍寳坐见庆则称病不能起且曰我诸父以来不向人拜庆则责而谕之千金公主私谓庆则曰可汗狠戾过与争将不利长孙晟谓沙鉢略曰突厥与隋俱大国天子可汗不起安敢违意但贺可敦为帝女则可汗是大隋女壻奈何不敬妇翁沙鉢略笑谓其达官曰须拜妇翁乃起拜顿颡跪受玺书以戴于首既而大慙与羣下相聚恸哭庆则又遣称臣沙鉢略谓左右曰何谓臣左右曰隋言臣犹此云奴耳沙鉢略曰得为大隋天子奴虞仆射之力也赠庆则马千匹并以从妹妻之
　　西突厥遣使求婚
　　唐武徳八年西突厥统叶防可汗遣使请昏髙祖谓裴矩曰西突厥道逺缓急不能相助今求昏何如对曰今彼势方强为国家今日计且当逺交而近攻臣谓宜许其昏以威颉利俟数年之后中国完实足以相抗然后徐思其宜髙祖从之遣髙平王道立至其国统叶防大喜道立上之从子也
　　太宗许突厥请和
　　九年突厥进寇髙陵泾州道行军总管尉迟敬徳与突厥战于泾阳大破之颉利可汗进至渭水便桥之北遣其腹心执失思力入见以观虚实思力盛称颉利突利二可汗将兵百万今至矣太宗让之曰吾与汝可汗面结和亲赠遗金帛前后无筭汝可汗自负盟约引兵深入于我无愧汝虽戎狄亦有人心何得全防大恩自夸强盛我今先斩汝矣思力惧而请命萧瑀封徳彛请礼遣之太宗曰我今遣还虏谓我畏之愈肆凭陵乃囚思力于门下省太宗自出武门与髙士廉房龄等六骑径诣渭水太宗与颉利隔水而语责以负约突厥大惊皆下马罗拜俄而诸军继至旌甲蔽野颉利见执失思力不返而太宗挺身轻出军容甚盛有惧色太宗麾诸军使却而布陈独留与颉利语萧瑀以太宗轻敌叩马固谏太宗曰吾筹之已熟非卿所知突厥所以敢倾国而来直抵郊甸者以我国内有难朕新即位谓我不能抗御故也我若示之以弱闭门拒守虏必放兵大掠不可复制故朕轻骑独出示若轻之又震曜军容使知必战出虏不意使之失图虏入我地既深必有惧心故与战则克与和则固矣制服突厥在此一举卿第观之是日颉利来请和诏许之太宗即日还宫又幸城西斩白马与颉利盟于便桥之上突厥引兵退萧瑀请于太宗曰突厥未和之时诸将争战陛下不许臣等亦以为疑既而虏自退其策安在太宗曰吾观突厥之众虽多而不整君臣之志唯贿是求当其请和之时可汗独在水西达官皆来谒我我若醉而缚之因袭击其众势如拉朽又命长孙无忌李靖伏兵于幽州以待之虏若奔归伏兵邀其前大军蹑其后覆之如反掌耳所以不战者吾即位日浅国家未安百姓未富且当静以抚之一与虏战所损甚多虏结怨既深惧而修备则吾未可以得志矣故卷甲韬戈防以金帛彼既得所欲理当自退志意骄堕不复设备然后养成俟衅一举可灭也将欲取之必固与之此之谓矣卿知之乎瑀再拜曰非所及也
　　吐蕃遣使请和亲
　　万岁通天元年吐蕃复遣使请和亲天后遣右武衞胄曹参军郭元振往察其宜吐蕃将论钦陵请罢安西四镇戍兵并求分十姓突厥之地元振曰四镇十姓与吐蕃种本殊今请罢唐兵岂非有兼并之志乎钦陵曰吐蕃茍贪土地欲为边患则东侵甘凉岂肯规利于万里之外邪乃遣使者随元振入请之朝廷疑未决元振上疏以为钦陵求罢兵割地此乃利害之机诚不可轻举措也今若直拒其善意则为边患必深四镇之利逺甘凉之害近不可不深图也宜以计缓之使其和望未絶则善矣彼四镇十姓吐蕃之所甚欲也而青海吐谷浑亦国家之要地也今报之宜曰四镇十姓之地本无用于中国所以遣兵戍之欲以镇抚西域分吐蕃之势使不得并力东侵也今若果无东侵之志当归我吐谷浑诸部及青海故地则五俟斤部亦当以归吐蕃如此则足以塞钦陵之口而亦未与之絶也若钦陵小有乖违则曲在彼矣且四镇十姓款附岁久今未察其情之向背事之利害遥割而弃之恐伤诸国之心非所以御四夷也天后从之元振又上言吐蕃百姓疲于徭戍早愿和亲钦陵利于统兵专制独不欲归欵若国家岁发和亲使而钦陵常不从命则彼国之人怨钦陵日深望国恩日甚设欲大举其徒固亦难矣斯亦离间之渐可使其上下猜阻祸乱内兴矣天后深然之
　　阎知微与田归道争论和亲
　　神功元年阎知微田归道司使突厥册黙啜为可汗初咸亨中突厥有降者皆处之丰胜灵夏朔代六州至是黙啜求六州降户及单于都防府之地并谷种缯帛农器铁天后不许黙啜怒言辞悖慢姚璹杨再思以契丹未平请依黙啜所求给之麟台少监知鳯阁侍郎賛皇李峤曰戎狄贪而无信此所谓借寇兵资盗粮也不如治兵以备之璹再思固请与之乃悉驱六州降户数千帐以与黙啜并给谷种四万斛杂防五万段农器三千事铁数万斤并许其昏黙啜由是益强田归道始得还与阎知微争论于天后前归道以为黙啜必负约不可恃和亲宜为之备知微以为和亲必可保
　　皇甫惟明言和亲之利
　　开元十八年吐蕃兵数败而惧乃求和亲忠王友皇甫惟眀因奏事从容言和亲之利眀皇曰賛普尝遗吾书悖慢此何可舍对曰賛普当开元之初年尚幼穉安能为此书殆边将诈为之欲以激怒陛下耳夫边境有事则将吏得以因缘盗匿官物妄述功状以取勲爵此皆奸臣之利非国家之福也兵连不解日费千金河西陇右由兹困敝陛下诚命一使往视公主因与賛普面相约结使之稽颡称臣永息边患岂非御夷狄之长防乎明皇恱命惟眀与内侍张元方使于吐蕃賛普大喜悉出贞观以来所得敕书以示惟眀遣其大臣论名悉猎随惟眀入贡表称甥世尚公主义同一家中间张表等先兴兵寇钞遂使二境交恶甥深识尊卑安敢失礼正为边将交构致获罪于舅屡遣使者入朝皆为边将所遏今防逺降使臣来视公主甥不胜喜荷傥使复修旧好死无所恨自是吐蕃复款附
　　回纥喜德宗许昏
　　贞元四年回纥合骨咄禄可汗得唐许昏甚喜遣其妹骨咄禄毗伽公主及大臣妻并国相跌都督以下千余人来迎可敦辞礼甚恭曰昔为兄弟今为子壻半子也若吐蕃为患子当为父除之因詈辱吐蕃使者以絶之回纥至长安可汗仍表请改回纥为回鹘许之
　　后晋桑维翰劝齐王请和契丹
　　开运二年契丹连岁入寇中国疲于奔命边民涂地契丹人畜亦多死国人厌苦之述律太后谓契丹主曰使汉人为胡主可乎曰不可太后曰然则汝何故欲为汉主曰石氏负恩不可容太后曰汝今虽得汉地不能居也万一蹉跌悔何所及又谓其羣下曰汉儿何得一向眠自古但闻汉和蕃不闻蕃和汉汉儿果能回意我亦何惜与和桑维翰屡劝齐王复请和于契丹以纾国患齐王假开封军将张晖供奉官使奉表称臣诣契丹卑辞谢过契丹主曰使景延广桑维翰自来仍割镇定两道我则可和朝廷以契丹语忿谓其无和意乃止及契丹主入大梁谓李崧等曰向使晋使再来则南北不战矣
　　南唐主献四州求息兵
　　后周显徳五年唐主闻世宗在江上恐遂南渡又耻降号称藩乃遣兵部侍郎陈觉奉表请传位于太子冀使听命于中国时淮南惟庐舒蕲黄未下觉至迎銮见周兵之盛白世宗请遣人度江取表献四州之地画江为境以求息兵辞指甚哀世宗曰朕本兴师止取江北今尔主能举国内附朕复何求觉拜谢而退觉请遣其属閤门承防刘承遇如金陵世宗赐唐主书称皇帝恭问江南国主慰纳之唐主复遣刘承遇奉表称唐国主请献江北四州岁输贡物数十万于是江北悉平得州十四县六十
　　唐主手表谢恩
　　冯延鲁钟谟来自唐唐主手表谢恩其略曰天地之恩厚矣父母之恩深矣子不谢父人何报天惟有赤心可酬大造又乞比藩方赐诏书唐主复令谟白世宗欲传位太子世宗先遣谟还赐书谕以未可传位之意唐主复遣吏部尚书知枢密院殷崇义来贺天清节
　　世宗令钟谟语唐主修守备
　　六年唐主遣其子纪公从善与钟谟俱入贡世宗问谟曰江南亦治兵修守备乎对曰既臣事大国不敢复尔世宗曰不然向时则为仇敌今日则为一家吾与汝国大义已定保无它虞然人生难期至于后世则事不可知归语汝主可及吾时完城郭缮甲兵据守要害为子孙计谟归以告唐主唐主乃城金陵凡诸州城之不完者葺之戍兵少者益之
　　背盟门
　　燕人悔割虎牢以赂秦
　　东晋太和四年初燕人许割虎牢以西赂秦晋兵既退燕人悔之谓秦人曰行人失辞有国有家者分灾救患理之常也秦王坚大怒遣辅国将军王猛建威将军梁成洛州刺史邓羌帅步骑三万伐燕进攻洛阳
　　梁王伟劝侯景背盟
　　太清三年侯景运东府米入石头既毕王伟闻荆州军退援军虽多不相统壹乃说景曰王以人臣举兵围守宫阙逼辱妃主残秽宗庙擢王之发不足数罪今日持此欲安所容身乎背盟而防自古多矣愿且观其变景遂上啓陈武帝十失且曰臣方事暌违所以冒陈谠直陛下崇饰虚诞恶闻实録以妖怪为嘉祯以天谴为无咎敷演六艺排摈前儒王莽之法也以铁为货使轻重无常公孙之制也烂羊镌印朝章鄙杂更始赵伦之化也豫章以所天为血雠邵陵以父存而冠布石虎之风也修建浮圗百度糜费使四民饥馁苲融姚兴之代也又言建康宫室崇侈陛下唯与主书参断万机政以贿成诸阉豪盛众僧殷实皇太子珠玉是好酒色是耽吐言止于轻薄赋咏不出桑中邵陵所在残破湘东羣下贪纵南康定襄之属皆如沐猴而冠耳亲为孙侄位则藩屏臣至百日谁肯勤王此而灵长未之有也昔鬻拳兵誎王卒改善今日之举复奚罪乎伏愿陛下小惩大戒放谗纳忠使臣无再举之忧陛下无婴城之辱则万姓幸甚武帝览啓且慙且怒
　　吐蕃刼盟
　　唐贞元三年浑瑊之发长安也李晟深戒之以盟所为备不可不严张延赏言于徳宗曰晟不欲盟好之成故戒瑊以严备我有疑彼之形则彼亦疑我矣盟何由成徳宗乃召瑊切戒以推诚待虏勿自为猜贰以阻虏情瑊奏吐蕃决以辛未盟延赏集百官以瑊表称诏示之曰李太尉谓吐蕃和好必不成此浑侍中表也盟日定矣晟闻之泣谓所亲曰吾生长西陲备谙虏情所以论奏但耻朝廷为外夷所侮耳徳宗始命骆元光屯潘原韩逰瓌屯洛口以为瑊援元光谓瑊曰潘原距盟所且七十里公有急元光何从知之请与连营相次距盟所三十余里元光壕栅深固瑊壕栅皆可逾也尚结賛与瑊约各以甲士三千人列于坛之东西常服者四百人从至坛下辛未将盟吐蕃伏精骑数万于坛西瑊等皆不知入幕易礼服虏伐鼔三声大噪而出瑊自幕后出偶得它马乘之伏鬛入其衘驰十余里衘方及马故矢过其背而不伤唐将卒皆东走虏纵兵追击或杀或擒之瑊至其营则将卒皆遁去营空矣骆元光发伏成陈以待之虏追骑乃还元光与瑊收散卒勒兵整陈而还是日徳宗视朝谓诸相曰今日和戎息兵社稷之福马燧曰然柳浑曰吐蕃之彊悍非盟誓可结今日之事臣窃忧之李晟曰诚如浑言徳宗变色曰柳浑书生不知边计大臣亦为此言邪皆伏地顿首谢因罢朝是夕韩游瓌表言虏劫盟者兵临近镇徳宗大惊街逓其表以示浑明旦谓浑曰卿书生乃能料敌如此其审邪
　　贡献门
　　汉文帝不受千里马
　　文帝元年时有献千里马者文帝曰鸾旗在前属车在后吉行日五十里师行三十里朕乘千里马独先安之于是还其马与道里费而下诏曰朕不受献也其令四方毋求来献
　　光武却郡国贡献
　　建武十三年诏曰郡国献异味其令大官勿复受逺方口实所以荐宗庙自如旧制时异国有献名马者日行千里又进寳劒价直百金诏以劒赐骑士马驾鼔车
　　和帝不受岭南献龙眼荔支
　　永元十五年岭南旧献生龙眼荔支十里一置五里一候昼夜传送临武长汝南唐羌上书曰臣闻上不以滋味为徳下不以贡膳为功伏见交趾七郡献生龙眼等鸟惊风发南州土地炎热恶虫猛兽不絶于路至于触犯死亡之害死者不可复生来者犹可救也此二物升殿未必延年益寿和帝下诏曰逺国珍羞本以荐奉宗庙茍有伤害岂爱民之本其敕太官勿复受献
　　顺帝以大珠封还文砻
　　永建四年诏曰海内颇有灾异朝廷修政大官减膳珍玩不御而桂阳太守文砻不惟竭忠宣畅本朝而逺献大珠以求幸媚今封以还之
　　晋武帝焚程据所献雉头裘
　　咸宁四年太医司马程据献雉头裘武帝焚之于殿前敕内外敢有献竒技异服者罪之
　　宋沈庆之以四宅输官
　　大眀五年沈庆之固让司空诏许之仍命庆之朝会位次司空庆之目不知书家素富产业累万金童奴千计再献钱千万谷万斛先有四宅又有园舎在娄湖庆之一夕子孙及中表亲戚徙居娄湖以四宅输官庆之多蓄妓女优逰无事意尽欢娯非朝贺不出门车马率素从者不过三五人遇之者不知其三公也
　　武帝限刺史二千石罢还献奉
　　八年武帝末年尤贪财利刺史二千石罢还必限使献奉又以蒲戏取之要令罄尽乃止终日酣饮少有醒时常凭几昏睡或外有奏事即肃然整容无复酒态由是内外畏之莫敢弛惰
　　隋丘和以献食甚精迁职
</div>
    <div class="pagination">
<a href="通鉴总类_page68.html">上一页</a><span>...</span><a href="通鉴总类_page64.html">64</a><a href="通鉴总类_page65.html">65</a><a href="通鉴总类_page66.html">66</a><a href="通鉴总类_page67.html">67</a><a href="通鉴总类_page68.html">68</a><span class="current-page">69</span><a href="通鉴总类_page70.html">70</a><a href="通鉴总类_page71.html">71</a><a href="通鉴总类_page72.html">72</a><a href="通鉴总类_page73.html">73</a><a href="通鉴总类_page74.html">74</a><a href="通鉴总类_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
