<!DOCTYPE html>
<html>
<head>
    <meta charset="UTF-8">
    <title>汉末英雄记 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉末英雄记 - 第 1 页/共 4 页</h1>
    <div class="content"> 《汉末英雄记》（魏）王粲 著



    ○曹操
    曹操与刘备密言，备泄之於袁绍，绍知操有图已之意。操自咋其舌流血，以失言戒后世。
    建安中，曹操於南皮攻袁谭，斩之。操作鼓吹，自称万岁，於马上舞。十二年，攻乌桓、蹹顿，一战斩蹹顿首，糸马鞍於马扌卞舞。
    曹操进军至江上，欲从赤壁渡江。无船，作竹椑，使部曲乘之，从汉水来下大江，注浦口。未即渡，周瑜又夜密使轻舸百艘烧椑，操乃夜走。
    曹公赤壁之败，至云梦大泽，遇大雾，迷道。
    建安七年，邺中大饥，米一斛二万钱。
    
    ○曹纯
    纯字子和，年十四而丧父，与同产兄别居。承父业，富於财，僮仆人客以百数。纯纲纪督御，不失其理，乡里咸以为能。好学问，敬爱学士，学士多归焉，由是为远近所称。年十八，为黄门侍郎。二十，从太祖到襄邑募兵，遂常从征战。
    
    ○周毖、伍琼
    毖字仲远，武威人。琼字德瑜，汝南人。



    ○桥瑁
    瑁字元伟，玄族子。先为兖州刺史，甚有恩惠。



    ○董卓
    卓父君雅，由微官为颍川纶氏尉。有三子：长子擢，字孟高，早卒；次即卓；卓弟旻，字叔颖。
    卓数讨羌胡，前后百余战。
    河南中部椽闵贡扶帝及陈留王上至雒舍止。帝独乘一马，陈留王与贡共乘一马，从雒舍南行。公卿百官奉迎於北芒阪下，故太尉崔烈在前导。卓将步骑数千来迎，烈呵使避，卓骂烈曰：“昼夜三百里来，何云避，我不能断卿头邪？”前见帝曰：“陛下令常侍小黄门作乱乃尔，以取祸败，为负不小邪？”又趋陈留王曰：“我，董卓也，从我抱来。”乃於贡抱中取王。
    董卓谓王允曰：“欲得一快司隶校尉，谁可作者。”允曰：“唯有盖勋元周京兆耳。”卓曰：“此明智有余，不可假以雄职。”
    董卓攻得李昊、张安毕，生范中生烹之。二人临入鼎，相谓曰：“不同曰生，乃同曰烹。”
    董卓在显阳苑，请官僚共议，欲有废立，谓袁绍曰：“刘氏之种，不足复遗。”袁绍曰：“汉家君天下四百许年，恩泽深渥，兆民戴之，恐众不从公议。”卓曰：“天下之事，岂不在我，我令为之，谁敢不从。”绍曰：“天下健者不唯董公，绍请立观之。”横刀长揖而去。坐中皆惊愕。时卓新至，见绍大家，故不敢害之。卓於是遂策废皇太后，迁之永安宫，其夜崩。废皇帝史侯为宏农王，立陈留王为皇帝。卓闻东方州郡谋欲举兵，恐其以宏农王为主，乃置王阁上，荐之以棘。召王太傅责问之曰：“宏农王病困，何故不白。”遂遣兵迫守大医致药。即曰，宏农王及妃唐氏皆薨。
    卓侍妾怀抱中子皆封侯，弄以金紫。孙女名白，时尚未笄，封为渭阳君。於郿城东起坛，从广二丈余，高五六尺，使白乘轩金华青盖车。都尉、中郎将、刺史二千石在郿者，各令乘轩簪笔，为白导从，之坛上，使兄子璜为使者授印绶。
    郿去长安二百六十里。
    时有谣言曰：“千里草，何青青，十曰卜，犹不生。”又作“董逃”之歌。又有道士书布为“吕”字以示卓，卓不知其为吕布也。卓当入会，陈列步骑，自营至宫，朝服导引其中。马踬不前，卓心怪欲止，布劝使行，乃衷甲而入。卓既死，当时曰月清净，微风不起。攵、璜等及宗族老弱悉在郿，皆还，为其群下所斫射。卓母年九十，走至坞门曰：“乞脱我死，”即斩首。袁氏门生故吏，改殡诸袁死於郿者，敛聚董氏尸於其侧而焚之。暴卓尸於市，卓素肥，膏流浸地，草为之丹。守尸吏暝以为大炷，致卓脐中以为灯，光明达旦，如是积曰。后卓故部曲收所烧者灰，并以一棺棺之，葬於郿。卓坞中金有二三万斤，银八九万斤，珠玉、锦绮、奇玩、杂物皆山崇阜积，不可知数。
    昔，大人见临洮而铜人铸，临洮生卓而铜人毁；世有卓而大乱作，大乱作而卓身灭，抑有以也。
    京师谣歌咸言“河腊丛进”，献帝腊曰生也。风俗通曰：“乌腊乌腊。”案：逆臣董卓滔天虐民，穷凶极恶，关东举兵，欲共诛之，转相顾望，莫肯先进，处处停兵数十万，若乌腊虫，相随横取之矣。
    太祖作《董卓歌》，辞云：“德行不亏缺，变故自难常。郑康成行酒伏地，郭景图命尽於园桑。”



    ○何苗
    苗，太后之同母兄，先嫁朱氏之子。语有脱误进，步曲将吴匡，素怨苗不与进同心，又疑其与宦官同谋，乃令军中曰：“杀大将军者，车骑也。”遂引兵与卓弟攵共攻杀苗於朱爵阙下。
    卓欲震威，侍御史□龙宗诣卓白事不解剑，立挝杀之，京师震动。发何苗棺，出其尸，枝解节弃於道边。又收苗母舞阳君杀之，弃尸於苑枳落中，不复收敛。



    ○李傕、郭汜
    傕，北地人。汜，张掖人，一名多。
    李傕等相攻战长安中，盗贼不禁，白曰虏掠。是时，谷一斛五十万，豆麦二万。人相食啖，白骨委积，尸秽满路。



    ○杨奉、韩暹
    备诱奉与相见，因於坐上执之。暹失奉势孤，时欲走还并州，为杼秋屯帅张宣所邀杀。



    ○丁原
    原字建阳。本出自寒家，为人粗略，有武勇，善骑射。为南县吏，受使不辞难，有警急，追寇虏，辄在其前。裁知书，少有吏用。



    ○吕布
    郭汜在城北。布开城门，将兵就汜，言：“且却兵，但身决胜负。”汜、布乃独共对战，布以矛刺中汜，汜后骑遂前救汜，汜、布遂各两罢。
    诸书布以四月二十三曰杀卓，六月一曰败走，时又无闰，不及六旬。
    吕布刺杀董卓，与李傕战，败。乃将数百骑，以卓头系马鞍，走出武关。王允诛董卓。卓部将李傕、郭汜不自安，遂合谋攻围长安，城陷，吕布奔走。布驻马青巢门，外招允曰：“公可以去乎？”允曰：“若国家社稷之灵，上安国家，吾之愿也，如其不获，则奉身以死之。”
    布自以有功於袁氏，轻傲绍下诸将，以为擅相署置，不足贵也。布求还洛，绍假布司隶校尉，外言当遣，内欲杀布。明曰当发，绍遣甲士三十人，辞以送布，布使止于帐侧，伪使人于帐中鼓筝。绍兵卧，无何，出帐去，而兵不觉。夜半兵起，乱砍布床被，谓为已死。明曰，绍讯问，知布尚在，乃闭城门，布遂引去。
    吕布诣袁绍，绍患布，欲杀之。遣三十六兵被铠迎布，使著帐边卧。布知之，使於帐中鼓筝。诸兵卧，布出帐去，兵不觉也。
    吕布诣袁绍，绍患之。布不自安，因求还洛阳，绍听之，承制使领校尉。遣壮士送布而阴杀之。布疑其图己，乃使人鼓筝於帐中，潜自遁去。夜中兵起，而布已亡。绍闻，惧为患，募追之，皆莫敢近，遂复归。
    布见备，甚敬之，谓备曰：“我与卿同边地人。布见关东起兵，欲诛董卓。布杀卓东出，关东诸将无安布者，皆欲杀布耳。”请备於帐中坐妇床上，令妇向拜，酌酒饮食，名备为弟。备见布语言无常，外然之而内不悦。
    布初入徐州，书与袁术。术报书曰：“昔董卓作乱，破坏王室，祸害术门户。术举兵关东，未能屠裂卓。将军诛卓，送其头首，为术扫灭雠耻，使术明目於当世，死生不愧，其功一也。昔将金元休向兖州，甫诣封部，为曹操逆所拒破，流离迸走，几至灭亡。将军破兖州，术复明目於遐迩，其功二也。术生年以来，不闻天下有刘备，备乃举兵与术对战，凭将军威灵，得以破备，其功三也。将军有三大功在术，术虽不敏，奉以生死。将军连年攻战，军粮苦少，今送米二十万斛，迎逢道路。非直此止，当骆驿复致；若兵器战具，佗所乏少，大小唯命。”布得书大喜，遂造下邳。
    布水陆东下，军到下邳西四十里。备中郎将丹阳许耽夜遣司马章诳来诣布，言“张益德与下邳相曹豹共争，益德杀豹，城中大乱，不相信。丹阳兵有千人屯西白城北内，闻将军来东，大小踊跃，如复更生。将军兵向城西门，丹阳军便开门内将军矣”。布遂夜进，晨到城下。天明，丹阳兵悉开门内布兵。布於门上坐，步骑放火，大破益德兵，获备妻、子、军资及部曲将吏士家口。
    建安元年六月夜半时，布将河内郝萌反，将兵入布所治下邳府，诣厅事閤外，同声大呼攻閤，閤坚不得入。布不知反者为谁，直牵妇，科头袒衣，相将从溷上排壁出，诣都督高顺营，直排顺门入。顺问：“将军有所隐不？”布言“河内儿声”。顺言“此郝萌也”。顺即严兵入府，弓弩并射萌众，萌众乱走，天明还故营。萌将曹性反萌，与对战，萌刺伤性，性砍萌一臂。顺砍萌首，床舆性，送诣布。布问性，言萌受袁术谋。“谋者悉谁？”性言“陈宫同谋”。时宫在坐上，面赤，旁人悉觉之。布以宫大将，不问也。性言：“萌常以此问，性言吕将军大将有神，不可击也，不意萌狂惑不止。”布谓性曰：“卿健儿也！”善养视之。创愈，使安抚萌故营，领其众。
    初，天子在河东，有手笔版书召布来迎。布军无畜积，不能自致，遣使上书。朝廷以布为平东将军，封平陶侯。使人於山阳界亡失文字，太祖又手书厚加慰劳布，说起迎天子，当平定天下意，并诏书购捕公孙瓚、袁术、韩暹、扬奉等。布大喜，复遣使上书於天子曰：“臣本当迎大驾，知曹操忠孝，奉迎都许。臣前与操交兵，今操保傅陛下，臣为外将，欲以兵自随，恐有嫌疑，是以待罪徐州，进退未敢自宁。”答太祖曰：“布，获罪之人，分为诛首，手命慰劳，厚见褒奖。重见购捕袁术等诏书，布当以命为效。”太祖更遣奉车都尉王则为使者，赍诏书，又封平东将军来拜布。太祖又手书与布曰：“山阳屯送将军所失大封，国家无好金，孤自取家好金更相为作印，国家无紫绶，自取所带紫绶以藉心。将军所使不良。袁术称天子，将军止之，而使不通章。朝廷信将军，使复重上，以相明忠诚。”布乃遣登奉章谢恩，并以一好绶答太祖。
    布令韩暹、杨奉取刘备地麦，以为军资。
    袁术遣将纪灵率步骑三万攻刘备。吕布遣人招备，并请灵等飨饮，谓灵曰：“布性不喜合斗，但喜解斗耳。”乃令植戟於营门，弯弓曰：“诸君观布射戟，小支中者当解兵，不中留决斗。”布一发中戟支，遂罢兵。
    布后又与暹、奉二军向寿春，水陆并进，所过虏略。到钟离，大获而还。既渡淮北，留书与术曰：“足下恃军强盛，常言猛将武士，欲相吞灭，每抑止之耳。布虽无勇，虎步淮南，一时之间，足下鼠窜寿春，无出头者。猛将武士，为悉何在？足下喜为大言以诬天下，天下之言安可尽诬？古者兵交，使在其间，造策者非布先唱也，相去不远可复相闻。”布渡毕，术自将步骑五千扬兵淮上，布骑皆於水北大咳笑之而还。时有东海萧建为琅邪相，治莒，保城自守，不与布通。布与建书曰：“天下举兵，本以诛董卓耳。布杀卓，来诣关东，欲求兵西迎大驾，光复洛京，诸将自还相攻，莫肯念国。布，五原人也，去徐州五千余里，乃在天西北角，今不来共争天东南之地。莒与下邳相去不远，宜当共通。君如自遂以为郡郡作帝，县县自王也！昔乐毅攻齐，呼吸下齐七十余城，唯莒、即墨二城不下，有田单故也。布虽非乐毅，君亦非田单，可取布书与智者详共议之。”建得书，即遣主簿赍上礼，贡良马五匹。建寻为臧霸所袭破，得建资实。布闻之，自将步骑向莒。高顺谏曰：“将军躬杀董卓，威震夷狄，端坐顾盼，远近自然畏服，不宜轻自出军，如或不捷，损名非小。”布不从。霸畏布引还抄暴，果登城拒守。布不能拔，引还下邳。霸后复与布和。
    吕布将兵向莒。臧霸等畏布，登城上以药箭乱射，中人马。布不能拔，引还下邳。
    吕布使陈登诣曹操，求徐州牧，不得。登还，布怒，拔戟斫机曰：“吾所求无获，但为卿父子所卖耳。”登不为动容，徐对曰：“登见曹公，言养将军譬如养虎，当饱其肉，不饱则将嗜人。公曰不如卿言，譬如养鹰，饥则为用，饱则飏去。其言如此。”布意乃解。
    布遣许汜、王楷告急於术。术曰：“布不与我女，理当自败，何为复来相闻邪？”汜、楷曰：“明上今不救布，为自败耳！布破，明上赤破也。”术时僭号，故呼为明上。术乃严兵为布作声援。布恐术为女不至故不遣兵救也，以绵缠女身，缚着马上，夜自送女出与术，与太祖守兵相触，格射不得过，复还城。布欲令陈宫、高顺守城，自将骑断太祖粮道。布妻谓曰：“将军自出断曹公粮道是也。宫、顺素不和，将军一出，宫、顺必不同心共守城也，如有蹉跌，将军当於何自立乎？愿将军谛计之，无为宫等所误也。妾昔在长安，已为将军所弃，赖得庞舒私藏妾身，今不须顾妾也。”布得妻言，愁闷不能自决。曹公擒吕布。布顾刘备曰：“玄德，卿为上坐客，我为降虏，绳缚我急，独不可一言耶？”操曰：“缚虎不得不急。”曹公欲缓之，备曰：“不可。公不见布事丁建阳、董太师乎？”布目备曰：“大耳儿最叵信。”
    布谓太祖曰：“布待诸将厚也，诸将临急皆叛布耳。”太祖曰：“卿背妻，爱诸将妇，何以为厚？”布默然。



    ○李叔节
    李叔节与弟进先共在乘氏城中。吕布诣乘氏城下，叔节从城中出诣布，进先不肯出，为叔节杀数头肥牛，提数十石酒，作万枚胡饼，先持劳客。



    ○张杨
    杨及部曲诸将，皆受傕、汜购募，共图布。布闻之，谓杨曰：“布，卿州里也，卿杀布，於卿弱。不如卖布，可极得汜、傕爵宠。”杨於是外许汜、傕，内实保护布。汜、傕之，更下大封诏书，以布为颍州太守。
    杨性仁和，无威刑。下人谋反，发觉，对之涕泣，辄原不问。



    ○高顺
    顺为人清白，有威严，不饮酒，不受馈。所将七百余兵，号为千人，铠甲、斗具皆精练齐整，每所攻击，无不破者，名为陷阵营。顺每谏布言：“凡破家亡国，非无忠臣明智者也，但患不见用耳。将军举动不肯详思，辄喜言误，误不可数也。”布知其忠，然不能用。布从郝萌反，后更疏顺，以魏续有外内之亲，悉夺顺所将兵以与续。及当攻战，故令顺将续所领兵，顺亦终无恨意。



</div>
    <div class="pagination">
<span class="current-page">1</span><a href="汉末英雄记_page2.html">2</a><a href="汉末英雄记_page3.html">3</a><a href="汉末英雄记_page4.html">4</a><a href="汉末英雄记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
