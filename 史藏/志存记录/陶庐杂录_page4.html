<!DOCTYPE html>
<html>
 <head>
  <meta charset="utf-8"/>
  <title>
   陶庐杂录 - 第 4 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陶庐杂录 - 第 4 页/共 8 页
  </h1>
  <div class="content">
   《今诗所见集》六卷，黄承增辑，未成之书。虽皆一时交游酬答篇什，拣择颇严。因诗存人，因人存诗，交有所赖。

　　《杭郡诗辑》十六卷，吴颢编其郡人之诗。自黄机起，凡一千四百余人。刻于嘉庆五年。卷一顺治年间有科目者，卷二顺治年间无科目者，卷三康熙三十年以前有科目者，卷四康熙三十年以前无科目者，卷五康熙六十年以前有科目者，卷六康熙六十年以前无科目者，卷七雍正年有科目者，卷八雍正年无科目没乾隆二十年以前者，卷九乾隆十五年以前有科目者，卷十乾隆二十年以前无科目者，卷十一乾隆十五年以后有科目者，卷十二乾隆四十年以前无科目者，卷十三乾隆四十年以后无科目者，暨时代无可稽者附之，卷十四无名氏遗民流寓，卷十五闺秀，卷十六方外。其自序云：名家有集行世，仅存一二，其名位未显，姓氏将湮，或后嗣式微，则勉为多收。所采除专集及诗观、别裁外，有孙以荣《湖墅诗钞》、赵时敏《郭西诗钞》、柴杰《浙人诗存》。又于朱文藻处得二百余家，而同里梁山舟、叶古渠、同年叶绛岩、龚匏伯各汇交数十家。闺秀一门，芷斋汪夫人所集，壁池蔡夫人加朱墨者。盖以诗存人之意，多非讲求声律者比。

　　《滇南诗略》十八卷，补遗二卷，流寓二卷，保山袁文揆编，嘉庆四年刻版。自序云：“王畴五、张月槎两太史，赵永锡大尹，孙髯翁布衣，杨裕如孝廉，征诗有启，讫未成书。伯兄仪雅纂《胜国遗诗》成，揆愈不敢弗终厥事。编国朝滇南诗，始顺治辛丑迄嘉庆辛巳。题曰《国朝滇南诗略》，从伯兄纂前明诗例也。”搜辑之功，可谓勤矣。金碧苍洱间奇气，何幸荟萃于此笔。

　　阮芸台中丞督学两浙时，有《两浙辅轩录》。己未年夏，芸台官侍郎，退直，邀余至琅环仙馆读画品诗，遂以此书委勘。尚未分卷数，束为十六捆。余约十日阅两捆，历三月始毕，间有为增入者。今其书分四十卷，得三千一百三十三人，诗九千二百四十一首，刻版于嘉庆六年。翁覃溪先生《涛音集》序云：“《涛音集》八卷，掖县人诗。盖西樵教授莱州时，阮亭省兄于学舍，因撰次其邑人之诗。往往有两先生系评云。予访此书三十年不得见，今按试于莱，始见之。是集之成，在顺治十四年丁酉，正先生昆季盛年驰声艺苑之时。其后渔洋作西樵年谱，于《然脂》、《涛音》二集，皆追叙之。盖已不能无陈迹之感。乾隆五十七年掖县儒学开雕。卷一毛宗鲁以下十二人，卷二孙镇一人，卷三宿凤翥以下九人，卷四赵士哲一人，卷五王汉以下十八人，卷六宿孔晖以下四人，卷七张端以下五人，卷八赵涛以下二人。

　　《宋诗钞》一百二卷，吴之振编。共一百家。其无专集及不及五首者弗录。每集各系小传，叙论甚详。有录无书者十六家，刘、邓肃、黄干、魏了翁、方逢辰、宋伯仁、冯时行、岳珂、严羽、裘万顷、谢枋得、吕定、郑思肖、王柏、葛长庚、朱淑真。

　　《宋元诗会》一百卷，桐城陈焯编。焯字默公，顺治壬辰进士，官兵部主事。《诗会》自序云：“散录零钞，或得诸山水图经，或得诸崖碑摩拓，以及市坊村塾，道院禅宫，敝簏残蹄，穷极搜求，积累岁时，成兹巨帙。凡九百余家。”前有周疆、曹溶二序及溶手札，溶盛称其宋诗讨论精详，元诗则有未备之憾。

　　《元诗选》一百一十一卷，长洲顾嗣立编。凡三集。初集元好问以下百家，二集段克己以下百家，三集麻革以下百家。人各存原集之名。每集分十干，癸集有录无书。

　　《宋百家诗存》二十卷，曹廷栋编。廷栋以吴之振所选《宋诗钞》有有录无书，潘讠刃叔《宋诗钞》、陈名扬《十五家诗》为未备，续为是编。皆有本集传世者。吴、潘、陈已采，不复入。始魏野《东观集》，终于僧斯植《采芝集》。贺铸北宋末人，而置魏野之前。廷栋缘所素爱而创为此例耳。

　　《南宋杂事诗》七卷，沈嘉辙、吴焯、陈芝光、符曾、赵昱、厉鹗、赵信等撰。七人皆杭产，以其乡为南宋故都，所为诗主纪事典故，故皆注诗下。所引书几千种，可谓博矣。

　　《元诗选癸集》，顾嗣立原编有录无书者也。其甥孙席世臣于嘉庆三年校勘补刻，版式一如其旧。分卷则曰癸之甲，癸之乙，癸之丙，癸之丁，癸之戊上戊下，癸之己上己下，癸之庚上庚下，癸之辛上辛下，癸之壬上壬下，癸之癸上癸下，共十六卷。世臣有补遗一编。今未梓行。其目余尝借钞之，甚详备。

　　《宋诗记事》一百卷，厉鹗纂。其自序云：“访求积卷，兼之阅市借人，历二十年之久。披览既多，颇加汰择。计所钞撮，凡三千八百一十二家。略其出处大概，缀以评论本事，咸著于编。其于有宋知人论世之学，不为无小补矣。”乾隆十一年刻行之。选诗兼以著史，应推此书。

　　《明诗去浮》四卷，施何牧编。其自序云：“斟酌于繁简之间，或因人以存诗，代不数人。或因诗以存人，人不数诗。岂必无遗。亦聊冀其不乱耳。颜曰‘去浮’，此物此志也。”卷一洪武建文永乐洪熙宣德正统景泰天顺朝共五十人，诗二百二首。卷二成化弘治正德朝共四十四人，诗二百二首。卷三嘉靖朝四十七人，诗二百首。卷四隆庆万历泰昌天启崇祯朝共七十二人，诗一百九十首。刻于康熙四年。为近来选本中翘楚，纸版俱佳者。

　　铁冶亭漕督向藏《长白诗存》《诗钞》二书，后奉命辑《八旗通志》，又得递钞八旗人诗，合旧存得二百余家，题曰《大东景运集》。余又为增八十余人，就余所知，为立小传。一百八九十家诗之源流，人之梗概，一一及之。冶亭治漕，携入行箧。闻近又有所增，将来勒为全书，彬彬乎足以和声鸣盛矣。

　　《山阳耆旧诗》，吴玉，字集五，号山夫。编辑未成之书。无卷数。汉一人，魏一人，唐三人，宋四人，元二人，明一百二人。续录则明及国朝约及四五十人。余从阮吾山侍郎借钞副本，侍郎属余为甄综之。方补十余家，而侍郎病亟索去，今其稿不可知矣。前有顾栋高一序，谓玉访求积数十年，得诗文集凡四尺许，亦可谓勤苦之士。

　　《同人集》十二卷，冒襄纂。襄字辟疆，世称巢民先生。以前壬午副举授司理官，亲老不仕。膺征辟，皆辞免。是书乃其故人投赠之作，刻于康熙癸丑年。

　　《海虞诗苑》十八卷，国朝昭文一邑之诗，王应奎编辑。应奎字东溆，号柳南。尝著《随笔》六卷，《续笔》四卷。遗闻轶事，颇赖以传。《诗苑》前有陈祖范序。刻版于乾隆初年。雅擅别裁，不同泛常ㄎ扯。

　　《台山怀旧集》十二卷，附同怀集一卷，仁和张廷俊选，卷末附以己作。序言仿顾阿瑛之《玉山草堂》。王渔洋之《感旧》，采择芜略，实不及也。刻版于嘉庆元年。

　　《山右诗存》二十四卷，名媛方外二卷，附集八卷，名嫒方外一卷，共三十二卷。前二十四卷已往之人，后八卷现在之人。泽州李锡麟辑。虽有不纯不备之憾，要足为晋风选之继。前有张师诚序，刻于嘉庆六年。

　　《吴江沈氏诗录》十二卷，起于明成化沈奎，至裔孙培福止。凡七十人，闺秀二十人，诗九百五十一首。沈祖禹定。前有沈德潜序。刻版于乾隆五年。

　　《朋旧遗诗合钞》二十二卷，南城曾燠编。皆已往之人，凡得三十家。去取颇有体裁，刻于嘉庆十年。

　　《洮阳诗钞》十卷，附集古二卷，专录国朝狄道州人诗，李苞编。前有杨芳灿序。刻版于嘉庆四年。

　　《滇南文略》四十七卷，计文八百五十九篇。明代及国朝文居多，唐宋一二见而已。保山袁文揆编次，刻版于嘉庆七年。

　　《越风》三十卷，会稽一郡之诗，商盘选。盘字苍雨，号宝意，雍正八年庶吉士，授编修改镇江司马，出守南，卒于官。书成于乾隆三十一年，刻版于三十四年，前有蒋士铨序。

　　《湖海诗传》四十六卷，青浦王昶汇集生平友朋之作，得六百余人，以科第为次。起于康熙五十一年，迄于近日。其间布衣韦带之士，亦以年齿约略附之。刻版于嘉庆八年。

　　《禊湖诗》拾八卷，吴江徐达源编次，皆其邑人逸篇。始于明初，讫于近日。前代之诗，间附一二。达源号山民，风雅好事，以诸生候补翰林主簿，著述甚富。此书刻版于嘉庆十年。

　　《江西诗征》九十五卷，晋一卷。唐三卷，内附五代。宋二十卷，内附金。元十四卷。明二十六卷。国朝二十卷。补遗一卷。名媛二卷。释子四卷。道流一卷。杂流名妓无名氏一卷。仙灵鬼怪一卷。歌谣谚语谶记散句一卷。南城曾燠纂辑，刻于嘉庆九年。采录颇称繁富。

　　《江左十五子诗选》，十五子者，王式丹方谷、吴廷桢山抡、宫鸿历友鹿、徐昂发大临、钱名世亮工、张大受日容、杨抡青村、吴士玉荆山、顾嗣立侠君、李必恒百药、蒋廷锡扬孙、缪沅湘芷、王图炳麟照、徐永宣学人、郭元钅于于宫。人各一卷也。商邱宋牧仲荦手订。书成于康熙四十二年。

　　《江浙十二家诗选》，十二家者，李绳勉百、汪棣к、姜宸熙笠堂、蔡忠立企阊、王廷魁冈龄、张梦喈凤于、顾鸿志学逊、高景光同春、廖景文琴学、薛龙光少文、吴璃赤玉、赵晓荣陟庭也。人各二卷。王西庄鸣盛采录，书成于乾隆三十一年。选刻俱不及宋商邱本。

　　《石仓历代诗选》，一名《十二代诗选》，五百六卷。按《四库全书提要》云，明曹学编。所录上自古逸，下迄于明。凡古诗十卷，唐诗一百卷，拾遗十卷，宋诗一百七卷，金元诗五十卷，明诗初集八十卷，次集一百四十卷。据《千顷堂书目》，尚有三集一百卷，四集一百三十二卷，五集五十二卷，六集一百卷。余所见礼邸藏书刻本，明诗六集之外，七集一百卷，八集一百一卷，九集十一册，凡九十二人。十集四册，二十人。续集十册，九十人。再续集九册，五十一人。三续集五册，三十二人。三四续集一册，六人。四五续集一册，六人。五续集三册，十三人。六续集一册，四人。南直集八册，四十人。浙集八册，五十七人。闽集十四册，一百一十一人。社集十册，四十九人。楚集四册，二十一人。川集一册，五人。江西集一册，十人。陕西集一册，三人。附河南集一人。纸墨精好，而讹误尚多。世顾鲜称之者，藏书家亦未之及，何也。余因借钞其目，而并录明人诗数家，皆世所希有者。而贮于箧，信可宝也。逾十日而礼邸火灾，不如此书毁否。

　　●卷四《文心雕龙。正纬篇》曰：“无益经典，有助文章。”欧阳公欲取九经之疏，删去谶纬之文。而昔人颂孔子之圣，则称钩河摘洛。朱彝尊曰：“今则樊英传注所载，隋、唐经籍志所录，《太平御览》所采，学士大夫能举其名者寡矣。”华亭布衣殷元正《集纬》十二卷，博采远征，依文属义，网罗散失，勒为一编。其乡人陆明睿增订之。总论一卷，河图一卷，易纬一卷，尚书纬一卷，诗纬一卷，礼纬一卷，乐纬一卷，孝经纬一卷，谶一卷，尚书中候一卷，遁甲开山图一卷。庶几有合圣训宜广神教宜约之旨。惜其书未镂板，稿本今藏姚春木家。

　　《朱彝尊经义考》三百卷，首列官书诸目次，以诸经分类，而附以毖纬拟经师承刊石书壁镂板著录通说八门。注或存或阙，或佚未见。次载原序跋诸家论断。彝尊所考证，亦附著焉。

　　翁覃溪学士在山东学政署中刻《通志堂经解目录》，跋其后云，此目义门先生手勘者。沈椒园先生尝锓板。东海门客固多舛谬，而义门所勘，特随手校阅，亦有所未尽。庚戌十月，取原书审核付梓。《子夏易传》十一卷，或云唐张弧撰。《易数钩隐图》三卷，附《遗论九事》一卷，宋刘牧撰。以九为河图，以十为洛书。长洲何焯曰：“此《道藏》本也。”《横渠易说》三卷，宋张载撰。《易学》一卷，宋王撰。《亦是图学》，《紫岩易传》十卷，宋张浚撰。其第十卷是读易杂记。何焯曰：“明书帕板。”恐不足凭。《汉上易传》十一卷，附卦图三卷，丛说一卷，宋朱震撰。震荆门军人，绍兴四年书成。其书以程子易传为宗，兼采汉魏以下诸家。谓王弼注杂入庄老为非，故于象数特详。何焯曰：“卦图及丛说，西亭王孙钞本，尚未尽善。其十一卷影宋本可据。《易璇玑》三卷，宋崇仁布衣吴沆撰。绍兴十六年自序。何焯曰：”汲古阁后得旧本。尚有序文，写样付东海后人，竟未曾刻。其全书亦尚有讹处，不曾修板。“《周易义海撮要》十二卷，宋熙宁间蜀人房审权集。郑康成以下至王介甫易说，凡百家。择取专明人事者，编为百卷。曰《周易义海》。至绍兴三十年，江都李衡彦平删之，益以伊川、东坡、汉上易传，为撮要十卷。《义海》失传，而是编存。何焯曰：”汲古宋本。“每首叶有印，其文云，”淳熙七年明州恭奉圣旨敕赐魏王府书籍谨藏于九经堂不许借出“，其印精工绝伦，宛然筠州学记。《易小传》六卷，宋左仆射吴兴沈该撰。绍兴二十八年表进之。其书专释六爻。每卦后为一论。何焯曰，原本未详何自。《复斋易说》六卷，宋赵彦肃撰。何焯曰，天一阁抄本。《古周易》一卷。宋吕祖谦撰。此周易篇次考也，最有关系之书。后有朱子跋。《童溪易传》三十卷，宋宁德王宗传撰。说卦以下，皆有经无传。何焯曰，汲古宋本。俞石涧收藏。后阙二卷，非全书。屡考其始末，寄来京师。跋中竟未及此。《周易裨传》二卷，宋松江林至撰。至淳熙间人，及朱子之门。其上卷论揲蓍，其下卷外篇论卦变。《易图说》三卷，宋吴仁杰撰。仁杰淳熙进士，尝讲学朱子之门。此所著图，全以揲蓍所用言之。《易学启蒙通释》二卷，宋婺源胡方子撰。至元己丑自序。今所刻淳熙丙午序，乃《朱子启蒙》原序也。《周易玩辞》十六卷，宋项安世撰。字平甫，江陵人，书成于庆元四年，重修于嘉泰二年。盖尝问学于朱子者。其书不全录经文，摘取经中之辞说之。何焯曰：”大江以南，钞本有五部，俱不全。后于李中麓家得残本，其文独全，遂成完书。“归安丁杰曰：”项安世宜在林至前，吴仁杰亦宜在前。“《东谷易翼传》二卷，宋处州郑汝谐撰。其书止有上下经，全以程传为本。何焯曰，汲古阁元本最精。《三易备遗》十卷，宋东嘉朱元升撰。自序在咸淳庚午。其书第一卷言河图洛书。二卷至四卷言连山，五卷至七卷言归藏，八卷至十卷言周易。《丙子学易编》一卷，宋李心传撰。其书取王弼、张横渠、郭子和、伊川、紫阳之说，附以己见。原书十五卷，俞石涧琰节钞仅十之一耳。丙子，嘉定九年也。《易学启蒙小传》一卷，宋税与权撰。字巽甫，魏鹤山弟子。《水村易镜》一卷，宋朱鉴，文公之孙，集语录为之。何焯曰，汲古元本。惜有模糊处。《大易辑说》十卷，元临邛王申子巽卿撰。申子皇庆二年充武昌路南阳书院山长。《朱氏经义考》列于元人，《通志堂原目》作宋王申子，非。何焯曰：”吴志伊有宋本，屡寄札东海，托其借校，竟未借来，仅从钞本付刊。“《周易传义附录》十四卷，宋天台董楷正叔依程传朱义为之。割裂本义，以附程传，自此书始。楷文天祥榜进士，自序在咸淳丙寅。前有纲领一卷，图说一卷，周易辑闻六卷，附易雅一卷。《筮宗》一卷，宋汴水赵汝某撰。《学易记》九卷，元李简撰。仿李鼎祚《集解》、房审权《义海》之例，采子夏易传以下六十四家之说。自序在中统元年。前有图、纲领一卷。何焯曰：”从李中麓家藏钞本发刊。后健庵得一元刻，书贾伪作刘著者，并假造刘序文。健翁云，‘近得刘《学易记》，昔未曾刻，余狂喜叫绝，急索观之。及开卷，即李简之书也。余云即宜校正，去伪序并传，皆未从也。“《读易私言》一卷，元许衡撰。《大易集说》十卷，按经义考作四十卷，今以通志堂此刻版心计之，则是十三卷。元俞琰号石涧，宋末遗老。其书成于元至大间。《敏求记》备载其序定篇次之说。何焯曰，此遵王元本。惜属伊人所校，版心大谬。《周易本义》附录纂注十五卷，元新安双湖胡一桂取朱子文集语录之及于易者，附于本义下，谓之附录。取诸儒易说之发明本义者，谓之纂注。《周易启蒙翼传》三篇，外篇一篇，元胡一桂撰。其中篇著古本及诸家本，又及历代授受传注。叙录虽云略举所知，然颇足资考据。下篇著《左传》及后人占筮，外篇则焦京以下太元诸书至皇极经世也。何焯曰，汲古元本。《周易本义通释》十二卷，元新安胡炳文云峰。自序在延丙辰。何焯曰，汲古元本。《易纂言》十三卷，元吴澄撰。书成于至治二年秋。《周易本义集成》十二卷，元南昌熊良辅季重撰。自序在至治二年五月。《周易会通》十四卷，元鄱阳董真卿季贞。自序在天历元年。前有例目，姓氏因革一卷，图二卷。其姓氏因革，颇足以资考据。此书版心云《周易会通》，而其每卷题云《周易经传》。集程朱解，附录纂注。后学鄱阳董真卿编集，并无”会通“二字之名，盖宋朝刊书已有此失矣。《易图通变》五卷，元临川道士雷思齐撰。《易象图说》六卷，元清江张理仲纯撰。自序在至正二十四年。何焯曰：”道藏本。“《大易象数钩深图》三卷，元张理撰。何焯曰：”道藏本。“《周易参义》十二卷，元新喻梁寅孟敬撰。自序在后至元六年。合订删补《大易集义粹言》八十卷，成德编。何焯曰：”集义、粹言，本系两书，两人所著，今合编之，颇属杜撰。“方纲按：”宋陈友文《大易集义》，摭周、邵、朱子及上蔡、和靖、南轩、蓝田、五峰、屏山、汉上、东莱十一家之说。曾童《大易粹言》，摭二程、张子及龟山、定夫、兼山、白云父子七家之说。此书汇辑成八十卷，凡采十八家之说。而义门以为杜撰，亦过泥矣。“又按《大易粹言》今考定是宋方闻一撰，《宋史。艺文志》作曾童，误也。”《书古文训》十六卷，宋永嘉薛季宣士龙撰。纯以古字写之。何焯曰：“焦氏家藏宋本，今归东海。”《尚书全解》四十卷，宋三山拙斋林之奇少颖撰。元阙第三十四卷多方篇，今于《永乐大典》中得之，钞补乃成完书。何焯曰：“此书朱子所称。”《禹贡论》四卷，宋新安程大昌泰之，淳熙四年六月自序上进。何焯曰：“从天一阁钞本，惜乎无图。应访有图者补之。”方纲按：今于《永乐大典》钞补增修。《东莱书说》三十五卷，宋东莱吕成公辑《书说》，自秦誓溯洛诰，未毕而卒。门人清江时澜以平昔所闻纂成之。何焯曰：“影钞宋本。”《尚书说》七卷，宋新昌黄度文叔撰。何焯曰：“明书帕本。”《书疑》九卷，宋金华王柏鲁斋撰。多更易经文，盖并今文而疑之矣。《书集传或问》二卷，宋陈大猷既集书传，复自为或问，同时东阳、都昌有两陈大猷。都昌陈大猷号东斋，饶双峰弟子，著《书传会通》，仕为黄州判官，即陈浩之父也。东阳陈大猷绍兴二年进士，官六部架阁，今《集传》不可见，而《或问》犹存。张云章以集解或问是东阳之书，朱氏经义考则谓べ竹堂书目万卷堂目皆载《尚书集传》十四册，未知是谁之书。而鄱阳董氏书纂注，列引用姓氏，于陈氏《书集传注》云东斋，则未可定为东阳而非都昌也。陈氏蔡传旁通，亦引东斋集传。何焯曰：“汲古元本。”《禹贡集解》二卷，宋义乌杏溪傅寅撰。此书凡阙四十余版。何焯曰：“宋本。”《初学尚书详解》十三卷，宋庐陵胡士行。何焯曰，从天一阁钞本。《通志堂原目》无“初学”二字，杭世骏《道古堂文集》有跋，谓“初学”二字不当删。《尚书表注》二卷，元兰溪金履祥撰。王柏弟子也。书之上下四旁皆有识语。何焯曰：“金仁山表注名重而书仅中等，且元刻有残阙处补全者，未可尽信，是顾湄伊人妄为补全耳。”《尚书纂传》四十六卷，元梅浦王天与立大撰。何焯曰，季氏元刻最精。《书蔡氏传辑录纂注》六卷，元鄱阳董鼎季亨撰。真卿之父。《今文尚书纂言》四卷，元吴澄。其卷前序目，即《草庐之古今文考》也。《书蔡氏传旁通》六卷，元彭蠡陈师凯。不录经文，但摘蔡传语，犹如蔡传之疏耳，然颇足资考据。何焯曰，汲古元版。《尚书句解》十三卷，元庐陵朱祖义子由撰。何焯曰：“六经皆有句解，不过节略旧注，非另出手眼者。”《书集传纂疏》六卷，元新安陈栎定宇撰。何焯曰，汲古元版。《尚书通考》十卷，元昭武黄镇成存斋撰。何焯曰，汲古元刻。惜有阙叶，应为标出。《读书管见》二卷，元吉水王充耘耕野摘取经语说之。《定正洪范集说》一卷。元诸暨胡一中允大撰。于九畴皆分大禹之经箕子之传，以敛时五福至明用僭忒为九五福六极之传，以王省惟岁至则以风雨为三八政四五纪之传。何焯曰：“汲古元刻。李中麓藏本，中阙一叶，从黄梨洲处补全。”《毛诗指说》一卷，唐成伯瑜撰。凡四篇。其传受一篇，足资考核。唐世说、涛正义而外，传者惟此书耳。其中尚有阙字。瑜《新唐志》作。何焯曰，李中麓钞本。《毛诗本义》十五卷，附补郑氏诗谱一卷，宋欧阳修撰。前十二卷摭篇为论，为本义，多规毛郑之说。其偶从毛郑者，则于第十三卷取舍义一条中著之。盖后三卷是总论也。此书召南篇内阙失二十余行。又此诗谱一卷，当云补郑氏诗谱。版心云诗本义谱，专系之本义者，非也。目云郑氏诗谱，又专以归郑者，亦非也。何焯云，遵王宋本。伊人校勘未当，深为可惜。《毛诗集解》四十二卷，宋李樗、黄熏撰。此书闽县李迂仲、龙溪黄实夫二家。卷前各有详说总论。其卷内黄氏，又引李迂仲说，盖黄在李后。或是本相续而作，互为补苴，并为一书，故无合编姓氏也。《毛诗名物解》二十卷，宋蔡卞撰，多用王氏字说。《诗说》一卷，宋张耒撰，仅十二条，从《宛邱集钞》出。《诗疑》二卷，宋金华王柏撰。一名《诗辨说》，竟欲删去野有死等三十一篇，而退何彼矣、甘棠于王风。《文公诗传遗说》六卷，宋朱鉴，文公孙，集语类为之，自跋在端平二年。《诗补传》三十卷，题曰逸斋，不著姓名。《朱氏经义考》据《宋。艺文志》作金华范处义，绍兴中进士也。第三十卷广诂，足备查检。南宋之初，最攻序者郑樵，最尊序者范处义也。《诗集传名物钞》八卷，元东阳许谦撰。《敏求记》云：“朱子之学，一传为何基、王柏，再传为金履祥、许谦，白云一代大儒，其于诗专宗朱子，泛扫毛郑之说。”然此书颇有资考据处。何焯曰，汲古旧钞本。《诗经疑问》七卷，元盱黎朱倬孟章撰。此书内间有有问而无答者，云以俟后人深思也，后附南昌赵德疑问附编。何焯曰，汲古元版。《毛诗解颐》四卷，明朱善撰，字一斋，丰城人，明洪武初文渊阁大学士。何焯曰，叶九来藏本。《春秋尊王发微》十二卷，宋孙复撰，明复嘉枯二年卒，年六十六。作此书时，盖在天圣间。唐以前说春秋者多本三传，至陆淳始别出新义。此书本淳意，多与先儒异，此参合三传本也。《春秋皇纲论》五卷，宋太原王，至和间官太常博士，据三传注疏及啖赵之说，其缺者以己意释之。凡二十三篇。《春秋传》十五卷，宋刘敞撰。卷前有春秋传名氏，自周至宋。凡八十七家，二刘亦在内。《春秋权衡》十七卷，宋刘敞撰。何焯曰：“孙北海藏宋本，惜未遵行款。”《春秋意林》二卷，宋刘敞撰。《春秋名号归一图》二卷，蜀冯继元。此书《通志堂原目》作宋冯继先。阎百诗与戴唐器书云：“继先先当作元，伪蜀人，宜居宋孙复之首，乃置刘敞之后，何也？”何焯曰，海虞某氏家藏宋本。《春秋臣传》三十卷，宋眉山王当撰，元间人。《春秋本例》二十卷，宋涪陵崔子方彦直，尝与苏黄诸君子游。此书凡十六门，大约以日月时为例。何焯曰，汲古旧钞本。《春秋经筌》十六卷，宋左绵赵鹏飞，经义考列之南宋末。何焯曰：“全书从天一阁钞来。汲古得李中麓残本三册，以校勘。”有整句脱落者，其新钞皆未惬意。此参合三传本。《石林春秋传》二十卷，宋叶梦得撰。末有开禧乙丑孙筠及真德秀跋，盖世谳、考、传三书合刻之跋也。此参合三传本。《春秋后传》十二卷，宋陈传良从勤得堂刊本钞写者也。此书大指详楼攻愧序。止斋尚有《左氏章指》一书，应访求之。此专用左传本也。《春秋集传》三十卷，宋吕祖谦撰。纳兰容若序，疑是吕居仁作，云须得善本有陈邕序者，方可证定之。然其卷内则题曰吕祖谦伯恭，而《朱氏经义考》则吕本中、吕祖谦二先生名下皆载《春秋集解》三十卷，盖即一书而前后误复耳。今入《四库全书》作吕本中。此专用《左传》本。《春秋左氏传说》二十卷，宋吕祖谦撰。《春秋左氏传事类始末》五卷，宋章冲撰。淳熙十四年守台州，作目录。后附录灾异及事物等，亦有资于查考。何焯曰，汲古钞本。原为姚舜咨所藏。《春秋提纲》十卷，宋陈则通撰。《国史经籍志》作元人，《经义考》亦列于元人内。其书分侵伐朝聘盟会杂例四门。《春秋王霸列国世纪编》三卷，宋李琪，嘉定辛未七月自序。《春秋通说》十三卷，宋温州布衣黄仲炎若晦撰，绍定三年五月自序。何焯曰：“东海先有钞本，从黄俞邰处来，仍伪书也。后汲古得李中麓所藏影钞宋本，用以付刊。”参合三传本。《春秋集注》十一卷，纲领一卷，宋朝奉郎直秘阁清江张洽元德撰，端平元年九月状进。元德朱子门人也，谥文宪。何焯曰，汲古宋版。参合三传本。《春秋或问》二十卷，宋温陵吕大圭圭叔，人称朴乡先生，受业于陈北溪之门人。《春秋五论》一卷，宋吕大圭。《春秋集传详说》三十卷，纲领一卷，宋家铉翁则堂。先生入元北迁，不屈放还，此其北迁时作。何焯曰，从天一阁钞本。专用《左传》本。《春秋经传类对赋》一卷，宋徐晋卿撰。何焯曰：“汲古李中麓钞本。”杭世骏曰：“此书当入类家，不当列之经解。”方纲按：“《类对赋》北宋皇中作，盖亦以其近于类家，故附置宋末耳，然究不宜入经解也。”《春秋诸国统纪》六卷，元齐履谦撰，延四年六月自序。凡二十二篇，前有目录一卷，言所以叙诸国统纪之义。何焯曰：“汲古元本，颜书最精。”《春秋本义》三十卷，元四明程端学时叔所采三传以下之说，凡一百七十六家，自序在泰定四年四月。何焯曰：“元刻最精，有句读圈点抹。因中有阙叶，不敢擅增句读圈点，鄙见有无皆照元本。而东海必欲一例，并未刻句读点抹。惜哉。”方纲按：“此书前有问答通论、纲领及点抹例一卷，中有所谓红黄青黑，侧截点抹之别，今尚刻于卷前面，而其卷内乃不刻之，无怪义门之致惜矣。”参合三传本。参合三传之书，以此书为最详，足资查考。《春秋或问》十卷，元程端学撰。《春秋集传》十五卷，元赵方撰。专用《左传》本。《春秋属辞》十五卷，元赵方撰，凡八篇，自序为笔削之大凡，盖制作之原也。《春秋师说》三卷，元赵方至正戊子述其师黄楚望之说，为十一篇，又附录二卷。《春秋左氏传补注》十卷，元赵方撰。何焯曰：“东山春秋诸书名重。”《春秋诸传会通》二十四卷，元庐陵李廉撰。至正九年七月自序。所编诸传，据左、公、谷及胡、陈、张，而以胡氏为主。然所引张洽语，仍即今所见张氏集注，而非张氏之传，则知张洽集传其书之佚久矣。参合三传本。《春秋集传释义大成》十二卷，元新安俞皋撰。其书备载三传及胡氏传。参合三传本。《读春秋编》十二卷，元陈深清全撰。入元不仕，当入宋人，列家铉翁之后。何焯曰，元人钞本。参合三传本。《春王正月考》二卷，明古田张以宁志道撰。考一卷，辨疑一卷。《三礼图集注》二十卷，宋洛阳聂崇义。自周显德三年奉命参定郊庙器玉，因采郑康成、阮谌等六家图刊定，至宋建隆二年奏之。窦俨为之序，今通志此刻序无姓名者，即窦序也，而无崇义自序。《朱氏经义考》尚节录聂序，盖旧本有之也。何焯曰：“汲古宋本，序文稍有讹处，已经改正。”书中讹错亦多，盖通志堂刻本不依原书款式也。《周礼订义》八十卷，宋乐清王与之次点东岩撰。东岩尝撰《周官补遗》，摘取五官之属以补冬官。其说始自临川俞寿翁廷椿《复古编》，而东岩与清源邱葵继之。然东岩所著《订义》，则以诸属仍列五官而为之说也。此书采旧说五十一家，宋儒之说，又四十五家，盖言义理者略备于此。何焯曰，李中麓宋本。《[C160]斋考工记解》二卷，宋林希逸撰。每段有图。虽未极详博，而文颇明显。何焯曰，汲古宋本。中有阙叶，应访求补全。《仪礼图》十七卷，宋杨复信斋，朱子门人，尝为朱子续编《仪礼经传通解》。此图凡二百有五。又旁通图一卷，分宫庙弁冕牲鼎礼器诸类，为图二十有五。陈曰：“吴槎客尝以鲍以文所赠元刻校通志堂刊本，则通志刻本之图甚谬也。”《礼记集说》一百六十卷，宋直秘阁昆山卫正叔栎斋。采集汉至宋说礼之言，凡一百四十四家，宝庆二年表进。何焯曰：“名重而书平平。”又曰：“《集说》从两钞本付刻，皆未尽善。伊人分校成部，大有乖误。后数年，有项氏宋本为骨董家所得，中阙十余卷，其版最精，且多魏鹤山序一首。屡劝东海借校并补刻魏序，未从也。其书今在金陵，应物色得之，真至宝也。伊人擅乱补遗，卷数另疏别纸。”毛《汲古阁书目》云：“《礼记集说》四十二本，绵纸旧钞，世无其书，止有此影钞宋本一部。今昆山所刻，借此去写样，而新刻后半部为顾伊人紊乱次第，幸存此本为正。”卫正叔自跋云：“绍定辛卯，某备员江东，漕管大资政赵公善湘见予《集说》，欣然捐赀锓木。次年秋，予秩满而归。迨嘉熙己亥，越九年矣。里居需次，搜访新闻，遇有可采，随笔补入，增十之三，来严濑别刊此本。庚子六月跋也。”所以有卷第几之后添入几条者，乃赵公刻后所增也。昆山刻书时，下半部乃顾伊人所校对，将后添者移人前去，失之矣。赖此本犹存卫公之旧。方纲按：“卫氏此书刻于嘉熙四年庚子。”慈溪《黄氏日钞》云：“吴郡卫氏《集礼记解》，自康成而下，得一百四十六家。惟方氏马氏陆氏有全书，其余仅解篇章。凡讲义论说尝及之者，皆取之。其书浩瀚，惟严陵郡有官本。”所谓严陵郡官本者，即此跋所云庚子六月刊于严濑者是已。何焯曰：“卫正叔《礼记集说》，内补遗在卷数后者，七十三卷玉藻，七十六卷玉藻，七十七卷玉藻，九十三卷乐记，九十四卷乐记，九十六卷乐记，九十七卷乐记，九十九卷乐记。《礼经会元》四卷，宋钱唐叶时。官龙图阁学士，谥文康，与朱子友善，称竹茔先生。其书凡百篇。《太平经国之书》十一卷，宋永嘉郑伯谦撰。其目二十。《夏小正戴氏传》四卷，宋山阴傅崧卿撰。世所传夏小正与大戴传文合，傅氏始为厘定。以正文居前，以传列于后。何焯曰，汲古宋人钞本。《仪礼集说》十七卷，元福州敖继公君善，家于吴兴，赵孟ぽ之师也。何焯曰：”每卷后有一纸最善，惜尚阙几卷，失记其详，应访求补足。“方纲按：”此谓其每卷后正误也。所无者第一卷士冠，第十一卷丧服，第十五卷特牲馈食，此三卷之末，无此正误耳，此须觅元朝刻本考之矣。“《仪礼逸经传》一卷，元吴澄撰。经八篇，传十篇。朱竹谓应列于学官。《经礼补逸》九卷，元新安汪克宽环谷，钞合三礼三传诸经之文，以五礼统之，与草庐之书不侔矣。《礼记陈氏集说补正》三十八卷，成德撰。何焯曰：”不足据。“方苞曰：”张朴村以为陆翼王所述。“按望溪志朴村之墓云，君始以校勘宋元经解客徐司寇家。《孝经注解》一卷，唐玄宗、宋司马光、范祖禹撰。此合明皇注、司马氏指解、范氏说为一书。丁杰云：”明皇所注者今文，司马氏范氏所解说者古文，如何合为一书？“何焯曰，李中麓本。《孝经大义》一卷，元鄱阳董鼎撰。《孝经定本》一卷，元吴澄撰，即孝经章句。《孝经句解》一卷，元朱申撰。《南轩论语解》十卷，宋张┉撰，乾道九年五月自序。何焯曰：”东海从天一阁钞来，未可尽信。“《论语集说》十卷，宋永嘉蔡节，淳五年表进《南轩孟子说》七卷，宋张┉，乾道九年十月自序。何焯曰：”东海从天一阁钞来，即以付刊。后得最精宋本，余劝其校正修版，未从也。“《孟子集疏》十四卷，宋蔡模觉轩，九峰先生沈之子，此书后序在淳六年。何焯曰：”汲古宋本，最精。尚有《论语集疏》，应访求刻之。“《孟子音义》二卷，宋龙图阁学士博平孙撰。采张镒、丁公著、陆善经三家音义，可补陆德明经典释文之阙，非孟子正义之影附者比。阎若璩曰：”谥宣公，真宗朝名儒，乃置南宋蔡模之后，何也？“《四书纂疏》二十六卷，宋格庵赵顺孙撰。其书一以朱注为归。何焯曰，汲古宋本。《四书集编》二十六卷，宋真德秀撰。何焯曰：”李中麓钞本，惜未尽善。“《四书通》三十四卷，元胡炳文撰。《四书通证》六卷，元新安张存中撰。何焯曰，汲古元本。《四书纂笺》二十六卷，元詹道传撰。用王鲁斋所定句读。何焯曰，李中麓元本。《四书通旨》六卷，元鄱阳朱公迁克升撰。编类之目，凡九十有八。《四书辨疑》十五卷，元人失名。吴中范检讨必英家藏元本也。《朱氏经义考》云：”范本是元时旧刻，不著撰人名氏，是偃师陈氏天祥所撰。“《学庸集说启蒙》二卷，元余姚景星讷庵撰。《经典释文》三十卷，唐陆德明撰。释易、书、诗、三礼、三传、孝经、论语、尔雅、老庄，前有序录一卷。序言癸卯者，贞观十七年也。何焯曰：”从遵王钞本付刊，伊人所校，满纸皆讹谬。武林顾氏豹文有宋本，屡劝东海借校，未从也。“《七经小传》三卷，宋刘敞撰。前世经学，多守注疏，至原甫始以己意说经。杂释诗、书、春秋、周礼、仪礼、礼记、论语，异于诸儒之说。王荆公修经义，盖本于此。《六经奥论》六卷，宋郑樵撰。黎温序云是郑樵，唐荆川《稗编》从之，《朱氏经义考》列入无名氏，云其书议论与《通志略》不合，且渔仲上书自叙所撰经说，无此书名。《六经正误》六卷，宋毛居正撰。订易书诗礼记周礼春秋三传字体之误。居正衢州人，毛晃之子。何焯曰，焦氏宋本。《经说》七卷，宋南昌熊朋来撰。易诗书春秋仪礼周礼大小戴记及杂说也。何焯曰，其人博雅。《十一经问对》五卷，元何异孙撰。设为疑问，如策对也。书诗春秋三礼论语孝经学庸孟子，无周易。《敏求记》云：”礼记中大学中庸两篇，河南始分为二书，而此已与礼记列为三经矣。“何焯曰：”汲古元刻，付刊惜缺序文。后汲古复得一本，序文特全，写刻样付京，竟未曾刻。“陈曰：”此所谓后一本者，亦元刊，今为鲍以文所收，以校昆山刻本，补其阙矣。“《五经蠡测》六卷，明福宁蒋悌生仁叔撰。自序在洪武三年。阙礼记，实四经耳。春秋一卷亦甚少，凡一百三十八种。丁杰曰：”大约东海此书之刻，为一时好名之计，非实好古也。“陆清献云：”差强人意，亦为虚誉。“

　　《文苑英华》十函，一百册，宋宋白等奉敕撰。宋太宗太平兴国七年，诏李、扈蒙、徐铉、宋白、贾黄中、吕蒙正、李至、李穆、杨徽之、李范、杨砺、吴淑、吕文仲、胡汀、戴贻庆、杜镐、舒雅等，阅前代文集，撮其精要，以类分之，为《文苑英华》。续命苏易简、王、范果、宋与宋白等共成之。雍熙三年，上书一千卷。凡赋百五十卷，诗百八十卷，歌行二十卷，杂文二十九卷，中书制诰四十卷，翰林制诰五十四卷，策问四卷，策二十六卷，制五十卷，表七十四卷，笺一卷，状十七卷，檄二卷，露布二卷，弹文移文各一卷，启十六卷，书二十七卷，疏五卷，序四十卷，论二十二卷，议十一卷，颂八卷，赞五卷，铭六卷，箴一卷，传五卷，记三十八卷，册五卷，谥议二卷，诔二卷，碑九十一卷，志三十五卷，墓表一卷，行状七卷，祭文二十三卷。考宋纂三大书，《太平御览》、《册府元龟》、《文苑英华》，二书闽蜀有刻，惟《英华》不行于世。孝宗朝周必大建请秘阁本御前校正，遂为定本。有纂修《文苑英华》事始，必大所编并识。至明隆庆元年，巡按福建御史胡维新檄福州知府胡帛、泉州府万庆校梓。维新自序、又涂泽民序。维新余姚人，嘉靖己未进士，后官参政。泽民汉州人，嘉靖甲辰进士，时为巡抚福建都御史。

　　《太平御览》一千卷，宋太平兴国二年李等奉敕撰。凡五十五门，采书一千六百九十种。《文苑英华》一千卷，七年李等奉敕编。托始梁末而下迄于唐。《册府元龟》一千卷，宋景德二年王钦若等奉敕撰。凡三十一部，部有总序，一千一百四门，门有小序。是三书者，极瑰伟之观矣。若明之《永乐大典》二万余卷，则尤繁富。依韵排类，终伤雅道。然宋元以后之书，赖此而存。至于我朝之《古今图书集成》、《四库全书》，则荟萃古今载籍，或分或合，尽美尽善。发凡起例，纲举目张，猗欤盛哉。

　　《五百家播芳大全文粹》一百十卷，宋钜鹿魏齐贤、甬阳叶芬同编。所录皆宋代之文，凡五百二十家。余所藏钞本，前有绍熙元年庚戌八月南徐许开仲启序。卷端钤印二。重光、子宣，殆笪江上先生所珍录与。

　　《文翰类选大成》一百六十三卷，分五十六类，自周秦以迄元明人诗文毕载。明淮府康王祁铨所辑，长史李伯、冯原同编，刻于成化年。前有自序一篇，称西江颐仙。采掇虽详，疏舛太甚，宜乎为《四库全书》所弗及收。

　　《明文授读》六十二卷，黄宗羲编。宗羲始而辑有明一代文为文案，继得昆山传是楼藏书，益三百余家为《明文海》，颇称浩繁。其子百家请宗羲择尤雅者为授读本。序则仍文海之旧，门人宁波张锡琨移弁斯集者也。

　　《八家四六文钞》，全椒吴选刻。八家者，袁枚、邵齐焘、刘星炜、孔广森、吴锡麒、曾燠、孙星衍、洪亮吉也，八人皆师友。骈丽家应奉为圭臬。

　　《切问斋文钞》三十卷，吴江陆耀辑。分十二门。学术三卷，风俗五卷，教家二卷，服官一卷，选举三卷，财赋四卷，荒政二卷，保甲一卷，兵制一卷，刑法一卷，时宪一卷，河防六卷。其例云，皆取其质言而有文者。一切论史论文以及诗词字画，并从舍旃。前有冯浩序，刻于乾隆四十一年。

　　《今文偶见》四十八卷，归安徐斐然辑。分八门。学术三卷，风教六卷，政治六卷，道古五卷，论文六卷，献征十六卷，酬应三卷，游览三卷。前有冯浩序，刻于嘉庆四年。

　　《南北朝文钞》二卷，娄东彭兆荪杂取《南北史》、《文苑英华》、《艺文类聚》、《百三名家集》、《四六法海》诸书，择其文尤工者，断自永初，迄于大业，得文百篇，徐达源刻之。

　　元济南潘昂霄字景梁，《金石例》十卷。鄱阳傅贵全序略云，一卷至五卷，则述铭志之始，而于贵贱品级茔墓羊虎德政神道家庙赐碑之制度必辨焉。六卷至八卷，则述唐韩文括例，而于家世宗族职名妻子死葬日月之笔削特详焉。九卷则先正格言，十卷则史院凡例。制度笔削，又可以概见焉。明长洲王行字止仲，《墓铭举例》四卷。其自序云：“凡墓志铭，书法有例，其大要十有三事焉。曰讳，曰字，曰姓氏，曰乡邑，曰族出，曰行治，曰履历，曰卒日，曰寿年，曰妻，日子，曰葬日，曰葬地。其序如此。如韩文集贤校理《石君墓志铭》是也。其曰姓氏，曰乡邑，曰族出，曰讳，曰字，曰行治，曰履历，曰卒日，曰寿年，曰葬日，曰葬地，曰妻，曰子。其序如此。如韩文故中散大大河南尹《杜君墓志铭》是也。其他虽序次或有先后，要不越此十余事而已，此正例也。其有例所有而不书，例所无而书之者，又其变例，各以其故也。今取韩文所载墓志铭，录其目而举其例于各题之下。神道碑铭亦举之。又于李文公、柳河东拔其尤，次以欧阳永叔、尹师鲁、曾子固、王介甫、苏子瞻、陈无己、黄鲁直、陈莹中、晁无咎、张文潜、朱元晦、吕伯恭。用广韩文之例焉。”国朝余姚黄宗羲字梨洲，《金石要例》一卷，其自序云：“碑版之体，至宋末元初而坏。逮至今日，作者既张王李赵之流，子孙得之，以答赙奠。与纸钱寓马相为出入，使人知其子姓婚姻而已。其坏又甚于元时。似世系而非世系，似履历而非履历。市声俗轨，相沿不觉其非。元潘苍崖有金石例，大段以昌黎为例，顾未尝著为例之义与坏例之始，亦有不必例而例之者。如上代兄弟宗族姻党，有书有不书，不过以著名不著名。初无定例，乃一一以例言之。余故摘其要领，稍为辨正，所以补苍崖之缺也。乾隆二十年德州卢见曾校刻于扬州，作序于端，名曰《金石三例》。”

　　大兴朱竹君学士请裒集《永乐大典》散篇，勒成定本，俾还旧观。经部易类廿四种，一百九十二卷。书类十三种，一百五十二卷。诗类五种，五十七卷。礼类九种，一百二十卷。春秋类十九种，二百一卷。孝经类一种，一卷。四书类二种，十卷。乐类三种，九卷。小学类四种，十八卷。史部正史类二种，一百五十五卷。编年类五种，八百六卷。别史类三种，一百一十五卷。杂史类十种，十七卷。诏令奏议类一种，五卷。传记类十八种，五十卷。载记类三种，十三卷。地理类十二种，七十四卷。职官类五种，三十三卷。政书类十二种，一百五十六卷。目录类三种，四十二卷。史评类四种，十一卷。子部儒家类十八种，五十三卷。农家类三种，三十一卷。医家类十九种，六十六卷。兵家类四种，七卷。法家类五种，二十九卷。天文算法类十一种，五十八卷。术数类三十三种，一百四十四卷。艺术类六种，四十三卷。谱录类三种，四卷。杂家类二十九种，一百四十二卷。类书类二十种，一百三十五卷。小说家类十九种，四十二卷。道家类一种，十二卷。集部别集类一百六十六种，二千一百九十九卷。总集类九种，一百卷。诗文评类九种，十五卷。词曲类一种，二卷。共成书五百一十四种，五千三百一十三卷。荟萃之功，千古不朽矣。

　　《浙元三会录》，明杨守址编。会始于成化六年，凡六人。再会于成化十五年，凡七人。再会于成化二十二年，凡七人。守址皆预焉。

　　明陆深《科场条贯》一卷，纪洪武至嘉靖间科举条式。张朝瑞贡举考九卷，始洪武三年，迄万历十七年。每科载会试考官试题。所刻程文之目殿试榜首尾全录，会试榜惟录前五人，乡试榜惟录各省第一人。名姓籍贯之异同，亦附著焉。冯梦祯《历代科举志》一卷，叙历代贡举之制，未免过简。张宏道、张凝道《三元考》十四卷，专纪明代乡会殿试之元魁鼎甲。始洪武三年，迄万历四十七年，每科具详京省主试官。张天瑞《南国贤书》二卷，专辑江南省试考官三场题目中式举人名籍，始洪武三年，迄成化七年。续录六卷，亦天瑞辑，许天叙增补，董天荫重梓。起成化十年，迄崇祯六年。余皆有所采掇。

　　陶九成《说郛》，汪钝翁《说铃》，二书名皆出《法言》。吴中汇刻诸书，亦名《说铃》，行世甚广。汪书在前而罕见，何兰士侍御家藏一帙，纸板俱佳。

　　考丛书古无刻者，宋温陵曾忄造始集《类说》，自穆天子传以下，共二百五十种，并录原文及撰人系历，是为丛书之祖。元陶宗仪刻《说郛》，荟萃几千余种，然原文俱经删节，阅者病之。宋左圭纂《百川学海》，止百种，不及陶书之富而首尾完善，多古人序跋，较为胜之。后明吴永《续百川学海》百二十种，冯可宾《广百川学海》百三十种，皆从此滥觞也。

　　《百川学海》，宋左圭辑。自序云言可闻而不可殚，书可观而不可尽。又云古今纪载至多，往往好古者类于迂，务奇者邻于诞。详则赘，简则略，无他。各局于一体也。甲集，李国纪《圣门事业图》，康节《渔樵问对》，《学斋占毕》，蔡邕《独断》，《李涪刊误》，杨彦瞻《九经补韵》，《中华古今注》，《释常谈》。乙集，颜师古《隋遗录》，李肇《翰林志》，《宋朝燕翼贻谋录》。宋敏求《退朝录》。周益公《玉堂杂记》，诚斋《挥尘录》，《丁晋公谈录》，《王文正公笔录》，《开天传信记》。丙集，李国纪《厚德录》。《韩忠献公遗事》，《王文正公遗事》，《济南师友谈记》，朱《可谈》，《河东先生龙城录》，钟辂《前定录》，王君玉《国老谈苑》，《晁氏客语》，《道出清话》。丁集。胡太初《昼帘绪论》，吕居仁《官箴》，储华谷《祛疑说》，刘宾客《因话录》，《宋景文笔记》，戴氏《鼠璞》，陈录《善诱文》。戊集，《东坡志林》，子俞子《萤雪丛说》，《苏黄门龙川志略》，《西畴常言》，《栾城遗言》，《李东谷所见》，赵元素《鸡肋》，孙君孚《谈圃》。己集，《王公四六话》，谢仍《四六谈麈》，《文房四友除授集》，胡国器《耕禄稿》，疏寮《子略》，疏寮《骚略》，《梅屋献丑集》。庚集，疏寮《选诗句图》，《石林诗话》，《六一诗话》，《珊瑚钩诗话》，《刘贡父诗话》，《后山诗话》，《许彦周诗话》，《温公诗话》，《庚溪诗话》，《竹坡诗话》。辛集，《法帖释文》，《海岳名言》，《宝章待访录》，《元章书史》，《书断》，姜尧章《续书谱》，《欧公试笔》，孙过庭《书谱》，黄伯思《法帖刊误》，思陵《翰墨志》。曹陶斋《法帖谱系》。壬集，《端砚谱》，洪景伯《歙砚谱》，元章《砚史》，陶隐居《刀剑录》，洪刍《香谱》，陆鸿渐《茶经》，张又新《煎茶水记》，蔡君谟《茶录》，《东溪试茶录》，窦子野《酒谱》，《本心蔬食谱》，赞宁《笋谱》，陈仁玉《菌谱》，怪山《蟹谱》。癸集，蔡君谟《荔枝谱》，韩彦直《橘录》，《南方草木状》，戴庆预《竹谱》，刘蒙《菊谐》，史老圃《菊谱》，石湖《菊谱》，《梅谱》，欧公《牡丹记》，《牡丹荣辱志》，《芍药谱》，陈思《海棠谱》，《师旷禽经》，《名山洞天福地记》。

　　《续百川学海》，明吴永辑，十集。梁萧统《二谛义》，吴陆玑《毛诗草木鸟兽虫鱼疏》，宋魏了翁《古今考》，宋马缟《中华古今注》，汉孔鲋《小尔雅》，唐邱光庭《兼明书》，唐罗隐《两同书》，宋萧参《希通录》，唐李济翁《资暇录》，宋戴埴《鼠璞》。元吾衍校《晋史乘》，明黄嘉惠等校《楚杌》。宋秦仁醇《赵后遗事》，辽王鼎《焚椒录》，元陶宗仪《元氏掖庭录》，晋陆《邺中记》，宋周辉《北辕录》，元刘郁《西使记》，宋程大昌《北边备对》，宋孟珙《蒙鞑备录》，宋周羽冲《三楚新录》，宋陈彭年《江南别录》，元叶隆礼《辽志》，元宇文懋昭《金志》，宋洪皓《松漠纪闻》，宋张耒《明道杂志》，唐裴庭裕《东观奏记》，唐张固《幽闲鼓吹》，唐刘饣束《隋唐嘉话》，宋郑文宝《南唐近事》，唐王仁裕《开元天宝遗事》，无名氏《朝野遗记》，唐张《朝野佥载》，唐冯翊《桂苑丛谈》，元姚桐寿《乐郊私语》，宋王钅至《国老谈苑》，宋孙升《孙公谈圃》，宋子俞子《萤雪丛说》，宋晁&lt;；辶向&gt;；《晁氏客语》，宋王氵晋《道山清话》，唐韦绚《嘉话录》，宋江休复《邻几杂志》，宋陆游《避暑漫钞》，宋方岳《深雪偶谈》，宋韩元吉《桐阴旧话》，宋赵滑《养疴漫笔》，宋江万里《宣政杂录》，元郑元《遂昌杂录》，宋赵葵《行营杂录》，宋陈襄《文昌杂录》，宋苏舜钦《闻见杂录》，宋谢枋得《碧湖杂记》，宋蔡绦《铁围山丛谈》，元吴莱《南海古迹记》，宋方勺《青溪寇轨》，宋朱辅《溪蛮丛笑》，唐段公路《北户录》，唐孙《北里志》，宋范成大《吴船录》，《骖鸾录》，《揽辔录》，宋陆游《入蜀记》，宋吕祖谦《入越记》，唐陆广微《吴地记》，宋周必大《吴郡诸山录》，《庐山录》，《庐山故录》，《九华山录》，宋方凤《金华游录》，宋吕祖谦《卧游录》，宋欧阳修《归田录》，宋林逋《省心录》，宋李元纲《厚德录》，宋李昌龄《乐善录》，北齐颜之推《还冤记》，唐郑还古《博异志》，唐薛用弱《集异记》，唐陆勋《集异志》，元费著《岁华纪丽谱》，宋周密《武林旧事》，唐崔令钦《教坊记》，元黄雪蓑《青楼集》，唐陆龟蒙《小名录》，宋洪遂《侍儿小名录》，宋汪若海《麟书》，魏缪袭注《尤射》，唐张又新《煎茶水记》，唐释皎然《诗式》，梁钟嵘《诗品》，梁庾肩吾《书品》，唐欧阳询《书法》，元郑杓《衍极》，唐裴孝源《公私画史》，宋黄休复《名画录》，唐段安节《乐府杂录》，唐南卓《羯鼓录》，无名氏《啸旨》，汉公孙弘《风后握奇经》。唐郑氏《女孝经》，宋晁氏《墨经》，无名氏《丸经》，宋张拟《棋经》，唐李翱《五木经》，梁虞荔《鼎录》，元费著《蜀锦谱》。共一百二十种。

　　《广百川学海》，冯可宾辑。甲集，岳元声《圣学范围图》，邢云路《立春考》，魏了翁《正朔考》，王文禄《龙兴慈记》，张定《在田录》，夏元吉《肇基录》，沈文《初政记》，王《逐鹿记》，王泌《东朝记》，杨仪《垄起杂事》，王达《椒宫旧事》，王《造邦贤勋录》，王凝斋《掾曹名臣录》，沈士谦《明良录略》。乙集，薛《从政录》，史仲彬《致身录》，无名氏《殉身录》，张芹《备遗录》，黄标《平夏录》，无名氏《复辟录》。天都山臣《女直考》，叶大亨《夷俗记》，金幼孜《北征录》，金幼孜《北征后录》，杨荣《北征记》，徐兢《使高丽录》，陆深《玉堂漫笔》，陆深《金台纪闻》，杨一清《制府杂录》，苏鹗《杜阳杂篇》。丙集，徐祯卿《翦胜野闻》，王世贞《觚不觚录》，陆深《溪山余话》，陆树声《清暑笔谈》，杨循吉《吴中故语》，胡应麟《甲乙剩言》，吴莱《三朝野史》，田汝成《熙朝乐事》，《委巷丛谈》，郑瑗《蜩笑偶言》，田艺蘅《玉笑零音》，解缙《春雨杂述》，陆树声《病榻寤言》，褚澄《褚氏遗书》。丁集，李隐《潇湘录》，廉宣《清尊录》，康与之《昨梦录》，虞集《就日录》，皇甫枚《惊听录》，郑景璧《剧谈录》，李材《解醒语》，刘玉《已疟编》，张《耳目记》，鲁应龙《括异志》。戊集，陈继儒《群碎录》，《枕谭》，祝允明《猥谭》，《语怪》，徐祯卿《异林》，方凤《物异考》，闾丘方远《位业图》。己集，李梦阳《空同子》，屠隆《冥寥子游》，袁宏道《广庄》，黄姬水《贫士传》，陈继儒《长者言》，《香案牍》，屠隆娑罗馆《清言》，《续清言》，徐太室《归有园麈谭》。李鼎《偶谭》，屠本唆《韦弦佩》，祝肇《金石契》。庚集，屠隆《考余事》，陈继儒《栖幽事》，利玛窦《友论》，马一龙《农说》，慎蒙《山栖志》，彭年《林水录》，王稚登《吴社编》，《客越志》，《雨航记》，《荆溪疏》，方升《太岳志》。辛集，陆深《蜀都杂钞》，杨君谦《金山杂志》，陈懋仁《泉南杂志》，吴拭《武夷杂记》，顾岑《海槎馀录》。马观《瀛涯胜览》，杨慎《滇载记》，王世懋《闽部疏》，华钥《吴中胜纪》，娄元礼《田家五行》，王稚登《明白篇》。王集，王稚登《丹青志》，陈继儒《书画史》，莫是龙《画说》，沈灏《画麈》，释莲儒《画禅竹派》，陆辅之《词旨》，王世贞《词评》，《曲藻》，潘之恒《曲艳品》，张玉田《乐府指迷》，田艺蘅《阳关图谱》，王世懋《艺圃撷余》，吾丘衍《学古篇》，徐宜《古今印史》，陆深《古奇器录》，高濂《砚谱》。癸集，王思任《奕律》，潘之恒《叶子谱》，许次舒《茶疏》，冯可宾《岑茶笺》，袁宏道《觞政》，《瓶史》，张德谦《瓶花谱》，高濂《艺花谱》，《艺兰谱》，《野簌品》，俞宗本《种树书》，王世懋《学圃杂疏》，黄省曾《艺菊谱》，《稻品》，《蚕经》，《鱼经》，《兽经》，王稚登《虎苑》。共一百三十种（以上三书，与石门顾修所见本不同）。
  </div>
  <div class="pagination">
   <a href="陶庐杂录_page3.html">
    上一页
   </a>
   <a href="陶庐杂录.html">
    1
   </a>
   <a href="陶庐杂录_page2.html">
    2
   </a>
   <a href="陶庐杂录_page3.html">
    3
   </a>
   <span class="current-page">
    4
   </span>
   <a href="陶庐杂录_page5.html">
    5
   </a>
   <a href="陶庐杂录_page6.html">
    6
   </a>
   <a href="陶庐杂录_page7.html">
    7
   </a>
   <a href="陶庐杂录_page8.html">
    8
   </a>
   <a href="陶庐杂录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
