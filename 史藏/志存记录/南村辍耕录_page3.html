<!DOCTYPE html>
<html>
<head>
    <meta charset="UTF-8">
    <title>南村辍耕录 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南村辍耕录 - 第 3 页/共 16 页</h1>
    <div class="content">
　　◎勘钉姚忠肃公，至元二十年癸未，为辽东按察洽武平县民刘义，讼其嫂与其所私同杀其兄成。县尹丁钦，以成尸无伤，忧懑不食。妻韩问之，钦语其故。韩曰：“恐顶囱有钉，涂其迹耳。”验之，果然。狱定，上谳。公召钦，谛询之。钦因矜其妻之能。公曰：“若妻处子邪？”曰：“再醮。令有司开其夫棺，毒与成类，并正其辜。”钦悸卒。时比公为宋包孝肃公拯云¨

　　◎碑志书法尝闻诸翰林大老云：“古碑刻中，单书国号曰汉曰宋者，盖其建国号诏汉曰宋也。”我朝大元二字在诏旨，不可单用。又凡书官衔，俱常从实。如廉访使、总管之类。若曰监司、大守，是乱其官制。久远莫可考矣。又篆盖二字止可施圹石。若于碑，须曰篆额为是。

　　◎雕刻精绝詹成者，宋高宗朝匠人，雕刻精妙无比。尝见所造鸟笼，四面花版，皆于竹片上刻成。宫室人物山水花木禽鸟，纤悉俱备。其细若缕，而且玲珑活动。求之二百余年，无复此一人矣。

　　◎题跋刘须溪先生（会孟）题《苏李泣别图》云：“事已矣，泣何为？苏武节，李陵诗。”噫！冯海粟先生（子振）题《杨妃病齿图》云：“华清宫，一齿痛，马嵬坡，一身痛。渔阳鼙鼓动地来，天下痛。”陈伯敷先生（释会）题《杨妃上马娇图》云：“此索清平调词赴沉香亭时邪？抑闻渔阳鼙鼓声赴马嵬坡时邪？上马固相似，情状大不同，观者当审诸。”余观三先生之跋语，痛快严峻，抑扬感伤，使后世之为人君而荒于色，为人臣而失其节者，见之宁不知惧乎？

　　◎隆友道张毅父先竹（千载），庐陵人，而宋丞相文公友也。公贵显时，屡以官辟不就。江南既内属，公自广还，过吉州城下，先生来见。曰：“今日丞相赴北，某当偕行。”既至燕，寓于公囚所侧近，日以美馔。凡三载，始终如一。且潜制一椟，公受刑日，即以藏其首。复访求公之室欧阳氏于俘虏中，俾出焚其尸，先生收拾骸骨，袭以重囊，与先所函椟南归，付公家葬之。后公之子忽梦公怒云：“绳锯发断。”明日起视，果有绳束发，其英爽尚如此。刘须溪纪其事，赞于公画像上曰：“闲居忽忽，万古咄咄，天风惨然，如动生发，如何寻约。亦念束勿，岂其英爽。犹累形躯，同时之人，能不颡Г，昔忌其生，今忌其死。”邓中斋题曰：“目炯炯兮，疏星晓寒。气郁郁兮，晴雷殷山。头碎柱兮璧完，血化碧兮心丹。呜呼！会谓斯人，不在世间。”

　　◎朱张宋季年，群亡赖子相聚，乘舟钞抗掠海上。朱清、张宣最为雄长。阴部曲曹伍之，当时海滨沙民富家以为苦，崇明镇特甚。清尝庸杨氏，夜杀杨氏，盗妻子货财去。若捕急，辄引舟东行。三日夜，得沙门岛。又东北，过高句丽水口，见文登夷维诸山。又北，燕山与碣石，往来若风与鬼，影迹不可得。稍怠，则复来。亡虑十五六返，私念南北海道此固径，且不逢浅角，识之。（杭吴明越杨楚与幽荣解密辽解俱岸大海，固舟航可通。相传朐山海门水中，流积堆淤江沙，其长无际。浮海者以竿料浅深，此浅竹角，故曰料触及，明不可度越云。）廷议，兵方兴。请事招怀。奏可。清、宣即日来，以吏部侍郎左迁七资最下一等授之，令部其徒属，为防海民义，隶提刑，节制水军。江南既内附，二人者从宰相入见，授金符千户。时方挽漕东南供京师，运河隘浅，不容大舟，不能百里、五十里。辄为堰潴水，又绝江淮，逆泗水。吕梁彭城，古称险处，会通河未凿。东阿茌平道中，车运三百里，转输艰而糜费重。二人者建言海漕事。试之，良便。（至元十九年也）上方注意响之，初年不过百万石，后乃至三百万石。二人者，父子致位宰相，弟侄甥皆大官，田园宅馆偏天下，库藏仓庾相望，巨艘大舶帆交番夷中，舆骑塞隘门巷，左右仆从皆佩于廊金符，为万户千户，累爵积赀，气意自得。二人者既满盈，父子同时夷戮殆尽，没赀产县官，党与家破禁锢，大德六年冬也。（见胡石塘先生所撰《何长者传》）

　　◎交谊陈子方、闵仲达、同舍生也，皆待次杭府史。陈月日在前，以计力反先之。陈殊无怒意，因赴都，以荐举人仕，历官浙西廉访司佥事。闵方升书吏，闻陈来，叹曰：“复何面目见之？”遂称疾不出。陈下车，即问左右曰：“闵仲达何在？”众以疾对。陈曰：“必为我故，非疾也。”亟造其家，皇恐出肃。陈曰：“吾与君气谊契厚，君昔先我而食禄者，命也。使非此，吾又能致是耶？今幸同一公署，惟有以教正之，幸甚。宁舍我与？”闵感激从事，相好如初。

　　◎假宅以死吾乡周待制先生（仁荣），字本心，筑一室，才落成，友人杨公道与疾至门曰：“愿假君新宅以死。”先生让正寝居之，妻子咸不然，先生弗顾。未几，杨死，箱财廿八，莫有主者。杨之弟诣先生分财。先生曰：“若兄寄死于我，意固在是。丧事之费自己出，终不利其一毫。”对众封籍，自平阳呼其子来，悉付与之。

　　◎清风堂尸迹福州郑丞相府清风堂石阶上有卧尸迹，天阴雨时，迹尤显。盖其当宋，以暮年登科。未几，拜相。至今闾巷表之曰：“耆德魁辅之坊。”郑显时，侵渔百姓，至夺其屋庐以广居宅。有被逼抑者，遂自杀于此。今所居为官执豪夺，子孙不绝如线。因记宋临川吴会能改《斋漫录》云：“建炎四年五月，杨叛卒由建安寇延平，道出小常村，掠一妇人，逼胁，欲犯之。妇人毅然誓死不受污，遂遇害，横尸道傍。贼退，人为收瘗之，而其尸枕籍处痕迹隐然不灭。每雨，则其迹干，晴即湿，宛如人影，往来者莫不嗟异。乡人或削去之，随即复见，覆以它土，而其迹愈明，今三十年矣。与顺昌军员范旺事略同。但现迹街砖，而此现于土上耳。范死以忠，妇死以节。小常村去剑浦县治二十里，以漫录言之，则二人之死足以惊动万世，宜其英烈之气不泯如此。若清风堂者，不过冤抑之志不得伸，以决绝于一时耳。亦何为而然哉！岂幽愤所积结致是邪？此理殆不可晓。

　　◎坐右铭翰林学士卢疏斋先生（挚），字处道，涿郡人。坐右铭大书一“天”字，其下细注六字云：“有记性，不急性。”可谓知畏天者矣。

　　◎掘坟贼杭玛瑙寺僧温日观，能书，所画蒲萄，须梗枝叶，皆草书法也。性嗜酒，然杨总统饮以酒，则不一沾唇。见辄骂曰：“掘坟贼，掘坟贼”云。

　　◎廉介李仲谦（思让），滕州邹县人。前至元间，由嘉兴路吏贡补浙西按察司书吏，廉介有为。上侍父母，下抚两弟，每退食自公，则闭户读书，稽今考古。而教训之俸薄，奉养不给，妇躬纺续，以益薪水之费。仲谦止有一布衫，或须浣濯补杀，必俟休暇日。至是，若宾客见访则俾小子致谢曰：“家君治衣，弗可出。”雷彦正，号苦斋者，清正慎许可人也。时为使，偶戏谓曰：“外郎穿布衲到，敢裹着珍珠。”仲谦略不答。徐至本案书，写辞退呈状，压几上而归，使知深悔失言。亲谒谢过，请其出，终不允，使去。他使来，复往请，始复役。后仕至宪官。

　　◎甲午节气至元三十一年甲午岁节气，正月一日壬子，立春。二月二日癸未，惊蛰。三月三日癸丑，清明。四月四日甲申，立夏。五月五日甲寅，芒种。六月六日乙酉，小暑。七月七日己卯，立秋。八月八日乙酉，白露。九月九日丙辰，寒露。十月十日丙戌，立冬。十一月十一日丁巳，大雪。十二月十二日丁亥，大寒。

　　◎先辈谦让武林钱思复行生（惟善），尝言年十六七时，以诗见息斋李公于州桥寓居。既拜公，公答拜，命坐，辞之再。公曰：“仲尼之席，童子隅坐。”因不敢辞。徐永之先生为江浙提举日，客往访之者，无间亲疏贵贱，必送之门外。凡客请纳步，则曰：“不可，妇人送迎不跃国。”右二事，可见前辈诸老，谦恭退抑，汲引后进，待人接物者如此。

　　◎双竹杖白廷玉先生（镭），号湛渊，钱唐人。家多竹，忽一竿上岐为二，人皆异之，赋《双竹杖》诗。未几，先生殁。先生有二子，或以为先兆云。
　　●卷六

　　◎兰亭集刻兰亭一百一十七刻，装褫作十册，乃宋理宗内府所藏。每版有内府图书铃缝玉池上，后归贾平章。至国朝有江南，八十余年之间，凡又易数主矣。往在钱唐谢氏处见之，陆国瑞携至松江，因得再三披阅，并录其目。真传世之宝也。▲甲集一十二刻（州郡）修城本（叶仲山跋）定武阔行（若合一契行阔）定武肥定武瘦定武板刻（霍子明跋）定武缸石定武断石定武古刻雨京断石永兴古懿郡斋宣城▲乙集一十三刻旧梅花三衢板刻安吉古苔真草临川麻石临贺豫章二静江府复州鼎州（后有武陵二字）古潭新梅花宣城南陵▲丙集一十刻苏州府治福州府治福州枣木道州金陵三米（米芾、米尹仁、米尹知）永嘉古断石隆州郴州兰亭重言▲丁集一十刻绍兴府治二绍兴仓司绍兴府学绍兴古刻余姚县治曲水诗兰亭曲水诗前曲水诗后婺州府治（褚遂良摹）▲戊集十一刻（内府）高宗临定武（米友仁跋）唐贞观太清开皇秘首内殿内司四京师玉堂▲己集九刻（杂集）玉枕花石柳诚悬（大字）孙过庭草京师鹅黄木（黄纸印）晋唐刻彭城小字▲庚集一十一刻（故家）蔡君谟临薛绍彭秦少游小字安定家藏辛道宗建康晁谦之绍兴汤氏南昌京氏庐陵胡氏蜀刘泾唐摹刻▲辛集一十四刻吴诜草书吴璜刘无言临龙潭潘氏方朔习写周平所藏临江张氏天台丁氏新安汪氏江西故家庐山甲秀堂九江陶氏循王家藏（米芾跋云：“壬午闰六月九日，大江济川亭舣宝晋斋，对紫金浮玉群山，迎快风消暑，重装”）番易洪氏▲壬集一十四刻金陵毕氏庐山吴氏绍兴会氏绍兴石氏二陵尤遂初李忠菩所刻新唐李氏江阴丘氏二东阳郭氏昌谷曹氏三▲癸集一十四刻赵虚斋吴氏家藏建邺朱氏大梁曾朴陆子与韩松陆载之胡氏将玉林二赵菊坡不题名二钱唐李和

　　◎禊贴考姜白石先生《禊贴偏傍考》云：○永字，无画，发笔处微拆转。○和字，口下横笔稍出，○年字，悬笔凑顶。○在字，左反剔。○岁字，有点，在山之下，戈画之右。○事字，脚斜拂，不挑。○流字，内公字处就回笔，不是点。○殊字，挑脚带横。○是字，下疋凡三转，不断。○趣字，波略反卷向上。○掀字，欠右一笔作章草发笔之状，不是捺。○抱字，已开口。○死生亦大矣亦字是四点。○兴感感字，戈边是直作一笔，不是点。○未尝不不字，下反挑脚处有一阙。○右法如此甚多，略举其大概。持此法，亦可以观天下之兰亭矣。五字损本者，湍流带右天五字有损也。

　　◎丧师衰顾德玉，字润之，携李人，自幼从宁国路儒学教授俞观光先生学。先生无子，尝与人曰：“吾昔寝疾于杭，润之侍汤药，情至切，若父子。医为之感动，弗忍受金。今我行且老，必托之以死。”既而访医吴中，病且革，趣舟归。润之进次尹山，卒时，后至，元初元闰十二月戊子也。明日，乃至携李，润之奉其尸敛于家。衰就位，邦人士为润之来吊者。润之拜之，越明年，葬于海监，近顾氏之先茔，岁时祭享惟谨。或曰：“敛于家，礼与？”曰：“吾闻师哭诸寝。”又云：“生于我乎馆，死于我乎殡。非家敛之，则将师尸委诸草莽。生服其训，死而委诸草莽，有人心者弗为也。曰：“师无服，而为衰，固近于掠美者矣。”曰：“疑衰，加麻之带，礼也。故曰，二三子而出，至葬，除之，心丧戚容终三年。夫民生于三，师居其一，于父子也何异。今吾则加一等以行之，盖出于人心天理之本然。若之何其惑也？闻者叹伏。先生讳长孺，越之新昌人。吁！圣远方湮，世道不古久矣。翰为师生而莫若途人者，比比皆是。润之乃独能行人之所难行于不可行之时，盖绝无而仅有者，真仁矣哉。天下后世之为人弟子而忘其师，闻润之之言，宁不有动于中欤？

　　◎法贴谱系《法贴谱系》云：“熙陵以武定四方，载橐弓矢，文治之余，留意翰墨，乃出御府历代所藏真迹，命侍书王着摹勒，刻板禁中，厘为十卷，各于卷尾题‘奉圣旨模勒人石’。”此历代法贴之祖。

　　◎评贴刘后村先生云：“阁贴为祖（十弓），绛贴次之（二十弓），临江又次之，潭又次之。武冈又次之，大观尤妙。武冈佳者可乱绛，临江佳者可乱阁。潭乃僧希白所模，有江左风味。希白工于摹字，拙于寻行数墨，文理错缪，然则虽工，其如难读何？其字比之淳化贴为胜。东坡推潭贴胜阁贴，韩胄家开群玉贴，字好。薛绍彭亦有家垫贴，好。

　　◎淳化祖石刻大梁刘衍卿（世昌）云：“大德己亥，妇翁张君锡，携余同观淳化祖石贴，卷尾各有题识。第一卷边，高平范仲淹曾观，年、月、日题。第五卷，东坡、张文潜等题，又有姜白石小楷三四十字。第六卷，洛阳伊川老夫，不知为何人。又太学博士陈士元云。此正祖石，又有苏舜钦题。第七卷陈简斋奉旨观于秋香亭下，云：“魏晋法书，非人间合有。自我太宗皇帝刻石，宠锡下方，见不满十数，臣与义顿首谨书。”第八卷，苏颂云：“此贴世不多见。是日，赏牡丹，得观于相君西斋。”张舜民题，亦在此卷。第十卷，太宗书，淳化四年六月廿日，赐毕士安，赐字上宝。后段，毕丞相黄字书，子孙保享等语百余字。逐卷有高宗内府印百余颗，后有贾氏长字印，又有一小印合缝，云是蔡太师印，山和尚锦装褫，签头题云：“淳化祖石刻。”及见吴郡陆友仁又云：“尝观褚伯秀所记，江南李后主，命徐铉以所藏古今法贴入石，名升元贴。此则在淳化之前，当为法贴之祖。”刘陆之说，殊不相合。偶读刘跋暇日记，亦载此事云：“马传庆说，此贴本唐保大年摹上石，题云：‘保大七年’。仓曹参军王文炳摹勒，校对无差。国朝下江南，得此石。淳化中，太宗令将书馆所有，增作十卷，为版本，而石本复以火断缺。人家时收得一二卷。然阁贴于各卷尾篆书题云：‘淳化三年壬辰岁十一月六日，奉圣旨模勒上石。’此侍书王着笔也。而陈简斋亦云太宗刻石，则衍卿所谓祖石刻。岂即南唐时贴乎？抑太宗增刻者？但不知南唐亦作十卷否。”徐铉、马传庆二说又不同。今世言淳化阁贴用银锭闩枣木板刻，而以澄心堂纸，李廷墨印者，则传庆板本之说合。故赵希鹄《洞天清录集》亦云：“用枣木板摹刻，故时有银锭纹。用李廷墨打，手揩之，不污手。”余尝见阁本数十，止三本真者，其纸墨法度，种种迥别。妙在心悟，固难以言语形容。然又传仁宗尝诏僧希白刻石于秘阁，前有目录，卷尾无篆书题字，所谓祖石刻者，岂即此与？

　　◎家翁世言家之尊者曰家主翁，亦曰家公。唐代宗谓郭子仪曰：“鄙谚有云：‘不痴不聋，不作家翁。’”

　　◎奴材世之鄙人之不肖者为奴材。郭子仪曰：“子仪诸子，皆奴材也。”

　　◎沙魇湖南益阳州，夜中，同寝之人，无故忽自相打，每每有之，名曰沙魇，土人熟此，不以为异，唯取冷水喷巽。候稍息，饮之汤，徐就醒，然犹二三日如醉余。不知者殊用惊骇。

　　◎孝行延乙冬，平江常熟之支塘里民朱良吉者，母钱氏，年六十余，病将死。良吉沐浴祷天，以刀剖肋，割取心肉一脔，煮粥以饮母。母食粥而病愈，良吉心痛，就榻不可起。邻里怜其且欲绝，乃裒财，命颐贞观道士马碧潭者告神明，祈阴之。是日，邑人俞浩斋闻而过其家，观良吉肋间疮裂几五寸，气腾出，痛莫能言。俞为纳其心，以桑白皮线缝合，未及期月，已无恙矣。予因述其事以为劝，郡宋翠岩先生有诗纪之。其小序曰：“夫孝为百行宗，人以父母遗体而生，乳哺鞠育，教诲劬劳，其恩号罔极。然而剖心股，恐其伤生而或死也。父母存而子死，故又有禁止之令焉。观今世降俗薄，悖逆其父母者，视良吉何如哉？如良吉者，自当旌异，为世教劝，而有司曾莫能省。原其一念之纯，剖心之际，动天地，感鬼神，固不待赏之于有司，而天地神明固已阴录其孝矣。《太上感应篇》所谓若人者人敬之，天佑之，福禄随之，众邪远之，神灵卫之。今日谢世，明日为地下主，进补仙阶。若良吉者，有焉，故为显白其孝，以为人子之劝省也。”（宗仪）之先人，有孝感一事，人多传道。会稽张君思廉，尝书于杨铁崖先生所撰墓铭之后矣，今并录于此云：“元故白云漫士陶明元氏，讳煜，弱冠时，用道家法，事所谓玄武神，甚谨。明元母病心痛，痛则拍张跳躅，床箦衾褥，号叫以纾苦楚，岁濒死者六七发，医莫能愈。明元每掐心嚼舌以代母痛。一日，危甚，计无所出，走祷玄武前曰：‘股割肝，非先王礼，在法当禁，某非不知也。今事急矣，敢犯死取一脔为汤剂，神尔有灵，疾庶几其瘳。”祷毕，即引刀欲下，忽有二童自外跃入。叱曰：“毋自损，我天医也。’明元大骇，伏地乞哀。童子取案上笔，书十数字于几面，掷笔。二童子咸仆地，随呼家人救之，巽以水，良久，苏，乃邻氏儿也。叩之，无所知焉，视其书，药方也，随读随隐，明元私喜曰：‘此必玄武神也，吾母其瘳矣。’即如方治之，药甫及口，而痛已失，终母身不再举。张子曰：“齐谐志怪，圣人不道；左氏尚诬，君子非之。明元之事，遂昌郑元状行，会稽先生杨维祯志墓，皆不书。非逸也，畏讥而削之也。彼以谓玄武神者，西北方之气也，莽苍无知，非如俞跗岐扁，能切脉察色，投汤熨火，抉肠剔胃，以取人疾。在理所不通，故不书。虽然，动天地，感鬼神，莫大乎孝。焉知冥冥中英魂烈气不散者，或如俞跗岐扁，依冯精魄，以遂孝子之请也？不然，何穹然漠然之体而有所谓天医乎？明元子（宗仪）与余友善。其寓殡又在玉笥山下，去余居不远，以是得其实尤详。故宁受左氏之讥，不敢没明元之孝。书曰：‘与其杀不辜，宁失不经。先王之过盖如此。’会稽张宪撰。”

　　◎廉使长厚徐文献公为浙西廉使，时治所尚在平江，有旨迁置于杭。岁云莫矣，择日启行。一书吏者，掌照刷支郡诸司案牍官吏，合受稽违罪，责己皆取状，至是，引决。公谓曰：“正旦在迩，此曹乃职官俸吏，礼宜陪位，望阙致贺，受刑而从事，无耻也。否则为不敬，动别议之。”吏以白于幕官，因进曰：相公长厚之道固如此，然将若之何？”公曰：“奚难？立案候明年分司施行可也。”庭下欢声如雷。此亦厚风化之一端，故记之。

　　◎私第延宾公既迁司至杭。一日，有本路总管与一万户谒公私第，公以宾礼延之上坐。适书吏从外来，见而趋避。伺其退，入见曰：“总管、万户，皆属官耳。得无礼貌之过与？”公曰：“在公府，则有尊卑之辨。若私宅，须明主客之分。我辈能廉介，则百司自然知惧。何待恃威执以骄凌之然后为尊严乎？”吏赧甚。

　　◎句曲山房熟水句曲山房熟水法：削沉香钉数个，插入林禽中，置瓶内，活以沸汤，密封瓶口。久之，乃饮。其妙莫量。

　　◎吾竹房先生吾子行先生衍，大末人，大父为宋太学诸生，因家钱唐。先生疏旷，故高不事之节。其所厌弃者或请谒，从楼上遥谓曰：“吾出有间矣。”顾琴，吹洞箫，抚弄如意不辍。求室委巷，教小学常数十人，与客对笑谈喧，楼上下群童一是肃安。其所著述，有《尚书要略》、《听玄集》、《造玄集》、《九歌谱》、《十二月乐谱辞》、《重正卦气》、《楚史儡杌》、《晋文春秋》。兼通声音律吕之学，工篆书。初，先生年四十未娶，所知宛丘赵君天锡，为买酒家孤女为妾。年饥，女尝事人，后夫知妻在先生所，讼之，因逮妾父母。父母至，客先生家。又伪楮币事觉，因言舍主人。先生固弗知，因逻ㄏ辱生南出数百步。录事张君景亮识先生，叱逻曰：“是不知情，摄之何为？”即解纵遣归，先生不胜惭。明日，持玄条缁笠，诣仇山村先生别。值晨出，因留诗一章。诗有“西桥外断桥边”之句，意将从巫均于斯。明日，有得遗履于桥上者，后卫大隐以六壬筮之，得亥子丑，顺流象。曰：“是其骨朽渊泥九十日矣。”西湖多宝院僧可权，从先生学，闻先生之死，哭甚哀，乃葬先生遗文于后山，与其师骨塔相对。曰：“皆吾师。”仍乞铭于胡石塘先生。庶几先生有后世名。铭曰：“生弗渎，死弗辱，贞哉白。”余习篆书，极爱先生翰墨，得一纸半幅，如获至珍，以故于书法颇有助。偶与郑遂昌先生谈先生之始末，就识之竹房。竹素、贞白，皆先生号也。

　　◎抗疏谏伐宋何公巨川者，京师长春宫道士也，会世皇将取宋，乃上疏抗言宋未有可伐之罪。遂命副国信使翰林学士郝文忠公（经）使江南，殁于真州。至正间，诏追赠二品官。有人作诗悼之云：“奇才不泄神仙事，抗疏会干世祖知。每恨南邦本无罪，比留北使欲何为。忠魂久掩孤城馆，褒诏新镌二品碑。地上若逢奸似道，为言故国黍离离。”

　　◎发直妇人头发有时为膏泽所粘，必沐乃解者，谓之，按《考工记弓人注》云：“直，亦粘也，音职，则发之正当用此字。

　　◎鬼赃陕西某县一老妪者，住村庄间，日有道流乞食，与之，无吝色。忽问曰：“汝家得无为妖异所苦乎？”妪曰：“然。”曰：“我为汝除之。”即命取火焚囊中符篆。顷之，闻他所有震霆声。曰：“妖已诛殛。才遁其一，廿年后，汝家当有难。今以铁简授汝，至时，亟投诸火。”言讫而去。自是久之，妪之女长而且美，一日，有曰大王者，骑从甚都，借宿妪家，遣左右谓曰：“闻尝得异人铁简，可出示否？”盖妪平日数为他人借观，因造一伪物，而以真者悬腰间，不置也。遂用伪献。还，谓曰：“可呼汝女行酒？”以疾辞，大王怒，便欲为奸意。妪窃思道流之说，计算岁数又合，乃解所佩铁简投酒灶火内，既而电掣雷轰，烟火满室。须臾，平息，击死猕猴数十，其一最巨，疑即向之逃者。所赍随行器用，悉系金银宝玉。赴告有司，籍入官库。泰不华元帅为西台御史日，阅其案朱语，曰鬼脏云。余亲闻泰公说甚详，且有钞具案文，惜不随即记录，今则忘邑里姓名岁月矣。

　　◎居士今人以居士自号者甚多。考之六经中，惟《礼记玉藻》有曰：“居士锦带。”注：“谓道艺处士也。”吴僧《能改斋漫录》云：“居士之号，起于商周之时。”按《韩非子》书曰：“太公封于齐，东海上有居士任、华仕，昆弟二人，立议曰：‘吾不臣天子，不友诸侯，耕而食之，掘而饮之。吾无求于人。’无上之史，无君之禄，不仕而事力云。”然则居士云者，处士之类是已。

　　◎官奴今以妓为官奴，即官婢也。《周礼》天官酒人，奚三百人。注：今之待史官婢。

　　◎宝晋斋研山图右此石是南唐宝石，久为吾斋研山，今被道祖易去，中美旧有诗云：“研山不易见，移得小翠峰。润色书几，隐约烟朦胧。岩自有古，独立高崧擂。安知无云霞，造化与天通。立璧照春野，当有千丈松。崎岖浮汉澜，偏仰蟠蛟龙。萧萧生风雨，俨若山林中。尘梦忽不到，触目万虑空。公家富奇石，不许常人同。研山出层碧，峥嵘实天工。淋漓上山泉，滴沥助毫端。挥成惊世文，主意皆逢原。江南秋色起，风远洞庭宽。往往人佳趣，挥扫出妙言。愿公珍此石，美与众物肩。得必嵩少隐，可藏为地仙。”今每诵此诗，必怀此石。近余亦有作云：“研山不复见，哦诗徒叹息。唯有玉蟾蜍，向余频泪滴。”此石一入渠手，不得再见。每同交友往观，亦不出示，绍彭公真忍人也。余今笔想成图，仿佛在目。从此吾斋气秀尤不复泯矣。崇宁元年八月望，米芾书。余二十年前，嘉兴吴仲主为画图，钱唐吴孟思书文。后携至吴兴，毁于兵。偶因清暇，默怀往事，漫记于此。YXL＿PICTURE＿研山宝石图／／TU／／555466CGL＿2。bmp

　　◎卫夫人《翰墨志》云：“卫夫人，名肋，字茂漪，晋汝阴太守李矩妻。善钟法，能正书，入妙。王逸少师之，《西溪丛语》云：“夫人，廷尉展之弟，恒之从妹，中书郎李充之母。”
　　●卷七

　　◎赵魏公书画魏国赵文敏公（孟ぽ）以书法称雄一世。画入神品，其书人但知自魏晋中来，晚年则稍入李北海耳。尝见《千字文》一卷，以为唐人字，绝无一点一画似公法度。阅至后，方知为公书。公自题云：“仆廿年来写千文以百数。”此殆数年前所书，当时学褚河南《孟法师碑》，故结字规模八分。今日视之，不知孰为胜也。田君良卿，于骆驼桥市中买得此卷，持来求跋，为书其后。因思自五岁入小学学书，不过如世人漫尔学之耳。不意时人持去可以粥钱，而吾良卿又捐钱若干缗以购之，皆可笑也。元贞二年正月十八日，子昂题。”则知公之书所以妙者，无不习也。又尝见公题所画马云：“吾自幼好画马，自谓颇尽物之性。友人郭之，尝赠余诗云：‘世人但解比龙眠，那知已出遭曹韩上。’曹韩固是过许。使龙眠无恙，当与之并驱耳。”然往往阅公所画马及人物山水花竹禽鸟等图，无虑数十百轴，又岂止龙眠并驱而已哉！又闻公偶得米海岳书《壮怀赋》一卷，中阙数行，因取刻本摹，以补其阙。凡易五七纸，终不如意。乃叹曰：“今不逮古多矣。”遂以刻本完之。公之翰墨，为国朝第一，犹且服善如此；近有一等人，仅能点画如意，便自夸大者，于公宁不愧乎？

　　◎金鳌山
　　吾乡于佩远先生（演）《题金鳌山》诗曰：“金鳌之山金碧浮，重玄宝坊居上头。钟声夜度海门月，树色远揽丰山秋。龙伯国人真妙手，掣此巨灵镇江口。丹丘逸士来跨之，石洼为尊江当酒。黄须天子七宝鞭，黄头渔郎棹江船。百年尘迹果何在？芒砀云去山苍然。历试诸难固天造，中兴开国何草草。腹心有疾日月昏，英雄无声天地老。两宫不归汴水流，此地空传帝子游。惜无健笔驱风雨，一洗江山万古愁。”此诗至今脍炙人口。山枕海，属临海县章安镇。初，宋高宗在潜邸日，泰州人徐神翁，云能知前来事。群阉言于徽宗。召至，以宝礼接之。一日，献诗于帝曰：“牡蛎滩头一艇横，夕阳西去待潮生。与君不负登临约，同上金鳌背上行。”及两宫北狩，匹马南渡，建炎庚戌正月三日，帝航海，次章安镇。滩浅阁舟，落帆于镇之福济寺前以候潮，顾问左右曰：“此何山？”曰：“金鳌山。”又问此何所，曰：牡滩。”因默思神翁之诗，乃屏去警跸，易衣徒步登岸，见此诗在寺壁间，题墨若新，方信其为异人也。时住持僧方升坐，道祝圣之词。帝趾忽前，闻其称赞之语，甚喜。戒左右勿惊怖，而缔听之。少焉，千乘万骑毕集，始知为六龙临幸。野僧初不闲礼节，恐怖失措，从行有司教以起居之仪。山下曰黄椒村，村之妇女闻天子至，咸来瞻拜龙颜，欢声如雷。曰：“不徒今日得睹天日。”帝喜，搬夫人各自逐便。故至今村妇皆曰夫人。虽易世，其称谓尚然不改。《宋史》但载御舟幸章安镇，而不见金鳌之详。偶与张善初话乡中旧事，因笔之。善初，章安人也。

　　◎委羽山吾乡台之黄岩诸山，脉络相连，属大江越州治北。自州出南门，陆行四五里许，有委羽山，特立不倚，形如落舞凤，故得名。然州人与之朝夕者，俱弗自知其为胜。山旁广而中深，青树翠蔓，荫翳蓊郁，幽泉琮，若鸣环于修竹间，千变万态，不可状其略。中藏洞穴，仙家所谓空明洞天者是也。好道之士，尝持炬入，行两日，不可穷，闻橹声，乃出。洞之侧产方石，周正光泽，五色错杂。虽加琢磨，殆不是过。大者三四分，小者比米粒而小，以斧粉碎之，亦无不端方。见长老言，尝有素服靓妆，飘若仙之女者。当风清月白时，则逍遥乎松杉竹柏之下，或时变服叩里人门求水火。里人所居，去洞所不能百步，异其状，密觇之。迤滥从洞中去，里人以为怪，粪其地。越数日里人家夜失火，执张甚，不可灭。室宇一空，妻子仅以身免。遂派离他处，识者以为厌秽仙境，故致此奇祸。自是仙女不复出矣。余幼时尚及见里人故址，至今有欲得方石者，裹粮撮许，往洞口撒之，随意拾地上土，则有石在土中。不尔，绝无有也。

　　◎斛铬镇国上将军福建宣慰使费荣敏公榕，余内子之曾大父也，吴兴人，今着籍松江之上海。器度弘厚，不以富贵骄人，轻财好施，勇于为义，人皆称曰费佛子。”陵阳牟先生（泪）所撰墓志铭，载其事甚详。家之量衡无二致，刻铭于斛之四面曰：“出以是，入以是，子孙永如是。”推此，则真古仁人之用心者矣。内子之大父良显侯（拱辰），父昭武大将军雄，皆世守其业，克不坠先志云。

　　◎孝感越枫桥里人丁氏，母双目失明。丁至孝，每朝盥漱讫，即舐母之目，积有年矣。俄而母左目明，未久，右目复明。宪司上其事于朝，表其闾曰孝子之门，至治年间也。因读《江南别录》：彭李者，世为义门陈氏之佣，夫丧明已久。有子一人，尝闻陈之子弟言，舜为父瞽叟舐目而致明，乃归效之。不旬日，父目忽然明朗。右二事诚孝行所感。今段吉父先生母夫人刘，双目久失明，医弗能愈。先生中乡举，一目忽自见物。先生及第，一目又如之。虽夫人喜溢于中，不自知其然而然，亦先生学业有成所致与。传曰：“立身扬名，以显于后世，孝之至也。”其此之谓焉。先生讳天佑，汴梁兰陵人，仕至江浙儒学提举。

　　◎火失剌把都火失剌把都者，回回田地所产药也。其形如木鳖子而小，可治一百二十种证，每证有汤引。

　　◎屈戌今人家窗户设铰具，或铁或铜，名曰环纽，即古金铺之遗意。北方谓之屈戌，其称甚古。梁简文诗：“织成屏风金屈戌。”李商隐诗：“锁香金屈戌。”李贺诗：“膝铜铺锁阿甄。”屈膝当是屈戌。

　　◎回回石头回回石头，种类不一，其价亦不一。大德间，本土巨商中卖红剌一块于官，重一两三钱，估直中统钞一十四万，定用嵌帽顶上。自后累朝皇帝相承宝重。凡正旦及天寿节大朝贺时，则服用之，呼曰剌，亦方言也。今问得其种类之名，具记于后。红石头（四种，同出一坑，俱无白水）刺（淡红色，娇）避者达（深红色，石薄方，娇）昔剌泥（黑红色）古木兰（红带黑黄不正之色，块虽大，石至低者）绿石头（三种，同出一坑）助把避（上等暗深绿色）助木剌（中等明绿色）撒卜泥（下等带石，浅绿色）鸦鹘红亚姑（上有白水）马思艮底（带石，无光，二种，同坑）青亚姑（上等深青色）你蓝（中等浅青色）屋扑你蓝（下等如水样，带石，浑青色）黄亚姑白亚姑猜睛猫睛（中含活光一缕）走水石（新坑出者，似猫睛而无光）甸子你舍卜的（即回回甸子文理细）乞里马泥（即河西甸子，文理粗）荆州石（即襄阳甸子，色变）

　　◎黄巢地藏赵生者，宋宗室子也。家苦贫，居闽之深山，业薪以自给。一日，伐木溪浒，所见一巨蛇，章质尽白，昂首吐舌，若将噬己。生弃斧斤奔避，得脱。妻问故，具以言。因窃念曰：“白鼠白蛇，岂宝物变幻邪？”即拉夫同往。蛇尚宿留未去，见其夫妇来，回首逆流而上。尾之，行数百步，则入一岩穴中，就启之，得石。石阴刻押字与岁月姓名，乃黄巢手瘗。治为九穴，中穴置金甲，余八穴金银无算。生掊取畸零，仍旧掩盖。自是家用日饶，不复事薪。邻家疑其为盗，告其姊之夫尝为吏者。吏询之严，不敢隐，随馈白金五锭。吏贪求无厌，讼之官，生不获已。主一巨室，悉以九穴奉巨室，广行贿赂。有司莫能问，迨帅府特委福州路一官往廉之。巨室私献金甲，因回申云。具问本根所以，实不会掘发宝藏。其事遂绝。路官得金甲，珍袭甚，至任满他适，其妻徙置下。一夕，闻绕榻风雨声，顷刻而止。颇怪之，夫妇共取视，钥如故。启笼，乃无有也。生无子，夫妇终老巨室。嗟夫！天地间物苟非我有，是虽得之亦终失也。巢之乱唐天下，剽掠宝货，历三四百年，至于我朝，而为编氓所得。氓固得之，不能保之，而卒归于富家。其路官者，得金甲，自以为子孙百世计，一旦作神物化去。是皆可为贪婪妄求者劝。

　　◎官奴今以妓为官奴，即官婢也。《周礼 天官 酒人》：“奚三百人。”注：“今之侍史官婢。”

　　◎梵嫂唐 郑熊《番禺杂记》：“广中僧有室家者，谓之火宅僧。。”宋 陶《清异录》：“京师大相国寺僧有妻，曰梵嫂。”

　　◎房老王子年《拾遗记》：“石季伦有妾名朔风，及色衰，退为房老。”

</div>
    <div class="pagination">
<a href="南村辍耕录_page2.html">上一页</a><a href="南村辍耕录.html">1</a><a href="南村辍耕录_page2.html">2</a><span class="current-page">3</span><a href="南村辍耕录_page4.html">4</a><a href="南村辍耕录_page5.html">5</a><a href="南村辍耕录_page6.html">6</a><a href="南村辍耕录_page7.html">7</a><a href="南村辍耕录_page8.html">8</a><span>...</span><a href="南村辍耕录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
