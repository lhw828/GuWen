<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 82 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 82 页/共 98 页</h1>
    <div class="content">
　　侂胄用事十四年，威行宫省，权震宇内。尝凿山为园，下瞰宗庙，出入宫闱无度。孝宗畴昔思政之所，偃然居之，老宫人见之，往往垂涕。颜棫草制，谓其“得圣之清”；易祓撰答诏，以“元圣”褒之。四方投书献颂者，谓伊、霍、旦、奭不足拟其勋，有称为“我王”者。余喜请加九锡，赵师＜睪廾＞乞置平原郡王府官属，侂胄皆偃然受之。籍没之晨，放逐群婢愿认父母者，听以身首服饰去。至有金钗满头，衣服着数袭。市人利其物，诈称某妾父母。有引群妾之裾，必欲其同归者，亦足笑也。四朝闻见录 参宋稗类钞 

　　韩平原被诛之夕，乃其宠姬四夫人诞辰，张功甫移庖大，至五更方散，大醉几不能起。干办府事周筠以片纸入投云：“闻外间有警，不佳，乞关合门免朝。”韩怒曰：“谁敢如此！”至再三，皆不从。乃盥栉取瑞香番罗衣一袭，登车而往。旋即殿司已围绕府第矣。所用御前乐部伶官皆闭置于内，饥饿三日始放去。赵元父祖母蕲国太夫人徐氏，在府目击其事。其后斥卖所有之物，各分为一小包。先妣以数券买一包，则皆妇人敝鞵，以为无用，欲弃之，疑其颇重，则内藏大北珠二十粒。盖诸婢藏匿为逃走计，仓皇遗之耳。癸辛杂识 

　　侂胄妾，同甘苦者为三夫人，号满头花。新进者为四夫人，至通宫籍。慈明召入，貌赐坐以示优宠。四夫人即与慈明偶席，慈明心衔之。迨韩诛，诸婢皆遣还父母，慈明特旨，令京尹杖四夫人而遣之。四朝闻见录 

　　叶时等上言侂胄专政无君，僭上不道，乞枭其首领，置之淮甸，积尸丛冢之间，以谢天下。诏临安府遣东南第三副将尹明斵棺取其首，送江淮置制大使。庆元党禁 

　　丙寅冬，游韩寺，登其母魏国夫人冢，旁有芦束，浅土半露，则韩尸。其首已送金也。四朝闻见录 

　　开禧议和，王都厢楠为行人，有一伴使颜元者，问韩侂胄是甚么人，答云：“魏公之孙，吴太后之肺腑，有拥佑之功。”又问云：“宫里如何信任他？不知去得他否？”王答云：“大臣去留，出自圣断。”伴使就怀内取出本朝省劄：韩侂胄，军怒已击死。王为惊骇。贵耳集 

　　侂胄既死，朝命王楠送其首。当时太学有诗云：“岁币顿增三百万，和戎又送一于期。无人说与王楠道，莫遣当年寇准知。”坚瓠集 

　　百官诣朝堂集议韩首事，枢密章良能建议，以为奸凶已毙之首，又何足惜。时王忠简介抗议，以韩首不足惜，而国体可惜。章以语侵公，公奋起曰：“今日敌要韩首不足惜，明日敌要吾辈首亦不足惜耶！”会倪文节公思亦谓：“一侂胄臭头颅，何必诸公争！”王议遂不胜。章竟呼省吏伸黄纸揭于象魏曰：“今据礼部侍郎倪思议到，奸凶已毙之首，又何足惜！”遂竟函首送金。谍者谓金得韩首，谥曰忠缪侯。四朝闻见录 

　　韩侂胄函首才至虏界，虏之台谏交章言侂胄忠于其国，缪于其身，封为忠缪侯。将函首附葬于魏公墓下，仍劄报南朝。贵耳集 

　　侂胄函首送虏，当时太学诸生有诗曰：“自古和戎有大权，未闻函首可安边。生灵肝脑空涂地，祖父冤仇共戴天。晁错已诛终叛汉，于期未遣尚存燕。庙堂自谓万全策，却恐防边未必然！”明年合门舍人周登出聘，金主令引南使观忠缪侯墓。齐东野语 

　　刘淮见之，建阳人。赋诗虽为韩发，其实嘉定间用事者良剂也。“宝莲山下韩王府，郁郁沉沉深几许？主人飞头去和戎，绿户空墙叹风雨。九世卿家一朝覆，太师宜诛魏公辱。后来不悟有前车，突兀眼中观此屋。”四朝闻见录 

　　事有一时传讹而人竞信之者，阅古之败，众恶皆归，如犬吠村庄等事是也。姑以四朝闻见录所载一事言之，谓蜀帅献沉香山，高五丈，立之南园淩风阁下。今庆乐园即南园，所谓沉香山，犹在阁前，乃枯枿耳，初非沉香也。余尝赋诗云：“旧事凄凉尚可寻，断碑闲卧草深深。淩风阁下槎丫树，当日人疑是水沈。”齐东野语 

　　平原身僇之后，众恶归焉。杂记所载，赵师＜睪廾＞犬吠，乃郑斗所造，以报挞武学生之愤。至如许及之屈膝，费士寅狗窦，亦皆不得志抱私仇者撰造丑诋。李心传，蜀人，去天万里，轻信记载，疎舛固宜。齐东野语 

　　韩侂胄尝会众官于南园，京尹赵师＜睪廾＞预焉。师＜睪廾＞因挞右庠士，三学诸生遂撰为师＜睪廾＞尝学犬吠于南园之村庄。又舞斋郎以悦侂胄之四夫人。师＜睪廾＞固附韩者也，亦岂至是。李秀岩心传不谙东南之事，乃载其事于朝野杂记，或谓有穿狗窦而入见韩者，亦非。四朝闻见录 

　　陈自强 苏师旦 赵师＜睪廾＞ 郭倪 

　　陈自强，丙辰夏以选人入都，欲求诸州学官阙，见执政皆不遂。其所居逆旅主人善拂茶，自强一日见其出，问所以，曰：“某为仪同击茶，月给十千，日三往府，每往击茶一瓯而已，余无与也。”自强太息曰：“某尝权仪同先生。”按言曾为仪同师也。主人曰：“官人求阙不遂，盍见仪同乎？”自强曰：“吾贫旅费垂尽，闻见仪同所费不赀，安能办之？”主人曰：“俟语次试为拈出。”一日自强方闷坐，有直省官来召，约明日午后至府相见。自强莫知所谓。比至，则侍从官以次毕集。谒入，传令先召知丞，侂胄命设褥于堂上，乡之再拜，次召众官同坐，从官踧踖，莫敢居上者。侂胄徐曰：“先生老儒殊可念。”坐客唯唯。明日，连章荐其才，遂除太学录。未逾年，迁博士；数月，转国子；又数月，为秘书郎；入馆半岁，除右正言、右谏议大夫、御史中丞；入台半月，遂秉政。由选人至枢府，首尾四年。自强尤贪鄙，书题无“并”字者辄不开。庆元党禁 

　　自强本太学诸生，尝居韩氏馆，实训侂胄。侂胄母襄圣女弟 见其举止凝重，交游不妄，尝器重之，谓侂胄曰：“他日得志必用之。”陈登科为光泽丞，年已六十。主簿张彦清登科最早，而其年方盛，尝玩侮之。杨开国圭，彦清之友也，每敬自强不敢狎，私语陈曰：“子姑自重，以相法论，不十年为宰相矣。”及自强去官调阙，知韩得柄，漫往候之，刺入，韩约以明日从官来见，当延接。自强不测其意，明日又往，侂胄于从官前设褥拜自强曰：“许多时先生在何处？”翌日，从官即交章特荐入台，不期年拜相矣。彦清亦往候，自强欲荐之韩，其子语之曰：“爷不记光泽之事乎？”四朝闻见录 

　　行在太学，造工之初，鸣鼓集馆。有刘瞽善听声，过之曰：“闻鼓声官气甚旺，但不出宰相。”中兴以来七十年未有爰立者。嘉泰间，高文虎欲奉陈自强，遂谓鼓坏宜更鞔。未几，自强正拜，名其地曰鞔鼓桥。西湖志余 

　　自强为右揆，嘉泰之火，及其府，主帑吏请钥于自强。自强闻变，口呿不能言。钥在其衣带间，吏不敢解。由是囊橐无孑遗焉。自强移居都亭驿，百僚往省之，自强大言曰：“郭殿前号令不肃！”众谓救火无策，未敢对。自强徐言：“昨从渠假五十兵搬担仗，遂失去一金注碗。”众愕而退。事定，侂胄谓群公曰：“丞相生事一委于火，可怜，须少助之。”于是侂胄首助万缗，已而馈者踵至。不数月得六十万，遂倍所失之数。庆元党禁 

　　有选人，其父与自强有旧，入都求为掌故。自强对众厉声曰：“外间岂不知近旨！见阙方除，此何可得？”众为踧踖。后旬日竟除掌故。或问之曰：“丞相之语甚峻，何以回造化耶？”其人取一书示之，乃自强答书也。略曰：“珍贶鼎至，光耀老目。”或问珍贶之名。曰：“适从市间见金粟台盏十具，以四千缗得而献之。”闻者太息而去。庆元党禁　　陈自强本太学服膺斋生，既当国，雷孝友为学官，乃立魁辅碑以颂之。自强败，孝友欲磨去之，而诸生不从。一日诸生赴试，孝友亟遣人捶落焉。木笔杂钞 

　　自强罢相出国门，每朝必朝服焚香，自云：“从天乞一日之命。”行至浦城，其族人陈政和为宰，迎劳于郊。自强太息曰：“贤侄，贤侄！大丈夫切不可受人恩。”雪涕而去。四朝闻见录 

　　苏师旦本平江书吏，韩氏为戎副，籍之于厅。韩用事，苏犹在韩侧侍立。迨冒节钺，韩乃与之均席。苏林者，子由之孙也，师旦以微贱附之为族，林遂以兄事之。师旦窜海上，嘉定初，下所编郡取师旦首。郡守召至客次，师旦以韩念己，必复召用。已而赴市，则曰：“太师亦如是忍耶！”盖不知韩已诛矣。籍其家，得金箔金若干，马蹄金若干，瓜子金若干，金罗汉五百尊。德寿宫门路梐枑有舆薪者阑入，司枑者呵之，曰：“周总管柴。”呵者默听之。周筠亦师旦之亚。四朝闻见录 

　　陈自强在禁林，事师旦尤甚，有爱妾曰蜡梅，以秀慧闻于东南，师旦至则三人参坐纵饮。苏师旦自名苏氏出子，陈韡总蜀计，为建京苏楼于眉州市以悦之。庆元党禁 

　　苏师旦将建节，学士莫肯当制。易祓为枢密院检详文字，与之昵，欣然愿任责，遂以国子司业兼两制，竟为草麻，极其谀佞。既宣布，物论哗然，亟擢祓左司谏。诸生为之语曰：“阳城毁裴延龄之麻，由谏官而下迁司业。易祓草苏师旦之制，由司业而上擢谏官。”既而韩诛，苏得罪，祓遂远贬。齐东野语 

　　侂胄生辰，宰执侍从四方牧守皆上礼为寿，直宝文阁四川茶马献红锦壁衣、承尘地衣，修广高下皆与堂等。吏部尚书献红牙果桌十位，工部尚书献珠搭当十副，光彩夺目。盖大长公主奁内故物，众已骇之。知临安府最后至，出小合，曰：“寒生无以为献，有少果核，姑侑一觞。”启之，乃粟金蒲萄小架，上有大北珠百枚，众皆惭沮。庆元党禁 

　　侂胄有四妾，皆郡夫人，其次又十人。有献北珠冠四枚者，侂胄以遗四夫人，十人皆愠曰：“等人耳，我辈不堪戴耶！”侂胄患之。时赵师＜睪廾＞以列卿守临安，闻之，亟出十万缗，市北珠冠十枚，瞰侂胄入朝献之。十婢大喜，分持以去。侂胄归，十婢咸来谢。翼日都市行灯，十婢顶珠冠而出，观者如堵，归语侂胄：“我辈得赵大卿光价十倍，王何吝一官耶！”遂进师＜睪廾＞工部侍郎。庆元党禁 

　　赵师＜睪廾＞尹临安，时有黠贼，每盗人家，必粉书其壁曰：“我来也！”严捕久不获。一日所司捕一贼至，云即是“我来也”，勘之不承，久淹狱底，谓狱卒曰：“我固尝为盗，却非‘我来也’，今亦自知无脱理，但乞稍疏刑具，有白金数千藏保俶塔上，可往取之。”试往，果得金，大喜。入狱，以酒肉犒贼。越数日，又曰：“有酒一瓮，藏侍郎桥下。”卒又试往，所得愈多。一日贼谓卒曰：“欲暂出，四更当复来。”卒难之，贼曰：“我固不负汝，设不来，则我所遗，足以为尔失囚配罪之费有余矣。苟不从，恐悔无及。”卒惧而从之。坐以俟，忧念间，闻檐瓦声，贼已跃下。甫旦，循王府告云：“夜被盗，府门上书‘我来也’三字。”赵尹大惊曰：“几误此狱。”遂以犯夜杖出之。狱卒归，其妻曰：“昨夜半闻叩门，开视之，一人以衣囊掷户内而去。”卒惊视之，皆黄白物也。乃悟其夜贼盗张府之物，而赵终莫知其奸也。西湖志余 

　　黄子由尚书夫人胡氏与可，元功尚书之女也。俊敏强记，经史诸书略能成诵，善笔札，时作诗文亦可观，于琴弈写竹等艺尤精。自号惠斋居士，时人比之李易安云。时赵师＜睪廾＞从善知临安府，立放生池于湖上。高文虎炳如为之作记，误书“鸟兽鱼鳖咸若，商历以兴”。既已锓石，分送朝士。胡夫人一诵即知其误。会炳如以藏头策题得罪多士，而从善又以学舍张盖殴人等尝断其仆，诸士既闻其事，遂作小词讥诋之，作为“忧王道不是商王，这鸟兽鱼鳖是你”者。乃胡氏首指其误也。他日胡氏死，其婢窃物以逃，捕得之，送临安府。从善衔之，遂鞠其婢，指言主母平日与弈者郑日新通，郑越人，世号越童。所失物乃主母与之耳。因逮郑系狱黥之。未几，子由以帷薄不修去国。事之有无不可知，而从善之用心亦薄矣。后十余年从善死，其子希苍亦死。妇钱氏茕处，独任一仆主家事。有老仆知其私，颇持之。钱氏与仆欲灭其口，遂以他事系毙官狱，且擅焚之。未几，老仆家声冤于宪台，时林介持宪节，方振风采，遂逮钱氏于庭。经营巨援，仅尔获免，而仆从黥籍。信人之存心不可不近厚，而报复之理，昭昭不可揜也。齐东野语 

　　赵从善尚书子希仓倅绍兴日，令庖人造燥子茄，欲书食单，问厅吏“茄”字，吏曰：“草头下著加。”即援笔书“蒙”字，郡人目为“燥子蒙”。会稽郡治有贤牧堂，设范文正、赵清献、翟忠惠、朱忠靖、赵忠简、史越王、张毗陵诸像，从善尝帅浙东，乃使门吏谕耆宿陈乞增从善像。既成，有郡士朱万年题诗于堂曰：“师＜睪廾＞使众作祠堂，要学朱张与郑王。疑有误字大家飞上梧桐树，自有旁人说短长。”白獭髓 

　　嘉泰、开禧间，郭倪位殿岩，宾客日盛，相与怂恿，直以为卧龙复出。酒后辄咏“三顾频烦、两朝开济”之句，屏风四面一一皆书此二句，遂逢当轴意，兴六月之师。陈章俊为随军漕，先行之，酌酒曰：“木牛流马，则以烦公。”众咸笑之。倬既溃于符离，僎又败于仪真，自度不能复振，对客泣数行下。时彭法传师适在座，谓人曰：“此带汁诸葛也。”桯史 

　　郭倪、郭杲败，值赐宴，优以生菱进于桌上，命二人移桌，忽生菱堕地尽碎。一人曰：“苦坏了多少生菱，只因移果桌。”四朝闻见录 按郭倪、郭杲、郭倬皆当时败将，移谓倪、果谓杲、桌谓倬也。 





●宋人轶事汇编卷十八 

　　木待问 萧国梁 郑侨 黄定 徐履 黄由 卫泾 邵泽 陈文龙 方逢辰 周震炎 王龙泽 苏大璋附杨汝南吴胜之 

　　永嘉木尚书待问，少从学于郑敷文。敷文，大儒也，名伯熊，字景望。其弟名伯英，当作仲英。字景元。登甲科，以母老不仕。敷文死，后木尚书造宅侵郑氏地，景元不平，往与木詈诟而手击之。景元亦大为木氏子弟所棰。明日，木诉之郡，逮景元，景元挟其母以出，木惭悚退缩而止。木素无闻望，徒以大魁为从官尔，因此永嘉人薄之。林下偶谈 

　　永福有谶语云：“龙爪花红，状元西东。”乾道间，永邑东乡石壁溪岩松上产龙爪花，其年萧国梁魁天下。次举黄定复第一。花生处东西各三十五里。又次举郑侨复魁多士。邑宰作诗云：“翀峰龟岭与龙屿，三处家山亦壮哉！相去未逾一百里，七年三度状元来。”盖萧公翀峰、郑公龟岭、黄公龙屿也。游宦纪闻 按宋状元考：萧乾道二年，郑乾道五年，黄乾道八年。 

　　淳熙间，省元徐履，因功名之念太重，遂有心疾。殿试用卷子写竹一竿，题曰：“画竹一竿，送上试官。”朝廷亦优容之。以省元身后一官与其子。贵耳集 按徐履为绍兴十八年五甲末一名。 桥西杂记云：秦桧欲妻以女，履因佯狂，廷对不答一字。时人为之语曰：“殿榜若还颠倒挂，徐履依然作状元。”贵耳集谓淳熙省元，已误，谓其有心疾，更误矣。是科即朱子登科之年。 

　　光尧既与子孝爱日隆，每问安北宫，间及治道。孝宗锐志大功，新进逢迎，务为可喜。淳熙间，上益明习国事，老成向用矣。一日朝德寿，从容宴，玉音曰：“天下事不必乘快，要在坚忍，终于有成而已。”上再拜书绅。辛丑岁廷策多士，有一卷首曰：“天下未尝无难成之事，人主不可无坚忍之心。”遂为第一。桯史 按是科状元黄由。 

　　尝闻乡老言，潮至夷亭出状元。己亥庚子连岁大旱，咸水果至昆山夷亭。是时黄由魁天下，次举又藉藉言潮水至，甲辰卫泾又魁天下。苏州开国以来，未有占大魁者。野客丛书 

　　卫泾字清叔，廷唱第一。间会亲友玩牡丹，谓第一花人尚贵之，吾亦宜自贵重也。先是廷唱第一人，任签幕满，必通书宰相为谢，然后遇次榜廷唱攽召命，以某日降旨入修门。公以通书宰相非是，惟任其迟速。时王淮当国，殊以不通书为讶，虽已降召命，而不与降入国门。公翱翔六和塔下，几三月不得见。适郑公侨以吏部侍郎召，与公遇于塔下曰：“清叔何为在此？”公语之故。郑即面诘丞相，丞相曰：“某几忘了。”翌日降旨趋公见。公既与史诛韩，又欲用故智去史。史为景献太子旧学。太子知其谋，以告中丞章良能，弹公，秩以大阃，不复召矣。钱台文象祖以史故，于广坐及公曰：“初谓卫清叔一世人望，顾售韩侂胄螺钿漆器。”然则公之罪亦微矣。四朝闻见录 

　　卫泾取范文正之言，以“后乐”名堂，号后乐居士。姑苏志 

　　邵泽廷对，有内侍见邵泽所磨京墨甚佳，拟求之，泽无吝色。内侍曰：“主上御苑新建一亭，命名曰定一。上曰：‘若有人用此立说，当取为状元。’”邵得其说，挥毫如飞。内侍见其文学，回奏，上大喜，于是搜求此卷，欲置首选。时已取周坦为状元，邵为榜眼。群臣贺曰：“喜陛下今得周、邵。”宋季三朝政要 

　　陈文龙志忠，度宗朝状元也。德祐末，归守本州。北兵入闽，不屈，生缚之至杭，病卒于杭之苗儿桥。初文龙入太学，累试不入格。太学守土之神，岳侯也。一夕，梦神请交代，意必老死于太学。既而廷对第一，仕宦日显，前梦不复记矣。及守乡州，又梦神通书，前面交代，后书至元年月。未几，国亡城陷，俘至杭州，幽于太学之侧。三柳轩杂识 

　　度宗龙飞榜，兴化陈文龙为状元，胡跃龙为省元。时范文虎为殿帅，孙虎臣为步帅。有人对云：“龙飞策士，状元龙、省元龙。虎帐得人，殿帅虎、步帅虎。”坚瓠集 

　　陈文龙，咸淳初为太学生。学内引放公试，适奔驰弗及，闻已扃钥，公亟陈于当国，贾师宪特笔送试。同舍生忌公才名，白于监试，竟不启钥。公以一启谢庙堂，当时传诵。贾以琼花露百瓶馈之，盖扬州酒也。未几，擢进士第一，扬历清要，景炎死节。隐居通议 

　　淳祐十年，状元严州方梦魁，赐名逢辰。右足跛，左目瞽。与同榜方登、方吉，皆唐诗人缺唇处士方干之后。吹剑录外集 又云是榜第四川人杨潮，省元泉州陈应雷，皆瞽一目。 

　　周震炎及第时，公主方选尚。丁大全欲用新进士为驸马，私置震炎第一，倡太平状元之说。震炎年几三十矣。恭谢日，公主于内窥之，不悦，事遂寝。三朝政要 

　　度宗崩，谅阴进士榜第一名王龙泽，第二路万里，第三胡幼黄。京师语曰：“龙在泽，飞不得；路万里，行不得；幼而黄，医不得。”钱塘遗事 

　　三山苏大璋颙之治易有声。戊午乡举，梦为十一人，数为人言之。既试将揭晓，同经人诉于郡，谓其自许之确，必与试官有成约。及拆号，第十一名果易也。帅携此状入院，遍示考官，谓设如所言，诸公将何以自解，不若以待补首卷易之，众皆以为然。既拆号，则自待补为正解者，苏大璋也，由正解而易为待补者，具诉人也。齐东野语 
</div>
    <div class="pagination">
<a href="宋人轶事汇编_page81.html">上一页</a><span>...</span><a href="宋人轶事汇编_page77.html">77</a><a href="宋人轶事汇编_page78.html">78</a><a href="宋人轶事汇编_page79.html">79</a><a href="宋人轶事汇编_page80.html">80</a><a href="宋人轶事汇编_page81.html">81</a><span class="current-page">82</span><a href="宋人轶事汇编_page83.html">83</a><a href="宋人轶事汇编_page84.html">84</a><a href="宋人轶事汇编_page85.html">85</a><a href="宋人轶事汇编_page86.html">86</a><a href="宋人轶事汇编_page87.html">87</a><span>...</span><a href="宋人轶事汇编_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
