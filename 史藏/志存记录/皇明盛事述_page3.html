<!DOCTYPE html>
<html>
<head>
    <meta charset="UTF-8">
    <title>皇明盛事述 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明盛事述 - 第 3 页/共 7 页</h1>
    <div class="content">
　　○公侯父在受封
　　洪武中，李文忠以浙江行省平章封曹国公，而父贞以恩亲侯进封如之。胡显以都督佥事封梁国公，而父泉以致仕都督封亦如之。永乐初，郑亨以都督佥事封武安侯，父用以致仕千户封亦如之。
　　嘉靖初，南京兵部尚书王守仁封新建伯，封其父南京吏部尚书华如之。又宣德初，会宁伯李英，封其父右都督南哥亦如之，南哥，降虏也。

　　○孤卿封父
　　内阁则黄公淮、李公贤、杨公廷和，父封少保。刘公、严公讷，父封太子太保。李公春芳，父封少傅。张公四维，父封少师。独张公居正，父自少保、少师以至加特进、左柱国，凡四膺诰命。封尚书则彭公时、刘公吉。内淮、及严公、李公，皆得归政终养，彭公父毓义后公七年始卒，而二李、彭、杨、二张，俱首揆，尤为卓绝。
　　尚书则吏部屠公氵庸、郭公朴、梁公梦龙，户部黄公福、贾公应春、高公，兵部白公圭、翁公万达、杨公博、张公学颜，刑部开公济、张公子麟，工部胡公松、曾公省吾。南京兵部则王公守仁，礼部则林公廉。王公封伯，见前。内氵庸父封太子太傅，子麟、梦龙父封太子太保，廉父庭机自为尚书。其他尚有未及封，或封止三品者。
　　嘉、隆、万之际，吏部则郭公，内阁则严公、李公、二张公，咸父母具庆，尤为一时之盛。而李公状元及第时，见其祖父子孙，罢相时又见其父子孙曾。江陵张公封，其父母仅六十余，士林以为美谈。
　　若恩礼之盛，新都公以封少保，公老疾乞归，不许，特诏遣医驰驿问疾，赐少牢，上尊白粲宝钞，令守臣存问。兴化公父没，治葬外加二祭。江陵公父没，加三祭，命子编修及司礼太监代治丧，遣官祭葬。

　　○一门高第
　　谢文正迁以解元会魁中状元，而子丕复以解元会魁及第。伦谕德文叙以会元中状元，而长子通参以谅复领省解，次子祭酒以训会元及第，此其最盛者也。黄行人乾亨、子御史如金，伍参政□、子都御史符，史佥事俊、子尚书道，毛文简纪、子太仆渠，张侍郎志淳、子副使合，俱父子解元。曾状元鹤龄、孙追，费状元宏、从子懋中，罗文庄钦顺、从子呈，俱进士及第。孙文恪升及第，而子铤乡荐第一，钅广会试第一，升弟堪武会举第一，至都督。刘尚书龙，祖副使洁，父刑部凤仪，俱乡试第四人，龙及子郎中承恩俱第二人。葛少保守礼与其孙庶吉士曦，俱山东解元。若兄弟高科，如永乐甲申周庶子述，长史孟简，同科及第。正统、景泰中，彭文宪时中状元，文思华中会元，然是从弟兄耳。杨文懿守陈、尚书守，刘文简春、参政台，王文庄鸿儒、布政鸿渐，俱解元，而守、春复及第，其三兄俱谥“文”。杨光禄惟聪己卯解元，辛卯状元，而兄庶子惟杰丙戌及第，尤为盛事。吾州王宫保锡爵经魁会元及第，而弟鼎爵复会试第五人，宫保子衡北京乡试第一人。江陵张嗣修第一甲第二人，弟懋修第一甲第一人。王刑侍宗沐以《春秋》中第三人，而子郎中士琦、知州士崧、知县士昌，俱连以《春秋》中第五人，俱成进士。参政曹楼与祖父俱应天解元。

　　○三代甲科同时俱在
　　少师、大学士万安戊辰，子南京礼部右侍郎翼丙戌，孙翰林庶吉士弘璧丁未。致仕提学佥事杨春辛丑，子少师、大学士廷和戊戌，孙翰林修撰慎辛未。南京兵部尚书林瀚丙戌，子右参政庭昂己未，孙礼部主事炫甲戌。抚州知府林春泽甲戌，子户部右侍郎应亮壬辰，孙提学副使如楚壬戌。礼部尚书董份辛丑，子南工科给事中道醇癸未，孙礼部郎中嗣成庚辰。三代俱无恙。 

　●卷三

　　○父子兄弟贵盛一时
　　嘉靖初，《武宗实录》完，少保、大学士费公宏进少师，从弟编修き进左赞善，从子懋中进修撰，而子懋贤复为庶吉士。隆庆初，徐公阶以少师当首揆，而弟陟为南少司寇，长子以太常卿掌尚宝司，次子瑛、少子琨俱为少卿归，后孙元春举进士，亦为太常寺卿。杨公博以师傅位太宰，而子俊民以会魁历提学、太仆少卿，后至侍郎；俊卿乡武会第一，至锦衣卫都指挥，后至都督同知；俊士举进士，一子乡举，余荫叙又二人。没后俊卿子元祥十九举进士，为翰林检讨。万历初，张公居正太师当揆，而子懋修为仪部郎，嗣修榜眼、敬修状元为翰林编修、修撰，简修为锦衣卫指挥同知。景泰中，杨颍公洪以昌平侯挂镇朔大将军印镇宣府，从子信以都督同知充宣府左参将，从弟能以都督佥事充宣府右参将，子俊以左都督总三千营兵马，领敕，候有声息为后继。宁远伯李成梁以太保镇辽东，子如松以都督佥事镇宣府，如柏以督都佥事充副总兵，如桢以都指挥使掌南镇抚。可谓文武一时一家之盛。张后阖门削夺，杨氏俊嗣侯，信、能皆封伯。

　　○郭氏子孙蕃显
　　武定侯营国威襄公郭英兄弟四人，长早卒，次子兴以军功封巩昌侯，赠陕国公，谥宣武；次德成，福建都指挥。姊为高皇帝妃。子十二人：镇、铭、镛、鉴、钥、铨、钰、钫、镔、钢、钥。镇，驸马都尉，尚永嘉公主；铭，辽王府典宝，追封武定侯；镛，中军都督府右都督；鉴，中都留守司副留守；钥，散骑舍人；钰，赠承德郎，尚宝司丞；钫，旗手卫指挥使。女九人：长适府军卫指挥佥事蔺瑜，次适济宁卫指挥使戈某，次辽王妃，次适府军卫指挥佥事赵斌，次郢王妃，次适金吾右卫指挥同知范聚。孙男二十有八：琮、玄、璧、塘、瑾、武、、登、、、玮、瑷、、璨、贵、琬、琰，余尚幼。琮，府军卫指挥佥事；玄为都督同知袭武定侯；武，尚宝司丞；，梁王府典宝。曾孙登为名将，封定襄伯，赠侯，女为仁宗昭皇帝贵妃。公之勋名禄位虽未敢上跻汾阳，而子孙之盛，殆有光于昔矣。

　　○门宗仕宦
　　一门科第禄位之重，弘治、正德间无过于鄞县杨氏者：吏部右侍郎、詹事府丞守陈，南吏部尚书守，工部尚书掌大理寺事守随，广西右布政使守隅，皆昆季也；刑部右侍郎茂元，按察使茂仁，皆守陈子也。
　　灵宝之许，则太子少保、吏部尚书进，进子少保、吏部尚书、文渊阁大学士赞，南京户部尚书诰，太子太保、兵部尚书论及诸子孙为郡守、曹郎、登科甲者又十余人。
　　福州之林，自郡守元美，子南京吏部尚书瀚，瀚子太子太保、工部尚书庭昂，南京礼部尚书庭机，庭昂子通政司参议炫，庭机子南京礼部尚书廉，建昌知府烃及他荫叙者亦不下数人。
　　吴江之吴，尚书洪，子尚书山，参政岩，知府昆，诸孙行太仆卿邦桢，曾孙布政承焘，余乡贡士凡五人。
　　余姚之孙，副都御史赠尚书燧，子都督佥事堪，尚宝卿墀，南京礼部尚书升，堪子都督同知钰，升子礼部侍郎铤，刑部侍郎钅龙，布政使钅宗，太常少卿钅广，钅龙子进士如法，墀子亦举乡试。
　　铅山之费，少师大学士宏，少保、尚书き，伯父参议，宏子武选懋贤，从子修撰懋中，工部郎中懋良。
　　四川之刘，御史规，子尚书春，参政台，春子副都御史彭年，彭年子行太仆卿起宗，子布政使世赏，台子参政鹤年，后有右都御史世曾，荫叙者亦数人。
　　若宗党贵盛一时者，嘉靖间少宰欧阳铎，大宗伯德，少司空塾，少保必进，太仆卿衢，都御史重，御史席，余丞郎守令数人。
　　少司马潘珍、潘旦，少司空希曾，大司空鉴，大司马潢。
　　及会稽之陶参议怿，司马都宪谐，少宰学士大临，南大宗伯承学，布政使幼学，参政大年，都御史大壮，布政使大顺，宪副大有，尚宝丞允淳，主事允宜，编修陶望龄，九进士，而荐乡科者又十余人。

　　○阙里恩泽
　　洪武初年，衍圣公孔希学来朝，诏袭封，予诰，还其祭田，备礼器乐器乐舞。置属官，管句、典籍、司乐各一员。会班亚丞相。十七年，子讷嗣，来朝，特赐一品织文诰命，白玉轴。每岁入觐，得给符乘传，班序文臣首。洪熙元年，彦缙来朝，赐第东安门北。景泰三年，赐三台、银印、玉带、麒麟服。六年，子弘绪嗣，入朝，赐玉带，以躯小，去二胯授之，俾藏焉。又范金为图书，其文曰“谨礼崇德”以赐。天顺元年入朝，上见便殿，握手置膝上与语，改赐大第，给三氏教授印，开生员岁贡格，蠲孔氏田租。弘治中，加庙祭礼乐。景泰、弘治、嘉靖、隆庆四幸学，衍圣公率三氏子孙观礼，公赐大红织金仙鹤罗纱帽、金镶犀束带，三氏各冠带有差。
　　又衍圣公次子一人为子思后，得世袭五经博士，而嫡系在衢州者亦得世袭五经博士，还其西安祭田五顷。在河南省世袭国子学正。又族之贤者一人，世为曲阜知县。后先给复其家人五百名。
　　永乐中，其宗人孔谔以会试副榜第一人见皇太子，特授左春坊左中允，后改御史。天顺中，其宗人公恂自礼科给事中超拜为詹事府少詹事。

　　○义门恩泽
　　浦江郑氏有《恩育录》，予节其略，笔之以见祖宗风励天下之意。洪武十四年，为内藏金银事发，连郑氏，以义门故释之。家长郑濂、郑面见，擢福建左参政，吏部奏无见缺，添设左参议，授之。二十六年，诏郑氏子弟三十以上者来见，擢郑济左春坊左庶子，伴太孙。三十年起取天下税户，郑沂入见，授礼部尚书，以其从子为御史。永乐十二年，御名七十二岁，进《平胡诗》，称旨，乞归，上曰：“教翰林院写敕书，礼部宴他用正官，陪教坊伎乐。”陛辞，赐金绣衣楮帛。荐从子甚可用，上曰：“御史举，也除御史。”后累迁大理寺丞。永乐十七年，北京初受贺，致仕御史及弟致仕长史楷来朝，赐宴及楮币与《为善阴骘》二部，上曰：“他家人多，与二十部。”十九年，翰林检讨郑叔美以告病例为民。仁宗立，与子弟来朝，上顾：“长者非郑检讨乎？何为冠平巾？”吕震以故对。上特诏子冠带致仕，各赐钞二千贯，给驿舟还家。

　　○王氏奇迹
　　万历中，吾州王锡爵以会元及第，四十余而至少宗伯，抗时相，直节重天下。会其弟提学副使鼎爵归省父封，詹事梦祥母吴淑人俱无恙，女昙阳子以贞节得仙，白日升举。后五载，服初礻覃，召入，为文渊阁大学士，天下艳之。

　　○番将子孙兄弟勋烈
　　永乐中，番将吴允诚来归，居凉州，累功封恭顺伯。长子克忠进封侯，孙瑾嗣侯。克忠、瑾俱以殉节开公号，赐美谥。次子管者以都督累功封伯，少子克勤复以都督同克忠殉节，封伯赐谥，虽日之盛，不得专于前矣。故拈出之。

　　○三番将种
　　永乐虏酋阿鲁台尝受国家印诰，为太师、和宁王，后败于他部，见杀。其子阿卜俺只来归，仕至左都督。子勇以和为姓，累功封靖安伯，子孙世锦衣卫指挥。阿鲁台时忌其别部王也先土干来归，封忠勇王，累加至太保，卒无子，甥把台从封忠勇伯，赐姓名蒋信，卒，子善嗣。罗秉忠，沙州左都督困即来子，累功封顺义伯。皆酋长贵种也，故志之。

　　○师弟同居内阁
　　李文达贤以吏书、学士入内阁，而薛文清以礼侍、学士继之，李公，薛公之讲学门人也。杨少师廷和为靳宫保贵座主，靳公又尝受业杨少师一清，二杨先后入，皆同官。近袁少傅炜为少师徐公阶督学所取士，少保江陵张公居正为徐公教习庶吉士。弘治乙丑，少傅谢公迁廷试读卷，己丑与是科进士翟公銮同居内阁。正德庚辰，少保石公缶以礼侍主考，丁亥罢相，是科进士张公孚敬实代之，张公加至少师，而主考李公廷相犹为侍郎。嘉靖戊戌，分宜以礼书知贡举，辛酉与是科及第进士袁公炜同居内阁。若经房取士年位相迩者，所不论也。

　　○文臣一时十玉
　　陆文裕《玉堂杂笔》谓：正德二年，内阁李公东阳为少师，焦公芳、王公鏊俱加少傅，冢宰许公进、大司马刘公宇、宗伯李公杰、司寇屠公勋、司徒顾公佐、司空李公钅遂，皆赐玉带。寻，屠公氵庸以太子太傅掌都察院。孤卿十玉带，以为奇事。然武庙以左班皆老臣，而服色不称，故赐玉耳，不为奇也。景泰三年，吏部王公直、礼部胡公氵荧俱以少傅，内阁陈公循、高公、兵部于公谦俱以少保兼宫秩，户部、都察院王公文俱先为太子太保，吏部何公文渊、兵部仪公铭、刑部俞公士悦、工部石公璞、都察院陈公镒、王公翱俱以易储加太子太保。盖一品而玉者十三人。正德末，内阁杨公廷和、梁公储、兵部王公琼俱少师，内阁蒋公冕、少傅毛公纪、吏部陆公完、都察院陈公金俱少保，刑部张公子麟、工部李公钅遂、都察院王公俱太子太保，一品十人。赐玉者，户部郑公宗仁、礼部毛公澄，又二人，尤为一时之盛。

　　○内阁六相
　　永乐初，内阁七人，如解公辈初以六品后稍进为五品而已。宣德元年，杨公士奇以少傅，黄公淮以少保，杨公荣以太子少傅，金公幼孜以太子少保，杨公溥以太常卿，寻黄公移疾去，而进尚书陈公山、张公瑛，凡六人。景泰末，陈公循、高公、王公文俱以少保，萧公、江公渊以太子少师，商公辂以兵部左侍郎。隆庆初，徐公阶以少师，李公春芳、郭公朴以少傅，高公拱以少保，俱内阁。而陈公以勤、张公居正以尚书侍郎人，未几加保傅等官，盖前后满六人者三而已。

　　○二相同时极品
　　正德四年，李公东阳首揆，焦芳次之。七年，李公仍首揆，杨廷和次之。十四年，杨公首揆，梁储次之。皆少师、太子太师、吏部尚书、华盖殿大学士，而杨与梁又皆特进、左柱国。四公皆同年，为一时之盛，而焦以阿附中官见时诋。正统三年，杨公士奇、杨公荣皆少师，又同姓，然一为兵书、华盖殿学，一为工书、谨身殿学。嘉靖三十六年，夏公言、严公嵩俱为特进、少师、太子太师、吏部尚书，俱华盖殿，唯夏至上柱国，小异耳。二公同乡而好不终。

　　○翰林十五学士
　　天顺初，上拟学士多，以陈汝言“十八学士”语解。案：此时内阁，李文达贤、吕文懿原、彭文宪时，并李绍、黄谏、林文、刘定之皆学士，倪谦、钱溥为讲读学士，仅九人。弘治中，吴文定宽以礼书，梁文康储、王太宰华以少詹，俱兼学士，杨少师廷和以坊学兼读学，武少卿卫、张太常芮、江文昭澜、刘文肃忠、刘太宰机俱光学，杨太常时为读学，时有翰林十学士之称，并内阁刘、李、谢，南京张东白元祯为十四人，固已盛矣。嘉靖戊午，内阁自三大学士严、徐、李外，礼部则吴尚书山、茅侍郎瓒、袁侍郎炜，吏部则郭侍郎朴，詹府则李石侍郎机，太常则严少卿讷、李少卿春芳、董少卿份，俱光学，翰林则秦读学鸣雷、高讲学拱，并南京吏部王学士用宾，掌院全讲学元立，凡一十五人，盖前所未有。万历十四年，内阁申、许、二王公为中极、武英、文渊、东阁大学士，礼部尚书沈鲤兼翰林院学士，吏部左侍郎掌詹事府周子义，吏部左侍郎沈一贯，吏部左、右侍郎朱金庭、王弘海，詹事徐显卿，少詹事张位，俱兼侍读学士，于慎行为侍读学士，陈于陛为侍讲学士，合之得十三人，亦庶几焉。

　　○林下九相
　　宜德初，内阁大臣俱在位。正统元年，少保黄公淮、太子宾客胡公俨居林下，二人。景泰元年无。天顺元年，苗公衷及少保高公乞归。成化元年，少保陈公循、武功伯徐公有贞自赦所归，侍郎许公彬，三人。弘治元年，少师万公安罢，与太子太保刘公、太子少保彭公华、尹公直，凡四人。正德元年，尹公直一人。嘉靖元年，少师刘公健、梁公储、少傅谢公迁、刘公忠、王公鏊、杨公一清，五人，唯梁公初罢归，其余皆以名德存问。隆庆元年，少傅李公本、太子太保严公讷，二人。万历元年，李公改姓为吕，及严公，少师徐公阶、李公春芳，前少师高公拱，少傅郭公朴、陈公以勤，少保殷公士儋，太子太保赵公贞吉，凡九人，皆一品腰玉，逍遥林下，尤前代所无。

　　○壬子浙江三仁
　　浙江壬子举人为余姚孙公钅遂、钱唐胡公世宁、余姚王公守仁。宸濠之变，胡公以按察副使指其渐，孙公以巡抚右副都御史殉其节，王公以提督右副都御史戡其乱。胡至太子太保、兵部尚书，赠少保，谥端敏；孙赠礼部尚书，谥忠烈；王封新建伯，赠侯，谥文成。御史周汝员合而祀之，曰三仁祠。

　　○浙江三大功文臣
　　洪武三年庚戌，御史中丞刘基以谋策功封诚意伯天顺十四年己巳，兵部尚书于谦以靖乱功加少保；正德十六年辛巳，南京兵部尚书王守仁以擒叛功封新建伯。文臣中最为灼然者，皆浙人。刘赠太师，于赠太傅，王赠侯，皆在易世论定之后，于事尤奇。

　　○壬戌首甲三相
　　首甲三人无俱至尚书者，惟嘉靖壬戌二十二年中第一人申时行今为少师、中极殿学，第三人余有丁至少傅、建极殿学，第二人王锡爵今为太子太保、武英殿学。光绝前古。

　　○内阁三元
　　万历乙酉，内阁首揆申公时行壬戌状元，次揆许公国辛酉解元，三揆王公锡爵壬戌会元，而皆南直隶，近代所无。

　　○三省长官同乡
　　洪武初，中书省长官左丞相李善长，右丞相徐达，平章军国重事常遇春，大都督府长官右都督冯胜，御史台长官左御史大夫汤和，右御史大夫邓愈。十年以后，中书左丞相胡惟庸，右丞相汪广洋，大都督府左都督李文忠，右都督冯胜，御史台左大夫陈宁，右大夫丁玉、安然。省府台一品，总摄天下机务，而皆南直隶江北人。盖高帝起濠上，一时贤杰云蒸龙从，故不必借才于异地也，盛矣。

　　○内阁同乡
　　永乐初元，选翰林臣入内阁，而江西居其五，曰吉水解学士缙、胡文穆广，庐陵杨文贞士奇，南昌胡宾客俨，新淦金文靖幼孜。缙、广、幼孜皆吉安府，而官皆仅五品。景泰中，陈芳洲循以少保首揆，而萧孟勤以太子少师位第四，二公皆泰和人也。成化初，陈庄靖文、彭文宪时俱以太子少保，刘文安定之以工侍，俱兼学士在阁，时无它相参之，三公皆吉安人也。最后彭文思华以太子少傅，尹文和直以太子少保，俱兼学士在阁，又皆吉安人也，江西吉安之盛至此。后至嘉靖，夏贵溪言、严分宜嵩俱以江西人官少师，不参它相，宠眷事寄绝埒，而用郄终。正德初，焦泌阳芳以少师任华盖殿，刘钧州宇以少傅任文渊阁，然刘仅六日而予告，又俱以附中人削其后。杨文襄一清、靳文僖贵同为丹徒人，杨以少傅，靳以太子太保，同为武英殿学。嘉靖末，郭安阳朴、高新郑拱同日大拜，至隆庆初，同为少傅、吏部、殿学，同岁罢。又嘉靖末，吾直隶华亭徐公阶以少师，常熟严公讷、兴化李公春芳俱以太子太保，同在阁，凡三人。万历年，南直隶吴县申公时行以少师，歙县许公国公以少保在内阁，而吾州王公锡爵又以宫保继之，三公皆在大江以南，则尤盛也。申、王同郡，又盛也。案：永乐之五人，仅五品，成化之三人，不登一品，则吾直隶为盛。

　　○内阁首辅太宰同乡
　　我朝大政寄之内阁，次则吏部，正统中杨文贞士奇以少师首揆，而王文端直拜太宰，景泰中文端进加少傅，而何盱江文渊以宫保同为尚书，陈庐陵循以少保居首揆，四公皆江西人，杨、王、陈又皆吉安也。弘治刘文靖健以少师首揆，而马端肃文升以少师为太宰，马致仕，焦泌阳芳继之，皆河南人。嘉靖严少师嵩首揆，而熊宫保浃、万宫保镗、欧阳少保必进后先为太宰，皆江西人，欧阳又严之儿女姻也。其后徐公阶首揆，而滁州胡简肃松及严公讷为太宰，皆吾直隶人。张公四维首揆，而王太保国光为太宰，皆山西人。如不必首揆，则枣强王公文以少保居内阁，而盐山王公翱以宫保居吏部。淳安商公辂以户书居内阁，而桐庐姚公夔居吏部。寿光刘公以太子太保居内阁，而历城尹公以太子太傅居吏部。泰和尹公直居内阁，而丰城李公裕居吏部。洛阳刘公健、卢氏耿公裕以宫保居内阁、吏部。丹徒靳公贵以宫保居内阁，而同里杨公一清以少傅居吏部，杨公入阁，而长洲陆公完以宫保代之。焦泌阳芳、许灵宝进、刘钧州宇相继居内阁、吏部。藁城石公缶、东光廖公纪俱以少保居内阁、吏部。鄞县闻公渊以宫保居吏部，而余姚李公本自少詹入阁，李公加少保，而秀水吴公鹏入吏部。盖不可屈指数矣。

　　○蒲州盛事
　　蒲州杨襄毅公博以少师为吏部书，其子舅王公崇古以太子太保领宣大节，杨公卒，王公以少保拜兵部尚书，其舅张公四维入内阁加太子太保，王公致仕，张公遂进少保至少傅、少师，三孤初各得其一，后得二。而居同里又至亲，为甚盛而奇。

　　○吴中盛事
　　会元凡七人：常熟施显，太仓吴钅弋，长州吴宽，吴县王鏊，吴江赵宽，常熟瞿景淳，太仓王锡爵。
　　状元凡六人：吴县施，长洲吴宽，昆山毛澄、朱希周、顾鼎臣，吴县申时行。又山阳沈坤，原籍昆山，亦当为七人。
　　及第凡六人：除会元二王、陆、瞿外，又有陈祭酒鉴、刘编修。
</div>
    <div class="pagination">
<a href="皇明盛事述_page2.html">上一页</a><a href="皇明盛事述.html">1</a><a href="皇明盛事述_page2.html">2</a><span class="current-page">3</span><a href="皇明盛事述_page4.html">4</a><a href="皇明盛事述_page5.html">5</a><a href="皇明盛事述_page6.html">6</a><a href="皇明盛事述_page7.html">7</a><a href="皇明盛事述_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
