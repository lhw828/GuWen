<!DOCTYPE html>
<html>
<head>
    <meta charset="UTF-8">
    <title>爝火录 - 第 62 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 62 页/共 128 页</h1>
    <div class="content">　　杭州金堡与乡人姚志卓起义山中，志卓屡有克捷，与江东诸营遥为声援（堡，字道隐，庚辰进士。初任临清知县；京师陷，南奔。旋丁内艰）。

　　十九日（己亥）

　　望江王之庆自沉于九江。之庆，字修祜，贡生；知尤溪县，告归。团练乡兵，结人和寨以备贼。十年之间，流寇、左兵屡攻围之，弗拔。左梦庚素恨望江人创其部曲；及降大清，愬英王曰：『望岩邑虽降，终必负固；请即屠之』！英王至，城中大惧。之庆疾走穹庐，陈说颠末。英王意解，委之庆署黄州府；之庆不受。行至九江，移书报其子兆春曰：『吾为一邑谋，非为一身计。今幸桑梓无事，反为梯荣；亲墓不庐、国难不与，其尚可以为人乎哉！固辞不获，则从湘累于水滨已耳』。越二日，又留书曰：『骨不可得、魂不可招；古有三不吊，此其一也』。遂至琵琶亭，沉于碧水池中；水浅，乃枕泥横卧以死。丧至望江，兆春哭之，堂上不设位、不书铭旌；阖邑人临之，私谥曰「忠节先生」，祀于屈大夫祠。

　　江阴劣生尹吉素不轨，谋应敌；忽暴雷震其家，闻马嘶声。众入内室搜之，得马二匹，鎗刀、弓矢、甲冑无算；斩其仆康宁，囚吉于狱。

　　兵部右侍郎兼都察院右佥都御史左懋第与从行兵部司务陈用极、游击王一斌、都司张良佐、刘统、王廷佐俱以不降大清，伏法；马绍愉获免。

　　先是，十二日，大清兵平江、浙，再下剃发之令；副将艾大选先髡其首，懋第立杖杀之。大清捕懋第，下刑部狱；懋第曰：『我自行我法杀我人，与若何预？可速杀我』！至是，骑兵拥入内朝，已七日不食矣。南向坐于廷下，摄政王数以伪立福王、勾引土寇、不投国书、擅杀总兵、当廷抗礼五大罪；懋第抗辞，惟请速死。王问在廷汉臣云何？吏部陈名夏曰：『为福王来，不可饶』！懋第曰：『若非先帝中汝会元榜眼者乎？今日何面目坐此』！侍郎金之俊曰：『先生何不知兴废』？懋第曰：『若何不知羞耻？我今日止有一死，何必多言』！王挥出斩之。赵开心将为之请，同坐者掣其裾而止。懋第至宣武门外，神气自若，南面再拜，端坐受戮；刽子杨某涕泣叩首，而后行刑。开心始行启王，王将从之；而监刑者已报死矣。马绍愉率所随将士悉髡发降；参谋主事陈用极、游击王一斌等不屈，同日被害死。后忽风沙四起，卷市棚于云际，屋瓦皆飞；一时罢市（绍愉降后，累进要职；至顺治三年巡按江南，恣行威福）。

　　懋第死，有二仆在侧。一仆引吭吮懋第颈血，乃自刭；一仆向懋第再叩首，以小刀刺胸，肝见而死：观者无不流涕。

　　侯官人蓝铢仰天大恸，解衣束带，以懋第首纳怀中；负尸于背，疾走至慈仁寺前，长跪号呼。为侦者所获，狱□□之曰：『若与懋第亲耶』？铢曰：『吾知有忠臣，不知有懋第也』！议上，欲杀之；会许收懋第尸，因赦铢。

　　用极门人咸默故人子徐敷得用极及懋第尸于白马寺后。

　　「殉节录」云：懋第标下中军艾大选、监饷传浚素与外通，乘间进言：『江南既平，当剃头为百官倡』。陈用极怒，挞之曰：『为臣死忠，是分内事。剃头何为』！寻以盗饷事发，大选自经死。浚惧，阴令大选□首用极等等异图。盖山东豪杰通私款实有因，摄政王大骇，勒兵入寓，逼懋第等剃发；懋第等曰：『头可断，发不可剃』！遂执下刑部狱。至十九日陛见，已七日不食矣。逼降不从，遂遇害。用极尸直立不仆，刑人曰：『这位爷，必然成神；户部钱爷同如此，后作厉鬼杀谢陛也』。摄政王重诸人死忠，具三棺：懋第专棺，用极与一弁同棺，又三兵总一棺。徐玄具词当事，请收葬；既批允，部索贿无以应，往商之懋泰。懋泰阖户，使人出谢曰：『此吾家疏属，人各要自保。尔欲为义士，勿累我也』！复谋之刑人，罄行李畀之。居数日，雷电交迸，逻者不出；刑人引至埋所，发而毁之。四弁骨，即旧地掩埋；懋第骨，收藏火神殿座下；用极骨，入练囊负归。初不屈者有五弁，临赴市一弁忆垂白老母，即变节髡发；四弁共唾之曰：『不忠，复何能孝』！懋第从子司直闻讣恸哭，自缢死。

　　文秉曰：『懋第拘囚太医院，与文信国小楼何异！其与洪、李相诘问，与文信国责备吕文焕何异！其与刚楞抗拒不屈，与文信国见博罗长楫不屈何异！其却之俊兴废之说而端坐受戮，与文信国却张弘范仕元之说而从容就市何异！已行刑而摄政王传免不及，与文信国已赴义而世祖谕免不及何异！既死矣而王一斌等皆同殉难，与文信国诸客邹凤、刘子俊等倡义追随，鼎镬不避何异！「书」云：「使于四方，不辱君命。舍生取义，杀身成仁」。若懋第者，于为人臣之道尽矣。呜呼！懋第其文信国后生哉』！

　　吴江石里村农家许氏二女，长适张文达、次适周志达。文达以负贩为生，荷戈从起义者；战败被执，不屈死。志达往侦之，亦被执；不肯剃发，见杀。二女寻夫不得尸，俱守志不嫁。次女事姑七年，姑死依姊以居，奉夫主祀之；各处一室。吴俗：妇贫无依者多为尼。或劝二女剃发出家，长曰：『不可！妇人之发安得效男子剃之耶』！次曰：『吾夫以不剃发死；而吾剃之，何以见吾夫地下乎』？年俱七、八十，尚躬耕自给。里人高其节，欲请于有司旌之；二女泣谢曰：『吾姊妹遭家多难，廉耻自爱，何旌之有！且俱无后，受旌为谁荣乎』？里人卒不能强也（戴名世「江南两节妇传」）。

　　鲁王群臣皆奉表劝进，王曰：『孤之监国，原非得已；当俟拜孝陵后，徐议乐推未晚也』。固让乃止。王性孝友，恒病喘。

　　杨文骢于苏州取库银二十万，与田仰居山岛中，有兵几二万。田、杨同遣兵四百载币物献贝勒，贝勒尽杀之；仰又私送币帛四千，贝勒受之。使田兵别营，以铁骑千余围杨兵，令下马去器械；大炮四冲、乱箭齐发，一军尽歼。

　　大清兵攻嘉兴，陈梧率众御之三塔，精锐俱尽。和州戴重与王元震集太湖义旅为一军，约吴江吴易相犄角，攻复湖州，磔降清者；三失而三复之。转战三月，被流矢洞胸。作绝命词十五章，绝粒死；友人私谥「文节先生」。

　　二十六日（丙午）

　　大清兵入嘉兴，尚书徐石麒自缢死。初，石麒居郡城外；大清兵围城将破，石麒曰：『吾大臣也，城亡与亡』！复入居城中。至是，朝服自缢。

　　石麒罢官时，归构一堂曰「醉经」。既书标，心恶之曰：『「醉」分为「酉、卒」；明年岁在酉，吾殆死乎』？至是果卒。仆祖敏、徐锦等俱从死。

　　锺鼎臣自经死。屠象美为乱兵所杀，城中屠戮一空，鸡犬无遗。诸生张叔韩持一木牌，与敌格斗死。孙开达亦战死。刘履丁为仇家所刺，并杀其子。

　　汤芬父某分守西门，死之。诸生张廷章公服自经中堂死。

　　海宁查继美谒见鲁王于绍兴，授兵部职方司主事。归与大清将孟某战于海盐，大清兵败，发巨炮击之。风返舟焚，继美死。大清兵攻城，陷之。俞元良自缢；曰：『庶不负继美相邀也』。

　　二十七日（丁未）

　　唐王自立于福州，称号曰「隆武」，以福州为天兴府。

　　监国唐王聿键祭告天地、祖宗，即皇帝位于福州南都。诏曰：『朕以天步多艰、皇家末造，忧劳监国，又阅月于兹矣。天下勤王之师既已渐集、向义之心亦已渐起，匡复之谋亦渐有次第；朕方亲履行间，鼓舞素属，以观厥成。而文武臣僚咸称萃涣之义贵于立君，宠绥之方本乎天作；时哉不可失，天定靡不胜。朕自顾缺然，未有丕绩以仰对上帝、克慰祖宗。而临安委辔，尊攘无期，奈何泛泛如河中之木；朕敢不黾勉以副众志而慰群生！朕稽考载籍：汉光武闻子婴之信，以六月即位鄗南，即以是年为建武元年，诞膺天命；昭烈闻山阳之信，以四月即位汉中，即以是年为章武元年，立宗庙、社稷。艰危之中，岂利大宝；亦惟是兴义执言，系我臣民之望故也。以今揆古，即以是年为元年。其承天翊运定难功臣，悉以次第进爵行赏；分茅胙土，稍俟恢复以勒勋庸。其翊运宣猷守正文臣，亦以次第进级。别需表章孝秀耆宿军民人等，俱依前谕优给。行在所〔有〕山川、鬼神除淫祠外，皆遣官精诚禋祭，以示朕缵绪为天下请命之意』。大赦凡一十八款，改本年七月初一以后为隆武元年；颁诏于八府、一州。时宣读诏书于行在午门外，臣民跪听者数千人。

　　以布政司为行殿，额鼓楼门曰「行在大明门」。以福建省为福京，改福州府为天兴府。

　　是日五鼓，驾自南安伯府移入布政司；庭燎辉煌，军容壮丽。各官咸以次入，芝龙戎装骑马行于驾前，鸿逵帅禁军殿其后。至司，即入行宫；百官鹄立，始闻环佩之声。寅时，驾用衮冕朝服升殿，受朝贺；初行五拜、三叩头礼，继又行二十四拜礼。

　　「明季遗闻」云：隆武即位郊天时，忽大风震起，拔木扬沙。及驾回宫，尚宝司卿坐马忽惊跃起，玉玺堕地，损其一角。

　　立妃曾氏为皇后。

　　追称福王为圣安皇帝。

　　追尊弘光太后为慈禧皇太后。

　　追尊唐国高、曾、祖、考谥号；封弟聿■〈金粤〉为唐王，主唐国祀。封叔器■〈土鼎〉为邓王。

　　进郑芝龙、郑鸿逵为侯，封郑芝豹、郑彩为伯。

　　芝龙进平卤侯、鸿逵定卤侯，并赐号「承天翊运定难功臣」。芝豹封澄济伯，彩封永胜伯。

　　设六部九卿，并赐号「翊运宣猷守正大文臣」。

　　以黄道周为礼部尚书兼武英殿大学士，参赞机务。王素重其学行，敬礼备至。

　　道周至自衢州，即日召对便殿，陈恢复事宜称旨。帝曰：『真朕中兴名相也』。即拜大学士。

　　召旧辅何吾驺、蒋德璟、黄景昉（吾驺，香山人，万历四十七年进士；崇祯中，官礼部尚书兼东阁大学士。德璟，字申葆，天启二年进士；景昉，字太稚，天启五年进士：俱晋江人。崇祯十六年，同日拜东阁大学士）。

　　谕吏、兵二部：起蒋德璟于泉州；旨曰：『今中兴伊始，朕志切亲征；密勿必得匡赞之臣，始可分任从行、居守之重。旧辅蒋德璟，简在先帝，久钦其经纶；况学博古今，度具忠亮。着以原官起用、佐理。着新任行人司张廷榜敦聘，即来行在与朕分劳』！

　　又起朱继祚、林欲楫、熊开元等相继入阁（继祚，莆田人，万历四十七年进士；崇祯时，官礼部尚书。福王时，起官未赴而南京陷）。

　　又以黄鸣俊、林增志、李先春、陈洪谧等为大学士。

　　帝敷求耆硕，自蒋璟德、黄景昉而下共三十余人，皆起为大学士；然或至、或不至。其远不能至者，仅列其名遥授而已。

　　是时阁员甚多，俱优闲无事，不令票旨；凡有批答，帝亲自为之。

　　以张肯堂为吏部尚书、黄锦为礼部尚书、曹学佺为礼部右侍郎兼兰台馆学士、周应期为刑部尚书、郑瑄为工部尚书：皆民望也。

　　按肯堂本传：拜太子少保、吏部尚书；学佺本传：迁礼部右侍郎兼侍讲学士。

　　以吴春枝为兵部尚书、马司理为通政司、郑广英为锦衣卫都督。

　　召郭维经为吏部右侍郎。

　　进苏观生为礼部右侍郎兼翰林院学士。

　　以按察司为芝龙第、都司为锦衣卫、盐运司为通政司、巡抚署为吏部、海道署为户部、提学署为都察院、税课司为南察院，其余各官僦民房受事。

　　以天、建、延、兴四府为上游，汀、邵、漳、泉四府为下游；各设巡抚，县升府、府升道、道转内卿。一命以上，咸予宠锡。

　　召故礼部右侍郎陈子壮。子壮以前议宗室事有宿憾，辞不赴。

</div>
    <div class="pagination">
<a href="爝火录_page61.html">上一页</a><span>...</span><a href="爝火录_page57.html">57</a><a href="爝火录_page58.html">58</a><a href="爝火录_page59.html">59</a><a href="爝火录_page60.html">60</a><a href="爝火录_page61.html">61</a><span class="current-page">62</span><a href="爝火录_page63.html">63</a><a href="爝火录_page64.html">64</a><a href="爝火录_page65.html">65</a><a href="爝火录_page66.html">66</a><a href="爝火录_page67.html">67</a><span>...</span><a href="爝火录_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
