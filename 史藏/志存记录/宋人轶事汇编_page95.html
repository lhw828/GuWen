<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 95 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 95 页/共 98 页</h1>
    <div class="content">　　天圣丁卯秋八月十五夜，月有浓华，灵隐寺左右，天降灵实，其繁如雨，其大如豆，其圆如珠，其色白者黄者，味辛。识者曰：“此月中桂子也。”又张君房为钱唐令，夜宿月轮山寺，僧报曰：“桂子下塔。”遽起望之，纷如烟雾，回旋成穗，散坠如牵牛子，黄白相间，咀之无味。西湖志余 

　　绍定间，舒岳祥读书馆中。会中秋月色皎然，闻瓦上声如撒雹，其祖拙斋启门视之曰：“此月中桂子也，我尝得之天台山中。”呼童拾得二升，大如豫章子，无皮，色如白玉，有纹如雀卵，其中有仁，嚼之作芝麻气味。其收拾不尽者，散落砖罅。旬辄出树，枝叶柔长，经冬犹秀。涌幢小品 以下草木鸟兽。 

　　成都诸葛祠，有大柏围数丈。唐相段文昌有诗，石刻在焉。唐末渐枯，历王、孟二僭不复生，人亦不敢伐。皇朝乾德五年丁卯夏五月，枯柯再生，时人异焉。三国至乾德一千二百余年，予皇祐初守蜀，又八十年矣。新枝耸云表，旧枝余存者若老龙焉。儒林公议 

　　元丰间，秦凤五路用兵，图上形势，至关岭有秦时柏一株，略无枝叶。裕陵偶以御笔点其枝间，后郡奏秦柏复荣。樵书 

　　宋淳熙三年二月，如皋县桑子河堰东孝里庄园，有牡丹一本，无种而生。明年三月，花盛开，则紫牡丹也。有杭州观察推官见花甚爱，欲分移一株。掘土见一石，题曰：“此花琼岛飞来种，祇许人间老眼看。”遂不敢移。以是乡老生旦值花时，必造花下饮酒为寿。间亦有约明日造花所而花一夕凋者，多不吉。惟有李嵩者，三月八日初度，自八十看花直至一百九岁。涌幢小品 

　　上虞钓台山顶有杜鹃花，春夏照烂，若人立而饰其冠冕者。宋太祖、太宗、真宗遏密之时，花枯瘣三载乃复。仁宗崩，三年不荣。高宗崩，花忽变白。孝宗崩，三年若枯，既而复茂。涌幢小品 

　　苏州白乐天所植桧，在州宅后。余政和初尝见之，已槁瘁，高不满二丈，意非四百年物，真伪莫辨也。后为朱冲取献，闻槁死于道，乃以他桧易之。又有言华亭悟空禅师塔前桧亦唐物，诏冲取之，桧大，不可以越桥梁，乃以大舟即华亭泛海出楚州以入汴。一日张帆风猛，桧枝与帆低昂不可制，舟与人皆没。长兴大雄寺有陈霸先宅，亦有大桧，空裂为四枝。相传霸先手植。又欲取之，以悟空桧沈海乃止。避暑录话 

　　维扬后土庙琼花，宣和间，起花石纲，因取至御苑。逾年不花，乃杖之。遣还其地，花开如故。独醒杂志 

　　扬州芍药与洛阳牡丹并驱。洛花久污腥膻，扬花今日固当贵重。清波杂志 

　　扬州琼花，天下祗一株。晏元献守扬，作无双亭于其侧。宋德祐乙亥北兵至，花遂不荣。赵棠国炎有诗曰：“他年我若修花史，合传琼花列女中。”香祖笔记 

　　大庾岭上有佛塔庙。有妇人题云：“妾幼年侍父任英州司寇，既代归，父以大庾本有梅岭之名而反无梅，遂种三十株于道右。因题诗于壁。今随夫之任端溪，复至此寺，前诗已污漫矣。因再书之云：‘英江今日掌刑回，上得梅山不见梅。辍俸买来三十本，清香留与雪中开。’”好事者因夹道种梅矣。诗话总龟 

　　武平素产金丝猿，大者难驯，小者则其母抱持不少置。取者以药矢毙其母，母既著矢，自度不能活，则以乳汁遍洒林叶间以饮其子，然后堕地死。乃取其母皮痛鞭之，其子悲鸣而下，束手就缚。每夕必寝其皮而后安，否则不能育也。齐东野语 

　　眉州鲜于氏，因合药砾一蝙蝠为末，及和剂，有数小蝠团聚于上，目皆未开，盖识母气而来也。一家为之堕泪。昨非庵日纂 

　　禅林 

　　江南徐知谔尝得画牛一轴，昼则啮草栏外，夜则归卧栏内。知谔献后主煜，煜贡阙下，太宗张后苑以示群臣，俱无知者。僧录赞宁曰：“南倭海水或减，有滩碛微露。倭人拾方诸蚌腊，内有余泪数滴，和色著物，则昼隐而夜显。沃焦山时或风挠飘击，有石落海岸，得之滴水磨石染物，则昼显而夜晦。”诸臣皆以为无稽。宁曰：“见张骞海外异物记。”杜镐检三馆书目，果于六朝旧本载之。湘山野录 清波杂志略同 

　　安鸿渐街行遇赞宁与数僧相随。鸿渐指而嘲曰：“郑都官不爱之徒，时时作队。”郑谷诗：“爱僧不爱紫衣僧。”赞宁应声曰：“秦始皇未坑之辈，往往成群。”六一诗话 

　　太祖幸相国寺，至佛像前烧香，问：“当拜与不拜？”僧录赞宁曰：“不拜。”问其故。曰：“见在佛不拜过去佛。”上微笑而颔之，遂以为定制。归田录 

　　赞宁洞古博物，王元之、徐骑省疑则就而问焉。柳仲涂曰：“余顷守维扬郡，堂后菜圃，才阴雨则青焰竟夕，触近则散，何也？”宁曰：“此磷火也。兵战血或牛马血著土，则凝结为此气，虽千载不散。”柳遽拜之曰：“掘之皆断枪折镞，乃古战场也。”因赠以诗，有“空门今日见张华”之句。湘山野录 

　　赞宁寿八十四，司天监王处讷推其命，孤尊不佳。三命星禽，晷禄壬遁，俱无贵寿之处。谓宁曰：“师生时必得大贵星临门。”宁曰：“母氏谓方卧草，钱文穆王元瓘往临安拜茔，至门雨作，避于茅檐甚久，逮浣浴襁藉毕方去。”湘山野录 

　　张逸密学知成都，喜待僧。文鉴大师，蜀人，素所礼重。一日谒张未即见。时华阳主簿张唐辅同候于客次，唐辅欲搔发，方脱乌巾，睥睨文鉴，罩于其首。文鉴大怒，喧呶。张公遽召，才就座，即白曰：“某与此官人素不相熟，辄将幞头罩某面上。”张公问其故。唐辅曰：“某方头痒，取下幞头，无处顿放，见大师头闲，遂且权顿少时，不意其怒也。”张公大笑而已。事实类苑 

　　惠崇诗：“河分冈势断，春入烧痕青。”时人嘲之曰：“河分冈势司空曙，春入烧痕刘长卿。不是师兄多犯古，古人诗句犯师兄。”湘山野录 邻几杂志、贡父诗话同 

　　进士潘阆常谑惠崇曰：“师当忧狱事，吾夜梦尔拜我，岂非当归俗也。”惠崇曰：“此乃秀才当忧狱事。惠崇，沙门也。惠崇拜，则沙门倒也。秀才将毋诣沙门岛耶！”温公诗话 

　　予南还海岱，逢佛印禅师元公出山，重荷者百夫，拥舆者十许夫，巷陌来观，喧吠鸡犬。冷斋夜话 

　　杨次公号无为子，一日见佛印禅师，佛印问其说，次公曰：“我生无为军，故自称无为子。”佛印曰：“公若生庐州，则自称庐子乎？”扪虱新语 

　　僧如璧乃江西进士饶节次子。少年尝投书曾子宣，论新法非是，不合，乃祝发。后字德操，士夫多与之游。墨庄漫录 

　　道潜作诗，追法渊明，有诗曰：“隔林仿佛闻机杼，知有人家在翠微。”东坡在黄州，士大夫以书抵坡曰：“闻日与诗僧相从，岂非‘隔林仿佛闻机杼’者乎？”东坡示潜曰：“此吾师七字诗号。”冷斋夜话 

　　东坡在惠州，佛印在江浙，以地远无人致书。有道人卓契者，慨然曰：“惠州不在天上，行即到矣。”因请书以行。印即致书云：“尝读退之送李愿归盘谷序，愿不遇主知，犹能坐茂林以终日。子瞻中大科，登金门，上玉堂，远放寂寞之滨，权臣忌子瞻为宰相耳！人生一世间，如白驹之过隙，三二十年功名富贵，转盼成空。何不一笔句断，寻取自家本来面目。万劫常住，永无堕落。纵未得到如来地，亦可以骖鸾驾鹤，翔三岛为不死人，何乃胶柱守株，待入恶趣。昔有问师：佛法在什么处？师云：‘在行住坐卧处，著衣吃饭处，痾屎撒尿处，没理没会处，死活不得处。’子瞻胸中有万卷书，笔下无一点尘，到这地位不知性命所在，一生聪明要做甚么？三世诸佛则是一个有血性汉子。子瞻若能脚下承当，把一二十年富贵功名贱如泥土。努力向前，珍重，珍重！”宋稗类抄 

　　参寥临平道上诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡一见为写刻石。宗妇曹夫人善丹青，作临平藕花图。东坡守彭城，参寥往见之。坡遣官奴马盼盼索诗，参寥作绝句，有“禅心已作沾泥絮，不逐东风上下狂”之语，东坡曰：“予尝见柳絮落泥，私谓可入诗，偶未收拾，遂为此老所先。”坡南迁，素不快者捃摭诗语，谓有讥刺，得罪反初服。建中靖国初，曾子开言其非辜，诏复祝发。续骫骳说 

　　吕温卿为浙漕，既起钱济明狱，复发廖明略事，二人皆废斥。复欲网罗参寥。会有僧与参寥有隙，言参寥度牒冒名。盖参寥本名昙潜，子瞻为改道潜。温卿索牒验之信，竟坐刑归俗，编管兖州。墨庄漫录 按四库总目云：“苏轼南迁，参寥坐得罪，返初服。建中靖国初，诏复祝发。崇宁末，归老江湖。尝赐号妙总大师。”又老学庵笔记云：“参寥，政和间老矣，复还俗而死。不知其故？”据此则参寥再为僧，再还俗，踪迹殊奇。 

　　仲殊初游吴，自负一盖。见卖饧者，从乞一钱，与之，即就买饧，食之而去。尝客馆古寺，道俗造之，辄就觅钱，皆相顾曰：“初不多办来！”殊曰：“钱如蜜，一滴也甜。”冷斋夜话 

　　族伯父彦远言少时识仲殊长老，东坡为作安州老人食蜜歌者。一日与数客过之，所食皆蜜也。豆腐面筋牛乳之类，皆渍蜜食之，每多不能下筯。惟东坡亦嗜蜜，能与之共饱。崇宁间，忽上堂辞众。是夕闭方丈门自缢死。及火化，舍利五色，不可胜计。彦远又云：“殊少为士人，游荡不羁。为妻投毒羹胾内几死，啖蜜而解。医言复食肉则毒发不可复疗，遂弃家为浮屠。”老学庵笔记 

　　仲殊字师利，承天寺僧也。初为士人，尝与乡荐。其妻以药毒之，遂弃家为僧。时时食蜜解其药，人号曰“蜜殊”。一日造郡，见庭下一妇人投牒，立雨下守命。殊咏之，口就一词云：“浓润侵衣，暗香飘砌，雨中花色添憔悴。凤鞵湿透立多时，不言不语恹恹地。眉上新愁，手中文字，因何不倩鳞鸿寄？想伊只诉薄情人，官中谁管闲公事？”后殊自经于枇杷树下。轻薄子更之曰：“枇杷树下立多时，不言不语恹恹地。”中吴纪闻 

　　宗本圆照禅师，乃福昌一饭头，懵无所知。一日忽大悟，恣口所言皆经语。至京师，有一贵戚欲试之，因以猾娼荐寝，本登榻鼻息如雷。其娼为般若光所烁，通夕不寐。翌日炷香拜之曰：“不意今日，得见古佛。”在灵岩有一蓝缕道人造其室，圆照屏侍者与语。有窃听者，闻圆照末后一语云：“汝今几甲子矣？”答云：“八万四千恒河沙数。”圆照云：“八万四千恒河沙数甲子以前，又作么生？”道人拂袖而出曰：“钱大，钱大，又待瞒人也。”当时拟圆照为吴越王后身，道人为洞宾。中吴纪闻 

　　法秀道风峻洁，时目为“秀铁面”。宋诗纪事 

　　吾闻本、秀二僧，皆以口耳区区，奔走王公，汹汹都邑，安得而不败？殆非浮屠氏之福也。志林 

　　政禅师住功臣山，标致甚高。蒋侍郎堂守钱唐，与师为方外交。冬不拥炉，以荻花作球，纳足于其间，客至共之。好玩月，盘膝大盆，浮于水上，自旋其盆，吟啸达旦。出入跨一黄牛，人呼政黄牛。续高僧传 

　　净端参龙华齐岳禅师得悟，翻身作狻猊状，丛林号“端狮子”。章申公极爱之。宋诗纪事 

　　吴僧净端，行解通脱，人以为散圣。章丞相子厚闻之，召之饭。而子厚自食荤，执事者误以馒头为馂馅置端前，端食之自如。子厚得馂馅，知其误，斥执事者，而顾端曰：“公何为食馒头？”端徐取视曰：“乃馒头耶？怪馂馅乃如许甜。”吾谓此僧真持戒者也。避暑录话 

　　端乞食四方，登舟问何风，风所向即从之。齐东野语 

　　洪州武宁安和尚，天衣怀禅师之嗣也。与秀关西为同行，秀已应诏住法云寺。其威光可以挟其友登云而翔也，而安止荒村破院，单丁五十年。秀以书致安，未尝视，侍者问之，安曰：“吾始以秀有精彩，乃今知其痴。夫出家儿冢间树下办那事如救头然，无故入八达衢头，架大屋，养数百闲汉，此真开眼尿床也。吾宗自此衰矣。”冷斋夜话 

　　善权，人物清癯，人目为瘦权。落拓嗜酒，诗入江西派。祖可，苏伯固之子，养直之弟，住庐山。被恶疾，人号癞可。诗入江西派。宋诗纪事 

　　朱氏子出家，小名照僧，九岁诵余赤壁赋，铿然鸾鹤声也。不出十年，名闻四方。此参寥之法孙，东坡门僧也。志林 

　　东坡抵荆南，闻玉泉皓禅师机锋不可触，公拟抑之，即微服往见。泉问：“尊官高姓？”公曰：“姓秤，乃秤天下长老的秤。”泉喝曰：“且道这一喝重多少？”公无对，乃尊礼之。五灯会元 

　　杭州辩才长老，退居龙井，不复出入。子瞻往见之。尝出至风篁岭，左右惊曰：“公复过老溪矣！”辩才笑曰：“杜子美不云乎，‘与子成二老，来往亦风流。’”因作亭岭上，名过溪，亦曰二老。诗话总龟 

　　径山维琳长老，行峻而通，文丽而清。始径山祖师有约，后世以甲乙住持。予谓以适事之宜而废祖师之约，当于山门选用有德，乃以琳嗣。志林 

　　净慈楚明长老，自越州来。适有旨召小本禅师住法云寺。杭人忧之曰：“本去，净慈散矣。”予乃以明嗣事，众益加多。志林 

　　吴越名僧与予善者十九。志林 

　　思聪字闻复，杭州孤山僧。东坡倅杭，令和参寥昏字韵，大加称赏。大观、政和间，挟琴游梁，日登贵人之门，久之遂还俗，为御前使臣。方其将冠巾也，叔党因浙僧入都，送之诗云：“试诵北山移，为我招琴聪。”诗至已无及矣。老学庵笔记 竹坡诗话 

　　章子厚谪海康，过贵州南山寺，奉忠自眉山来，欲渡海见东坡，不及，病于此寺。子厚宿山寺，邀与饮，忠忻然从之。又劝食蒸蛇，忠举筯啖之无所疑。子厚笑曰：“奉佛教乃食蒸蛇何哉？”忠曰：“相公爱人以德，何必见诮。”已而倚槛看云。子厚曰：“夏云多奇峰，真善比类。”忠曰：“曾记得夏云诗甚奇。”因诵曰：“如峰如火复如棉，飞过微阴落槛前。大地生灵乾欲死，不成霖雨漫遮天。”冷斋夜话 

　　契蒿禅师常嗔，人未见其笑；海月莞禅师常喜，人未见其怒。予在钱唐，亲见二人皆趺坐而化。蒿既荼毗，火不能坏者五。海月葬，面如生，且微笑。乃知二人以嗔喜作佛事也。志林 

</div>
    <div class="pagination">
<a href="宋人轶事汇编_page94.html">上一页</a><span>...</span><a href="宋人轶事汇编_page90.html">90</a><a href="宋人轶事汇编_page91.html">91</a><a href="宋人轶事汇编_page92.html">92</a><a href="宋人轶事汇编_page93.html">93</a><a href="宋人轶事汇编_page94.html">94</a><span class="current-page">95</span><a href="宋人轶事汇编_page96.html">96</a><a href="宋人轶事汇编_page97.html">97</a><a href="宋人轶事汇编_page98.html">98</a><a href="宋人轶事汇编_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
