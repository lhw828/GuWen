<!DOCTYPE html>
<html>
<head>
    <meta charset="UTF-8">
    <title>同治甲戌日兵侵台始末 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>同治甲戌日兵侵台始末 - 第 21 页/共 22 页</h1>
    <div class="content">　　一曰持久：贞固足以干事。谋一事而不能持久，何以有成？而往往废于半途者，一误于局中之怠忽，一误于局外之阻挠。此次总理衙门王大臣等所议各条，筹虑深远，防患周详，御侮之道，莫切于此。局中局外，宜一心一力，共与维持，毋忘往事，毋惑人言，自始至终，坚苦贞定，历之永久而无或稍渝，斯公忠同尽，自强之效，有操券可卜者。

　　李瀚章又奏

　　正在覆奏间，准总理衙门咨，议覆广东巡抚代奏丁日昌豫拟海洋水师章程六条。臣伏查丁日昌所拟各条，核与总理衙门前奏，大致相符。第一条议设轮船水师，自是要着，惟沿海艇船，似亦未可尽废。查各省原设艇船，若有轮船带领巡防海口，更资得力。臣于议覆练兵条内，请酌减以充军饷，仍留数成随同轮船操演，诚以无轮船则艇船可废，有轮船则该船藉为护符，接仗时即与轮船无异，且可储军火粮食；况沿海多有轮船所不能到之处，艇船尽撤，防护难周，未敢轻议。第二条沿海修筑炮台，仿照西式，应由沿海各督抚斟酌办理。其演炮及守台之法，应如丁日昌所议，切实操演，以收实效。第三条选练陆兵，与水师相为表里，持论未为无见，惟水师登陆，名义未符，易滋流弊。应俟会议时核定。第四条沿海地方官，宜精择仁廉干练之员。查牧令有亲民之责，当慎选贤能，不独沿海为然，应由各省督抚随时留心整饬，似可无庸置议。第五条北、东、南三洋分设提督三员，与臣改设外海水师之议，大同小异，惟船所裁归外海轮船者，其原设水师提镇中即可酌量裁改，另立营制，不必复行添设，以节经费。应否如斯，听候会议。第六条三洋分设机器局，即总理衙门简器、造船之意，应俟会议时酌定。

　　闽浙总督李鹤年奏

　　窃臣于同治十三年十五日在福建泉州府防次，接准军机大臣密寄，本年九月二十七日奉上谕：总理各国事务衙门奏，海防亟宜切筹，将紧要应办事宜撮叙数条，请饬详议一折等因，钦此。臣维海防之策，莫重于练兵、制器、筹饷、用人四事。四者之中，仍以用人为急务，而尤在专其责成。今海防紧要，沿海疆臣，均属责无旁贷。第无统帅专任此事，讲求实际，仍恐意见分歧，临事毫无把握。臣谨竭一得之愚，酌拟数条，敬为皇上陈之。

　　一、请饬下南北洋大臣，督办海防，以重事权。南洋北洋，分设轮船统领，由该大臣节制调度。先尽现有轮船，配齐弁兵炮械，归两统领训练。以后陆续添造，分隶两洋。每年春、秋二季会哨，春至北洋，秋至南洋，由该大臣校阅，分别功过赏罚，据实具奏。无事则分驻各口岸，轮流巡洋捕盗，以免日久生懈

　　一、沈葆桢船政局，每年经费六十万两，仅造轮船二号，实不敷用。拟请此后添工制造，每年四号。计五年内可得二十号。陆续增添，不过十余年，船愈多，声威愈壮矣。铁甲船一项，必不可少，或购自外洋，或由局制造。明知所费不赀，不得不及时筹办。至制造兵船，本为自强起见，近欲兼造商船，与初意不符，此意似应停止。

　　一、国家经费有常，今因海防骤增巨款，自不能不宽为筹划。应俟两洋大臣将每年所需，议有成数，再请由部臣分拨，每年若干，何省协济南洋，何省协济北洋，如有迟误，照京饷例严定处分，俾该大臣不致棘手。至现在捐输，已成弩末。外省筹解京饷协饷，全赖厘金周转。近来言官，屡有裁减之请，事虽未行，商贾不无借口，于饷需大有窒碍。臣以为捐例可停，而厘金必不可停。拟请嗣后凡有裁厘章奏，饬部毋庸置议，俟库款充足，再行停止。

　　一、请饬下沿海各道，兼理海防事宜。如奉锦道、登莱青道、天津、上海、厦门、台湾各道，无论本省、邻省，均分隶南北洋大臣统属。所有沿海炮台各师暨轮船停泊处所，一切稽查训练，责成各该道禀商大臣，就近认真经理。武职参、游以下归其节制，庶事权归一，各省联为一气，声息可以相通。有不称职者，由该大臣会同督抚据实纠参，以免贻误。

　　一、轮船统领，颇难其人。以臣所知，长江水师提督李成谋，清廉朴勇，不沾习气，爱惜士卒，勤于训练，可胜统领之任。现在统领轮船福建陆路提督罗大春，才具亦优，器量稍狭，心地亦欠诚实，驾驶失宜，便难得力，臣不敢因保荐在先，稍存回护，亦不敢没其所长，伏候圣裁。

　　一、水师将弁中，颇有人才。以闽、浙论，福建水师参将贝锦泉，有胆有识，血性过人，惯涉风涛，长于海战，所带扬武轮船，炮械坚利，士卒精强，最为出色，虽官阶尚小，实属折冲御侮之才，拟请皇上破格擢用，以资激劝。此外如总兵杨春和、副将卢成金、游击吴世忠、陈世荣、张连登、周善初、都司黎林等，皆可造之材，在该统领善于驾驶而已。

　　一、自有轮船以来，水师长龙、拖罾各项师船，均成虚设，不但不能御敌，即追捕洋盗亦难得力。本年闽省洋面，有抢劫米船盗犯一起，经参将余致廷驾坐轮船，立时拿获，即其明验。窃计师船十号，尚不敌一轮船，自不如酌量裁撤，可省经费。水师提督及副、参、游各缺，亦有可裁并之处。俟此次议定后，容臣分别去留，另案办理。

　　一、时事孔亟，首重人才。求才之难，难于体用兼备。李鸿章才识器局，久在圣明洞鉴之中，一时物望，翕然重之，军旅之事，尤其所长。至南洋大臣，与北洋同一重任，得知兵大员，威望素着，善于用人，合群策群力之助，始克奏功。伏望皇上饬下廷臣，各举所知，得一明体达用、晓畅军务之臣，畀以重寄，假以事权，使该臣尽其所长，庶与李鸿章和衷共济，可以收得人之效。

　　臣窃念三十年来，洋人船炮之巧，愈出愈奇，不谙礼义，不通文教，惟以力之强弱，争为雄长。中国此时，除选将练兵、添造炮台外，别无长策。臣忝膺疆寄，目睹时艰，五夜彷徨，深以辜恩负职为惧。谨就管见所及，据实缮折密陈。

　　十一月丙辰（十七日）江西巡抚刘坤一奏

　　窃臣于本年十月十九日，承准军机大臣密寄，同治十三年九月二十七日奉上谕：总理各国事务衙门奏，海防亟宜切筹等因，钦此。臣承乏腹地，虽未深悉沿海情形，然起自戎行，久膺疆寄，凡此时艰，莫不夙夜图维，谨就管窥蠡测之愚，分别胪陈，以仰副皇上虚衷垂询之至意。

　　如王大臣所奏练兵一条，谓陆兵固宜训练，各口岸固宜设防，惟应如何就水师原额，挑选精壮，及曾经制胜之洋枪队，练习水战，并酌募娴于驾驶、熟狎风涛之得力兵士，迅速成军，陆续扩充。臣查江西抽调陆兵，加练洋枪，及于九江口等处，仿照西法，修筑炮台，业于阅兵折内，附奏在案，自当妥为经营，渐行推广。至于江西水师，尚属精壮。然以防剿内地股匪，诚为有余，或洋船闯入江湖，则我得地利，亦可资其掎角。若调赴海洋，与洋人兵船争锋，形势敌情，均非所习，断难期其得力。江西水师如此，推之湖南、湖北及安徽各省，何莫不然。臣愚，以为挑选旧额，酌募新军，非闽、粤、苏、杭、山东、直隶沿海之水师兵士不可。彼皆熟习风云沙线，而洋人炮船以及打仗之能事，亦习见习闻，一经训练，便成劲旅矣。

　　再绿营练兵之法，似宜随时变通。我朝所定营制，马步战守，守丁弓箭藤牌居其大半，现在行军，专尚火器，务须改习枪炮长矛，以资利用；否则所用非所习，所习非所用，徒糜此数百万金钱何为也？江西额兵仅万余人。存营各兵，无一不令兼习枪矛。复令塘汛兵丁，更番调操，以期悉臻精熟。各省如能一律办理，可得劲兵数十万人，虽不能如洋枪之便捷，亦未始不可制胜耳。

　　又如简器、造船二条，谓津、沪、闽各处分设船厂、机器局，办理渐有成效，未可废于半途。其现在如何购买枪炮、兵船最精之品，将来如何自行制造扩充，以及添设船只、安设船炮，均须妥筹等语。臣查轮船、机器两局之设，所以借法自强，今既具有规模，自应益求美备，诚如王大臣所奏，未可因浮议而弃前功。至购买船炮，添设厂局，与夫各海口择地设防，应由该大臣、督抚斟酌办理，臣未身亲其事，且相距甚远，未敢妄赞一词。而臣窃有请者，各处设立轮船、机器两局，学习制造，原期将来自足于己，无求于人，乃各局经手委员，间有经过江省者，臣于接见之余，详加访问，据称轮船、枪炮等项，中国之人，已能制造，日渐精良，惟中国之钢铁木植，顽钝柔脆，不适于用，尺寸均须取诸外洋，一旦与外洋为难，彼必不肯以铁植资我，纵有善于制造之人，亦形束手。因思中国物产丰盈，铁植等项，何遽不如外国？是宜广为采办，极力讲求，毋使外国奇货可居，而我为所窘。此其一也。

　　洋人制造枪炮、兵船等项，日新月盛，非其才力聪明，有加乎中国之人也，特其获报甚厚，故用心极专，早作夜思，极毕世之精神以成一艺，父死子继，合数传之岁月以就一能。迨艺能成就，名归之，利亦归之，故莫不争奇斗巧，以自求售。中国似宜略师其意，如有于洋人枪炮、兵船等项，以及水炮台、水雷之属，实有济于国用者，果能学熟，自行制造，并堪充当教习，或有另出奇巧，足以抵御洋人之船炮，无论其现在局中与否，一经试验有效，即予以不赀之富贵。苟能世其业，则世其禄而世其官。局员督办有方，官绅荐引得人，亦矛破格优奖，不得以常例驳之。如此重赏之下，计必鼓舞奋兴，各殚其才力聪明，以冀一得。将来制作之精，安见不远过于洋人？此其二也。

　　中国各海口，本属天设之险，外国轮船进口，必得引水之船，可为明证。通商以来，藩篱尽撤，自应于扼要之处，仿照西法，重筑炮台，以资抵御。然御敌之方，不徒恃岸上而并在水中。臣尝见布国布理哈所撰防海新论一册，于海口岸上如何筑炮台，水中如何设拦阻之物，言之甚详。并称水中无物拦阻，即岸上之炮台林立，亦不足以抵御兵船。而于水中拦阻之物，除各样水雷外，别法尚多，均经绘图注说。且述南北花旗交兵之时，某处以某物制胜，某处以某物取败，历历有据。今中国于海口筹防，似可釆择是书，或者不无裨益。此其三也。

　　又如筹饷一条，谓宜存储四成洋税，以为济急之用，并宜开源节流，以资经久，诚为切论。臣以为开源之道，无事外求，但于丁漕正供，及现设税厘，切实报销，不使州县侵挪、员役中饱，可期日有起色。江西近年清理交代，严行比较之法，征解颇多于前。若合各省计之，便成臣款。至捐输一项，亦已竭泽而渔，且流弊日滋，未可有加无已。惟时议以中国煤源甚广，为外洋各国所需，若大加开采，不惟足济中国轮船之用，并可贩运出洋，必有补于国计。然不用西洋机器，则所出必不能旺。若以机器施之，又恐震骇耳目，山野愚民，动以有伤山脉、有妨生计为词，群起阻挠，不可不豫为虑及。能否以渐推行，是在司其事者之悉心办理耳。夫善理财者，开源不若节流，诚如王大臣所奏，权衡利害轻重，糜费尽停，移缓以就急，细微必谨，积少以成多，内外并力，一心专注海防经费，以天下之大，似不至于匮乏。即如江省一隅，岁入祇有此数，臣与藩司力求撙节，不敢妄费丝毫，地方肃清，已逾十年，而各属文武庙宇衙署，尚未一律修复。九年奉旨筹办江防，以及平时风鹤之警，从未轻增一旅，动用钱粮，诚恐此盈彼绌，致于京协各饷不免贻误也。夫江省涓滴之助，无益时艰，然节流之效，即小可以喻大，即此可以推彼矣。

　　又如用人一条，谓法待其人以行，务在共相荐引。臣以统帅重臣，应由廷推，非敢妄举。至于提镇将领，自可博釆旁搜。就臣所知，则有记名提督李占椿，系江西兴国县人，借补游击尚未到任之记名总兵刘光裕，系湖南清泉县人，该二员勇略兼优，且志虑纯实，为武职大员中所难多得，可备一时指臂之助。此外或任实缺，而地方紧要，未能遽离，或战功虽多，而习气太重，未可滥竽。

　　又如持久一条，谓定议之后，即应坚持，共矢公忠，永维大局。夫自古修攘之策，治本则在主德人心，治标则在厉兵讲武。今外洋之中国，标记已急，诚如王大臣所奏，舍练兵、用人、制器、造船以及筹饷，别无善策。我皇上与王大臣既有成算，既以各事分责疆臣，谁任练兵，谁任筹饷，谁任制器、造船，不效则治其罪，孰敢逞臆说以摇国是乎？王大臣谓天下事，事前则以为多事，事至苦于无及，事过又渐因循，诚切中千古之病。现今内外臣工，亦多不免乎此。臣尝私心窃计，无事能沈机观变、豫为绸缪者若而人，有事能御侮折冲、以分忧患者若而人，屈指殊不不数数。即臣自问诸心，亦觉毫无把握也。今蒙皇上诰诫谆谆，臣等具有天良，自应破除积习，力求振作，总期同心勠力，共济艰难。蠢兹岛夷，或亦无能为厉。

　　刘坤一又奏

　　臣于十月二十八日，接准总理衙门咨开，议覆广东巡抚具奏丁日昌豫拟海洋水师章程六条。臣查丁日昌所拟六条，如制办大小兵船、修筑炮台、精开机器局，与总理衙门王大臣前奏略同，臣业经逐款陈明，无庸赘及。惟东、北、南三洋联为一气一条，自系至当不易之论。夫外洋各国，尚知合以谋我，而中国顾各为畛域，缓急不相应援，可乎？据称以山东益直隶，以浙江益江苏，以广东益福建，于天津、吴淞，南澳设三提督，每标各设大兵轮船六号、小轮船十号，计省沿海水师旧制各船之糜费，以之供给大小四十八号轮船，尚觉有盈无绌，其事可行。第沿海原设有水师提镇，今将旧制各船，概从节省，则提镇无所事事，应否裁改，有无滞碍，自应由沿海督臣妥议覆奏。至沿海宜精择地方官一条，谓帮办水师以储备边材，臣愚以未便。盖地方官政务殷繁，何能兼顾水师？兼恐借帮办之名，于阃员不无制肘。但使官得其人，久于其任，则于海洋水师事宜，耳闻目见，即不帮办，亦无难于熟悉耳。

　　又选练陆兵一条，拟于沿海水师提标各精练陆兵千人，镇标各精练陆兵五百人，每人每月约给饷十圆。臣以为海疆如果用兵，岸上必得大支劲旅以为应援，非千人、五百人所能济事。彼若得饷独厚，余兵皆将观望不前。且此千人、五百人中，安得如许奇技之士？丁日昌在沪所见洋人凭竿跃濠、悬绳放枪之类，其技虽奇，而行军之所以制胜，殊不在此。至现今人情思奋，地方之有膂力者一闻招募，莫不争先恐后，与明臣王守仁在赣时事不同，更无庸由州县转致分扰也。

　　湖南巡抚王文韶奏

　　前遵议总理衙门条陈折件、臣于十月二十九日已刻驰陈。是日未刻，续奉交议丁日昌条陈一件。臣谨将钞示章程六条，详加察阅，内如购买轮船、修筑炮台、选练陆兵及择用地方官、分设机器局各条，大致不出总理衙门筹备海防原议之义，臣于前折内已条议胪陈。至长江形势，与沿海不同，湖南处长江上游，离海口三千余里，又与下游沿江省分不同，所有一切备御之方，祇应随时相机筹办，未便拘泥江防名目，稍涉铺张，致滋无益之费。

　　惟查丁日昌条陈内，请设北、东、南三洋提督一条，臣虽未历海疆，不敢臆断，但以时势论之，窃议其未为尽善。查海疆各省，有专设水师提督者，有提督专辖水陆、仍分设水师各镇者。国家定制，本属星罗棋布，足资控驭。只以事变无常，旧日营规，半同无用。此次整饬海防，或改船制以适宜，或减额兵以厚饷，期如李光弼之治军，号令一施，而士卒壁垒旌旗精彩皆变，固不必水师提镇之皆不可用也。今又议设三洋提督，将并旧日之水师提镇而裁之耶？抑仍留之也？议裁则以彼易此，安必迁地而皆良？议留则以此诿彼，转致临歧而致误。臣愚，谓如总理衙门所拟，请皇上简任知兵重望之大臣，督办海防军务，驻节天津，以固根本。即由该大臣慎选熟海洋情形之提镇等，不拘实任候补，作为分统，分布沿海各洋面，以资防御。其战守机宜，仍听海疆各督抚随时节制调度，庶几事权各有攸属，而经制亦无庸纷更矣。

　　又丁日昌所陈分设机器局条内，以轮船、枪炮分厂督造各节，自属目前要务。至兼造耕织机器之说，臣窃有所未安。夫四民之中，农居大半，男耕女织，各职其业，治安之本，不外乎此。若概以机器行之，彼兼并之家，富连陌阡，用力少而工程多，诚美利也。此外别无恒产、全赖雇值以自赡者，往往十居八九，机器渐行，则失业者渐众，胥天下为游民，其害不胜言矣。推之工匠，亦莫不然。彼洋人之不以工商机器转售于中国者，为其物笨而利薄也。洋人不以此诱中国，而反自中国引而致之，可乎？故臣谓机器局除制造军用所需外，其余宜一概禁止，不得仿制各项日用器具，是亦无形中所以固本之一端。

　　十一月戊午（十九日）福州将军文煜、闽浙总督李鹤年、福建巡抚王凯泰奏

　　同治十三年十一月初三日，准沈葆桢函称，迭次据台湾府知府周懋琦禀报，该守于十月十三夜抵琅■〈王乔〉，十四日与倭将西乡从道会晤，将以前往来照会，彼此换还。十五日，倭官福岛九成送来本处民人租地合同七纸。十八日，风港倭兵扫数登舟，副岛九成寄缴风港租约呈词十一纸，接收遗下营房三十七间。二十四日，将龙山老营兵勇一千余人分两起登舟，一面开单交出草房一百零二间、板片一千二百零五片，当派巡检周有基、千总郭占鳌照数点收。西乡之船于是夜开驶而去，其余倭船二十五日尽行放洋等情，驰函知照前来，谨合词奏报，仰慰圣廑。

　　朱批：知道了。

　　十一月甲子（二十五日）总理各国事务恭亲王等奏

　　同治十三年八月初二日奉上谕：沈葆桢等奏，台湾近日情形各折片，请将税务司好博逊酌给奖励之处，着该衙门议奏等因，钦此。臣等伏查各口税务司如有任职多年，实心办事、襄助得力者，由各口通商大臣奏保，声明劳绩，交臣衙门覆给奖励，历经奏准遵照在案。兹准沈葆桢等请将好博逊酌议励奖等因。查沈葆桢等查办日本人在岐莱地方船破失银一案，经税务司好博逊偕噶玛兰通刊洪熙恬、委员张斯桂、李彤恩等往来各处，勘验查讯，俾得迅速完案，不无微劳足录。查税务司好博逊前于克复各城案内请给头等宝星，复于经理洋务采办洋米等事出力案内请给五品衔，此次襄办日本人在岐莱船破失银案件出力，合无仰恳天恩，将税务司好博逊赏给四品衔，以昭激励。

　　朱批：依议。

　　山东巡抚丁宝桢奏

　　窃臣回任后，接准前署抚臣文彬密交同治十三年九月二十七日钦奉上谕：总理各国事务衙门奏，海防亟宜切筹，请饬详议一折等因，钦此。又交到接准总理各国衙门咨行同治十三年十二月二十日，该衙门议覆广东巡抚具奏丁日昌豫拟海洋水师章程六条。臣窃维海防应办之事，大要实不外练兵、简器、造船三大端，而筹饷为兵、器、船三者之根本，用人、持久又为兵、器、船三者之实用。总理衙门王大臣思患豫防，请饬详议切实办法，极为切要之图。惟各省海疆之形势不同，斯防守之机宜分别。臣忝任东疆，海防是其专责，谨将各条切实办法，并参酌丁日昌所筹练兵、筑台之法，一并汇入妥筹详议，敬为我皇上陈之。

　　臣伏阅练兵一条，查该王大臣等所议，系水陆并重，丁日昌所筹，则以陆兵兼习水师，用意同而练法则实有别。盖陆兵与水师，惟纪律严明，彼此无异。至操练技艺，陆兵无风涛不测之险，一切枪炮刀矛，坐作进退，可以从容演习，即丁日昌所云徒手上城，凭篙跃濠各技，稍为便捷之夫，一学而能，以其暇豫故也。水师则操练枪炮，须出没于惊风骇浪中，颠簸欹覆之际，发必命中，乃为得力。是水师不待临敌，当操练时已有危险之势，非陆兵之所可拟，故海防宜专练水师。而切实练法，虽贵驾驶得宜，风涛熟悉，尤必练之使能入海施放鸟枪为长技。始也由浅而渐及深，由暂而及久，总期于入水十数丈，经历四、五时为定。迨练之既久，身与水习，入海不濡。当临敌之余，虽使敌炮覆舟，犹能伏水应变。至于教练枪炮，则于洋面宽阔处，用圆木浮水面为的，令其照准施放，期于命中，失则有罚。以圆木之随波浮沉，而又加以船只之动荡，果能炮无虚发，则临敌时自觉目定手稳，不稍游移。而驾驶之余，再为训之以行列，令以进退，或可为制胜之师。臣于水师，自上年改设登荣两营，派员训练，即以定入海为第一教法，而枪炮之准，则延一外人教之，驾驶之法，则特选募粤中之精于摩水者教之，办理甫有规模，臣即得假回籍。现闻该水师一切操练，尚守旧章，而熟悉与否，拟俟河工竣事后，亲往校阅，力加整顿。但该水师初设仅八百人，原拟当时海疆无事，不敢多设人数，以节饷需。今若筹办海防，八百人似觉过少，臣拟每营再酌添二百名，合成千二百名之数，照旧章训练。有此始基，设遇仓卒生变，即照臣上年原议选募海边强壮渔人，于风汛沙线皆能熟习，编列成队，而配以练成之兵，第使专习枪炮，申明纪律，以之应敌，自亦可用。至陆兵则军兴十数年来，战守之法，人人皆知，但尽现有之营，勤加练习，万一临事不敷调用，随时酌募，便可应手，不必再议添设，徒糜重饷。其丁日昌所筹陆兵兼习水师，似觉未为尽善。臣以为水师能兼习陆师，陆师断不能兼水师。盖陆兵不习洋面，而一见大海之狂澜，已觉心摇目骇。心目既乱，而平日所习之艺，皆非水师惯历汹涌，一经登岸，则舍危险而履康庄，倍觉游刃有余。皆水师水操之外，亦可兼练刀矛，以备登岸策应，亦诚不可少之事也。

　　又阅简器一条。自古器械不精，以卒予敌，兵家先利器尚矣。顾器莫利于火器，而火器又莫利于洋行。所幸者外洋有独擅之利器，而不思自秘其长。每制一械，但使足以济用，即贪利而转售之他人。此于彼有自敝之道，而在我有可乘之机。第中国虽购洋炮，而施放不能如彼之准，此由策算炮力炮药所及之远近高下，不及其精。故彼之利器，在彼用之，仍可擅长，我用之仍不可恃。臣愚，以为炮需购备，而放炮之准头，尤宜切讲。现查在外洋之枪炮，以克虏伯近时所造之后膛开花枪炮为最精，然亦得其施放之术，乃可以命中而致远。臣上年改设水师艇船，即在彼购办大小钢炮、铜炮十四尊，枪一百二十杆，均极精良。初到东时，无人悉其施放之法，嗣乃延一西人教之数月，演放始能如意。臣拟筹款项，分购口径七、八、九、十寸大之后膛钢炮各数尊，以备应用。惟此炮价值甚昂，东省筹款不易，拟分年匀凑十数万金。陆续购办。第各炮均购自外洋，在彼之利器固失，而在我之财力终亏，惟冀闽、沪所设机器局，极意经营，及时仿造。凡在管理局员及一应工匠人等，务就其已成之器，殚精毕思，悟澈其实在精妙之处，然后工力悉敌，器不虚制，且积久生新，亦无难夺彼之长。如此办理，庶我之财力，不致尽耗于外洋，斯为计之得者也。

　　又阅所议造轮船一条。查中国旧式战舰，诚远逊轮船之捷利。现在闽、沪两厂，制造颇具成规，无难力求精进。惟造船之费甚巨，养船之费亦多，各省断难照行，一省亦难独任。臣愚，以为以后制造之事，专责之闽、沪两省，养船之事，分责之沿海各省，相维相助，庶闽、沪可以节养船之费，挪之于造船，各省可以节造船之费，挪之于养船。如此挹注，则费较省，而事可永图。第中国海疆寥远，现有船只，以之分防，自不敷用。应由各省自行酌量筹办，分年购买。即以东省洋面而论，必须有轮船三、四只，呼应方灵。现有闽局调来一号，臣已饬烟台所练之枪队，挑拨四十名赴船操演。以后尚拟购备一、二只，添入操练。一遇有事，乃能应手。以东省之财力，非蓄之三、四年不能成功。至于旧式艇船，原不及轮船，然亦不可不相间互用。盖轮船遇大洋深水，迅驶自足见长，若遇浅水胶舟，或附近岛屿窄隘之处，有艇船旁出以扰之，出没无常以牵制之，亦可助轮船炮台之力。近阅西人防海新轮，知其用轮船与铁甲船，亦须参用舢板。至其田鸡船，极为得力，然细观其战攻时，该船所至之处，须用轮船拖带，则此项炮船，亦非轮船可知。丁日昌所筹有轮船数只，即可将一切师船废弃不用，但未思海面虽大，而其中岛屿纷歧，制敌亦不必偏废。至铁甲船本属坚固，然以臣愚见，似祇宜施之于海口紧东之区，轮船必由之道。如直隶之大沽、江苏之吴淞等处，有此一船把塞，则可动可静，极为灵活得力。若舍海口而恃之以远攻，该船恐亦失之笨重，反不及轮船之便捷旋转，悉能合宜。查东省洋面，至为寥阔，无紧要收束之口，铁甲船暂可不购。惟炮台则断不可不修。臣阅丁日昌所筹，极合机宜。盖沿海城池险隘，非得炮台为掎角，一经大炮远轰，则万不能守。但此时修筑炮台，非仅如寻常守备，迭土累石，随便据险为之，遂谓可资捍御也，必须得熟悉海疆形胜、精通地道、深明算法、而又能周知外洋攻战机宜之人，或乘舟历险，或登山陟隘，远测近观，以定台基。台基既定，然后讲求筑之之法，方圆斜正，一一精审。务使彼船之炮，不能遽伤我之台，我台之炮，可以远及彼之船。斯筑一台始得收一台之用，不致虚糜。地势未经勘定，未及举行。窃以修筑炮台之法，有明炮台，尤须有暗炮台。明之以显互相攻击之具，暗之以为出其不意之举，庶几奇正相生，使我之炮可以击彼之炮，而彼不及防，且不知所以防，斯为得炮台之利，固不仅在照其台式也。臣筹办东省海防，注意以炮台捍蔽各城，而以轮船为游击之师，以艇船舢板为相间碉击之用，虽不遽能制胜，或亦可以应敌。至丁日昌所云演炮不得其准，守台不得其人，则为近时切病。然此则在练兵严饬统领加意讲求，重示赏罚，固不难立时改观也。

　　又阅所议筹饷一条。查中国饷源所入，以钱粮关税为大宗。军兴以来，始行抽厘。以军务至数十年，而饷糈不致十分告匮，此未始非抽厘之力。今欲求饷需不竭之源，大约仍以此为较有把握。但目前厘金，如江苏、广东、湖北、江西、湖南、四川、安徽、浙江、福建等省，水陆相通，商贾辐辏，厘数较旺，如能认真讲求，严核官绅之中饱，重惩胥役之偷漏，力杜不急之开销，而又于正用之中，加意撙节，事事核实，当可有盈无绌。是全在各省司事者设法层次勾考，如各州征解钱粮正杂之例，不容稍涉弊混，斯为得之。若舍此而别求之开煤挖矿，非不获利于一时，而地力一竭，无业之辈能聚而不能散，势必酿成事端。是欲筹饷以御外侮，转致内患丛生，外侮亦无从筹御，此则事之必当计较万全者也。惟厘金之为饷源，东南各省可恃，西北各省实有难行。然使各省能于赋税所入，勤加考覆，事事勾稽，而持之以节用，亦未始不可自裕。此全在因时审势，善为自谋，固不能以一格绳矣。

　　又所议用人、持久两条。查自古为国，得人者昌，用兵特其一事。现在筹办海防，任人最为吃紧。不得其人，则兵器与船皆成虚器。惟海疆之用兵，不惟与陆路异，即与长江水师亦异。故得人尤为最难。该王大臣所议令各直省大臣实举所知，公议会推，诚为慎重选举之计。况军兴以来，各省用兵日久，未必遂无所知，然所知多系陆路知兵与长江习战之员，以之移任海防，恐知识未能尽悉。万一迁地弗良，以陆路、长江之将材，而失于海疆之一蹶，亦为可惜。臣愚，以为人材以磨砺而出，但须质地朴勇，血心自负之士，任之以事，假之以权，责之以效，而又能正以率之，严以驭之，恩以结之，使之知威知感，自能鼓舞奋兴，可以致其死力，足为我用。如谓一举而即为可靠之材，恐亦未敢必也。

　　至练兵、制器、造船各事，该王大臣所议，以持久行之，而要于一心一力，诚为确论。凡事未有不持久而可期有成，亦未有不一心一力而可望集事者。臣等自愧庸愚，既不能为国家宣扬德威，至事机紧要，而又以泄沓从事，自顾何以为人。惟有于上应办各事自矢忠诚，次第兴办，以期事豫则立，稍得上纾宸廑。

　　抑臣更有请者。自来用兵之道，不外战守两端。然有战不如守，守不如战，或以守为战，以战为守者，此中机宜，尤当审决。古来哲人谋国，名将用兵，未有不于此兢兢者。今日筹办海防，原属先期图维，豫筹战守之方，而尚未有战守之事。然此日外洋之桀骜甚矣。我以通商之事，相与羁縻，彼亦图通商之利，暂为安息。近因各该国贸易亏折颇多，轮船在中国者亦渐不得利，狡焉思启，自在意中。臣愚，以为防事办定，将来如果有警，其要利于持守，而不利于轻战。夫所谓不利于轻战者，非怯敌也，诚以与外洋用兵，较之与内地用兵，机势迥别。其间毫厘千里，万不可忽。内地用兵，贼皆处我腹心之地，此扰彼窜，必能战而后贼可平，专言守则到处设防，转致任贼蹂躏，益形滋蔓，故战胜于守。若外洋用兵，则主客之形，劳逸之势，彼不如我；且彼远涉数万里之重洋，而与我争胜于一旦，其轮船所烧之煤，所裹之粮，所需之军火，皆难持久，其利务在速战。若使彼一战而胜，则我之沿海兵民，皆以为我之轮船不如彼之捷，枪炮不如彼之利，则气必馁，则势必散，而彼乃乘其散而入我内地，或以重利勾结奸民，为之前驱，或有汉奸乘机附合，分我兵力，则不必陆路稍有损挫，而海防固已全堕，大局亦不可不问。且不特此也，彼之所以与我构衅者，欲争我土地耳。彼处空虚无物之大洋，而争我财赋所出之土地，我若轻与之战，若幸而获胜，彼不过伤一、二船，于彼固未大损，若不幸而败，则彼得乘胜以据我土地，于我所失甚多。此间轻重，尤贵权衡。故海疆之事，能守即为能战。日后有警之时，我但能慎守沿海炮台，密防沿海城池险隘，而但以轮船与之掎角于近海之间，以为炮台城池险隘之防护，又以舢板艇船与之出没隐见于岛屿分错之内，以为轮船之声援，彼欲急战而我故延缓之，彼欲不战而我故牵致之，务使进不得战，退不得息，久之粮尽煤绝，势必自溃。迨其自溃，我乃乘其势而截击之，或尾追之，当可取胜。此所谓以守为战也。至于轮船以煤为命，近日各该国每羡中国产煤之区。臣细加访求，有云该国年来用煤过多，出煤渐少，势将垂涎中国之煤。臣故上年于山东博山、淄川、潍县出煤各属，已均明定条规，为先发制人之计，以防窥伺。如将来有事，中国之煤与粮，务令断其接济，亦为切要。兵法云，知已知彼，臣知识浅陋，岂能知兵，惟审机度势，实见海疆兵事，诚有战不如守、守即为战之机宜，决当慎重于未发之先，而不可以忽视者。可否请旨密饬廷臣，及沿海各省将军、督抚等，酌度臣言之得失，以为日后用兵之大计。不滕祷幸之至。

　　丁宝桢又奏

　　本年日本构衅，仰赖圣主福威远被，惧不敢逞，诚为幸事。查该国初有通商之议，臣曾函致曾国藩，以彼偪处东洋，距浙、闽甚近，疆梁负固，自昔已然，今忽请通商，拒之似难，许之则恐非我之利。乃不谓其互市未逾二年，遽思狡逞。然臣年来所私忧窃虑、寝食不安者，则尤在俄罗斯，而日本其次焉者也。盖外洋各国，与中国水路虽通，而陆不通，且均远在数万里外。日本洋面虽近，而陆路尚阻。惟俄罗斯则水陆皆通中国，而水路较各国为近，陆路则东北、西北直与黑龙江、新疆各处连壤，形势在在可虞。况该国最称强大，自通商以后，皆与各国一律换约，轮船亦时有往来。而臣数年中暗为查考，通商各口，并未见该国有大宗货物出进交易，而每遇各国与我口舌等事，彼往往两利俱存，务为见好，此即其意存窥伺，乘机观变之大较也。

　　臣窃谓各国之患，四股之病，患远而轻；俄人之患，心腹之疾，患近而重。现在东南海防，渐次筹办，而北面为京畿重地，以东北形胜而论，俄则拊我之背，后路之防，实尤紧切。臣犹虑将来时势稍变，各该国互相勾结，日本窥我之东南，俄夷扰我之西北，尤难彼此兼顾。请旨严饬黑龙江、吉林、奉天及蒙古精练马队数万，无事则藉以控制，有事则藉为战守。第以数省中，惟黑龙江之人朴拙而强健，极为可用。臣从前委员赴该省调其来东，亲为训练，知之甚悉。吉林、奉天之人，则微染风气，不似黑龙江之朴勇，必须认真挑选。蒙古则从忠亲王僧格林沁多带来东剿贼，臣见其朴勇敢战，较甚于吉、奉两省。此时如认真操练，大约黑龙江可练马队一千五百人，吉林可练一万人，奉天可练八千人，蒙古可练八千人，共计练足实数。不准一名虚冒。然必得简放熟练马队攻战之大臣，如都兴阿等前往挑择，编列成队，明定军法，严立条规，每月每日每时应行操演之事，着为程序，不准间断。每岁秋冬，则钦派王大臣校阅一次，查其年力之强弱、技艺之生熟、阵法之整散，以判其优劣，考其勤惰，定为赏罚，必期悉成劲旅，为东北、西北两面之屏蔽，庶可有备无患。

　　然练兵必先足饷。近来东三省月饷多不敷用，枵腹之余，亦难责以成效。应请饬下各省练兵大臣，实计每年操练之兵，应须专饷若干，指拨分解，不准藉词短少。则饷不至缺乏，而兵丁乃得以尽力操练。虽今日不无稍费，而日后缓急可恃，所获实多。此诚东北现在紧要应办之事，亟宜早图，不可或缓。私心所虑，不敢不以上陈。

</div>
    <div class="pagination">
<a href="同治甲戌日兵侵台始末_page20.html">上一页</a><span>...</span><a href="同治甲戌日兵侵台始末_page16.html">16</a><a href="同治甲戌日兵侵台始末_page17.html">17</a><a href="同治甲戌日兵侵台始末_page18.html">18</a><a href="同治甲戌日兵侵台始末_page19.html">19</a><a href="同治甲戌日兵侵台始末_page20.html">20</a><span class="current-page">21</span><a href="同治甲戌日兵侵台始末_page22.html">22</a><a href="同治甲戌日兵侵台始末_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
