<!DOCTYPE html>
<html>
<head>
    <meta charset="UTF-8">
    <title>平闽纪 - 第 33 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平闽纪 - 第 33 页/共 34 页</h1>
    <div class="content">
　　为呈请缉拿逃兵事。十二月初三日，准兵部咨开：「职方清吏司案呈奉本部送准昭武将军杨咨送所调山东、河南二省兵丁在途、在闽陆续脱逃花名册一本，请部移咨山东、河南督抚查缉解闽等因。查东、豫二省赴闽兵丁，该将军既称陆续脱逃，移咨山东、总河巡抚暨河南抚院按名查缉等语，应仍咨东、豫二省督抚照依该将军送到名数逐一严缉解赴闽省，听该将军收伍可也等因呈堂，奉批照咨送司，案呈到部，拟合就行。为此合咨贵将军，烦为查照施行」等因到本将军。

　　准此，案照先据本标五营参游马胜等呈报东、豫调到兵丁纷纷脱逃，请乞严行缉拿等情，业经本将军汇册咨部去后，今准咨覆前因，除再移咨东、豫督、抚部院檄行各该原营按册勒限各兵家属严拿解赴军前究处外，合行晓谕。为此示仰东、豫调到各目兵知悉：朝廷于太平无事之日，给饷养兵，多方训练，原为一旦有警，足资征剿调遣。本将军素知尔等义勇超群，特行调取。今当满、汉大兵克期平海，正尔等立功膺赏之秋。尔等嗣后务要恪遵纪律，安心营伍。一俟海疆平定，本将军自当为尔题明发归原营，以遂完聚；慎勿过为疑畏，相率逃走，致累父母妻儿亲戚监禁责比，解闽之日，自身又罹军法责治也。思之慎之！毋违！特谕。

　　康熙十八年十二月初五日。

　　示泉州四门

　　为饬谕闭籴包折之弊，以平米价，以苏兵民事。照得海逆未灭，兵马云屯，日用所需粮料，势必就地采买。但所产不逾于平时，而所给有倍于曩昔，价值稍长，理或有之。即如漳郡现驻满、汉官兵不下数万，米价每石不过一两八钱，兵民犹以为贵。今泉郡驻防兵马，较之漳南已少数倍，又有安溪、永德诸邑深溪大河，稻船可以通运；近闻米价陡涌，每石长至三两五钱。日据各将弁禀报，闾阎告籴无门，营兵宿饱难继。睹此彷徨无措情形，本将军为之食不下咽。查上年海寇围泉三月有余，正值青黄不接之日，兵马调集防守又极众多，尔时米价亦止二两内外。兹当郡邑安定，冬稻登场，城中所驻满、汉官兵，又非昔比，米价反如此骤贵。总由俗薄民愚，围城之际，惧祸心胜，各将所有之米谷以为市，故价无腾涌；安定之时，好利心胜，各闭所有之米谷以营私，斯价至顿增。更有积棍奸胥，将各县应解之粮料，计算工脚杂费，悉为包折在府代办，反乘此价高掯勒，以饱私橐。在安、永各邑，因买籴者多，遂行禁止溪船，不许装运入府，以致兵民穷苦难支，呼吁载道。本将军业已咨商督、抚两院严饬平价外，合行晓谕。为此示谕绅衿士民并胥役人等知悉：人必惩前毖后，然后可以转祸为福。如旧岁海逆围攻，兵马用心战守，穷民尽力差徭，今日尔等得以保全身家；若本将军提师解围，稍迟半月不至，不知尔等作可流离星散，尚何有于赀财米谷。目今海寇尚未尽平，兵丁为尔固守边圉，贫民为尔勉支差役，自应痛痒相关，何忍坐视其饥困！况专利自殖，乃众怒群怨之所归，天下亦无众饥独饱之理。万一升斗难觅，冻馁莫支，激成事变，悔之何及！在市井富民或未识事理，若搢绅衿士当知为桑梓之计，率先平粜，以安地方；岂得膜然自外，贻笑于处堂燕雀耶？本将军驻节兹土，惟欲尔等地方人民相安和协，不厌谆谆劝勉。尔等各宜猛省，勿复贪图高价，并痛改包折陋弊，庶米价得平，兵民无恙，地方安静，尔等之富厚永保无虞矣。倘执迷不悟，本将军定行咨会督、抚部院严拿重处，断不容此奸贪匪类坐困兵民，贻患岩疆也。慎之，毋忽！

　　康熙十八年十二月二十七日。

　　示兴化、惠安等处

　　为知会事。本年二月十三日，准兵部咨开：「照得勇略将军赵良栋于正月初十日大败贼众，恢复四川成都省城，招抚伪将军汪文元、伪巡抚张文德。又奋勇将军王进宝、建威将军吴丹于正月十三日大败贼众，恢复保宁府，伪将军王屏藩情迫自缢身死，生擒伪将军吴之茂、张起龙。为此合咨贵将军，烦为通行所属施行」等因到本将军。

　　准此，照得叛逆吴三桂负国厚恩，敢于倡乱，一时被其煽惑，遂致四方蠢动，海岛游魂亦复乘机肆扰。自赫怒誓师，楚粤底定，胁从归正，贼势日蹙。今川属业已恢复，云贵指日扩清，乃区区海寇，以螳臂之微，欲当车辙，苟窃须臾之生，难免斧锧之及。顷于本月初六日，舟师出洋追捕，直抵海坛。当此逆贼丧胆，亡魂奔窜无地之时，正为天兵破浪乘风，迅扫逋寇之日。兹本将军现在亲统马步官兵，会同督、抚部院暨满洲劲骑，水陆七路夹攻，弹丸厦门，指顾殄灭。今准部咨前因，合并示谕。为此示仰远迩绅衿士庶兵民人等知悉：滇黔巨寇既已荡平，台岛逆孽自难延喘。今我水陆之师，刻期大举不日扫清逆穴，尔等兵民从此可享升平安逸之福。若有子弟亲属被胁在贼营未回者，可即密谕速归，本将军当为曲加保全。如稍迟时刻，兵马所到，玉石难分，斯时追悔已无及矣。慎之，毋违！

　　康熙十九年二月十四日。

　　晓谕海岛居民

　　为晓谕事。照得沿海居民，奉旨迁移内地，不许遗留一椽片瓦，违者立杀无赦，久经通行遵照在案。不谓尔等愚蒙，惮于迁徙，竟尔蓄发附贼，心怀观望。本月十七日，本将军会同总督部院，亲统马步精兵跴看沿海地方形势，以便调遣官兵，水陆齐举，扫荡逆穴。及到海仓、乌屿桥等处地方，见房屋依然，人皆长发。官兵至止，一时玉石难分，随皆尽行剿戮，并将居室焚毁，此皆愚民故违功令，孽由己作。在本将军与督部院之爱恤残黎，见此不禁怜悯。合亟示谕。为此示仰沿海地方并古浪屿浯洲、金门、厦门等岛居民人等知悉：目今水师大船五百号追剿海寇，已抵兴化湄州，本将军与督部院调遣大兵并各港船只，分作七路，刻期大举，共捣逆穴。诚恐兵马所到，民贼难辨，概遭诛戮，殊为可悯。尔等各宜早日为谋，速即相率来归，本将军自当会同督部院为尔等曲加保全，安插得所。如再淹留迟滞，官兵一至，难逃锋镝，噬脐之悔，嗟无及矣。慎之思之，特此示谕。

　　康熙十九年二月十八日。

　　示海澄县

　　为晓谕事。照得海澄一邑，处边海之冲，自康熙十三年变乱，至今两遭寇害。兹朝廷震怒，大张挞伐，水陆夹击，逆孽败逃。本将军提师至此，且睹人民离散，田土荒芜，种种雕残，不禁轸念。诚恐兵厮骚扰，除差员役巡查外，合行出示严禁。为此示仰各标营官兵厮役人等知悉：圭邑既归版图，哀鸿仍吾赤子，各宜仰体皇仁，共相怜惜，不得纵容兵厮，肆行骚扰。敢有故违，许被害百姓协力擒送辕门，除将本兵捆责枷示外，该管弁目定以钤束不严一并连坐，断不轻贷。慎之毋忽！

　　康熙十九年二月二十六日。

　　出示石码等处

　　为招谕胁从归正，以广皇仁事。照得澄邑被逆贼窃踞两载，所属士民，困苦已极。其中或有惧贼凶焰，曲受伪命，希图苟安一时。兹当水陆会剿，逆寇败逃，在尔等胁从人众，未免心怀疑虑，各自逃匿远处。今本将军亲临安抚，仰体皇仁，悉从宽宥，嘉与维新。合亟招谕。为此示仰一切胁从伪官兵人等知悉：尔等昔受伪命，出于贼势逼胁，情有可原；今澄邑既经恢复，蔡人即系吾人，各宜相率及早赴本将军辕门投诚，当即咨会督、抚部院具疏题叙；官即照衔给俸，兵丁愿食粮者即为收伍给饷；愿归农者立即檄行府县安插得所，断不尔负。倘执迷不悟，从贼下海，不特祖宗坟墓无主、亲戚眷属被累，且指日水陆齐进，扫荡厦门，则尔等身家性命，俱不能保。速宜猛省，去邪归正，免祸求福，勿负本将军惓惓悯恤至意可也！

　　康熙十九年二月二十六日。

　　严禁私宰耕牛

　　为严禁私宰耕牛，以培农本，以杜盗源事。照得闽省地方遭海逆荼毒之后，人民失散，田地拋荒，以致五谷无收，价值腾踊。兹逆经败遯，岛屿廓清。欲培邦本，亟须劝农耕作。然力田所恃，牛畜为先。近访各村落残黎，贫苦无措，每数家共养一牛。即使勤心殚力，次第轮耕，已不免后时之叹。乃有一种无赖亡命，哨集党伙，往往窃劫耕牛；复有奸徒串同兵厮，射利图贱，转买宰杀。竟使贫民耕作无资，坐视田园荒废。饱奸利而病灾黎，炽盗风而伤本业，莫此为甚！拟合亟行严禁。为此示仰地方奸棍并兵厮人等知悉：务宜凛遵法纪，恪守营规，敢有串同射利，盗买耕牛宰杀市卖者，许诸色人等擒赴本将军辕门，定以窝通强盗，从重究处。法在必行，毋自贻戚。慎之慎之！毋忽！

　　康熙十九年三月二十日。

　　示泉州府

　　为严禁赌博，以肃军纪事。照得赌博之禁例甚严。况际此春夏之交，青黄不接，米价腾贵，日用蔬菜甚艰。本将军深虑穷兵乏食，催给粮饷，不遗余力。乃访闻有一种不法奸猾，圈诱愚懦兵丁，群聚局赌。及至衣资荡尽，饥饿难忍，小则鼠窃狗偷，希图苟充旦夕；甚则不顾妻子家口，脱逃远窜。乃各该管弁目明知故纵，毫不钤束，蔑紊军纪，莫此为甚！除差夜役密行巡拿外，合行示禁。为此示仰各营弁目兵丁人等知悉：各宜恪守营规，勿复贪涎群赌。敢有故违者，小则听各营将领径行责处，大则锁解本将军辕门，除将本兵捆责枷示外，其该管弁目，定以钤束不严，一并坐罪，决不轻贷。慎之毋忽！

　　康熙十九年四月初十日。

　　示泉城兵民

　　为严禁短价强买，以睦兵民事。照得时际春夏之交，青黄未接，郡城米珠薪桂，即一切日用蔬菜价值，皆数倍于平时。穷民将本贸易，冀觅微利，以赡家室，亦甚艰难。在营兵目月支粮饷有限，值兹物价沸腾，日用拮据，诚恐因而短价强买，致滋多事。本将军兼爱兵民，虽兵艰宜恤，而民苦尤所轸念，断不容兵厮强买，亏克穷民。除经差役巡查缉拿外，合行示谕。为此牌仰阖城兵民人等知悉：在营兵目务宜恪守法纪，不得恃强勒买，亏本害民。敢有故违者，许巡查夜役锁解辕门，定行捆责枷示，决不轻贷。尔百姓人等亦不得高抬市价，致启衅端。如违，查出并究，各宜凛遵，毋忽！特示。

　　康熙十九年四月初十日。

　　示双门等处

　　为晓谕事。照得开边展界俞旨未下，现在上差刑部侍郎宜并二司各员刻日按临巡阅沿海。本将军深恐贫民纷纷逾越，致干悖旨之嫌，所以咨会督、抚部院照旧禁止，不许透越及盖屋耕种；候旨下之日，听从民便。至于船运米谷，乃刻下兵民活命之急需，正望其源源速到，以救时艰，并未禁其进港。乃访闻有等奸猾牙行，借口禁海，竟将船米暗嘱停泊外港，通同高抬价值，希图觅利，不顾兵民困苦。并有守口兵丁，借端拦阻，殊可痛恨！除经差役赍持令箭查缉外，合行示谕。为此示仰兵民人等知悉：凡港口有新到米船，俱听驾入大桥湾泊发卖，不得听信牙行包揽代发。如有奸猾棍恶从中作弊，包揽代籴、高抬时价，并守口官兵借端阻拦者，许诸色人等协力擒解本将军辕门，以凭审实，从重究处，决不轻贷。各宜凛遵毋忽！特示。

　　康熙十九年四月二十七日。

　　示双门、鼓楼等处

　　为晓谕事。照得米价日腾，兵民交困，本将军目击时艰，寝食悬念。屡经剀切咨商督、抚部院，设法平籴，以救饥荒去后。续准督部院覆开：「泉州米价腾涌，本部院倡捐银一万四千两买米七千余石，从福州府陆运起站，源源解应，业经严饬该府，将大兵粮米即于采买项下支应，其捐买米石发粜民间」等因。并据中营参将马胜呈称：「奉总督部院姚军令牌内开：案照泉州米价腾贵，百姓呼饥抢地，本部院念切拯救，先自捐银一万四千两，并令各属司道府同心协捐，随委线副使驰赴省城买米五千石，先由站运至泉。更有在省现米二千石，复经差役赴省押催趱运前来，接续拯济。并行泉州府禀道会同乡绅公议，或发赈，或贱卖以平时价。可将此银添补亏折，源源运米各去后。续据该府申报：省运米五千石俱已到泉，即应会议，或赈或卖，何复尚堆洛阳桥、蔡家祠堂并广平仓，是属何故？且又零星挑贩，显有作奸情弊。除差员密访拿究外，合亟饬查。为此牌仰该将即便会同漳州清军同知李甲声，文到速将现贮洛阳桥、蔡家祠堂并广平仓前项省运米石，彻底盘查实在，计米共有若干石，尽数发出，会同泉州府及各乡绅公议，或发赈，或贱卖以平时价，不许遗留一颗。至于续运到泉米石，亦要随到随发，并不许仍行堆贮。敢有故违，查出均干未便。先将盘过米数并会议或赈或卖缘由，具文回报，毋得违忽等因。奉此，遵即备移漳州府清军李同知，公同盘查，并移泉州府会同乡绅公议外，理合抄呈」等情前来。

　　据此，是泉城米价虽贵，已有督部院捐赈之米七千余石，源源接应。在本将军复经那措饷银一万七千两，着令中军守备丁世芳赍往省城采买粮米，从海运回泉，以给兵食；余即尽数平粜，以少济民困。据报已经装载上船，现在开驾，谅三、两日内便可到泉。诚恐阖郡民生忧虑，合行示知。为此示仰绅衿兵民人等知悉：本将军为青黄不接，米价腾涌，筹划救荒，不遗余力。兹幸督部院捐赈者源源而来，本将军采买者指日可到。目前既有接济，将来遵例捐纳者日繁，运米来泉者相继，是兵民皆有所资，价值自然平贱。尔等营伍闾阎，皆可无悬釜尘甑之虞矣。务各安心乐业，勿过为忧恐可也！特示。

　　康熙十九年五月初八日。

　　给示双门

　　为严禁私债剥民，以剪豪强，以苏穷困事。照得有无相通，部议三分起息，富者既生子钱，贫者得资迫用，诚为两便。无奈豪富之徒，嗜利无餍，月息每浮于加一，取盈独甚于荒年。泉南百姓，同遭海贼蹂躏，凋残未起。际此凶年，米价腾贵，半粟不饱，终窭堪怜。乃闻有等势豪恶棍，影借营头名色，重利放债，任意剥民。稍有稽迟，即肆百般凌逼，甚至盘家折产，夺人衣食，割取田禾。恃富行凶﹐诚堪发指！除经本将军密访严拿惩处外，合行出示严禁。为此示仰兵民人等、豪强恶棍知悉：嗣后揭本通财，务宜祗遵部例，按月三分起息，不得违禁取利。凡有逋欠，俱于七月收成之后，方行取讨。敢有前项棍徒盘折贫民，非时横索，威逼侵凌者，许尔被害人等指名控禀，以凭锁拿，发付有司，从重究拟，决不轻贷。尔等富家务须恪遵功令，利己便人，存桑梓之亲情，保身家之温厚，毋得怙恶不悛，自罹法网！须至告示者。

　　康熙十九年五月二十日。

　　示浔尾盐场

　　为恳恩严禁等事。据浔尾南北二盐场居民施束、蔡郎等呈称：「束等在南北二场晒盐，以供国课，以充军饷，诚恐兵厮地棍人等借端骚扰，叩乞赏示严禁」等情到本将军。据此，照得浔尾南北二场，原奉俞旨，准盐民晒运盐觔，上供国赋，赡养民生，每年征收税额，即充兵饷。岂容无知棍徒，勾引兵厮生事滋扰！今据前情，合行示禁。为此示仰附近地方棍徒及各营兵厮人等知悉：嗣后各宜凛遵法纪，不得扰害盐场，致亏税额。敢有故违者，许尔盐丁人等协力擒拿，解赴本将军辕门审实从重究治，决不轻贷！特示。

　　康熙十九年六月初一日。

　　示泉州府

　　为禁谕事。照得官兵把守城门，惟令其查诘奸宄，以杜匪类潜入窥伺；若良民挑贩日用蔬菜柴炭等物往来贸易，原不许其借端生事，勒掯需索，久经饬禁在案。况今山海肃清，尤当体恤民艰，合再申禁。为此示仰把门各兵目知悉：务宜遵守法纪，晨昏勤慎启闭，遇有踪迹可疑、行藏诡密之人，即行详细盘诘，拿解辕门；其民间挑贩蔬菜柴炭等物出入，不许借端抽取需索。至于妇女，除系营兵眷口、查无官给印照者，不许出城外，其余民间眷口出入，俱听民便。敢有不法兵厮生事阻拦，及勒掯抽分蔬菜柴炭者，许被害百姓赴辕门喊禀，审实定行捆责枷示，决不轻贷。慎之毋忽！

　　康熙十九年八月二十八日。

　　示泉城

　　为劝谕士民亟图归业，以安家室，以享升平事。照得泉城甲第联绵，民居稠密，商贾辐辏，洵称乐土。自康熙十三年变乱以来，惨遭寇虐，致闾里凋残。嗣复遭海逆蹂躏，郡城以外，尽为寇垒。本将军提兵解围之后，即欲与尔士民群聚休息。缘逆孽退踞漳南，本将军遂尔进屯凤山，以遏其冲。而泉城重地，得荷宁海将军统满师驻守保卫，使海逆游魂，不敢窥伺。两年来民气渐觉少苏，厥功匪细。但兵马驻防城内，势不得不借住民房。在尔士民庐舍，或祖宗所遗，或身亲结构，方脱兵燹，方脱营房；其间栋梁榱柱，半作劳薪，壁落墙垣，或经摧堕。尔士民不得归栖故业，望之不无伤心！今幸皇威丕振，海宇廓清，本将军随与督、抚部院酌商善后机宜，以为全省军民久安之计。而本将军驻札泉郡，为我士民之计为尤切。兹防泉禁旅尽数班师，正我士民复归旧业之时。乃闻回家修葺者固多，而拋弃不归者亦复不少。揆厥所由，总缘心怀疑畏，恐将来又必派拨满骑分防，徒费补苴，并恐绿旗驻防之众，以其向属营房，生端骚扰，故相率弃而不顾。不知逆孽丧胆之余，何敢复肆鸱张？且我沿边设备严密，内地永宁，岂至再烦禁旅？即绿旗官兵营房，与民居各有分界，岂容溷越？本将军法纪最严，若有一、二不法兵厮，借端占住，许我士民呈禀，定行重加责处，断不姑息，以厉吾民。尔等各宜互相劝谕，速归整顿，使眷属群聚故居，安享承平，不必过于疑畏，致旧业荡废，殊为可惜。合行劝谕。为此示仰阖郡士民人等知悉：亟宜修葺故居，以图团聚，各安生业。若甘弃室庐，寄居村落，迟疑观望，际此年岁荒歉，保无饥寒生心之辈乘机剽掠，悔将何及！凡我士民，各自猛省，毋负本将军殷殷劝谕苦心也。特示。

　　康熙十九年闰八月初四日。

　　示浮桥、洪濑、安溪等处

　　为严行禁饬，以杜透越，以便民生事。照得泉郡地临边海，今虽寇氛稍靖，而沿边逆艘尚尔游移。际此隆冬，油糖土产正值收成之候，诚恐走险之徒，射利勾通，希图透越；并虑各营兵厮擅自下乡，短价勒买等弊。除经差员巡缉外，合行示禁。为此示仰各都乡民及一切兵厮地棍人等知悉：所有收成油糖等物，务须各循旧例，填给照单，挑运内地贮卖，不得私运透越，勾通接济，以赍盗粮。敢有故违，致被巡查员役拿获，定以越贩论罪。至于各营兵厮，倘有借端骚扰，恃强亏价，及地棍扰害等弊，许尔乡民人等协力擒解该汛防官，严加究处。各宜凛遵，毋忽！

　　康熙十九年九月初二日。
</div>
    <div class="pagination">
<a href="平闽纪_page32.html">上一页</a><span>...</span><a href="平闽纪_page28.html">28</a><a href="平闽纪_page29.html">29</a><a href="平闽纪_page30.html">30</a><a href="平闽纪_page31.html">31</a><a href="平闽纪_page32.html">32</a><span class="current-page">33</span><a href="平闽纪_page34.html">34</a><a href="平闽纪_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
