<!DOCTYPE html>
<html>
<head>
    <meta charset="UTF-8">
    <title>续补明纪编年 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续补明纪编年 - 第 3 页/共 7 页</h1>
    <div class="content">　　庶子黄景昉请宥郑三俊。上曰：『三俊蒙徇，虽清何济』？会南京应天府丞徐石麒亦上言郑三俊清节，上因释之。三俊为司寇，敝衣一箧，爨烟不给，以拟狱轻得罪。上亦素知之，故得放还。
　　城芦沟，名拱极城。太监督役，掠涂人为工；民力为惫。
　　三月，户部主事张缙彦上言：『臣任清涧知县，于兵情、贼势亲见有素；盖贼之得势在流、失势在止，长技在分、穷计在合，乘时在秋夏、失时在冬春。昔大贼王嘉胤破河南据其城，曹文诏夺门斫杀而嘉胤歼；李老柴破中都据其城，练国事督兵攻围而老柴擒；神一元破宁塞据其城，左光先与战而一元死；谭雄破安塞据其城，王承恩等攻围而谭雄诛：此皆守而不去，故速死也。过天星、老回回等所破城邑无算，官军未至，旋即奔逸：此皆流而不居，故缓死也。贼入晋、豫，分头成部；自秦至汝、雒以至江北，无处不被贼。岂贼真有数十百万？盖分股以披其党牵制我兵，故见多也。前总督驱天下之贼尽入汉中、出栈道关，正可一鼓而灭；乃以招安致败，不可复收。古人以八日而平贼数万者，利其合也。夏、秋之间，刍粮尽在场圃，足为士马之资；冬、春非破城攻堡，不能得食，官兵促之则尤易：故时有利、不利也。今欲破贼，惟在乱其所长而使之短、破其所得而使之失；直截以攻之，分为两军：一追、一驻，贼当之必破矣。敌党虽众，大都观望；其先倡者，不过一、二支。故尽一股则论赏，不必事平汇叙；纵一股即论罚，不许报级塞责。诚如此，贼不望风而靡，未之有也』。上是之。
　　上御左顺门，召考选诸臣，问兵食计。曾就义对曰：『百姓之困，皆由吏之不廉；使守、令俱廉，即稍从加派以济军兴，未为不可』。上拔第一。未几，即有剿饷、练饷之加。
　　四月己酉丑刻，荧惑，去月仅七、八寸；退至尾初度，渐入心宿。兵部尚书杨嗣昌上言：『古今变异，月食五星，史不绝书，然亦观其时。昔汉元帝建武二十三年月食火星，明年呼韩单于款五原塞；明帝永平二年日食火星，皇后马氏德贯后宫，明帝图画功臣于云台；唐宪宗元和七年月食荧惑，其年田兴以魏博来降；宋太祖太平兴国三年月掩荧惑，明年兴师灭北汉，遂征契丹，连年兵败。今者月食火星，犹幸在尾；内则阴宫，外则阴国。皇上修德召和，必有灾而不害者』。给事中何楷纠之；言『古人谓月变修刑，又言礼亏则罚见荧惑。诚欲修刑，莫如右礼；诚欲右礼，莫如修刑。杨嗣昌缕缕援引，出何典记？其言款塞者，欲借以伸通市之说也；其言元和者，欲借以伸招抚之说也；其言太平兴国连年兵败者，欲借以伸不敢用兵之说也。附会诚巧，矫诬实甚！至所述「永平皇后」等语，一篇之中，三致意焉；臣更不知其所指斥矣』。嗣昌复疏自理，但言科臣以危机中臣，不复及通市、招抚事。户部主事李凤鸣亦言火星逆行，常而非变；给事中解学尹纠其谄。然实考嗣昌所引年月，俱谬。
　　夺总督洪承畴尚书爵，仍以侍郎总督；左光先、曹应蛟并夺五级，限五月尽贼。
　　六月，以杨嗣昌入阁办事，仍署兵部。
　　七月，杨嗣昌母服才五月，有旨：『嗣昌大礼、大庆暨传制、颁诏诸大典不与，朝讲召见如常服随班』。给事中何楷劾嗣昌忘亲，上切责之。先是，吏部会推阁员，止及词臣资序。上不允，命并及在籍守制者；盖嗣昌为陈新甲地也。已而特召新甲为兵部侍郎，总督宣大。〔大〕学士黄道周上言：『朝廷即乏人，岂无一定策效谋者？而必破非常之格，以奉不祥之人』！上不怿。召群臣于平台，上问黄道周曰：『无所为而为之，谓天理；有所为而为之，谓人欲。尔前疏适当枚卜不用之时，果无所为乎』？道周对曰：『天人止是义利，臣心为国家、不为功名，自信其无所为』。上曰：『前月推陈新甲，何不言』？对曰：『时御史林兰友、给事何楷皆有疏，二人臣同乡，恐涉嫌疑耳』。上曰：『今遂无嫌乎』？道周对曰：『天下纲常、边疆大计，失今不言，后将无及，非私也』。上曰：『清虽美德，不可傲物遂非。惟伯夷为圣之清；若小廉曲谨，是廉、非清也』。道周曰：『伯夷忠孝，故孔子许其仁』。上怒其强说。道周又极诋杨嗣昌；嗣昌奏曰：『臣不生于空桑，岂遂不知父母；臣尝再疏，而明旨迫切。道周学行，臣实企仰之。今谓不如郑鄤，臣始叹息绝望。鄤杖母，行同枭獍；道周又不如鄤，何言纲常也』！道周曰：『臣言文章不如郑鄤』。上责其朋比；道周曰：『众恶必察，何敢为比』。上曰：『孔子诛少正卯，当时亦称闻人；惟行僻而坚、言伪而辩，不免孔子之诛』。道周曰：『少正卯欺世盗名，臣无此心。臣今日不尽言，则臣负陛下；陛下今日杀臣，则陛下负臣』。上曰：『尔读书有年，祗成佞耳』。叱去。道周叩头起，复奏曰：『「忠佞」二字，臣不敢不辨。夫臣在君父之前独立敢言为佞，岂在君父之前谗谄而谀者为忠乎？忠佞不分，则邪正混淆，何以致治』？上怒甚，嗣昌乞优容之。上曰：『朕亦优容多矣』。诸臣退，上召回，谕以毋党同伐异，宜共修职业。翰林院修撰刘同升、编修赵士春、给事何楷、试御史林兰友各疏救道周、劾杨嗣昌，俱谪调有差。
　　八月，总督洪承畴报陕西贼剿降略尽。
　　十月，京师戒严，召孙传庭于陕西、洪承畴于三边。于是承畴、传庭率诸将合兵五万，先后出潼关入援。贼曹操闻之，谓为剿己也，率九营从郧阳浅渚乱流而涉，突走均州，叩太和山。提督太监李维政乞抚。维政言于文灿，文灿乃檄止诸军，曹操九营皆就抚。曹操，名罗汝才。汝才既抚，屯群贼于房、竹，保障四邑；自言不愿受官食饷，愿为百姓耕由此中。文灿一切羁縻，檄汝才解散胁从，简壮勇从征立功；汝才不听，因与郧、均诸邑居民分地错壤而居。时张献忠亦就抚屯榖城，汝才遥与为声援。抚治郧阳戴东旻奏曰：『曹操就抚，不从解散之令，愿为百姓耕田；此目前为盗铃之说耳。张献忠入据榖城，屡檄不前；其意将有不可言者。然数省大寇环聚二、三百里，四面合围，实有釜鱼、阱兽之势。以理臣现在兵马，再令督臣发秦兵由兴安驰赴协同扫荡，实荡平之机也』。
　　十一月，括废铜铸钱。
　　十二年（己卯）春正月，叙缉奸功，东厂太监王之心、曹化淳荫锦衣卫百户。
　　二月，御史王聚奎劾刑科右给事陈启新缄默溺职；上切责之。都御史李先春议当夺俸，上不怿。谪聚奎，并罢先春。先春为编修林增志荐入，遂追责增志；增志亦引罪。
　　三月，左良玉大败河南贼于内乡。上闻其步兵淫掠，责之。
　　召参议郑二阳于平台，问练兵、措饷之计。对曰：『大抵额设之兵，原有额饷。但求实练，则兵不虚冒、饷自足用；是核兵即足饷也。若兵不实练，虽措饷何益』？上问措饷；对曰：『诸臣条例尽之矣，在得人。得人，则利归公家；否则在私室』。又曰：『臣见州县多破残，宜下宽大之诏，收拾人心』。上称善，擢佥都御史。
　　四月，抚治郧阳戴东旻免，以王鳌永代之。
　　谕释轻系。时上颇于内庭建设斋醮。给事中张埰上言：『宗社之安危，必非佛氏之祸福。正德初年，遣太监驱驰西域，可为监戒』。不听。
　　京城浚濠，广五丈、深三丈。给事中夏尚絅上言：『连年塞垣失守，门庭无恙。若使堑水足拒，则去年通德、沧济，其为广川巨浸何限？而扬鞭飞渡，如入无人。则控扼险要在人、不在险明矣。掷此百万于水滨，孰若用之于岩疆，使敌骑不得躏入哉』！不听。
　　五月，出帑金三十万济饷，仍命后偿之。山西按察副使魏士章请遣京官搜括天下钱粮充饷；从之。
　　六月，礼部尚书林欲楫请核僧道赡地、毁淫祠，括绝田充饷。
　　张献忠复叛于榖城，罗汝才九营并起应之。既而二贼合于房县，左良玉追及之，大败而还，失其符印。事闻，革熊文灿职、降左良玉职，戴罪杀贼。初，文灿与大学士杨嗣昌深相结纳，嗣昌冀文灿成功，以结上知。文灿既偾，嗣昌内不自安；因请督师南征，上甚慰劳之。
　　安庆巡抚史可法以忧归。
　　考选科道左懋第等、给事中詹时雨等、试御史吴昌时等并各部主事。昌时首拟吏部，疏上，上自手定先后，示不测。昌时得礼部主事，谓薛国观所为：恨之。
　　七月，以司礼监太监张荣提督九门。
　　戒午门、端门诸内臣延接朝士，戒中外官馈遗请托。
　　八月，故庶吉士郑鄤磔于市。先是，吴宗达揭后，中书舍人许曦奏鄤不孝渎伦，又与温体仁疏合，命逮下狱。刑部尚书冯英会问奏称：『据原参谓郑鄤假箕仙幻术，蛊惑伊父郑振先无端披剃；又假箕仙批词，迫其父以杖母，亦未尝真指鄤之杖母也』。又称鄤有才名，语近回护。上怒，责其徇私，着吏部议处。法司再定鄤罪拟辟；上命加等，故磔于市。鄤初选庶吉士，有直谏声；文震孟、黄道周皆与之游。当事欲借鄤以倾震孟、道周，谳驳逾重；而鄤居乡多不法，遂罹惨祸。
　　命大学士杨嗣昌以兵部尚书督师讨贼，赐尚方剑并「督师辅臣」银印；给金四万，赏功牌千五百，蟒紵绢各五百。
　　九月，杨嗣昌陛辞，上宴于平台后殿；手觞嗣昌三爵，赐诗。命会兵十万，给本、折色银二万两。出师之隆，莫盛于此。
　　免各州县田租有差。时中外交讧，上念穷民罹灾，己卯、庚辰之间蠲贷屡下；而有司骫法，侵蠹如故。
　　十月，彗星见。谕停刑。
　　杨嗣昌至襄阳，入熊文灿军中；逮文灿入京论死，弃西市。
　　拜左良玉为平贼将军。良玉所部多降将，嗣昌谓可倚以办贼，为请于上，故有是命。
　　辽将黄得功、川将杜先春屡战却贼，贼每避其军。
　　贼多购蕲、黄人为间，或携药囊、蓍蔡为医卜，或谈青乌、姑布星家言，或缁流黄冠，或为乞丐戏术，分布江、皖诸境觇虚实。时时突出焚掠；相持逾年，流毒四境。
　　十一月，庶吉士张居请行铜钞；从之。
　　是年，两京、河南、山东、山西、陕西旱，饥。
　　十三年（庚辰）春闰正月，纪录卓异诸臣。苏州知府陈洪谧多逋赋不预，寻削籍；松江知府方岳贡亦以逋负，夺官。
　　命巡城御史煮粥赈饥，发帑金八千赈真定、发帑金六千赈山东。
　　杨嗣昌奏辟永州推官万元吉为军前监纪；从之。
　　二月，给杨嗣昌万金；赐斗牛服，又赐海骝马一、枣骝马一、金鞍二。嗣昌驻襄阳，调兵会剿；以陕西兴安一路失期，斩其监军殷太白。
　　令会试贡士先廷对日习射。
　　风霾亢旱，诏求直言。
　　三月，赈京师贫民各钱二百。给事中左懋第上言：『去岁彗见，下诏停刑，而彗即消；何今日之不应也？夫停刑之诏，特其具耳；令之斋醮，犹其文也。臣知皇上先以文，即继以实；此时得无实尚未见而天不之信乎？臣敢以实进。练饷之派，以益军实；今兵汰而饷犹未免，恐贪者借以饱其私。惟陛下诏宽加派之数，使天下明知之。至于刑狱之轻重，宜一一得其实。停刑可以消彗，岂明刑不足以返风乎』？已而分赈畿南三万金，是日雨。
　　杨嗣昌次荆门，立大剿营，以新募湖南杀手二千人隶之；更以戏下骑兵为上将营，新抚降丁皆隶焉，以副将猛如虎将之。日望撤各镇内监还京。
　　策贡士于建极殿，赐魏藻德第一。先是，上召贡士四十八人于文华殿，上问『边隅多警，何以报仇雪耻』？藻德对曰：『使大小诸臣皆知所耻，则功业自建』。娓娓数百言。藻德，通州人；更自言戊寅守城功。上心识之。至是，遂拔第一。
　　四月，命考选大典湏科贡兼取，以收人才之用。已而吏部考选不列举贡，特命贡士并岁贡二百六十三人俱补部寺司属、推官、知县，不为例。
　　令朝臣及抚按各举将才。
　　黄道周以前召对忤旨，谪布政司断事。巡抚江西佥都御史解学龙荐举之。上以道周党邪乱政、学龙徇私，俱逮下理，廷杖论戍。户部主事叶廷秀请宽之，并杖，削籍。监生涂仲吉上言：『黄道周通籍二十载，半居坟庐，稽古著书；一生学力，止知君亲。虽言尝过戆，而志实忠纯。今喘息仅存，犹读书不倦。此臣不为道周惜，而为皇上天下万世惜也。昔唐太宗恨魏征之面折，至欲杀而终不果；汉武帝恶汲黯之直谏，虽远出而实优容。皇上欲远法尧、舜，奈何出汉、唐主下？断不宜以党人轻议学行才品之臣也』。通政司格之不上，仲吉并劾通政使施邦曜遏抑言路。上怒，下狱杖之，论戍。
　　四月，罢郧抚王鳌永，以袁继永代之。
　　五月，召廷臣于平台，问守边、救荒，安民三事。通政使徐石麒对曰：『守边在农、战互用，救荒在劝民输粟，安民在省官用贤』。上是之。
　　罗汝才、过天星七股尽入蜀，监军万元吉扼夔门。已而贼陷大昌、犯夔州，石柱女帅秦良玉发兵授夔州，万元吉与之合。
　　副将军贺人龙所将陕兵骁勇善战而多拥降丁，思得总兵名号以统辖之；川抚邵捷春为请于嗣昌。初，嗣昌以左良玉兵强，足破贼；表佩平贼将军印。良玉进止多不从节制，嗣昌乃密疏于朝，请以人龙易之。后不果，人龙始怨。
　　黄梅贡士吴卿上言：『流贼奸宄出没，尤善侦走；尝日驰二百里，酗酒耽色，渴睡不醒。若将勇敢衔枚夜袭，贼不能觉也。今兵不杀贼，反以仇民。穷乡男妇匿林逃难，割首献功以愚主将、主将以愚监纪；监纪不知，遂奏其功。此弊踵行久矣，所当痛惩者也』。
　　六月，大学士薛国观免。初，国观以温体仁援，得入阁；上颇用之。至是，拟谕失旨议处，致仕。上尝语国观：『朝士婪贿』。国观对曰：『使厂卫得人，朝士何敢黩货』！时东厂太监王化民在侧，汗出浃背；于是专侦其阴事，以至于败。国观既削籍，给事中袁恺再疏劾之，言国观纳贿有迹并及尚书傅永淳、侍郎蔡奕琛等，俱下镇抚司讯。又下都御史叶有声于狱；亦以通贿国观也。时株连颇众。
　　七月，发帑金二万赈顺天、保定。
　　八月，发仓粟赈河东饥民。
　　九月，免汝州十年前田租。
　　谕灾荒停刑。又恐人心肆玩，其事关封疆及钱粮、剿寇者，限刑部五日具狱。
　　命有司祭难民、瘗暴骸。
　　御史魏景琦论囚西市，御史高钦舜、工部郎中胡琏等十五人已论辟，忽内臣本清衔命驰免，因释十一人。明日，景琦回奏，被责下锦衣卫狱。盖上以囚或有声冤者停刑请旨，景琦仓卒不辨也。
　　加福建参将郑芝龙署总兵。芝龙既俘刘香老，海氛颇息；因以海利交通朝贵，寖以大显。
　　冬十月，出帑金万两市旧绵衣一万，给京师穷民。
　　十一月，工部主事李振声请限品官占田。如一品田十顷、屋百间，其下递减。下部议。
　　是岁贼寇横流四境，虽时有斩获、屡报招降，然降党未经解散而饥民复相煽聚，势若燎原，莫可扑灭。
　　十四年（辛巳）春正月，故大学士辨国观奏辨袁恺诬劾出礼部主事吴昌时之意；上不听。
　　山东土贼李廷实、李鼎铉陷高唐州，一时啸聚响应，所在皆贼。东平州吏胥倡乱，迎贼入城；巡抚王国宾檄刘泽清击破之，复其城。河南土贼艾一、侯二、侯四啸聚数千人，封丘知县击破之。
　　二月，河南土贼瓦礶子、一斗榖诸盗尽归于李自成，合攻开封。
　　东寇益炽，徐、德数千里白骨纵横。又旱荒大饥，民父子相食，行人断绝。
　　三月，革山东巡抚王国宝职，命杨御蕃、刘泽清会兵剿曹、濮贼。
　　四月，召前大学士周延儒、张至发、贺逢圣入朝。至发辞不出，逢圣出不久以病归；惟延儒受事。初，延儒既罢，丹阳监生贺顺、虞城侯氏共敛金，属太监等冀乘间得复相。至是召用，主事吴昌时之力居多，延儒德之。
　　六月，两京、山东、河南、浙江旱，蝗。
　　八月，故大学士薛国观赐死，籍其家。国观性偏刻，因温体仁荐，自佥宪骤登政府，欲结于上。会上忧用匮，因导以借助；曰：『外则乡绅，臣等任之；内则戚畹，非出自独断不可』。微以李武清为言。遂密旨借四十万金，李氏尽鬻其所有，追比未已；戚畹人人自危。皇子病，众倡为九莲菩萨之言，云上薄待外戚，行夭折且尽。上大悔惧。国观又忤太监王化民，遂败。
　　诛中书舍人王陞彦，籍其家。初，国观以王升彦通赂免官，命伺其卯，则王升彦至，执之下狱。升彦为吴昌时甥，临刑呼曰：『此舅氏所作，我若有言，即累名教矣』。时国观事发于东厂，佥云昌时实启其机。
　　上幸大学，以重修告成也。先期，司礼监太监王德化奉命率群臣习仪；时比之唐鱼朝恩讲经、元李邦宁释奠事。
　　九月，改东厂提督京营者，亦称总督。
　　冬十月，特设裕国足民、奇谋异勇科，谕朝臣谘访征辟，称朕破格旁求之意。
　　十一月，禁朝臣私探内阁、通内侍。于是待漏俱露立，毋敢入直舍。
　　襄城守将李万庆没于贼。万庆，乃降将射塌天也；累功至副将。至是，闯贼陷襄阳，杀之。诏赠都督同知、荣禄大夫，立祠襄城。
　　十二月，黄道周、解学龙遣戍。初，刑部尚书刘泽深拟道周瘴戍，再奏不允。因上言曰：『道周之罪，前两疏已严矣；过此，惟有论死。死生之际，臣不敢不慎也。自来论死诸臣，非封疆、则贪酷，未有以建言诛者。今以此加道周，道周无封疆、贪酷之失，而有建言受戮之名；在道周固得矣，非我皇上覆载之量也。且皇上所疑者，党耳；党者，见诸实事。道周具疏空言，一、二臣工未始不相与也。今且短之、继而斥之，乌有所谓党而烦朝廷之大法耶？去年行刑时，忽奉旨停免；今皇上岂有积恨于道周？万一转圜动念，而臣已论定，噬脐何及？敢仍以原拟上』。上从之。
　　谕停内操。
　　敕内臣毋干外政，申戒廷臣毋交通近侍。
　　十五年（壬午）春正月辛未朔，上朝毕，召大学士周延儒、贺逢圣、谢升入殿；曰：『古圣帝明王，皆崇师道。卿等，朕之师也；宗社奠安，惟诸先生是赖』。命东向立，上降座西向揖之；各愧谢。
　　山东盗平，擒李青山入京。青山，本屠人；乘机啸聚万人，屡寇兖州。给事范淑泰、鲁府左相俞起蛟拒战，擒之。
　　罢提督京营内臣。
　　御史杨仁愿上言：『臣稽高皇帝初无所谓缉事，臣工不法，止于明纠，无阴讦也。臣待罪南城，所见词讼，多假番役，妄称东厂，诱人作奸，挟仇首告；惟恐其不为恶，又惟恐其不即罹于法。揆之皇上泣罪解网之仁，岂不伤哉？伏愿先宽东厂；东厂宽，则刑法可以渐省。臣更有请：臣子获罪，槛送阙下可也；若缇骑一出，有资者家门破散、无资者地方敛馈，为害匪浅』。上是之。谕东厂所缉，止于谋逆乱伦；其作奸犯科，自有司存。并戒锦衣校尉奉使需搅。
　　二月，发帑金二万赈山东。免省直十二年以前税粮，有司混征者罪；百姓欢呼称庆。
　　四月，给事中倪仁祯上言：『臣初拜官，例候阁臣谢升；言及兵饷事，忽曰「皇上自用聪明，察察为务，天下俱坏」。陞位极人臣，敢归罪天子如此』。上怒，命削陞籍。
　　清兵再入内地，上特命周延儒以阁部督师，断其归路，务期尽剿，无令生还。然清兵势大，畏不敢逼；适天气渐炎，清兵大肆劫掠而还。延儒侦知之，奏捷，加封太师，赐归。有山人题诗讥之曰：『虏畏炎■〈高炎〉归思催，黄金红粉尽驮回；出关一月无消息，昨日元戎报捷来』。既而台省交章论列延儒受贿，纵敌出口。上颔之。
　　宥马士英，起兵部左侍郎兼佥都御史，提督凤阳。士英初抚宣大，以总监王坤论罪。至是，故太常少卿阮大铖为营救，故得起用。
　　五月，革贼陷无为州，士民投河死者无算。颍州参将李栩侦知之，伏兵东南二十里。左至，栩以骑兵迎战；伏兵起绕其后，奋击败之，斩首千余。
　　六月，免开封、河南、归德、汝州去年田租。谕各省直停刑三年。
　　以蒋德璟、黄景昉、吴牲入阁办事。且谕责吏部：『会推大典，自当矢公矢慎。今称诩徇情，如房可壮、张三谟、宋玫并与推举，岂大臣之道』？
　　召廷臣于中左门，赐馔。上青袍，太子、定王、永王绯衣侍。上诘吏部尚书李日宣曰：『朕屡谕诸臣，有「宁背君父、不背私交，宁隳职业、不破情面」两语。昨枚卜犹滥举如此，况其他乎』？日宣奏辨。上又责吏科都给事章正宸、河南道御史张煊，阁臣力为救解，不听。明日，下日宣等六人于理；日宣等戍边、可壮等削籍。初，大学士陈演所亲廖惟一为试御史；及考核，托房可壮为之地，不纳。张煊又加厉焉，遂外调；演憾之。适上游西苑，演从；密奏枚卜大典，皆二人主持。上怒，故有是谴。
　　御史吴履中上言：『误用温体仁、杨嗣昌为二失』。又曰：『内治阙，而后戎马生；民生促，而后盗贼起。今者敌起于外，而政治愈棼；寇起于内，而赋敛愈急。欲无生乱得乎』？
　　八月，召还黄道周，仍任少詹事。先是，道周在狱，人谓必不可救。时周延儒承上眷最深，凡上怒莫能回，延儒以微词解之。至是，上偶言及岳飞事，叹曰：『安得将如岳飞者而用之』？延儒曰：『岳飞自是名将，然其破金人事，史或多溢词；即如黄道周之为人，传之史册，不免曰其不用也，天下惜之』。上默然。甫还宫，即传旨复官。
　　保镇游击赵崇新与贼袁时中讲抚于夏邑，为贼所绐，被杀；时中复徉就抚，诏许之。时中出不备，突入萧县，执知县以去。
　　进刘宗周左都御史。
　　刑科给事中陈启新匿丧被劾，下抚按讯之。寻遁。
　　九月，诛兵部尚书陈新甲；以边疆多失也。周延儒为营解曰：『国法：大司马兵不临城，不斩』。上曰：『他边疆即勿论，戮辱我亲藩七，不甚于薄城乎』？不听。
　　冬十月，诛司礼监太监刘元斌。元斌监军河南，群盗在陕、洛，元斌留归德不敢进，纵兵大掠，杀樵汲者论功。及论辟，未得旨，即奏辨。上怒，并诛太监王裕民。
</div>
    <div class="pagination">
<a href="续补明纪编年_page2.html">上一页</a><a href="续补明纪编年.html">1</a><a href="续补明纪编年_page2.html">2</a><span class="current-page">3</span><a href="续补明纪编年_page4.html">4</a><a href="续补明纪编年_page5.html">5</a><a href="续补明纪编年_page6.html">6</a><a href="续补明纪编年_page7.html">7</a><a href="续补明纪编年_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
