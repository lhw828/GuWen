<!DOCTYPE html>
<html>
<head>
    <meta charset="UTF-8">
    <title>南越笔记 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南越笔记 - 第 3 页/共 18 页</h1>
    <div class="content">
　　其下苍磴屈盘，箐丛茂密，临危飞石，与古木互相撑拒，往往有崩陷之患。盖粤山之第一险。南禺路陡绝，挽舟者率从北禺，衣钩笮，乍却乍前。至浈阳，路益紧束，彼此绳索相牵，腾藉而上。踝血沾溉利石，往往至剧。陈岩野先生诗云：“双峰若人立，举手相攀摘。步障四十里，恺崇势均敌。磴道虽新凿，猿猱苦绝壁。往年胃牵夫，山鬼至今嗅。”其险如此。

　　◎连峡自氵匡口西北行，有数坻石横江，状若桥，云神人之所设。滩势澎怒，篙者胸肿痛，钩者手酸。十人之力，尝不给上一峡，不知其名，连峡自此始。越三十里，又一峡。下有豆豉村，望前山如千叶芙蓉，半包半解。解者为峰峦，包者为石，绝与西华相似。峰峰有树，树树有峰，瀑布横穿而出，其不成瀑布者，纷披四注如雨雪。密叶丛箐中，有影无声，每与猿鸟幽咽。此连峡中第一境。如此者二十余里。上一峡，绝壁颇宽广，上有石窟数口。前后相穿，绠藤梯棘，从峰钅而上，人力营治飞巢，为避乱之所。自此水益湾环，滩益高，石益廉利。鱼陂高低，水车泵击，舟行益艰苦。既至阳山县，县西二里有石刻，曰韩文公钓矶。

　　矶左为祠，一石刻文公像，为南海陈昂所写。城绝卑小，郭外屋高于城，茅茨数十间，火烟寥落。文公所云隔江荒林密箐，小吏十余家，鸟言夷面，今恍然在目也。二十里至老牙、大理二峡。夹壁欹叠，状若颓城。无数古木支拄，石色苍绿，皆作云水纹，松、杉、茶子诸树幂之。怪藤千尺，多有黄猿啸牵而下，或戏丸。

　　堕之空中，犹能翻接柔枝。已入晾纱峡，水叩石牝，呜咽有声。水石相吞，久之始答。有数复岩喷水，从风飘滴，峡尽犹沾濡不已。又入一峡，名同冠，壁之石皆为白。笋芽丛乳，葳蕤倒披而下。有一洞甚大，多文石。丹青绮分，树影森沉，瀑光明灭，驻舟其下久之。峡转峰旋，舟层层如入螺尾，乍出阴崖，乍入阳窦，凄神寒魄，一曰不知几变。一潭曰龙湫，湫旁有三穴甚深。水出穴中为瀑布者二。

　　上有洞，洞中石柱无数。自上生下，复自下生上，望之有如堂厦。又有小瀑布五六道，与峰上诸水相连为大水帘。其前有滩，滩上为羊跳峡，言峡小羊可跳而越也。一巨石塞峡，沿石角欹侧过之。一岩张其口，若吸舟状数里得楞伽峡。峡势欲堕，两崖相槌。石皆雕镂通透，如破莲蓬。内外有悬乳千万枝。长者逾千尺，白者成人，黑者成物。石脉所出者色多白，石肤所出者多黑。有一大瀑布，作数折，大风一激，腾跃三四峰乃散。一石人，传为丁兰所化。旁多篆刻，苔蚀不可读。越半里，林上又一瀑布，参差与数折者对，土人谓之“双龙灌水”。水在峡中又绝异，日光所荡，含草色则绿，含石色则青。亦多金沙丹砾，粼粼可拾。自此至铜鼓龙涎二峡皆然。龙涎去连州南五里，其水发源九陂，流二十里。或隐不见，乃自峡之腰吐一小孔，喷薄而出，因曰龙涎元。

　　◎诸峡峤南之山，自西、自北、自西北、自东北、皆两山相夹成峡。西自德庆至高要，有大湘、小湘、羚羊三峡。北自英德至清远，有浈阳、香炉、中宿三峡。西北自乐昌、平石下六泷，有泠君蓝豪二峡。东北自连州至连溪口，有楞伽、羊跳、同冠三峡。而乐昌二峡尤险。其险在六泷，六泷之险在水，诸峡之险在山。连州兼山水之险，羚羊峡山水稍平。东上揭阳，则蓬辣乌蛮诸滩亦甚险，盖以居上流多石故也。

　　◎白云山白云者，南越主山，在广州北十五里。自大庾逶迤而来，既至三城，从之者有三十余峰，皆知名。每当秋霁，有白云蓊郁而起，半壁皆素，故名曰白云。

　　其颠为摩星岭。岭半有寺，亦曰白云。左一溪曰归龙，其上飞流百仞，盘舞喷薄，陈宗伯潴以为湖。湖东北为楼馆十数所，环植荔支、梅、竹之属，名云淙别业。下有古寺二，右景泰，左月溪，林、径、水、石皆绝异。黎太仆譬之仙女见人，散发垂腰而姿态自远，绝不染烟火之气，亦一说也。月溪下有九龙泉，流为大小水帘，志所称“重重挂玉帘”处。其北为鹤舒台。安期昔上升，有白鹤舒翅以迎，故曰鹤舒。又北一里有峰曰宝象，上有动石，游人叱之辄动。前有泉，因虎跑而得，甚甘。其西南五里有太霞洞，泰泉之水出焉。故有李忠简玉虹饮涧亭小隐轩及孙典籍白云山房，今皆废。又一里有洞曰玉虹，其南曰聚龙冈。折而西，有宋高宗御书阁。又七里为蒲涧水。安期旧居此，始皇遣人访之。太白诗所云“秦帝如我求，苍苍向烟雾”是也。记称：安期将李少君南之罗浮。至此涧，采菖蒲一寸十二节者服之，以七月二十五日仙去。今郡人多以是日采菖蒲沐浴灵泉以祈霞举。而宋时郡守尝醵士大夫往游谓之“鳌头会”云。涧旁有寺曰蒲涧，前为丹井，水甘温微有金石气。其阳有滴水岩，水氵千微不断，无风则滴，有风则不滴。上有一石状悬钟，人至辄铿然有声。其下又有水帘，溅洒如雾，时大时小，下注为流杯池。沿涧而南为文溪，为上下二塘，至粤秀山麓，则分流为二：左曰菊湖，右曰越溪。又会东溪之水，至此山下为甘溪。冰驰雪骤，喧う震山，是曰<音><音>水。吴刺史陆允、唐节度使卢均常疏浚以通舟。允传云：州治临海，海流秋咸，允畜水，民得甘食，是也。均又筑堤百余丈，潴水给田，建亭榭其上，列植木棉、刺桐诸木，花敷殷艳，十里相望如火。伪南汉引以流觞，与宫人荒宴，称甘泉苑。

　　是山之胜尤在水。其大水凡二：其源于月溪者为溪一，曰双溪。溪本一而名曰双，以其上为月溪而下复为此溪也。溪上瀑布交流，陈宗伯尝筑邀瀑亭焉。其源于泰泉者为涧一，曰蒲涧。涧流为溪者二而湖一。

　　◎罗浮蓬莱有三别岛，浮山其一也。大古时浮山自东海浮来与罗山合，崖皆为一。

　　然体合而性分，其卉木鸟兽至今有山海之异。浮山皆海中类云。《汉志》云，博罗有罗山，以浮山自会稽浮来傅之，故名罗浮。博，傅也。傅转为博也。浮来博罗。罗小，浮博而大之；罗卑，浮博而高之。故曰博罗也。或曰，罗山亦蓬莱一股，故浮来依之，罗主而浮客，客蓬莱而依主蓬莱，故袁宏竺法真作登山疏，皆言罗而不及浮，言主而客在其中也。然罗为浮主，而罗浮之东麓有博罗之白水山焉，西麓有番禺之白云山焉，与之鼎立，人亦以为三岛，则罗浮又为白水白云之主矣。其峰四百三十有二，罗与浮半之。游者自西而人，则罗多而浮少；自东而入，则浮多而罗少。罗之颠曰飞云，其西有三峰，亦峭绝鼎峙，往往中夜可候日，而浮山极颠，每当雨霁，白云汹涌四出，大风荡漾，乍往乍回，若尚在大海之中，浮而未定，尝欲远于罗山然者。或曰，首阳大华一山而分，罗与浮二山而合，实有巨灵主之。分之者，所以通黄河；合之者，所以镇南海。然二山下合而上分，其颠有分水凹，是曰泉源山之交奥也。水分于西则为罗，分于东则为浮。浮之水与罗相吐吞，罗之山与浮相补缀。水分其上而山合其下，故观其合而得山之情状焉，观其分而得水之情状焉。当二山之交，有磴穹然，如衡二砥柱，峙其两端而色苍黝，是曰铁桥。非桥也，一石飞空，袅袅数十百丈，上横绝，下跨悬崖，以接二山之脉，故曰桥也。盖浮山善浮，下有浮碇冈以定之，上又有铁桥以贯之，而后与罗长合而不离也。山故有二铁桥，皆天生石梁，而此为上铁桥，其在大石楼南者曰下铁桥。大石楼在上铁桥西，相去五里许，有小石楼。三石对峙，上下俱方，峻削崭空，岌岌欲堕。登之则重檐四柱，窗户相通，烟霞开阖，常若有人往来。度其高，仅得山顶十分之四，然俯视沧溟，夜半见日，亦不减飞云之上焉。

　　二石楼两峰相际，其脊乃铁桥。故凡登飞云者，自二楼而上，必度此桥，率以此为铁桥矣，不知乃下铁桥也。盖石楼二以大小分铁桥二以上下分也。下铁桥西有一大瀑布，所谓分水□泉源，为二山之界者。罗浮瀑布凡九百八十有奇，流为长溪者七十有二，潴为潭七，为神湖一，为渊池者六，天下名山未有瀑布多于此者。

　　◎西樵广州有三樵：曰东樵、曰南樵、曰西樵。西樵者南海之望而东樵罗浮之佐也。

　　去广州治西百余里。奇秀峭拔，挹云霄而上之，望若青莲之华，而四面方立，立皆内向。诸峰大小相联属，皆隐于削成之中，又若芙蕖之未开然者。山之东，凡二十峰，南十有五，西十有八，北亦十有八，合为七十二峰，而以大科为绝顶。

　　岩二十有一，洞有十。其飞泉散出于诸峰间，乍合乍分。合者为卧泉，分者为立泉，状各不一。凡泉三十有二，其一在喷玉岩，一在锦岩，一在漱玉岩，二在垂虹洞左右，交流如双虹下饮，故曰垂虹。又有二泉在云谷中，群峰回合，势若层城。有白沙书院，瀑布左右夹之，合流行石上，委曲数里，从岩顶喷飞，因名其下岩曰喷玉。又有泉二：在天峰左者曰左天泉，右者曰右天泉。合奔云谷，注于九曲之溪。有二亭，曰左瀑，曰右瀑，以收其胜。其在广朗洞口者，凡作三级，逶迤而下，冰轰雪吼，倒射青冥，势益暴。又一在水帘洞，是曰水帘，为九曲溪下流。披洒壁间，霏微若珠箔。又一在云端村。其曰泻钱泉者，从空细下，倾击有声。石薄岩虚，琮净相应，亦一瀑布也。其在碧玉洞者，擘崖而出，横直恒无定势，余气为烟为雾者，冥竟数十丈，望之常若非泉然。盖自喷玉岩至此，为飞泉者十有三矣，而以此碧玉之瀑为最奇。

　　◎霍山霍山在龙川县北，周旋七十余里。为峰三百七十有二，最秀者曰大佛迹。秦始皇时，有霍龙字灵阳者居之，因名霍山。其颠有二岩，东向者曰望月，无甚奇；西向者曰太乙，深八九丈，广倍之，高二丈余，上有覆石平如掌。左右两峰夹之，是为霍山洞天，其东有横岩在半壁岩中。有一石出地数尺，人偶撼之，辄动，及力撼之，反不动，亦一异也。岩上峰名酒瓮，石崛起平地百余仞，上锐中博下顿，如瓮然。泉涓涓倾出，味甘如醴，因名酒瓮泉。所注成潭，大亩许，清深不测，旁多万年松、风兰、仙人掌、金星草、黄精、白术之属。远近随风，处处芬馥，如入罗浮之百花迳矣。大佛迹峰在山南，石上有大人迹十四所，迹有黄牛浆甚澄澈。邻峰曰石楼，亦有巨人履迹。下有一石，可坐数十人，为仙乐石。又有捣药石，常闻杵声而不可见，寻之多在志公楼峰之腰。又有七星石，井大各如盆，深数尺，水随汲随盈，不汲不盈，盈必七井一时盈。其上一峰曰船头，凌晨望之，若大舶在海岛中。云气往来，山如鼓摇动，亦一异也。

　　◎顶湖山顶湖者，端州镇山，去郡四十里。从羚羊峡望之，紫翠滴沥，若在帆际。舍舟后，沥水从大蕉园取道入，有白云寺当山之正麓。寺右溪向产嘉禾，每粒双米，不垂穗，已三十年矣。沿涧而东里许，有锄云精舍。又十里，为上龙湫，所谓上飞水潭也。若不甚深，而黝黑可怖，砰訇作势，转下三四折为大龙湫。垂绠测之，百余丈不得其底。旁通乾穴，可达七星岩水洞。每大风雨，有青白气一缕从中起，其黝黑过于上湫。又东有数叠泉，经小潴潭二，一大瀑布长可三十余丈，是谓大飞冰潭。自西庵而下，又有短瀑布八九、小湫潭四，是皆所谓顶湖也。广中之山，其顶多有积水，而是山为湫为潭者八九，绝与西樵相似。

　　◎东安诸山自六都水口三十余里至石夹，自石夹以上峰皆纯石。其中一一空洞。水声入之堂四应。瀑泉大者潴成潭，小者成涧。诸小石亦各自为岩穴，鼻口相呀，有惊泉喷薄。其中有一谷，两壁含岈，甚隘，仄身以入渐宽豁，可藏数百家室。

　　山高林黑，阴风飒飒，然不能以久立也。

　　三十里许至东安，山尤诡怪。城北有天柱峰拔地峭秀。民居其下，环引清泉，灌溉花竹，丛中与猿鸟相为主客。城南有天马山，乱石惊飞，势若风雨，白天而下者，其石大；自地而上者，其石小，望之以为奔马也。其东为锦鲤峰。上盘危磴百级，四壁皆穿。石中有圆窍六七，窥其下百千孔穴，相连如藕心钱，泉水喷射作数道而下，注于陂塘。其在城西者，有翠屏山，方正如削。在城东北者九星峰，日光照之，如太阿出匣，赤精芒耀。左右有数峰，黛横紫拥与争胜。西南一峰稍平圆，峰半吐一舌为宫观，有栏飞接。下有岩曰九星，轩明爽垲，滴水不漏。石气暖干，绝去蝙蝠、松鼠之迹。石乳穿地，履之丁丁有声。其西又有一岩与众峰连，两水潜出其下。澎湃争流，石梁、茅宇，参差映带。有数十人家依之，此近城之山胜概也。

　　其在西北十五里，为大绀山。山高绝，云霞常罩其半。樵采者每见有池馆数所，碧桃垂实。白犬吠人，倏忽不知所在，盖仙窟也。其西有路通罗定。从山麓仰行，攀林援葛，手口并运，凡百余里。经溪涧者四五，皆在积叶之中。谷中时有白云填塞，一望渺イ间，漏出苍崖碧树不可计。自白石墟度桥，桥长者数百步，或木或石架之。溪多坻石，可作鱼梁。水峻急乃反多鱼，居人持以为。其在西南五十余里者，曰云雾山。在杨柳都者，曰圣山。并高千仞。圣山有神祠，岁早拆去数瓦，以竹引泉过祠下，霖雨立至。其曰书山崖、牢铁岭、云扶诸山，皆绝高大，则远城之山大概也。

　　◎锦石山山在德庆州西，高百余丈，一石状天柱，削成而圆，旁有数大石，若箕踞而坐然。盖自崧台而西，舟行三日，夹岸皆土山绵亘，惟此石拔起，若连茎上矗，旁无附丽。汉大夫陆贾使南越，从桂岭取道至此，施锦步障以登。尝祷山灵，若佗降，当以锦为报。其后佗去帝号，受南越王封，与贾泛舟珠江，溯而上，贾因以锦包山石，锦不足，植花卉代之。遍岩谷间，望若霞绚，因名锦石山，至今异花甚众，终岁如春，采撷者多不识其名。

　　◎丹霞山丹霞山从别传寺右折为锦石岩。岩中多石花，如千瓣芙蕖，大小黄白红绿不一，倒生石腹。朵朵可以攀摘，盖钟乳之所为。左折至海螺岩绝壁下。其悬崖相倚，下如层城，上如列屏，须飞梯垂纟乃可上。上至兰若，其地蜿蜒伸缩开麓者九。或深三四十丈、二十丈、十余丈，如西番莲，一一花瓣相附丽。其下临大江，明砂绣发，清澜镜莹。外则远近峰峦争奇竞峭，多上丰而下削，状若倒生苞笋，盖山水之绝怪处也。

　　◎五指山五指山在琼海中。亭亭直立，上参霄汉，若端人正笏峨冠之象。以故琼州诸邑，多出瑰玮卓特士。五指而外，又有小五指。其余がテ{山截}で，若琼山白石诸岭皆其支派也。迤逦而来，至邱文庄、王尚书宏诲所居之左，有马鞍冈与文笔金鸡二山错立掩映。文笔从平地特起，高数百仞。天色晴霁，辄有苍烟一道，界破碧空，若天门华表。岁多科第，则吐光如炬。王尚书诗云：“不知浩氵羔中，地脉潜何寄。突然五指伸，复此擎一臂。”繇文笔渡清溪而西为金鸡岭。尝有金鸡飞鸣其上，故名。苏子瞻诗：“人间文笔无双士，天上金鸡第一星。”至今文士举者，多以酉科。

　　◎三白水山阳春西南一百三十里有白水山。高二百余丈，其周四百余里。上有天池龙井，注为飞泉。一派十三叠，一叠一状，或横，或直，在壁中则直，在壁外则横，各随石壁之势。增城之西二十里有白水山。高千仞余，上宽平，状若仰盂，可田百亩。有飞泉长百余丈，直至山足，缭绕丹邱而东。水车所激，无高不至，灌田数千百亩。两崖怪石夹束，如砥柱悬桥者不可胜数。其旁多云母石，是曰白水丹邱。

　　博罗东北三十里许有白水山。北连象头山，为罗浮东趾，有悬泉百仞下注。山凡八九曲，一曲一潭，深者坠石四五丈不能穷。苏轼诗：“劈开翠峡走云雷，截破奔流作潭洞。”又云：“坐看惊鸟投霜叶，知有老蛟蟠石瓮。金沙玉砾粲可数，古镜宝奁寒不动。”旁有巨人迹数十，下有汤泉，是为东粤三白水山之胜。

　　◎白鹤峰归善有白鹤峰，下临东江，与丰湖诸山对耸苏学士故宅在焉。学士《上梁文》所谓“鹅城万室，错居二水之间；鹤观一峰，独立千岩之上”是也。中有思无邪斋，其铭云：“饮食之精，草木之华。集我丹田，我丹所家。昼炼于日，赫然丹霞。夜浴于月，皓然素葩。金丹自成，曰思无邪。”予爱其语，书之于座间。斋前又有“德有邻堂”，其左为“朱池”，右为“墨沼”。木棉榕完之属，古色萧森，学士之所手植也。

　　◎圭峰圭峰在新会城北二里许。秀拔玉立，其顶四方，名玉台。上有网瀑布，从肘腋间飞出，下注百仞。白沙诗“弄罢飞泉下玉台”谓此。庄定山云：吾闻南海之山名玉台者，有巨人静而无欲，深知所谓潜之道者。沈石田因作《玉台图》以寄。

　　白沙山上又有绿护屏，登之可望崖门。按昔人诗：“绿护天荒南渡迹，玉台钟蠡建和年。”屏半神皋奥衍，灌为天田。田方百亩，有界水三分，与白虹亘天而下，中纽汇处是曰圣池。池中龙吹息成云万状。白沙尝与周镐为云潭之游，有《云潭记》庄定山见之，谓即濂溪“太极图”云。

　　◎春冈春冈在增城城中，一名凤冈。其东麓有唐时何仙姑宅。《罗浮经》云，“其阴云母峰。峰之西北曰凤凰冈，神女居之”，是也。仙姑常往来罗浮，其行如飞。

　　天后遣使召赴阙，中路失之。天宝九年，五色云起麻姑坛，有仙子缥缈而出，道士蔡太一识其为仙姑也。大历中又见于小石楼，广州刺史高上其事，赐明霞衣一袭，取所作《饵云母》诗入大内。诗云：“凤台云母似天花，炼作芙蓉白玉芽。

　　笑杀狂游勾漏令，却从何处觅丹砂。“仙姑故善诗，孙典藉尝记其《罗浮口占寄家三绝》留研屏一绝。又昔有人见其《题黍珠庵东壁》一绝，字比晋人差清婉，少骨。壁时半毁，惟余”百尺水帘飞白虹笙箫松柏语天“十三字，其下必”风“

　　也。越女以能诗知名者，自绿珠始。至唐初有南海七岁女子，若仙姑，尤其清丽者也。

　　◎七星岩七星岩在沥湖中，去肇庆城北六里，一曰冈台山一曰员屋七峰。两两离立，不相连属。二十余里间若贯珠引绳，璇玑回转，盖帝车之精所成，而沥湖则云汉之余液也。玉屏居七峰之东，是象玉衡。或以七峰纯作金形，上应西方白虎七宿，予谓《易》称效法，谓坤天有七星以为象，则地有七峰以为法。象者精气之所为，峰无精气，以星为精气。其含云吐雨，居禽兽而生草木，皆星之所为之。石乳者，星之津液；宝藏者，星之光芒。一卷之多，皆珠斗之子孙也。其或岩间积湿之光，荧荧若星，则<卤咸>之所作。<卤咸>始于润下，终于炎上。润下为火之阴，炎上为火之阳，亦皆星之变化也。七峰皆中空，各为一岩，岩皆南向。一小者名阿波岩，北向。南向者，阳明之洞，道书所谓大天日月分精照之者也。日月忽然起灭不繇孔穴，则阳明之所为也。大岩当诸岩中央，有南北二门，前后相通，是为崧台正室。其顶穹窿如盖，高数百丈，上开天井，云气可以直出。折而北，洞户益敞。有龙床坐人百余，其平如砥。又有龙磨角石，有大小龙井三四，与潮汐上下。

　　岩中复多石乳。始滴为乳，终滴则凝为石。长者玉柱，短者瑶。自上而下，复自下而上，互相撑抵，如此者以千万计。其为人物诸瑰异，五色间错，亦皆石之余髓，非他物。大抵山空则气蒸于内而为乳，山实则气蒸于外而为云。云暖故散，乳寒故凝。云与乳同类，故皆诡怪万状，变化成章。乳者山之精液，云者山之华也。岩外之石色多白，琼脂的，一一穿漏亦有乳流注其间。乳干者膏腻，嚼之淅淅有声。其薄而成片者，声皆清越。中訇窍穴，以衣覆而叩之，作鼓声，杖击则作钟声。其一在崖间者，小如碗，吹之呜呜若海螺。又以石击岩余地，亦作鼓声，谓之地鼓。曰河鼓岩者，亦两门，然皆南出。中有水，圆积如叠鼓，又如半月之弦，其浅处清见数丈。诸岩皆水环石，此独石环水，澄渊深，故以水胜。曰辟支岩者，距后沥水二里许。舍舟循平田北入，奇石森列、房栊户牖咸具。有水自岩端下注，溉田数百亩。土人于此祀禾花仙女以祈岁。当西水涨时，诸岩皆可舟游，宛似武夷九曲。古时肇庆称两水夹州，盖西江之水一从城南出羚羊峡，一从七星岩前出后沥水。今此水淤塞，半为田，半为沥湖。沥湖者；言西江之余沥所成也。两水夹州，则西江势分，无泛滥之患，形势更宜。

　　◎玲珑岩去始兴江口十里，有二山在城南，岑对峙，左大而右小。左山多岩穴，大者曰玲珑岩。岩中有岩，以大小相间。燠室凉房靡不备，类巧者之所为。其最胜者凡八岩。初自南壁上为二小岩，形如半月相环，外隔而中通。数十步一岩差大，上至山半，一岩甚大，可容人数百。日月盛实其中，名天光岩。路左一岩差小，石乳垂下，有红绿苍翠色。稍上又一岩，两柱屹立如楼阁，一一当东，日初出则阳光先贯，朝霞满壁。内有洼，注水可饮，是谓下岩。自天光前绳屈而上数十级，有一岩穹然，其石乳悬者为杵，陷者为臼，云葛洪炼药之所。又级而上有一岩，石龙势欲昂举，泉自颔垂滴，味甘以冽。下有坎，不盈不涸。又有琉璃草生其上，可疗风疾，曰风药。折而左，路稍黑晦，火行数十步，一窍圆明上通，是谓上岩。

　　自半月至此凡八岩，而山中人但称为上三岩、下三岩云。

　　◎阳春岩洞阳春县夹江奇石，自云霖铺至下马水，峰峰峭削，岩岩勾漏，凡百余里不穷。

　　最著者有空同岩。从郭西三里度水而南，又四里矗石五六中，方横不甚锐拔者，空同岩峰也。岩口前后斜出，深广数十丈，上下层叠如巨厦，二石柱支之。上有天坼甚光耀，一石名龙床，云气尝湿其钟鼓石。左扣左应，右扣右应，左右扣则一岩皆应，以是山中空故也。凡石山皆中空，盖艮象一实二虚，二虚其洞穴也。

　　山以虚，故能通泽之气。山无气，气皆从泽而出。气凝则为乳，洞穴所有物象皆乳所成。岁久乃坚为石。石者，气之渣滓也。岩中又有暗窦炬行十余丈，昔有金膏银液之异。

　　出岩，从高流河口行十余里，有三峰出水。东曰潭西石，道书所谓“潭西玉髓”是也。一穴深广百余笏，古溜所积，多为云霞鸟兽形钟乳。随手折之，轻松莹透，疑即玉髓。四壁作龙鳞，有草斐下垂若龙髯，金翠相映。土人云，此金芝也。嗅之辛辣。

　　从潭西乱流数里，为高冈岩。未至岩，一峰庳小，为角石；一峰张其口，为马口石。二峰相属为莲塘口石。水穿洞腹而出，势甚喷薄。冬月，捕鱼人始能行洞底，里许无所触碍。西二里为南岩寺，有元至正碑。束炬稍北，为银辉洞。循崖行，螺旋蠖屈，可数十穴，极其幽。石莹腻，得火发光。钟乳悬冰，层交拄，传有银瓮涌出，不知何世之物也。又循崖行至西岩，得天然洞阙，稍加追琢为之。左右支洞，委宛各高数丈。其奥有一古龙蜕，土人疗疾，每琢石出之，是曰龙蜕岩。又前，有童真人骑赤豹处，曰赤豹洞。广敞得龙蜕之半。入里许，上通日光洞，前为合水口。从水口而东，越陂陀三四里，有寺曰川山，旁倚危峰四五。一洞下广上锐，两扉仄暗。扪其壁，高下隐起，有鸟迹书为苔藓所蚀。钅光射处，时见片片琉璃，是曰玉玻岩。从水口而西，一石曰下那虹石。有虹阳洞在水次。其旁小峰曰小那虹石，北有数峰不相属，曰上那虹石。又北有琅阳洞。

　　洞上有三峰，曰大琅、小琅、琅背。从水口而北五六里，经凤罗口。其西岸有峰四五，南户之；岩一，北户之；岩一，东户之。岩一北户在山麓，不甚广邃。东户去地二百尺，铁壁平削，非人可度。又三四里，则皆东石也。凡三十余峰，或相属，或不相属，谓之石城。其南颠则多垒，北壁直瞰江Й。又有二十余峰曰合窠石，作四连。北四峰为焦青石。又北三峰为中部石，又北八峰相属为中青石，四峰不相属为乱坑石，又北六峰相属又不相属为兵营石，四峰相属为那青石，东北五峰不相属为那乌石，那乌水所自注也。其东三峰为鲸石，又东三峰为荔石，又东二十余峰为潭葛石。自石城至潭葛凡百余峰，屈蟠十余里，隐隐皆有洞穴，崖岫多蘸水皴。

　　潭葛北有石角洞，其悬溜高下相溅，其凝乳洁晶相积，其藓花若翦玉而成，其岚烟时吐五色。土人云，宝玉气也。又北三四峰相属，半出陂陀，半入湖浸，为浮曜洞。亦曰小铜石岩。人家在岩口，蕉竹连阴，甚有致。去岩里许，东北有四峰，平坡带蛆，曰隔冈石。又北六七峰，曰铜石。其东南去人家半里，有磴道数曲至下岩，又百余级至中岩。岩，刘仙蜕所也。炬探之，乱花瑶芝，倒垂四壁。

　　壁光莹射炬如玉。旁有一石房，床、屏、盂、筐，宛若鬼作。又数十级，壁有周敦颐、祖无择题刻，为元鹤岩。下坂则黄泥湾矣。

　　自湾至天塘，道旁有六七峰相属，曰黄泥湾石。北五里许有八九峰不相属，曰梧桐石。又十数峰横倚平嶂，曰石盎。往往洞户出翠微，或隐林际，或覆重崖下。凡五六见，非钩梯飞绠不可至。又三四里，在群峰相矗间，曰云霖砦。负石而居，曰客砦。前踞泓湖曰三砦。砦下夹路数峰，高四五丈许。尺尺皴皱，络藤垂筱，青翠涓滴。石上猿狙狎人，冬寒时群至就火，抚弄不去。湖外有云霖洞，历数十磴乃至。氵氵爵之声与风叶相答。洞中急溜，又若泛瑶瑟然。里许，循仄径行，高下不知其几。四旁委洞，时仄身蹲膝，窥之不能悉达也。数百步出后洞，门有白水飞瀑十三叠岚烟拥蔽其半，与响石、大岩、石窟三宠皆奇绝。白水之山，最高大在阳春西南去县远。其在城北，有峰隆然起如宝幢者，凉伞冈也。

　　左右则云林、射木、磁木之山，烟翠隐见，皆面江，互相映带。江丝黄泥湾七十里至县，与左泷水合。又南五十里，与轮水合。又漠阳江一路皆奇石，或有名，或无名。或石也而以峰名，或峰也而以石名。无不峻削奇诡，玲珑穿空，不可得而穷也。

　　◎碧落洞英德之南约五里，一石壁高千余仞，上有洞曰碧落。循磴而上至一洞，其广二丈，袤倍之，高四五之。从洞右仄行，未及半，石断有飞梯出于壁外，阁道空悬。两翼为槛承之。仄行复至一洞，两壁牙交，容一人。既束复舒，为虚楼一叠。一石吐出，上平下锐，可坐而临水。从洞左仄行，又有虚楼一。其石皆长蒲草。云霞所垂，乳变态千万。将雨，则乳枝湿润生云。僧常炽火以辟云。一水洼深二尺许，乳之涓滴所成也。有鱼长数寸，见人弗畏。上有石棺，古仙人蝉蜕于此，盖灵窟也。伪南汉命为“云华御室”，有记。唐人周夔为《到难篇》云：浈阳之石室，“两崖卷束，势合如屋。孱颜百间，开待朝旮。峭然岚壁，宛矣仙躅。

　　羽容霓色，霏绕瑶局“。又谓：”忽惊呀豁，危赴腾立。背倚青壁，久而汗浃。“

　　是此洞也。洞外峰峦四合，一屏前立。江光树色，掩映虚无，境绝幽丽。
</div>
    <div class="pagination">
<a href="南越笔记_page2.html">上一页</a><a href="南越笔记.html">1</a><a href="南越笔记_page2.html">2</a><span class="current-page">3</span><a href="南越笔记_page4.html">4</a><a href="南越笔记_page5.html">5</a><a href="南越笔记_page6.html">6</a><a href="南越笔记_page7.html">7</a><a href="南越笔记_page8.html">8</a><span>...</span><a href="南越笔记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
