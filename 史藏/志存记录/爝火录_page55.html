<!DOCTYPE html>
<html>
<head>
    <meta charset="UTF-8">
    <title>爝火录 - 第 55 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爝火录 - 第 55 页/共 128 页</h1>
    <div class="content">
　　福王至芜湖，阮大铖与朱大典入见舟中，共誓力战；因命大铖、大典俱兼东阁大学士督师。

　　以扬州府同知李继晟为都察院右佥都御史，巡抚安庆。

　　黄得功方收兵屯芜湖，福王潜入其营；得功惊泣曰：『陛下死守京城，臣等犹可尽力！奈何听奸人言，仓卒至此。且臣方敌寇，安能扈驾』？王曰：『非卿无可仗者』！得功泣曰：『愿效死』！

　　得功向帝泣曰：『陛下仓卒行幸，今进退无据；此陛下自误，非臣等误陛下也。臣营军薄如此，其何以处陛下哉』！帝俛首无语，暂留营中。

　　十三日（甲午）

　　太子令释王铎于中城狱，仍命为大学士；释高梦箕于刑部狱，升礼部右侍郎兼东阁大学士。铎、梦箕出狱，即遁去。

　　赵之龙召勇卫营兵入城，城中乘间而出者甚众，栅禁稍宽；店肆亦有开张者。

　　文武诸官集中府会议，钱谦益太息曰：『事至此，惟有作小朝廷求活耳』。齿及太子，皆有难色。曰：『前日几番之□，恐有蹈吕、张之咎者。且弘光帝复来，奈何』？赵之龙曰：『此中复有新主，款使北归，其无辞以善后』！众皆然之，遂散。各衙门出示安民，但言守城，并不及立新主之事矣。

　　百姓焚毁马士英、马锡寓并阮大铖家。士英寓在西华门；锡寓在鸡鹅巷，即北门乔都督公署。大铖家最富，歌姬甚盛，顷刻星散。

　　太子敕封中城狱神为王，差官捧敕，二人前导；至狱中，开读敕文，称崇祯十八年。兵马司官素服迎之。

　　侍郎陈盟、王一心等逃。

　　监生徐瑜、萧某谒赵之龙，劝其早奏请太子即位；之龙立斩之。推官某自北军归，赵之龙入西宫劝太子避位，斩为首拥立太子者赵某等三人。怀远侯常延龄身自灌园，萧然布衣以终老。福王时，诸彻侯莫不恣睢，独延龄以守

　　职见称（延龄，遇春十一世孙）。

　　刑部尚书高倬投缳死。

　　左副都御史杨维垣驱二妾入井，整衣冠自经死；人以为晚云。

　　吏部尚书张捷，走鸡鸣寺投缳死。捷居家孝友，在官有清节，雅为乡人所称；以恶东林，终身与匪人比，名因以隳。然其死也，士论咸与之。

　　张捷闻太子即位，王铎被殴几死，恐以次及己；微行至鸡鸣寺，以佛旛带自缢于僧舍。杨维垣亦惧见讨，先勒二妾朱氏、孔氏死；为买棺木三，旁置二妾、中题杨维垣之柩，并埋中堂。身挈一仆夜遁；至土桥，为怨家所杀。数日，仆踪迹之，尸为犬食过半。

　　许誉卿薙发为僧，久之卒。

　　马士英经广德州，知州赵景和曰：『彼不奉君而奉母后，诈也』！闭门拒守。士英攻城破，执景和杀之，大掠而去。

　　景和，字万育，天启六年举人。崇祯末，官泸州知州，未赴。弘光立，调广德。士英帷其母车中，诈称太后；士卒着红绮妇人衣，臂钏、髻发重簪，望之若优伶。所过村落，焚掠一空。道过广德，檄知州备法驾迎皇太后，且献库金万缗犒军；景和裂其檄，出示毋纳贼臣。士英攻城，四门纵火。城陷，景和坐厅事；士英曰：『尔小臣，敢抗命耶』？景和曰：『汝为国元臣，弃君不顾，敢冒太后名，谁不知为若母也者！吾恨不能歼贼臣以谢天下』！士英顾卒兵之，景和骂不绝口而死。妾秦氏，哭之曰：『公为国死，我当从公』！从楼上跳入井中死。

　　中书舍人陈爊及子伯俞殉节。爊，字胤业，孟津人，崇祯十六年进士；授青浦知县。未之任，朝于南京。福王在潜邸时，避兵孟津，识之；因改授中书。闻帝奔太平，欲追驾；虑不及，遂死之。伯俞，崇祯十五年举人；抱父尸痛死。

　　光禄寺卿葛征奇、户部员外刘光弼，俱殉节死。

　　总督京营忻城伯赵之龙具表将出降，入户部封府库。郎中刘成治愤甚，手搏之；之龙跳而免（成治，字广如，汉阳人，崇祯七年进士）。

　　诚意伯刘孔昭遁。麾下总兵彭述性合家投水死。李全禄先沉其妾，乃自沉（述性，九江人；全禄，四川人）。

　　十四日（乙未）

　　无锡知县林饬遁，内衙抢掠一空；邑绅请教授朱伯连掌印，而印已被林饬挈去。先是，十二日，衙役王喜向库吏索债，库吏以喜劫库告林；即刻杀喜。各衙役大哄，口称为喜报仇；林遂夜遁。

　　十五日（丙申）

　　大清兵营于城北，勋臣自赵之龙、汤国祚、柳祚昌等、文臣自王铎、钱谦益、张孙振等文武数百员、马步兵二十余万，俱迎降。

　　大清兵到，戎政府、都察院各遣官二员迎跪道旁，高声报名。将近豫王前，兵士高声喝起。文武百官随即出城迎接，时正大雨淋漓，无一人敢稍后者。豫王顿兵城外，驻天坛中（豫王：名多多）。

　　总督京营戎政少保兼太子太保忻城伯赵之龙，以军士二十二万迎降。

　　太子太保礼部尚书兼文渊阁大学士蔡奕深、太子太保礼部尚书兼翰林院学士钱谦益、太子太保左都御史李沾、太子太保左都御史管右都御史事唐世济迎降。

　　自署掌都察院事兵部右侍郎李乔迎降。

　　兵部左侍郎朱之臣、右侍郎梁云构迎降。

　　翰林院掌院事詹事府正詹事陈于鼎、右谕德兼翰林院编修程正揆、翰林院李景濂、刘正宗、张居等迎降。

　　右佥都御史邹之麟迎降。

　　给事中钱增、陆朗、丁允元、王之晋等迎降。

　　御史张孙振、徐复阳、袁弘勋、王懩等迎降。

　　魏国公徐允爵、保国公朱国弼、灵璧侯汤国祚、安远侯柳祚昌、永康侯徐弘爵、临淮侯李述祖、镇远侯顾鸣郊、隆平侯张拱日、怀宁侯孙维城、宁安侯邓文郁、南和伯方一元、博平伯郭祚永、宁东伯焦梦熊、宁晋伯刘印吉、惠安伯张承志、大兴伯邹存义、洛阳伯黄中鼎、襄惠伯常应俊等迎降。

　　柳祚昌投诚惟恐不及，一隶卒哭止之曰：『侯世受国恩，此行可缓，愿自爱』！祚昌叱之，卒牵衣不放。祚昌怒，批其颊。至中河桥，卒曰：『侯不听我，我死矣』！仰天擗踊，遂投河死。

　　钱谦益姬柳如是劝谦益取义全大节，以副盛名。谦益有难色，如是奋身欲沉池水中，谦益持之不得入。长洲沈明伦馆于其家，所亲见者。后钱、柳游拂水山庄，钱见石涧流泉澄洁可爱，欲濯足其中，而不胜前却；柳戏语曰：『此沟渠水，岂秦淮河耶』！钱有恧容。

　　掌宗人府事太子太保驸马都尉齐赞元迎降。

　　太监高起潜迎降。

　　承天守备卢九德迎降。

　　安庆镇将杨振宗降于大清，仍授总兵官。极言罗九武等为江北害，豫王遣卜从善、张天禄擒罗九武、孙得功斩于市而散其所部兵，并释所掠子女。

　　钦天监五官挈壶正陈于阶，字瞻一，上海人。闻帝出奔，毅然曰：『主辱臣死，岂独为公卿大臣诏哉』！往天皇堂礼拜。至夜，自缢死。

　　江宁黄金玺闻大臣皆降，大书于壁曰：『大明武举黄金玺一死以愧人臣之怀二心者』；遂自缢。

　　户部江西司郎中刘成治自缢死。先两月，有所善僧精「易数」，为成治筮，得大凶兆；成治曰：『事果不测，愿自殉以报先皇帝』！遂寄孤于洞庭，诀辞甚怆。

　　一乞儿题诗百川桥上云：『三百年来养士朝，如何文武尽皆逃？纲常留在卑田院，乞丐修成命一条』！遂投桥下死。

　　十六日（丁酉）

　　大开洪武门，赵之龙、李乔率百官献册，行四拜礼；随请豫王入城。豫王问太祖、成祖始末，之龙一一具答。豫王大喜，加封之龙为兴国公，赐金镫银鞍、八宝满帽。命中军设牛酒，席地而饮。又问太子何在？以王之明对。豫王曰：『既避难，自宜更易姓氏；若云姓朱，不早死耶』？朱国弼、顾鸣郊、齐赞元曰：『太子原不易名；易之者，马士英也』。豫王笑曰：『奸臣也』！晚间，奉太子出城至营；豫王降席迎之，坐其右。
</div>
    <div class="pagination">
<a href="爝火录_page54.html">上一页</a><span>...</span><a href="爝火录_page50.html">50</a><a href="爝火录_page51.html">51</a><a href="爝火录_page52.html">52</a><a href="爝火录_page53.html">53</a><a href="爝火录_page54.html">54</a><span class="current-page">55</span><a href="爝火录_page56.html">56</a><a href="爝火录_page57.html">57</a><a href="爝火录_page58.html">58</a><a href="爝火录_page59.html">59</a><a href="爝火录_page60.html">60</a><span>...</span><a href="爝火录_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
