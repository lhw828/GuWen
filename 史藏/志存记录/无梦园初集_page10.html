<!DOCTYPE html>
<html>
<head>
    <meta charset="UTF-8">
    <title>无梦园初集 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无梦园初集 - 第 10 页/共 15 页</h1>
    <div class="content">　　山海道中

大凌河祖帅马兵不足三千各将马兵亦不足四千劲兵须马无马熟战且自奴炽以来登莱有兵而未淂一兵之用海外有兵而不闻一矢之遗浮海辽民盈数十万而不闻有一鸿一雁之安集奴淂地而勿守也宁舍地而不分兵我日犄角而勿聚也一岛师也议撤议勿撤又议且勿撤其何定见之有

　　蓟门道中

永平之残也燕定等路石门子冷口河流口徐流口刘家口佛儿谷桃林口青山罗汉洞界岭口箭杆岭皆极冲石门路义院口董家口大毛山大青山一片石黄土岭甘泉堡花场谷孥子谷板场谷水门寺城子谷坑儿谷西阳口庙山口山海路北水关南水关南海口则又三海之极冲者分兵列守犹苦不足而调遣四出甚欲登莱海岛齐赴觉华凌围亦岌岌矣
大哨五百骑出塞百里小拨五十骑哨二三百里上其头领时日以闻如戚继光用吃赏坐门诸虏为乡导反间者纪录优叙此近例也盖为红门川及都山有马步贼夷伸儆而明哨暗哨远哨之法可渐复

　　纪守关

山海关天险哉但建逆多智差算必不直攻此处盖关北则有陆路隘口关南则有水路海口试先言北而及于南自山海关以北隘口无虑百外西至宣府边墙共八百余里墙外即朵颜三卫之地为长昂董狐狸獐兔兀鲁思罕男拨计阿只卜颜鲁作户夷妇尔只充鹅毛兔哈亥男满卜巴赖等百余支部落住牧虽未必肯假道于奴酋然此辈皆阳顺阴逆挟之以要求于我即如正统己巳之变亦三卫阴为向导然犹曰自大同入与三卫分地无与也嘉靖二十九年庚戌大酋吉囊俺荅入犯京师乃自古北口入夫左北口正三卫分地岂非即其引纵哉故自三海关而北而西极冲去处如一片石石门路大毛山城子谷平顶谷义院口关台头营中桒堡罗汉洞东胜寨徐流口喜峰口河流口关冷水口关石门子关左北口潮河川等处皆当严备然计其要害之处大略有四以冷水口为一路自山海关抵太平寨而以建昌营为适中之地以左北口为一路自马兰谷抵石岭塘而以密云为适中之地以昌平为一路自渤海头抵镇边城即以昌平为适中之地以紫荆倒马二关为一路自沿河口抵故关而以易州为适中之地顾此关隘均为要害而古北口尤为要紧盖冷水马兰有崇岗迭嶂以为天险紫荆倒马有云中上谷以为外藩惟古北口一带乃胜国时元主幸上都避署之道沙淤水漫平夷旷邈万马驰骤甚难防御然虏骑自黄榆川而来则必有由潮河川自砖梨子而来则必由黄家寨自黑谷关而来则必由三个岭此两处皆两山夹峙易于固守过此便入平原则欲战不能欲守不固矣元人进金史表文云劲卒捣居庸北拊其背大军出紫荆南扼其吭此两言也岂非都燕而有狄患者之明鉴哉惟山海关南数里即为汪洋大海我宜乘势　用之以攻其瑕者今似瑕反在我而奴或用之以攻我耳何也关之西濒海者约五百余里设奴以舟而来则如秦王岛牛头崖金山嘴洋河口滦河口清河口蚕沙口等极冲去处皆可登岸经臣那玠于此数处建议欲筑城开河增军添马旋以钱粮无处而止

　　宣诏山海关辽东都司纪事

会当宣诏注江西缺予故不知未几大宗伯传语辽东盖何太座师知予深欲令一观疆场也然有不愿往者有因往易差者未暇过而问焉边报卒至韩阁师语礼部曰亦宜与之一说予感师意侯阁一见问曰兄自愿往果否答曰皇上再生之身东西南北惟所命耳原阁师之意此差宜在省中即朝鲜差亦在编简而不及宫坊良不薄也次日某过寓出袖中小报嘱可勿往予缔观之称十五万骑犯宁远予笑曰虏骑突入将帅事匹马出关使臣事使臣之道三力能孜奴报
天子上也不能全节而归不济死之而已次曰出门旋入关不见一虏曰十五万安在哉曰往朝鲜去矣抵高台堡予侦知束不的代插卖妇女代奴积粮谷奴向导已至王子即来谋与武进士门生王振远陈国盛夜杀之高台堡而无兵至宁远无可与言者仅与关内道言之关中士马脆弱相与扼腕叹息而罢酒返通州上书当道几于唇敝其媿此行到前屯速不的以五百骑犯瑞云堡副总兵张　将刀斧手三百送余入关予曰不可身为使臣同与王事君往力战仆在城上浮自痛饮以作阵势将军率诸将上马大斗斩一虏擒马匹铠甲而还入关验级余曰使臣入关独夫授首
皇灵旁鬯歼灭奴酋在此一举山海总兵其按成例上首功给赏有差先是副将军何公可纲饮于宁远首山绝顶酒酣余诗有此行未见单于面拔剑中宵待举烽句盖为之兆云

　　与宁远武进士门生王振远陈国威料束虏必引奴入犯谋以扈送前屯兵夜擒之高台堡纪事

二生深心义勇奇略士也余以己巳三月至高台堡行道纷纷有谓插酋将所劫女妇令束酋卖与此中将官价止八金者有谓四方稇载粮米出售来酋转而转之奴者余抚掌浩叹二生从宁远来佩短刀着草鞋余问故曰备不时之需今东患奴西患插束居关外佯仇插实眤之又奴（女困）娅此酋一除关内外皆无事余曰部落几何曰不满万住宁远外者六七千此地开市止二千猝不及备夜半可剌也余曰生二有此肝胆宜慎用之二生曰此副肝胆宜急用急用则鲜过今夜虽有心肝臭恶不食矣余又问故二生曰目前奴哨在束帐内计四百余人不挟弓矢插远在漠外驰救不及酣卧之余斩其头而归奴氛息矣失此机会四月间四王子先至秋冬诸王子画入入必舍辽而攻蓟宣动天下之兵何益余曰此事非我作古甘延寿陈汤尝用之矣是时汉家公卿皆忧匈奴即困刀笔终皎然暴白今以款局为胜着以喇嘛为心膂吾侪书生举事一不当奈疆场何且熟思之未几密谋关内道甚壮余言若关兵晚弱余曰出关门前屯中后所颇精劲关外道病死盍并将之可乎会当事不合而中止其后虏入犯之期与入犯之地一一如二生言二生解围复城有大功而不伐

　　京东道中

以京东边塞牧地山东中州凤阳金塘海壖南海子为清地道从人以奉
天子还须支分滦水于京东而涿鹿之地则引涞支分漳水于磁州而汴梁洛阳则引瀍涧支分滹沱之流于太原宣大而延绥甘肃临兆则引渭汭漆沮支分汶济于齐鲁支分淮泗于凤阳瀹吴淞而泻三吴之涝置闸筑堤以屯于金塘海壖南海子则萑苻之蠢蠢者息而民赖以康但恐水高于地筑堰稍疏则水势下溃而易为沾又恐地远于水递车溉亩则地势上楛而难为农揆其形度其势就近源头浚之以润干导之以去湿多具水门以息狂澜此形势之揆也 【屯田揆形势】

　　宝坻道中

以数万兵守津不如以数千兵戍坻戍坻断不在抵之成中必于虏所经由之津口守之若三岔口自龙江等处不可不屯
战车止可扎营非熟演之反成一累弓矢火药皆制贼于百步之外称利矣贼近身则举无所施刀鎗虽极锋利而贼端以驰突陷阵觉此项亦军弱而不足御也莫如多制大斧人挟斧置之腰间即弓箭手火器手皆可兼用俟贼迫近时万斧齐发人马皆碎贼未有不丧胆者沙河门之战大帅谋仆其旗璧厚不可破忽令万兵伐树木乱砍而旗遂倒我军缘之取胜津门系京师咽喉贼若以收万困蓟以数万南侵半日而至坻再一日而至津矣奴昔之西犯也越蓟而南宜出于上苍青淀之间当时倘预宿一兵于此贼知有备必不敢轻过前事大可鉴
浙兵防守保坻北滩等处而三岔口尤为南北大道至江黄口东走开滦西通津务亦是大道但河水深广虏渡不能耳昨知实坻完实所以急欲过河河不可过野无所掠数万兵马岂能木?咢腹以俟但使在蓟诸将不令贼西向一步贼之去也不过一月耳
浙江不愿出津门一步遣之戍江黄口梁城所等处费强而后移驻即川兵亦难持矣募兵之宜戒如此

　　洛游太行道中纪闻

予过太行山一带访山西邻虏河南邻山西险甚习因并旧闻及磁州情形以告采风
三关重地处处邻虏延袤二千里而额设各营兵马不过五万余其堪战者不过五六千耳恃此五六千散卒支撑二千里长边与二十万众强虏相当可乎哉今二运一济安能复益一兵则惟有仿古人边县之说将三边道所属忻州代州崞县繁峙五台静乐定襄岢岚州保德州岚县河曲县兴县凡一十二处丁壮鼓舞固结务使人自为守家自为战即数十万精兵立具此处种田无法不引水不上粪不锄不耙极豊之年每亩不过三斗苦旱尤甚宜令原种百亩者止种五十亩勿以多为贵又使当初凡此州县皆立作卫所民地藉为屯地民丁籍为军丁如今之甘肃一镇自金城门迤西无地非屯无人非兵金关城无非穿袖箭衣者乃今隶赤籍伍符者地则硗确卤砂不堪施锄拖耙人则鹑衣鬼面不堪顶盔甲束平时既以边方作腹里有事安能以腹里作边方而官是地者终年累岁情人代庖一切废阁况敢言兵耶不知腹里州县但取循良边方州县兼须将略然民兵亦不易言矣富者用贿买免贫者尽情科派虏患尚远官害切身为之奈何 【纪山西三边民兵】
三关墩烽除水泉一带墙上之墩足观矣而墙下之墩自水泉以至省城及各分路墩台倾圮废坠不闻析声间有一二墩军鹑衣鬼面诘之则曰每墩例设一军例该平潞汾三卫军壮前来贴墩夫平潞汾去此千余里往返二千余里以二千余里外之军北而欲其闻警驰赴墩上传烽此不待智者而后知其不济也是必于墩下置田造屋召人耕住每墩约淂夫四名每名约淂地二十五亩草屋数间使其父母妻子俱生于斯聚于斯葬于斯一切歌诀烽事童而习之丝毫无差一旦闻警照歌分传庶不悞事盖余在山海城上见南兵守城者长子孙因叹戚将军有法以贴后人哉 【纪墩烽】
三关邻虏冲边上因粮薄不淂招北丁只淂因用祖军此祖军之难淂勇壮也若肯于祖军中少加遴选或亦不至此而又为顶首所拘壮者末必有钱有钱者未必壮即使韩白复生亦不能使有顶首之祖军横行匈奴也 【纪祖军顶首】
东路广武迤南沙屹答东山广武五里墩西山腰铺南口八里庒东岗俱有荒地繁峙县沙涧驿东深山都金山铺等处东至三泉西至下汇村南至小白峪北至罗家坪共荒地五百余顷俱离村疃远窵人迹跫跫无力耕种贴粮拖赋此地俱平衍肥缛苦无一泉可成膏壤有邻近人家挑渠引水做成水磨水碾始知此池内有大泉三股被振武卫军余侵占独享其利不许各村灌田五百之荒皆此人占水所致即宜拆毁碾磨将水改为三泉并邻近村疃居住军民浇地此水周围引开连接滹沱大水可灌数万亩地平刑西南地名孤山有应垦荒地大约十数顷离平刑关十里离孤山八里有地名洪涧村白龙庙一泉有水桶粗其脉甚壮系滹沱河源头至永兴铺浇稻田少许若将水势河道经由孤山可开渠开荒红门峪东南两山鹞子沟迤西北北楼草场山梁周围俱有荒地宜开中路阳方口东北五里临河荒地数顷盘道梁至夹柳树燕儿水鵰窝梁朔宁堡一带荒地数百余顷薛家窊王野儿梁大约顷余先年俱有大树累年乡民斫伐木植将地遗空盘道梁旧有赡军田地至今失迷不种宁武至黄花梁神池前后山荒地甚多利民教场东西荒地大约顷余野猪沟山坡长林堡车边坡并临边墙荒地八角石庙儿田家嘴闫白镇山秤荅沟神池东湖村大小狗儿涧荒地急宜招垦
西路老营界地椒茆山作何开种老营堡门外有长流河水一道其岸甚低开渠灌田无数如高坡处即用水车导取河之两边如立坡即招人削成漫坡可为田地入柳树道旁两黄土坡荒地亦多又有河漕一道此地临河可开渠引灌不则用水车绞水上流唐家会显崖寨三岔庄窝旧寨两夹界有河水一道系芦芽山流来此水最便灌田 【纪东路中路西路开荒】
验封抽光逐名给散良法也每当放粮先将各该营军马实数从实算出共实在军马若干每军一名该银若干共军若干名共该银若干每马一匹该银若干共马若干匹共该银若干所领出银除各处秤有大小副与不副短少银若干除桩朋银若干除摊贴京塘拨军银若干营本利息银若干又逃故军丁若干缘事旷役若干全还若干截还若干倒马长支草料若干全还若干截还若干每队实在马军若干马若干匹步军若干共该实银若干照数色封赴道抽充唱名给散仍置大锣一面于道门外如给散不公者不论开门不开门即击锣声冤 【纪验封给饷】
山西一镇边分两截势有缓急自寇家梁起盘道梁阳方八角地椒茆一带名曰缓边以外有宣大两大镇为之屏也自地椒茆历老营水泉偏关河堡一带名曰急边以水泉邻两哨河保邻河套也寇家梁之边整修如故俨然一长城是可恃矣盘道梁至地椒茆一带约二百余里或高或低时厚时薄樵苏耕牧践为大路壕堑品坑夷为平地而寂无一人司柝此有边而实无边又无论守边之人矣自地椒峁老营水泉偏关桦林一带则墙幅屹立楼墩连络水泉乘墙有军赡军有地又居然一长城而修葺方新砖石愈力迟之岁月可成一铁边而楼子营河保河会一带延袤亦几百余里边墩之低薄倾圮亦如盘道梁间有一墩人迹跫跫柝都寂寂亦如盘道梁至甚唐家会斩贼沟缘山为边内无径路外借虏地车骑所过虏可袭而取而边墙低薄较甚盘道使人丈之有高一大者有高七八尺者五尺童子一跃可过不必健足也此边墙墩楼刁斗之大较也夫邻宣大之寇家梁盘道梁以至地椒椒峁边虽设而无人犹曰宣云固则我亦固至水泉桦林以下逼迫虏穴桦林已觉解严水泉而楼子营河保等处河水泛涨挟浑陀而凌波者虏人善游宜何如崇墉者而乃甚盘道梁即水泉一带墙坚墩密然亦止可传烽耳不能乘墙也五里一墩一墩五军一军有地五六亩室卢耕耘其下非备具而边长墩少敦多军少但可传烽难以摆边此欲于各边墙下垦田集众也以一当百名曰肉铁边然为之当自西路水泉河保等处一带始次及中东二路诸边而水泉河保等处边墙若但用西路额设军北则墙多夫少须三路军北总归两路举凡可缓之楼阁无益之亭台如 【宁武之黄花楼神池之望海楼】 等类一切停止三路军北尽以西路边墙为事分工记丈西路安则三关举安俟西路事完仍旧分军归额各修其边而所云肉铁边者则三关并举墙上须多设空心楼密排鎗炮从傍对打庶于肉铁边之说相应凡御虏之道须为三覆以待之若止靠一墙八百长边一处不守八百俱废闻虏骑入犯多从梁上行走不从川中经过如嘉靖年间从西路入从寇家等梁取道则梁上工夫尤为吃紧三关午九山梁什一梁低路坦无处不可行兵若夫墙上亦宜十里一大炮但堑山为险置房住人练人用炮即不建楼亦可三关志所载如东路平刑岭平刑关牛还梁车道场堡白道梁二冈马兰口白草沟中路火烧梁圪瞭岭卧羊坡王野梁阳方口狗儿涧水沟口圪土?老礶靳家窊牛肋肢湾荍麦川勒马沟长林堡西路冲川马头山好汉山了角山五眼井将军会红门干沟驴皮窑青草峁刁窝嘴东长嘴关河口寺山?焉平虏贾家堡水泉石峁七里沟鲁家口牛角尖陜西大川墩守河十墩龙王庙斩贼沟赵家山曲峪口郭家滩贾家湾皆曾大举外其各梁上下要害处尽多不过数十处并三关志所载共不过五六十处各架有大炮细药健兵惯手虏岂能飞渡耶 【纪缓边急边】
三关军马蒭糗最菲西路止七钱中路止六钱三分东路止五钱四厘岂以冲边士马区区蒭糗便足腾饱想当初尽赖屯田赡养故蒭糗如此薄短而今则并无屯田不知所谓屯者官种乎余丁种乎民种乎皆不可知矣此犹其小也甚至有地去粮存苦累贫军刺骨切心则帮军之地已不知落于谁手而钱粮乃在军身色贴军士安淂不困所当处精查即一时未能夺地还军而派粮归地晚使豪强种无粮之地贫军色无地之粮凡此皆以卫所屯田言耳再以民屯言之卫所屯田之外又有民屯者多系原无着落田地投占开种报入屯田放名曰民屯言民者别于额隶卫所之地也言民屯者见虽不系卫所亦不隶府州县总以供军储故亦名之日屯而今则不知何处有民屯若干亩分厘毫应该粮若干石斗升合何处收贮何项支销 【纯三关军屯民屯】

　　山东道中纪事

金陵尾也山西河南湖广支脉也山东中喉也九边诸镇其脊也欲首尾支脉交通南北呼吸相应莫若使中喉不病盖以山东居南北之间天下漕粮交集之地也计惟首立社仓以备饥寒则民知礼义严行保甲以备反侧则民知劝善精选民壮以备寇盗则民知教育所专恃则首尾庶可相通至于
金陵其策在沿海立堡沿岛主墩上下之巡舸宜通江海之水兵会哨在闽守厦门梧屿则贼粮可绝在浙守舟山烈港宁定马墓则倭飙可消在金陵守孟河湫港则贼薮可靖然后以天下之急急
京师则京师无不固也以天下之备备京师则京师无不固也岳飞精忠镂臂故能以敢死卒破兀朮百万辽之兵岂特五百也李光弼纳刃靴中不胜自刎谢天子故能以疲癃之卒败贼数万辽之兵岂尽疲癃也耿恭困守孤城数月饥渴几将疲矣恭忽整冠南拜飞泉涌出持以示贼不战遁去辽之兵岂尽饿困也苟能以实心从事则何事不可为苟能以死心从事不可就

　　磁州道中纪事

蚁尖寨上有土田水泉昔年流贼据其巅数年始下曾设巡简司建营房今废为荒址宜复其坟涉县邻山西黎城界辽州河顺问有高山以堑之而响铺两岸央山一路边墙尤为御贼要地墙外如小山口有边墙大山口有大边墙刻中州外翰四字于关门嘉靖间虏入犯河套墲臣疏创设守备宿重兵今皆弃不修而磁益急矣涉之西北铁脚峪两大山有边墙中河口有关门毛岭山顶有巡简所今皆废其下五大边墙东西敌台尚存旧关券门长里许山水冲坏宜一切市乡兵自涉而东北即封安内地近磁寺安城西有地名二百冠堂四山逼峭中有边墙以十数人守之贼不能过再西十八盘更险西北摩天岭山愈峻绝接壤辽州皆系武安冲口其适中之地名阳吧镇团练乡兵可以摄三路与固顉巡简相为呼应大都昔之日流贼饥兵为之倡今日之流贼逃兵为之倡而我兵掳掠小民畏兵如畏贼与驱民以从贼一也近邯郸城外二百人杀人劫财直驰东省必入曹濮征调之害了然
磁营原额毛兵一千系嵩洛汝陜盐矿之徒勇兵一千乃土著招募而封兵六百则各州县之衙役也自征调行复增新兵于是有两兵重饷之苦

　　黄河舟中

十月十五日筑坝汇河水于湖以便断流挑浅二月初十日开坝放湖水于河以通粮艘鲜船官民船只不敢凭阑即进鲜亦有过期参奏之例各闸口石板金书具在念十一月不筑正月遂开宜严也
蓄水以柜安山湖三十八里南旺湖九十三里皆为柜湖堤之内为柜外为田若杨州五塘河南百泉宝应二闸山东五派皆储以利运予行汴城缙绅为言自秦晋入河南五十里宽衍之地宜多蓄水柜以防横溢云
河西务设剥船八百只通粮厅设漕剥三百八十只日剥一百只宜于运船浅阻处勒限先浚以便调夫一以有浅无浅别委官勤惰必使浅者尽深淂抵坝上每剥船一只可省水脚八钱旗甲食米一石五斗河坝官常例一钱虽然余见河西剥船俱腐烂他可知已
漕之阻也因黄河磨儿庄直口等十二处险溜而磨庄与刘口为甚议开骆马湖因故道五十余里直通泇河既避诸险且近二十余里岁省挑浅银数千而成泇河一段未了之功但须石甃耳徐州黄河如带地险可凭江淮声势相通故连妖直至北岸卒不能逾一步此可置而不讲乎徐州有上河有下河有为　陵者有为运者　有为贼者可不熟讲而漫然尝试乎
骆马河东岸上荒田长二十五里可淂地十四万五千余亩河浚之后水不泛溢堤筑而外水不入且留口建坝而内水不出可渐次田然资防佐役可耳开科起租反为害矣治河不惜大费不收近利故骆马河功太速费太省易以石乃久也若欲半抵宿迁加派辽饷半抵骆马岁修恐来易轻议
归仁堤外有河水浸堤脚河外有小堤形堤外即（互阝）家埠子二湖也河外小堤宜取湖土君高而疏河身以行内河之水使归仁堤不受浸于河水淂借障于湖堤云
潘季驯刱归堤以卫　陵李化龙辟泇河以浚运其功一也即归仁堤三十九里既西捍黄水睢水湖水使不淂射泗州卫高堰而又来睢湖二水之流并入于黄以助刷河之势今十铺渐倾宜一整顿
开泇议始于隆庆初年都御史翁大立其后屡勘屡罢有云工费三百九十七万者有云一百五十余万者万历二十九年李化龙议分黄开泇计工二百四十余里估银二十万改直河之支渠修王市之石闸平大泛口之湍淄浚彭家口之沙浅二年告成
自舒公应龙开韩庄以泄湖水此河之基始肇自刘东星凿良城以试运艘此河之脉始通至李公化龙而始竟朱公光祚又开骆马河以竟之故今日治河莫大于泇善后黄急治勤岁修之实去节省之名骆马河五十余里止费银六千一百有奇费过省矣会典一款河堤每岁加高一尺加厚一尺诸臣续议改为五寸此非可例之归仁堤也若天建馆以栖堤夫修厂以贮物料尽弁髦视之柰何朱督臣云非谓泇河与骆马河一开而黄险即可不治亦非谓黄淄一平而旧泇新河可不修也
宿迁志书陈密沟去治西二里骆马湖去治西北十里旱潦不常二口任便利涉予操小舟循视第苦缺少一段石工此费似难决已伏水自蒙阴诸山势莫能遏宜于乱石山迤东挑浚杀其势以归东湖再挑张家口平地一百八十丈以接泇口又增筑西岸老崖各高丈许以御黄流大抵水盛宜与直河并泻则险潘之势自消水涸宜于张家口筑坝则泇河之水烈灌修筑之暇开垦湖地屯种亦一说
先是有议塞黄堌不如堤山西坡归小浮桥若不塞不用莫若用泇河直接镇口引汶泗武沂之水闸至邳州二百余里弃黄河涓滴不用亦一奇也而予谓黄河大关国脉万无涓滴不用之理故议商贾行于斯漕艘返于斯丬?攵一半之用亦臆测云

　　河淮道中

河淮以南以四百万供京师河淮以北以八百万供边境后因有客兵年例又有主兵年例初止三五十万近渐加二百三十余万屯田亏矣以年例补之盐法折矣以年例补之民运久矣以年例补之

　　金陵道中

长江天险晋齐间事耳自兀朮伯颜渡江江难恃矣南震则楚粤闽浙俱不可固地河其关钥也瓜仪其门户也海门龙潭兼防泗淮海安庆太平据上流兵城皆无可恃东坝路通吴越京城定淮金川仪凤神策诸门寂如山林六朝城不统一虽屡有城下之势克一城而数城守在如乌林新江台城清溪是也今破一城旷然百里不如御于城之外故有六营四十八卫十万卒之设也按原籍补入额足矣若浦口筑城开河几百里通大江来商贾亦急务也

　　徐州道中

河道钱粮如置桩买（上艹下冧）采石采草充是役者计十分之一请托充河道科及工房有例矣库支十分留一名曰节省库书又有例矣所存十之五冒破百出一遇伏秋水发尽托河伯急则柳梢草束分派里甲波及盐店诸司选委宜慎也
徐州新城议于牛山南数里许云山地方盖北忧运南忧陵河使者约而使东无敢穷溢故迁城以避河诚为苦心然徐州旺气所锺自汉以来河决屡告彭城未尝议迁则旧城似宜重修且泇河一道性义韩庒之石素号难治成化永利幸也非常也然可忧止在此河岳国之用神即利泇亦宜黄泇两行予尝云昔以海运济漕运之穷今因新河废旧河之利每每痛心徐州萧条甚淮泗城外见一二帆以为希有屋庐渰没仅云龙山放鹤亭无恙耳棹楔入地官舍产畦无复斗鸡走狗之气而所在河官恃泇河泰山如边吏恃款轻裘缓带以为常骆马土疏泇工不闻善后二百里内巡徼寥寂一介行李停舟宿迁踰邳涉峄猝有不逞倚山而啸然后议徐河而惮于行险亦如海运之艰胡不及今定议使粮艘自泇河入自徐河返商贾行役皆如之使徐州犹淂一半黄河之用且顺水南下亦长年所乐趋也嗟乎倘存修城四万之积以助徐土其庶有瘳乎
徐城中都门户妖贼之变一徐州扼河以守而东南诸郡高枕无虞前人议改州为府割山东邻邑以充属真至计云
朱总督批道详徐州既迁之后就于阳山筑坝建闸以遏黄水冲入归仁堤之路是矣旧护城地堤可以不守郭家嘴等处可听其决不治乎且祖陵运道与近城坿近之民生有无患碍否
禹页海岱及淮惟徐州周省青州入于徐州环以名山遶以大河东南至淮安西北至兖州西南至归德徐介其中岂一州官所能弹压司仓有户部守御有两卫改府亦非难也议宿重兵设大将以统之昔人有没意焉筑城内街道高出河面一并起立四门城楼瓮城既有成义矣
不复山三故道则新筑大坝不保则归仁一线之浅堤必溃而邳宿一带之河道必淤复故道而进筑缕堤决口以挑水开凿土山天然坝以瀼水所以保固大坝至接筑斜堤又防河之旁溢也故道应挑四里斜堤二里按此议起于徐邳报水涨睢宁曹享铺旧堤涨漫一二尺宿挑岸堤平而讨求其故上源秦郑之间未有雨水何以下源邳宿等处骤溢乃有此补救之论也按此必岁修简略而山清之间安东入海之路有阙焉吾向谓恃泇忽河盖不幸言而中矣故有开天然坝泄流注湖冲刘家口淤淀泇之虑焉总之关防唯遥缕二堤往以黄泇工役繁兴置此不修二十余年河冲堤薄且今年为土硬明年为河身本不修堤而致河之决又以塞决而阙岸之修狼矢三山固其宜也然上源自陕西历河南山东下达豊沛徐邳睢宿挑源田安东入海原系一派必上源水发而后下流水长向者上源无事故专咎岁修今河南大有事矣而淮徐间无一堤非将决之狼矢无一岸非未开之三山为之柰何山清仰受黄淮两渎既修徐邳二堤则将并数百里奔湍之势全东于地中又合此二渎冲塞之危并集于岸下须一体帮修而后可

　　诗 【还朝】

　　　春水画骨歌 【自题小像时泊锡山】

放舟春水听龙吼九龙之山一培塿我生有骨倩君手笔走星辰酌大斗床头万卷去其朽饱啖鲜霞如啖藕采茶阳羡调尊卤新植芙蓉二十亩竟日关门简徒偶
至尊独夏谁司咎赤心事君以求友肝胆应许奉元首生来不受利名牵谈笑烟霞挥敝帚添入长松鸣蚴蟉敬赓天保上君寿东南力竭何所有聊写莱麦在图右我欲持图上黼扆长随父老击牛酒

　　　夜渡金山

南国崔嵬势尽来烟帆齐向镜中开长空挂月疑无地大海回风忽有山以我宝刀随流水何年锦浪起楼台妙高深忆济时者江在风流有异才

</div>
    <div class="pagination">
<a href="无梦园初集_page9.html">上一页</a><span>...</span><a href="无梦园初集_page5.html">5</a><a href="无梦园初集_page6.html">6</a><a href="无梦园初集_page7.html">7</a><a href="无梦园初集_page8.html">8</a><a href="无梦园初集_page9.html">9</a><span class="current-page">10</span><a href="无梦园初集_page11.html">11</a><a href="无梦园初集_page12.html">12</a><a href="无梦园初集_page13.html">13</a><a href="无梦园初集_page14.html">14</a><a href="无梦园初集_page15.html">15</a><a href="无梦园初集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
