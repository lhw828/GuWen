<!DOCTYPE html>
<html>
<head>
    <meta charset="UTF-8">
    <title>枣林杂俎 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>枣林杂俎 - 第 21 页/共 59 页</h1>
    <div class="content">　　泰州储平甫(洵)，正德辛未进士，历福建按察佥事。辑《革除录》，博采靖难诸臣，题曰「江河伏流」。平甫卒，门人私谥「贞文子」。
　　
　　常伦逸诗：
　　沁水常评事(伦)，题榼山大云寺壁：「宿此非一夕，游此非一朝。山夫颇解狂夫趣，时储斗酒来相招。殿前长松十围大，我欲绝粒栖云巢。」字大如斗，今存。评事集不载。
　　
　　王璜云中歌：
　　浚县御史王璜，正德辛巳进士，着《云中歌》八首。一曰：「小王子口打围时，自称北狩产龙姿。墩上老军莫相信，英皇元不纳胡姬」。
　　
　　胡瓒：
　　彰德胡瓒，尝咏时苗还犊事：「任中如有子，君欲付何人？」(《洹词》)
　　
　　徐霖：
　　武宗在临清召江宁徐霖，授教坊司官，不拜，乃授锦衣卫镇抚。久益幸，至呼其字子仁。进必敝袍，遂赐斗牛袭衣。至南京，尝夜过其家，从容欢燕，四更乃罢。
　　
　　前李攀龙：
　　济南李攀龙止《白云楼集》。偶友人处《鸿爪集》四帙，云济南李攀龙于鳞着。亟读之，则常州口口人官太仆口口，在正德时，非历下也。曾参杀人之误，良不虚耶。
　　
　　两京赋：
　　训导口口彭大雅，柳州通判常熟桑悦，御史江宁余光，贡士盛时泰，南京刑部郎中临川师机，并作《两京赋》。光奏付史馆，赐钞千贯。安福李学士时勉，慈溪陈侍讲敬宗，并作《北京赋》。教谕口口聂铉作《南京赋》。
　　
　　两皇明通纪：
　　岭南梁亿，东莞陈建，各着《通纪》。
　　
　　张邦奇：
　　张文定邦奇作《赠太监云奇传》云，奇洪武间以内使守西华门，时丞相蓝玉居第去门不数十武。一日诡言其第井中醴泉涌出，请上临观，而选壮士衷甲伏屏帷间以俟。奇知之，将上变云云。按此胡惟庸事，文定宿学，不宜误，或梓人之讹。
　　
　　修志：
　　林烃修《福州府志》，人物有《邪佞》，止宋人，不及国朝。孝子割肝疗亲者二人，去之。烈女如《科甲》例，每行二人。其斥割肝者曰：「使人割之耶？抑自割之耶？人割之，则世未有肯无故操刃而杀人者。自割之，其人已死矣，又安能内探五脏，辨其所谓肝者而后割之耶？甚哉其妄也！」又福清林荣初则仁，岁贡，兵部尚书，本朝《列卿年表》未载。
　　平凉赵浚谷(时春)，嘉靖庚申作《平凉府通志》，官师人物美恶备列，艺文仅记铭若干首，无诗。
　　
　　王道书壁杂帖：
　　顺渠子曰，吾于古人有四恨焉。孔子曾见老子，而孟子不得见庄子，此一恨也。孟子得见子思子，而荀卿不及见孟子，又从而非之，此二恨也。扬子云与郑子真、严君平同时同处，且知二人之贤，而不能相随以隐，此三恨也。二程亲见康节，而不能传其先天之学，此四恨也。宇宙间有此四大欠事，而古今人皆未尝说破。若以为当然者，然此又恨外之一端也。
　　
　　王慎中：
　　王遵岩严先生作晋江《杨角山墓志铭》，户部主事李缵父也。志述缵之言：吾杨姓也，世居安仁乡之钞舍村，以力农本业自给。吾父早孤而婿于陈，城居也。遂居于陈之东隅。陈母故李毅斋公某之甥也，毅斋无子，故吾父育于李而为之子，祢李而妣陈也。乡人之敬爱吾父者，知为李角山翁，而不知为杨也。惟吾父始配陈某知之，而继室张氏谢氏与吾兄续亦不能知，而缵独知之。今将题名于阡，作主于庙，惑于所称之姓，先生其谓之何云云。夫宗之必有别，异姓之不相为后也，在《礼》记之矣。李君虽欲徇翁之情，其如礼何？请志之。曰杨角山处士之墓。
　　先生作《甸江潘翁墓志铭》铭作长论，又古法之变。
　　
　　国朝人物编：
　　江都葛涧子常，好积书。撰《国朝人物编》，自国初迄嘉靖，数百卷，人为列传，甚悉。年七十余，友人私谥「正学先生」。
　　
　　夏惟讷：
　　昆山夏惟讷，好求遗书，尝秘一箧不以示人。没后启视，秃管数十枝，手录杂记百余卷。
　　
　　唐觐：
　　江阴贡士唐觐着《延州笔记》，李肇鹗于民家屏障上斗麦易之。噫！文人遗业，类觐者何限？安得尽肇鹗其人，刊以问世耶！
　　
　　李于鳞王元美手抄：
　　陈眉公曰，李于鳞、王元美在刑曹时，手抄《史记文选》一部，举觥诵以记否为赏罚。大泌山人批阅，以及南、北《史》，皆有小识录，他经传称是。
　　
　　李于鳞阅史记：
　　殷正甫士儋有李于鳞所阅《史记》，于《秦始皇本纪》止圈「河鱼大上，人头畜鸣」八字。(沈懋孝《长水集》)
　　
　　王元美读书后毁论：
　　王元美所著《读书后》四本，捐馆后，公子吏部士骐于货郎担中重价得之，今行世。又《毁论》十本，系先生手书，无副刻。常熟钱牧斋乞于吏部者，秘不示人。辛卯九月书室灾不存，惜哉！噫！文人子孙，如任昉、李白、许浑诸君子，笔凋墨替，无论矣，有箕裘若吏部而遗简灰灭，他何望乎？
　　
　　余翔：
　　莆田余翔宗汉，嘉靖口口贡士。任全椒令，有治才，两造盈庭，平决无停晷。有罗氏鬻宅，转展数姓至武氏，淘井得髑髅四具，加钉焉。呈于县，公仿佛梦人以罗担尸过其前。时罗氏父死久，讯其子已七十，自供父本牙侩，正德间四客投店，挟重赀，父端午日鸩杀之，钉脑骨投井中。罗子论辟，其家竟绝后。解任归，益肆力文章，而游兴不减卢敖，家人生产不问。
　　
　　穆熙焚书：
　　东明穆熙小春宪副，购书十余万卷。疾笃，尽举所积焚之。
　　
　　谢升季汉书：
　　新安谢升少连，改陈寿《三国志》为《季汉书》，予蜀正统，魏吴世家。按宋萧常《后汉书》，郑雄飞《续后汉书》，翁冉《蜀汉书》，元金华张枢、陵川郝经、明长洲吴尚俭，并续《后汉书》。
　　
　　春雪诗：
　　鄞县全天叙，万历口口进士。试馆之先，梦大父少司空元立戒以《春雪诗》勿用六出。如其言，获选。
　　
　　无名氏诗：
　　「仆夫不识路，踌躇路旁久。寒风吹衣襟，落日照马首。」吴中无名氏作，兰溪吴孺子极爱之，谓深得古致。
　　
　　明隽：
　　濮州李尚宝先芳，选国朝燕、赵、秦、晋、齐、鲁、河、洛、淮扬藩献之诗，附以蜀，曰《明隽》。吴、越、荆楚不预焉。东阿于文定公序曰：「自二南以下，十五国风，皆江以北地也。降而春秋，吴越之歌吟乃出。降而战国，荆楚之骚赋始传。故江以南之声，则歌吟骚赋之流，而风之余也，非始音也。原音之始，以北先也。」按，李尚宝初善王元美，后元美从于鳞游，改向移好。故《明隽》之外，吴越荆楚有以也，然所选多靡艳舒曼。
　　
　　宋登春：
　　宋山人登春，读书峄山，厌薄交游。乃作一小户，非匍匐不能入，名曰「狗洞」。缙绅先生过访者辄难之，惟濮上李伯承往来其中。赵州强居仁集李伯承迟山人濮上，馆于清平阁，日啖狗脯，饮白酒，夜诵《楞严经》。念伯承殷勤，间与唱和。援笔草就，四座倾倒。
　　
　　北雍刊史：
　　新建张洪阳位司业，刊《二十一史》，糜工部六万金有奇。(《李湘洲集》)
　　
　　陈于陛修史：
　　南充陈文宪相国时，修正史。《列圣本纪》、《皇后本纪》，建文、景泰以《实录》附载。专纪有待郊祀、庙祀、典礼、乐律、天文、历法、宗藩、学校、选举、职官、经籍、赋役、货币、漕运、河渠、盐法、军政、兵制、马政、刑法、郡国、九边，凡二十二《志》。
　　扬、徐、滁阳三王传，高祖之十七藩，成祖之二藩，仁宗英宗各四藩，宪宗之三藩。外戚、洪武之功臣诸臣建文诸臣、永乐之功臣诸臣、洪宣诸臣、正统天顺诸臣、景泰诸臣、成化诸臣、弘治诸臣、正德诸臣、嘉靖诸臣、隆庆诸臣。又理学、文苑、循吏、高逸、孝节、乱逆、权幸、方妓、四夷，列传类二十六。
　　《志》初毕，丁酉拟《列传》。六月三殿灾，辍业。又南充前卒。四明沈一贯殊不以为意，非其始议也。
　　
　　西泠社：
　　万历丙戌八月，歙县汪道昆、鄞县屠长卿隆辈集西湖之净慈寺，仁和卓明卿、余杭徐桂为地主，倡西泠社。
　　
　　孙冕：
　　孙冕字文中，江西德化人，岁贡，正德间任北通州训导。善诗画，尝和李西涯《春兴诗》八首。今录其二：「山馆悠悠依峻坡，别来应是两年过。鹿麋昔日游偏好，风雨他乡梦更多。松下小轩闲雨菊，月中荒径掩云萝。归来若待头颅白，其奈岩花笑客何？」(其一)「竹垣向里辟新池，径曲门迂去每迟。鸟弄落花人未到，鱼吹新荇月先知。天边客梦何时醒？江上归舟此日移。唤起巢由作宾主，不知身在昔尧时。」(其二)
　　
　　争诗：
　　「夜月乌啼白门柳，隔江人唱后庭花。」武康吴允兆，永嘉何无咎，各争为己句。余杭徐茂吴桂曰：「句未佳．何争为？」
　　
　　喻应益：
　　新建喻叔虞，宪副枫谷先生(均)子也，咏《滕王阁》、《万寿宫》各四首。飞阁崇台胜地留，层峦远水槛中收。萋萋自绿王孙草，岁岁空生帝子洲。烟树尚含罗绮怨，风涛不散筦弦愁。漂零莫纵登临目，门掩斜阳独倚楼。(其一)芳洲草树碧纤纤，醉倚临空意未厌。山翠过江云入户，春声出谷鸟窥檐。花怜绮陌飘歌扇，柳近红亭飐酒帘。千古繁华流水尽，独留明月上珠帘。(其二)梅风杏雨柳烟开，满眼芳菲祗自哀。客子临高曾作赋，游人揽思独登台。于今殿阁盘空起，依旧云山隔岸来。不识王郎风送别，谁言伯玙更怜才。(其三)关市烟尘黯未通，萧条旅泊散江风。龙河蜿蜒沧波上，雉堞参差晚照中。昌邑旧城葭菼渡，南唐废址水野空。芳时士女应多恨，遮莫大还歌小东。(其四，《滕王阁》)百迭青山磴道盘，丹台深锁赤栏干。阶前柏是当年树，云里家犹旧日坛。汉祀祗今归太祝，宋皇曾此拜祠官。无劳更表洲沙谶，湖落空江铁柱寒。(其一)九柏葳蕤偃翠苞，亭亭十里辨烟梢。云深珠树栖归隺，月满霜潭泣老蛟。风殿香浮炉影细，星冠衣集佩声交。野人扫地斋心拜，芳渚青苹藉白茅。(其二)玄功自昔满乡邦，飞剑云中气尚双。三洞绛霞飘羽盖，五溪瑶草映芝幢。金丹鸡犬归僊岛，铁锁鱼龙卧楚江。里社年年夸祷赛，九天时拥百灵降。(其三)白袷青鞵称短衫，采芝幽涧荷长镵。乍瞻丹壑窥金穴，细读玄文叩石函。天豁神皋开广漠，树盘僊峤出巉岩。云房玉磬松关月，未到蓬山已隔凡。(其四，《万寿宫》)
　　
　　王稚登：
　　万历癸丑元旦，吴县王百谷卧疾，吟《迎春》诗一首即逝。
　　
　　冯元成论文：
</div>
    <div class="pagination">
<a href="枣林杂俎_page20.html">上一页</a><span>...</span><a href="枣林杂俎_page16.html">16</a><a href="枣林杂俎_page17.html">17</a><a href="枣林杂俎_page18.html">18</a><a href="枣林杂俎_page19.html">19</a><a href="枣林杂俎_page20.html">20</a><span class="current-page">21</span><a href="枣林杂俎_page22.html">22</a><a href="枣林杂俎_page23.html">23</a><a href="枣林杂俎_page24.html">24</a><a href="枣林杂俎_page25.html">25</a><a href="枣林杂俎_page26.html">26</a><span>...</span><a href="枣林杂俎_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
