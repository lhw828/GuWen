<!DOCTYPE html>
<html>
<head>
    <meta charset="UTF-8">
    <title>东华录选辑 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东华录选辑 - 第 2 页/共 29 页</h1>
    <div class="content">　　庚戌（二十五日），招抚江南副将唐起龙奏：『臣抵清河口，闻南来总兵陈洪范已到王家营；臣随见洪范，备颂大清恩德并赍敕缘由。洪范叩接敕书，开读讫，所赍进奉银十余万两、金千两、段绢万疋。其同差，有兵部侍郎左懋第、太仆寺卿马绍愉。臣先差官赵钺驰报，即同洪范北上。其行间机密，到京另奏』。报闻。

　　冬十月戊寅（二十四日），檄谕河南、南京、浙江、江西、湖广等处文武官员军民人等曰；『尔南方诸臣，当明国崇祯皇帝遭流贼之难，陵阙焚毁，国破家亡；不遣一兵、不发一矢，如鼠藏穴：其罪一。及我兵进剿，流贼西奔；尔南方尚未知京师确信，又无遗诏，擅立福王：其罪二。流贼为尔大仇，不思征讨；而诸将各自拥众扰害良民，自生反侧，以启兵端：其罪三。惟此三罪，天下所共愤、王法所不赦。用是恭承天命，爰整六师，问罪征讨。凡各处文武官员，率先以城池地方投顺者，论功大小，各升一级；抗命不服者，本身受戮，妻子为俘。若福王悔悟前非，自投军前，当释其前罪，与明国诸王一体优待。其福王亲信诸臣，早知改过归诚，亦论班次大小，仍与禄养。檄到之处，民人无得惊惶、农商照常安业。特兹晓谕，咸使闻之』。

　　己卯（二十五日），命和硕豫亲王多铎为定国大将军，率师征江南。

　　十一月乙酉朔，伪弘光使臣陈洪范南还。于途次具密启，请留同行左懋第、马绍愉，自愿率兵归顺，并招徕南中诸将。摄政王令学士詹霸等往谕，勉其加意筹划；成功之日，以世爵酬之。遂留懋第、绍愉。

　　丁亥（初三日），河南巡抚罗绣锦奏：『故明兵部尚书张缙彦、主事凌駉不即遵旨来京，拥兵河上，观望游移，人心惊惑。副将郭光辅、参将郝尚周数调不援，复叛从贼。请速发兵靖乱』！得旨：『定国大将军和硕豫亲王多铎擒缙彦、駉治以军法，光辅、尚周着该抚拏问』。

　　癸丑（二十九日），山东沂州总兵夏成德奏：『解宿迁县围，杀贼兵六千余人，获马骡、旗纛等物。又遣游击刘范德、守备孙万寿、文成功往取赣榆，擒斩伪都司王有年、守备王建仁，拔其城』。报闻。

　　十二月丙辰（初二日），河南巡抚罗绣锦奏：『河南土寇叛乱已久，狡猾性成；前招降李际遇，将近两月，未见来归。以此类推，降诚难信。况中州南有明兵，西临流寇；有报贼抵河南府立营者，有报许定国、高杰等兵马俱临河岸者，有报张缙彦已受明山西直隶河南总督职者，又有报凌駉结连土寇以书招董学礼过河者：种种情形，以臣度之，彼皆伺我兵所向，以乘其隙耳。如我军南下，则就中行其叵测；如我军西入，则乘虚以犯河北：二者必居一于此。乞亟赐熟筹大军南渡，或将南岸沿河一带土孽先行扑灭，去其肘腋之患，则河北可保无虞』。下所司速议。

　　戊辰（十四日），定国大将军豫亲王多铎奏：『兵至孟津，遣护军统领图赖先率精兵渡黄河，流贼伪都司黄士欣、果毅将军张有声遁，沿河十五寨堡兵民望风归顺；睢州伪总兵许定国、五寨首领李际遇等各拥众四、五万，亦遣人来降。随拨兵防守，各处大军向潼关进发』。

　　辛已（二十七日），有刘姓者，自称明崇祯太子，内监杨玉为易服，送至故明周后父周奎家；时崇祯帝公主亦在奎所，相见掩面泣，奎跪献酒食。既而疑其伪，具奏以闻。随令内院传故明贵妃袁氏及东宫官属内监等辨视，皆不识。问以宫中旧事，亦不能对。袁氏等皆以为伪，惟花园内监常进节、指挥李时荫等执以为真。吏部侍郎沈惟炳、御史赵开心、给事中朱徽等各言事关重大，宜加详慎。因下法司覆勘，得假冒状，杨玉、李时荫等十五人皆弃市。以开心奏中有「太子若存，明朝之幸」一语，亦论死；因系言官，免罪、夺俸三个月。仍令内院传谕内外：『有以真太子来告者，太子必加恩养；其来告之人，亦给优赏』。

　　－－以上见顺治朝「东华录」卷一（原顺治一至三）。

　　顺治二年乙酉（一六四五）春正月己丑（初五日），故明开封府知府李犹龙盘踞河岸，缮修船舰；自称钦命河道，仍用崇祯年号。主事凌駉所委开封府推官王梦桂伪造关防，共图不轨。豫亲王多铎统师过卫辉，遣内院刑部官捕获犹龙、梦桂，俱于军前正法。奏闻，上命并籍其家。

　　丁酉（十三日），命饶余郡王阿巴泰为总统、固山额真准塔为左翼、梅勒章京谭布为右翼，帅师往山东代肃亲王豪格。

　　乙巳（二十一日），肃亲王豪格奏：『伪睢州总兵官许定国于元年十二月以书遗臣，言欲携其子来归，请我师渡河援之。臣覆书言：「果欲降，可速遣尔子来」。定国遂于二年正月遣其二子至，仍乞我师渡河，卫其眷属。臣因未奉上命，不敢渡河。十五日，定国又遣人来，言高杰侦知彼遣子投诚，遂发兵五千围州城，不能自脱；亟望我师驰救。臣未经奉旨，不敢擅往。谨此奏闻』。

　　戍申（二十四日），遣参将徐应举招抚故明总兵高杰。

　　二月己未（初六日），投诚睢州总兵许定国奏：『孽寇高杰已用计擒斩；其余党尚未剿除，请发大军克日渡河，以靖残寇』。得旨：『许定国计杀高杰，归顺有功，知道了。征南大兵，不日即至河南。兵部知道』。

　　辛酉（初八日），谕定国大将军豫亲王多铎曰：『闻尔等破流贼于潼关，遂得西安，不胜嘉悦！初曾密谕尔等往取南京，今既攻破流寇，大业已成，可将彼处事宜交与靖远大将军和硕英亲王等，尔等相机即遵前命趋往南京。大丈夫为国建功，正在此时，汝其勉之！......』。

　　甲戌（二十一日），饶余郡王阿巴泰奏：『二月初三日，闻南兵渡河围徐州沛县李家楼，随遣固山额真准塔等领兵星夜前往。贼马步兵二千有余屯驻徐州十五里外，我兵冲击贼营，贼兵赴河死者无算，擒斩逆渠六人；安抚百姓，秋毫无犯，获人口、牛马甚多』。

　　三月丙申（十三日），定国大将军豫亲王多铎等奏：『二月十四日，大军由西安府抵河南，招降流贼镇守河南伪平南伯刘忠。旋得平定江南之谕，即于三月初五日南征。因赍解所获西安府及潼关二处金印八颗及金银、珍珠、紬段等物』。

　　壬子（二十九日），定国大将军豫亲王多铎等奏：『三月初七日，臣统兵出虎牢关口，固山额真拜尹图等出龙门关口，兵部尚书宗室韩岱、梅勒章京伊尔德、侍郎尼堪等统外藩蒙古兵由南阳路，三路兵同趋归德，所过州县尽皆投顺。兵科凌駉逃往南中，复为御史出巡河南，适在归德；亦已擒获。南阳伪副将李好献札投诚，随给札升为总兵官。河南、开封、归德三府属州县，已委官管理。内院中书赵文蔚升为河南兵备道，王永亦升为清军道。总兵官高第留镇河南、孔希贵留镇归德，惟开封府尚未留兵驻防。许定国及投诚贼首刘芳兴等，俱随营南征。河南地方初定，请速铸给各官印信，以防诈伪』。得旨：『王方收关、陕，旋定中原；剿寇安民，勋庸茂着：朕甚嘉悦！所请地方各官印信，即与铸给』。

　　夏五月庚寅（初九日），王文奎为兵部右侍郎兼右副都御史，总督淮、扬（由保定巡抚迁）；赵福星为右佥都御史，巡抚凤阳（由宿迁兵备道迁）。

　　己酉（二十八日），定国大将军豫亲王多铎等奏：『大军于四月初五日自归德府起行，沿途都邑俱已投顺。十三日，离泗州二十里，令固山额真阿山率蒙古固山额真马喇希、富喇克塔及将士前夺泗北淮河桥；其守泗总兵焚桥遁，我军遂夜渡淮。翌日，追五十余里，不及。十七日，遣尚书宗室韩岱、梅勒章京伊尔德、护军统领阿济格尼堪、署护军统领杜尔德率师至扬州城北，获船百余艘。是日，大军距扬州城二十里列营；令署护军统领顾纳代、伊尔都齐、费扬古、吴喇禅、梅勒章京阿哈尼堪、署梅勒章京格霸库等率师自扬州城南，获船二百余艘。十八日，大军薄扬州城下，招谕其守扬阁部史可法、翰林学士卫允文及四总兵官、二道员等；不从。二十五日，令拜音图、图赖、阿山等攻克扬州城，获史可法，斩于军前。其据城逆命者，并诛之。五月初五日，进至扬子江。时伪福王下镇海伯郑鸿逵以水师守瓜州、曹总兵以水师守仪征汛地。初六日，我军陈北岸；相距三日。初八日晚，令拜音图、图赖、阿山率舟师由运河潜至南岸，列于江之西，距瓜州十五里。初九日，复令梅勒章京李率泰率舟师五鼓登岸，黎明渡江，官兵陆续引渡；令左翼舟师留泊北岸，敌至则以炮夹攻之。初十日，闻福王率马士英及诸太监潜遁。十五日，我军至南京，忻城伯赵之龙率魏国公徐文爵、保国公朱国弼、隆平侯张拱日、临淮侯李祖述、怀宁侯孙维城、灵璧侯汤国祚、安远侯柳祚昌、永康侯徐弘爵、定远侯邓文囿、项城伯常应俊、火兴伯邹顺益、宁晋伯刘允基、南和伯方一元、东宁伯焦梦熊、安城伯张国才、洛中伯黄周鼎、成安伯柯祚永、驸马齐赞元、内阁大学士王铎、程正揆、礼部尚书钱谦益、兵部侍郎朱之臣、梁云构、李绰、给事中林有本、陆朗、王之晋、徐方来、庄则敬及都督十六员、巡捕提督一员、副将五十五员并城内官兵迎降。其沿途来归者，兴平伯高杰子高元照、广昌伯刘良佐、提督李本深、总兵胡茂桢、张士元、郭虎、杨承祖、李中星、何应昌、翟鸣凤、王之刚、李遇春、张天禄、张天福、李成栋、李栖凤等二十三员，监军道张建、柯起凤二员，副将四十七员，参将、游击共八十六员，马步兵二十三万八千三百』。捷闻，得旨：『皇天眷佑、宗庙式灵，王公、将士分猷宣力；方平河朔，旋定江南。览王奏报，朕甚嘉悦！应行祭告、诏赦事宜，即择吉具仪呈览。王躬履戎行，指麾调遣克奏肤功，特遣侍臣前赴军中慰劳。一应有功将帅官兵，作速察叙，以凭封赏』。

　　庚戌（二十九日），宣平定江南捷音。

　　六月丙辰（初五日），遣侍卫尼雅达、费扬古等赍敕往谕豫亲王多铎等。敕曰：『览王等奏捷，朕心不胜喜悦！前者，击败流贼，着有懋功。未几，平河南、取扬州、破扬子江水陆诸营，直抵金陵，江南遂定。此皆王与诸臣同心报国所致，深可嘉尚！至各郡邑投诚官员，或为福王所用、或为王等所委，俱开明履历，分别注册。各处文武、军民，尽令薙发；倘有不从，以军法从事。其郡邑有未下者，或宜移檄招抚、或宜统兵征剿：地方一切事宜，酌议速奏』。

　　辛酉（初十日），定国大将军豫亲王多铎等奏：『南京既克，福王潜遁太平，遣贝勒尼堪、护军统领图赖、固山额真阿山、贝子屯齐、和托、护军统领阿济格尼堪、阿尔津、敦拜、署护军统领杜尔德、梅勒章京伊尔德、阿哈尼堪、前锋统领努山等率兵追之。福王走芜湖，我兵趋击；福王登舟欲渡江，图赖遂据江口，截其去路。伪靖国公黄得功逆战，击败之；敌兵皆堕水，尽夺其舟，得功中流矢死。伪总兵田雄、马得功缚福王及其妃来献，并率十总兵部众降，获金银、紬段、宝玉、貂皮等物无算』。得旨：『朕览王奏，福王朱由崧就擒，将领兵丁尽行归顺；知道了。王平定江南，克有成绩，深可嘉悦！本内各营功次，一并详察，以便优叙』。

　　丙寅（十五日）遣侍卫绰克图、巴克善往谕和硕豫亲王多译等。敕曰：『览王等奏捷，不胜喜悦！江南既定，福王就擒，此皆王与诸臣协力效忠所致。王可移文各该地方，宣布德意，招抚居民。钱粮应征者照常征收，应解京者照常运送。其投降骑兵，仍留彼地；步兵应留若干？应裁若干？尔等酌量裁减。蒙古人有投顺者，俱分隶旗下；俟回军日同赴京师安插，口粮照满洲兵丁支给。文武各官印信，俟尔等除授文册到日颁发。守洪武陵寝官员且暂留，将其官役地亩钱粮数目俱明注于册，送京裁夺。南京或仍为京、或改为省，俟大定日再议。一切紧要图籍，俱着收藏毋失』。

　　丁卯（十六日），镇守庐、凤、淮、扬等处固山额真准塔等奏：『五月间，臣自徐州水陆并进，值刘泽清下副将高佑统战舰攻宿迁，官兵大败之。师次清河，泽清所部总兵马化豹、副将张思义等率兵四万、船千余艘，据淮、黄、清三河口，连营十里。梅勒章京康喀赖同游击范炳、吉天相等率兵渡清河，列营相距，以炮击败敌舰。复遣都司楚进功率步兵六百人拒黄河北岸，鸣炮相应。又分兵两路：一自清河上游进击，一攻对岸马步敌兵：俱败之。合军追入淮安界，斩其副将二、参将一。师次清江浦，监司范鸣珂携敕印来降。泽清同伪总兵田仰，各率兵丁、家口登舟遁。伪总兵柏永馥率所部及城中官民出迎，遂克淮安。其凤阳、庐州一带望风纳款，臣随领兵巡历各处，安抚居民，委署官吏。是役共投降监司一、总兵一、副将二十三、参将二十五、游击四十、都司守备七十三，获船五百余艘、马九百余匹、橐驼二十五只、红衣炮一百二十位、银四万七千两』。下兵部察叙。

　　己卯（二十八日），诏曰：『本朝立国有年，幅员既广，无意并兼。向来疆场构兵，本欲言归于好；不期寇凶极祸，明运永终。于是整旅入关，代为雪耻；犹以贼渠未殄，不遑起居，随命二王誓师西讨。而南中乘衅立君，妄僭尊号；亟行乱政，重困人民。朕用是夙夜祗惧，思救茕黎。西贼既摧，旋命南伐，兵无顿刃。循汴抵淮；甫克维扬，随平江左。金陵士女，绍我见休。既获福藩，南土略定。特宏大赉，嘉与维新。其河南、江北、江南官民诖误，咸赦除之。从前横征逋赋，悉行蠲免。大军所过，免今年税粮之半；余免三之一』。

　　故明总兵高进忠率部将黄中色等六十七人同都御史王燮、御史苏京自海中云台山请降。得旨：『江南既入版图，天下一统；朝廷方招罗俊杰，广示包容。总兵高进忠并文官王燮、苏京抒诚归顺，良可嘉悦！着遣官赍诏往谕。又马登洪、林庆业等已曾归顺，后闻福王潜号南京，遂不果来；今福王被擒，登洪等心怀疑愧，逡巡岛屿，殊为可念！特将前罪尽行赦免，亦差官赍诏招徕抚慰。若遵制薙发，幡然来归，许与新顺将帅一体优叙』。

　　闰六月甲申（初四日），靖远大将军英亲王阿济格等奏：『流贼李自成率西安府马步贼兵十三万并湖广襄阳、承天、荆州、德安四府所属各州县原设守御贼兵七万，共计二十万；声言欲取南京，水陆并进。我兵亦分水陆两路蹑其后，追及于邓州、承天、德安、武昌、富池口、桑家口、九江等七处，降者抚之、拒者诛之。穷追至贼老营，大败贼兵八次；贼兵尽力穷；窜入九宫山。随于山中遍索自成，不得。又四出搜缉，有降卒及被擒贼兵，俱言自成窜走时，携随身步卒仅二十人，为村民所困；不能脱，遂自缢死。因遣素识自成者往认其尸，尸朽莫辨。或存或亡，俟就彼再行察访。俘自成两叔伪赵侯、伪襄南侯并自成妻妾二口，获金印一颗，又获伪汝侯刘宗闵并一妻二媳、自成养子伪义侯姜耐妻、伪齐侯顾英妻、伪总兵左光先并一妻三子及术士伪军师宗矮子，又获太原府故明晋王二妃。其自成两叔及伪汝侯刘宗闵，俱斩于军。自成又有妻妾三口因追急，投扬子江死。计我兵追蹑自成及分翼出师败贼凡十有三战，获驼三十一、马赢六千四百五十、船三千一百八艘。又有故明宁南侯左良玉子梦庚、总督袁继咸、守道李犹龙、巡按黄树率总兵十二员、马步兵十万并家口泊舟于九江之东流县界扬子江中，俱投降，共带大小船艘四万。合计河南属城十二、湖广属城三十九、江西属城六、南京属城六，共计六十三城，设官抚定』。得旨：『逆贼李自成罪恶贯盈，神人共怒；朕恭行天讨，定乱救民。览王奏报，知督兵追剿直至九江，破贼众二十余万，所获马驼、船艘各数千计，贼寇荡平；及收降故帅左良玉子梦庚等兵十万人、船四万艘，河南，湖广、江西、江南等处尽皆归顺：朕甚嘉悦！郊、庙、社稷祭告礼仪，即择吉举行。王运筹决胜，茂着勋庸；特遣侍臣，前赴军中慰劳。一应有功内外王公、将士，作速察叙，以凭封赏』。

　　庚寅（初十日），遣侍卫坤巴图鲁赍书往谕英亲王阿济格等曰：『顷者，览王奏捷，知王与诸将同心奋勇，扫灭逆寇，克奏肤功；朕甚嘉悦！念王及行间将士驱驰跋涉悬崖峻岭、深江大河，万有余里；亦可谓劳苦而功高矣。今寇氛既靖，宜即班师。其左梦庚及河南北招抚兵丁，亦与偕来。余兵应留充军伍或散归田里，王与诸大臣商榷行之。故明晋藩二王妃，可优礼卫送来京』。

　　癸巳（十三日），命内大学士太子太保兵部尚书兼右副都御史洪承畴以原官总督军务，招抚江南各省。

　　癸卯（二十三日），以恭顺侯吴惟华为太子太保兼右副都御史总督军务，招抚广东；礼部左侍郎孙之獬为兵部尚书兼右副都御史、翰林院侍读学士提督军务，招抚江西；尚宝寺卿黄熙允为兵部右侍郎兼右佥都御史，招抚福建；原任大同巡抚江禹绪仍以兵部右待郎兼有佥都御史提督军务，招抚湖广；刑部郎中丁之龙为兵部右侍郎兼右佥都御史，招怃云、贵。

　　定国大将军豫亲王多铎等奏：『定南京后，令贝勒博洛、固山额真拜尹图、阿山等率兵趋杭州，招抚浙省。我兵至杭，贼分两路迎敌，大败之。是夜，贼兵悉渡钱塘江逃窜，我兵追至江岸驻营。贼兵见之，以为江潮朝夕有信，我兵必被淹；乃潮水连日不至，阖郡惊为神助。潞王大恐，遂率众开门纳款；浙西湖州、嘉兴、浙东绍兴、宁波、台州、严州等府，亦皆归顺。绍兴淮王渡江来见；复遣人至湖州絷周王眷属，移杭安置；收总兵王之仁所部兵将二万五千人。又闻杜阳王在庐州、和州作乱，随令总兵官吴兆胜等率师往剿，获杜阳王并其妻子』。得旨：『览王奏报，官兵进取杭州，潞王势穷归顺，浙江各府尽报遵依；总兵王之仁率众投降，杜阳王作乱擒获：俱知道了。王频奏奇勋，朕甚嘉悦！有功将帅、官兵，速行察叙』。

　　乙巳（二十五日），谕：『南京，着改为江南省；设官事宜，照各省例行。但向来久称都会，地广事繁；诸司职掌作何分任，听总督大学士洪承畴到时酌妥奏闻』。

　　戊申（二十八日），投诚伪东平侯刘泽清奏请奉母回籍，不允；命赴京朝见。

　　秋七月壬子（初三日），命贝勒勒克德浑为平南大将军，同固山额真叶臣等往江南代豫亲王多铎。

　　赐招抚南方内院大学士洪承畴敕曰：『朕以江南初经归命，其余各省远迩未同，恐巳归者尚多惊疑，未附者或怀观望；保厘南土，实赖股肱。是用命卿招抚江南各省地方，总督军务兼理粮饷；驰往江南，昭宣德意。一遵近日恩赦诏款，核实举行，使新附兆民，咸沾实惠。凡满洲大兵、直省官兵各有统领，卿宜会同固山额真叶臣及督、抚、镇等官调遣约束。其有不法扰民，在各旗旗下者，即移文咨会依法处治，毋使困民。江南各省已经归顺者，即责成抚、按问民疾苦，兴利除害，速图善后之策。未归顺者，先以文告再三晓谕，果不服从，方可加以师旅；即有攻讨，亦以平定安集为先。其间进止机宜，密与平南大将军贝勒勒克德浑参酌施行。其深山穷谷，声教未通；或有顽梗无知，乘机啸聚。即移檄抚、镇等官，多方解散；如有不悛，速令翦除。凡南方降服水陆诸军，宜移会各督、抚挑选精壮，参用满、汉，教成水军，以备不时调用。军资、粮饷，俱从各省地方通融支给。如有福王新设兵丁，尽行革除。其额军应汰老弱及解散降民，须申饬各属安插得宜，毋令失所。凡关国计民生大利大害，不时驰奏，请旨兴革。其山林隐逸及故明废绅才德堪用者，从公谘访，征聘来京；或军前先委署事者，开列上闻，下部察核实授。所属文武有才望出众、御侮保民显著成绩者，特奏荐擢。如奸贪庸懦，即奏请罢斥；毋延时日，致误地方。至用兵之际，有稽迟粮运、违误军机或临阵退缩、杀良冒功及借军兴以剥民、侵兵饷以肥己，文官五品以下、武官副将以下，皆以军法从事，镇、道等官飞章参劾。其江宁、江西、湖广及将归附各省，悉听节制。敕中开载未尽事宜，准便宜举行。卿以辅弼忠贞，膺兹重寄；宜开诚布公、集思广益，慎持大体，曲尽群情，期于德威遐布，南服永清。朕方崇带砺，用答肤功；毋得因循轻率，偏执乖方，有负倚托至意』。

　　癸丑（初四日），镇守淮、扬等处固山额真准塔等奏：『故明东平侯刘泽清率所部兵丁并文武各官归顺，原住石城岛总兵马登洪、朝鲜总兵林庆业亦降』。

　　乙卯（初六日），以刘应宾为右佥都御史，巡抚安庐池太（故明通政使）；土国宝为右副都御史，巡抚江宁（由总兵迁）。

　　丙辰（初七日），以都督同知谢弘仪为右都督，招抚广西。

　　己未（初十日），以何鸣銮为右佥都御史，巡抚湖广（故明兴国州知州）；高斗光为兵部右侍郎兼右副都御史，巡抚偏沅（故明凤阳巡抚）；潘士良为兵部右侍郎兼右佥都御史，抚治郧阳（由刑部右侍郎迁）。

　　戊辰（十九日），内大臣何洛会、河南巡抚罗绣锦等奏：『我兵进克西平县，贼首刘洪起伏诛，汝、宁等处悉平』。下部议叙。

　　丁丑（二十八日），凤阳巡抚赵福星奏：『伪弘光总漕田仰指薙发为名，鼓惑奸民作乱，杀通州、如皋、海门牧令；臣同梅勒章京谭布等领兵剿抚，悉就平定』。

　　八月丙午（二十七日），梅勒章京屯泰奏：『江西总兵金声桓征讨益王，阵获叛官王养正等六员、锺祥王朱慈■〈荧，石代火〉等九人。随同文武各官审实，将叛官正法；其故王皆衰残废弃，或应发原籍姑留残喘，以彰我朝浩荡之仁』。得旨：『故明诸王，无论大小，俱着赴京朝见』。

　　九月庚戌（初二日），浙闽总督张存仁奏：『叛贼方国安、王之仁从富阳渡江犯杭城，遣副将张杰、王定国督兵往剿，斩首四千级，余贼复盘踞富阳，又令定国往余杭防剿；至关头，遇贼对垒。我师奋勇掩杀，追至小岭二十余里，斩获无算；阵擒国安子士衍等，斩之』。

　　癸丑（初五日），命镇国公傅勒赫、辅国公扎额纳等率师协防江西。

　　辛酉（十三日），镇守庐、凤等府固山额真准塔等奏：『故明新昌王潜遁海岛云台山，聚众作乱，攻陷兴化县。官兵进剿，破其巢穴，斩首三千级；获新昌王于淮安，斩之。

　　庚午（二十二日），「海寇」田仰寇福山，江宁巡抚土国宝率副将曹虎等败之。

　　以汉中投诚总兵贺珍御贼有功，授为定西前将军。

　　丁丑（二十九日），招抚江南大学士洪承畴奏：『江西南康、南昌、九江、瑞州、抚州、饶州、临江、吉安、广信、建昌、袁州及江南徽、宁等府，俱平』。又奏：『湖广伪泽侯田见秀、义侯张鼐、棉侯袁宗第赴省投诚』；命照恩诏事例，免罪录用。

</div>
    <div class="pagination">
<a href="东华录选辑.html">上一页</a><a href="东华录选辑.html">1</a><span class="current-page">2</span><a href="东华录选辑_page3.html">3</a><a href="东华录选辑_page4.html">4</a><a href="东华录选辑_page5.html">5</a><a href="东华录选辑_page6.html">6</a><a href="东华录选辑_page7.html">7</a><span>...</span><a href="东华录选辑_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
