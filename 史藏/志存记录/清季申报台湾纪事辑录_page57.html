<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 57 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 57 页/共 118 页</h1>
    <div class="content">　　六月初八日（公历七月初十日——即礼拜六） 

　　台军信息 

　　顷得福建来信云：沈幼丹制军恭膺简命，建节两江；惟办理台湾事宜尚未告竣，故履任较缓。兹制军意欲将由镇江调台之兵七千名仍行调回后，始抵两江之任。其调兵之期，大约尚须两、三月之后；制军亦必进京陛见，想秋后始能抵任也。观于此言，则台湾将可撤兵回镇；其剿办生番之事，固已得手而渐次告竣矣。论者谓此次剿办生番，因其犷悍不驯，罔知王化；势将尽行诛灭，靡有孑遗。但十室之邑，必有忠信；虽其风成顽梗、教训不知，亦岂无一可存者耶！且现时已交夏令，该番人困守山榖，亦既尽废耕耘，秋成无望；即令储积余粮，亦属无几。转瞬秋尽，不几有饥殍之虞而勿烦王师之入捣哉！案台湾为海中地，涉历者惮至其处；在台兵士，其能服水土之性者几人哉！当其赴台也，朋旧牵衣，未免有「苦哉远征人」之叹；壮夫负弩，方不胜「何日大刀头」之思。今幸伏莽渐平，衔枚勿事；释瘴雨烟蛮之苦，遂还乡返国之欢。吾知家乡父老闻之，有歌「釆薇」而讽「杕杜」者矣。 

　　六月十八日（公历七月二十日——即礼拜二） 

　　闽省消息 

　　福州新报有论及前月海关闹事一案，谓看华官近状，所有肇事之人，若有不能办与不愿办者。但将小官数人详革顶戴，似亦足以了事矣；所以该处匪人，益致肆行无忌也。该报又云：近相传中国与日本意尚有未合者，大抵因琉球事云。盖此信，由福州城内琉球人制造厂中所传出也。但据本馆看来，或系旧事，未足为凭也。 

　　六月二十二日（公历七月二十四日——即礼拜六） 

　　台湾消息 

　　昨接香港日报，中载驻台官军攻打生番地方，现已攻克狮头社，捣其巢穴，搜获无遗，并获人首一颗。询诸生番，知该社先设一伏，潜伺官兵；其领兵官黄某，即于是役殉难。生番以为擒杀官员，足以夸耀邻社；遂将其头腌好，奉为至宝。迨此刻剿灭该番，真有「归其元、面如生」之概。及至大营，沈幼丹制军大为怜悯；想刻下交该家属同葬矣。又相传王抚军现驻台郡，大约不过两□之遥；俟明年廨署落成□后移节云。惟目下内地官军虽奉檄调驻台，然水土不服，致生疾病，间有死亡；闽中大宪拟即在台湾募本地人为兵也。 

　　六月二十四日（公历七月二十六日——即礼拜一） 

　　淮军撤回情形 

　　前礼拜六，怡和洋行「弗拉明可」轮船到沪。该船于十九日从台湾开来，载有武毅营兵勇计四营；每营额数本有五百名，在台阵亡及水土不服病死者已有四、五名之多，现在到者仅一千四、五百人也。其带兵官，亲兵副营姓章，提督衔总兵也；左军左营，系陈都阃；左军右营，系何游戎；中军左营正营官业已撤差，现在帮带者，唐协镇也。其统领亦姓唐，系总兵官：此即攻克狮头社、降服生番之淮军也。于上年八月间，由镇江动身，□有十四营；现经撤退，因无船，故先来四营。其余十营，亦将陆续凯撤矣。据兵丁云：自调台之后，扎营在凤山县，离生番不过六、七十里。番人不着衣裤，仅以手巾围身。□无队伍，倚伏林木之间；候兵勇过者，即发鎗炮伤人。直至五、六月，方有酋长到唐统领营中投降；唐统领赏给其长衫、顶戴，令其打辫、薙头，一切须从本国格式。我等在台几及一年，不服水土，人多致病，或生外疮；即无病，亦羸瘠不堪。现在回来，在轮船上又死五人；用洋鎗匣子装尸，伴以石灰带回。闻大宪将在台病故、阵亡各兵丁，汇葬建祠。此次撤回，沈大人又赏给十四营兵勇银二万两，又令轮船供给菜殽；但轮船供应，一切仍复照常等语。此系兵丁所述之言。本馆前日已将攻克狮头社情形，登录报中。然台事甫经得手而淮军撤还已有四营到沪，则王中丞募本地人为兵之说，果不诬矣。因详录之，以为奏捷生还者幸焉。 

　　钦差沈（葆桢）奏提督请假片（六月初九日京报） 

　　沈葆桢等片： 

　　再，臣等迭准陆路提臣罗大春咨称：『□提督自去秋力疾办理开山事务，未遑医治。本年正月入驻新城，时觉怔忡胸满，兼患疟痢。二月以后，疟症增重；加以两胁疼痛、肝火上□，呕吐痰血。医者以为焦劳过甚，致邪气未出，正气已亏。后山药饵缺如，无可调理；辰□神气愦乱，委顿不支。请即派员接办，以顾大局』等语。臣等伏思台北开山抚番，经该提督创建布置、井井有条，诚难骤易生手；又恐勉强从事、久病失调，渐成痼疾，非所以上体朝廷爱惜人才之意。合无仰恳天恩，赏假两月，俾该提督出山安心调理，得及早痊愈，以遂其报效之忱。第接办之员，一时台地实难其人。□□福宁镇总兵宋桂芳精明稳练、奋发有为，堪胜其任。拟先调令来台，代罗大春经理一切事务。当否之处？伏乞圣鉴训示？谨奏。 

　　军机大臣奉旨：『罗大春，着赏假两月。钦此』。 

　　六月二十五日（公历七月二十七日——即礼拜二） 

　　台湾军事详记 

　　淮军撤回，先有四营到沪；并询该营兵丁，得台事大略，昨已刊报。兹悉二十二日轮船到沪停泊怡和码头，各兵丁舍舟登岸，自四点钟起、至七点钟止，始陆续过完；均向南行，盖往高昌庙暂驻也。计各兵丁精壮强健者虽不乏人，然形容枯槁、面目黧黑居多，至有不能行步而乘小车及东洋车者。尚有数人，或受伤未愈、或发疮毒，均在医馆调治。本馆续又询得台事，较昨报更详；用特备录，以供众览。 

　　据云：淮军在台之南路枋寮、琅桥等处驻扎，其时大营兵驻于桐脚，与番社最近。夏间又募士勇两营，以枋寮千总郭占鳌、枋寮巡检周有基二员分统之。由枫港新辟之路，沿途斩木通道，人险缒幽；经淮军攻破狮头社，斩杀甚众，淮军亦有损折。此社，即正月间王参戎被戕之处也。镇军张公率旅入山巡阅，林莽中番人以王参戎首级献于军前；计十余日，始回驻双溪口。「振」八字营建筑营盘加广倍大，并添盖兵房，以备内埔大营尽移入双溪口驻扎。由昆仑坳过卑南一路，「振」字各营防护严密，生番不敢出。时有鸡爪山生番酋长之妹，□族弟偶下山游行。经万金庄，有佳瑞庄人见之，谓十年前鸡爪生番曾杀其叔，顿起复仇之念；因在途纠党将二人掠去，藏于僻处，盖意图勒银取赎也。鸡爪酋长不□佳瑞庄人之事，疑二人为万金庄人所劫；遂偕番众百余入万金庄，掳其良民十余人，归以为质。张镇军遣其弟率师入佳瑞庄查办，擒途中首犯并得被掳一人□解营；镇军立释之。鸡爪酋长甚喜，即将万金庄良民尽释；越日，即降：此淮军攻克狮头社及降伏鸡爪山之情形也。又闻开辟山路之袁司马，现在卑南社相地度基，□建城池以资防御。前委员鲍君以委署嘉义县事，故撤差旋郡也。时有帮同鲍君之小委员从九阮君，因乘骡颠蹶，骡足踏其阴，□时殒命。此后办理各情，因奉檄撤回，未及详知。以上所云，查与本馆前录情形自相符合，而未有如此之详细者也；因备登之。 

　　至此次撤回四营，于何日起程还归旧任，容再探录。 

　　六月二十六日（公历七月二十八日——即礼拜三） 

　　台湾善后末议 

　　前日火船「弗拉明可」到沪，带有淮军四营，实出上海各人意料之外。溯该勇去年起程往台，正当中国与东洋战事岌岌之际，咸称此去系打倭人。今周年以来，乃知未得逞志于东人，反向东人之所敌者而从事焉。大约伐番人虽较易于逐东人，但各兵勇既大经苦劳，又未始非为国大立勋劳矣。 

　　夫台湾一区，自康熙时始归版图以来，经迭次从事于番人，而莫有能全行镇服，仍然任其自若而已。虽然，生番素心犷悍，每为开辟寄居华民之病；邻居番境各田庐既动受劫掠，而时时有性命之忧，故罔能高枕安居者。台民生计不见振兴，未始非由于此相系也。今观于回兵所述，则台地最强悍之番社名「狮头社」既经入山搜杀，其余各社咸被威震，甘归治下；而官兵所过之处，亦经达幽探僻，无处不及也。是则中国历来力不能成者，今而一年之内克奏厥功□。以故现在目见淮兵凯回，能勿为之庆贺歌颂以纪厥功乎！而所得大沾利泽者，固羁驻台湾各华民是也。一岛全平，无复斗殴劫杀之虑；则诸事兴旺，较之曩日奚啻倍蓰矣。 

　　台湾土脉□厚，所产有樟脑、木料、糖、煤各物，向推丰盛；吾今为之有大望矣！盖见于朝廷使闽抚移驻于台，因而知非鄙视之可比。且其地居于海内，所产之物便于运动出卖他处，原可为地利也。故台湾若能从此广为招徕他处余民而善以治之，则势将见其列入中国要郡之内矣；曷胜跂予望之哉！ 

　　至于生番虽性成犷悍，不知礼义；然今既畏威受抚，尤宜因势利导，□之渐改□□驯至善良，与中土之人永远相安于无事，而不敢逞其顽野之性，则又深谋远虑者所宜善为之计也。 

　　兵船赴琉球 

　　福州新闻纸谓曰：经总理衙门饬行闽宪派兵船一艘，驶赴琉球视事。但亦不知欲查何事？大抵亦与琉球人进贡中朝、东人不悦一事所相关者也。 

　　六月二十七日（公历七月二十九日——即礼拜四） 

　　闽抚移镇台湾论 

　　昨阅「京报」中载闽抚覆奏移镇台湾一折，指陈诸弊信而有征，并声明暂住台湾妥筹全局等情。然管见所□，犹未已也；谨就原奏中所未及指陈者，详细言之。 

　　窃惟国家分职设官，相系相维，具有深意。定例：巡抚、藩、臬，同城办事。直隶、四川等省无巡抚，总督即兼巡抚事。诚以总督仅主兵，所以号为「制军」；而巡抚有统辖属员、绥辑小民之责也。溯查福建全省领府十、州二、县五十七，升降、迁调无虚日；虽由藩、臬会详而题奏，必由督、抚主稿。至于钱榖，则藩司主之：刑名，则臬司主之：然按月汇题仍由督、抚，诚郑重乎其事也。台湾一府孤悬海□，设使巡抚、藩、臬均移节赴台，则全省袤延二千余里设有事故，谁为弹压？虽有闽浙总督，亦苦于控驭难周。设使巡抚镇台而藩、臬仍留省会，则日行公事渡海会详，势既有所未便。若经赴总督衙门关白，即由总督出奏，并不经由巡抚；则巡抚既无督责之权，恐檄调之时，僚属未免膜视：种种弊窦，诚有如王中丞原奏所称者。然而移镇之后，万不能违朝廷之定例，使刑名、钱榖、升迁降级诸事竟不关白巡抚。吾恐此法一定，凡上下其手者，或以出为入、以入为出；巡抚既远驻海外，耳目难周，辗转朦详，其弊伊于胡底！或有故为稽迟，使之往返驳斥，希图漏网；提案审办，视为具文：此刑名之弊也。至于大计、甄别、阅兵诸政，既苦鞭长莫及，又恐虚应故事；官方之不肃，民困其奚以苏乎！此选政之弊也。况生番犷悍性成，狮头一社，竭淮军全力而后克；如必欲荡平而使之内附，非十数年不为功也。事平之后，采煤铁、建城郭、施教化，又非十余年所能蒇事。省会久虚，于体制似属不协。窃思江南一省征调甚繁，所以设两藩司；而江苏巡抚，必偕藩、臬同驻省城。迨后海疆多故，提督遂移驻松江，以资坐镇。福建陆路提督，则驻泉州府；水师提督，则驻厦门。目下海禁既开，中外辑睦；提督似无庸永驻厦门。况提督统辖全省兵马，巡抚欲檄调某镇、某营，亦或咨移提督；提督亲列戎行，较之文臣视师，更为得力。愚意不如移提督驻札台湾，既可收行伍同袍同泽之效，并可复省会相维相系之规。如嫌武职权轻，则台湾道向本兼提督、学院、按察使衔矣，或更加以虚衔，使文武并力合谋。果使委任得人，似较巡抚驻台而百弊丛生者几同霄壤矣。俟后一律荡平，或竟委台湾道妥筹善后事宜，亦无不可。况开矿诸事，必得另委员弁，或饬其会商该道、或命其通禀大宪相机而行，目下可无须拘泥也。况台湾道既兼学政，则他日事平之后，设立学校、修明礼乐，寓惩于劝，尤易为功。 

　　鄙见如此，未知有补高深于万一否也？惟前译新报曾载抚宪渡台，大约不过两月之久；俟明年衙署落成，然后再行移节云云。□若是，则该已定矣；想当局者，必另有确见也。 

　　台郡军情 

　　本馆昨报论及征服台湾生番之兵士，殊有立功云云。此固凭本馆自得台地之信息，及近调淮军而得者。乃昨阅福州传来消息，据称在台之军，锐气隳尽，军法并不严肃；故兵有轻视上官之意。虽生番暗伏于巢穴，而兵终未敢进剿也。以上系该新报之语；但西人论事，往往有轻慢华官之言。所以此说是否可凭，惟在阅报者自行揣度耳。但上海西报既已述及，则揆之前日淮军过申情形，似或可信。盖本馆于前日亦曾见该军容并不整肃，即所持之军器亦锈涩旧敝不堪；诚不足以焜耀人目。窃思本埠为西人杂处之区，华兵过此，似宜格外整齐——物良器美，庶足以示威于人；乃于登岸时惟任意嬉戏，不求纪律，徒为西人所窃笑，岂计之得哉！以后带兵者能整饬戎行，迤逦而过租界，则不徒省事而兼可扬威也已。 

　　兵船赴琉球末该 

　　福州新闻论及中国兵船所以赴琉球者，盖将有索贡之意也。但日本人方因琉球入贡中朝，曾图遣使索回贡物；今中国派师船往问，正不知日人闻之又当何如也！果□中、东两国各执一见，则能不为日后开衅之肇端欤！ 

　　六月二十八日（公历七月三十日——即礼拜五） 

　　出师宜爱惜军士说 

　　上海西字报论及中国武官于出师时皆不知设法防病，以致兵士枉死者不胜其数云。本馆观于淮军赴台，其因病而死者约有四分之一，则该报所陈，亦似确有见地。窃查出师之兵，其病死者实倍于阵亡之数。故水土之异宜、食息之□尚，似宜早为防维也。当去年日人在台时，病者虽多，然大概得以带病归国；计其殉身台地者，究不甚众。中国于兵士生病后，独不效东人之法以带回本乡救治，不亦失于拊循之道乎！ 

　　八月初五日（公历九月初四日——即礼拜六） 

　　台疆近闻 

　　香港报称：近得福州来信，谓官军在台入山搜捣，而生番竟整队出御，并皆用林明敦鎗以自固；故官军尚难得手云。窃思生番本蠢然如鹿豕，其于御敌之间，夙无纪律；而兹转好整以暇，且购获利器，此诚非所能料也。第生番深居岩穴，言语不通；林明敦鎗究从何购得哉？岂有嗜利者，暗为之贩鬻欤！是则台疆之事，有心者不能无隐忧已！ 

　　八月十五日（公历九月十四日——即礼拜二） 

　　普国请让台湾 

　　台湾一岛孤悬海外，然为沿海诸省之藩篱；故我朝特重其防。近又调闽抚驻台，以剿生番；从此后，不永为海疆雄镇哉！乃近阅法国有致书于英京「太吾士日报」者，谓普鲁士国其陆军固足叱咤风云，如荼如火矣；而水师，则殊少训练之地。因达意于我朝，请让台湾海岛以练水军；而中国已有相让之意云云。然华人则未之前闻也；意者其殆凭空设想乎！ 

　　八月十九日（公历九月十八日——即礼拜六） 

　　台湾驻兵 

　　前驻台之淮军因病撤回后，陆续又调兵士数千前赴该境；本报经已录及。兹阅「循环日报」称：其军容甚盛，如火如荼；刁斗森严，俨临大敌。想生番犷悍性成，久稽王旅；从征诸将士，得毋闻芦管而动乡心、致叹铁衣之远戍乎！所望指日凯旋吹铙而同享升平耳。 

</div>
    <div class="pagination">
<a href="清季申报台湾纪事辑录_page56.html">上一页</a><span>...</span><a href="清季申报台湾纪事辑录_page52.html">52</a><a href="清季申报台湾纪事辑录_page53.html">53</a><a href="清季申报台湾纪事辑录_page54.html">54</a><a href="清季申报台湾纪事辑录_page55.html">55</a><a href="清季申报台湾纪事辑录_page56.html">56</a><span class="current-page">57</span><a href="清季申报台湾纪事辑录_page58.html">58</a><a href="清季申报台湾纪事辑录_page59.html">59</a><a href="清季申报台湾纪事辑录_page60.html">60</a><a href="清季申报台湾纪事辑录_page61.html">61</a><a href="清季申报台湾纪事辑录_page62.html">62</a><span>...</span><a href="清季申报台湾纪事辑录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
