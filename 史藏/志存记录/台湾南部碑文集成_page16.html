<!DOCTYPE html>
<html>
<head>
    <meta charset="UTF-8">
    <title>台湾南部碑文集成 - 第 16 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾南部碑文集成 - 第 16 页/共 85 页</h1>
    <div class="content">
　　川、湖、黔、粤，精兵万人，水陆并进，至海之滨（上年正月，虽烛于几先，命李侍尧代常青为总督，而以常青为将军，专司征剿。常青究未经行阵，祗能保守府城，不能奋加剿杀。幸天牖予衷，六月内即谕令福康安入觐热河。继而常青亦请旨另简重臣来闽。随于八月初命福康安为将军，海兰察为参赞，带巴图鲁侍卫章京等百人，并预调四川屯练二千、广西兵三千、湖南兵二千，水陆并进，以待福康安至彼领剿）。至海之滨，崇武略驻。后兵到齐，恬波径渡。一日千里，以迟为速（叶）。百舟齐至，神佑之故（福康安等至厦门，于十月十一日自大担门开舟，连次遇风阻回，复在崇武澳守候逾旬。适四川屯练与广西之兵踵至，而风亦转利，遂于二十八日申刻放洋。至二十九日申刻，兵船共百余只齐抵鹿仔港。千里洋面，一日而达。其始似觉迟滞，而既渡之后，所向无前，转得迅蒇大功。信非神灵佑助，何以致斯）！驰救诸罗，群贼蜂拥；列阵以待，不值贾勇。如虎搏兔，案角陇种；顷刻解围，义民欢动（维时贼匪久围诸罗，闻大军既至，亦蜂拥迎拒。福康安、海兰察及巴图鲁等，即日统兵前进，剿杀无算，立即解围。义民等无不欢忻踊跃，出城迎师）。斗六之门，为贼锁钥；大里之杙，更其巢落。长驱扫荡，如风卷箨；夜携眷属，内山逃托（斗六门为贼门户，最为险要，官兵乘锐立拔，随即捣其大里杙巢穴。林爽文胆落，连夜携其家属逃至埔里社、埔尾一带，遂成釜底游魂矣）。生番化外，然亦人类；怵之以威，赉之以惠。彼知畏怀，贼窜无地；遂以成擒，爽文首系（先闻林爽文计穷，即欲逃入内山，而生番狙犷，未必能喻利害，或将逆首藏匿，则难速蒇。预命福康安既怵以威，复赉以惠，生番等果即倾心效命，协同官兵社丁人等，竟于正月初四日在老衢崎地方，将林爽文生擒解京，俾元恶不致漏网。可知凡有血气，无不各知自为，顾所以经理者得当否耳）。狼狈为奸，留一弗可。自北而南，居上临下（叶）。海口遮罗，山涂关锁。遂缚大田，略无遗者（叶）（林爽文逃入内山，势已成擒；庄大田在凤山一路窥伺府城，虑其事急，遁海而逸。乃福康安悉心筹划，预令乌什哈达带水师兵丁绝其去路，而分巴图鲁等为六队，各自山梁挨次排下，四面合围。适值顺风，乌什哈达水师之兵连樯而至，沿海密布。庄大田逃窜无路，立即就擒，并其头目四十余人，无一脱者。又杀贼众二千余名。又有逃入柴城、琅峤各番社者三百余人，被生番等立即擒献伏诛。于是贼匪一时歼戮殆尽，合郡顿称平定）。二人同心，其利断金：曰福康安、智超谋深；曰海兰察，勇敢独任。三月成功，勋扬古今。既靖妖孽，当安民庶。善后事宜，康安并付；定十六条，诸弊袪故。永奠海疆，光我王度（此次台湾用兵，其始不能灭贼，非尽由士卒怯懦之故，亦由领兵者不得其人，遂致稽延时日。若福康安之智谋算无遗策，海兰察之勇敢所向被靡，可谓一时无两；而又同心共济，以此士卒用命，势如破竹。未及三月，而大功告成，询能不负任使。至于平定之后，不可不亟筹善后之方，以为求靖之计。兹据福康安奏定袪除积弊十六条，俱能悉心算酌，切中肯綮。已令大学士九卿议行。以后地方文武实力遵守，海疆庶可永庆安恬矣）。凡八武成，蒙佑自天。虽今耄耋，敢弛惕干。如曰七德，实无一焉。惟是敬谨，励以永年。

　　乾隆五十三年岁次戊申秋八月吉日立。

　　按：碑之存移沿革同前「像赞序」碑。原碑汉、满文各一，兹满文略。汉文碑高三○八公分，宽一四三．五公分。石与前「像赞序」碑同。碑周浮雕龙纹，篆额「御制」。座以赑屃，故亦号「龟碑」。全文「钦定平定台湾纪略」卷首载之，与原碑出入者二十九字，且遗其年月。「彰化县志」亦载之，与原碑出入者三十一字。

　　.命于台湾建福康安等功臣生祠，诗以志事（乾隆五十三年）

　　三月成功速且奇，纪勋合与建生祠。垂斯琬琰忠明着，消彼萑苻志默移。台地期恒乐民业，海湾不复动王师。曰为曰毁似殊致（近年以各省建立生祠，最为欺世盗名恶习；因令严行饬禁，并将现有者概令毁去。若今特令台湾建立福康安等生祠，实因台湾当逆匪肆逆以来，荼毒生灵，无虑数万。福康安等于三月之内，扫荡无遗，全郡之民咸登衽席。此其勤绩，固实有可纪；且令奸顽之徒触目警心，亦可以潜消很戾。是此举似与前此之禁毁迹虽相殊，而崇实斥虚之意则原相同，孰能横议？且励大小诸臣，果能实心为国爱民，确有美政者，原不禁其立生祠也），崇实斥虚政在兹。

　　乾隆五十三年仲秋月御笔。

　　按：碑之存移沿革同前「像赞序」碑。原碑右书汉文，即本篇所记；左书满文，略之。高三一七公分（座高六○公分），宽一四二．七公分。周绕龙纹，篆额「御制」。石与前「像赞序」碑同。另一碑存嘉义市中山公园内。本碑汉文载「钦定平定台湾纪略」卷首，与原碑出入者三字，且略其年月日。「彰化县志」亦载之，与原碑出入者五字，押年月日而落「御笔」二字。「台湾通志」又载之，题款与原碑同。此碑为台湾仅见之乾隆御碑九通之一，硕大无朋。

　　.钦奉恩赐御匾碑记（乾隆五十四年）

　　窃维乾隆五十一年冬逆匪林爽文倡乱，明等会众防守，蒙升任台分府杨饬拨壮丁护解军饷前往嘉义县，交缴接济旋郡，蒙赏银牌记功。迨贼势猖獗，又蒙前道宪永札谕：『该明等会仝各庄招募义民，协力剿捕，历经血战五月，焚贼巢，毁贼舟，保固郡城通粮道无虞。蒙列宪嘉奖，功绩注册』。并蒙本县主张详请台湾府杨转请列宪具奏，钦奉恩旨赐给「旌义」御匾，以示奖励。理合勒石，以垂不朽云尔。

　　乾隆五十四年正月（缺）日，安定里西保萧垄庄义首郑国钦、陈聪明、黄文、蔡甫、谢英豪、王应全、王三录、王登榜、杨亲秀、林崇□、陈世荣、将军庄义首吴光猛、吴光典、吴光丕、吴益郎、吴逊仁、吴圭侯、吴光颷、后港庄义首谢颜山、许廷宏、王皆生、黄天、黄财元、杨挺、陈艳、郑市、□□□、□□□、□□□、北埔庄义首吴奇郁、吴光魏、城仔内庄义首苏洲、金埋、苏佐、潘彭、金贵、后汪庄义首吴圭■〈当，日代田〉、周逊庚、周逊智、林维俨、同分下中北甲各义民等邱玉□、周生□、郑得胜、（下缺人名二十一约六十三字）、黄□□、黄□□、□□□、□□□、□□□、□□□、黄□□、王炎□、林光祥、□□□、□□□、黄纪土、□□□、□□□、□□□、黄贺、蔡乞、周且生、林希仲、陈大罗、黄福生、王升、蔡俨、黄光笑同立。

　　按：碑立于台南县佳里镇建南里中山路金唐殿北厢义民亭，高二五○公分，宽九○公分，花冈岩。额题「皇恩」，浮雕双龙拱护之。

　　.重修郡西关帝庙碑记（乾隆五十四年）

　　台湾府城西定坊武庙，为春秋秩祀所在。典礼备于熙朝，规模敞于支邑；自建造以来，葺而治之者屡矣。乾隆五十一年，逆匪不靖，蔓延经岁，南北骚然，焚郭戕吏，所在不免。而府城得坚守无恙者，每贼众犯城时，辄闻庙中金鼓声隐隐，似无数万甲兵、出而撼贼、为我民呵护者，而城获全；则神有功于兹城也大矣！迨大学士嘉勇公福公康安抵台扫逆，荡涤海氛，距今年夏，廷理始得请于台湾镇奎公林、台湾道万公锺杰捐修神宇。易其蠹窳，完其颓缺，朴斫焉、丹雘焉；明禋告虔，象设维新。其所以报神功者，当如是也。

　　方理之出入戎行也，跃马提兵，数与贼遇，不杀贼则死耳，宁复作生计。然而不死者，向非神之威有以作其力、助其气，挫贼锋而顿踣之，其能卒自保耶？重以劳形苦心，数月不安席、累夜不交睫；而身不病，卒以捍其人民、得与偕存活者，岂非神佑之彰彰者哉？此神之宇，所为不得不汲汲于葺而新之也。若夫台湾平贼之后，圣天子简畀重臣，临莅海疆，文修武备，饬吏苏氓，于以蒙庥集福，岁且再登矣。虽其致此有由，抑所得邀于神贶者，岂浅鲜欤？此神之宇更不得不汲汲于葺而新之也。呜呼！神有功于国，有德于民，非一世矣。而往往于急难危迫之时，呼号莫之救；而神若俨然立乎其上而指麾之者，或假形声以显于众而示之威焉，于以直其义者而拯之，怒其乱者而殛之，有断断乎其不爽者。固知神之能为神，即天地间至正至直之气，发扬森布，昭昭在上，如疾风震雷之所摧击，必其物之狂且暴、有戾乎其常者，斯触之也。则神之灵，有赫矣哉！顾若台湾各邑，递为贼所陷，而府城独以神故得全，且不旋踵而所陷处复；于以见国家洪泽之远、敬神之至，俾府城固守有以扼台之吭而附其背，而臂指之患易治也。此神所以独灵于府城也欤！抑岂独灵于府城也哉！

　　时乾隆五十四年夏五月吉旦，知台湾府事柳州杨廷理敬书。

　　按：碑龛台南市中区永福路祀典武庙（俗称「大关帝庙」）棂星门内右壁，高一六二公分，宽八七公分，花冈岩。篆额「皇清」，周绕龙纹浮雕。全文谢金銮「续修台湾县志」录之，缺其题款。

　　.义民祠记（乾隆五十五年）

　　古者寓兵于农，制赋以治，七年之教，所由兴矣。若夫规营以习军旅，设卡以资捍御，国家诚赖有此边卫为也；民何与焉？

　　台湾隶中国土百有余年矣，荷兰之筑、郑氏之据、朱一贵之乱，生灵涂炭，靡有宁居！嗣是戍台之兵额设一万二千六百六十有奇，瓜期不爽，山海敉宁；加以圣化昭宣，无远弗届，熙熙然莫不有尊亲之戴，何其安也！然而时安则兵懈，兵懈则民骄，民骄则藏奸匿宄渐起而滋事矣。洎岁丙午冬十有一月，余甫下车，适林逆谋逞不轨，浃旬之间席卷一厅三县，荼毒官兵，到处焚掠。时大兵未集，慨郡治之孤危，岌岌乎有日蹙之势矣。用召壮士，大举义旗。不三四日，凡台属泉、粤庄、番社之民感生义愤，辄以万计。为制营帐、备器械，内守外御。南、北诸路又广为招募，以与贼众拒。则夫荷戈与殳、抉命争首，其间盖不免师或舆尸焉。于是皇上特诏抚恤之，所以爱我民也实甚！

　　夫古今来，功在民社，固有庙祀奕祀以垂无穷；彼其身任义民，执干戈以卫社稷而因而阵亡者，亦得与祀。今自敉定以来，已三载矣，海宇澄清，依然熙皞！则余忝守兹土，安可不仰体天心以酬此义气忠魂于罔替也耶？爰集清俸，详请建立祠宇，度城北隙地构数椽而为之；所以视古之死于疆场之间、魂无以归、灵无以为附，得斯祠也，庶几忠魂有所栖息乎？是为记。

　　时乾隆五十五年七月榖旦，知台湾府事柳州杨廷理书。

　　按：碑原勒台南市中区忠义路义民祠，光复后移存市立历史馆。高二六○公分，宽一四八公分，花冈岩。篆额「皇清」，浮雕龙纹甚丽。碑中丙午，乾隆五十一年（公元一七八六）。

　　.改建台湾府城碑记（乾隆五十五年）

　　古来郡邑之设城郭，在国中则谨启闭，以待四方之■〈句攵〉；在边境则严锁钥，以资寇盗之防。凡民之奠其居、乐其业，足以长恃久安，而无不依赖焉。我朝自京师以至荒徼，一郡一邑，莫不临江践华因其地，飞楼雉堞壮其观；外则有郭，下则有池；制之而尽善，费之而不惜。其使民有安居之休，吏有盘诘之治，何其盛欤！

　　台郡越在东南大海中，自前代不隶华夏，里居僻陋，村落参差；即郑氏窃据，亦非中国规制。是以有可设之险，无捍卫之固。迨归入版图，其始也，大吏以濒海沙淤，不宜环筑；又以时有地震，虽筑之亦不固。因周植木栅为垣，而绕以刺竹，随时修补，以为守御之防，盖百有余年矣。丙午岁，逆匪滋事，猝然而至，各属无所备，城市为墟。惟郡城以居民稠密，而木栅完固，乃得统率兵民，力为保护，始获安全，诚海外天险之区也。夫殊域形胜所关，区区竹木，诚不足以恃为屏翰；而况今昔异其宜、土地殊其利，一劳而永逸，不得不酌其情焉。于是大将军协办大学士嘉勇公福公康安、工部侍郎正白旗满洲副都统公中左领德公成、兵部侍郎巡抚福建提督军务徐公嗣曾，相时度势，条陈善后事宜，首以改筑土城入告。奉旨俞允，爰拨帑藏以速成之。旧制七门，缺其西一面，今添设券台一。计袤延二千五百二十余丈，估工程十有二万四千六十余两。自戊申仲冬至庚戌季夏，凡城楼、城垛、城门以及卡房、马道、水洞之属俱告竣。所谓远迩量事期，计徒庸糇粮，以令役实加黾勉焉。今则烟火万家，犹之内郡，褰裳至止者，爰乐阛阓之休。予忝守兹土，安敢不仰体圣上南顾之心，更化其犷悍之气，有屏垣之卫，无不虞之来乎？后之君子，亦望戴之以恕，御之以宽；为保障，勿为茧丝。二三孑遗，庶有豸焉。不然者，虽金城汤池，究何补于黎庶苍生之治哉？

　　是役也，始终襄事，日身编于畚锸之间不辞劳瘁者，为原任台湾太守万公绵前、前署马巷别驾张公鼎，粤东孝廉陈超、苏州上舍陈维修及郡人吴天河、陈必琛、林廷佐、韩高翔、戴凤群、林朝英、黄为梁、郭友直、程拔魁、杜朝聘、林九■〈尾力〉，因记城工之始末，并志于石。

　　乾隆五十五年秋八月榖旦，知台湾府事柳州杨廷理□书。

　　按：碑现存台南市南区碑林，高一九○公分，宽一二五公分，花岗岩。「续修台湾县志」录全文，碑所多者廷理题款。文中干支：丙午，乾隆五十一年（公元一七八六）；戊申，五十三年（一七八八）；庚戌，五十五年（一七九○）。

　　.功德碑记（乾隆五十五年）

　　乾隆五十二年因逆匪林爽文作乱，有紫光阁功臣奋勇巴图鲁、前统广东高廉镇、升任福建陆路提督军门、带功加十八等军功、纪录三十九次、梁讳朝桂，统兵入台，入寺祈祷菩萨庇佑。凯歌安宁，果感神明灵应，倡捐香资银九十元，置买本寺后邱光明田，租粟十三石八斗五升，充入寺内，以为香灯之费。蒙嘉义县主唐给示存案，不许僧、俗私相受授；违者闻官究治。因勒石，以垂不朽云尔。

　　乾隆五十五年菊月，生员吴作揖，耆老邱明观、谢协元、吴汀元、杨暖观、周明观、叶天恩、大二镇庄同住僧慧觉等建置。

　　按：碑存台南县下营乡茅港村慈光寺外壁，高一二三公分，宽五○公分，花冈岩。额镌如题。

　　.重新文庙碑记（乾隆五十六年）

　　台湾至今日，一海东邹鲁矣。自乾隆十有四年，都人士呈请改建郡学，大宪奏准，爰定规制，夫子之庙始于是乎美仑焕、肃观瞻。宫墙之竣，固无分薄海内外也。士之沐其教者，菁莪棫朴，久道化成，人文之蔚起，彬彬乎称雅俗已：则庙貌之宜新，谓非守土者所有事哉？

　　方台匪之未靖也，此赋同袍，彼歌献馘，环黉宫而守卫者，干戈俎豆，倚伏为缘。而一二年间，风萧雨晦，盖未免摧残剥蚀也。余时朔望恭谒，心甚恻然！今则扫荡妖氛，百废具举，顾瞻圣宇，固有不能不先焉者。且斯庙之立也，万世师表之所在，而王政之所本也。古者党庠遂序，所以养智、仁、圣、义、忠、和之士，取备公卿、大夫、百执事之选，以治天下、国、家。为治者无变今之俗，而又不循乎古人之旧，将焉用之？志云「有基且勿坏」，况葺而新之乎？余用是捐俸为倡，司马清公亦相助以成，各属之急公者、又皆效之；于是台之衿士，莫不踊跃以襄是举。斜者正之，缺者补之，漫漶而剥落者黝之、垩之，而大成殿始焕然改观；外此自棂星门以内，靡不致严肃之规，盖政教之所自出者，诚宜然也。君子谓：『是役也，有兴贤兴能之遗意焉』！

　　夫台郡本五方杂处，多游贩之民，其俗素称难治；而以余所见义勇之士，则又不然。夫其荷戟从公，尊亲是戴；当烽烟四起，咸振兴于竹城沙砾之间，世之人实耳目焉。则其浃洽乎化育，直有惬夫治道之大原，而不仅小忠小信为也。台虽僻在岛夷，而一遵圣天子之声教，将人才盛而文运昌。谁谓海隅日出之地不尽如古所云耶？是余之惓惓于是，诚望夫亲炙羹墙者，皆以道学发为经济，咸拜献之，登于天府，真足为千古一大盛事。后之牧斯民者，皆厚以培养而修葺之；谋更相承忽替，则此兴教之区，庶将垂于无穷也已！而董其事者为本学杨教授，并记之，以劝来者。

　　知台湾府事杨廷理撰。

　　福建台湾海防分府清华捐银十元。署台湾县罗伦捐银二十元。台湾府学教授沈鸿儒捐银四元。府学借补训导兼署教授杨见龙捐银三十元。凤山学教谕朱莲，借补训导李虬，各捐银十元。嘉义学教谕吴斯勃捐银十元。训导利瓦伊翰捐银二十元。

　　董事：举人郭旁达捐银四元，潘振甲捐银二元。拔贡吴廷贵捐银十元。监工：廪生朱矿、魏璜、武生黄刚健，各捐银四员。生员洪禧、武生叶殿瑞、潘振荣，各捐银二元。

　　各衿士捐题银项：岁贡杨光谟、廪生蔡邦光、杜朝锦、杨庄彦，各捐银三十元。黄毓辉、黄毓周、李廷柱，各捐银二十元。岁贡林朝英、廪生施嘉徽、谢掌文、林维增、张维新、生员张植树、杨建辅、张植材、黄秀美、廪生杨廷献，各捐银十元。生员吴开基、张国祥武生陈振辉、杜朝成，各捐银八元。恩贡陈廷璧、生员林维垣、黄昌盛、吴积善，各捐银六元。岁贡黄鸣鹤、廪生郭高时、陈翊元、李瑛、生员巫文馨、杨有仪、陈锦华、郭廷梁、杨丕谟、苏登云、黄应京、林士峻、武生苏文仪、戴时香、杨介谦，各捐银四元。石中玉、苏天章，各捐银三元。廪生黄同礼、林清图、王振德、生员林秉睿、张国香、庄高明、张廷芝、黄志高、郑儒珍、苏文球、田珩、萧世辉、石日成、蔡文珪、刘腾凤、黄朝安、王文、蔡廷萼、陈光辉、高大烈、洪汝诚、潘振科、叶欣、吴廷庆、林青山、梁志高、林春申、梁兰、林岚、徐伸、陈攀龙、刘大河、赵由博、侯应选、杜逢春、林汝弼、苏燨、武生林士宜、林兆庚、林兆祥、张国桢、吴世英、李光灿、黄廷萃、萧世雄、林思恭、翁云路、陈良梅、蔡元维、吴名标，各捐银二元。廪生黄玉衡捐银四元。黄学文、余俊明、黄必达，各捐银二元。廪生王得昌、生员王逊鸣、王子安，各捐银十元。生员□廷光捐银二元。

　　按：碑龛台南市孔子庙棂星门右内壁，高二五五公分，宽九三．五公分，花冈岩。乾隆五十六年岁次辛亥三月吉旦勒石。

　　.佳福寺碑记（乾隆六十年）

　　盖闻有兴莫废者，正人之行；□□□□，君子之心。吾庄佳福寺建自康熙辛卯年瓜月，□□□□□□□□□□□□□□□□□□□时岁奉祀香火费所□□□□□□□□□□□□入□租。迨至乾隆己未年，弟子郑宗成喜充园□□□□□□□□□□□□□□西至□□□□园，南至吕家园，北至车路。经□□□□□□□□□□□□□□□□□□□□佛祖香火之资。其租声条段□□□□□□□□□□□□□□□□□□□此租所由来。而园界租项，恐有□□□□□□□□□□□□□□□□□□□□□□众公谊，将租声银项□□勒石立碑。

　　计开：吴来观租米一石。苏玉观租米五斗。□□□□一斗八升。曾远祖租米一斗，又纳租银四元，又租银一元五□，又□□公租米八斗。林笑观租米二斗。李□观租米二斗。吕江观租米三斗。庄□观租米二斗。□观租米一斗六升。王□□观租米一斗。□□□□□□□□□□□□□。庄□观租米一斗。苏狮观租米一斗。□□□□乙斗。□□□□□□□□□□□二斗。□□□观租米乙斗。□□□□□□乙石。

　　乾隆乙卯年桂月（缺）日，营顶弟子同立。

　　按：碑存台南县佳里镇营顶里佳福寺，高一○二公分，宽四七公分，花冈岩。额镌「佳福寺」三字，无另题。碑中干支：康熙辛卯，五十年（公元一七一一）；乾隆己未，四年（一七三九）；乙卯，六十年（一七九五）。此碑原文左起右行，与我国文书右起左行之惯例相违，颇为特殊。

　　.重兴护庇宫碑记（乾隆六十年）

　　月港之置天后宫也，于兹有年矣。康熙丙申岁，始择其地，坐□□□□□□□宫以成，且扁其额曰「护庇宫」。越乾隆己未之秋，曾经修葺。数十年来，物换星移，风飘雨湿，□瓦倾□，□垣□裂，不几于桂殿兰宫鞠为茂草乎！顾圣母为众人之母，梯山帆海，悉赖□□□□夫何也？□□□千潭一月，□乡合志，集腋成裘。规模仍旧，栋宇聿新海；广列僧房以驻。飞扬接湄岛之□□□□□□□□□是神以人□□以诚。感此日庙宇一新，皆赖众檠共气。虽锱铢之布施，植无穷之福田；□□□□□□□□□缘。时行补葺，庶几神庥长佑，为本处福地，不其幸耶？并列襄事于左。

　　生员张照烈记。

　　特调台湾府嘉义县正堂吴捐银百大元。特调嘉义县佳里兴司候补分县姜捐银五十大元。北协镇左营驻防盐水港汛左部韩捐银五十大元。台湾水师协标中营驻防蚊港汛右部加三级陈租□□一座。
</div>
    <div class="pagination">
<a href="台湾南部碑文集成_page15.html">上一页</a><span>...</span><a href="台湾南部碑文集成_page11.html">11</a><a href="台湾南部碑文集成_page12.html">12</a><a href="台湾南部碑文集成_page13.html">13</a><a href="台湾南部碑文集成_page14.html">14</a><a href="台湾南部碑文集成_page15.html">15</a><span class="current-page">16</span><a href="台湾南部碑文集成_page17.html">17</a><a href="台湾南部碑文集成_page18.html">18</a><a href="台湾南部碑文集成_page19.html">19</a><a href="台湾南部碑文集成_page20.html">20</a><a href="台湾南部碑文集成_page21.html">21</a><span>...</span><a href="台湾南部碑文集成_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
