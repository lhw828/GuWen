<!DOCTYPE html>
<html>
<head>
    <meta charset="UTF-8">
    <title>清季申报台湾纪事辑录 - 第 99 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清季申报台湾纪事辑录 - 第 99 页/共 118 页</h1>
    <div class="content">
　　琉球琐记 

　　闽水师彭（楚汉）奏出洋督缉日期并督操轮船缘由（六月十三日京报） 

　　淡水地震 

　　六月分教职单（六月二十六日京报） 

　　恭录上谕 

　　恭录上谕 

　　闽浙督何（璟）奏拣员请钦定升补折（八月初一日京报） 

　　闽浙督何（璟）奏委署知县片 

　　发抄旨一道（八月十五日京报） 

　　发抄旨一道（九月初七日京报） 

　　闽浙督何（璟）奏报京控未结各案片（补录九月初六日京报） 

　　发抄旨一道（九月十七日京报） 

　　闽浙督何（璟）奏请建专祠片（九月三十日京报） 

　　台番劫客 

　　日使言旋 

　　闽浙督何（璟）奏请改奖片（十月二十九日京报） 

　　闽抚渡台 

　　闽军近状 

　　台北烟瘴说 

　　调兵赴台 

　　正月初九日（公历二月十八日——礼拜三） 

　　大官过境 

　　新任福州将军穆，昨午由苏来沪，暂驻于法大马路吉星公栈，所带随从甚众。沪地文武印官，俱至行辕禀谒。闻不日即由轮船赴闽云。 

　　正月二十五日（公历三月初五日——礼拜五） 

　　广储军火 

　　日本横滨西报云：今观日本制造局赶造洋鎗及各项军器，似与大局有关。查东京制造局每日成鎗八十杆，他处尚不在内；而日本犹以为未足，又向花旗国购买：一似为琉球一役也者。中国正不得不为留意也。 

　　纪论辨琉球事 

　　美国西字新闻，抄录日本、中国论及琉球之事。公历去年七月二十三日，日本匿高埠来信云：日本近与中国不协，其端则在于琉球。琉球乃中国洋面海岛，由数岛相连而成一国者也；日本则谓属于彼、中国又谓属于此，两国相持，未知孰是。兹录往还论辨之语，以供众览。 

　　美国前任总统赫兰之游亚洲也，恭邸与之接见，于礼有加；又恳总统于到日本时，劝日本国家善行其交邻之政，以保亚洲升平之局。逮总统至日本江都时，中国驻扎日本钦使往谒总统，声言承恭邸命，求为居间；乃将日本与中国不协之端，陈于总统。总统答言：『此乃美国公使分中事也。然在中国时，曾允恭亲王、李中堂之请，将此事告知美国公使；如以为合，则又当告之日本官宪』。乃请毕言其前后情节，俾知其详。中国钦使乃言曰：『中朝谓琉球为属国，历历有据。琉球王初即位，即请中国册封，呈书闽浙总督转达朝廷；皇帝乃诏礼部以该其事，定夺琉球所立嗣君，可否称为中山王？可否准其颁发谕旨？可否准以二使臣携往？——盖一正使、一副使也。若中朝新皇帝登极，琉球遣大官来贺；我国家每有喜庆事，遣使来贺亦如之。琉球入贡，中国俱有定期，两年一次；贡物由福建而达京师，其物则有硫磺、铜、白铁及铅。其随从琉球使臣入京之年少人员，均准留在京师国子监肄业。如琉球船舰遭风，中国官抚恤保护，为修理其船，给以船费回国。以上规条，自公历一千六百四十九年至今，行之不改；载在「大清会典」，在礼部规条之内。又，日本人所撰「琉球史记」一书，亦有明文可考。琉球与中国通，盖自宋朝始——时公历五百八十九年。明洪武年间，琉球入贡中国，然后群岛合为一国，而名之曰「琉球」，称其君为「中山王」，中国赐其君为尚姓；又遣闽人三十六家住居其地，以兴教化。自大清立国以来至于今日，此规例未尝有所变易。琉球自明迄今，皆从中国纪年以奉正朔，月数、日数无不悉依；至文字，亦尚华文。前者，一千八百五十四年琉球与美国立约、一千八百五十五年与法国立约、一千八百五十九年与荷兰立约，皆用中国文字，年月日悉依中国纪年』。已上系中朝星使对前任总统赫兰之言也。钦使言毕，又以今时日本所为，诉之总统；其言曰：『一千八百七十二年，日本行文与中山王，令其遣子入侍——中山王，即琉球君也。日本自发此文后四阅月，即改琉球为日本名号，而称之曰「汉」。琉球回书不欲称「汉」，而请复中山王号。一千八百七十三年，日本传令琉球须将前与合众国、法国及荷兰国所立之约交出，其约须交与日本理藩院官；琉球宰臣答书拒绝之。日本自封琉球为「汉」之后，即将琉球国与泰西诸国相通各件交与理藩院；并告之曰；「所封「汉」名，尔无庸辞；盖日本非欲废尔琉球也。尔幅员之疆界、政治之条例，悉仍其旧；我日本一无所侵犯。即尔琉球向与中国相通，今亦如故，无所变更」。琉球闻之，乃以礼致谢。一千八百七十四年，日本再行出谕，将琉球政事归于日本京师；复谓琉球无庸更改各事。一千八百七十五年，日本致信于琉球，谓「闻琉球向于中国循例遣使入贡；中国新君登极，琉球亦遣使称贺。凡此所为，自后不得复行」。且言曰：「自今以往，琉球汉宜用日本纪年。所有从前政治规条，皆需更易」。琉球闻此消息，大为惊异；自君王、大官下至臣庶，莫不惊骇。上书自陈，前后凡十有四次；皆言「琉球向为中国藩服，已历五百年；中国之待琉球，恩侔天地。如琉球稍有背中国之心，则不复成为国矣；天下其谓我何」！于是至再而三，辞不受命。日本既禁琉球不许入贡国，爰遣官径往琉球，禁止琉球船舰不得出入中国。琉球既为日本禁止不得入贡中朝，乃发公使往日本渡机澳，又自中国而至各友邦——如合众国、法国、荷兰国等皆遣使前往，冀得从中调停，仍复旧时和好。惟至渡机澳之公使，日本驱之回国，不准入境；并命偕之同回，令其不复恳请各国居间调停。琉球王乃上书，言入贡之事须中国与日本定夺。其后日本遣武员至琉球，以兵弁二三百人、兵卒二百余人随往；移文通知琉球，谓将废「汉」之称而立「干」之号。以一督抚管辖其地，追令琉球王至渡机澳；又将谕旨颁行国中，言自后琉球国改为日本一县云』。按「汉」，意即列为内藩；「干」，意即夷为一县也。 

　　于是，总统赫兰深明此事之原委矣。乃日本夷琉球为县，中朝虽忿然不平，而日本人尚以为中朝未之或知也者。及总统至长崎，具言中国因此大为不悦；又闻日本驻扎美邦公使约诗特其言亦然，或谓总统转告之也。然后日人始惊为奇事。 

　　记日本横滨埠七月二十一日日报其主笔云：接日本渡基澳邮筒，言日本驻扎中国京师钦使来文言：中国朝廷因琉球一事，啧有烦言；闻不日将调回中国驻日公使，而日本驻中公使施诗度亦将先回上海以观动静。日报又云：中朝曾在欧洲购取大炮、军火等物，又添置坚固炮船六艘——载大炮三十五尊。若谓中国遽因日本之待琉球而即与日本启衅兴兵，虽未可深信；然观中国情形，闽省之官及京师当道与日本深不相能，恐不复顾往来之交情而念辑睦之旧谊矣。此横滨日报之论也。于时两国公使时有文札往还，皆言琉球事迹之见于史册者，中国则谓琉球属于天朝；日本则谓琉球属于日本，实为日本之分地耳。此等往还文札，向未有刊诸日报者。今为录其要，以广见闻。 

　　最始一公文，系中国驻扎日都何、张二钦使寄与日本理藩院官之在打剌诗马者也。公文系写一千八百七十八年公历十月七日呈日本理藩院官依度；依度谓此公文大辱日本国家，可以不容再该。中国钦使公文，其略云：『琉球，乃群小岛之在中国海面者也。其幅■〈巾员〉甚小，土产甚微；贪之何益、取之何利！居于洋海之中，寡弱寂寥，自为一国。自明朝洪武年间，已臣服中国，受册封、纳贡物，久为中朝之属国，而藉中国以保护覆翼之；惟中朝则常听之自立政治。我大清朝怜琉球之孤弱也，乃时加意抚恤之；琉球受中朝之深仁厚泽，其奉事我中朝更加诚敬。琉球入贡中国，两年一次，未尝有废；此成规，载在「大清会典」礼部规条。我中朝遣公使前往册封琉球，皇华纪程，恒有著书，皆班班可考。又如「中山征信录」、「中山实录」、「乔阳志」等书，乃琉球人自著者；「辽苗志」，乃出于日本人手笔：言之朗若列眉。况咸、同年间，琉球与美洲合众国立约，又与法国、荷兰国立约，诸约皆以中国国号纪年月日，兼用中国文字；欧洲诸国无不知琉球乃中国藩服，而隶于我朝者也。忽闻日本有禁止琉球不得入贡中国之示，我朝廷闻之，以为日本大国岂有不顾友邦之情，而强欺琉球小国者！且此举也，无乃失于信、蔑于公，忘于人情、背于天理乎！故外间虽有谣言，中朝实未之信；爰遣某等来此作公使。某等居此已数月矣，其中情形，某等亦已洞悉。计我中朝与日本业有成言，称为交好之邦；自立约而后，我中朝无日不以交好为心，而永敦其太平之局。想贵邦亦深悉两国之约，其首款则云：「各安其疆土，以礼相待，毋得侵越」。此两国当守之条例也。如欺琉球、制琉球以更改旧政，日本将何面目以见中国乎！将何面目以见琉球之友邦曾与之立约者乎！琉球虽蕞尔小国，等于黑子弹丸；然上自其君、下至其民，皆一心爱戴中朝。日本必欲强制之，恐不胜其难耳！当今之时，万国辑睦，皆有往还；所最要者，以理为首。如背弃前盟，动不以理而强欺小国，则揆之达人之观，质之于万国公法，当必为各邦之所鄙！某等既为公使而来此，常欲保全和好，永敦辑睦；尝二次与阁下相晤，即以此事剀切详明，再三请命。兹尚恐二国言语不相通，或未能宣其底蕴。是以将此情节明晰直书，而望日本之待琉球，务为折衷为理。听琉球复其旧章，政治如故；听琉球入贡中国，不复阻止：庶使日、中两国猜嫌之迹顿消、和好之情如旧，庶几不致为各邦所哂笑！阁下职为藩院，躬秉大权；才识既高，智能素着。即此事而以常理忖度，出之以信、持之以公，自然得其是非曲直之处、利害之明，了如指掌矣。谨此上达聪听，伏祈即赐玉音为盼』！ 

　　中朝钦使既以此书达于日本外务大臣依度，依度谓是书言词过分，非酌商论理者也；且系用中国文字，欧洲、美洲等国公使不能尽识。乃以书答之，时一千八百七十八年十一月二十一日也。其略曰：『特喇诗马外务大臣谨覆如左：接展来札，言及琉球一事；其中情节，领悉一切。夫琉球诸岛，业于先二次与阁下晤对时，再三恳切言之；谓琉球系属日本已数百年于兹矣，今已隶归日本内诸侯之列。不意来书云云，尚尔未喻内言。日本今时禁止琉球不得入贡中国，而谓贵国闻之，不信日本以巍巍大国竟尔蔑视友邦，有忘交谊；强制小国，不顾人言：而为失信蔑义、背人情、忘天理之事。又谓日本欺压琉球，强其更改旧政，违背前盟，凌迫小国。诸如此类，据如来书所言，则是贵国于我日本出示禁止之故，未尝考察详明；而遽造此讹言、出此恶语，此犹得曰睦邻之道而具有保全和好之深意者乎？若此等语果出自贵国朝廷之意，则显系贵国朝廷不欲两国保太平之局而讲辑睦之情者也。敢请将此意，转达贵国朝廷。谨复不具』。 

　　特剌诗马既呈复音之后八日，中朝公使复致第二函，时一千八百七十八年十一月二十九日也。其略云：『接读华翰，反复辨论琉球一事，既已聆悉一切。向者某等曾二次谒见，商论此事；恳请阁下于此事深加之意。惟恐言语之间，未能通畅；故特呈一书，以期明白清晰，并无急遽之言。书中所云，亦未尝过于率直，言词皆极婉转；所以然者，某等为慎重交好之情故也。不意反谓措词过当，不亦异乎！两国曾立有成约，以修厥好；某等辱承简命，前来贵邦承乏皇华，亦惟以永敦和好为愿，而克保升平之大局而已。如其洞察情形、默权形势，有如辅车、唇齿之相依，遵守成约，一力一心务求两国洽和，共乐厥利；则不特阁下所行能如我国之所愿方得为利，即我国亦莫不然。夫两国前时所立之约，首款则为睦邻之道；其文云：「至于两国所属疆宇，彼此务必以礼相待」。数年以来，两国尝有文书往还，亦有公使交际；而贵国朝廷发令于琉球，竟未尝有一介行人告知我邦，恐非郑重睦邻之意者所宜出也。夫两国相交以礼，须出之以公义、要之以信实；至言词之间，不宜故作吞吐，必以言由中出为主。昨读回书，谓贵国之待琉球，不背于理。请将其事再三思之，为合于人情、顺于公义乎？祈赐一音，不胜企望。端此谨复，并候时安』。 

　　此书既呈日本外务官月余，日本外务官始行回音；时一千八百七十八年十二月三十日也。其略云：『接诵瑶函，领悉一切。琉球之事，业于前札详明回复。兹复展读来文，所言亦与本年十月七日一书无所区别。吾既于前书奉覆，今来书又云请将斯事洞察其情理，出之以公义——夫此中情理，吾已洞祭；此中公义，吾已审处：然则何庸再复。端此复候时安』。 

　　此书复后，约经两月，中朝钦使以彼此往来文书寄回京师，中国朝廷恭亲王及总理衙门大臣□论列其事，而仍移文与驻日钦使，使之再达日廷；时一千八百七十九年二月二十六日也。其略云：『琉球一事，前曾接到来函，内称曾以其情节及实事实理，几经详察，不惮劳苦，以书转达日本外务大臣矣。兹接到日本外务大臣回音，公同披阅。夫琉球原属中国，自前明迄今，依期入贡；历代以来，尽忠爱戴于中朝，未尝有怠。琉球遣公使来京，为述其受困之状；闻此情形，令人深为可悯！不得不为之拯救，所谓「义不容辞」者也。日本尝与中国立约，其约本为通商而设，又为两国保太平、敦辑睦起见；则酌乎人情、准乎天理，亦不宜遽绝中国藩服之入贡。接此书后，仍愿与日本外务大臣再行定夺，使复琉球旧政，以保两国交情而敦两国和好；务为留意，即使照行』。中国公使既接恭邸来书，乃以其书转呈日本外务大臣；且云：『读此，则某等身为公使，义不容辞、责无旁贷，谨将此札转达台端；伏维顾念交情，酌量是事，俾得定夺，是所切祷焉』。 

　　日本外务大臣既接是书，见其言词恳切；乃于西历三月十五日回文云：『拜读来函，内有由贵国外务大臣寄来公文所论琉球情节，领悉一切。读之，乃知我于去岁（一千八百七十八年）十一月二十一日所呈复函内中云云，贵国外务大臣见之，深为不悦。惟我与公等亲相接见，已将琉球之事委曲详细以言，毋庸多赘。且我国家近欲设立人员派往琉球，俾司其事；虽公等请以刻下不可遣往，而我国家特为保全琉球太平之局起见，此着断不容缓。今所请，似难允行。数日后，与公等相见，自当言明；伏维鉴谅』！ 

　　此书复后，中国朝廷急欲为之剖白，乃于一千八百七十九年五月二十日，再行敦促钦使；钦使复致书于日本外务大臣曰：『某等今又接到我国外务大臣移文，其言曰：日本朝廷何故废斥琉球而夷之为县？夫自两国和好以来，立有成言，恪相遵守，未尝衍盟背约。琉球见废，我国家不明其故，故复命某等身为公使，再行询问详明。既接此文，不敢不敬达左右；务祈早赐玉音，是所切祷』！ 

　　日本既接此书，见其和平温厚，不得不答；而又不欲径答，乃托词以辞之，谓中国公使于一千八百七十八年十一月二十一日来文，言词多不顺理，是以置之不答也。自五月二十日后，数月之间，本国或移文、或致词，皆和平入听；即公使相见，言语亦复温和。惟每问及琉球一事，日本则每言作答而终未之答也。至其卒不肯答之故，其辞如下。日本外务大臣书复云：『接一千八百七十九年五月二十日来函，问我日本何故废琉球之政而夷为冲绳一县？夫此乃国家主意，欲自行其便耳。读公等于一千八百七十八年十月十七日来函，言词逆耳，殊令人气不能平。旋于是年十一月二十一日曾已回音，请将此意上达中国朝廷。惟后读公等一千八百七十九年三月十五来函，始知公等所以回告中朝者，未能如我所请也；请于此留意焉。肃此敬复』。 

　　中国公使既接日本外部覆音，乃再致函辨论；时一千八百七十九年六月十四日也。其略云：『接读五月二十七日复函，言琉球见废为冲绳县，乃出自日本国家主意，自行其便。所言情节，均经领悉。夫琉球自数百年以来，至于今日。溯自前明早已入隶中国，世代忠贞，列为藩侯；贡献不绝，受册、受封。普天之下，何国不知。今读吾子来书，忽曰「琉球县」、又曰「我国家」，我不知何年月日琉球入隶于日本也？岂在两国未立约之先乎！抑在既立约之后乎！披览日本地图，日本国所有疆土，乃得称之曰「我国家」。惟琉球居于海洋之中，从古至今自成一国；虽其受中国册封、世守共球之分，而中国亦未尝改其政治、更其国制而夺其发号施令之权也。若论其臣服之心、贡献之仪，某等可得而称之为属于中国；若论其政治，实则自成一国者也。今吾子遽曰「我国家」，是谓琉球为日本所固有也，夫岂充于道之言哉！前者，回函谓贵国之待琉球如此，别自有故。然则既言有故，敢请将此一节详细言之，某等将以之布告天下。且吾子谓某等于前一千八百七十八年十月七日所呈之函，言词不逊；夫此函中所言曰「不信日本堂堂大国而肯为此」，又曰「于理未顺」。此种字句，其意盖度日本未必为此也。然则某等之视日本，可谓出之以郑重，而未敢忽焉者矣。以中国文字言之，其意固毫无悖妄；而阁下仍以是为言，至于再、至于三，则是阁下于中国文字错会其意耳。惟琉球之事，我国必须吾子详言。某等前书，系仰体中国朝廷之心；乃今者中国朝廷既已知日本废琉球之政而夷琉球为县，特命某等敬达阁下，请即收回成命，断勿出此。再者，一千八百七十九年五月十日，我国总理衙门曾行文于日本驻京公使施诗度，令其敬达阁下；想阁下亦必有所闻矣。据施诗度公使则谓未获日本朝廷成命，是以此事不能在京师调停；某等身膺公使之任，望阁下将此事澈底详思、细力酌夺，速赐好音，是所切祷』！此书既发，嗣后两国于琉球之事，未有提及。至美国前任总统赫兰至时，恭王乃再及此事；且云：「已行文于日本驻京公使施诗度」。文牍则书五月十日，盖总统未到之前一月也。其略云：『恭王及总理衙门大臣致书于日本驻京公使施诗度阁下：琉球一国，世受中国册封；数百年来，至于今日；皆用中国法以纪年、贡献于中国，天下万邦无不知之。中国自受其纳款归诚之外，发号施令，中国皆听其自为，初无一毫干涉。诸国之曾与中国、日本、琉球三国立约者，无不知琉球自为一国，昭然共见。琉球既输诚于中国、又纳款于日本，中国亦知之；而中国未尝以此责琉球而罪之也。何也？则以琉球为自成一国者也。夫琉球之入贡中国，中国非以其贡物为重；惟琉球何罪于日本，而日本乃遽废其国政而夷之为县耶？此则显与成约首款相背矣。首款乃论两国保存亲邻之道者也；其曰「两国所有疆宇，两国相待之以礼」云云。况琉球既为中国称之为国、又为他国称之为国，日本无甚故而废其国政、绝其贡使，其无乃失礼于中国并失礼于他国乎！琉球小国，乃能输诚于我两邦，且邻于日本为尤近；则其奉日本为保护，何非在情理之内者。惟至废其政而夷其国，此等所为实伤日本之盛名；而揆之公义之邦，殊有相违者也。阁下为国家简命前来，原为辑睦邻封起见；若夫废琉球之政，甚有干碍于两国和好太平之局。某等意此书所言，实为保全升平之常局，永敦辑洽于邻邦，而实二国之利也。用是请于阁下转致国家，琉球之政速止勿废，则我两国从此愈加亲昵；而阁下来使于此，意图和好，不愈见其经济之才耶！谨将鄙见奉达，伏请揆度而行，不胜企望』！ 

　　中、日两国官员往来文牍辨论琉球之事已毕，两国以为分内之职尽矣。忽美国总统游历亚洲至中国京师，中国知总统行旌必到日本，乃以琉球之事为言；而总统又甚欢悦，直以身任之，谓必尽其力之所能，至以保两国太平之局。于时总统至日本，最先与冰衔相见；晤谈之际，即以在中国得见恭王及李相二人，谓『彼二人曾以琉球一事相浼转致日廷；而余甚欲知其底蕴，以尽心调停，使两国言归于好。如此事专系公使之职，外人不得干预；则亦不敢越俎以代。如日本朝廷甚不悦论及此事，则亦不敢交浅言深，有失游人之雅意。惟中国既以礼相浼，如日本亦以礼相求，将略分言情，不曰「事关两国」，止如事出两人。且两人皆作知交观，今兹之事祗作知交之间稍有龃龉；则余幸为两家所宠信，将掉三寸不烂之舌，俾两国复修旧好，固所愿也。如两国再有需求于余，余亦将不惜劳瘁，尽其顶踵发肤之力，不敢推诿，亦不敢旁贷。何也？两国既以余为亲信之人，则以朋情而论，正为义不容辞矣』。冰衔闻是言，答曰：『总统既以义为己任，则或有所须于冰衔，冰衔亦甚愿助之』。于是使人达于日本朝廷，日本朝廷即行回音，愿将此事交总统调停，请总统先览其事之详悉；且谓琉球之事，若有所酌商，则请总统于身至日光之时，然后论及——盖日光，一山也；为日本名胜之所。山峦秀媚，泉水潆洄；总统至此将有一番观览，而作数日盘桓。且国中主政大臣依度及总督军务大臣西高，皆将与总统相见于日光。斯时论及琉球之事，甚为详悉。遂于七月二十二日，与总统论及是事。其与于论事之列者，一为主政兼兵部大臣若诗特、一为驻扎美国公使、一为总统赫兰、一为都统赫兰及新闻记事之人。酌商三、四点钟时，言论甚繁。兹仅将其要旨录出，而日本之待琉球为是、为非，可得而见矣。自始至此，已将中国所问日本何故废琉球之情节，详明列出。以下，乃日本对总统自解其所以待琉球之情节也。 

　　日本与总统谈论琉球之事，先将琉球历代史传一一备陈，谓琉球原属日本之土地。琉球诸岛，其名目随时不同；然所最通行而为人所知者，则美南美诗马及阿干那华二名。日本旧史言：琉球之民入贡于日本，其君主且行臣下之礼。自耶稣降生七百零七年始，其时日本皇摩马天那册封琉球国君，且赐之礼物。耶稣七百一十五年，琉球归诚于日本贞顺天那。耶稣七百三十五年，日本王出令将琉球地方名□、广袤里数、船舰可以湾泊之处、食物清泉可以取给之处，胪列详明，勒之碑记。日本古史有云：美南美诗马，归特沙府管辖。其入贡之物，以红木板受之；此美若高国家之制也。据此，则日本得有琉球而管辖之，已一千一百余年于斯矣。且琉球君长系出自日本，盖美南摩多之裔也。美南摩多，原为日本之族；其得与琉球相属者，盖在耶稣一千一百五十六年始。昔美南摩多、担美多摩因与朝臣不协，逃于海岛。其名曰阿诗马，在依沙滨美南摩地，由依沙海滨驶船巡游，寻得群岛，即据为己有。其后乃至于琉球，琉球酋长以妹妻之，生一子而为琉球之主，自称为神天澳。自是，神天澳之子孙为琉球主者，凡三传而失其位。惟二百年后，神天澳之裔复为琉球主。今琉球君尚泰，即神天澳王之子孙也。据此，则琉球之于日本，本属一家矣。且琉球至日本，其地形本属毗连，亦如日本诸岛之相接续者也。琉球大小各岛，合而计之，为数三十有七；以群岛广远合而计之，即萨■〈山司〉摩岛十分之一也。琉球民籍共十六万人，其群岛连环如炼，由萨马西南逶迤而过，其地形有似于萨■〈山司〉摩，即其琉球度数亦然。琉球所用字母，亦根于日本所用者也。琉球文字，以四十八字为祖，即日本之字音相连而成之法，所谓「伊罗夏」也。于此，可见担美多摩用日本文字教琉球民；所有公文及往来书牍，琉球人皆用中国字而以日本伊罗夏串音之法合而成声，其法恰与日本人无异。至口音，则与日本各处土音相近；虽不能辨其为出自日本何省，然与日本南方诸省相近。其不同处，不过□北音之与南音耳。琉球国人自称其岛为阿干那华，又自称为鸦摩觅加之后裔；鸦摩觅加，谓从天而降者也。阿干那华、鸦摩觅加，皆日本字音；而以之称名，则其原出自日本无疑也。琉球所尚教门，其名曰「神道」。夫「神道」之称，为日本所独；今琉球所奉之神，皆神道教中之神。其人民风俗，皆与日本相近者为多。至如礼文一节，若饮酒、宴会，琉球人所行之礼节，其名曰「阿加沙华喇」之规，盖制礼者之名也。日本行礼名目，亦同琉球人，无椅、棹，席地而坐。此则与中国人有别矣。其食物，则安置矮几，每人自为一席而不相杂；此则日本通国之俗尚也。然则琉球国之实原于日本，不亦彰彰可证哉！……（选录香港「循环日报」。按此文分日刊报，全稿未完；因二月至五月已无存报，故缺下文）。 

　　六月初八日（公历七月十四日——礼拜三） 

　　台湾近事 

　　台湾彰化县属，前有林大王者，把持武断，无所不为。凡有械斗，必其作主；即有人命重案，得彼出而调停，无敢控官。附近小民有娶妻者，必须送至其家，听其若何发遣，然后敢领回成婚。若见貌美，则留为己妾；莫奈之何。后为当道访悉，立置之法，舆情大快。兹闻近又出一林大王，比前大王更为凶暴，现因争水与他姓械斗，终日炮火轰天；地方官不能禁止，已禀请大吏特调飞虎后营弁兵五百名于五月初九日由山后大港口乘「琛航」兵船前往弹压。而嘉义县亦以械斗报，闻不日将拨澎湖驻防之兵驰往劝和云。 

　　六月初九日（公历七月十五日——礼拜四） 

　　台湾邮报 

　　台湾自五月初一日起，狂风骤雨，经旬不辍。居民多疾，而以痢症为最多；平安一隅，患者尤众。小孩缘此而丧命者，不下百人。瓜果收成颇熟，价亦甚贱；然多食，必复痛而患脾泄，以致街道秽气不可触鼻，蛇鼠蚊蚁充塞沟渠。西人因该筑新路、疏渠道、建桥梁、去积潦，以便行人而资调摄也。初十日，台湾道张观察偕吴镇军至安平阅视洋式炮台兼看洋鎗队操演，步武整齐，可与洋兵相颉颃；惟所以坐作而进退之者，号令皆用西语，两军相值，似易淆乱，拟改用中国语言。现因雨水过多，恐台基不固，未敢操演大炮云。 

　　六月十二日（公历七月十八日——礼拜日） 

　　闽浙督何（璟）奏为遵旨覆陈折（六月初二日京报） 
</div>
    <div class="pagination">
<a href="清季申报台湾纪事辑录_page98.html">上一页</a><span>...</span><a href="清季申报台湾纪事辑录_page94.html">94</a><a href="清季申报台湾纪事辑录_page95.html">95</a><a href="清季申报台湾纪事辑录_page96.html">96</a><a href="清季申报台湾纪事辑录_page97.html">97</a><a href="清季申报台湾纪事辑录_page98.html">98</a><span class="current-page">99</span><a href="清季申报台湾纪事辑录_page100.html">100</a><a href="清季申报台湾纪事辑录_page101.html">101</a><a href="清季申报台湾纪事辑录_page102.html">102</a><a href="清季申报台湾纪事辑录_page103.html">103</a><a href="清季申报台湾纪事辑录_page104.html">104</a><span>...</span><a href="清季申报台湾纪事辑录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
