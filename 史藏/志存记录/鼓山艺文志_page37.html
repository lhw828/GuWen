<!DOCTYPE html>
<html>
<head>
    <meta charset="UTF-8">
    <title>鼓山艺文志 - 第 37 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鼓山艺文志 - 第 37 页/共 45 页</h1>
    <div class="content">九日癸亥，天渐开朗，再游喝水岩，过昨日所观瀑布，势稍缓，寻源至洞口，犹睹万斛珍珠，喷薄如故。憩涌泉亭，云气空蒙，若断若联，如蒙败絮。倏而白云氵弥布，微露远山翠黛一痕，又似修蛾横抹，相对叫绝。公漪携茶铛酒具，命童子挈榼至，余偕紫岩拾松子，汲龙头泉，烹武夷茶小啜，两腋风生。更涤器，坐蒲团细酌，襟怀酣适，竟欲忘归。适僧厨亦携饭至，食毕。余与紫岩逍游桥上，闻公漪在十仞下绝壑中呼啸，与泉声相应。余即扶杖拨蒙茸，由石磴蜿蜒而下，水深没胫，跣足涉乱流以济。仰睇岩壁，如龙象狮子，吞逐搏噬。注视久，公漪已冥坐国师岩，余趋至，岩广寻丈，内列石床一，岩外经桥下所受诸水从灌莽中流去，似潜蛟数十，腾跃咫尺。寒气逼人，不能久立。遂循磴而上，复浮数十白，云气渐收，曦光微露，岩际飞瀑，益觉晶莹，薄暮方还。时堂中正点佛灯，忽有白云一片飞至，仆辈疑为瘴气，然实非也。
十日甲子，舆夫已至，饭后，别为霖和尚，出山门。由松径行五六里，寻舍利窟，即吸江兰若也。精庐数楹，古梅虬松，森列左右阶砌，秋海棠与珍珠兰相间盛开，色香无比。僧导余辈至一小阁，竹床棐几，明净幽洁，开窗倚槛看大小洋船出没烟际，皆从海上来也。余恋恋不忍去，舆从刺促行。由茶园陟观化亭，回望香炉、钵孟诸峰，拱立若相送状。飞泉数十道，亦从山上逐客奔流，至下廨方止。再坐东际桥，又饮数杯，与山灵言别。
是游也，凡四日，闻鼓山之奇以高胜，登鼓山者须于晴空景明，万象呈露，方可旷望东溟，一观沧海日出。山自建邵来者至水西旗山止；自汀、泉来者至水南方山止。若夫延、建、汀、邵之溪，合流至洪塘，分为二江，由闽安镇出海，东南弥望，浩荡不可极，是皆鼓山一览之所能尽也。余游值连雨，未能跻其巅，然灵源洞为鼓山第一幽胜处，五代时，开山神僧晏居此。相传晏安禅涧窦中，厌水声喧嘈，喝之使去，涧道遂枯。王敬美惜之，谓：“安得复喝之来。”
余是游，正当水溢奔流，飞瀑不減庐山、棲霞、康王谷，所得又最奇也。至山之顶尚有凤池、白云洞诸处。以雨阻，俱未及游。紫岩，名定国，公漪，名涟，皆闽人。余得诗凡二十四首，两君皆有属和，并书此，以纪来游之岁月。
《小方壶斋舆地丛钞》第四帙五册
杭州古籍书店本

林佶字吉人，号鹿原，福建闽县(今福州市)人，康熙五十一年(1712年)钦赐进士，授内阁中书。

游鼓山记

予于鼓山三至矣，皆秋冬时，山容敛而涧水枯。于明媚之象无睹也。又时年少，于山水有登涉之兴。未尝有胶结之情，所得缘分终浅薄耳。十余年来，更尝世故，厌逐尘嚣，益思于崖深磵阻之乡，逃形匿影，以全其天，牵于家累，不能遽自远引。旦晚且束装北行，然欲营菟裘，何尝一饭不在泉石间也。
岁之辛卯午月，霪雨弥旬，山浮谷涨，乐安成君景召游闽将归。弭棹于江不得发。时主予年友凤谿家。凤谿以为与待晴城市，不如观涨于山中，登莫如石鼓宜矣。亟招予，舆出东郊。时平畴秀苗，缛绿如毳，东峰诸岩，雨后泉泻，远望如雪初消，屴崱峰则在烟霭中，乍卷乍舒，如隔幔窥游人之屐。迤逦二十余里，至下院，松阴积翠，苍茜郁盘，而树杪百重泉奔流直下，夹涧皆悬瀑，引人入胜。及寺作供，趋灵源洞，望午潮方上，洪江无际，若身在瀛岛中。喝水岩向苦无涓流者，兹则奔鲸怒龙，腾跃吼激，与两崖峭壁，斗健争奇，真希有之观，向固屡游而不庶几遇焉者也。
瀹泉煮茗。徙倚徘徊，日日灰归寮，而顶峰复为云埋，知夜必雨。漏半，果簷滴沥有声，与山上松涛，相为响答。拥被与凤谿谈身世事，万感交集。凤谿有悼亡戚，久不忘，予慰解之。然身之迷途，正无暇自遣也。晨起，顶礼梵王，饭于恒涛和上方丈，遽别归，和上欲留不可。自省既不能与山为缘，即半日清闲福非易受，愿迟十年后归依，折脚铛边作粥饭僧也。
因取道舍利窟，时云海初涌，自远而近，自下而高，顷刻身在微茫中，大地山河，万象消灭。不意冥观中，竟有浑融气象，于是肩舆直下。夹道泉声相送，至山门，与景召坐而言别，云霞卷而赫曦张，境界又一变矣。
是行也，以游山则非其时，以送别则非其地，以匆匆行役之身，而假一日之游适，亦非其志。然景因雨后得奇，侣因志合得胜，至乘兴而来，兴尽而返；虽信宿匆匆，然所得于山者，固已不侔于前矣！
少陵云：“寺忆曾游处，桥怜再渡时。”人生百年如远行客，惟山林岁月，庶几息几者受之，他时收拾残骸，栖身空界，杖履往来，不在东林，即在北寺，试与凤谿盟，不知谁先着归鞭也？
——《朴学斋集》卷七
道光七年(1827年)刊本
朱士琇(1715～1780年)字瞻，福建建宁人，清乾隆十三年(1748年)进士，官山东夏津县。

游鼓山记

山在福州城东四十里，取道水陆皆可至。山之胜有：屴崱峰、喝水岩、舍利窟等处。山中寺殿雄丽，容僧五百余人。其先主僧精法，为满州大吏所礼，四方施者日至，故鼓山为福州名寺，往来游僧多假为名。
雍正乙卯，余试福州，以不合格，黜于贡院，因从二客住游，时八月十一日也。屴崱峰险未游，游者：喝水岩、舍利窟。喝水岩一名国师岩，传唐有僧为国师，坐岩说法，恶岩下水声，喝之，水遂隐不见云。前岩临涧，涸无水，涧壁勒大书：“寿”字，衡纵皆丈许，不知何人所书也？左升降石磴数十，至观音亭为中岩。亭傍石凿龙首，水出龙口琮然鸣，云：即前岩涧下水，辟师喝，因涌亭中，后人饰之。
后岩俯瞰乌龙江，江出履下，如委白帨在地，甚可喜。左有乱石数堆，即登屴崱峰道也。三岩凡三亭，皆相蔽大石不得见。岩中草树清美，当秋虫鸟声，颇异人世。由山寺至岩，左转一里而近，僧为导。舍利窟藏舍利。背岩穿松，行三里许，入石门二重，有犬出吠。主窟僧名院监，导僧常院监窟中，述在省大吏，就窟视舍利者甚众。窟室广轮三亩余，周室多怪石老松，余与二客婆娑松石间，意欣然乐之，从僧求视舍利不可得。夜归寺，索笔为，凡宿鼓山视再夕，徒步往，返则舟。
——《梅崖居士文集》卷六
乾隆四十七年(1782年)刊本
李拔生平见《诗》。

游鼓山记

鼓山在福州东二十里，与旗山相对峙，倚天临海，登眺者便之。自晋宋以来，名贤硕儒，莫不遨游其间，流连题詠，络绎纷轮，不可胜纪，志乘所载备矣。余生平最喜登临，遇高山辄动仰止之思，所在多屐齿迹。
乾隆已卯，自楚中来守福宁郡，闻鼓山甚高，思一登陟，以穷域外之观。往来倐忽，弗克自遂。其明年，调任福州，岩壑在望，翘足可至，而政务倥偬，刻无宁晷，欲行而复止者数四。盖上达若斯之难也！
今年四月，循例劝农，昧爽出水关，适在鼓山下。劳农既毕。因戒仆夫，便道至山足，稍憩亭下。望之山殊高，从者逡巡，余曰：“万仞云程始发端耳。”石磴GFDD8迤，肩舆扶拽而上，约三四里，有一亭。会城周遭百余里，历历可睹，从者曰：“此半山亭也，可暂息肩。”余视其上犹峻，未可以半途废也。
叱驶而上，至更衣亭，地稍平坦，有衲子数十来迎，中有解事者与俱指引，纵观寺宇，佛像、斋厨、经堂，又往观灵源洞、喝水岩、白云洞、水云亭诸胜。怪石林立，古字争奇，应接不暇，悉如前人所称述。余顾衲子：“观止乎？”衲子曰：“未也，此上尚有屴崱峰，远视海外，无所不见，但悬岩峭壁，道崎岖，不堪乘舆，奈何！”余乃舍车而徒，与衲子摄衣而上，行二里，道并逼窄，从者皆莫能从。余益殚力，上至顶峰，朱子所题：“天风海涛”处，俯视众山，如殽、如核、如弹丸，数千里悉在腕下。远望东南，大海空阔无际，徘徊四顾，飘然有遗世独立之意，喟然叹曰：“水之积也不厚。则其负舟也无力，人之凭也不尊，则其视下也不远。不观沧海，不知邱壑之微也，不登泰山，不知天下之小也。吾今而乃悟为学之道矣”。因题“登峰造极”四字，刻之岩端，题山足曰：“云程发仞”。山半曰：“毋息半途”，并作仰止亭于上，以志自勉之意云。
嗟乎！登鼓山者众矣！朱紫阳，蔡君谟数公而外，其他姓字虽存，湮没无闻者，不可胜数，求其与此山俱存者绝少，此羊祜所以有岘山之泣也，夫登山而不思追踪乎前哲，亦与未登山等，追踪前哲而不得前哲所以独至之故，亦与未登山等。道若大路，不学面墙，哲愚之分也。从善如登，从恶如崩，难易之势也。学山不至于山，学海终至于海，进止之明效也。知至至之，知终终之，不见易而迁，不见难而阻，此贤圣之所以独造其极，而后人莫与京也。明乎哲愚难易之故，殚乎进止始终之间，以力追乎前哲，即塔然闭户，与之小鲁，小天下可矣，又何为登此山绝顶，始堪俯视一切云尔哉！日既夕，归而记之，并勒于石，以示后之登此山者。
——乾隆《鼓山志 艺文》
陈庚焕生平见《诗》。

游鼓山记

嘉庆己卯，秋试报罢，中表姪林子祖瑜招余游鼓山，肩舆出水部门，行二十余里，抵白云廨院。由东际桥沿山麓，登渐高而所见渐远。黄云被平野，如幅笺铺地。江水萦浦溆，走稻田间，脉络相灌输，如符篆，如草书，波磔萦拂，可以意得。村落间，群山伏地不起，如人卧竹簟上，直俯瞰其背。行数里，历三亭而上，水石益幽。舆中念前贤游是山，从此登降者，历历可数，肃然起敬。
度松关，修途螺旋，迤逦达寺。山门内外，砌石益整治。左萦山，右缭短垣，中铺纵石一线以取正，石独白于两旁横石。盘纡松间如修蛇走入。疎钟一声，时落云际，使人翛然神清，最为入山佳处。
是夕，宿白云堂，明日为重九，度客且沓至，乃徙东际楼。楼俯寺之巽隅。寺宏丽而楼幽以旷，最宜临眺。前俯菜圃，圃外放生池，方数亩，烟水渺然。池外三亭，参差水际，为游人观鱼处。土山前环，山缺处，江光野色，露一抹于林杪。入夜无月，而林塘幽寂，如披水墨画。
又明日，祖瑜弟祖鸾，偕所亲陈君松年、鹤年、芝年，林君声扬继至，谈宴甚洽。诸君联榻楼之东间。祖瑜与余移西间，对床夜话。盖祖瑜欲借游事，偕余作数日长谈，意实不在游。而诸君英英妙年，亦皆不以老朽厌弃我，余何以得此于诸君哉！
自至寺日，一再入灵源洞，时憩龙头泉间。数度石门，登水云亭，徘徊李忠定公，子朱子磨崖之下。其他当石门、水云之间，境峻而忽夷，多盘石可列坐。下眺双江分合，经纬可指，于登眺亦最佳，盖即古临沧亭址也。还憩灵源，诸君更脱屣，下枯涧中，偏蒐岩穴。群入晏公石室，登其石床而返。余与祖瑜无济胜具，但坐蹴鼇桥上，瞠视之不能从也。
游凡六日，天多阴，望大顶，云气未净，僧谓不可登。归途绕道访积翠庵，遇雨亦未及上。既归覆阅诸游记，而昨游所触，昔人未及收者，时往来心目间，逾岁乃追记之。古记所已详，则不复赘。灵源题刻，崖巅偏满，多昔贤遗墨。近好事者以朱遍填之，望之如火，高下鳞次，了了可诵，亦快事也，因并书焉。
——《惕园初稿》卷三
咸丰元年(1851年)刊本

鼓山大顶观自述

嘉庆乙卯重阳，余游鼓山六日而返，以大顶云气未净，不敢登。后闻魏君杲言：是岁中秋后，尝登大顶看日，夜四鼓，偕游客十数辈，挟炬鱼贯上，一僧前导，将及顶，觉月行甚驶，奔星矢驰而西。及顶，刚风刮人不得立，众以衣蒙首而坐。久之，一线赤起东际，俄而环海宇皆洞赤，众方注目东方，以伺日出，赤处忽尽隐，而日如半月浮海面，仅露三之一，俯而窥，色烂然如黄金，未几，旋没不见。良久，复一日浮出，则色白如月，大亦如之，其旋转迅疾如风轮，寻复隐去。久之，日轮复全见，海水荡潏，日旋转如初，天色澄鲜，蔚蓝如洗，际天处平划一界，其下色空蒙而微黝，日隐跃其中。魏君疑空蒙处当是海水，而日乍浮乍沉于水际然。其实，日本丽天，方五夜从东转而未出，为地面水土蒙气映取，其影而先见，非日实从海出也。俄而所谓日轮者仍没，迟迟又久，日乃出，大如栲，栲色仍白，尚无芒刺，倏忽涌起，出蒙气上已丈许。久之，芒渐生，渐烁人目，不复可正视矣。海中诸岛映日，次第毕见，五虎门五螺离立，门以内，江水色白，门以外，海水色微黝，如界画然。既旦，觅“天风海涛”四字，得诸卧石上，字径尺许，旁署晦翁，字差小而微漫，熟视乃见。自小顶达大顶，路虽峻而榛莽悉除，无复荟翳，异于古游记所言。魏君云：按古来言日出者人人殊。汉应邵云：“泰山东南山顶名日观，鸡一鸣时，见日始欲出，长三丈。”宋邵伯温云：“有客登岳顶，伺日出，久之，星斗渐稀，东望如平地，天际已明，其下则暗。又久之，星斗尽不见，其下尚暗。初意日自明处出，又久之，自大暗中，日轮涌出，正红色，腾起数十丈，半至明处，则半有光，全至明处则全有光。其下亦尚暗。”明王世贞《游记》云：“将五鼓，杖策日观。顷之，东方色微辨，顾余及从者，衣皆赤，已而石室及诸碑碣尽赤，乃见一线赤从黯雨对中起，顾山后犹昏然。鸡盖三喔也。又久之，日轮徐上，群山城郭始尽见。”于慎行《记》云：“五鼓从日观东望，赤霞半天，光色媚丽，间以碧绿，熠燿五色，直射衣袂。顷之，平地拥出赤盘，状如莲花，荡漾波面，煜炜不可名状，以为日耶？已又有赤盘，大倍于先所见，侧立其上，若两长绳左右汲挽，食顷乃定。则日也。盖先所见如莲花者，乃海中日影耳。”文翔凤《记》则云：“五夜陟日观，明星甫上，初见下界，有重星，盖星之映海波者，久之，失下星，又久之，红光渐驶，霞亘天际，则亭榭并衣俱生光，而山后尚黑。又良久，日乃自暗中生，其陟若艰难者。久之乃上，峰头已白，俯视山下，初辨色，而西望则尚漫漫。”近闻翁文曾言：尝登海屿山寺高处看日，丁夜未尽。红发海上，久而红渐退，海中一抹如纯朱，既乃见若火珠浮海面，而露其半，初见若仰，再见若覆，滉漾久之，日乃徐升，如人弄丸，摩荡而上，色纯朱，渐上渐成金色，上既高，则焕烂如黄金芒出，不可视矣。”是数说者与魏君所见皆异。意者鼓山海屿，去海咫尺，蒙影所映视泰山所见尤悉也。至翁丈，魏君所见亦不一者，盖海滨蒙气盛，隔气映影，其出没浓淡之变幻，因宜不尽同欤？
——《惕园初稿》卷八
郭篯龄生平见《诗》。

游鼓山记

游于山者其性情与山不相契，虽喜山，山亦不以其游为喜。翁子时农，字莘夫，时彦，字小溪，伯仲也。其为人，莘夫恬静，小溪磊落皆与山伯仲，喜游山，惟山亦喜其游也。余体素弱，于山能居而不能游，一丘一壑而已。视翁子之千岩万壑，瞠乎后矣。
二月十八日，翁子策以鼓山之游，余挈廖甥绍绩从之。连日阴雨，晨稍霁，行抵麓。自麓至寺，所经之乘云亭，合珪亭、圆通庵、更衣亭皆流览纵眺，以领其胜。所处愈高，则向之高者卑矣，所见愈广，则向之大者小矣。是特其山之面也，其奇已如是。入寺饭，游喝水岩。岩，山之腑也，石，历历者其脏矣，其胜不可名状，宋、元、明、近人刻诗，题名殆满，篆、隶、真、行、草悉备，是山腹笥，可谓富矣。谋刻题名，以继古人，求片石之隙者不可得。于是分行循览以求之，至蹴鳌桥东，一石卧而仰，大刻鄱阳洪革书：“寿如广成子，住崆峒千二百年；爵比郭令公，历中书二十四考。”余谓刻名山，不当著謏语。莘夫曰：“是非謏，殆为子而设，郭字，子寿字，悉在山灵预之于数百年前矣，洪革其所假乎也。”小溪曰：“自下而上，如《易》之有三爻，是殆谓子之《易》。”余谢不敏，而心异之。余始冠，字祖武，而系出汾阳王令公，吾祖也，其谥为忠武。崆峒，山也，广成，无爵，故特于令公书爵，以明其为民与，余入山后，号山民，相合甚巧，是亦奇矣。
循岩而上，上为水云亭，出于岩矣，石散不复聚可刻，而无与于岩。境甚奇，山足颓如云，远山叠如云。田畴交错，绮丽如云，与水相接为一，俨若云之为章于汉，是盖由腑而出，其晬盎于面背，如是亭祀朱文公，文公固晬盎者，祀于是固宜，而如余者乃刻其姓氏于腑，山灵于是乎过，余于是乎愧矣。
复下，至涌泉亭，右为龙泉泉，泉侧，岩之题名者相接不绝，实自是始。石镌“才翁”二字甚巨，径二尺许，山灵盖惓惓于莘夫之诗，小溪之词也。目以才，系其姓，书以篆，言其无愧古人，出一家无高下轩轾，故其评以合不以分，因假乎于苏舜元，使之去其姓，记其游之岁月者，别为楷，是固大书而特笔也。于此山石刻最古，刻于岩者皆以继是处。余于岩，于莘夫，小溪，瞠乎后，惟余亦谓诚瞠乎后。山于余相需之殷如是，山受诬亦甚久，不得不为之辨。
世传，神晏喝水使东，故岩名喝水，所谓东者即龙头泉也。泉甚微，束以龙，口甚隘，然仅溜如簷瀑，放之涧，无足观，且必不能甚喧以取厌，微则不能兼注。通于此者，必涸于彼。神晏盖即以是之通，致彼之涸以喝愚，王氏利其信，奉石甚奇，刻甚多，岩甚异，皆足以甲天下，固不必附释氏以传，而释氏反藉之以博檀施，使是山受诬，千岁不白，是不可以不辨，以答其相需之殷也。莘夫，小溪和之，山亦嘿然心许，因返寺濡笔记之，夜雨达旦，遂归。时戊辰二月也。
——《吉雨山房文集》卷二
光绪十六年(1890年)印本
郭柏苍生平见《诗》。

六游鼓山记

庚子正月癸丑，郭子自乌石盥沐，时石鼓在浮云中，而湿衣者已蒙蒙如雨，赵子新、吴子伯敬屡东望而屡转屣。弥陀僧慎修曰：“浮云可以阻游兴，微雨可以限屐齿耶？君辈去岁五游石鼓，皆晴明，缘悭于雨矣。”且行抵山麓，泉声澎澎，霁色澄澄，郭子曰：“是足以悦心目，涤胸襟，资吟啸矣。”转入松际，冈峦之出没，钟磬之浮沈，相继于寺而不绝。忻然乘大小顶，俯长江，瞰大海。吴子咏苏子由“远山如伏羔”句，郭子曰：“是善状登高者，灵源般若山之小壑，人争睹之，何不此之乐也？天下惟勇往者可与造道，而不囿于凡近。向在乌石不知有石鼓，至石鼓不知有灵源、般若，矧大小顶，长江、大海乎？惜缘悭于雨，使屐齿不得奏功。”慎修曰：“欲出喜晴，既至喜雨，心之进退宁有极乎？欲雨旋晴，晴易则雨，亦易天之变化，宁可穷乎？”坐定，浮云如絮入白云堂，而湿衣者又蒙蒙然。郭子曰：“浮云不足以阻游兴，微雨可以限屐齿耶？”以余力游灵源洞，般若溪，慎修绘《春雨携僧游般若溪图》，乃归。
——《葭柎草堂集》卷上
光绪十二年(1886年)刊本

按：庚子当系道光二十年(1840年)。

三游白云洞记

洞以险胜，由埔头憩积翠庵，历三天门，转迤而至，往返逾十里。春多雨，夏秋日烈，冬则羸于衣裳，游者惮焉。
道光乙巳春仲，李子希文、季弟柏芗，姪式昌嘱为前导，入一天门，经龙脊道，其石滑泽如瓜皮，上削而旁剡，以手代足。下俯绝涧，行者若着屐登霜桥、雪岺，稍一疎虞，骨辄破碎，至三天门，隘甚，众皆侧度，肥者苦矣。幸有小径，许客子绕行也。喘息间，见巨石突兀空际，僧曰：“洞迩矣。”踏石磴七百余级，磴尽而坪，坪尽而洞，二石如重唇，广七丈，深三之一，就嵌处设槛扉，香火特深邃焉。洞前累石为台，溪光山影，海鸟汀云，不可辨识，惟大桥如缕仆地，七城直一团小烟树耳。导僧呼洞僧为菩萨，予丁酉来游，见其拥二巨蟒宿，如抚婴儿。今貌愈古，眉交于睫，方以草茎绽衲，见客不理；但拾生薪煮茶，薪香郁郁，从石罅出，茶熟，味之甘冽，倍于寺，盖吼雷湫也。夫草茎易绝，湿薪无焰，僧若不厌其劳，惟道气胜，故能受苦况，此其所以为修身之学欤？
茶毕，风寒，冥冥欲雨，急左旋，由海音洞入寺，此迩来新辟径也。视埔头略远，而稍夷，然行人亦接臂作猿狖状。人影在重涧中，涧石黝黑如墨，可以取火。举步旋转，三尺之外不辨趋向，前有负米给僧而坠岩者，首纳于腹。予戒同游曰：“至险之地，须以心平气和处之。古人终其身于忧患，而跬步不失。”吾侪于履道坦坦中，偶尔提防亦足以警心目。吾故曰：“洞以险胜。”彼游石鼓者畏登屴崱，登屴崱者畏寻白云，不到白云，不知山骨，而猥以灵源、般若傲人，亦已浅矣。
——《葭柎草堂集》卷上

按：乙巳当系道光二十五年(1845年)。

陈模字子范，一字勒生，福建闽侯(今福州市)人，清光绪时入福建船政水师学校肄业，后入芜湖海关佣书，与林森、陈其美友善，旋加入同盟会，又调往上海关。民国初，会中人多显达，模佣书如故，并加入南社。二次革命，讨袁军兴，模为陈其美制炸弹，欲刺郑汝成，适侦骑在门，模方掩蔽，弹适发，模被炸死。林森葬其遗骨于杭州孤山之岁寒岩，孙中山书“舍身为群”题其墓云。

重游鼓山记

去闽垣五十里，有山曰鼓山，镇马江之中枢，为城东之屏障。山石荦确，野径纡回，寺观穹窿，松楸疏散。五里一亭，十里一阁，名流觞詠，恒集于此，盖福州第一名胜也。
客岁，余买棹旋里，尘装甫卸，即雇笋舆，向东而行，直穷其胜。时适春和，晴空一碧，山容如画，笑靥迎人，似欲点头问我别来无恙也。才过五里亭，苍林荟蔚，香草缤纷，数树桃花，娇憨可掬。回忆十年前，老梅数株，高出檐屋，今都就槁。寺僧易种以桃，千红斗艳，几疑武陵源尚在人间也。然余性爱梅，不爱桃，转瞬数年，景象一变，可以觇世态之沧桑矣。日午，入涌泉寺，随山僧啖蔬饭，既饱，摩娑四壁，旧题漫灭，不可复得。忆少时与吾友石生、霁泉雅集于此，浩歌狂啸，击碎唾壶，意气豪迈，不可一世。曾几何时，风流云散，霁泉墓木已拱，石生浪迹欧州，欲得再与把臂，付之梦想而已。
兹山终古不改，得于十年后，使余重游旧地，人缘虽悭，名山之福犹获再享，亦幸事也。是夜辗转不寐，和尚云印极道绝顶胜景，邀余出游，允之。夜半首途，阴雾迷漫，咫尺莫辨。攀危岩，披茸草，蹀躞于磊砢中，约十余里，至朱晦翁所题“天风海涛”处，有亭翼然，颜曰：“观日”。惜为时太晚，日驭已徘徊于空际矣。俯视四野，群山如丸，千林若荠，行云奔逃，疾如飞鸟。宿霭作雨，忽阴忽晴，碧海接天，一色莫辨。近岩松涛怒吼，气象萧森，拉杂尘心，到此悉寂。下方缕缕炊烟，时已傍午。乘兴而下，抵喝水岩。复与方外群僧，纵谭琐事，但彼辈无风雅者，殊觉可厌耳。
次早，得邮书，促赴芜湖，匆匆行迈，山灵有知，当为扼腕。倘天假之缘，数年后，得与石生再来一游，想亦山灵所深许。然使天或靳余英年，抑或靳我石生，不使再见，即再见，或不能携手重游旧地，因在意料中也。譬如半山亭之梅，悉变为桃，梅之福宁不及桃，而竟不及桃，安知桃之后，不有他树为之代庖乎？余之能否再游兹山，亦犹之梅与桃也。嗟呼！树犹如此，人何以堪。舟次无聊，挥毫记之，亦聊以志感云。
《陈烈士勒生遗集》卷二
民国二十四年(1935年)南京印本
郁达夫(1896～1945年)浙江富阳人，创造社主要成员之一，著有小说《沉沦》等，散文主要游记，文笔优美。抗日战争时，在南洋群岛一带从事抗日宣传活动，后在苏门答腊，为日军所害。

游鼓山记

(一)
</div>
    <div class="pagination">
<a href="鼓山艺文志_page36.html">上一页</a><span>...</span><a href="鼓山艺文志_page32.html">32</a><a href="鼓山艺文志_page33.html">33</a><a href="鼓山艺文志_page34.html">34</a><a href="鼓山艺文志_page35.html">35</a><a href="鼓山艺文志_page36.html">36</a><span class="current-page">37</span><a href="鼓山艺文志_page38.html">38</a><a href="鼓山艺文志_page39.html">39</a><a href="鼓山艺文志_page40.html">40</a><a href="鼓山艺文志_page41.html">41</a><a href="鼓山艺文志_page42.html">42</a><span>...</span><a href="鼓山艺文志_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
