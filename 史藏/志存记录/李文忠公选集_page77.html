<!DOCTYPE html>
<html>
<head>
    <meta charset="UTF-8">
    <title>李文忠公选集 - 第 77 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文忠公选集 - 第 77 页/共 78 页</h1>
    <div class="content">
　　沪局接厦门提督个电，驾时前夜赴沪，唐系洋人包送到厦，亦附此轮往沪。广勇逼令载去。日送华兵两船至。闽、湘、淮、粤共去三轮，余遣颇难云。再，有人说，焚烧台署系因兵勇奸淫，喊院不理，怨恨纵火。有此一节，故桦山所以扬言馈迎云。

　　寄译署（五月二十四日辰刻）

　　沪局养电，驾时昨夜到，停商局北栈江中，遣人到该船询，据水手说，唐由此船来，昨夜即上岸，不知何往。至日之入台，由土人引，从基隆后荒僻之径搭桥渡一小河而进。又由某秀才等自基隆引到台北。日兵仅二百名，先时，兵勇抢掠，及日兵到，即不抢。驾时自淡水开驶，由抚署抬来银三万五千两，为大炮台所见，即向驾时开炮。该船系挂德旗，改名益达。德商经理，德兵船遣人到炮台询以何故。炮台答以，三个月无饷，现忽有银装出，故击之。德兵船即饬将银送交炮台，半途已抢失数千。旁有一土炮台，仍未得银，复向驾时连击五炮，中二，伤数人。日送粤勇到厦，琛航装往广东云。

　　寄译署（五月二十四日午刻）

　　鸿章假期届满，日使林董于本日已正来谒，会同文韶接晤，寒暄数语后，询其接伊政府电信否？林云，昨到津，始接伊藤等电称，中堂与王大人已奉派全权大臣，会商事件，惟照通例，驻京使臣应先赴京到任呈递国书觐见。答以中朝向无一定办法。有公使到任数年或数月始觐见递国书者。现值天气炎热，未知我大皇帝接见方便否？两国既经和好，早迟必准觐见，何必急急！林云，我奉朝命，不敢违，必须先进京，往总署请示。傥令我回津商议公事，我可再来。鸿等询及辽东何时退还，日兵何时撤尽。林云，我启程时，三国正议此事。辽东已踞各处之兵，已逐渐撤回。但一时尚难撤完。询以我前敌各军探报，海城、营口尚添兵。林谓，必是各营间有调换误报，添兵断无其事。林又商及照约两国俘虏应各送还，广岛、海城有华兵俘虏一千六百人，当即分送。惟照通例，应由华筹给送费。但为数无多，俟其行文到日，分别办理。问台湾有信否？林云，久未接桦山信，只知已到基隆，余无他言。询其何日进京，云俟酌定水陆路程，再告知。以上各节，无甚狡强。鸿等不便强留，致失和气。俟其抵京，钧署再妥酌应付，请先代奏。

　　寄译署（闰五月初五日午刻）

　　刘含芳支电，前派差弁李孟才搭吴淞轮船赴营口侦探。初三日申刻离营口，今日傍晚原船回烟台。据称，海城于五月初八日确到新兵一万四、五千，由旱道来换各处旧兵赴台湾。旧兵陆续由金复南行，营口现存新兵马队二、三百，步队千余。闻营口夫头刘金福说，前月二十日，肥后丸商轮装来车轮快炮一百尊，带去巡兵二百名，其炮系该夫头代雇大车运海城，置设城西两夹山、西北唐王山等处。二十九日到商轮一艘，装运米粮、咸菜、军衣等物，并饷洋十万八千元。以后日到一轮，均装米粮、咸菜、军衣，每日雇大车百余辆，运送海城等语。李孟才亲见起岸各物，堆存吉林转运局码头，营口市面各铺只有二成。小店开张，其余皆关闭。上游杂粮只高粮所到无多，不准出口。黄豆可出口。田庄台、牛庄皆已退净等语。

　　寄译署（闰五月初六日酉刻）

　　杨提督岐珍电，台北官勇内渡已完，来者云新竹土匪与日斗，彼此小伤。台中林朝栋军全散，自回泉州。台南刘永福虽未回，闻亦不备战云。

　　寄译署（闰五月初七日申刻）

　　杨提督电，昨淡水有绅来，言日感瘟疫，桦山初二晚病危，兵日殁甚多，确否再禀云。

　　寄译署（闰五月初十日已刻）

　　沪局电，洋报接今午港电，日兵在台南东港上岸，桦山已瘟死矣。

　　寄译署（六月二十一日申刻）

　　厦门电台探信回，据称南郡如常，屡获日奸在各处水井下毒，内文番薯寮、六戈哩教匪三、四千揭竿，刘派许绅先抚后剿，败死甚多。官军微伤。吴光亮由新竹因败来郡面陈等语。

　　寄译署（九月初五日）

　　九月初五日英国路透电报，俄国首相谒见德皇云，俄国不能任日人在朝鲜把持，恐常碍于中、俄两国。又初四日俄、法、德三国接日本国照会，允准华给赔款三千万后，三个月即将辽东各城退还。又允台湾福建中国海道各国皆可行船等语。三国已允照办。

　　李经方随往片（十二月二十九日）

　　再，臣以衰年，远使异域，仰蒙朝廷轸念，特命臣子李经述随侍前往，体恤周至，感戴莫名。臣子李经述，随任读书多年，谨饬自爱，向未学习洋务，此次随臣前往，于臣起居动履，自能尽心侍奉。惟于应接外事，祗可藉资历练。臣子李经方幼曾兼习西国语言文字，嗣充驻英参赞，游历法、德、美各邦，旋充出使日本大臣。于各国风土、人物、往来、道里，均所熟谙。臣年逾七十，精神步履，日见衰颓。所有沿途舟车馆舍及随从仆役，约束指挥，势不能处处周到，而所至之地，各国官商士庶必多闻风来谒，不胜接待之烦。若得李经方同行，则程途之照料，宾客之酬应，均可分劳。现既奉旨以李经述随行，本不应作再三之渎。惟臣体察事势，揣度年力，所有为难之隐，不敢不据实上闻。合无吁恳天恩，俯念臣老朽多病，准令李经方一并随行，俾臣不至以琐务逐细分心，庶得专力于重要各端，于公事、私情，裨益非浅。伏候圣裁。

　　再，马关之役，势处万难，所有办理各事，皆臣相机酌夺，请旨遵行，实非李经方所能为力，局外不察，横腾谤议，应邀圣明洞鉴。李经方于上年五月奉命赴台湾交割后，因病蒙恩赏假调理，半年以来，渐见痊愈。惟病后畏寒，本拟春融销假北上，若随往外国，尚可支持。理合附片陈请，伏乞圣鉴训示。谨奏。  
　 

附录

　　御制碑文

　　御制表忠祠碑文

　　国史本传

　　神道碑铭

　　墓志铭

　　御制碑文

　　朕惟一德明良，终始备荣哀之礼；两朝开济，安危资将相之贤。存则功在寰区，殁则宠施泉壤；既补金瓯之缺，宜书琬玉之华。尔原任大学士、直隶总督、一等肃毅伯晋一等侯、赠太傅李鸿章，性秉忠纯，器成远大；昔逾弱岁，早擢清班。盖当簪毫风议之时，即负揽辔澄清之略。始参戎幕，偕诸军分道以出师；骤领封圻，惟先帝知人而善任。削平巨寇，光辅中兴。河济江淮，四渎挽洗兵之水；荆扬幽冀，八州推作督之才。黑头即践台衡，白首重来畿甸。通商重任，历南北洋繁会之区；奉使殊方，极东西海象鞮之远。十五国定盟汉境，迭授全权；卅八年书绩虞廷，俱登上考。疆场策勋，则封高五等；疑丞表望，则地冠三师。阁臣疆臣，久作群僚之长；商务政务，更兼特设之官。既与便宜行事之专，更权总理外部之重。至于旌武功而辉增黄褂，锡章服而色映紫缰：孔翠舒翎，咏三英之耀彩；方龙绣衮，超九命以增荣。凡兹异数之频加，实称元功而不忝。及岛国联兵之日，是岩疆作镇之年；正殷借箸之筹，特下追锋之召。回风大海，挽既倒之狂澜；洗日咸池，翊重光之景运。迨六龙之回驭，值万象之更新。方资八柱擎天，共赞再昌之治；何意四时成岁，竟为代谢之期！允参微管之功，竟应骑箕之兆；遗章遽告，震悼何穷！策赠通侯，用武乡之故事；秩加太傅，称安石之崇班。颁少府之帑金，给东园之秘器。赏延再世，三迁槐棘之阶；庙食九州岛，独表纷榆之社。贤良并祀，专祠更建于神京；功绩宜书，列传备宣于史馆。再命亲藩以临奠，更令官吏以护行。春水归舟，风送蛟龙之匣；天山象冢，云连骠骑之营。宜表丰阡，用彰伟阀。爰取危身奉上之义，以着鞠躬尽瘁之忱。易名曰忠，制行何愧？无待礼官之拟请，足悬信史而不刊。于戏！符卫景武之得年，弥怀清漠平吴之绩；比富文忠而定谥，合撰显功昭德之碑：以式百僚，更垂千载。

　　御制表忠祠碑文

　　朕惟酬庸之典，以庙食为至荣；列祀之文，惟京师为最重。史称诸葛亮功德盖世，讴思在民；当时犹以沔阳之祠，易成都之祀。议者盖谓宗庙所在，非人臣所宜。是以沛国萧曹、云台耿邓，虽有带砺表河山之誓，不闻烝尝在镐洛之都。惟燕京建邦启士，上溯元明；我国家治定功成，远隆周汉。特于都邑许作祠堂，然后先不过数家，于今古俱为异数；或以闲平之尊属，或为丰镐之世臣。尔原任大学士、全权大臣便宜行事、直隶总督、一等肃毅伯、晋一等侯、赠太傅李鸿章，功冠收京，任崇分陕。实为社稷，天教李晟之生；不以兵车，民受齐桓之赐。念三辅黔黎之再登衽席，殚一年丹赤之竭尽经营。允宜食报于没身，为大功于兹土。在昔大学士张廷玉殁于告归之后，仰蒙我高宗纯皇帝还其配享之隆，谓汉臣受此殊恩，于开国尚无成例。远稽策府流传之事，近在安庐接比之区；然一则践履亨衢，一则扶持危局。盖论遭际，则并称极盛；而论勋名，则所处尤难。朕仰秉慈谟、俯从群议，特举非常之礼，用酬不世之功。敕京兆以庀材，置祠官而典守；锡之题额，命曰表忠。事异婆留，特取嘉名于宋观；功高相度，宜书伟绩于韩碑。于戏！两都之父老，能言重瞻司隶威仪之旧，百世之子孙，敬念勿坠洛阳忠孝之声；以昭示于方来，益无忘于既往。凡兹在位，视此刻文。

　　国史本传

　　李鸿章，安徽合肥人。父文安，刑部郎中，自有传。

　　鸿章由道光二十七年进士，改翰林院庶吉士。

　　三十年散馆，授编修，累充武英殿纂修、国史馆协修。

　　咸丰二年，大考翰詹二等，赏文绮。时发逆窜陷楚省，江、皖并惊。

　　三年正月，命随同侍郎吕贤基回籍办理团练。五月，御贼于和州之裕溪口。叙功赏六品顶戴，并赏戴蓝翎。

　　四年，分攻含山，克之。赏加知府衔，赏换花翎。

　　五年五月，丁父忧，仍留营。十月，从克庐州府，奉旨交军机处记名，以道府用。

　　六年，从克无为州，赏加按察使衔。

　　七年，以迭次剿匪出力，奉旨交军机处记名，遇有道员缺出，请旨简放。

　　八年，侍郎曾国藩驻师江西，留襄营务。

　　九年五月，曾国藩檄同候选知府曾国荃赴景德镇助剿，复景德镇及浮梁县城。十月，授福建延建邵遗缺道，未赴任。

　　十年，署两江总督曾国藩议设淮扬水师，以鸿章统之。

　　十一年，曾国藩奏遵筹镇江援剿之师，以鸿章应，并密陈才可大用；鸿章乃归募勇。皖省为发、捻所蹂躏，惟合肥以民团苦战独得全。鸿章所募者旧团强半，选择将领，厘定营制饷章，悉法湘楚，是为淮军之始。

　　同治元年二月，贼陷松江、太仓诸属，惟上海仅存，势甚危。户部主事钱鼎铭等诣曾国藩军次乞援，且集银十八万两，租轮舶六，溯江迎师。议者亦谓上海为筹饷膏腴之地，不宜轻弃；而鸿章一军节为贼阻，不得达镇江，曾国藩乃奏饬鸿章移师上海。三月，超署江苏巡抚。初，苏松太道吴煦榷江海关税时，以重资啖英法诸酋，借其兵力为助；又用美国人华尔，令募夷兵数千，益以中国应募者，名常胜军。尝合松沪官军、英法兵攻克松江、嘉定、青浦。鸿章至，悉隶焉。四月，常胜军英法兵会民团复奉贤，方议趋金山卫，适松沪官军覆于太仓，鸿章撤英法全军，回援嘉定。贼攻急，英法兵突围入，挟各官暨留防兵遁归上海；自是不复遣兵助剿，嘉定、奉贤再陷，贼势专注青浦、松江。五月，青浦守将华尔弃城走保松江，贼方厚集于泗泾，距上海远，中多港■〈氵义〉，谓官军不能猝进，增垒为久踞计。于是鸿章驻营新桥，饬总兵程学启、滕嗣武、韩正国先进，自率军继之。贼数万犯新桥，鸿章督参将郭松林等回援，纵横合击，乘胜复攻泗泾，解松江围。上以镇江为南北要冲，迭促鸿章赴镇如前议。鸿章密言：夷兵不可久恃，沪防必须自强，闻贼谋以大股掣金陵之围，臣亦急思驰往镇江，就近援应；无如陆军仅有数千，分两处则均不得力，专一路则尚可自立。军事以得人心为本，臣军到沪后，稍系士民之望，未便轻动，失众心；容臣将沪事布置就绪，再议出江。疏入，命缓行。鸿章议先复浦东厅县，饬所部进南汇之周浦镇，克南汇。贼自金山卫川沙厅大举来犯，复破之，遂复川沙、奉贤。六月，克金山，浦东大定。七月，诸军会拔青浦；伪慕王谭绍洸自苏州纠众十数万，谋救青浦，不得逞，扑北新泾防营，分扰法华镇以西，且及上海。鸿章飞檄青浦等军，以半留守，半趋泗泾、七宝出贼后，亲督上海军当其前。军次虹桥，贼凭河据垒，左右伏以待，鸿章策骑旁驰疾过之，与后军遇；北新泾前后夹击，贼大败，遁走嘉定。九月，进攻嘉定，克之。谭绍洸复纠苏杭贼大股来犯，由昆山、太仓北窜，连营于四江口、三江口、大河支港，俱设浮桥，将内窜。鸿章檄所部齐集黄渡，分三路进。自晨至暮，身自督战，诸军踰濠，直入贼营，毙数黄衣酋，贼大奔，水师循赵屯港截击，复大溃。追至三江口，死者不可胜计，于是松沪解严。捷闻，实授江苏巡抚。先是，华尔援浙，战没于慈溪，其副白齐文代之；十一月，奉调赴金陵，有异志，闭松江城索饷。鸿章与英提督议约十六条，黜白齐文，捕治之，易以英将戈登。裁定三千人，减其冗费，束以纪律，常胜军始复为用。常熟守贼骆国忠、董正勤以城降，福山诸海口皆下。伪忠王李秀城悉众围常熟，江阴援贼复窜陷福山。鸿章饬水师护常胜军出海攻福山，不克而还。

　　二年正月，兼署五口通商大臣；奏设外国语言文字学馆，是为鸿章创兴洋务之始。常熟围急，鸿章遣谍密谕骆国忠等固守，檄道员潘鼎新、提督刘铭传以三千人乘轮舟趋福山。二月，夺福山石城；常熟军知援至，亦启城出击，斩贼殆尽，围乃解。三月，复太仓州城。四月，乘胜复昆山。江苏为财赋之区，而赋额之重为天下最，而苏、松、太三属之浮粮尤为苏省最；弊由沿袭前代官田租额，乾隆中年以后办全漕者数十年，自道光三年、十三年两次大水后，无岁不荒、无县不缓，蠲减旷典，遂为年例。又有官垫民欠一款，大抵移杂垫正、移缓垫急、移新垫旧、移银垫米，以官中之钱，完官中之粮；其后，或豁免、或摊赔，同归无着。鸿章历陈积弊，请准减定苏、松、太三属粮额，以咸丰中较多之七年为准，折衷定数，每年起运交仓漕白正耗米一百万石以下、九十万石以上，着为定额，下所司议行。五月，又奏：密察贼情地势，有可虑者三、可幸者二。苏、常、杭、嘉为东南财赋最盛之区，逆众必死守力争，一可虑；苏、嘉各郡，湖河荡港千百通联，我难进而贼易守，二可虑；李秀城为诸贼冠，最多狡谋，去年迄今图救金陵，分窜皖江南北，又欲绕窜扬州里下河，若攻剿过急，则或挈众来援、或别图窜踞，三可虑。惟是江皖、浙东各有重兵堵截，提督鲍超等能再速克江浦、浦口，扼断北贼过江之路，都兴阿、吴棠果能堵淮扬，不使贼窜入里下河，则剿办较易，可幸者一；李秀城、李世贤分踞苏、浙，自见挫于官军，精锐大减，膏腴亦去其半，现惟嘉兴陈炳文部贼较多而悍；有蒋益澧扼其前、臣军缀其后，常州、无锡贼援甚广，深入颇难，但使稳扎稳进，徐图制敌，可幸者二。臣军为数已逾四万，今拟由昆山进苏州为一路，以程学启所部陆军当之；由常熟进江阴、无锡为一路，以李鹤章、刘铭传所部陆军当之；由泖淀进吴江、平望、太湖为一路，则李朝斌水师当之。以上三路，皆欲规取远势，以翦苏州枝叶而后图其本根也。又恐杭、嘉、湖各贼绕窜浦东、窥扑松沪，复令常镇道潘鼎新八营扼金山卫，编修刘秉璋七营扼洙泾，副将杨鼎勋五营扼张堰，联为一气，以防内窜，以固全局。报闻。六月，饬程学启、戈登进吴江，连破各险隘，贼以城降。七月，允两江总督曾国藩奏，毋庸改设南洋通商大臣，仍命鸿章兼理。于是鸿章分饬程学启、戈登规苏州，李鹤章、刘铭传规江阴，潘鼎新、刘秉璋规嘉善，以牵制贼势，师并进，江阴下。伪忠王李秀城由苏州纠集伪纳王郜云官等水陆十万偪大桥角营，李鹤章驰军四击，贼大败遁。九月，李秀城复自苏州、无锡、溧阳、宜兴聚众八、九万，泊运河口，自将悍贼据金匮之后宅，诸贼由望亭、后宅屯营互进，李鹤章亦立八营于大桥角与之持。鸿章以诸巨贼集西路，志在保无锡、援苏州，乃檄李鹤章、刘铭传等坚守后路，抽精锐之卒翻营击贼，程学启、戈登由苏州西北横出贼后，攻克蠡城、黄埭；周盛波亦击走芙蓉山贼，克雁台塘头；郭松林又败贼于安镇兴隆桥。李秀城移居麻塘，李鹤章、刘铭传合击，大破之，余匪悉窜走。于是苏、锡之贼皆大困。贼陷江南，以金陵、苏、杭为三大窟，而苏其脊膂，故李秀城百计援苏州，谭绍洸尤凶狡，誓死守；附城筑长城石垒，坚不可拔。程学启等顿军河东，累月不下。十月，鸿章莅苏视师，益趣攻，程学启缘南岸、戈登缘北岸，鸿章亲督之，尽出炸炮廿余，毁其长城石垒，郜云官等密款乞降，鸿章令斩李秀城、谭绍洸以献。李秀城夜遁，郜云官等刺杀谭绍洸，开齐门迎师降，首列名者八人，伪纳王郜云官、伪北王伍贵文、伪康王汪安均、伪宁王周文佳、伪天将范启发、张大洲、汪怀武、汪有为；精锐犹逾十万，分屯阊、胥、盘、齐四门。方歃血誓生死，要总兵副将官且未薙发，程学启恐不可制，白鸿章诛之，搜斩悍党二千余人。奏闻赏加太子少保衔，并赏穿黄马褂。十一月，李鹤章等军克无锡，饬程学启、李朝斌水陆由吴江之平望会师嘉善，守贼陈占榜降。嘉善既定，遂偪嘉兴，贼守御完备，久乃克之。

　　三年正月，戈登请以常胜军攻宜兴，鸿章令郭松林等水陆各军合剿，克宜兴，并克溧阳，败金坛伪刘王、伪襄王之众，平其附城诸垒，贼势大蹙。时伪护王陈坤书据常州，方合丹阳、句容诸贼十数万，绕出常州城北，捣官军之背；以无隙可乘，复图窜入腹地，以缓常州、嘉兴之围。循江而东，奄至江阴之南闸及周庄、华墅、杨库，犯常熟，所过焚杀。鸿章飞檄郭松林等弃金坛勿取，疾驰归援；令杨鼎勋、张树声选锐卒三千人横截江阴之焦店，而饬李昭庆、郑国魁由嘉兴赴援常熟。贼并集无锡、江阴、常熟间，围常熟尤亟。黄翼升督水师自白茅口进，与李昭庆、郑国魁合击，贼大败。又击走顾山陈市之贼，追过福山，常熟围解。贼退屯江阴之杨库、周庄、华墅、沙山，图西窜。三月，鸿章驰赴江阴长泾察贼势，檄提督刘士奇、总兵王永胜会郭松林军由福山、鹿苑江岸进，自率李鹤章、李昭庆、黄翼升、郑国魁水陆军驰抵沙山，连破贼营，追越华墅，分兵邀击杨库；贼惶遽，夜窜云亭，刘士奇、王永胜设伏鸡笼山败之。别贼万余，夜于三河口设浮桥六以待，云亭贼至欲渡而西，官军蹙之，贼争道，浮桥断，尸积水不流，沿江之贼尽歼。鸿章乃至常州督军，常州西北通丹阳，西南通金坛，镇江防军已克丹阳、提督鲍超克金坛，外援尽绝，陈坤书犹率悍党死拒。鸿章令戈登炮队攻南门，刘铭传攻北门，刘士奇、王永胜攻东南隅，时久雨勿霁，烟焰反扑，城倾数十丈；鸿章挥军登城，诸军接刃猛进，陈坤书犹以粤贼数千巷战，尽歼之，擒陈坤书。四月，复常州城，赏骑都尉世职。常胜军多失律，随攻常州又畏懦不先登，戈登惭思归国，乃撤常胜军。鸿章疏言：戈登屡立战功，请优奖以示荣宠。如所请行。六月，江宁平。叙剿贼功，锡封一等伯爵，并赏戴双眼花翎；寻赐伯号曰肃毅。伪堵王黄文金拥众十万踞湖州，集悍贼于晟舍；鸿章以苏、湖接壤，防其窜越，令潘鼎新以水陆军拔长兴进击晟舍贼，次第毁其垒卡。七月，会浙军袭取湖州，刘铭传亦克广德州，追毙逆首黄文金，江、浙肃清。十月，充江南乡试监临。

　　四年正月，饬郭松林、杨鼎勋率军航海赴闽从闽浙总督左宗棠军，迭克漳州、漳浦等城，尽歼余贼。四月，科尔沁亲王僧格林沁战殁于曹州，曾国藩为钦差大臣，督其军；鸿章暂署两江总督。五月，奏遣潘鼎新一军由海道赴天津，屏卫畿辅。九月，谕鸿章统率所部各军赴豫西防剿，兼顾山、陕；鸿章历陈兵势不能远分、饷源不能专恃、军火不能接济，遂寝前命。

　　五年七月河漫，高邮汛掣卸清水潭坝；命会同漕运总督吴棠勘修。工成，予优叙。九月，趣鸿章驰往徐州，妥筹淮、徐以东各路防务。十月，曾国藩因病乞假，鸿章署钦差大臣；旋实授，节制各军专办剿匪事。捻匪时分股为二：张总愚窜陕西，为西捻；任柱、赖汶洸窜山东，为东捻。鸿章甫视事，东捻南趋金乡、鱼台、丰、沛诸县，谋犯清淮；，既挫于官军，反走山东，越河南境窜湖北。鸿章饬刘铭传、刘秉璋、周盛波、张树珊等蹑剿入鄂，迭败之。

</div>
    <div class="pagination">
<a href="李文忠公选集_page76.html">上一页</a><span>...</span><a href="李文忠公选集_page72.html">72</a><a href="李文忠公选集_page73.html">73</a><a href="李文忠公选集_page74.html">74</a><a href="李文忠公选集_page75.html">75</a><a href="李文忠公选集_page76.html">76</a><span class="current-page">77</span><a href="李文忠公选集_page78.html">78</a><a href="李文忠公选集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
