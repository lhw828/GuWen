<!DOCTYPE html>
<html>
 <head>
  <meta charset="utf-8"/>
  <title>
   贞观政要 - 第 7 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贞观政要 - 第 7 页/共 10 页
  </h1>
  <div class="content">
   贞观政要卷五
　　钦定四库全书
　　贞观政要卷六　　　　　　唐　吴兢　撰
　　元　戈直　集论
　　俭约第十八【凡八章】
　　贞观元年太宗谓侍臣曰自古帝王凡有兴造必须贵顺物情昔大禹凿九山【禹贡曰九山刋旅蔡氏注九州之山也如冀州则梁岐之】通九江【禹贡曰九江孔殷蔡氏注即今之洞庭也今沅水渐水元水辰水叙水酉水澧水资水湘水皆合于洞庭故曰九江汉志所谓九江非是】用人力极广而无怨讟者物情所欲而众所共有故也秦始皇营建宫室而人多谤议者为徇其私欲【为去声】不与众共故也朕今欲造一殿材木已具逺想秦皇之事遂不复作也【复音缶】古人云不作无益害有益【周书旅獒之辞】不见可欲使民心不乱【老子之辞】固知见可欲其心必乱矣至如雕镂器物【镂音陋】珠玉服玩若恣其骄奢则危亡之期可立待也自王公己下第宅车服婚嫁丧【丧平声】准品秩不合服用者宜一切禁断由是二十年间风俗简朴衣无锦绣财帛富饶无饥寒之贞观二年公卿奏曰依礼季夏之月可以居台榭【礼记仲夏之月毋用火南方可以居髙明可以逺眺望可以升山陵可以处台榭】今夏暑未退秋霖方始宫中卑湿请营一阁以居之太宗曰朕有气疾岂宜下湿若遂来请糜费良多昔汉文将起露台而惜十家之产【见教戒篇注】朕徳不逮于汉帝而所费过之岂为人父母之道也固请至于再三竟不许
　　【朱氏黼曰财用之赢缩关于侈俭风俗好尚本之人主以俭约为先则公卿大夫不敢逾制朝廷以俭约为先则士庶人不敢越分尊卑上下事事物物皆尚质崇朴自然家给人足货财不可胜用矣茍或反是则朝廷百官夸多鬬靡四方士民歆羡仿效天地之生物有限上下之财力有涯乌能周赡而普足哉汉文帝惜十家之产基址既成而一台不筑于是成富庶之功唐太宗监秦人之敝材用既具而一殿不为于是成贞观之治撙节于一身者甚微而功利之及一世者甚大窒遏一时之欲者甚微而培养数百年之基本者甚着人主其可不察哉】
　　【愚按太宗可谓知化民之本矣一殿之建材木已具监秦皇之侈而亟已之一阁之营公卿所请慕汉帝之俭而竟不许其所以致贞观之富庶也宜哉】
　　贞观四年太宗谓侍臣曰崇饰宫宇游赏池台帝王之所欲百姓之所不欲帝王所欲者放逸百姓所不欲者劳弊孔子云有一言可以终身行之者其恕乎已所不欲勿施于人【施平声后同论语之辞】劳弊之事诚不可施于百姓朕尊为帝王富有四海每事由已诚能自节若百姓不欲必能顺其情也魏征曰陛下本怜百姓每节已以顺人臣闻以欲从人者昌以人乐已者亡【乐音洛】隋炀帝志在无厌【平声】惟好奢侈【好去声后同】所司每有供奉营造【供平声】小不称意【称去声】则有峻罚严刑上之所好下必有甚竞为无限遂至灭亡此非书籍所亦陛下目所亲见为其无道【为去声】故天命陛下代之陛下若以为足今日不啻足矣【啻音翅】若以为不足更万倍过此亦不足太宗曰公所奏对甚善非公朕安得闻此言
　　贞观十六年太宗谓侍臣曰朕近读刘聪传【去声刘聪字明元海第四子本新兴匈奴以汉髙祖尝以宗女妻冒顿故子孙冒刘姓元海于晋永兴中立国是为前赵聪杀兄自立】聪将为刘后【为去声后太保刘殷之女为左贵嫔后立为后】起防仪殿廷尉陈元达【廷尉狱官也元达字长宏后部人本姓髙以生月妨父改姓陈】切谏聪大怒命斩之刘后手疏啓请辞情甚切聪怒乃解而甚愧之【晋载记刘聪将起殿于后庭陈元达切谏聪大怒曰吾为万几主岂问汝鼠子乎将出斩之时在逍遥园李中堂刘后闻之密勅停刑上手疏曰今宫室已备宜爱民力廷尉之言四海之福也陛下宜加封赏而更诛之四海谓陛下如何哉陛下今兴工费广为妾营殿而杀谏臣使天下罪妾妾何以当之愿赐死以塞陛下之过聪览之命引元达谢之曰外辅如公内辅如后朕复何忧更命园曰纳贤园堂曰愧贤堂】人之读书欲广闻见以自益耳朕见此事可以为深诫比者【比音鼻】欲造一殿仍构重阁【重平声】今于蓝田【县名今仍旧属奉元路】采木并已备具逺想聪事斯作遂止
　　【愚按隋炀帝穷土木之工极宫室之丽迨有甚扵纣之倾宫鹿台卒致家国不保然亦隋文帝有以启之也文帝兴王之君也天下既平而仁夀之役民不胜困是以后嗣效之殆有甚焉太宗取孤隋残弊之天下所宜休息幸而营造之事或纳人言而止或监前古而止其过隋文逺矣观其言曰帝王所欲者放逸百姓所不欲者劳弊以圣人之所谓恕而推已所不欲勿施于人之心君人者而味斯言也岂惟崇饰宫宇池台为然哉乐声色也求神仙也辟土地也事畋猎也肆游观也凡非百姓之所欲者一以恕之一言行之祈天永命之道也魏征之复其君曰陛下若以为足今日不啻足矣若以为不足更万倍过此亦不足此言尤为君人之格言也或曰太宗之言固善矣飞仙翠微玉华之作何居盖飞仙之作既有魏征之谏而翠微玉华以有疾避暑而即其旧以修之未可以是而求其备也】
　　贞观十一年诏曰朕闻死者终也欲物之反真也者藏也欲令人之不得见也【令平声】上古垂风未闻于封树后世贻则乃备于棺椁【易大传曰古之者厚衣之以薪之中野不封不树丧期无数后世圣人易之以棺椁】讥僭侈者非爱其厚费美俭薄者实贵其无危是以唐尧圣帝也谷林有通树之説【吕氏春秋尧谷林通树之】秦穆明君也槖泉无丘陇之处【秦穆公名任好史记注穆公雍州槖泉宫祈年观下】仲尼孝子也防墓不坟【孔子合亲于防曰吾闻古也墓而不坟】延陵慈父也嬴博可隠【吴延陵季子名札适齐而返其子死扵嬴博之间不归乡里】斯皆懐无穷之虑成独决之明乃便体于九泉非徇名于百代也洎乎阖闾违礼珠玉为鳬鴈【阖闾吴王名虎丘山下发士十万人治穿土为川积壤为丘铜棺三重澒池六尺以黄金珠玉为鳬鴈】始皇无度水银为江海【秦始皇于骊山吏徒数十万旷日十年合采金石被以珠玉水银为江海人膏为灯烛】季孙擅鲁敛以璵璠【敛去声璵音与璠音烦季孙鲁大夫季平子也左传定公五年季平子行东野还未至卒于房阳虎将以璵璠敛仲梁懐弗与曰改步改玉阳虎欲逐之公山不狃不狃曰彼为君也子何怨焉】桓魋専宋以石椁【魋音頽桓魋宋向戍之孙为司马礼记子游曰昔者夫子居于宋见桓司马自为石椁三年而不成夫子曰若是其靡也死不如速朽之愈也】莫不因多藏以速祸由有利而招辱庐既发致焚如于夜台【庐夜台墓之别名也】黄肠再开同防骸于中野【汉梁商薨赐以东国朱夀之器银镂黄肠注云器棺也以朱饰之以银镂之以柏木黄心为椁曰黄肠也】详思曩事岂不悲哉由此观之奢侈者可以为戒节俭者可以为师矣朕居四海之尊承百王之弊未明思化中宵战惕虽送往之典详诸仪制失礼之禁着在刑书而勲戚之家多流通于习俗闾阎之内或侈靡而伤风以厚为奉终以髙坟为行孝遂使衣衾棺椁极雕刻之华灵輀冥器穷金玉之饰富者越法度以相尚贫者破资产而不逮徒伤教义无益泉壤为害既深宜为惩革【宜为之为去声】其王公已下爰及黎庶自今已后送之具有不依令式者仰州府县官明加检察随状科罪在京五品已上及勲戚家仍録奏闻【旧本此章在慎终篇今附入此】
　　【愚按汉文帝尝曰以北山为椁用纻絮斮陈漆其间岂可动哉张释之对曰使其中有可欲者虽锢南山犹有隙也异时文帝之遗诏曰厚以破业吾甚不取霸陵山川因其故毋有所改斯言也其有感于释之之言乎唐太宗初作献陵务存隆厚犹文帝初年之意也虞世南谏而不能止十一年之诏岂非世南之言启之欤愚尝合二君之诏观之则文帝之诏専为己之一身而已太宗之意则欲使天下之人同为俭约之归以免于暴骸之祸此又文帝之所未及也】
　　岑文本为中书令宅卑湿无帷帐之饰有劝其营产业者文本叹曰吾本汉南一布衣耳竟无汗马之劳徒以文墨致位中书令斯亦极矣荷俸禄之重【荷去声】为惧已多更得言产业乎言者叹息而退【旧本自此下四章并在贪鄙篇今附入于此】
　　【愚按俭约者人之所难能也何曾之先见而日食万钱谢安之相业而不忘声色俭约岂可易能哉虽然有其道矣孟子曰志士不忘在沟壑勇士不忘丧其元士之仕于人之国者唯不忘其贫贱之时则自无侈靡之失矣岑文本身为中书令而能不忘其为汉南布衣时兹所以能不营产业而为唐名相欤】
　　户部尚书戴冑卒【子聿反】太宗以其居宅弊陋祭享无所令有司特为之造庙【令平声为去声】
　　温彦博为尚书右仆射家贫无正寝及薨【公侯死曰薨】殡于旁室太宗闻而嗟叹遽命所司为造【为去声】当厚加赙赠魏征宅内先无正堂及遇疾太宗时欲造小殿而辍其材为征营构五日而就遣中使【去声】赍素褥布被而赐之以遂其所尚【此章重出任贤篇】
　　【愚按奢侈者常情之所同乐俭约者中人之所不堪自非为人君者于奢俭之际有以抑此扬彼则为人臣者何惮而去其所同乐趋其所不堪乎戴胄居宅卑湿太宗为之造庙温彦博死殡旁室太宗为之造正寝魏征宅无正堂太宗辍其材而营之三臣之俭徳行于下太宗之褒赏加于上天下之士其有不闻风兴起者哉】
　　谦让第十九【凡三章】
　　贞观二年太宗谓侍臣曰人言作天子则得自尊崇无所畏惧朕则以为正合自守谦恭常懐畏惧昔舜诚禹曰汝惟不矜天下莫与汝争能汝惟不伐天下莫与汝争功【虞书大禹谟之辞】又易曰人道恶盈而好谦【恶好并去声易谦卦彖辞】凡为天子若惟自尊崇不守谦恭者在身傥有不是之事谁肯犯顔谏奏朕每思出一言行一事必上畏皇天下惧羣臣天髙聴卑何得不畏羣公卿士皆见瞻仰何得不惧以此思之但知常谦常惧犹恐不称天心及百姓意也【称去声】魏征曰古人云靡不有初鲜克有终【鲜上声诗大雅荡篇之辞】愿陛下守此常谦常惧之道日慎一日则宗社永固无倾覆矣唐虞所以太平实用此法
　　【吕氏祖谦曰无逸之书称商三宗之享国而周公蔽之以一言曰畏而已盖惟天子之尊茍以无所畏之心而自恃则治易忘乱安易忘危危乱而不自知矣惟能以有畏为心则上焉天心享之下焉臣民归之如是而不安者未之有也太宗贞观之治所以致之者固有其道而大要莫先于此】
　　【愚按昔史臣赞尧曰允恭克让光被四表赞舜曰濬哲文明温恭允塞夫尧舜五帝之盛帝也圣徳辉光在谦让而已易之谦曰天道下济而光明天道而非下济则亢矣何自而见其光明哉太宗谓天子不当自尊崇正合谦恭此帝王之盛徳也魏征于此时不将顺其美而举诗之靡不有初鲜克有终望其君谓常谦常惧日慎一日唐虞所以太平实用此法是固有以知太宗之心矣盖以尧舜之所以谦让终始如一非一时之言也后之人君志于帝王之道者勉之哉】
　　贞观三年太宗问给事中孔颖达曰论语云以能问于不能以多问于寡有若无实若虚何谓也【论语曾子之言】颖达对曰圣人设教欲人谦光已虽有能不自矜大仍就不能之人求访能事已之才艺虽多犹病以为少仍就寡少之人更求所益已之虽有其状若无已之虽实其容若虚非惟匹庶帝王之徳亦当如此夫【音扶】帝王内蕴神明外须黙使深不可知故易称以防养正【易防卦彖辞曰防以养正】以明夷莅众【莅音隶易象传曰明入地中明夷君子以莅众用晦而明】若其位居尊极耀聪明以才陵人饰非拒谏则上下情隔君臣道乖自古灭亡莫不由此也太宗曰易云劳谦君子有终吉【易谦卦九三爻辞】诚如卿言诏赐物二百段
　　【胡氏寅曰太宗之问疑其不必如是盖其为人已有善惟恐人之不知故于不矜不伐未能有行焉孔颖达所对亦足以箴之矣虽然吾友从事于斯之意则未易晓也夫既能矣不自以为能可也而又问于不能既多矣不自以为多可也而又问于少彼不能与少者将何益我不几于伪以下人者乎是不然惟善学者志不倦心不盈一善之不闻一义之不知歉然如饮食之不饱也此何所为而然哉故曰学然后知不足夫圣如孔子犹曰我好古敏以求之我学不厌诚以道无量理无极而事无方太宗知之庶乎少进矣】
　　【唐氏仲友曰太宗之夫正在矜伐颖达之对箴其膏肓太宗傥得此道虽帝王可及也惜其资矫拂勉强之力故时有用贤纳谏之益亦蹈饰非拒谏之悔也】
　　【愚按论语载曾子之言曰以能问于不能以多问于寡有若无实若虚盖惟知义理之无穷不见物我之有间学者之所难能也故朱子集注以为吾友谓顔渊也太宗以天下之君举此为问而孔颖达因而发明之以圣门为学之方勉进于帝王之徳盖以太宗英明之资雄杰之才易致炫耀凌慢之失闻颖达之言有劳谦有终之语颖达其善于格君心欤】
　　河间王孝恭【太祖之子也佐髙祖多进图策独存方面功寛恕退让太宗亲重之宗室莫比】武徳初封为赵郡王累授东南道行台尚书左仆射孝恭既讨平萧铣辅公祏遂领江淮及岭南北皆统摄之専制一方威名甚着累迁礼部尚书孝恭性惟退让无骄矜自伐之色时有特进江夏王道宗尤以将略驰名兼好学【将好并去声】敬慕贤士动修礼让太宗并加亲待诸宗室中惟孝恭道宗莫与为比一代宗英云
　　【愚按自古国家之将兴也天必生英杰竒伟之才于其子弟族属之间所以昌大其门户而光啓其运祚也周之兴也有周公康叔汉之兴也有朱虚东牟降及魏晋六朝盖莫不然唐起晋阳本支尤盛孝恭之威名与李靖相亚道宗之将略与李勣齐肩又能好学习礼退让不伐求之布素之士有不可多得者虽未可方之周公之才之美其亦康叔朱虚之流辈欤呜呼盛哉】
　　仁恻第二十【凡四章】
　　贞观初太宗谓侍臣曰妇人幽闭深宫情实可愍隋氏末年求采无已至于离宫别馆非幸御之所多聚宫人此皆竭人财力朕所不取且洒扫之余更何所用今将出之任求伉俪【上音抗敌也下音丽耦也】非独以省费兼以息人亦各得遂其情性于是后宫及掖庭前后所出三千余人【按通鉴贞观二年九月天少雨中书舍人李百药上言往年虽出宫人窃闻太上皇宫及掖庭宫人无用者尚多岂惟虚费衣食且隂气郁积亦足致旱上曰云云于是遣尚书左丞戴胄给事中杜正伦于掖庭西门简出之前后所出三千余人】
　　【孙氏甫曰隋炀荒虐自古无比强取良家女置后宫者固无其数髙祖初入关放离宫之人还亲属此特美事之一节及受禅安然有其后宫欲不荒恣得乎赖圣子承之立矫其过计出三千之众使天下耸动歌咏唐之盛徳也】
　　【尹氏起莘曰按礼天子立后固有六宫三夫人九嫔二十七世妇八十一御妻矣然未闻千百其数也昔晋武平吴之后掖庭殆将万人遂殒其躯而亡其国今太宗即位首放宫女三千余人可谓盛徳之事遂使后人流之歌咏不一而足也】
　　【愚按仁哉太宗之心也兹亊不见于武徳之初而见于贞观之初论者谓圣子承统行父之所未能行诚可谓仁也然司晋阳之管钥遂犯分于宫闱此谋臣因以迫之以兴师也有天下之后安其后宫犹晋阳之心也昔汉祖入秦宫室能无所幸识者知其智不在小奄奠区宇规模宏逺矣非唐祖所及也太宗其殆庶几乎】
　　贞观二年关中旱大饥太宗谓侍臣曰水旱不调皆为人君失徳【为去声】朕徳之不修天当责朕百姓何罪而多遭困穷闻有鬻男女者【鬻音育卖也】朕甚愍焉乃遣御史大夫杜淹【字执礼如晦叔也材辩多闻秦王引为文学馆学士及即位召为御史大夫俄检校吏部尚书所荐引赢四十人后皆知名】巡检出御府金宝赎之还其父母【愚按齐宣不忍牛之觳觫而就死地孟子曰是心足以王矣然惜其爱物之心重爱民之心轻欲其举斯心加诸彼也太宗处九重之崇髙抚四海之广大而能轸念饥人之子女出御府金宝以赎之其爱民之心重矣夫万姓至繁也博施济众圣人犹病饥人子女岂能人人获所哉然是心也足以王矣贞观之盛孰谓非此心所致乎】
　　贞观七年襄州都督【襄州今为襄阳隶河南】张公谨卒太宗闻而嗟悼出次发哀有司奏言准隂阳书云日在辰不可哭泣此亦流俗所忌太宗曰君臣之义同于父子情发于中安避辰日遂哭之【按通鉴系六年夏四月辛夘襄州都督邹襄公张公谨卒明日上出次发哀云云】
　　【唐氏仲友曰太宗辰日哭张公谨谓君臣犹父子义感人心驾驭之畧髙矣】
　　【愚按君于卿大夫比不食肉比卒哭不举乐非私恩也盖公义也是故卫之栁庄既死而献公祭吊论者是之晋之荀盈未而晋侯饮乐膳宰讥之太宗于张公谨之卒虽辰日不为之辍哭可不谓贤君乎】
　　贞观十九年太宗征髙丽次定州【今中山府隶腹里】有兵士到者帝御州城北门楼抚慰之有从卒一人【从去声后同】病不能进诏至床前问其所苦仍勅州县医疗之是以将士【将去声后同】莫不欣然愿从及大军回次栁城【属营州今废】诏集前后战亡人骸骨设太牢致祭【牛羊豕曰太牢】亲临哭之尽哀【临去声】军人无不洒泣兵士观祭者归家以言其父母曰吾儿之丧天子哭之死无所恨太宗征辽东攻白岩城【唐置岩州今废】右卫大将军李思摩【颉利族人诸部纳欵思摩独留髙祖封和顺郡王与秦王结为兄弟赐姓李为化州都督统颉利故部为可汗思摩遣使谢曰望世世为国一犬守天子北门如延陀侵逼愿入保长城太宗诏许之居三年不得其众入朝从伐辽】为流矢所中【去声】帝亲为吮血【为去声吮粗兖切】将士莫不感励
　　【愚按太宗亲征战亡之骨吮思摩之疮可谓仁恕也已然逺国强臣虽不义而未至于防刘边鄙也若以偏方不霑王化自有大司马九伐之制在何至躬率六师乎思辽水之无极虑扈从之匪轻仁恕一念油然发生于中则可以已矣恻隠之心何待形于遂事之后乎】
　　慎所好第二十一【凡四章】
　　贞观二年太宗谓侍臣曰古人云君犹器也人犹水也方圆在于器不在于水故尧舜率天下以仁而人从之桀纣率天下以暴而人从之下之所行皆从上之所好【去声后同】至如梁武帝父子志尚浮华惟好释氏老氏之教武帝末年频幸同泰寺亲讲佛经百寮皆大冠髙履乗车扈从终日【乗平声后同从去声】谈论苦空【佛教也】未尝以军国典章为意及侯景率兵向阙【见君道篇】尚书郎已下多不解乗马【解音懈】狼狈步走【狼似犬鋭首白颊髙前广后狈狼属生子或欠一足二足相附而行离则颠故猝遽谓之狼狈】死者相继于道路武帝及简文【简文名纲武帝第三子侯景废之】卒被侯景幽逼而死【卒被聿切】孝元帝【名绎武帝第七子起兵讨侯景即帝位】在于江陵【郡名今中兴路隶荆湖】为万纽于谨所围【梁承圣三年元魏遣万纽于谨将兵五万入冦攻江陵】帝犹讲老子不辍【元帝好谈尝于龙光殿讲老子闻魏师至停讲闻报帖然复开讲】百寮皆戎衣以聴俄而城陷君臣俱被囚絷【音贽】庾信【为梁将军留于西魏】亦叹其如此及作哀江南赋乃云宰衡以干戈为儿戏缙绅以清谈为庙略此事亦足为鉴戒朕今所好者惟在尧舜之道周孔之教以为如鸟有翼如鱼依水失之必死不可暂无耳
　　【胡氏寅曰太宗不好释氏而好尧舜周孔之道可谓知所去取矣而以为如鱼有水鸟有翼失之必死不可暂无者则未知其诚能然乎抑徒意之云尔也夫允执厥中者尧舜之盛也而始于道心欲不逾矩者孔子之盛也而始于志学志者非读书记诵之谓道心之微又与老释妙之言何以别乎自此而入庶乎其知道矣孔子曰知之者不如好之者知之如是则能好之矣未尝知之而以为我好尧舜周孔之道云者妄也夫道非有一物可把玩而好之也百姓日用而不能离亦犹鸟之有翼鱼之依水顾不自知耳真氏徳秀曰太宗之言可谓知所择矣然终身所行未能无愧者以其嗜学虽笃所讲者不过前代之得失而于三圣授受之微防六经致治之成法未之有闻其所亲者虽或一时名儒而奸谀小人亦厠其列安得有佛时仔肩之益故名为希慕前圣而于道实无得焉其亦可憾也夫】
　　【愚按太宗知老释之虚无空寂不适于用知尧舜之道周孔之教不可暂无斯言也三代而下君人者所罕闻也中庸曰率性之谓道修道之谓教道者率性而已圣人以此道垂训于天下后世则谓之教尧舜之道此道也周公孔子之教以尧舜之道为教也又曰道也者不可须臾离也可离非道也不可暂无其不可须臾离者乎太宗未足以进此也而言则然也】
　　贞观二年太宗谓侍臣曰神仙事本是虚妄空有其名秦始皇非分爱好【分好并去声】为方士所诈乃遣童男童女数千人随其入海求神仙方士避秦苛虐因留不归始皇犹海侧踟蹰以待之【踟音迟蹰音厨迟回貌】还至沙丘而死【始皇东游海上方士徐市等上书请得与童男女入海求三神山不死药始皇从之明年复游海上后三年游碣石考入海方士从上郡归后五年复至海上冀遇仙药不得还到沙丘崩沙丘在今顺徳路钜鹿县】汉武帝为求神仙【为去声】乃将女嫁道术之人事既无验便行诛戮【汉武帝元鼎四年乐成侯登荐方士栾大上见之大悦大言曰黄金可成河决可塞不死之药可得神仙可致时上方忧河决而黄金不就乃拜大为五利将军赐列侯甲第童千人又以卫长公主妻之后竟坐诬罔遂腰斩】据此二事神仙不烦妄求也
　　【愚按汉儒有言明于天地之性者不可惑以神怪通于万物之情者不可罔以非太宗深惩秦皇汉武之失谓神仙虚妄空有其名可谓不惑于神怪不罔于非者矣然晚年深信婆罗门娑婆寐之説使之合长生之药则又何所见而然耶】
　　贞观四年太宗曰隋炀帝性好猜防【好去声】専信邪道大忌胡人乃至谓胡牀为交牀胡为黄筑长城以避胡终被宇文化及使令狐行达杀之【令去声令狐虏复姓行达其名时为校尉】又诛戮李金才【名浑为将军有方士言晓圗防谓帝曰当有李氏为天子浑与宇文述有隙述因诬搆之于是尽诛浑族】及诸李殆尽卒何所益【卒子聿切】且君天下者惟须正身修徳而已此外虚事不足在懐
　　【愚按桑谷生于朝而大戊以兴雉升鼎而雊而殷道复盛防纬之书虽有定数然人君能至诚修徳未有不转祸为福改妖为祥者也太宗谓君天下者惟须正身修徳讥帝枉杀李金才等其説是也然晩年竟以女主武王之防淫刑及于功臣则又何邪】
　　贞观七年工部尚书【唐制工部掌山泽屯田工匠之事尚书其长也】段纶【段姓纶名】奏进巧人杨思齐至太宗令试【令平声】纶遣造傀儡戏具【傀古委切儡鲁猥切木偶戏也世传运机子起汉祖平城之围其城一面即冐顿妻阏氏兵强于三面陈平访之阏氏妬忌造木偶人运机关舞埤间阏氏望见谓是生人虑下城冒顿必纳遂退军后翻为戏具】太宗谓纶曰所进巧匠将供国事【供平声】卿令先造此物是岂百工相戒无作奇巧之意耶乃诏削纶阶级并禁断此戏【旧本此章在俭约篇今附于此】
　　【愚按中庸曰日省月试既廪称事所以劝百工也朱子释之曰日省月试以程其能既廪称事以馈其劳则不信度作淫巧者无所容矣段纶奏进工人首令试造傀儡非所谓作奇技淫巧者乎太宗既削纶阶级且令禁断此戏可谓知所先矣】
　　慎言语第二十二【凡三章】
　　贞观二年太宗谓侍臣曰朕每日坐朝欲出一言即思此一言于百姓有利益否所以不敢多言给事中兼知起居事【唐制起居郎及舍人掌天子起居法度贞观初以给事中谏议大夫兼之执事纪録】杜正伦进曰君举必书言存左史【春秋左氏传也】臣职当兼修起居注不敢不尽愚直陛下若一言乖于道理则千载累于圣徳【累音】非止当今损于百姓愿陛下慎之太宗大悦赐防百段
　　【唐氏仲友曰太宗言不敢多言意在史笔正伦之一言两得将顺正救之美宜乎太宗悦而赐之也愚按易大传曰君子居其室出其言善则千里之外应之出其言不善则千里之外违之况其迩者乎甚矣人君之言尤不可不慎也一言之善行之当世不惟天下防其利后世亦以为训一言之不善行之当世不惟天下受其害后世亦以为戒人君之言可不慎哉太宗之言虽意在史笔其关于君道则甚重也】
　　贞观八年太宗谓侍臣曰言语者君子之枢机谈何容易【以豉切】凡在众庶一言不善则人记之成其耻累【音】况是万乗之主不可出言有所乖失其所亏损至大岂同匹夫我常以此为戒隋炀帝初幸甘泉宫泉石称意【称去声】而怪无萤火敕云捉取多少于宫中照夜所司遽遣数千人采拾送五百轝于宫侧小事尚尔况其大乎魏征对曰人君居四海之尊若有亏失古人以为如日月之蚀人皆见之实如陛下所戒慎
　　【愚按易大传曰言出乎身加乎民行发乎迩见乎逺言行君子之枢机枢机之发荣辱之主也可不慎乎盖能知所以慎言则知所以慎行矣行之不慎尚何望其慎言太宗谓言语者君子之枢机众庶犹尔况于万乗可谓知所慎言矣魏征谓人君有失如日月之蚀人皆见之实如陛下所戒慎则足以兼慎言慎行之意也】
　　贞观十六年太宗每与公卿言及古道必诘难往复【难去声】散骑常侍刘洎上书谏曰帝王之与凡庶圣哲之与庸愚上下相悬拟伦斯絶是知以至愚而对至圣以极卑而对极尊徒思自强不可得也陛下降恩防假慈顔凝旒以聴其言虚襟以纳其説犹恐羣下未敢对扬况动神机纵天辩饰辞以折其理援古以排其议欲令凡蔽【令平声】何阶应答臣闻皇天以无言为贵圣人以不言为徳老子称大辩若讷庄子称至道无文此皆不欲烦也是以齐侯读书轮扁窃议【桓公读书于堂上轮扁斵轮于堂下释椎凿而上曰君之所读者古人之糟魄已夫以臣之事观之斵轮徐则甘而不固疾则苦而不入不疾不徐得之扵手应之于心口不能言有数存焉古之人与不可传也出庄子】汉皇慕古张孺陈讥【汉张良尝匿下邳见老父授之以书曰孺子可教故称良曰张孺项羽围汉王于荥阳王与郦食其谋挠楚食其曰昔汤武伐桀纣皆封其后请立六国后王曰善具以告张良良曰谁为陛下画此计陛下事去矣为陈八不可之説见史】此亦不欲劳也且多记则损心多语则损气心气内损形神外劳初虽不觉后必为累【音后同】须为社稷自爱【为去声后同】岂为性好自伤乎【好去声】窃以今日升平皆陛下力行所至欲其长久匪由辩博但当忘彼爱憎慎兹取舍每事敦朴无非至公若贞观之初则可矣至如秦政强辩失人心于自矜魏文宏材亏众望于虚説此才辩之累皎然可知【累音】伏愿畧兹雄辩浩然养气【孟子曰我善养吾浩然之气】简彼缃图【缃浅黄色图书也】澹焉怡悦固万夀于南岳【诗云如南山之夀不骞不崩】齐百姓于东户则天下幸甚皇恩斯毕太宗手诏答曰非虑无以临下非言无以述虑比有谈论【比音鼻】遂至烦多轻物骄人恐由兹道形神心气非此为劳今闻谠言虚懐以改【按通鉴系十八年上好文学而辩敏羣臣言事者多引古今以折之多不能对洎上书云云上飞白答之】
　　【张氏九成曰君子以谨密成徳而疎直致患而况处重之地可不戒哉洎每刚直敢言始以受知终以速祸盖太宗英明刚武以取天下挟振矜之态虽议论及于羣臣而是正之语或不容下或往复诘难或面折其短才辩自逞气骄于人夫以咫尺之威生杀在手非刚直之徒孰与抗哉而洎逺引圣人不言大辩若讷深为劝戒所以恢寛厚之徳广进言之路观其所陈若有优柔乐易之性矣及其发言处身或不自虑夫以太宗之明竟不深察何知之不审始卒有异乎抑疑似之诘有以启之也】
　　【唐氏仲友曰上执其谦下输其直此议论之体也以鲧之不才尧独知之然从试可乃已之论则人君之言岂务求胜太宗以智辩自居往复穷诘此最足以害从谏之美洎两言之切中其病孟子所谓拒人于千里外者也答诏犹有反覆是非之言则太宗自圣之病颇亦难瘳赖洎言之不已使太宗许以能改不然其去徳岂逺乎哉一鉴既往独洎能出此言不亦贤乎】
　　【愚按刘洎谏防想见太宗以英雄之姿逞神机纵天辩未免有轻物骄人之失傥非能尅已自励勉强从谏则所谓智足以拒谏辩足以饰非由此乎生矣今闻谠言虚懐以改其得为贤君也宜哉】杜谗邪第二十三【凡七章】
　　贞观初太宗谓侍臣曰朕观前代谗佞之徒皆国之蟊贼也【蟊音矛虫之害稼者】或巧言令色朋党比周【比音鼻】若暗主庸君莫不以之迷惑忠臣孝子所以泣血衔寃故丛兰欲茂秋风败之王者欲明谗人蔽之此事着于史籍不能具道至如齐隋间谗谮事耳目所接者畧与公等言之斛律明月【斛律复姓明月其字名光后齐朝兼行将相有名誉邻敌所惮】齐朝良将【去声】威震敌国周家每嵗斵汾河氷虑齐兵之西渡及明月被祖孝征【名珽密为謡言谗斛律光杀之】谗搆伏诛周人始有吞齐之意髙颎【隋之贤相】有经国大才为隋文帝赞成霸业【为去声后盖为同】知国政者二十余载天下赖以安宁文帝惟妇言是聴特令摈斥【令平声】及为炀帝所杀刑政由是衰壊又隋太子勇【文帝太子名勇后废为庶人】抚军监国【监平声】凡二十年间固亦早有定分【去声】杨素【感之父为隋相】欺主罔上贼害良善使父子之道一朝灭于天性【朝音昭杨素揣知独孤后意盛言太子不才文帝于是禁太子勇部分收其党与杨素舞文巧诋以成其狱废勇立晋王广为皇太子是为炀帝】逆乱之源自此开矣隋文既混淆嫡庶竟祸及其身社稷寻亦覆败古人云代乱则谗胜诚非妄言朕每防微杜渐用絶谗搆之端犹恐心力所不至或不能觉悟前史云猛兽处山林【处上声】藜藿为之不采直臣立朝廷奸邪为之寝谋此实朕所望于羣公也魏征曰礼云戒慎乎其所不睹恐惧乎其所不闻【中庸首篇之辞】诗云恺悌君子无信谗言谗人罔极交乱四国【诗小雅青蝇篇之辞】又孔子曰恶利口之覆邦家【恶乌去声】盖为此也臣尝观自古有国有家者若曲受谗谮妄害忠良必宗庙丘墟市朝霜露矣愿陛下深慎之
　　【愚按自古谗邪之为惑人主非有知人之明不能辨也太宗援据古今以贵望于其臣魏征敷述经训以致戒于其君可谓极君臣之契谗邪无得而间矣厥后有毁徴阿党者使温彦博按之虽足以直征之枉而左右之为谗者竟不闻显正其罪固非止谗之道及征之卒乃因杜正伦之黜复以阿党疑之疑情一萌谗言遽入谓征録谏辞示史官有卖已直彰君过之意者遂有停婚仆碑之令何不察之甚邪使太宗它日无征辽东之悔尚得为明主乎信夫知人之难也】
　　贞观七年太宗幸蒲州刺史赵元楷课父老服黄纱单衣迎谒路左盛饰廨宇修营楼雉以求媚又潜饲羊百余口鱼数千头将馈贵戚太宗知召而数之曰【数上声】朕巡省河洛【省上声】经厯数州凡有所须皆资官物卿为饲羊养鱼【为去声】雕饰院宇此乃亡隋俗今不可复行【复音缶】当识朕心改旧态也以元楷在隋邪佞故太宗发此言以戒之元楷慙惧数日不食而卒【子聿反旧本此章在贪鄙篇今附入此】
　　【愚按元楷仕隋为厯阳郡丞以献异味超迁江都郡丞迹其邪佞盖与髙徳儒之指野鸟为鸾无异太宗纵不能诛之岂可复使为民之父母乎异时潜饲羊鱼盛饰廨宇盖犹以事隋者而事唐也太宗数而责之是矣然使能黜其官致其罪布告天下咸以为戒岂不尤伟矣乎】
　　贞观十年太宗谓侍臣曰太子保傅古难其选成王幼小以周召为保傅左右皆贤足以长仁【长音掌】致理太平称为圣主及秦之胡亥始皇所爱赵髙作傅教以刑法及其簒也诛功臣杀亲戚酷烈不已旋踵亦亡以此而言人之善恶诚由近习朕弱冠【去声】交游惟柴绍【字嗣昌临汾人以任侠闻髙祖妻以平阳公主武徳初拜左翊卫大将军累从战伐而有功】窦诞等【外戚也贞观为宗正卿太宗与语昏谬失对以光禄大夫罢】为人既非三益【论语曰益者三友友直友谅友多闻】及朕居兹宝位经理天下虽不及尧舜之明庶免乎孙皓髙纬之暴【孙皓三国吴主是为乌程侯降于晋髙纬北齐后主为周所虏】以此而言复不由染何也魏征曰中人可与为善可与为恶然上智之人自无所染陛下受命自天平定冦乱救万民之命理致升平岂绍诞之徒能累圣徳【累音】但经云放郑声逺佞人【逺去声论语孔子答顔渊问为邦之辞】近习之间尤宜深慎太宗曰善【按自诚由近习已上文重出师傅篇旧本此章在直谏篇今附入于此】
　　【愚按帝尧与共驩同处而不为共驩之所化周公与管蔡同处而不为管蔡之所化夫上智不移唯尧与周公为能耳然尧犹畏孔壬周公犹惧流言岂恃其资质之美而谓恶人不能染哉下此则善人之芝兰恶人之鲍鱼未有不与之俱化者也唐太宗少与柴窦为友而不能昏太宗之徳世莫不疑焉以愚观之太宗之所以为太宗以其资质之过人也其不能进于三代之君者以柴窦辈为之累也虽然太宗少年之事尔及其君临天下虽房杜王魏并居辅相而封权宇文之流亦得厠乎其间此贞观之治所以止于如是也然则太宗所谓不由渐染者其然岂其然乎】
　　尚书左仆射杜如晦奏言监察御史陈师合【史无传】上拔士论兼人之思虑有限一人不可总知数职以论臣等太宗谓戴冑曰朕以至公理天下今任龄如晦非为勲旧以其有才行也【为行并去声】此人妄事毁谤正欲离间我君臣【间去声】昔蜀后主昏弱【名禅先主之子】齐文宣狂悖然国称理者以任诸葛亮杨遵彦【并见前注】不猜之故也朕今任如晦等亦复如法于是流陈师合于岭外【旧本自此已下三章在贪鄙篇今附入此】
　　【孙氏甫曰人主之任大臣不可不専亦不可専若深知其人可付国事不専任之何以责成功盖専任则责重责重则人必尽其才力也若知人未至而専任之茍无成功则有败事又或窃擅威福有难制之患二者惟在人主审之不可一失失则事机难追矣太宗可谓能审知人之术者也知房杜之贤而付以国事房杜方尽心职事已着功效陈师合以平常之见欲移主意如晦奏其事意似不广然虑小臣间言渐害于事公言之尔太宗不惑师合之言房杜荷信任如是敢不尽其才力乎此所以成太平之治也然有太宗之明房杜之贤则可専任而不容人言人主知人未至当审其付任不可执此为法】
　　【説见后章】
　　贞观中太宗谓房龄杜如晦曰朕闻自古帝王上合天心以致太平者皆股肱之力朕比开直言之路者【比音鼻】庶知寃屈欲闻谏诤所有上封事人多告讦百官【讦音结】细无可采朕厯选前王但有君疑于臣则下不能上达欲求尽忠极虑何可得哉而无识之人务行谗毁交乱君臣殊非益国自今已后有上书讦人小恶者当以谗人之罪罪之
　　魏征为秘书监有告徴谋反者太宗曰魏征昔吾之讐只以忠于所事吾遂拔而用之何乃妄生谗搆竟不问征遽斩所告者
　　【范氏祖禹曰太宗欲闻直言而恶告讦不惟圣谮谗而又罪之可谓至明且逺矣此为君为长之道愚按上封事者讦人小恶而太宗罪之谗人告魏征谋反而太宗诛之此可谓明也已陈师合上拔士论谓一人不可总知数职斯乃天下之确论也如晦遽以为讥论臣等太宗遽以为毁谤离间至流师合于岭外亦可谓寃也已然则合三事而观之太宗得其二而失其一乎】
　　贞观十六年太宗谓谏议大夫禇遂良曰卿知起居比来【比音鼻】记我行事善恶遂良曰史官之设君举必书善既必书过亦无隠太宗曰朕今勤行三事亦望史官不书吾恶一则鉴前代成败事以为元龟二则进用善人共成政道三则斥弃羣小不聴谗言吾能守之终不转也
　　【唐氏仲友曰太宗所言皆君道然谓守而不失亦望史官不书吾恶则有防过之意矣伐辽之监不逺而穷兵用魏徴而仆碑于身后知宇文士及佞而游言自解谓守而不失未免自矜也】
　　【愚按善恶直书而义自见此史臣之职也揜其不善而着其善此人情之常也为人上者其于言行之际知善而力行之知恶而力改之在我而已史臣直笔吾不知也太宗尝欲观史矣而复问起居所记之行事是欲史臣每有以彰其善而有不善者则削而不书也所行果出于善始终如一史臣岂得而揜其善乎勤行三事之言虽为君道之善而表襮于起居注之臣则似有矜善之意矣】悔过第二十四【凡四章】
　　贞观二年太宗谓房龄曰为人大须学问朕往为【去声】羣凶未定东西征讨躬亲戎事不暇读书比来【比音鼻】四海安静身处殿堂【处上声】不能自执书卷使人读而聴之君臣父子政教之道共在书内古人云不学墙面莅事惟烦【周书周官之辞】不徒言也却思少小时行事【少去声】大觉非也
　　【愚按夫子于易之益曰君子以见善则迁有过则改释者谓见善能迁则可以尽天下之善有过能改则无过矣益于人者无大于是夫迁善改过学者之所难而太宗定天下之乱处帝王之尊乃能知读书之善而能迁之知少时之过而能改之可谓知为益之道矣充是心也为益之道岂有穷际乎】
　　贞观中太子承干多不修法度魏王泰尤以才能为太宗所重特诏泰移居武徳殿魏征上疏谏曰魏王既是陛下爱子须使知定分【去声】常保安全每事抑其骄奢不处嫌疑之地也今移居此殿使在东宫之西海陵昔居时人以为不可虽时移事异犹恐人之多言又王之本心亦不宁息既能以宠为惧伏愿成人之美太宗曰我几不思量甚大错误【几量并平声】遂遣泰归于本第
　　【愚按古者世嫡之位既定而众子各有定分观于周官之衣服膳羞之不会者必曰惟王及后世子王及后固也而世子与焉者所以示尊隆絶觊觎也太宗之时既知承干不修法度矣乃重魏王泰之才固以逾分越制矣又使居武徳殿他日两废之事宁非太宗有以启之也虽以魏征之言觉大错误终非宜为矣重天下之本者慎之哉】
　　贞观十七年太宗谓侍臣曰人情之至痛者莫过乎丧亲也故孔子云三年之丧【平声后同】天下之通丧【孔子答宰我之辞】自天子达于庶人也又曰何必髙宗【商君武丁也】古之人皆然【孔子答子张之辞】近代帝王遂行不逮汉文以日易月之制【汉文帝行短丧以日易月】甚乖于礼典朕昨见徐干中论【后汉徐干撰中论二十篇】复三年丧篇义理甚深恨不早见此书所行大疏畧【疏平声】但知自咎自责追悔何及因悲泣久之
　　【愚按孟子曰三年之丧齐疏之服飦粥之食自天子达于庶人三代共之夫三年之丧者子生三年然后免于父母之懐故父母之丧必以三年古今贵贱通行之礼也然自汉文短丧以日易月厯代因之恬不知改天子遂无三年之丧人纪废壊纲常不明莫甚于此太宗虽不能蚤遵经训躬行其礼而能引咎自责追悔悲泣抑亦可以为孝矣后之人君所宜遵复古制以诏后世俾子孙守之永永无斁罔使蹈汉文之失贻太宗之悔岂不卓冠千古哉】
　　贞观十八年太宗谓侍臣曰夫【音扶】人臣之对帝王多承意顺防甘言取容朕今欲闻已过卿等皆可直言散骑常侍刘洎对曰陛下每与公卿论事及有上书者以其不称防【称去声】或面加诘难【去声】无不慙退恐非诱进直言之道太宗曰朕亦悔有此问难当即改之【此章重出纳谏篇直谏比此为详】
　　奢纵第二十五【一章】
　　贞观十一年侍御史马周上疏陈时政曰臣厯覩前代自夏殷周及汉氏之有天下祚相继多者八百余年【史记注周凡三十七主八百六十七年】少者犹四五百年【史记注从禹至桀十七君十四世有王与无王凡嵗四百七十一年殷凡三十一世六百二十九年东西两汉共二十四帝凡四百二十四年见汉书】皆为【去声后同】积徳累业恩结于人心岂无僻王赖前哲以免尔自魏晋已还降及周隋多者不过五六十年少者才二三十年而亡【三国蜀二主四十五年魏五主四十五年吴四主五十九年西晋四主五十三年南齐七主二十二年萧梁四主五十六年陈五主二十三年东晋十一主一百三年刘宋八主六十年元魏十二主一百一十九年东魏一主十七年西魏三主二十二年北齐五主二十八年后周五主二十五年隋三主三十七年】良由创业之君不务广恩化当时仅能自守后无遗徳可思故嗣之主政教少衰一夫大呼【去声】而天下土崩矣今陛下虽以大功定天下而积徳日浅固当崇禹汤文武之道广施徳化【施平声】使恩有余地为子孙立万代之基岂欲但令政教无失【令平声后同】以持当年而已且自古明王圣主虽因人设教寛猛随时而大要以节俭于身恩加于人二者是务故其下爱之如父母仰之如日月敬之如神明畏之如雷霆此其所以卜祚遐长而祸乱不作也今百姓承丧乱之后比于隋时才十分之一而供官徭役道路相继兄去弟还首尾不絶逺者往来至五六千里春秋冬夏畧无休时陛下每有恩诏令其减省而有司作既不废自然须人徒行文书役之如故臣每访问四五年来百姓颇有怨嗟之言以陛下不存养之昔唐尧茅茨土阶夏禹恶衣菲食如此之事臣知不复可行于今汉文帝惜百金之费辍露台之役集上书囊以为殿帷所幸夫人【慎夫人也】衣不曳地至景帝以锦绣纂组妨害女工特诏除之所以百姓安乐至孝武帝虽穷奢极侈而承文景遗徳故人心不动向使髙祖之后即有武帝天下必不能全此于时代差近事迹可见今京师及益州诸处【益州今仍旧隶四川】营造供奉器物【供平声】并诸王妃主服饰议者皆不以为俭臣闻昧旦丕显后世犹怠作法于理其犹乱陛下少处人间【少去声处上声】知百姓辛苦前代成败目所亲见尚犹如此而皇太子生长深宫不更外事【长音掌更平声】即万嵗之后固圣虑所当忧也臣窃寻往代以来成败之事但有黎庶怨叛聚为盗贼其国无不即灭人主虽欲改悔未有重能安全者凡修政教当修之于可修之时若事变一起而后悔之则无益也故人主每见前代之亡则知其政教之所由丧而皆不知其身之有失是以殷纣笑夏桀之亡而幽厉亦笑殷纣之灭【周幽王名宫湼厉王名胡皆无道之主】隋帝大业之初又笑周齐之失国然今之视帝亦犹帝之视周齐也故京房【京姓房名字君明汉东郡人治易】谓汉元帝云臣恐后之视今亦犹今之视古此言不可不戒也往者贞观之初率土荒俭一匹绢才得粟一斗而天下帖然百姓知陛下甚忧怜之故人人自安曾无谤讟自五六年来频嵗丰稔一匹绢得十余石粟而百姓皆以陛下不忧怜之咸有怨言以今所营为者颇多不急之务故也自古以来国之兴亡不由蓄积多少唯在百姓苦乐【音洛】且以近事验之隋家贮洛口仓而李密因之东都积布帛王世充据之西京府库亦为国家之用至今未尽向使洛口东都无粟帛即世充李密未必能聚大众但贮积者固是国之常事要当人有余力而后收之若人劳而彊敛之【敛去声】竟以资冦积之无益也然俭以息人贞观之初陛下已躬为之故今行之不难也为之一日则天下知之式歌且舞矣若人既劳矣而用之不息傥中国被水旱之灾边方有风尘之警狂狡因之窃发则有不可测之事非徒圣躬旰食晏寝而已【旰居案切日晚也】若以陛下之圣明诚欲励精为政不烦逺求上古之术但及贞观之初则天下幸甚太宗曰近令造小随身器物不意百姓遂有嗟怨此则朕之过误乃命停之【按史传通鉴此与论诸王定分刺史县令同一疏】
　　【范氏祖禹曰纣积钜桥之粟武王发之人主不务徳而务聚敛者民散而国亡太宗在位寖久将外事四夷内治宫室聚财积谷欲以有为马周先事而谏欲如初年之节俭可谓顺其美而救其恶矣胡氏寅曰马周所言四五事太宗从其一而已其要曰陛下当隆禹汤文武之业岂得但持当年而已此最太宗之病也岂特太宗凡三代已后得天下者皆然皆不知治蛊先甲后甲之义前未尽革而后患已生矣汲黯谓武帝内多欲而外施仁义太宗嫔御不为稀营造不为少穷兵黩武以收逺畧在位十余年矣年丰食足而百姓怨咨马周言之帝未改也岂非经济之术已殚无所可为乎】
　　【愚按马周此疏以三代帝王取天下保天下之道望之太宗可谓能责难于其君矣夫禹汤文武之道修之于身推之于家国天下而后道洽政治泽润生民非可以勉强而为之也太宗为唐贤君谓其行事有合于禹汤文武则可槩以禹汤文武之道则未之尽也孟子曰王者之民皞皞如也营造器物而百姓怨嗟与皞皞之气象有间矣幸而因周之言即命停罢其足以保贞观之盛也以此若夫广施徳化为子孙立万代之基此王者必世后仁之事未能进于是矣三代之所以长治久安者其必有道也夫】
　　贪鄙第二十六【凡六章】
　　贞观初太宗谓侍臣曰人有明珠莫不贵重若以弹雀岂非可惜况人之性命甚于明珠见金钱财帛不惧刑网径即受纳乃是不惜性命明珠是身外之物尚不可弹雀何况性命之重乃以博财物耶羣臣若能备尽忠直益国利人则官爵立至皆不能以此道求荣遂妄受财物赃贿既露其身亦殒实可为笑帝王亦然恣情放逸劳役无度信任羣小疎逺忠正【逺去声】有一于此岂不灭亡隋炀帝奢侈自贤身死匹夫之手亦为可笑【愚按周礼天官以聴官府之六计羣吏之治必察之以防甚矣贪之足以祸其身也夫利所以资身利积而身败则利乃所以殒身也可不戒哉然自昔戒贪之言多矣善乎太宗之言曰明珠身外之物尚不可以弹雀何况性命之重乃以博财物此可为有官君子之箴终之曰帝王亦然是不惟有以戒其臣而亦以自戒也可不谓贤君乎】
　　贞观二年太宗谓侍臣曰朕尝谓贪人不解爱财也【解音懈后同】至如内外官五品以上禄秩优厚一年所得其数自多若受人财贿不过数万一朝彰露禄秩削夺此岂是解爱财物规小得而大失者也昔公仪休【公仪复姓休名鲁相也】性嗜鱼而不受人鱼其鱼长存且为主贪必丧其国为臣贪必亡其身诗云大风有隧贪人败【诗大雅桑柔篇之辞】固非谬言也昔秦恵王【即秦恵公僭称王是为恵文王】欲伐蜀不知其迳乃刻五石牛置金其后蜀人见之以为牛能便金【便平声】蜀王使五丁力士拖牛入蜀道成秦师随而伐之蜀国遂亡【事见蜀记】汉大司农【汉制掌诸钱谷金帛货币之职】田延年【字子賔齐诸田之后汉昭帝时为大司农】赃贿三千万事觉自死【时茂陵富人焦氏贾氏以数千万积贮炭苇诸物昭帝大行用度未办延年奏言豫收不祥物冀疾用以求利非臣民所当为请没入官奏可富人皆怨出钱求延年罪初大司农取民牛车三万两为僦车直千钱延年诈增二千凡六千万盗取其半焦贾告其事时议以延年废昌邑王时尝发大议当以功覆过霍光曰往就狱公议过延年曰我何面目入牢狱遂刎死】如此之流何可胜记【胜平声】朕今以蜀王为元龟卿等亦须以延年为覆辙也
　　【愚按书曰凡厥正人既富方谷中庸曰忠信重禄所以劝士盖分田制禄所以养其愧耻之心而厉其忠防之节也太宗谓当时五品已上禄秩自厚若受财不过数万其知所以劝矣自以蜀王为监以牛金而亡国欲臣下以田延年为监以赃　贿而殒身非特以此戒臣下且以此律其身则列于庶位者宁不知所惩哉】
　　贞观四年太宗谓公卿曰朕终日孜孜非但忧怜百姓亦欲使卿等长守富贵天非不髙地非不厚朕常兢兢业业以畏天地卿等若能小心奉法常如朕畏天地非但百姓安宁自身常得驩乐【音洛】古人云贤者多财损其志愚者多财益其过此言可为深诫若徇私贪浊非止壊公法损百姓纵事未发间中心岂不常惧恐惧既多亦有因而致死大丈夫岂得茍贪财物以害及身命使子孙每懐愧耻耶卿等宜深思此言
　　【愚按诗云上帝临女毋贰尔心自古圣人拳拳于畏天者岂谓人君尊无与敌借天以压之哉盖兢业祗惧是乃天心之所存而尧舜禹汤所传之大原也太宗自谓常兢兢业业以畏天地又使羣臣当如朕畏天地是真能合乎圣人畏天之学矣然太宗之所谓天者苍苍之天耳昊天曰明及尔出王昊天曰旦及尔游衍何往而非天哉一息之间断非畏天也一事之作辍非畏天也诗曰文王之徳之纯圣人之所以事天者纯而已矣愚观太宗之行事知谨刑矣而复滥杀知尚文矣而复慕武知任贤矣而复聴谗知断恩矣而复牵爱甚矣其杂而不纯也此岂足为畏天之实哉】
　　贞观六年右卫将军陈万福自九成宫赴京违法取驿家麸数石太宗赐其麸令自负出以耻之【令平声】
　　【愚按大学引孟献子之言曰与其有聚敛之臣宁有盗臣盖君子宁亡己之财而不忍伤民之力故也陈万福违法取驿家麸非有取于民者其盗臣之谓乎太宗赐其麸令自负出以愧其心而不加罪可谓寛仁也已】
　　贞观十年治书侍御史权万纪上言宣饶二州【宣州今为寜国路饶州今仍旧并隶江东】诸山大有银坑采之极是利益每嵗可得钱数百万贯太宗曰朕贵为天子是事无所少乏惟须纳嘉言进善事有益于百姓者且国家賸得数百万贯钱何如得一有才行人【行去声】不见卿推贤进善之事又不能按举不法震肃权豪惟道税鬻银坑以为利益昔尧舜抵璧于山林投珠于渊谷由是崇名美号见称千载后汉桓灵二帝【后汉桓帝名志灵帝名宏】好利贱义【好去声汉灵帝时开西邸卖官自关内侯虎贲羽林入钱各有差私令左右卖公卿公千万卿五百万又卖关内侯假金印紫绶传世入五百万】为近代庸暗之主卿遂欲将我比桓灵耶是日勅放令万纪还第【令平声】
　　【孙氏甫曰太宗所以能斥言利之臣者无它内能节用外谨制度絶权幸抑恩宠无妄费耳官中欲修一殿则想秦皇之过公卿请营一阁则念文帝之俭将修洛阳殿则聴张素之言而遂止嫁送长乐则纳魏征之谏而从薄宫人罢遣而出者三千此其谨身节用天下已隂受其赐矣而文武官止六百四十三员府兵止六十万又皆散之农畆以自给天子惟务徳义以致治平薄赋敛以厚风俗而已此言利之臣所以不能合也】
  </div>
  <div class="pagination">
   <a href="贞观政要_page6.html">
    上一页
   </a>
   <a href="贞观政要.html">
    1
   </a>
   <a href="贞观政要_page2.html">
    2
   </a>
   <a href="贞观政要_page3.html">
    3
   </a>
   <a href="贞观政要_page4.html">
    4
   </a>
   <a href="贞观政要_page5.html">
    5
   </a>
   <a href="贞观政要_page6.html">
    6
   </a>
   <span class="current-page">
    7
   </span>
   <a href="贞观政要_page8.html">
    8
   </a>
   <a href="贞观政要_page9.html">
    9
   </a>
   <a href="贞观政要_page10.html">
    10
   </a>
   <a href="贞观政要_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
