<!DOCTYPE html>
<html>
 <head>
  <meta charset="utf-8"/>
  <title>
   三垣笔记 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三垣笔记 - 第 3 页/共 7 页
  </h1>
  <div class="content">
   郑庶常鄤，吴铨曹昌时，皆奸人也，一附黄翰林道周，一附郑冢宰三俊。人欲击鄤，恐累黄公，欲击昌时，恐累郑公。故上独断诛两人，即孔子诛少正卯不过是也。
黄给谏云师 【崇祯庚辰，德化人。】 号雷岸，王侍御燮号雷臣，皆疏纠贺冏丞王盛， 【崇祯戊辰，丹阳人。】 时人有二雷击一贺之笑。时辨疏先纠疏下，云：「贺王盛已有旨了。」竟不知何旨，越月余，云师疏方下。
予为刑垣时，见言路诸疏以四日下，间改票亦六日下，及此番入垣独异，或数月，或半年一年。尤可异者，督抚或请兵饷，或补官，皆中阁。又北兵已退半载，而边臣诸告急疏犹续下传者，以为北兵再至也。
赵督光抃猛率喜谈兵，以北兵入口，方赴召，闻于某山下遇敌，诸将欲走，惟光抃坐地不起，以死自誓。诸将迫之，方敛兵稍避，得免。然卒与范督师志完同诛，人颇以为冤。盖上因白广恩一事愧且恨，不尽因失机也。
冯司马元飙与倪司农元璐同心剔厘，请兵则核饷，请饷则核兵，此两部通算法也。后元飙以忧劳成疾，上遣中使往视，赐酒米等物，名赐实瞷也。寻以真病得放。
天津冯抚军元扬 【崇祯戊辰，慈溪人。】 耄，言路诸公皆知不胜任，然无敢纠，云恐得罪正人。后闯势渐迫，不得已始代归，与元飙相继卒。元扬清挺，元飙机敏，介不如兄也。两公居乡甚善，故皆以功名终。
陈少司空必谦， 【万历癸丑，常熟人。】 声气夙望也，予往谒，语予曰：「往东林初起，皆仗楚人为先锋，今不与合，反与角，若用其锐以反攻，吾党败矣。」不数日，【自「人为先锋」至「不数日」二十五字，据古学汇刊本补。】 周、吴两政府相继败，时人皆谓骆金吾养性所为，养性楚人。
往，给谏初入言路，或劾纠，或条陈，见邸钞不绝至左右，则渐跫音矣，然都垣尤甚。大抵散员迁至都谏，则视京卿为掌中物，得失交战，故所言必少必平。间奉旨条陈，则又独后，官前而言后，罔愧也。予赐环后，转右，旋转左，一载得十疏，时写本者阻予曰：「数矣。」予曰：「何谓？」对曰「散员以月谏，左右都以季谏。」予笑曰：「我不愿为季给谏。」
陈启新以无赖滥竽省垣，但诸公所劾　　实莫须有，谓不如是不足耸圣听耳。然启新非无欲，而人不敢贿，恐以为奇货故也。时奉旨下抚按察奏，启新已逃。后予过淮安，访之史总督可法，可法止笑云：「渠贫耳。」若可法以为虚，则言官姜给谏采等必获罪，若以为实，则所坐数千谁偿？或云，可法故纵之，其妙用也。
钱塘刘烈女者，幼许吴生嘉谏，年十九。邻有富儿张阿官屡窥之，一夕掇梯入，女呼其父共执之，候晓鸣官。阿官侄遂倡刘氏诲淫缚人取财之说，鸣金聚众，众皆信之。女哭告父曰：「向未污吾身，犹可活，今污吾名，不可活也，我当死告鬼求直耳。」即自缢。官验之，时盛暑，暴日下无尸气。其夫嘉谏初惑人言，不哭，及令人薙眉察之，知其真女也，伏尸大恸。女目忽开，迸流血泪数行，若对泣者。阿官延讼师丁二，坚执前说，女见形于丁二曰：「若以笔污我，吾先杀汝！」二立死。时江涛震吼，裂崩岸，上下人以为女冤，官遂杖杀阿官并侄。
宫中有秘室，久锢不启，上特命启之，见箧内有元人朝会图一册，胡人华人皆分行坐，上见之不悦。此吴铨曹昌时亲得之内侍口者，外传启画三轴，非也。已，北兵入燕，其言始验，时昌时死久矣。
予一日与某同籍谒周辅延儒，自午至暮，不得见。一长班耳语曰：「有四人方巾便服，径入后宅矣。」予问之，其一铨曹，一仪曹，一兵曹，一同乡闲署也。予归而叹曰：「吾师必败矣。他且弗论，安有以趋热铨曹夤夜入相君宅而不起物议者！」不数日败。铨曹者，吴选郎昌时也。
张司马缙彦 【崇祯辛未，新乡人。】 初入都召对，忽传范司空景文接密封已出，对诸廷臣长吁言曰：「新大司马经济乃尔！」及询之，则缙彦奏周府金银数百万皆汴河，欲选慎密司官作速打捞故也。会国亡，不果行。
上用人屡不效，又思用侯伯，曰：「毕竟是我家世官。」其最属意者，襄城伯李国桢 【永乐初李浚裔，和州人。】 与抚宁侯朱国弼、【景泰初朱谦裔，夏邑人。】 诚意伯刘孔昭、 【刘基裔，青田人。】 忻诚伯赵之龙也。国桢后殉难。
上即位后，每勤召对，人渐以口舌迎合，如黄侍御澍，其尤也。最后无赖董心葵， 【武进人。】 亦缘周辅延儒鹰犬谬邀召对，辜给谏朝荐疏云：「臣子任事，决无不出于朴诚而能克济时艰者。然朴诚之人多得之老诚练达，远不具论，迩来督抚中称足任者，如卢象升、史可法，亦祗实心实做，若与杨嗣昌、张若骐等粉饰诡辩，必不能远过。繇是观之，在此不在彼。况今日口舌相高，攻讦滋胜，将恐诸臣精神不用以实图职业，而用以揣摩笔端。虽皇上召对时勤，无所逃于电照，然既察其才辩，又当察其朴诚，若徒以小才喋喋，付之事权尝试，追悔何及！」疏上，留中。
往例，司礼监内官，如外之翰林，不繇他衙门进。元年冬，上始亲考，命作时艺，首出「事君能致其身」题，考中郑内官之惠、曹内官化淳，皆升随堂。后又拔季端入司礼。端京师人，本子衿，然入司礼后，颇与外人交通，后以赂遗事发自杀。
国朝祭帝王陵寝不及夷君，惟元魏孝文帝以用夏变夷，独得列祀，应祭于洛阳之瀍西，而国初礼官沿袭宋误，祭于陕西之富平。盖其孙文帝都关中，故陵在此，非孝文陵也。予言于礼科，沈都谏胤培疏云：「魏有两文帝，名宏者，用夏变夷，蔚然令主；名宝炬者，政在宇文，徒拥虚器。按魏书冯后传云：「孝文迁都洛阳，自表瀍西，以为山园之所。」今乃祀于富平，是否无误？所当亟议改正。」疏奏留中。
东林诸君子皆以文章气节廉隅相高，即间有假借，犹存白日面目，予初入垣犹然。及环召后，见诸扫门政府者，言夷行跖，恬不知愧，而省中尤横，予知必为国祸，痛切言之。惟韩给谏如愈、傅给谏振铎、朱给谏徽以为善，怂恿速奏，初疏云：「臣观古忠臣事君，居安则不逢其所喜，而遇警则必隐其独忧。今皇上宵衣旰食，日昏咨儆者，非忧在边寇乎？故臣谓今日策门户独与诸臣异，盖诸臣所持在内，则为剖忠别佞，清议独标之门户；而臣所争在外，则又为防危图安，仔肩共力之门户也。一曰边，今特暂伏耳，然再逞奈何？若问北门之锁钥谁司，则当以三协为门户，脱烽火复懈于传，致令穿塞而入，则北之门户隙矣。一曰寇，今犹盘踞耳，倘扬帆奈何？若问陪畿之扃键谁辖，则当以两淮为门户，脱干橹不戢于摇，致寇呼风而下，则南之门户又隙矣。故臣谓国家两门户，莫大于此。而大小臣工所当急图巩固以宽我皇上焦劳者，亦莫大于此。虽然，是未可与全躯保妻子之臣谋也，臣以为正当与全躯保妻子之臣谋也。今试问边骑所蹂躏，闯、献所翦刈，谁是身膺簪笏，幸保首领者？其它衣冠子女，或絷虎穴，或抛中野，而毕竟吾躯能全否？吾妻子能保否？故谓君事视身，国事视家，犹落第二义。而臣谓舍君别无身，舍国别无家，直一体也。若犹怡堂如故，穴如故，有薪独贻君父卧，有胆独贻君父尝，安乎，不安乎？昔宋韩琦、 【谥忠献。】 范仲淹 【谥文正。】 皆经略西边，而迨其续登揆席也，虽二三宵小，百计媒孽，然无能损其邱山之望，而君子终胜，小人终诎，则奠封疆于外，正以持门户于内也。且今之门户，亦骎骎莠乱苗矣。盖始犹正与邪角，而今则邪与正混，言夷行跖，文章之外，另有肺肠，致泾渭不分，可叹也。乃其最无赖者，不为公家指佞屈轶，而为私门善眩胡人，忽咿喔入幕，忽叱咤反戈，世道江河，长此安底？夫士君子行己，当于炎处寻冷，故非独贪如严嵩，【弘治乙丑，分宜人。】 专如张居正， 【嘉靖丁未，江陵人。】 所宜裹足，即望尘三杨 【士奇，谥文贞，泰和人。荣，谥文敏，建安人。溥，谥文定，石首人。】 门，终是趋炎有心，耐冷无骨耳，况下焉者乎！扫门何亲，下石何捷，犹腼颜自标曰：「我正人也，直臣也。」如见其肺肝，然则何益矣？故臣谓门户之大，弊极蠹至，此辈为烈。而孰端孰邪，将安从辨？则请仍从封疆辨，果闭门诵经，闻敌股战，必王钦若辈也，是谓真小人，小人爱其身。果饮博谑呼，对虏色奋，必寇准【莱国公，华州人。】 徒也，是谓君子。君子爱其国，故谓去河北贼易，去朝中党难，犹中主狐疑之见。而惟以奉公之诚伪，任事之虚实，定立品之端邪，则诸臣固不必以门户自标，皇上亦不必以门户致疑，直相与涤肝协胆，人人自赴于筹边画寇之场已尔。繇是，功不自我立可也，朝廷苟有肩事之人，此身即不必在朝廷，繇是恩不自我尸可也。怨家苟有利国之为，此日即可用怨家，封疆之门户巩，而朝端之门户合，一道同风，其在是乎！」疏上，留中。再疏云：「臣闻古人臣忠国，时平则崇清议，而势急则干实功。故臣近者有疏，欲诸臣以筹边画寇为先，然非尽言提醒，恐犹膜外视。而玄黄水火之战，不向外敌而向中朝也。夫自古君子与小人角无论已，即以君子与君子角，而究竟何便宜之有？是故宋雒、蜀、朔之帜标，则君子分曹以角，而熙丰小人，卒伺间起，问曾去雒容蜀否，问曾去蜀容朔否。盖至感生抱蔓而悲深狐兔，始追悔向者同根之煎为失策也，嗟其晚矣。故以君子与小人角，犹胜负半，惟君子与君子角，而以小人乘其敝，则一蹶不振之道也。且今之君子，亦岂尽如雒、蜀、朔之徒，咸卓然有以自标哉！不过一二败类，貌君子而实小人者，此分门，彼别户，庙堂之心战，猛过巨鹿，于封疆何利之有？且不特此也，遇君子则能为君子之言，或理学，或节义，既欲袭弄簧之百舌以鼓喙，遇小人则能为小人之事，或情面，或贿赂，又欲效献媚之九尾以扫门，如吴昌时、廖国遴等，比比是也。谓是崇清议乎，干实功乎？诸臣何助竞焉！昔唐安禄山叛时，起郭子仪【汾阳王，谥忠武，华州人。】 为帅，时李光弼 【临淮王，谥武穆，昌黎人。】 素不相能，入见请死，子仪趋抱上堂而泣曰：「今岂怀私忿时耶？」执其手相持而拜，故人知其能收功于百战，而不知其止收功于一，夫所谓一者，人和也。今边骄寇横，势极倥偬，而文与文相鏖，若身居暇豫，其识出唐二武臣下矣。臣闻鼎之为器，独举则壮士折肋，而合肩则懦夫增气。迩者，饷匮矣，兵懦而骄矣，督抚或才不副任，或用违其才矣。若止以一人肩一事，而不合众人筹一事，非策之长也。臣愿自今以始，上而阁部，中而台省、部曹，皆勿作局外观，而以群力佐独力之不及，一若人人有户兵二部责，又有督抚责者然。且使诸臣果砻厉除敌之戈，则同类之戈自息，何也？专于此则不分于彼也。然则仗马之不鸣，乃为息乎？盖鸱枭必搏，尤望鸾凤来仪，若盻彼鸱枭，快吾弹射，亦蛇蝎螫人之肺肠耳。此臣愿为居言路者下一针砭也。若夫是非淆于盈廷，而听之噢咻则愈惑，端邪迷于筑舍，而决之圣断则立清。臣尤望皇上简发诸疏，立赐剖决，是者俞之，非者置之，其有倒是非而混端邪者，不妨参之舆论，定之圣断，量惩一二，以警其余，此日嚣风其少息乎！夫雒、蜀、朔构，而始乘之者小人，继乘之者外患，为身为国，两者无一焉。」疏奏留中。
予尝叹世事之来，必有其渐，毅庙出卖辽参，即建州入中原，遍地贩参之兆；毅庙夹吴昌时于廷，即闯贼遍夹诸戚绅，肆勒多金之兆；毅庙改张侍御任学【天启乙丑，安岳人。】 为总兵，即建州改总兵土国宝为巡抚，耿焞为蓟抚之兆；毅庙用无赖之武举陈启新为给谏，即建州入中原，将饲马、肩水、放炮各贱役俱任司府守令之兆；毅庙以时艺考内官得入司礼，即建州以时艺考女直、蒙古人得登科名之兆。又曹司礼化淳建卢沟桥城，题其一门曰「永昌」，一门曰「顺治」，即闯贼年号永昌，建州年号顺治之兆。
予以册封淮藩行，甫出门数步，节摃忽断折，及闯贼入都，予缴节南畿。节者君也，折，其亡乎！
予奉差至姑苏，晤徐翰林汧， 【崇祯戊辰，长洲人。】 吴铨曹昌时儿女戚也，语予曰：「吾知伊死久矣。人皆欲市恩令人感，伊独欲示威令人畏，如某某败官，某某罹辟，皆非其所为，辄宣言曰「忤我」。众怨所萃，祸能无及？」
予奉差至扬州，遇周辅延儒舟，欲入谒，诸仆以缇骑同舟阻。予曰：「此岂门生所为耶！显赫而远之，患难而亲之，何害？」及见，周以圣怒不测为忧。予劝速行，又曰：「今日弹劾之人，半是昔日委蛇之人，何也？」周惟太息而已。
山东剿寇功，因中珰滥赍，为公论所讥。山东刘总兵泽清上书辞恩荫，吴辅甡拟旨允之，语周辅延儒曰：「中珰昨赍功者，上旋即处分，泽清之荫尤滥，不可不拟允辞也。」延儒默然，旨下允辞矣，泽清衔恨。适泽清遣役行贿，刺取兵垣章奏，甡同邑署兵垣韩给谏如愈疏纠之，奉密旨提问诸役。泽清惭惧，持重币至，如愈呼使诮让，返其贿，泽清甚恨，且疑甡指授，然如愈实非听人指授者。后奉差督饷，行至山东，遇害中道。时坐马一骑名杨国柱者，指麾加刃，云「为主帅报仇」，泽清使之也。初，周辅延儒罢，曹给谏良直疏纠之，并及泽清行贿。予与如愈闲坐，曾曰：「泽清飞扬久，非白简所能制。若因子疏激变，言官必坐罪，不则吾辈奉差往返，道经齐地，聂政、荆轲之事可畏也。」时予不知如愈有疏，故云，然竟验。如愈被害日，即北都沦陷先帝宾天之前一日也。泽清又欲杀蒋侍御拱宸，以不值免。
甲申二月，闯势日炽，薄真定。徐抚军标 【天启乙丑，济宁人。】 为叛兵缚去，汪简讨伟作书寄同年陆给谏朗 【崇祯辛未，上元人。】云：「闯贼袭据真定，去神京咫尺，都门外一步不可行，而奸细满都城，米银外解，无斗粟分文至者。太仓银库不过千三百两，内府扫地不过四五十万，何以立国？诸大小臣工无一人可支危亡者，圣主日昃不遑，焦劳无计，今已调取边兵三桂、 【高邮人。】 唐通入援，而边患更烈，关门危殆，真不知所底。弟命已付之大义，如圣主何，如东宫何！此所以愤恨于平时误国之人，终日言门户，而不顾朝廷之门户，终日言声气，而不问穷民之声气，积渐至今，尚何处伸其狂喙耶？南中赖史公祖稍定，昨庙议又要移动，弟正色言之曰：「诸公并江南亦不要耶！」年兄此时，移孝作忠，久卧苫次，不妨挺身为士夫百姓倡，江南一路作何防守，贼得志于此，势必长驱而南，其不为秦晋续几希矣。贼之奸细，想亦满布南畿，内地可虞。真定之失，贼尚未到，而内已缚总督送出矣。贼之奸细，有算命者，有开店者，有作前程者，有投充将领者，种种奇幻，地方官与地方士民共缉之，方可得其情状。年兄与史公祖及各台公祖商而密行，幸甚幸甚。今都门所恃，、唐二镇兵马，得胜则旦夕尚可恃，若有意外之变，则三四月间已不忍言，弟死不足言，南中当思万全可也。」嗣后每与亲知遇，无不谈朝事泣下，因与同门  给谏甘来密订同死，后如其言。
闯贼围京城，马翰林世奇 【崇祯辛未，无锡人。】 与成枢曹德书云：「吾辈舍一死无别法，吾不为其难，谁为其难者！」而德亦复书云：「人生慷慨仗节易，从容就死难，吾辈为其难，亦为其易乎！」又云：「弟老母舍妹争欲先引决，弟止之，志在为其难。然虑变起仓卒，我辈无以自明，故复以二义相商也。」已，妹先自尽，德哭视其缢，其妾请继之，德痛不及视，入别其母张氏，哭尽哀，出而自缢。母见子女及妾皆没，亦自缢，惟继妻一妾一子留居江南金坛县得免。越载余，忽传德不死，间行抵江南。妻妾闻之，皆忿然曰：「彼若不死，我辈必死，名殉实逃，何颜生存？」既问之，妄也。其忠义所感，刑于寡妻如此。
魏忠贤初得志时，曹钦程以一主政纠四御史，乃周侍御宗建、 【万历癸丑，吴江人。】 李侍御应升、黄侍御尊素、 【万历丙辰，余姚人。】张侍御慎言 【万历庚戌，阳城人。】 也。后三人皆死镇抚司，惟慎言戍。予为刑垣时，同官朝审，点及钦程名，惊其犹生，五彪 【许显纯、田尔耕、孙云鹤、杨寰、崔应元。】中尚有二彪存，不知上何以不诛。闯逆陷京师，钦程等遂为漏网，亦可叹也。
予以壬午冬季过维扬，梦予师倪司成元璐为予题一绢云：「深山移静，罹卜筑之无声，倪虽上虞，实寄籍山阴，深山移静，将弹冠矣。」果起少司马，至京改司农，寻还詹事府。未及枚卜，殉闯祸，非「罹卜筑之无声」何？
陈辅演新失上意，屡疏求去，已得旨。王总督永吉 【天启乙丑，高邮人。】 上疏劾之，言其逆料神京孤危，急思全身远害，不忠不孝，当诛，且历数其裁密抚撤保督诸罪状。演闻之，不敢行，遂罹闯祸。
许光禄誉卿 【万历丙辰，华亭人。】 所纳名妓王微 【抄本甲「微」字傅以礼校改作「媺」。】 有远鉴，南渡后，微病，临终，以所缄一布袱授誉卿曰：「我死必乱，汝可启之。」及北兵入  ，誉卿将远匿，乃启袱视之，则破衣一件，碎银一包也。若钱宗伯谦益所纳妓柳隐，则一狎邪耳，闻谦益从上降北，隐留南都，与一私夫乱，谦益子鸣其私夫于官，杖杀之。谦益怒，屏其子不见，语人曰：「当此之时，士大夫尚不能坚节义，况一妇人乎！」闻者莫不掩口。
予差竣返扬州，适吴辅甡以遣戍归，与同郡郑进士元勋、 【崇祯癸未，江都人。】 乔侍御可聘就饮，予先至，首言昌时反复状，谓：「近读锦衣卫招，见昌时口供，云：「公称蒋侍御拱宸贤，夫拱宸以纠昌时通内，故忤内，称其贤者似与谋焉。」以此下石拱宸，并下石公耳。」甡正色曰：「不然，此骆养性憾予肆行捏砌，昌时岂至此！」语毕，元勋至，不知予先有言，又言昌时媕阿状，往得罪周辅，委蛇蒲伏，顿头不起。甡又正色曰：「不然，此嗔昌时者所砌，昌时岂至此！」语毕，可聘至，又不知予与元勋有言，复备言昌时贪横状，某处纳贿若干，某事纳贿若干，言尤力。甡讶曰：「乃尔！」宴罢，甡先行。予述予言告郑，又述予与郑言告乔，笑曰：「三至投杼矣。」
北都既陷，蒋辅德璟以致政抵高邮，云先帝已北来，有见之天津，与周后及内官数十人，俱妆饰一样。且云郡邑不宜遽设龙亭哭临。又出黎抚玉田书云：「吴将军三桂方图闯，且有传定王已在关门。三桂破贼，立之南来。」已知皆诞也。
山东王抚军永吉戢盗除奸，家家尸祝，一时誉满长安，有北史南王之称。及北兵入齐地，陷五十余城，上赦不诛，改总督蓟辽，召对引罪，上谕以图功。及北都陷，削发遁【「遁」字据抄本甲补。】 归，其师尚应轸作诗云：「昔日文山今铁山，文山死节铁山还。」又有人续之云：「更有叠山能蹈死，三山相遇问谁惭。」
崇祯末，有商人自山东载花豆渡淮，及出卖，如人首然，耳目口鼻皆具。
自古人君即位后，中宫方生太子，一为商纣，亡国；一为宋太子劭，盘游；一为宋钦宗，与父徽宗俱被金掳；一为本朝武宗，几以倦勤失国，且无后。至此，为毅宗皇太子，又亡国殒身。亦一异也。
惠宗之亡，有皇太后吕氏在上，今亦有懿安皇后在上，惠宗之亡，有三皇弟，今亦有三皇子，惠宗之亡，后马氏殉，今后周氏亦殉。且庙号之上，与谥赠之加，自二帝二后以及东宫诸王暨前后殉国诸忠，皆骈集弘光时，若一案然。尤可异也。
弘光初，先从高辅弘图 【万历庚戌，胶州人。】 之请，上帝庙号曰思宗，予上疏请改，屡拟皆驳。最后管少宗伯绍宁 【崇祯戊辰，武进人。】 疏言：「谥法庙号，不妨互见，如我朝有睿皇帝，又有睿宗，有仁祖又有仁宗。卜世无穷，嘉名有限。」乃以敬宗与毅宗并请，诏用毅。
予偶读一闽绅集，见称毅宗为威宗，已，乃知为隆武 【唐王。】 时所改也。按汉桓帝庙号威宗，以无功德罢，北齐主高洋先谥文宣皇帝，庙号显祖，其臣祖珽有夙憾，言文宣狂暴，何得称文？既非创业，何得称祖？遂改谥景烈，庙号威宗。珽贬逐后乃复旧。未审隆武时诸臣何以改此号，前既与刘禅同谥，后又与汉桓、高洋同庙号，且为洋弃而不用之庙号，宜乎古人有宰相须用读书人之叹也。若新朝遵议庙号之人，不称怀帝而称怀宗，尤异，不知何家之宗也。金哀宗乃其末主承麟所谥，我明止谥元庚申君曰顺帝。
毅宗既改庙号，礼科罗都谏志儒 【崇祯戊辰，濮州人。】 复以陵名请，商之予，予曰：「既改新庙号，当以故庙号名陵曰思陵。」志儒是之。
盱眙县陈岐山以外科寓常州，见陈生组绶， 【崇祯甲戌，武进人。】 年尚少，贫而能文，衣食之。后组绶登第，授枢曹，因兵部火药局一武弁罢职去，召岐山子至京补之。甫三日，局失火，组绶恐岐山子因此失官，乃与同年李枢曹青【崇祯甲戌，金坛人。】 私计，谓前武弁已去职，且失火罪轻，可以其名代，不意圣怒不测，立命弃市。是日青即见无首人来索命，数日死。组绶为含殓归，又见无首人来索命，亦数日死。岐山子复为含殓讫，亟归，至良乡，又见无首人来索命，卒于邸。
予赐环后，疏凡十上，而留中者七，他疏亦然。或疑上倦勤，非昔时比。已，见一圣谕云：「为国者为君子，为身者为小人。」即予「国家有两大门户」疏中语也。始知上于留中诸疏，亦非不览者。
上甫五岁，所生皇太后早逝。登极后，以不及尽尊养为憾，宫中瞻太后遗像，必呜咽泣下。询乳媪，或云未肖，益大痛。随遣中使偕画工诣刘新乐侯文炳第，命瀛国太夫人口授之，三易粉图，具卤簿以进，上俯伏大明门迎入，安置奉先、景神诸殿，上食如平生，辄痛哭拜伏不能起。因进文炳祖瀛国公、祖母瀛国太夫人封号。后数推恩，文炳父叔兄弟第宅茔田禄米恩赉无算。当甲申三月初，适瀛国寿八十，上益歔欷，思皇太后不置，赐赉金币有加。上之孝至矣。
刘新乐侯文炳素与巩驸马永固善，永固尚李选侍所生皇八妹者也。甲申正月，文炳偕永固召对中左门，首请分封永定二王不果。三月十八日，中使捧诏谕文炳、永固率健丁护驾，而外城已陷，文炳十九日投井，永固已纵火焚公主柩，自刎死。当文炳与永固十八夜入见时，上曰：「朕志决矣，朕不能守社稷，然能死社稷。」上哭，文炳、永固与左右皆伏地哭失声。次日遂有煤山之变。
清世祖顺治十四年，谕工部曰：「朕念明崇祯帝孜孜求治，身殉社稷。若不急为阐扬，恐千载之下，竟与失德亡国者同类并观，朕用是特制碑文一道，以昭悯恻。尔部即遵谕勒碑，立崇祯帝陵前，以垂不朽。又于所谥怀宗端皇帝上加谥数位，以扬盛美。」又尝登上陵，失声而泣，呼曰：「大哥大哥，我与若皆有君无臣。」上为后代所惓怀如此，况其臣民乎！
陈进士丹衷 【崇祯癸未，上元人。】 上疏毅宗，欲调广西土司兵以剿流寇，上喜，授御史，命持诏往。及至留都，识者皆言其不可，迟疑不行，及北都之变，奉监国谕至扬州。郑进士元勋与丹衷同籍，言于万枢曹元吉【天启乙丑，南昌人。】 曰：「陈君自负奇男子，受知先帝，迟回故里，半年未移一步，徼幸国家沦丧，以成其功名。」且云：「功成不受爵，功不成而反受，得无负其生平乎！责善，朋友之道，予不敢为好友讳也。」元吉亦然之。
工部尚书严震直后人至京，欲为震直请谥。问以诸书所载遇惠宗云南吞金死，则齐东也。时管少宗伯绍宁欲予谥，而以建文降臣，恐见尤舆论，欲取历代舆论久孚尚未补谥者数人，为震直掩疵。予曰：「虽滥一震直，而波及诸贤得与易名，亦快事也。」因举罗通、【永乐壬辰，吉水人，谥襄宁。】 王世贞、 【嘉靖丁未，吉水人，谥文宪。】 顾养谦、 【嘉靖乙丑，通州人，谥襄靖。】 陶鲁、 【郁林人，谥襄靖。】 周新、【南海举人，谥忠直。】 况锺、 【吏员，靖安人，谥肃惠。】 王艮、 【建文庚辰榜眼，吉水人，谥端裕。】 王三善 【万历辛丑，永城人，谥襄烈。】 等以告，疏已录就矣，因王阁学铎不悦世贞，尼之而辍。


三垣笔记 下
弘光
北都变闻，在籍钱宗伯谦益有迎潞王议，扬州郑进士元勋密语予：「予语里人解少司马学龙曰：「祸从此始矣。神宗四十八年，德泽犹系人心，岂可舍孙立侄？况应立者不立，则谁不可立？万一左良玉扶楚，郑芝龙扶益，各挟天子以令诸侯，谁禁之者？且潞王既立，置福王于何地？死之耶，抑幽之耶？是动天下之兵也，不可。」」时沈都谏胤培以此询章都谏正宸，正宸曰：「当光庙【泰昌。】 在青宫时，则以光庙为国本，当光庙与熹、 【天启。】 毅 【崇祯。】 二庙皆绝时，则又以福藩为国本。若谓潞可越福，犹谓福可越光庙也，于国本安居？」时草野闻立潞，皆不平，及王监国，人心乃定。首谒孝陵，避御路，自西门入，祭告陨泣。礼毕，问懿文太子陵安在，遂往瞻拜。
高杰 【兴平伯。】 等既封伯，袁督继咸入见，奏曰：「封爵以功，无功而伯，则有功者不劝，跋扈而伯，则跋扈者愈多。」上颔之，叹曰：「事已成，奈何？」忻城伯赵之龙奏曰：「臣昨过扬州，亲见高杰与黄得功格，本辅臣士英 【万历己未，贵阳人。】 引杰过河，宜令士英往辑。」继咸亦从臾，上曰：「其如不肯去何？今史先生愿去。」继咸曰：「皇上即位之初，虽以恩泽收人心，尤当以纪纲肃下志。大抵君德以英断为用，伏祈振治精神，申明法纪。冬春间淮上未必无事，臣等虽驽，愿奉六龙为澶渊之行。」上颇有难色，姜辅曰广【万历己未，新建人。】 言：「澶渊之行，不是遽为此事，故不可不时提此志。」上又颔之。继咸又请榻前密奏，曰：「左良玉虽无异图，所部多降将，非孝子顺孙，皇上初登大宝，人心未免危疑，意外亦不可不防。臣当星驰回信。」上允可。继咸往阁，责阁臣可法不当遽伯高杰，士英不悦。时人谓继咸言虽正，然使诸臣果以序迎，则上何至书召四镇，士英与杰又何得居功？非钱谦益、吕大器【崇祯戊辰，遂安人。】 误之而何？
周辅延儒再召原任，阮光禄大铖 【万历丙辰，桐城人。】 迓之江干，情甚挚。延儒虑逆案难翻，问大铖废籍中谁为若知交可用者，大铖举原任宣府马抚军士英对。时士英犹编戍籍，忽起凤督，茫然，既知大铖荐，甚感，故力荐于上，诸阁臣皆以为不可，士英曰：「我自任之。」其冠带来京一旨，即士英手票也。
阮光禄大铖陛见，自陈江防要害，娓娓可听。将退，马辅士英申言大铖陷十有数年，钦定逆案，署以赞导，初无指实。大铖自诉陷，谓：「辅臣弘图，向同班行，亦当知之。」高辅弘图言：「天启年间，崔、魏乱政，人知崔、魏，不知朝廷，人知富贵功名，不知名教气节。先帝初政，有钦定逆案一书，大铖与焉。臣亦知大铖才可用，但以逆案制自先帝，不敢擅改，惟求下九卿科道公议，则大铖出亦自光明。」上首肯曰：「会议良是。」士英曰：「满朝大半东林，一会议，大铖且不得用。且有何不光明？岂臣曾受大铖贿耶？望陛下独断。」弘图曰：「光明非不受贿之谓，且大铖之用，何藉通贿？臣以会议请，正为大铖见用地，非阻大铖以不用也。」因请罢斥，以谢不能附和之罪，上慰留之。
长洲许生员琰闻毅庙缢殉，恸哭投水死。于少参重庆 【崇祯辛未。】 先济南道，以国变南归，与同乡冯绅犹龙 【长洲人，名梦龙。贡生，寿宁知县。】饮，犹龙力称琰忠，重庆曰：「不然，若非忧贫则忧病，假此为名耳。」犹龙斥其言，重庆几与大哄，解之乃已。
刘泽清初主立潞议，至是陛见，欲自解免，极诋东林与江北党诳言害己。又言：「中兴所倚，全在政府，旧用大帅，自应群臣公推，今用宰相，亦须大帅参同。」退谒姜辅曰广，曰广微以先日声气讽，泽清作色曰：「我先帝时为东林所卖，被弹无完肤，不尽杀此辈不止。」曰广默然。越数日，疏纠吕大器、雷演祚，荐张捷、【万历癸丑，丹阳人。】 邹之麟、 【万历丁未探花，武进人。】 张孙振、刘光斗 【天启乙丑，武进人。】 等。
马辅士英以荐阮光禄大铖为中外攻，甚忿，大铖亦语人曰：「彼攻逆案，吾作顺案相对耳。」于是士英疏攻从逆光时亨、龚鼎孳、周锺【崇祯癸丑，金坛人。】 等，大铖教也。
宁南侯左良玉接监国诏书，不肯拜，袁督继咸贻书良玉，备道上伦序之顺，乃开读如礼。属何内臣志孔、黄直指澍入贺，实窥伺朝廷动静也。澍陛见，面数马士英十大罪，且言：「不宜垂涎纶扉，弃皇陵入朝，又得张献忠伪官周文江银八千两，题授参将，罪可斩。」上曰：「若有此事，先帝时何不纠举？」然澍犹攻诋不休。时志孔亦助澍诋士英，兼言文江不法，声色俱厉。司礼监韩赞周叱志孔使退，将议处分，士英恐失良玉心，疏宽志孔，竟释之。澍复连疏劾士英，不报。时有以澍此纠为正议者，予言于乔侍御可聘曰：「以澍纠士英，所谓以燕伐燕也。郑鄤不救旧辅文震孟耶？护君子与攻小人，同一借题耳，无以澍为鄤续。」可聘是之。
陈少宗伯盟 【天启壬戌，富顺人。】 尝赴阁请转某翰林官，姜辅曰广固言不可。盟作色固争，曰广亦厉色曰：「待年兄入相自为之。」纶扉一席，几成聚讼。
旧例，六科侍班皆立御道侧，东西向，而侍御则止纠仪四员列御道，对御座立。予初入南都，见台省径入殿内，列阁臣下，又导驾科员皆面向退走，不敢背向。予初入南都，见导驾背走，为正其误，而内员反嗔面向者行稽，众呵之。又百官见阁臣言事，止立阶上，无入阁坐者，今则匡坐健谈，一时草率气象，殊可想见。
马辅士英方移病，忽疏荐原任谢辅升、张少宰捷，言二臣清执无党，又非逆案，宜以升为吏部尚书带阁衔，捷为吏部侍郎，皆阮大铖意也。初，士英以荐大铖，致中外沸议，意稍折。一日，阁中推词臣缺，言已故张庶常溥【崇祯辛未，太仓人。】 可惜。士英曰：「我故人也，死酹而哭之。」姜辅曰广笑曰：「公哭东林贤者，亦东林耶？」士英曰：「予非畔东林者，东林拒予耳！」高辅弘图复从臾之，颇有和解意。及刘总宪宗周【万历辛丑，会稽人。】 疏自外至，大铖等宣言：「曰广实使之。」于是士英怒不可回，而荐升、捷等之疏出矣。或曰激宗周上疏者，在籍周仪曹镳，曰广不知也，然人终以宗周疏为正。
左少司马懋第、陈都督洪范北行，命会同府部等官从长酌议，或言以两淮为限，高辅弘图曰：「山东百二山河，决不可弃，必不得已，当界河间耳。」马辅士英曰：「彼主尚幼，与皇上为叔侄可也。」人哂士英言。
上召对北使，左少司马懋第以忧不入，独阁部九卿科道与陈都督洪范、马冏少绍愉俱对。上言及和北，绍愉言：「先帝时曾命臣使北，若和成，必无今日。」上问不成故，绍愉言：「使者更往，则和矣，主和者陈新甲，以言官劾弃市，故辍。」上曰：「如此，新甲应恤。」诸臣无应者，独陈翰林盟朗应曰：「可。」上命即恤，并察处劾新甲者。六垣合争，乃止。
陈仪曹龙正既升今任，竟不赴，因赋诗云：「京华歌舞新南极，野哭泛澜旧帝星。」日闭门朗读，人服其高。时姜给谏应甲、 【崇祯戊辰，金华人。】 李侍御模 【天启乙丑，太仓人。】 见时事日非，俱坚辞不出。东平伯刘泽清请宥周辅延儒助饷赃银疏，时议不欲在外武臣干与朝政，故暂停不下，欲令发自言路，后久无言者，乃票发部覆。
予崇祯时曾题颍国公傅友德、 【宿州人。】 宋国公冯胜 【凤阳人。】 赠谥，为礼科徐都谏耀所格。南渡后，复疏请，始赠友德丽江王，谥武靖，胜宁陵王，谥武庄。陈给谏子龙 【崇祯丁丑，青浦人。】 言于予，谓宜入功臣庙，予复为题允。忽一夕，予稚儿梦两官人入谒，呼童索茗甚急，云是功臣庙来谢者。一躯长面赤，一躯稍短面圆，皆有喜色，耸立以俟。旦告予，予讶而询之，乃入庙日也。后予得宁陵像于其家，果长而赤，但未知丽江像如何。盖二百余年之灵不昧，而假灵于牧人之梦若此。二王入庙日，历冬至、岁暮、春分，三祭而国亡。
祖宗法制多为牵制，如众典疏请下吏部，选司核其铨除，功司核其功业，封司题与赠荫。祭葬题于礼部，得请，以葬事移工部。至与谥，则词臣拟二，兼作谥议呈礼部，礼部又呈阁，阁具揭请，上御点，下礼部，外人罕见者。南渡后，顾宗伯锡畴【万历己未，昆山人。】 俱一手握定，后虽各还职掌，惟拟谥不由词臣，请谥亦不藉阁揭，止部疏题请而已。然部疏奉旨，人得共见。而开国、殉难、惨死三案，累累数百，得以数月告竣者，亦缘转折少也。但非祖宗其难其慎之意，恐滋徇滥。
张少司农有誉 【天启壬戌，江阴人。】 先历任漕储道，上召对时，抚宁侯朱国弼力争漕运总兵不可罢，有誉不与辨，惟历陈漕事原委，洞如指掌，国弼一语不能对，颊赤而已。至是，以周司农堪赓【天启乙丑，宁乡人。】 久不到任，转升有誉为之。识者谓且启阮大铖等转升渐也，劝有誉力辞，不能从。
于忠肃谦 【永乐辛丑，钱塘人。】 子应天府尹冕无嗣，徽人于嵩冒称谦族子，得世杭州千户奉祠，后改世锦衣卫。黄侍御澍亦由徽籍移杭籍，遂为嵩后之英谋求改伯，徐冢宰石麒等疏，即澍草也。予独以为不可，曰：「以忠肃功，即公侯之，非滥，而况于伯？然非其后。独不见开国功臣广德侯华高【和州人。】 卒无子，纳券墓中乎！乃以加远不可知之族裔耶！」时陈中允之遴 【崇祯丁丑榜眼，海盐人。】 心党之英，又援安乡伯张兴 【寿州人。】 侄勇世袭例，张都谏希夏【崇祯戊辰，蒲州人。】 折之曰：「勇随兴有血战功，之英有此否？」议遂诎。
马辅士英与姜辅曰广同诋上前，曰广曰：「皇上以亲以序当立，若何功？」士英厉声曰：「臣无功，以尔辈欲立屏藩，绝意奉迎，故成臣功耳。」时朱统锠【南昌宁府裔。】 以宗贡寓京师，遂疏纠曰广，疏不由通政司，以他窦而入。
顾宗伯锡畴署铨日，复诸言官起废疏，如金佥宪光宸、杨编修廷麟、 【崇祯辛未，清江人。】 詹侍御尔选， 【崇祯辛未，乐安人。】皆一时名流。他如徐侍御殿臣 【崇祯甲戌，鄞县人。】 以年例，胡大行麒生、 【崇祯戊辰，德清人。】 胡秋曹江 【崇祯戊辰，孝感人。】 以部拟科员，俱未蒙钦点，而概与赐环。又如陆枢曹奋飞【崇祯辛未，宿迁人。】 以耳重久废，为怀远侯常胤绪 【开平王裔。】 荐，而亦与起用，又于复疏后自荐冯侍御明玠 【天启壬戌，青浦人。】 等数员，一并题用，尤非礼。若沈给谏迅，已蒙毅宗环召，独不入启事，后阖门殉难。
马辅士英初亦有意为君子，实廷臣激之走险。当其出刘入阮时，赋诗曰：「苏蕙才名千古绝，阳台歌舞世无多。若使同房不相妒，也应快杀窦连波。」盖以若兰喻刘，阳台喻阮也。
顾宗伯锡畴署铨，为章都谏正宸、熊给谏汝霖疏谪，后以削温辅体仁谥，为张侍御孙振纠，又以署铨不简，为何侍御纶纠。正宸与孙振等皆不同道，两路夹攻一人而已。
部起孙宣督晋户部右侍郎，命另推，内旨也。先二日，内传王文选重至，云欲换本，既而止。及推晋疏下，已点复挖，补痕宛然。闻阮大铖语人曰：「我阻之也。」内传起升阮大铖兵部添设右侍郎，从安远侯柳祚昌言也。时马辅士英谓大铖冠带已复，且因荐丛议，意稍懈。至是，忽因祚昌荐，传升今官。说者谓李司礼承芳发南都时，因失势无与交者，独大铖杯酒殷勤，意甚感。此番传升，实系承芳，士英不知也，颇惭恨。
陆给谏朗家居留都，以例推留用，人疑其重贿内臣得之。若徐太宰石麒所云奉差督饷，挟妓饮西湖，则风闻误也。石麒疏朗通内，被留，朗亦疏诋石麒巧织赃污，并及章都谏正宸，以正宸书朗名于掌示石麒，故例转也，卒得留。先是，江阴李令皙【崇祯庚辰。】 未入都，有妾弟主内臣田成家，不告令皙，托为求吏部，致公言于朝，称敝门生。又有中城兵马司朱阳，先以郭寺丞维经 【天启乙丑，龙泉人。】 荐，得与考选，又托内臣孙元德为求御史，故石麒以此诋朗。
陆给谏朗留后，复疏纠徐冢宰石麒，有「不可宽斧钺之诛」一语。时熊给谏汝霖 【崇祯辛未，余姚人。】 素敢言，朗同籍同官也。以差行，陈中朝敝政甚悉。一日，朗饯汝霖于家，适科钞至，朗一读一击节，及读至「一官外迁，辄訾当事为可杀」二语，相视默然，旁观者笑之。
徐冢宰石麒疏纠陆给谏朗，侵及内臣，及予告，阁臣知内臣恨之，拟旨甚峻。上曰：「冢臣犹冢子也，当以优礼遣耳。」遂得温旨归。
文正一谥，旧不谥死节者，倪宗伯元璐弟与予书曰：「曾子云得正而毙，孟子亦云顺受其正。何必不谥死节者？以谥先兄可乎？」予言于管少宗伯绍宁，以为然，遂与刘中允理顺俱谥文正。方侍讲孝孺【洪武征辟，宁海人。】 谥文正仿此，亦以先有正学先生称也。
建文诸臣赠官，皆予与张仪曹采 【崇祯戊辰，太仓人。】 所定，采议赠魏国公徐辉祖王爵，予以光山拟，采抚掌称快。华铨曹允诚【天启壬戌，无锡人。】 慎重王封，乃改赠太师。时金川门卒龚诩独未得谥，采以为恨。予言之管少宗伯绍宁，绍宁谓不便续请，予曰：「卓忠贞 【名敬，洪武戊辰榜眼，瑞安人。】以私谥作公谥，采舆论耳。今诩私谥安节，但须吏部赠官时，援忠贞例，题作公谥可矣。」采请于允诚，遂得谥。又靖难诸臣予谥几百余人，皆绍宁所定。或疑此案太滥，宜稍裁，予曰：「若自我辈手定，当少为贵耳，既予复夺，可施之诸忠耶！且此案郁勃已久，与其靳也宁溢。」遂止。内臣，自有明二百余年，无谥者，得之，自王忠愍承恩与李恭庄凤翔始。然承恩从先帝缢，破例非过，凤翔虽城破自刎，止依嘉靖赠云骑例可也。
予请谥开国、靖难、惨死三案，格于崇祯时礼垣徐都谏耀，成于弘光时管少宗伯绍宁，耀与绍宁皆寡学，然耀耻下问，每与言三案，坚执不行。独绍宁虚怀，初欲以谥建文诸忠一案，托予拟稿，予以各有司者力辞。及谥此案，后闻人议其稍滥，遂亲过予寓，以谥开国及惨死两案恳予拟稿，予嘉而允之。后谥惠宗诸子弟亦然，皆得报可。视耀度量，真天渊也。
开国、惨死二案人少，题覆较易，惟建文诸忠一案，多至数百，礼、吏二部艰于缮写，故久阁。予时为工垣都谏，力言修祠是某职掌，移文屡促之，且言于二部诸司官，始题允。祠犹未及修，予以升任奉差，而国旋亡矣，若稍迟之，便成诸忠一大缺典。
姜辅曰广力争阮大铖不可用，与张九龄先见何异？但疏内历暴毅宗用人行政诸失则过，人臣以身殉国，犹当因其大节，讳其宿过，况人主乎？
上之得立，实由四镇。然当日欲舍上立潞王者，乃姜辅曰广、吕少司马大器与钱宗伯谦益等也。若仿英宗 【正统、天顺。】罪援立外藩事，加以王文 【永乐辛丑，束鹿人。】 等之戮，诸臣何以自免？乃上不惟不加谴责，且加擢用，其大度亦不可及。
上宽仁，即位后从不追咎异议。一日，马辅士英言及立潞王事，上曰：「朕叔父立，亦其分耳。」
黄仪曹端伯 【崇祯戊辰，新城人。】 考选时，初拟授科，以生平喜释，中用二释语，故得部，后卒死难。
章奏，外官由通政司，京官则由皇极门实封奏闻，文书房内员收之，例无副本。九月间，新考选科道，内员忽索副本，云「恐内中有言及马相公与我内员者。」【钞本甲作「云恐内中有言及马相公与我内里底」。】 后为前辈台省执不与，已之。然亦足知内臣权臣之横矣。
宣城人刘振，著书甚富，经年矻矻，予见其所著国史，虽笔非高健，然已有成书。又振尝言：「东林所持挺击、红丸、移宫三案皆非。彼三朝要典之假借，当非其所借之人，不宜非其所借之言。」又言：「刘学士三吾，【洪武征辟，茶陵人。】 因懿文太子薨，太祖欲立燕王，以「置秦、晋二王于何地」对，故惠宗得立。今惠宗既上庙谥，三吾亦宜谥。」言颇可采。
管少宗伯绍宁谥建文诸忠，皆准殉国忠纪，周仪曹镳所纂也。内左佥都御史司中不屈，成祖命以铁帚扫其肉，死最烈，殉国忠纪内遗此一事，遂不得赠谥。
世庙时，革诸戚臣世袭，爵止其身。至是，皇太后弟邹存义封大兴伯，予世袭，非制也，人无知者。
郭侍御贞一 【崇祯庚辰，惠安人。】 考选时，以俸未及瓜，拟部旨改道，人疑马辅士英有力。后纠刘纳言应宾， 【万历癸丑，沂水人。】犯士英所昵，被谪，人始服其正。贞一谪后，以辨疏上，内臣以为谪官疏应从通政司入，宗纳言敦一 【崇祯辛未，宜宾人。】 以为故侍御，仍应从皇极门入，疏遂不得上。贞一首纠从闯诸臣，后降北，仍为御史。
往例，阁中票拟，必请裁首辅，故鲜矛盾，马辅士英为首相，终不晓此制。如诸旧臣子孙纷请赠谥，王辅铎以为杜其荫则自绝，故多驳，乃士英又票允，如北都公侯先降闯贼见杀者，俱请恤，怀宁侯孙惟藩【天顺时都督孙镗裔，大同人。】 子请恤不许，乃以同降同死之新建伯王先通又同日批恤，甚至赠成国公朱纯臣 【永乐间都督朱能后，怀远人。】 王爵，比之张辅， 【英国公，祥符人。】 殊骇听闻。一荫而允驳殊，一赠而予夺迥，其颠谬乃尔。
弘光元年正月朔，上退朝，诸寺人设宴为上庆贺，在某宫，值天晦，上意不怿，诸阉竞趋下堂除窗格，上曰：「不必除，朕此处坐不久。」诸阉失色，闻之政府，皆骇为不祥，后果验。
顾宗伯锡畴署铨，开单坐缺，批送王选司重，重概不从，以手书与，亦不答。锡畴怒，疏纠之，咸谓曲在锡畴。吏科章都谏正宸疏留重，然犹密语予曰：「吾疏中不敢许者清耳。」予问故，曰：「渠先任北都铨曹时，素有物议。」后重卒以正宸有异言，告病去。
阮司马大铖自受事以来，凡察处降补各员，贿足则用。尝语沈都谏胤培曰：「国家何患无财？即如抚按纠荐一事，非贿免即贿求，半饱私橐耳。但命纳银若干于官，欲纠者免纠，欲荐者予荐，推而广之，公帑充矣。」又云：「某人求监纪，初馈金五百，不纳，再赠千金，亦不纳，直至二千，用以充饷。」又语人云：「考选某某，以二千金相送，推之不去。往我居省垣时，两人各送一缶，皆白物耳，今则黄爵二进或二对，不纳不已。」无耻孰甚。噫！若辈无耻固应厌薄，然身实为贪作此，鄙夷奸狠，出人意表。
管少宗伯绍宁署礼部，初拟谥孔辅贞运文恪、文恭，奉旨有「既无瑕德，亦无表见」等语，不允。至是，绍宁忽改拟文忠。贞运为相，醇谨无短长，且以天年终，何云义愤？因驳加美，伊子夤缘力也。前二谥当。
往时南粮南饷以给官俸军粮，常苦压欠不给，上即位后，楚镇及四镇 【刘泽清、刘良佐、高杰、黄得功。】 频以匮告，而司兵惟务姑息，不知汰无用，核虚名。楚镇兵五万余，需银一百八万，四镇兵各三万，需饷二百四十万，本色一百万。五镇不足恃，且还为我虞。居重驭轻，有京营六万，需饷一百二十万，锁上游，控江北；复有江督、安抚、芜抚、文武操江，郑鸿逵、郑彩、黄斌卿、黄蜚、卜从善等八镇，共兵十二万，计饷二百四十万，合之七百余万，而川、楚、东、豫督抚镇不与焉。然而监纪多镇抚所题，以备使令，且皆龌龊下流，敢有核虚冒一议汰练乎？借警咆哮，甚而截劫。乃大司农综计所入，止六百万，关榷俱在焉。而七百万外有俸禄国用之增，六百万内有水旱灾伤之减，太仓既无宿储，内帑涸无可发，漕粮改折，此盈彼诎。至利臣言利，当轴以为奇谋，力主童生纳银，沿海开洋之说，喑呜叱，力诋人为迂腐，而决行之，所入几何？而珠池，一内臣屯洋，两抚臣数道臣及中军取用，不可胜计。其供馈役使，所縻尤不赀，于兵饷所济几何？
自燕京定鼎，南都宫阙坠而不新，衙宇亦日从凋落，而外解钱粮，率急大农而缓水衡。上嗣立金陵，百役并作，部库如洗，不得不开事例，副贡纳贡。已，恐后来壅仕途，中秘减银，纳者群至，绣衣大扇，招摇道途。至后府部首领、郎官，寄径也，二千金即得之。待诏清华，府判民牧，一千金即得之。光禄之署，设官数倍，有官有俸，不免阴偿。迨大工既毕，中外执例关请，尝阅司空札放从工垣挂号者，军火器械，十不及一，而内员之请讨，十居六七，衙宇之修葺，十有二三。如银作局工匠千名，人日给工食银一钱二分，每月支银三千六百两，工食如此，所打造金银又当如何？锦衣监房修造，至价银一千五百两，光禄寺厨房至八百两，独无可节可缓乎？其余监局靴帽，冬至兽炭，至银二千。种种皆援全盛旧制，泥沙之用，终为名器之滥耳。后府判为铨部执停，府部首领、待诏尽改中书，然不免为失大信而愚小民矣。
婚礼钱粮，出户工二部，合京兆，共措至二万余，内府执言不足。礼冠需猫睛、祖母碌，又重二钱珠及重一钱五分者数百粒，又一钱及五分珠千粒，监臣商人估价数十万，司空、工垣言之，俱不允。后司徒合司空、京兆公疏：「会计目前所入，止六百二十万，养军所出至七百余万，通计每年正项缺一百五十万，乞上减定冠价。」得旨，定为三万，所减不啻十之九。
京师选淑女，人疑为宫嫔，竞规避，后知备后选，方竞出，五城每城不下百人，命监臣汇选。乘舆鱼贯，金彩红紫夺目。初得之人，言一黄氏为冠，入内，以失投推算人一刺，作祟退出。再选，内竖坐名索马中书女，闻此女色艺双绝，选时故欹其颈，作断尾牺鸡，亦不入选。
彭枢曹遇（风岂） 【崇祯癸未，沂州人。】 以内传忽改授御史，巡按浙江，除授不自铨部，题差不必总宪，马辅士英所为，欲布心腹以箝潞王也。或曰遇（风岂）通内，径取上传耳。遇（风岂）既得旨，凡浙绅谒贺银币悉纳，足迹未离国门，筐箧灿然矣。
王齐抚燮、王东抚潆 【万历丁未，益都人。】 辞朝后，皆恇怯不行，观望淮上，虽疏纠旨催，充耳而已。予言于马辅士英，谓国法宜振，士英但曰：「人言我愦愦，后人当思我愦愦。」
北使左少司马懋第等之遣也，书称大明皇帝致书北国可汗，又赐吴蓟国三桂及陷北诸臣诏谕，通和意。懋第将行，予以同籍至交与深语，问使指若何，以不屈对。予曰：「成事贵于死事。君不闻富郑公对辽使语乎？昔北使时方卧病车中，闻北诏至，即起拜，凡以图成事也，时予以今日之事，自立为贵，所以通和，为缓兵计耳。不用诏用书，以敌国待。若至彼国时，以代先皇帝复仇为辞，廷谢之。待其情意渐洽，方与议和。若骄蹇不从，则骂敌而死，未晚也。」言未竟，懋第慨然曰：「彼吾属夷，非辽与宋比，虽富郑公膝，亦不可屈。」予服其理正，遂不竟所言。至燕京，议见摄政礼，同行总兵陈洪范等皆言欲全国以全身，必屈膝乃可，独兵部司务陈用极曰：「吾辈千秋气节，皆系于此，何言屈膝！」懋第亦以书内有「不屈膝即为不辱命」语，故持初议甚坚。而洪范畏祸，且潜通摄政左右，故独得南旋。懋第等已遣，复追还，改馆太医院，题其院门曰：「生为大明忠臣，死为大明忠魂。」后有续议遣使者，上曰：「我往被拒，祗取辱焉，但图内治可矣。」然空言无益也。
  </div>
  <div class="pagination">
   <a href="三垣笔记_page2.html">
    上一页
   </a>
   <a href="三垣笔记.html">
    1
   </a>
   <a href="三垣笔记_page2.html">
    2
   </a>
   <span class="current-page">
    3
   </span>
   <a href="三垣笔记_page4.html">
    4
   </a>
   <a href="三垣笔记_page5.html">
    5
   </a>
   <a href="三垣笔记_page6.html">
    6
   </a>
   <a href="三垣笔记_page7.html">
    7
   </a>
   <a href="三垣笔记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
