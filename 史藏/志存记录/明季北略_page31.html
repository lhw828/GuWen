<!DOCTYPE html>
<html>
<head>
    <meta charset="UTF-8">
    <title>明季北略 - 第 31 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季北略 - 第 31 页/共 38 页</h1>
    <div class="content">　　韩四维，顺天昌平州籍，河南嵩县人。崇祯辛未进士，官谕德。愿输银二万，求为国子监司业不得，止授伪宏文院修撰。按司业有何大佳处，而费多金，不过借题媚贼耳。贼亦鄙之，降为修撰，不亦耻乎？此词林中最无行者。
　　庚辰十月观音山僧语予云：大清朝时，四维寓苏之观音山，恣甚，山中各静室僧，莫不诈害。俄而座主某，因有大事诣其家，欲避之，且乞银少许，韩仆辞云，在观音山，及往山访之，又辞在家，座主大怒曰：吾拚一身扳他罢。因词连四维，拘至南京下狱。狱卒以九链系其颈，地俱青石，四维无银使用，冻馁甚，一夕而死。

　　杨士聪
　　杨士聪，山东兖州府济宁州人。崇祯辛未进士，官谕德，伪户政府少堂。徐凝生国难纪云：亲见门粘钦授宫衔，或开刑辱。

　　高尔俨
　　高尔俨，北直河间静海人。崇祯庚辰榜眼，官编修，伪宏文馆修撰。

　　杨廷鉴
　　杨廷鉴，字冰如，号靖山，南直武进人。崇祯癸未状元，官修□。剪发欲遁不得，降授伪宏文馆修撰。睹记伪相牛荐杨与周锺草诏，两人互相争草，几至攘臂。
　　以状元而至此，载之青史，不亦羞乎？然则名者造物所忌也，惟有福者能享之。

　　张之奇
　　张之奇，江西建昌新城人。崇祯戊辰进士，官简讨，伪宏文馆编修。各单俱同，惟国变录注顺庆府尹。

　　刘世芳
　　刘世芳，陕西延安肤施人。崇祯庚辰进士，官简讨，伪宏文馆编修。公道单府尹误。

　　梁兆阳
　　梁兆阳，广东广州府番禺人。崇祯庚辰进士，官简讨，伪兵政府侍郎。二十首倡助饷之说，与同志求仕者各写五千金，托宋企郊先投手本。二十三，即召见叩头云：先帝无甚失德，以刚愎自用，故君臣血脉不通，以致万民涂炭，灾害并至。闯贼云：朕只为这几个百姓，故起义兵。兆阳即叩头云：我皇土救民水火，自秦入晋，历恒代抵都，兵不血刃，百姓皆簟食壶浆，以迎王师。真神武不杀，直可比隆唐虞，若汤武不足道也。臣遭逢盛世，敢不精白一心，以答知遇殊恩。闯贼大喜，留坐待茶，意甚款曲。辞时朝上打躬，贼亦向下打躬。兆阳平身，贼尚未起，乃复打躬出。语门生贡士伍世魁，因传于众。复再召一次，语不传，兆阳字皆林。

　　赵玉森
　　赵玉森，字君立，号月潭，南直无锡人。崇祯癸酉举人，专心边策，及庚辰登进士，召对应答详明，问及边事，既对且泣。先帝以为能。亲拔翰林简讨。时谓钦赐翰林，始出封藩，众颇荣之。本乡公揭云：十九至马君常太史寓一看，回至同乡王孙蕙寓所，王云百行孝为先，君家有太公在，且全个孝罢。遂相携诣贼报名。途语张琦、秦汧，与语意合，乃握手同往。伪四川内江县令，玉森与宋企郊有旧，求改选山东近地，许之。

　　周锺
　　周锺，字介生，南直金坛人。崇祯癸未庶吉士，伪宏文馆简讨。贼中深慕其名，呼为周先生，劝进表实出其手。逢人便夸牛老师极为叹赏不止，李密谬斥伪朝而已。同馆多含涕忍耻，几幸生还；惟锺扬扬得意，乘马拜客。屡过梓宫，挥鞭不一顾，时辈中犹腹诽之。三十年雄踞文坛，联属声气，一旦名节扫地，书林选刻，刊落名字，文章一道，尚可信乎？甲乙史云：三月二十三，庶吉士周锺、魏学濂，有请葬先帝公疏，投文谕院顾君恩。君恩云：诸君亦是好名之事，俟牛相来自奏，即碎其牍。周锺者，故金坛名士，为复社之长，牛金星见之，呼曰：此周介生先生乎？命作士见危致命论，大称赏之。锺逢人自夸牛老师知遇。
　　沈国元大事纪云：劝进文有云：比尧舜而多武功，迈汤武而无惭德。甚至斥先帝为独夫，有臣子万不忍言者。传为锺笔。又有存杞存宋句。龚鼎孳向人曰：此语出吾手，周介生想不到此。
　　国元又云：人之志趣无不可以先见其微，复社初立时，常与连床夜话，吶吶不出口，有应无辨，相对殊不快绝。第其下笔，风驰雨骤，天才实骏，入古则未优耳。交不甚杂，深自敛抑，幽贞一如处子。后为吴昌时数辈，牵引日至险谲，渐于贿利，知不留意澹交，余遂各行其志焉。一人为社中健足，传檄遍人，亲书向余索五十金为贽。余谢之曰：余与介生旧好，恐不须此，奸人遂啣恨，百口进谗。及介生隽去，扬扬得意，无论识与不识，咸以得望见周先生颜行为幸。〈强，口代弓〉余绝物，以视今日则何如。嗟乎！洒坛酣战，涉笔时题无君父之字，必填忠孝之辞。三月十九，古今未有惨变，奈何不以一死以殉皇〔上〕于地下，乃腼颜偷息，屈笔以结贼之懽，未几而南都正位，霜简飞章，读之无处措面，岂不痛哉？
　　表云：比尧舜多武功，较汤武无惭德。又有独夫授首等语。一时传为士林之羞。
　　锺年十三，赴院试，题夫明堂者，拔第一。与苏州扬廷枢、徐汧等立复社，名驰海内。崇祯己卯登乡荐，为陈函煇所取士。后杨、徐、陈先后殉难，而锺以逆见诛。将何以见良师友于九原也。子昔年曾见其临大节句文内，有云事后易为谋，事前易为功，所难者独在临事时耳。余悉忠贞句佳，且推到学识及无欲为本原。文则佳矣，而临事一何倒逆也。金坛贺生语予曰：锺似杨雄，意谓劝进与美新等耳。予意锺古博不及杨雄，而表文较美新更甚，殆不如也。贺云：锺祖祠颜曰：一门七进士。一日有题其侧曰：三代五奸臣。众共传之。余谓文皇怒方正学不肯草诏，而夷其十族。至是而锺与杨廷鉴争草诏，是成祖杀戮忠臣之报也。天心亦巧矣、微矣。于锺又何诛。

　　朱积
　　朱积，南直松江华亭人。崇祯癸未庶吉士，伪宏文馆简讨。□□□□□，此亦声气中大名士也。

　　史可程
　　史可程，河南开封祥符人。崇祯癸未庶吉士，原官。贼逼写家书于部院史公，遇兵急不果，即此书果达，阁部史公必怒裂之矣。

　　梁清标
　　梁清标，北直真定府真定县人。崇祯癸未庶吉士，原官。一云改外。

　　成克巩
　　成克巩，北直大名府大名县人。崇祯癸未庶吉士，原官，一云改外。

　　鲁栗
　　鲁栗，浙江绍兴山阴人。崇祯癸未庶吉士，原官。

　　李化麟
　　李化麟，陕西西安韩城城人。崇祯癸未庶吉士，原官。

　　张元琳
　　张元琳，福建晋江人。崇祯癸未庶吉士，原官。一云防御使。

　　刘余谟
　　刘余谟，南直安庆怀宁人。崇祯癸未庶吉士，原职。以貌不当贼意，改外。

　　李长祥
　　李长祥，四川夔州府达州人。崇祯癸未庶吉士，原官。一云改外。

　　赵熲
　　赵熲，河南开封项城人。崇祯癸未庶吉士，改伪直指使。以牛金星乡同年，故多所援引。

　　杨栖鹗
　　杨栖鹗，陕西汉中西乡人。崇祯癸未庶吉士，伪直指使。

　　魏学濂
　　魏学濂，字子一。浙江嘉兴嘉善人。忠节公大中之仲子，孝子学洢弟也。忠节公遭璫祸死，学洢以身殉。崇祯初元，公徒步入都，伏阚讼冤，又沥血上疏，劾阮大铖、傅櫆交通逆奄，实杀诸贤，请论如法，天子改容卹赠有加，并抵大铖、櫆罪，公念受国厚恩，又天下多事，思以功名显，益究心天文、地理、兵农、礼乐、刑律之要，冀一旦得效驰驱，为报塞地。壬午举于乡，癸未成进士，授庶吉士。时贼破秦晋，京师戒严，濂与同官吴尔壎、枢曹成德等，日夜涕泣，谋所以捍御策。时上日一召对，公力请东宫或二王往镇南服，又言当纠合畿辅义士，为勤王师。而编修陈名夏晓兵事，且习于山左右豪杰，宜假以事权，令出都号召。先帝韪之。会朝议未定，而贼势日迫。公乃遣间使走容城，与孝廉孙奇逢等，约联络勇忠赴难，计已定未报，而贼薄城下三日。城陷，公出遇陈名夏、吴尔壎、方以智于金水桥，且曰：我侪图一死，所以报先帝。公曰：死易尔，顾事有可为者，我不以有用之身轻一掷也。因言东宫、二王故在，而真保定间义旅，旦暮且至，独不能少忍须臾待之耶！既而东宫、二王为贼所廉得，挟之出，或传遇害于永平。先所约奇逢等，故迟迟失其期，同事者或拉之还南，公乃呜咽起立曰：昔以不死者欲以有为也。今已矣，濂义不惮一死，以报命九原。夫濂宁不知靡衣媮食之可以苟活乎？今其势非不能南，顾先帝业殉社稷，身为侍从之臣，而不获以身从，在天之灵，宁尔逭也。即不然，先父兄而有知，方谈笑俟于地下，濂所不能，以素棺白旐，祔厕先莹之侧者，又焉能冲颜腼息，重执爵而酬家庙之前也。且贼既肆为谋篡，则必将勒荐绅为朝贺，而忍复北面乎？行矣自爱，为谢故人。考叔有母，彦升有儿，固后死者责也。因为绝命诗曰：忠孝千古事，于我只家风。一死轻鸿毛，临难须从容。有血洒微躯，官卑非侍中。有舌且存之，亦逊常山公。因约同志友，延颈受霜锋。不能张空拳，与彼争雌雄。不能奉龙种，再造成奇功。死且有余罪，何敢言丹忠。所痛母垂白，七十仍尸饔。未葬凡五丧，留与子姪封。人生谁百年，寿殀死所同。我比兄与弟，我年为独丰。高堂无复悲，譬不生阿侬。辞母却就父，生死犹西东。骸骨虽不归，即瘗此诗筒。墓木有拱时，清韵入秋松。又曰：始闻天子且出亡，继云亡后放还乡，既望义旗起四方，三者于今皆已矣。当死不死真羞惶。几家阖门自焚死。几人投缳从天子。王章不屈磔城楼，金铉跃入御河水。街头男女不读书，西城井中何累累。耳闻眼见羡杀人，羡人不已还自嗔。死忠死孝家常事，我竟不死将谁臣。君亡国破虽易代，正统日月虚悬在。待彼篡位我死之，我死固晚免下拜。但恨有书报老亲，云儿不死休酸辛。儿今羞惶活不得，为孃爱此全归身。又贻书付子，谆谆以子孙非甲申以后生者，虽令读书，但期精通理义，不得仕宦为言。书毕自缢死。公为人豁达多大略，慷慨好义，性至孝，感忠节公诏狱之惨，终身布素，习以为常。母病几殆，为割臂肉和药以进乃瘳。谈次或及义烈事，辄为流涕，平生疾恶如仇，至不忍见。见亦不能容。居乡闭门扫轨，非公事不与闻，值荒岁倡议出粟减价平粜，赖以存活甚众。又为道殣给轊，暑月躬至贫乏及疾者家慰问之。不以为惮也。子三，允枚、允札、允桓，皆负才英荦，无忝忠孝家风云。
　　论曰：论人于死生之际，亦难矣哉。甲申之难，有欲死而即死者，范文贞、倪文正数先生。名垂日月，节炳丹青。允矣。至已死而不死者，方太史密之、龚给谏孝升、吕中翰霖生、杨修撰静山、熊文选雪堂、陈编修百史，之数公者，君子犹当谅其志焉。若夫迟死而竟死，后先无间，忠孝同揆者，惟庶常公一人而已。假令庶常不死，则忠节精灵，骑箕乘尾，往来于霓旌霞葆间者，庶常不得追随其间，其负家乘而辱清流者，何可道也？乃好事者犹以后死为口实，善乎文学曹君尔坊之论庶常曰：结连豪杰，意在报韩。隐忍图存，冀翼皇嗣。至必死而未死，可归而不归，人臣处此，亦极难耳。卒以立孤勿克，感愤自经，虽不成程婴存赵之功，庶无忝姜维复汉之节。其言切而痛矣。余故特表之，为能死者劝，而并以见吴儿好诋，舌剑唇枪，不顾人祸天刑之随其后也。
　　忠逆史云：学濂忠臣魏大中子，其兄学洢事父于狱中，负尸以出，有孝名，早卒。学濂初闻贼急，有老仆经事大中，劝主人尽忠，勿负先老爷一生名节。学濂即遣仆归，遂投款（人传学濂降贼，其母云：吾子必死难，姑待之）。
　　嘉兴公讨檄云：伪官魏学濂，破犁狂犊，食母逆枭，虮肝小技，繄籍名流，牛耳要盟，广招丑类。当逆闯上犯都城，痛先帝身徇社稷，阁部如范、倪、施、李等，绝脰烈于杲真，词林若刘、马、周、汪等，湛族媲乎张许。而学濂见六官之溅血，逞快云霓；听百辟之哀号，忻当鼓吹。趋跄于晋贼韩霖之闼，鸣吠于伪相金星之阶，与吴尔壎等众议，敢言一统无疑。偕陈名夏等授官，私喜独膺优擢。疏衔为闯父避讳，拜爵颂天命攸归。持钦授户正名刺，通谒狐群。比各门保识钱粮，效忠孽幕。于逆闯定君臣之分，于嶙然联堂属之交。合周锺、朱积之辈，庆复社之同心。对之祺、企郊之俦，羡高官之捷足。刊修仪注，抵掌而驰说莽巢。草定诏书，攘臂而斥言杞宋。心惭父绂，绯衣不觉朝褫。魂绕贼廷，带玉于焉梦锡。改名拟于子骏，图贵迫于王皮。罪深长脚，逆甚山头。彼王敦之与茂宏，尚云群从。若朱浚之溯元晦，亦第孙枝。胡遗爱复出房乔，乃士雅竟逢祖约。慨姬且之不作，鲜畔谁诛。使石厚之就刑，碏图莫遂。然而三纲未灭，六等犹存。张得一之降王则，首授西曹。达奚珣之事羯胡，腰分东市。今乱臣贼子，合为一人，即畀虎投豺，难舒众怒。所应牛五裂尸，宁止鼠十同穴。然或谱兰金，或缔姻娅，或畏其负众而不僵，或虑其党繁而复逞。缘情面之顾惜，甘狡窟之包藏。中兴伊始，法令维严。虽吴玠保川，不以曦诛连坐，而李陵降虏，须知迁腐无逃。先鸣义鼓，肃听王章。
　　称人可过也，毁人不可过，此等文字，后生家不看也罢。然予录之者，不取其尖利，取其胸中有少许古书耳。所惜者止欲自逞其笔锋，全不顾他人之死活也。善读者知之。

　　吴尔壎
　　吴尔壎浙江嘉兴崇德人。崇祯癸未庶吉士。改四川保宁府苍溪县伪令。

　　王自超
　　王自超，浙江绍兴会稽人，崇祯癸未庶吉士，以年老不更事不用，自超行贿选司杨枝起乃许补。
　　附记：闻自超降贼后，祝发某地，久之夜归，妻为祝孝廉女，闻叩门，问何人，自超曰予也。妻曰：汝是何人？自超曰：岂我音而不辨乎？妻曰：固也。第汝受朝廷厚恩，而不思报，反降贼子，大误矣。既已祝发，亦休矣。今犹趋归，又误也。归而叩子户，更误矣。汝不过思雨子耳，汝急去，勿相见也。竟不启纳。自超惭而去。祝氏严督其子读书，悉能文，不令赴试。祝亦奇女子也。闻自超年颇少，前载年老误也。且闻少不更事，未闻老不更事也。其为书误可知，顾事贵阙疑，不敢擅易一字耳。

　　姚文然
　　姚文然，南直安庆桐城人。崇祯癸未进士。以貌不扬，改授密云县伪令。

　　刘肇国
　　刘肇国，江西吉安安福人。崇祯癸未庶吉士。

　　傅学禹
　　傅学禹，湖广黄州麻城人。崇祯癸未庶吉士。

　　高珩
　　高珩，山东青州蒙阴人。崇祯癸未庶吉士。

　　何允光
　　何允光，河南开封杞县人。崇祯癸未庶吉士。

　　张立锡
　　张立锡，北直保定清苑人。崇祯癸未庶吉士。

　　白允谦
　　白允谦，山西汾州阳城人。崇祯癸未庶吉士。

</div>
    <div class="pagination">
<a href="明季北略_page30.html">上一页</a><span>...</span><a href="明季北略_page26.html">26</a><a href="明季北略_page27.html">27</a><a href="明季北略_page28.html">28</a><a href="明季北略_page29.html">29</a><a href="明季北略_page30.html">30</a><span class="current-page">31</span><a href="明季北略_page32.html">32</a><a href="明季北略_page33.html">33</a><a href="明季北略_page34.html">34</a><a href="明季北略_page35.html">35</a><a href="明季北略_page36.html">36</a><span>...</span><a href="明季北略_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
