<!DOCTYPE html>
<html>
<head>
    <meta charset="UTF-8">
    <title>徽钦北徙录 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徽钦北徙录 - 第 3 页/共 8 页</h1>
    <div class="content">　　二十三日，同知坐堂上，引帝至堂下，再拜宣诏曰： 
　　赵佶父子朝廷恩宥免死，着令居止安肃，乃敢结连同知李奉国，意欲叛归西夏，负恩特甚。本拟诛夷，姑体上天好生之德，免其诛戮，更令往云州居住，听候指挥。仍仰安肃军押送前去。 
　　读毕，同知命役吏引帝再拜谢恩。帝哽咽不能言，同知怒喝曰：「尚敢如此耶！你前日要杀我，我今日如何放得你过？」命左右挞帝胸，坐之于地，以柳条鞭五十余下。帝涕泪如雨，咬牙痛绝，久而复苏，立命扭锁就道。至晚，出安肃门，宿野亭中。时当盛暑，帝鞭伤处皆烂成疮，卧亭中地下，痛楚呼号，不能起坐。夜深月上，始得些少粗饭，凉水一瓯，三人分食之。太上亦因暑热困殆饥饿成疾。监押人取青草皮树枝布地下，令帝后卧于上云：「不为地气所侵，可免湿病也。」 
　　二十四日至月终，在途遭大风雨，疾病连绵，悲苦情状，不能备录。数日方达云州，拜同知于庭下，命左右引帝于圜土内，外有兵护守。三人衣带尽皆搜去，盖防其自缢也。日惟一食。在其中居处，几及两月。时秋月方明，约略中秋时候，圜土中事不复知，故不备书也。 
　　至八月十七日，有人言曰：「北国皇帝赦汝罪，令汝再还燕京，可出谢恩。」二帝出圜，望北拜谢讫。随有绿衣吏引帝复入一小室中，如前日囚闭之所，日间饭一木器，浆一木瓶。时天气渐凉，帝后日食冷水饭，腹中作痛成痢。自此后居是室将及半月余，帝后受祸已及半年，置之无可奈何，亦不愁苦。但衣裳经夏糜烂，不可御寒。监押中有慈良者，或遗以故衣，略得补缀摭盖。 
　　十月朔日，将至五更，忽闻金鼓声震天，人声鼎沸，乃同知押下将校有千户三人作乱。囚同知，夺其妻，遂共杀同知一家六十余口，复及市中百姓六七百家，至日中方定。其千户三人者，皆下马至帝居小室前，携衣服数件，自牖中授帝曰：「弃尔弃尔，我三人今归西夏去。汝国中康王做官家半载矣，慎勉之！将来必有归国之期，切当自爱也。所有监押者二十余人，我已杀之。我不能久留。」复赠帝干粮数器，各上马去。是夕，城中终夜自乱，随有千户执为乱者数十人斩于市，乃止。经三两日，别军始到城中，方定。先是监押中有阿计替者，相从半年，全得其护□之力。或谓太上曰：「阿计替被前日反者所杀，刻虽城中定乱，汝父子不复得出此门，奈何？」言未已，阿计替自外至曰：「且幸无事。」帝问其不死之由，曰：「我于死人堆中潜伏两日两夜，由是得脱。」此后阿计替仍复监视二帝。外来者千余人，盖同知官兵也。 
　　或一日，阿计替引帝至庭下，有紫衣番人上坐，呼帝曰：「识我否？」帝曰：「不识。」番人曰：「语汝，吾盖天大王也，乃四太子之伯父。」良久，于屏后呼一妇人出，帝熟视之，乃韦妃也。太上见之，低头不敢仰视。有顷，呼左右赐二帝及太后酒曰：「我看此夫人面上。」盖因韦妃为彼留作妻室也。酒罢，为监者曰：「善护之！」仍引入前室。自后得稍宽拘执，饮食略备，一冬衣服，差可御寒。 
　　天辅十一年正月朔日，金国例以是日□放禁囚，虽死罪亦得暂出。时阿计替引帝外行，散观纵步，但不许出门庭耳。帝视玩间，有一褐衣婢，口称韦夫人遣来，手持盒子，且云：「夫人传语十一官人八官人且忍耐。」遂密语曰：「闻知九哥即位了，恐早晚有归期也。」其婢遂将盒中物置帝衣袂中，奔驰而去；视其物，乃枣面油煎大饼。阿许替乃佯言：「是何奴婢，将物送与他人，速藏之！」乃引帝入室中，密问曰：「适微闻婢云：九哥即位，即何人也？」帝曰：「九哥即康王，我之亲弟。韦夫人康王生母，故相报也。」阿计替复问：「十一官人是谁？」帝曰：「我父行十一，我行第八也。」遂将其物与阿计替，并新到监者二十余人分食之。至晚，不复出。 

　　初三日，金国例以是日为放偷日，一切什物器皿，虽妇人珍宝，为人窃去，官法不禁。当家惟各自谨守，盗至则笑而遣之，他日则不然。是日有黄衣者数人，各将余食七八器，将五器为监者曰：「食之。」将三器入室中为帝曰：「食之。」视其物乃饘糜，以肉米合煎而成。帝与太上太后食不尽者，亦与监者持去。帝问阿计替曰：「此食何来？」答曰：「此地风俗，无他善事，惟设粥以饲禁囚者，与斋僧同功，故今日有人设此粥也。」帝又问：「是谁家？」阿计替曰：「此亦是韦夫人家也。」自是帝后三人，因韦夫人与盖天大王在彼，阴受其福。 
　　十四日夜，亦放灯。十五日，街市张灯，无音乐，但闻金鼓喧天，彻晓而止。胡妇胡女携手酒肆中，遇合意者，即谐合而归。官长夫男父母皆不禁，与放偷略同。 
　　二十一日，阿计替为帝曰：「今月二十九日，乃北国皇帝圣诞作宴，此处同知宴罢，即赴燕京去也。」北国定例，先期十日赐宴，宴罢，近郡皆上燕京上寿。是夜将阑，阿计替引向日送饼婢至帝前曰：「夫人传语十一哥，我二三日间往燕京去也。去后来与不来，尚未可定，且保重将息。」言未毕，即回顾趋去。其它监者已觉，争问其实，阿计替笑之曰：「汝不闻，乃同知所指挥来者，曷问其实？」挥之使退，乃不复问。是夕，帝与太上太后三人，闻韦夫人将去，俱有惨色。 
　　二十三日，闻韦夫人同盖天大王统领人马前去，止留下千户五人。内一主守啜奚兀领人从三十余，手中各持敢棒至帝前曰：「盖天大王并韦夫人和你父子二人，煞有公事。似你这般人，留之何用？若五七日间探知盖天大王不再来此，共你契勘这场公事。」呼监者二十余人戒之曰：「防固不得少懈！」自此复被拘执如前，阿计替亦不敢劝解。 
　　二十八日，阿计替曰：「闻之二太子已下四川，建康为四太子打破，康王南徙浙江，其势恐亦不久。」帝与太上闻之，吁叹良久，且曰：「若九哥事无成，我父子终无南还之日矣！」一时泣下如雨。俄有持酒食者至曰：「金国皇帝圣诞，赐来酒肉。」帝略尝而却之。 
　　二月初一日，有探骑至府报啜奚兀曰：「盖天大王已差往关西，交点五路财款，别遣兀西哺途来此作同知也。」 
　　初二日，有皂隶持文书至二帝前曰：「今新同知到来，要你文字，须便供写。」帝曰：「如何写？」吏叱之曰：「速写！」极口诋詈，又不言所以。帝不得已，乃书现在之案款曰：「近封昏德公赵某，男某，妻某氏，年若干岁，谨状」云云，番隶乃持去。 
　　初十日，新同知到云州，引二帝至庭下，所问语言，皆不能辨，咄咄十余句毕，约以仍命引去之意。少刻，有褐衣者同阿计替入，谓二帝曰：「今日所到新同知名兀西哺途，系兀途右之儿。其父从四太子征江南，被刘三相公捉去斩首，故今仇恨于你，要将你三人窘辱泄愤。」至晚，移二帝及后于小室内，卑湿不可居处，相对而泣曰：「我等今番死也。」阿计替曰：「兀西哺途今差我往燕京下文字，须三十日方还，二官人且耐烦宁心。我到燕京，自当与官人探问南朝信息，来相报也。」 

　　●八　徙西江州 

　　三月初九日，有一褐衣番人至囚所，手持文字曰：「皇帝圣旨，教你三人往西江州听候指挥，缘新同知之奏请也。」二帝泣曰：「又往何地？」俄有人引帝，执缚二帝并后之手，驱行出云州二十余里，至晚方止宿野寺中。自此后日月不复记录，因阿计替不在帝左右也。 
　　或日，所行地砖铺不平，有一从行者系山后人，语言略可辨，言于帝曰：「此长城基址。」日行七十里，实八九十里。二帝及太后足皆肿裂，寸步难移，或从者负之而行。时渐入沙漠地，风霜凄惨，寒气袭人，无异深冬景象。帝后衣袷单薄，兼以饥饿劳苦，时疫顿作，僵卧古屋中七八日，稍得痊愈。监者不时催促，帝后病骨支离，又无适口饮食，状如鬼魅。从者作木格，覆以茅草，舁之而行，真活不如死。 
　　行三四日间，忽逢北来骑兵三四千，首领一紫衣人，问讯对答，皆不能记。帝卧草与中，微开目窃视。紫衣状如汉儿，忽驻军下马，呼左右取水吃干粮。各于皮筐中取出干牛肉数块赠帝后，赖此病体稍瘥。紫衣人谓帝曰：「我本汉臣，昔为陛下延安钤辖周忠是也。元符中，中国与西夏交战，兵败被掳，由是父子俱降西夏，亦曾作西夏部中首领。宣和间，西夏遣臣将兵助契丹，与金国交战，又为金国所掳，降之。现为统管，郎主命臣至奚国发兵，往陕西路御西将军，今所领是也。」又言：「陛下无忧。昔时契丹大辽主与大金连战日久，尚且不杀，今见在昌合州收管。况陛下并不与大金苦战，只是近日四太子在江南颇为失利。金国盛称刘锜刘光世韩世忠等皆戮力疆场，智勇双全，不难恢复。臣本宋臣，不忍见陛下如此，故将微肉上献，幸为自爱！」言讫别去。 
　　是夕，宿树林下，月色微明，闻番人吹羌笛声，呜咽如泣，盖美国兵后阵也。帝与太上太后闻之曰：「与他成乐如何？」时太上口占词曰： 
　　玉京曾忆昔繁华，万国帝皇家。金殿琼楼，朝吹凤管，暮弄龙琶。花城人去今萧索，春梦说胡沙。向晚不堪，回首坡头，吹彻梅花泣路涯。 
　　少帝及太后闻之，俱各惨然泪下。少帝乃赓其韵而和之曰： 
　　宸传百载旧京华，仁孝自名家。一旦奸邪，天倾地覆，忍听琵琶。如今塞外多离索，迤逦绕胡沙。万里邦家，伶仃父子，披星戴月向天涯。少帝歌不成曲，三人大哭而止。 
　　或日，所行之处，但见草莽萧条，悲风怒吼，黄沙白雾，日高尚如烟绕。五七十里并无人迹，偶见牧羊儿，问此何所，云：「非正路。两傍原有城邑俱在，东西不从此中行走。」时方近夏，榆柳夹路，泽中亦有萍草，皆褐色而不青翠。 
　　又行十余日，方见一小城，云是西江州。护卫者引带入城，见其地无甚人烟，本是昔日契丹道宗囚高丽王之所。其中方广不甚大，有屋数间，廊庑皆倾倒，亦若官长衙署。篱落疏旷，杳无人迹。惟护卫者三百余人，逐日斫伐树木，盖屋居住。两三日后，发遣骑兵回归，止留守卫六七十人。每日惟二帝及太后在中间一室居住，不敢出入，亦无处走动。饮食日止一餐，皆粗粝不堪充口；或些须羊肉适口。 
　　一日，二帝相谓曰：「我父子在云州，深得阿计替维持保护，尚微知我国消息。今彼已去三月，不知还到云州否？」正言之间，忽户外一人言曰：「帝曰阿计替，乃是我哥，我名香查理。当时北国皇帝专使我等兄弟监守你父子。如今阿哥被云州同知兀西哺途差往燕京，下投文字，不久亦须来此 。我家阿哥素能善书，虏主时要书文字报他，故须仍来此地。阿哥去日，曾嘱咐我，教我保护你父子，不妨但放心也。」 
　　或日，阿计替回揖二帝曰：「官人安乐否？我从云州往上京回云州，今又至此，往返九千余里，不胜辛劳。」二帝亦慰劳之。阿计替又于怀中取出一小纸，令帝看视，其上云：「今年南事未定，有苗刘二人废了官家，立起太子，改元明受。」又云：「已得江南建康府，车驾入海，二太子已得四川，四太子已得两浙越州。」帝视毕，呜咽曰：「如此则我国祚不能复矣。」又云：「苗刘两人敢如此，吾儿子方即位四岁，做得甚纲纪？」良久，阿计替将文字仍纳怀中。自此阿计替兄弟二人，每每心思保护，又时时供办饮食。自阿计替到后，帝后愁苦少释。 
　　或一日，阿计替谓二帝曰：「今日是七月五日，后日乃系七夕，忆官人在京时煞快活。」二帝吁嗟曰：「到此地位，那复想当日耶！」言未已，忽见甲士多人，喊声震天曰：「在此耳。」二帝不觉惊骇仆地曰：「我命尽于此矣。」阿计替遽出，问过首立，语甚详。少刻，阿计替持刀入帝室，帝愈加惊惧，以手掩目，太上太后亦然。阿计替乃大声曰：「与你三人无涉！」乃于帝所居室壁后，执一小番奴出，付首立者杀之，持其首而去。过半日，帝神魂始定，尚不能言语。阿计替入曰：「先来惊否？」帝问：「因何事而杀此番人？」阿计替曰：「此七月七日祭神也。我金国礼，预于暗处藏伏一人，然后领兵佯为捉获，斩首以祭为上祀，以其身为中祀，以羊为下祀。祀毕，人羊俱入锅中，煮熟啖之，名曰布福。」帝曰：「顷间若汝唱言不关我三人事，我等俱惊死矣。」太后因此得病，至七八日始稍瘥。或日，主首持人头，在腰间取尖刀穿肉一脔诣帝曰：「布福肉吃之。」帝闻其气恶不可近，欲不受，阿计替在傍曰：「受之有福。」帝乃受之，主者舞跃而去。 
　　或日，秋风遍起，冷气逼人，阿计替曰：「秋令至矣。」俄闻堂中雁声嘹喨，自北向南，护卫者数在傍，阿计替兄弟挥之使去。壁间有弓一张，阿计替曰：「官人能弓矢乎？射雁以卜，我番人事也。」乃手持弓为帝曰：「我代官人卜可乎？」帝曰：「然。」乃执矢仰天祝曰：「臣赵某不幸，上辱祖宗，下祸万民，身羁胡地，存亡未卜。若我国祚有复兴之日，当使箭中飞雁。」祝毕，付阿计替射之。一箭中雁，宛转而下。二帝稽颡拱手曰：「诚如天命，死亦无憾。」阿计替亦大喜，取草茅杂木爇火，破雁炙而分食之。 
　　或日，阿计替又入室密语二帝曰：「闻四太子与南朝争战，尽得江南之地，已将至洞庭湖。」又云：「金国官家今日差人往北路，佥拨兵马，向江南厮杀也。」时天气渐寒冷，二帝及后衣裳，皆腐烂垢腻，时赖阿计替呼集胡妇，为之澣濯。 
　　或日，大雪积至五六尺深，室中寒甚。帝后皆颐膝相拉，声颤不能言语。阿计替持一披毡至，覆盖三人首，稍得温暖。帝先在云州病后，发俱落，不复生，状类僧尼，与番奴剃头者无异。是时冷甚，又乏粮绝食，日获一雁于火上烧熟共食。一连三日俱如此。雪霁后，尤极冷，手足挛曲不可伸。 
　　或日，阿计替为二帝曰：「今朝十月一日也。」二帝曰：「十日是天宁节也，可谓今非昔比。」二帝及后皆泣下。阿计替曰：「天宁是何节也？」太上曰：「乃我之诞辰也。我生此日，未卜死于何日？求生不得，求死不能。自古帝王之辱，惟晋愍怀与石少帝，然未有如我父子之更甚耳。」 
　　或日，天气晴明，风和日暖，阿计替曰：「今月几日鞭春，便已先有此和煦之气矣。」手持羊乳一杯饮帝以代酒。其乳腥秽异常。近口即生哕呕。帝后恐拂其意，乃勉饮之。 
　　或日，雪霁天晴，阿计替呼帝出屋外。来时三人皆以极寒冷对，不能出，阿计替曰：「春到矣。」空中雁声，自南而北，千万成羣而去。凡北方御寒者，必先于数月之前，掘地作坑以居。先是阿计替于帝室内作坑。深五七尺，令帝后昼夜伏处其中。其护卫人亦如是。是日始出坑，不复入穴矣。时金国天辅十二年，即南宋建炎三年也。 
　　或日，春深，草长至二三寸，荆榛布野，满目藜蒿，不胜异域之感。 
　　或日，忽传金国皇后上逝，阿计替等六十余人，皆白布缠头作孝。郑太后曰：「我何日得死，而免此苦楚？」又传金国皇后死后，郎主喜怒不常，时好杀戮大臣。手持刀剑甚利，左右官人少有忤意，即手刃之。阿计替曰：「汝中国有肃王乎？」帝曰：「有之。」又问：「肃王有女乎？」曰：「有之。」阿计替曰：「近闻郎主以肃王女为嫔御专宠，皇后因此妬忿，自缢而亡。金主知其情，乃手击杀肃王女，以报复后仇。」郑太后曰：「肃王女玉箱也。此女自小多奇怪，今果死于兵刃之下，哀哉伤哉！」尝记肃王妃，陈执中女也，生玉箱之夜，有青衣童子自天而下，手持一铁丝笼，笼内有玉印二纽曰：「天赐你生后妃。」妃惊而寤，自思我夫王也，吾妃也，岂有父母为同姓王妃，而生女复得为后妃之理？而终不悟也。越数岁，玉箱戏于水傍，得玉印一颗，篆曰「金妃之印」，常佩玩不释手。京城陷，其女为完颜树所得，每醉后犯之，必昏绝，不得近身，乃进于金主。金主宠之，遂以为妃。生一男后，因后兄咀里孛进夏国女李氏为妃，两人争宠。玉箱又欲以阴计中金主，以雪家□仇怨，适逢皇后薨，因阳奉间，多以私意怂金主杀左右大臣以及李妃。又因中暑，常取冰雪脑以进，由此亦发疾。此本年六月也。天辅十三年正月元旦。宫中张灯饮宴。时金主无后，只有赵妃专宠，因疾杀其所生子。一日深秋侍坐，金主谓赵妃曰：「汝为南朝族属，安得有此富贵！俟后服除，当敕立你为后。」妃拜谢。一日，因左右奏：「宋朝赵家父子，现在西江州安置。近日四太子又为韩世忠所败，狼狈逃回，南朝势渐广大，可将此三人植入北地，不可赦回。」金主允奏，着令北向五国城去。时赵妃在侧曰：「望求陛下以臣妾故，优容其祖父归国，妾之邀恩而蒙赐也。」金主曰：「外事何得你言？」不准所请。妃曰：「骨肉何能不念？陛下亦有父兄否？」词甚激烈，金主怒曰：「留汝在宫中，外有祖父之仇，内有嫉妬之行，一旦祸乱，悔将何及！」妃起而喝言曰：「汝本北方一极小胡奴，侵凌上国，南灭汴宋，北殄契丹，不行仁义，恃强专务杀伐。今我父祖皆因误听奸佞，致遭汝掳，辱我宗庙，破我国家。汝又将我帝后等迁徙穷荒之域，汝之不仁不义已极，上天必不容汝，恐你他日亦当如此遭人馘灭夷族也！」金主大怒，遂手杀之于阙下。 

　　●九　徙五国城 

　　或日，阿计替手持文字谓二帝曰：「我共官人不免又要走五七百里路也。」 
　　帝问：「何也？」阿计替曰：「金主又命徙汝等于五国城安置之故耳。」帝喟然曰：「将我父母如是之东迁西播，不仁甚矣。」乃掩泣而退。 
　　次早，阿计替引二帝及后徒行，及护卫六七十人出西江州后，纵火烧其屋宇而去。约行六七十里，太上及太后皆不能行，泣告阿计替曰：「何不告知金国皇帝，就此地将我等敲杀，以免匍匐千里路也。」阿计替曰：「且耐辛苦前去，莫思他事。有我在此，你三人且省烦恼。」 
　　自此又行五七日，郑太后病甚，不能动，少帝负之而行。是晚，太后殂于树林下，时年四十七岁。仓卒之间，于路傍取佩刀掘一坑，以身兜土而埋之。二帝俱恸哭失声，护卫亦有不忍而嗟悼者，亦有促行而倨詈者。二帝不胜哀苦，幸阿计替再三劝勉，又行至三日，始达五国城下。 
　　其处颇有类于西江州景况，据云此处乃昔时囚契丹阻羌西部落黑水吐蕃奚国酋长之处。入其城中，有居民五七十家，荒残不成伦次。行至官府署，有大庭及廊庑皆倒卸。护卫者引二帝至庭下，见上坐一紫衣老番人。阿计替即于怀中取出文书示之，老番唯唯，使人引帝入左庑下小室，又进一窄室，仅有土台，可坐两人而已。四面有土墙，当前有木棚，护卫者缄封而去。至日晨，得饭一盂，分食之。居此凡七八日，大抵每日一餐，锁闭而已。 
　　天辅十四年，即绍兴元年辛亥，此一年中，惟金主生日得酒肉一次，七月七日祭神得酒肉一次。阿计替与其弟香查理争番奴，手杀之。至十月间天寒，仍掘地窟而居。又因病疫缠染，护卫多半死亡；二帝亦久病垂危。 
　　天辅十五年，即南宋绍兴二年壬子，此处元宵亦同汴京，但灯火皆于磁碗中贮羊脂，以草为炷而燃之。有胡僧五七人作佛事，皆云祝颂皇帝福禄，俱在中庭堂上。二帝被拘不得出，问阿计替曰：「此地离燕京若干里路？」阿计替曰：「三千八百里，此间西北去黄龙府二千一百里。五国城即汉时李陵战败处。」至日午时，老番以奶酪一瓯使人持至隙中，谓二帝曰：「今日元宵节，可吃乳。」 
　　二帝勉饮之。时雨雪三十余日，屋舍崩毁，墙壁圯裂，有蝎数十枚螫太上之臂，痛楚移日。少帝以土砖俱击杀之。 
　　或日，中庭列香案，堂上坐紫绿褐衣三番人饮馔，云此日是金主生日所赐酒食也。亦分与二帝食之，哕呕至尽。问阿计替，乃知为蜜浸羊马肠，为彼中贵人珍味。帝曰：「我侪囚人，无福享受此佳品，故致哕呕，靡有孑遗矣。」 
　　或日，太上皇因哭郑后过悲，一目生翳障而失明，终日闭目坐室中，呻吟求死不得，时年五十一岁。语少帝曰：「我祖宗二百余年基业，一旦覆于羯虏，此皆误于奸臣之手，以至于此。有子二十七人，今惟汝一人在此，余外飘萍流落，闻知多有为人作奴婢者，思之可赧可恨。惟有韦妃，为盖天大王所占，自于云州一别，未知近日何如？今与汝寄生于腥膻瘠壤，度日如年，真乃生不如死耳，哀哉痛哉！」言毕，泪泣如雨，少帝亦悲泣不已。太上自此目病转剧，月余后一目已枯而盲矣。 
　　或日，中庭设祭品，云是祭天王，盖番中所重者。是夕列灯烛在中庭，至深夜乃罢。少帝于隙窦中默祷，望神位暗祝云：「愿求南朝中兴社稷，北则愿早还内地；如若不能，惟求速死以免辱。」是夕，梦神自空中降于庭下，为帝曰：「我北方神天王也。上帝有命，统摄阴兵，卫庇南北生灵。自此更十年，当天下太平，南北中兴，与昔相似。」言讫升天而去。帝寤语太上，太上曰：「我梦亦如是，但神自怀中探二玉羊，赠我而去，不知是何祥也？」 
　　或日，有一中贵人坐堂上，与老番人相对，且命少帝至庭下，语帝曰：「北国皇帝欲立赵氏为皇后，云是荆王之女，吴王孙女，不知宋朝的派实迹，故遣我来问，汝可速具图谱，明日奏闻。」帝曰：「我亦不知详细。宗族谱系不存，实难稽考也。昔日攻破汴京时，大内宗正册籍，俱被取去。今底尚在，何不检阅？兼问皇后，便知宗支位下也。」中贵人曰：「臣亦东京人，昔为陛下小内监，离京时方十六岁，今二十有六岁，原本是娘娘私自遣我来的。路逢盖天大王夫人韦娘娘，呼臣问何所往，臣告以往五国城，问皇后宗谱。韦夫人为起居二帝太后，余无所语。」帝曰：「郑太后已亡矣。」中贵又曰：「今月十一日想已册立皇后矣。尝闻后云，在京师日，呼太上为伯公，少帝为伯兄。今有二子：长曰殊哥，少曰青哥，早晚议立为太子。」言毕，上马而去。 
　　或日，又有中使至庭中，与番人对坐，使人引帝至庭下，称金国皇帝降指挥，许令朱郑二后之丧，同葬于五国城，官给棺木。俄一人以担荷竹席囊至，内皆零落骨殖。复令人取二木，亟殓之。仍许令昏德公父子送埋城外，二帝乃相送出城，葬于浅山之下；仍有旨封二后曰夫人，盖推新皇后恩泽也。又宽二帝囚禁，许令城中自便往来，但不得出城；然二帝亦时一出城也。 
　　或日，晴和，至市里民家，语及南朝事，民皆不能答，但供进饮食而已。帝以五国城去燕京三千八百里，自燕京至京师又三千九百里，凡七八千里，绝不闻中国音耗。其地亦时有旅客往来，见二帝衣服破碎，亦从中有遗赠者。内有一老者，自称京师人，因兵火被掳，流落在此。见上皇语及当年正月元宵，于端门赐酒，共庆升平之事，彼此相持哭泣。移时适值主者老番人经过，于马上见之，怒曰：「不得放他！」仍以鞭鞭上皇肩背三五下，皮破血流；老人亦然。命左右引去，仍拘入室。自此又复不得出外矣。 
　　或日，阿计替来告曰：「老番人今日死矣。无碍，可复出外不妨。」遂引二帝复纵步市井间。至晚，于怀中出许纸，上书「绍兴」二字，以示帝曰：「且喜江南以淮河为界矣。」二帝问「绍兴」二字之由，对曰：「是南朝年号。」又曰：「闻知相杀尚未尽止，恐南朝不能复河南河北之地也。」帝曰：「我在此已死在旦夕，何暇念及彼事乎？」 
　　或日，五国城新到同知，乃一少年胡人，同妻妾数人坐庭前，引二帝于庭下诘之，并具酒肉曰：「此地去燕京远，可以保护你。」又呼其妻出拜曰：「此女，汝家人也。」妇人拜二帝，不复相识，但云：「只记得官家是爹爹兄弟，不知是何王何名位也。」自此得少年胡人夫妇之力，稍宽拘禁。 
　　或日，忽有中使至五国城，宣金国皇帝敕旨：「皇后赵氏已废，凡亲族属子女为将吏妻者，并赐死。其城主者妻赵氏，可日下赐死。」立命少年胡人呼其妻出。其妇大哭，其夫亦泪下不舍。中使遣人押出斩之，置其首于匣；且戒少年曰：「赵家父子恐有后命，宜严行防护。」言讫而去。二帝复拘于室，不知废后之由。 
　　或日，阿计替以传闻语告二帝曰：「官人知废后之故乎？先是肃王女为金主之妃，前年得罪被杀，以荆王女亦与郎主生子，册为贵妃，今年立为后。因与郎主争弈，语言不逊，金主怒曰：你道我杀赵妃，今日须杀赵皇后。皇后泣而起，脱衣冠待罪之间，又有谮后者云：常出怨言，又曾与盖天大王夫人韦氏私语廊庑下，又对月烧香，面南再拜等语。金主因怒而废戮之。缘此凡在金国官吏家赵族女子，不论为妻为妾，尽行赐死，故殃及前日少年胡人之妇矣。」 
　　或日，太上皇因赵氏死后，拘囚益急，乃解衣绞索，挂梁上欲自尽；少帝觉而持下之，且泣曰：「岂可如此？皆由臣不孝亡德，致王父至此。」监者知之，日以汤饮劝进，数日不能食，日渐困惫。少帝时刻抚摩劝慰。室中止可容一人，监者亦时来劝勉，终不能进饮食。病及两月余，旦夕卧土室中。阿计替时来，以拨云木煎汤馈饮之云：「此间无药物，有患疾者，将木煎汤，饮之即愈。」其木状如枯杨，基于地中，掘取之，无蒂叶。上皇饮之少安。又云：「此木能占吉凶，初煎时汤沸拾次，其木上浮者愈，半浮沉者难以速愈，沉而不浮者不救。」 
　　或日，天气极寒，大雪雨雹，雹大者如鸡卵，小者若弹丸，顷刻厚数寸，百鸟皆被打死。是夕，阿计替得病，口噤昏愦。二帝忧之，亲以拨云木煎汤，见木浮于水面，旋转不止，帝私幸之，乃以手亲馈之。饮毕，汗出如雨，即日平复。 

　　或日，阿计替之妇产子，亦以是木煎汤饮之，妇亦平安。将所生子用大索缚腰，挂梁柱上，曰去胎毒。少刻，先抱子饮羊乳毕，乃饮母乳。经过七日后，复以拨云木为末，作艾丸状灸顶心，云去灾疾，并不绷扎也。 
　　或日，雪下，二帝伏处坑中，感受寒疾，作腹痛不可忍，不饮食者数日。阿计替仍用拨云木煎汤饮之，久渐痊可矣。 
　　天辅十六年，即宋绍兴三年癸丑，是岁金主生日，不赐酒肉。传闻金主有疾，太子绳果之子立矣。 
　　或日，阿计替为二帝曰：「今日寒食节，北方例祭先祖烧纸钱，出游野外水际。我为主者，所以不敢放你二人出外观看。」是夜，城中大火，屋宇烧毁者不计其数，死者以万计，护卫者亦烧死大半。阿计替左臂烧烂，鬓发俱然。帝所居室亦被烧灼。二帝见火势盛大，拆门窗户，父子扶掖避出，衣服皆焦，身体糜烂，急投池水中得免。二帝相谓曰：「初见火起时，发愿在火焚死。及火至室前，若似有人扶之而出，以投池水中者。」是日，饮食俱无。后数日方定。主者一中年胡人名瓜欧者，亦被焚死。尸积盈衢，焦灼糜烂，臭秽不可近。有兵马至云：「西明州主者知此处失火，特来扑救。」乃探斫树木，修盖屋宇；复置官府，重设小室，以拘收二帝。并携粮食至，方始得食。阿计替被火烧损一臂，不能持物。少帝亦被焚伤二指，不能屈伸。 
　　或日，大风昼晦，不辨人物。天雨下稗实，有如豆大者，满地厚数寸，人取磨而食之。大火之后，居民赖以得生。 
　　或日，云是十月朔，阿计替谓二帝曰：「我三人相共七年矣，何时得入燕京省问父母？今渐天寒，衣服全缺。又经大火之后，饮食窘迫，如之奈何？」正相谓间，忽闻新差同知列坐于庭上，呼阿计替曰：「金国皇帝教你监守赵氏父子，今已七八年矣。前日火起，莫是有人生事，如此煞好公事。」呼左右鞭胸，遂将阿计替鞭数十下，阿计替叫喊不已，乃舍之。自后阿计替不亲二帝，对之常有怒色，时在人前诟责二帝，盖绐之也。 
　　或日，闻二月十一日，金主宴驾，大太子之孙完颜亶上金主谥曰至圣文武大德皇帝，庙号太宗。 
　　或日，有人走报，城下遥望见骑从拥一人来曰：「此完颜亮也。」良久入坐堂上，使人引帝至，乃诟责曰：「汝南国无道，劳我师旅，连年不息。俟平静江南州郡，却来与你理会未晚。」令人仍引入室，严紧拘囚。 
　　或日，闻人至云：「今日十月一日。」上皇泣谓少帝曰：「不见天宁节已八载矣。我亦不久，必归泉下，谅不能复转中原。汝正当壮年，可勉以祖宗之业，父母之仇为念。汝与九哥二人，共图恢复。」言毕，泣下不止。帝亦然，竟夕不寐。自此太上耳聋目瞶，步履不前，终日偃卧土墩。 
　　或日，甚寒，先霰后雪，积至数寸。忽传天使到五国城宣言曰：「北国皇帝已灭南宋，立刘姓为皇帝。南朝臣民，俱被大兵赶逐入海。」阿计替曰：「南朝灭信矣。」二帝泣下，移时相谓曰：「祖宗二百多年统绪，灭于我父子，为万世之羞，怀愍不若矣。」 
　　天眷元年，即宋绍兴五年乙卯，正月初，有百姓老幼数百人，皆曰是燕京到此，俱系有罪之人，流徙到五国城中。内中亦有善于经营者。又传言：「已获康王，囚在燕京狱中。我等因议朝廷事，罪当诛戮。幸遇皇子生得一子，敕免死罪，流徙至此。」亦有来二帝囚室外卖荳饼者，所言如是。二帝相谓曰：「日前闻年号绍兴，其绍字已不佳，乃刀在口上，今果见灭亡。」 

　　●十　徙筠从州 

　　或日，时际二月，春虽渐暖，而草木不甚繁茂。有使者呼二帝至庭下，宣朝命曰： 
　　新君即位二载，已灭南宋。今百姓推戴刘豫为齐帝。康王已捉在燕京。赵某父子更移往西筠从州安置，即日发行。 
　　次日出城时，见百姓在关外野祭。阿计替曰：「筠从州此去又五百里，路极险恶，然有居民数千，乃契丹之畐州地也。金人破契丹日，州人不肯归顺，相持四年，力竭乃下，故改此名。」是日约行六十里，日晚，路已昏黑，不辨东西。有狐狸噑叫林麓间，微风细雨，不类人世。随行又皆怨詈不已。鬼魅纵横，终夕无寐。 
　　天晚催行。有后骑賷到干粮。众人皆为毒水所伤，口痛不能言语，良久方苏。二帝亦足痛难行。且毒雾四塞，不类常人往来路径。其中有人曾到过筠从州者云：「此非正路。」又行三里许，入一大林，穿小河，涉水而过，即得大路甚平旷。地皆浮砂，举步如行泥淖中，沙陷至踝。时同行者鞋履屡失，帝足为瓦砾所伤，血流不止，痛楚难忍，乃憩息于石坡之下。日已哺，方早食。行至晚，止三十里。有随行番役骤患心疼而死，即拨沙埋之。如此数日，即不见日色，常若重雾笼罩。有毒气吸入口鼻中，皆咳嗽出血。 
　　或日，行路处见野鸡二十余，飞鸣羣聚，如有所争。视之，皆就地啄一死蛇，已被啄残，尚有存者，犹长七八尺；其首两歧，体青碧色而无鳞。有顷，啄完蛇肉，其雉自相作斗。移时死十余只，惟一大者雄鸷特异。有随行番人年四十余，乃挥刃杀大雉，食其首，饮其血。逡巡间，骨肉迸裂，腹背开张，手所持刀不堕如生，俄自地升天，冉冉而去。同行辈骇愕，不知何故。 
　　或日，行入一古庙，并无篱落垣墙，惟有石像数躯，皆若番中酋长，雕刻极细。中有 一人曰：「此战国将军李牧祠也。」祠前有石甃一井，深数十尺，自古流传；若汉盛则水泉干涸，胡终则井水泛溢。以土石投其中，则声如牛吼。其水能治病。其人曰：「契丹未灭时，庙貌修整壮丽，今毁已多年。我常时闻说此像乃唐时颉利可汗自长安获石所作。」众人乃各于腰间解皮袋，俯首取水，水甚清洁，饮之味亦甘美。老番奴曰：「此水可就取，金国福无量。」二帝谓：「神如有灵，我国传闻已灭，九哥被执，未知确否？」乃默祷曰：「若我国有中兴之日，望神像立起。」时帝意中原无复中兴之理，故漫祝之。其像忽大摇震，起而立，纹理节凑连络。众共惊骇，帝亦拱手敬叹，父子称异。太上复谓少帝曰：「不知我父子可能复有归日，宜再卜之。」少帝正欲祷祝，人从促行，乃不果。 
　　或日，至筠从州，甚荒陋。入城，亦有街衢屋宇市井官署，但萧索之极。阿计替命随行五国城人前导。至庭下，见有羣小儿戏于庭上，身衣毛毳，手持弓矢，击持嘻笑，见帝及众人，遂皆循柱升梁，倏忽不见。俄有一老番官坐庭上，引见二帝，言语呜呜，阿计替亦不能晓。二帝站立移时，有一人引之行街市中，似觉宽纵疏散，饮食亦少可免饥。但是日昏暗，未尝见有和煦晴朗时。历数月后，与其居民言语，略可通晓。惟五国城之随帝者，常有拘约之意。 
　　或日，街衢间见数十番奴，持兵刃，击大鼓，牵二牛坐一男一女，皆断其首，流血满身，云用此祭神。众人随至官庭下，鸣金鼓，舞刀剑，器皿罗列，酋长拜跪，言语不可辨。少刻，自牛背取其人下，复剁碎其尸肉，又杀一牛，亦碎其肉，并置坑中讫。忽庭上梁间发声如雷，见衣毛毳数小儿，自梁援柱而下，持弓矢跳掷笑舞。近视之，面皆生三目，持器自坑中取血肉争食，顷刻去其半。食毕，歌舞而至二帝前，拜伏于地，众胡人皆惊曰：「我祭神累世矣，其神灵不可测。今见彼二人而拜伏者，不知何故？」二帝回身避之，小儿乃复起升庭，循柱作声，始不见。众人分余存之血肉啖之。帝向阿计替问其详，曰：「此乃筠从州土神，能为祸福。每岁二祭，例用人牛，喜则风雨应时，怒则雷轰电掣，杀人以石，射人以箭，执人囓吸其血，并嚼其肌。今乃拜伏你二人者，不知何故也。」 
　　或日，有人持食一器进曰：「此筠从州所产之米稻也。」视之，坚硬如麦，嚼破之，肉有三仁。初食数日，腹作泻；久而少止。然上皇食之，手足乃软弱，不能行动。其土人云：「此稻生于沙碛中，苗若芦苇，高五六尺，暑中结穗，一本可得二三合。外有黑壳，木棒打开，取仁煮熟食之，呼为没茄。其地又有茶郁树，高五七尺，叶如南方橙橘而紫，叶背有四点黄色，开碧花七八瓣，结实如拳。初生便可食，其甘如蜜。又有草状如南夭蒿，彼人种之，尝生采以为茹。至夜无灯烛者，可于城北首石坑中，取水调之如油，或扎没茄苗，或用野草扎成火把，以石坑水浇之，点火明亮如烛。冬月大雪弥漫，动经七八日不止，人皆匿土穴中。其它异事甚多，难以悉赘。 

　　●一一　太上皇崩 

　　二帝在筠从州八九月，太上病困日甚，七八日不言语，并无药物疗治。彼处土人病者，但以茶郁木皮啖之便愈。帝乃频以木皮啖太上，而太上自此喉间生疮，又不进饮食，渐渐困惫矣。 
　　或日，有梅寻部大人至筠从州市易，其众六七十人，身穿毳衣，所易物皆不识。其饮羊血以为酒，食生牛皮如嚼藕蔗。居数日乃去，土人亦目为异种云。 
　　天眷三年，即宋绍兴六年丙辰，正月旦日，其土人亦相庆贺，以手交掖，歌舞语笑为礼。上元亦张灯，皆石坑中所浸没茄茎也。是日，其地男女合婚，各以高低色泽相等为配偶，男自负女而去，不烦父母媒妁引送也。 
　　或日早，少帝自土坑出视太上，则殭踞死矣。少帝神魂俱失，号咷大恸，几不欲生。阿计替再三劝勉，且曰：「可就此中掩埋，然后具奏申闻。」土人云：「此间无葬埋事，凡死者必火烧其尸，及半，即弃之州北石坑中。由是水可以作灯而点照也。」语未毕，即有数人入室中，以木棒共架太上之尸而出。少帝从之。比至石坑，架尸于上，乃以茶郁木焚之，焦烂将半，复以水灭之，用大木贯其残骨，曳弃坑中，尸堕入坑底，沉没不见矣。少帝止之不得，乃呼嚎痛哭，亦欲跳入坑中，土人拉之曰：「昔年曾有活人跳入，此水顿清，不可作油。」争共阻之。少帝问土人曰：「今日是何日？」答云：「天眷三年正月十八日也。」阿计替催促回城为是。 

　　●　一二　徙源昌州 

　　太上死数日后，始有金主文字到，内云：「移赵桓往源昌州安置。」帝闻之，惨恸更甚。阿计替甚喜，帝怪而问之曰：「何故？闻移徙源昌州，汝转有喜色，何也？」阿计替曰：「此地至源昌州六百里，却是往南行，去燕京少近。此乃北国皇帝知太上已死，故移你入近地，非恶意也。」 
　　次日，离筠从州，望西南而行。是时随行人死亡者多，仅存一十三人。少帝旦夕跋涉，太上亡后，举目无亲，悲泣不止，面目枯憔，衣裳破裂，乞丐不如。幸所经之地，平坦易行，非如昔日所行之崎岖险窄，沙壤瞇目耳。朝夕饮食，将众人随带之干粮充饥。又见有野草开青白色花成朵者，大如盌而娇妍，不知为何名也。 
　　或日，遇一河，不甚广阔，从下流涉水而过，从人及帝皆跣足而行。阿计替曰：「今近南稍易行，去燕京且是直路，惟官人勉之！」帝曰：「千辛万苦，父母妻孥，俱丧异土。茕茕孤苦，伶仃一身，不死何为？倘荷北国皇帝恩造，速赐诛戮，免得如此苦楚。自东京至此地间，约行五六千里，驰驱峻道，戴月披霜，又何止数次！今日之存，乃余生也。」阿计替曰：「赖是小人随行；若他人，恐官人亦不能至有今矣。」帝又曰：「所最惨最恨者，上皇死于匪地，体骨既被烧残，遗骸又抛沉坑底，人生未经之痛苦，不幸于我得之。」阿计替曰：「莫思也。路途往来者尽是胡人，恐有语言不谨，复生遣谪。上皇之丧于匪土，亦由命也，奚悲焉？」帝领首而然之。 
</div>
    <div class="pagination">
<a href="徽钦北徙录_page2.html">上一页</a><a href="徽钦北徙录.html">1</a><a href="徽钦北徙录_page2.html">2</a><span class="current-page">3</span><a href="徽钦北徙录_page4.html">4</a><a href="徽钦北徙录_page5.html">5</a><a href="徽钦北徙录_page6.html">6</a><a href="徽钦北徙录_page7.html">7</a><a href="徽钦北徙录_page8.html">8</a><a href="徽钦北徙录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
