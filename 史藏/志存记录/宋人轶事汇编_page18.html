<!DOCTYPE html>
<html>
<head>
    <meta charset="UTF-8">
    <title>宋人轶事汇编 - 第 18 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋人轶事汇编 - 第 18 页/共 98 页</h1>
    <div class="content">
　　绍圣时，有王毅，文贞之孙，以滑稽得名。除知泽州，不称意。往别时宰章子厚，曰：“泽州油衣甚佳。”良久，又曰：“出饧极妙。”毅曰：“启相公，待到后，当终日坐地披著油衣食饧也。”子厚启齿。玉照新志 

　　毕文简之婿，曰皇甫佖，少时不羁，唯事蒱博。时毕公作相，累谕不悛，欲面奏其事，使加贬斥，方启云：“臣有女婿皇甫佖。”适值边庭有急报，不暇敷陈。他日又欲面奏，亦如之，若是者三。值上内逼，遽引袖起，遥语毕曰：“卿累言皇甫佖，非欲转官耶？可与转一资。”毕公不敢辨，唯而退。佖即转殿丞。后累典大郡，以尚书右丞致仕，年八十五卒。青箱杂记 东轩笔录作向文简壻。 

　　寇准 

　　莱公少时，不修小节，颇爱飞鹰走狗。太夫人性严，尝不胜忿，举秤锤投之，伤足流血，由是折节从学。及贵，母已亡，扪足痕辄哭。涑水纪闻 

　　寇莱公既贵，因得月俸置堂上，有老妪泣曰：“太夫人捐馆时，家贫欲一匹绢作衣衾，不可得，不及见公之今日也。”公闻之大恸。故居家俭素，所卧青帷，二十年不易。或以公孙宏事靳之，公曰：“彼诈我诚，何愧？”或曰公颇奢纵，非也。盖公多典藩，于公会宴设，则甚盛。亦退之所谓“甔石之储，尝空于私室；方丈之食，每盛于宾筵”。余得于公之甥王丞相作公墓志，述遗事如此。邵氏闻见录 

　　莱公尝曰：“母氏言吾初生两耳垂肉环，数岁方合。自疑尝为僧，好游佛氏，遇虚窗静院，惟喜与僧谈真。”公历富贵四十年，无田园邸第，入觐则寄僧舍。在大名日，自出题试贡士公仪休拔园葵赋、霍将军辞治第诗，此其志也。湘山野录 

　　莱公十九擢进士第，有善相者曰：“君相甚贵，但及第太早，恐不善终。功成早退，庶免深祸。盖君首法类卢多逊耳。”渑水燕谈录 

　　莱公初及第，知归州巴东县，手植双柏于庭，至今民爱之，谓之莱公柏。渑水燕谈录 

　　寇忠愍初登第，授大理评事，知巴东县。时唐谓方为郡，夕梦人告以宰相至，晨兴，吏报寇廷评入界，唐惊喜，出郡迓劳，且出诸子罗拜。唐新饰鞍鞯置厅之左，寇既归船，其子极白父曰：“适来寇屡目此，宜即送之。”寇询牙校何人知吾欲此，对以十四秀才。既而力为延誉，极由此成名。事实类苑 墨客挥犀同 

　　寇准年三十余，太宗欲大用，尚难其少。准知之，遽服地黄兼饵芦菔以反之，未几髭发皓白。国老谈苑 

　　寇忠愍为执政尚少，上尝语人曰：“寇准好宰相，但太少耳。”忠愍乃服何首乌，而食三白，须发遂变，于是拜相。闻见近录 靖按：莱公太平兴国间登第年十九，景德元年始拜相，计其时四十余矣。此条李心传旧闻证误已辨之。 

　　澶渊之役，寇准与真宗论亲征，上欲入，准曰：“陛下不可入，入则不出矣。”于是高琼至殿下，大呼“逍遥子”，即拥以行。鹤林玉露 

　　真宗亲征澶渊，每使人觇莱公动息，或曰：“寇准昼寝，鼻息如雷。”或曰：“寇准方命庖人斫鲙。”帝乃安。邵氏闻见录 

　　澶渊之役，真宗使候准，曰：“相公饮酒矣，唱曲子矣，掷骰子矣，鼾睡矣。”后山谈丛 

　　莱公恶南方轻巧，萧贯当作状元，莱公进曰：“南方下国，不宜冠多士。”遂用蔡齐，出院顾同列曰：“又与中原夺得一状元。”时为枢密使。邻几杂志 

　　寇莱公、王武恭公皆宋偓婿，其夫人明德皇后亲妹也。石林燕语 按太祖章皇后，宋偓女，此作明德误，明德李后太宗后也。 

　　魏野献莱公诗曰：“有官居鼎鼐，无地起楼台。”其诗传播漠北。真宗末年，尝有北使诣阙，询于译者曰：“那个是无地起楼台相公？”时莱公方居散地，即召还，授北门管钥。青箱杂记 国老谈苑同，事实类苑谓是仁宗初年寇南迁以后事。 

　　寇忠愍知永兴军，于其诞日排设如圣节礼。晚衣黄道服，簪花走马，承受具奏寇准有叛心，真宗惊，手出奏示执政曰：“寇准乃反耶？”先文正熟视笑曰：“寇准许大年纪，尚騃耳，可劄与寇准知。”上意亦解。闻见近录 

　　寇莱公好舞柘枝，会客必舞柘枝，每舞必尽日，时谓之柘枝颠。今凤翔有一老尼，犹莱公时柘枝妓，云尚能歌其曲。梦溪笔谈 

　　邓州花蜡名天下，相传是莱公烛法。公尝知邓州，早贵豪侈，每饮宾席，常阖扉辍骖以留之。尤好夜宴，剧饮未尝点油，虽溷轩马厩，亦烧烛达旦。每罢官去，后人至官舍，见厕溷间，烛泪凝地，往往成堆。归田录 

　　莱公善饮，人罕能敌。罢相判永兴，官吏宾客，能饮者不限位次，令陪饮席。有倅连困于酒，已疾，公尚促之不已。其妻乃叩公庭而讼焉，遂免。后有一道人上谒，自言能剧饮，一引可尽＜豆斗＞瓶，索公以瓶为对，公喜如其请。既而道人举瓶一引而尽，公则不能，道人强之，公笑曰：“量不可加。”遂止。道人因谓公曰：“今后少劝人酒。”公悟，自是劝酒减矣。道人不复见。能改斋漫录 

　　寇公尚华侈，夏英公亦然。夏尝语门下客曰：“莱公自奉豪侈，而世弗非之，至某则云云者何多也？”客对曰：“曾传莱公在镇，暇日与僚属出郊围坐，席上闻驮铎声。遣介问之，乃一县令代还行李经由。公即召同席，从容宴饮。公今待入京士大夫与出都之人礼数已自加损，况其他欤！宜乎物论之不同也。”竦默然久之。珍席放谈 

　　真宗晚年不豫，寇准得罪，丁谓、李迪同为相，以其事进呈。上命除准小处知州，谓遂署其纸尾曰：“奉圣旨除远小处知州。”迪曰：“曏者圣旨无远字。”谓曰：“与君面奉德音，君欲擅改圣旨，以庇准耶？”由是二人斗阋，更相论奏。上命翰林学士钱惟演草制，罢谓政事，惟演遂出迪而留谓。外人先闻其事，制出，无不愕然。上亦不复省也。涑水纪闻 靖按：邻几杂志载晏殊为外制日，误宣入内，出文书除拜数大臣。晏殊以外制对，乃召惟演，明日麻出，皆非向所见，当即此事。 

　　寇忠愍之贬也，时丁晋公与冯相拯在中书，丁当秉笔，初欲贬崖州，丁忽自疑，语冯曰：“崖州再涉鲸波如何？”冯唯唯而已。乃徐拟雷州。及丁之贬也，冯遂拟崖州。当时相语曰：“若见雷州寇司户，人生何处不相逢？”归田录 

　　寇准在相位，以纯亮得天下心。丁谓作相，专权黩货，民间歌曰：“欲时之好呼寇老，欲世之甯当去丁。”及相继贬斥，民间多图二人形貌对张于壁，屠酤之市，往往有焉。虽轻眇顽冥，少年无赖，亦皆口陈指画，颂寇而诟丁，若夙有恩仇者。儒林公议 

　　鼎州甘泉寺介官道之侧，便于漱酌，行客未有不停车者。始寇莱公南迁之日，题于东楹曰：“平仲酌泉经此，回望北阙，黯然而行。”未几丁晋公又过之，复题于西楹曰：“谓之酌泉，礼佛而去。”后范补之讽安抚湖南留诗于寺曰：“平仲酌泉回北望，谓之礼佛向南行。烟岚翠锁门前路，转使高僧厌宠荣。”诗牌犹存。湘山野录 临汉隐居诗话、东轩笔录略同 

　　莱公南迁过襄州，尝留一绝句于驿亭：“沙堤筑处迎丞相，驿吏催时送逐臣，到了输他林下客，无荣无辱自由身。”林下客大概言之，初无所主名。胡秘监旦素不为公所喜，时适居郡下，既闻之，遂以林下客为公为己发，且有称快之语，闻者无不笑之。石林诗话 

　　湖湘官道，穷日之力，仅能尽两驿。父老相传以为寇莱公为丁曹所诬蔑，谪为道州司马，欲以忧困杀之，阴令于衡湘间十里则去一堠以为五里，故道里之长如此。公既居道，一日宴客，忽报传敕来，且有持剑前行者，坐客皆失色，公不为动。使既至，公谓曰：“愿先见敕。”使出敕乃贬雷州司户，因就郡僚假绿绶拜命，终宴而罢。独醒杂志 

　　莱公之贬雷州也，丁晋公遣使赍敕往授之，以锦囊贮剑揭于马前。既至，莱公方与群官宴饮，驿使来言状，莱公遣群官出迎之。使避不见，入传舍久不出，问其所以来之故，不答，上下皆惶恐不知所为。莱公神色自若，使人谓之曰：“若朝廷赐准死，愿见敕书。”使不得已，乃以敕示，莱公乃从录事参军借绿衫著之，短才及膝，拜受敕于庭。升阶复宴饮，至暮方罢。涑水纪闻 

　　袁抗大监尝言守官营道，闻吏言，寇莱公始谪为州司马，素无公宇，百姓闻之，竞荷瓦木，不督而会，公宇立成，颇亦宏壮。守土者闻于朝，遂再有海康之行。始戒途，吏民遮道，马复踖蹙不行。寇以策叩马曰：“吾尚敢留滞耶？汝何为不行？”马即前去。寇泣且曰：“语丁谓，我负若何事？致我于极地耶！”其后丁自朱崖移道州，袁尝接其语论，遂以所闻质之，丁曰：“寇自粗疎，先朝因节日赐宴于寇相第，寇好以大白饮人，时曹利用为枢密副使，不领其意，寇曰：‘某劝太傅酒，靖按：傅当是尉字之讹。何故不饮？’曹竟不濡唇，寇怒曰：‘若一夫耳，敢尔耶？’曹厉声曰：‘上擢某在枢府，而相公谓之一夫。明日当于上前辨之。’自是二公不协。厥后发莱公之事者，曹貂也，预谓何事？”事实类苑 

　　寇莱公贬雷州司户参军，道出公安，翦竹插于神祠之前，祝曰：“准之心若有负朝廷，此竹必不生。若不负国家，此枯竹当再生。”其竹果生。事实类苑 青琐高议 

　　公及雷阳，吏以图经献，视首载郡东南门抵海凡十里，公恍然悟曰：“我少时有‘到海祗十里，过山应万重’之句，乃今日竟尔。”苕溪渔隐丛话 

　　寇莱公有妾曰茜桃，公因宴会赠歌姬以束绫，茜桃作二诗云：“一曲清歌一束绫，美人犹自意嫌轻。不知织女寒窗下，几度抛梭织得成。”“风动衣单手屡呵，幽窗轧轧度寒梭，腊天日短不盈尺，何似妖姬一曲歌？”公和云：“将相功名终若何，不堪急景似奔梭，人间万事何须问，且向樽前听艳歌。”翰府名谈 

　　茜桃随南迁，再移光州，茜桃泣曰：“妾前世师事仙人为侠，今将别去，敢有所托，愿葬杭州天竺寺。吾向不言，恐泄阴理，今欲去，言亦无害。公当为世主者阎浮提王也。”公不久亦亡。有僧克仅见公于曹州境上，拥驴北去。克仅询问后骑，曰：“阎浮提王处政也。”涌幢小品 

　　莱公谪岭过杭州，妾茜桃疾作，谓公曰：“妾必不起，幸葬我天竺山下。相公宜自爱，亦非久居人世者。”北轩笔记 

　　莱公贬死雷州，丧过荆南，公安县民忆公德政，以竹插地挂物为祭。后生笋成竹，因为立祠，目其竹为相公竹。渑水燕谈录 墨客挥犀略同 

　　寇准卒，有王克勤者，见公于曹州境上。问从者，曰：“阎罗处政。”翰苑名谈 

　　陈彦育序，丹阳士子，从后湖苏养直学诗。向伯恭为浙漕，访养直于隐居，彦育适在座，一见喜之，遂以其爱姬寇氏嫁之。逾年伯恭登从班，启于思陵，云：“寇氏莱公之玄孙，其后独有此一女，乞以一官与其夫。”陈序遂诏补和州文学。挥麈余话 

　　陈尧叟 尧佐 尧咨 

　　陈文忠公尧叟，端拱二年状元及第，文惠公尧佐，是年进士，康肃公尧咨，咸平三年状元及第，三人皆秦国公省华子也。尧佐登第之明年，赐绯，与父同日改秘书丞，故尧叟启事有云：“蟾桂骊珠，连岁有弟兄之美；鱼章象简，同时联父子之荣。”游宦纪闻 

　　谏议大夫陈省华，家法甚严。尧叟娶马尚亮女，日执馈。马于朝路语谏议以女素不习，乞免其责。谏议答云：“未尝使之执庖，自是随山妻下厨耳。”马遂语塞。能改斋漫录 

　　谏议大夫陈省华，生三子皆登进士第，而伯仲皆为天下第一。晚年燕国夫人冯氏俱康宁，长子尧叟知枢密院，次子尧佐值史馆，少子尧咨知制诰。每对客，三子列侍，客不自安求去，省华曰：“学生辈立侍，常也。”士大夫以陈氏为荣。渑水燕谈录 

　　陈尧咨为翰林学士日，有恶马不可驭，蹄啮伤人。一旦其父谏议入厩不见马，因诘圉人，乃曰：“内翰卖之商人矣。”谏议遽谓翰林曰：“汝为贵臣，左右尚不能制，商人安能畜此，是移祸于人也。”亟命取马而归其值。能改斋漫录 

　　陈文忠尧叟为枢密。一日日欲入时，忽有旨宣召引入禁内。屈曲行甚久，时有帘帷灯烛，皆莫知何处。既到一小殿，已有数人先至，惟记丁谓、杜镐。良久乘舆出，御座设于东，诸臣席西，如常人宾主之位，尧叟等皆惶恐。上宣谕不已，尧叟恳陈再三，上曰：“本为太平无事，思与卿等共乐之。若如此，何如就外间开宴。”尧叟等皆趋下称谢，上语笑极欢。膳具内各出两绛囊置群臣之前，皆大珠也。上曰：“时和岁丰，内外康富，恨不与卿等日夕相会。太平难遇，此物聊助卿等燕集之费。”群臣欲起谢。上曰：“且坐，更有。”如是酒三行，皆有所赐，悉良金重宝。酒罢已四鼓，时人谓之天子请客。梦溪笔谈 

　　陈文惠公尧佐，初见希夷先生，希夷奇其风骨，谓可学仙。引之同访白合道者，问：“如何？”道者掉头曰：“南庵也，位极人臣耳。”文惠不晓南庵之语。后作转运使，过终南山，遇路人相告曰：“我适自南庵来。”乃遣左右问南庵所在，因往游焉。行不数里，恍如平生所尝经历者。既至庵，即默识其宴坐寝息之处。考南庵修行示寂之日，即文惠悬弧之旦，始悟前身是南庵修行僧也。文惠自有诗记其事。曲洧旧闻 

　　陈文惠公赴端州，舣舟庐陵，有胡僧叩舷谓公曰：“虎目，凤鼻，猿身，平地不能为也。当有攀附，然后有所食，位极卿相。”僧为诗一绝云：“虎目猿身形最贵，须因攀附即升高。知公今向端州去，助子清风泛怒涛。”诗话总龟 

　　吕申公屡乞致仕，仁宗询之曰：“卿果退，何人可代？”申公引陈文惠尧佐，仁宗深然之，遂大拜，文惠极怀荐引之德，因撰燕辞一阕，携觞相馆，使人歌之曰：“二社良辰，千家庭院，翩翩又见新来燕。凤凰巢稳许为邻，潇湘烟暝来何晚？乱入红楼，低飞绿岸，画梁时拂歌尘散。为谁归去为谁来？主人恩重珠帘卷。”申公听歌，醉笑曰：“自恨卷帘人已老。”文惠应声曰：“莫愁调鼎事无功。”老于岩廊，蕴藉不减。湘山野录 

　　陈文惠善八分书，点画肥重，世谓之堆墨书。镇郑州日府宴，伶人戏以大幅纸浓墨涂之，以粉笔点四点，问：“何字也？”曰：“堆墨书田字。”文惠大哂。渑水燕谈录 

　　陈文惠善堆墨书，与石少傅同在政府，石欲戏之。政事堂有黑饭床，长五六尺，石取白垩横堆其上，可尺余，谓公曰：“吾颇学公堆墨书。”陈闻之，喜甚。石顾小吏舁床出曰：“吾已能写口字。”陈为怅然。贡父诗话 

　　陈文惠喜堆墨书。游长安佛寺题名，从者误侧砚污鞋，公性急，遂窒笔于其鼻，客大笑。贡父诗话 
</div>
    <div class="pagination">
<a href="宋人轶事汇编_page17.html">上一页</a><span>...</span><a href="宋人轶事汇编_page13.html">13</a><a href="宋人轶事汇编_page14.html">14</a><a href="宋人轶事汇编_page15.html">15</a><a href="宋人轶事汇编_page16.html">16</a><a href="宋人轶事汇编_page17.html">17</a><span class="current-page">18</span><a href="宋人轶事汇编_page19.html">19</a><a href="宋人轶事汇编_page20.html">20</a><a href="宋人轶事汇编_page21.html">21</a><a href="宋人轶事汇编_page22.html">22</a><a href="宋人轶事汇编_page23.html">23</a><span>...</span><a href="宋人轶事汇编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
