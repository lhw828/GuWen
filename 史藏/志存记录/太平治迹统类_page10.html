<!DOCTYPE html>
<html>
 <head>
  <meta charset="utf-8"/>
  <title>
   太平治迹统类 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平治迹统类 - 第 10 页/共 11 页
  </h1>
  <div class="content">
   三年三月翰林学士钱惟演等四人同知贡举诸路贡举人郭稹等见于崇政殿稹冒缌丧殿三举同保并殿一举时有司欲脱王洙问洙曰果保稹否不然可易也洙曰保之不愿易也乃与稹俱罢
　　三月上亲试礼部奏名贡举人作诗赐考校官令皇子书示宰相得进士王整以下及第【程戡常禹锡孙堪】除官如前例
　　干道元年夏壬寅以光禄寺丞尉氏马季良家本茶商刘美女婿也于是召试馆职太后遣内侍赐食促令早了主试者分为作之

　　仁宗科举取士

　　天圣二年春正月甲午诏礼部贡院开封府国子监及别头各增置点检试卷封弥巡铺监门官有差癸夘命御史刘筠等同知贡举二月乙丑上谓王钦若曰久罢贡举虑遗天下贤士宜令礼部贡院精加校试将来放进士特增置二百人诸科三百五十人三月礼部上合格进士姓名诏翰林晏殊学士冯元编排等第乙巳赐宋郊叶清臣郑戬等及第郊与弟祁俱以辞赋得名礼部奏祁名第三太后不欲弟先兄乃推郊第一祁第十刘筠得清臣所对策擢第二国朝以策擢高第自清臣始夏四月庚辰以特奏名进士李道宗等诸科王播等为将作监主簿及诸州长史文学叅军道宗等皆年止五十常应六举王播年止六十常应八举上因谓大臣曰此虽举业非工然闵其白首无成故甄録之第一甲【叶清臣郑戬高若讷曾公亮宋祁】二甲【余靖宋成尹洙胡宿】第一人为通判徳车结旌赋【采侯诗】
　　三年八月辛亥知益州薛田言本州岛解发举人自张咏以来例给馆券至京师今得三司移文以责吏人偿所给官物恐非朝廷之意上曰汉贡士皆郡国续食今独不能行之逺方耶其令悉免之
　　四年五月己夘诏礼部贡举人实应三举诸科五举并免取解诏增西川广南东西路诸州军进士解额有差又诏命官锁厅应举自今更不试所业乙第者免责罚古制先于所属选官考试所业方聴取解至礼部程文不工勒停不及格赎罚至是上欲开诱进士之路近臣叅定而降是诏下第免责景佑元年四月又有诏盖此専指【下第者彼又及不得解者】冬十月乙酉诏进士诸科曾经先朝御试而今不预荐者许就省试
　　五年春己未诏礼部贡院比进士以诗赋定去留学者或广声律而不得骋其才其以策论兼考之诸科毋得离析经注以辨问因辛酉御崇政殿试礼部奏名进士仍命翰林学士宋绶以下三十六人为封弥誊録考覆详定编排官如旧制乙丑赐进士王尧臣等及第三百三十七人【韩琦赵槩包拯吴育陈举亮文彦博二甲刘观王翼圣有谟烈赋南风之熏诗执政如金玉论】夏癸酉试特奏名及诸科赐同出身寻下诏戒谕诸道举人宜奋励文学毋坐视日月以望恩泽
　　七年闰五月己未朔诏礼部贡举庚申诏曰朕试天下之士以言观其趋向而比来流风之弊至于附会小说磔裂前言竞为浮夸靡曼之文无益治道非所以望于诸生也礼部其申饬学者以明先王之道有合朕意焉
　　八年春丙寅命资政殿学士晏殊同知礼部贡举三月御崇政殿亲试进士王拱辰等二百四十九人并赐及第【刘沆孙材蔡襄田况石介欧阳修二甲田师锡元綘刘元俞孙甫唐介尹原】上三名并签判八月学士晏殊言唐明经并试策问参其所习以校材识今专取记诵请终试策一篇诏近臣议可否咸以诸科非素习议乃止
　　明道二年秋七月乙亥诏诸州自今考试举人并封弥卷首仍委运司于所部求才学若公勤者为考试监门封弥官冬十月上谕内臣曰近岁进士所习诗赋多浮华而学古者或不得以自进宜令有司兼以策论取之景佑元年春诏曰朕念天下士乡学益繁而取人之路尚狭或匿迹田里白首而不得进其令南省就试进士诸科十取其二进士五举年五十诸科六举年六十常经殿试进士三举诸科五举预先朝御试试不合格句輙黜皆以名闻自此率以为常三月戊寅试礼部奏名进士张唐卿以下并赐及第【张唐卿杨察石询有吴秘林槩张来杨靖蔡挺苏舜钦栁二友石亚之石元之叶适栁三接刘安世】
　　四年春甲寅诏礼部贡院自今年三月一日申请贡举其举人到省以十一月十五为限先是贾昌朝言举人有亲戚仕在本州岛及侍父祖逺官本州岛二千里宜敕运司选官类试以十率之取三人诏两制议丁度言贡举古制以五月一日申请十月二十五日上召于省若二千里移试不及愿稍寛其期一如昌朝说故降是诏自是诸路始有别头试六月丙申诏开封及国子监及别头试自今弥封誊録如礼部左司谏韩琦之请也十月己未章得象言开封进士章仲昌臣郷里疎属冥无艺业近闻讼诉发解不公事请牒归其家从之时鏁厅应举人特多开封投牒者百十国子监及诸州不在及出榜宰相陈尧佐之子博古为解元参政韩亿子孙四人无落者故嘲谤羣起然殿中侍御史萧定基直集贤院韩琦吴育王拱辰实司试事非有所私也
　　宝元元年春试礼部奏名进士三百十人及第赐诸科四百十四人及第并出身特奏名被恩赐者又九百八十四人琼林晏初试太学篇【吕臻祖无择石杨伏王屏司马光吕大临范镇吕晦吴中伏吴充陈执中】先是上以开封所解进士陈博古等嘲谤籍籍诏博古并韩亿四子并两家门下士范镇家静试卷皆勿考镇成都静眉山人考官奏请镇固有文久驰名场屋非附两家之势而乃得聴考而降其等级镇礼部奏名为第一故事第一人赐第未有第二甲者虽近下犹升之吴育欧阳修殿庭唱第上三人亦抗声自陈镇乃默然至第七十九人乃拜出退就列无一言众以是贤之礼部第一人在第二甲自镇始初薛奎知益州还朝与镇俱或问奎入蜀所得奎曰得一伟人当以文字名世
　　二年十一月壬辰诏礼部自今诗赋论题并以注疏所解揭示之不许上请或题目有疑当请者仍不得近帘闰十一月锁厅别试
　　庆厯二年丁巳命翰林聂冠卿权知贡举初学士李淑侍经筵询以进士诗赋策论先后俾以故事对淑退而奏曰唐调露二年刘思立为考功员外以进士止试策灭裂不见其学请帖经以观其学试杂文以观其材自此沿以为常至永隆二年进士试杂文通文律者始试策天宝十一年进士试一大经能通试文赋又通而后试策五条皆通为中等第建中二年赵赞试以时务策五首箴论表赞各一首以代诗赋太和二年试帖经畧问大义取精通者次试论议各一首八年礼部试以帖经口义次试策五道问经义者三问时务者二自后变易而以诗赋第一场论二场策三场帖经第四场今陛下欲求理道不以雕篆为贵得取士之方矣然考官以所试分考不能通加评较而每场有退落士之中否系于幸不幸耳愿约古制先策次论次赋次帖经墨义而敕有司并试四场通较工拙毋以一场得失为去留诏有司议稍施行焉一日知制诰富弼言国家沿隋唐取士之制景徳来为法尤密言省试有三长殿试有三短不容私诗赋策论才能可见两月余研究泛取不择三篇不能尽人考究不服乃罢十月又言殿试始于武后不足法辛巳诏罢殿试翰林王尧臣同修起居注梁适皆以祖宗故事不可遽废越三日诏殿试如初三月赐进士杨寘等三百三十七人及第寘登第初试国子监礼部皆第一及是帝临轩启封见姓名喜动于色谓大臣曰杨寘也公卿相贺为得人授将作监丞通判颕州【杨寘韩绛王珪陈洙王安石吕公着苏颂传尧俞吕夏卿】三年八月上擢任范仲淹责以太平仲淹条奏十事三曰精贡举畧曰外郡发解进士本乡举里选之式必先考其履行然后取以艺业今乃不求履行惟以词藻墨义取之加用弥封不见名姓大非里选之本意也又南省考试举人一场试诗赋一场试策人皆精意尽其所能复考较日久实出舛谬及御试之日诗赋文论共为二场既声病所拘意思不逺或音韵中一字有差生平苦率实时摈逐如音韵不失有末学浅近俯拾科第既乡举之处不考履行御试之日更拘声病以此士人进退多言命运而不言行业明君在上固当使人以行业进乃言命运者是善恶不分而归于天也岂国家之美事哉臣请复位外郡发解条约须是履行无恶艺业及等者方得解荐更不封弥试卷南省考试之人已经本郷询考履行更须封弥试卷艺业定夺高下讫入进御前选官覆考复位高下讫然后开看明年施行南省所定高下内髙下合同姓名偶有髙下更不移改若等不同人数必少却加封弥更宜两地参较然后御前放牓此为至当内三人以上即于高等人中选择圣意宣放其考校进士以策论高词赋次者为优等策论平词赋优者为次等诸科经旨通者为优等墨义通者为次等已上进士诸科并以优等及第者放选注官次等及第者守本科选限自唐以来及第人皆守选限国家以收复诸国郡邑之人其新及第人权与放选注官今来选人壅塞宜有改革又足以劝学使知圣人治身之道则国家得人百姓受赐
　　四年春范仲淹等意欲复古劝学常言兴学校本行实诏近臣议于是翰林宋祈御史王拱辰知制诰张方平欧阳修侍御史梅摰侍讲曾公亮王洙右正言孙甫监察御史刘湜【此乃李清臣史藳】合奏曰伏奉诏有曰取士当求其实用人当尽其才今教不本于学校士不察于乡里则不能核名实有司束以声病学者専于记诵则不足尽人才此乃议者所共为言也谨参考众说取其便于今者莫若使士皆土著而教之于学校然后州县察其履行则学者修饬矣故为设立学舍保荐举送之法夫上之所好下之所向今先策论则文词者留心于治乱简程序则闳博者得以驰骋矣取大义则执经者不专于记诵矣其诗赋之未能肄者杂用今体经术之未能亟通者尚如旧科则中常之人皆可勉及矣此所以尽人之才者也故为先策论过落用诗赋考式问诸科大义之法此数者其大要也其州县封弥誊録进士诸科帖经之类皆苛细而无益一切罢之法行则申之以赏罚如此养士有本取才不乏为治之本也乙亥诏曰儒者通天地人之理明古今治乱之原可谓博矣然学者不得骋其说而有司务先声病章句以拘牵之则吾豪俊奇伟之士何以奋焉士有纯明茂材之美而无文学作成之法其饬身立节者使与不肖之人杂而并进则无文徳敏行之才可以见焉此取士之甚弊而学者自以为患亦尝屡以为言比今详酌仍令政事府参定皆谓本学校以教之然后可求其行实先策论则辨理者得尽其说简程序则闳博者可见其才至于经术之家稍增新制兼行古法以勉中人烦法细文一皆罢去明其赏罚俾各劝焉如此则待人之意周取人之意大夫遇人以薄者不可责其厚也今朕建学兴善以尊士大夫之行而更制革弊以尽学者之才教育之方勤亦至矣有司其务严训导精察举以称朕意学者其进徳修业不失其时凡所科条可为永式其令曰州若县皆立学本道使者以属部官为教授三年而代选于吏员不定取于郷里宿业有道德者三年无私遣以名闻士须在学习业三百日乃聴预秋试旧常充试者百日而止亲老无嫌特取保任聴学于家而令试于州者相保任所禁有七曰隠忧匿服曰尝犯刑责曰行亏孝弟有状可指曰明触宪法而经赎罚或不经赎罚而为害乡党曰籍非本土假户冒名曰祖父犯十恶四等以上罪曰工商杂类或尝为僧道皆不得预进士试三场先策次论次诗通考为去取而罢帖经墨义又以旧制用词赋声病偶切立为考式一字违忤已在绌落使博识之士临文拘忌俯就规检美文善意郁而不伸如白居易性习相近远赋独孤绶放驯象赋皆当时试礼部对偶之外自有意义可观宜详仿唐体使驰骋于其间士子通经术愿对大义者试十道以晓析意义为通五通为中格三史科取其明史意而文理可采者明法科试断案假立甲乙罪合律令如法意文理优为上等
　　五年此即仲淹十事之三也丙子诏礼部贡院增天下解额总诸州军凡增三百五十九人诏遂为定额
　　庆厯六年赐进士五百四十四人出身【贾黯谢仲弓田育王存赵瞻孙园熊本】
　　皇佑元年三月进士冯京以下四百九十八人【冯京沈遘遘以有官不得为第一遂降次名钱公辅李育文同毛国华吴申吕大防范百禄孙几】盖轸象天地赋日昃不暇食诗天聴君人之言论二年十一月诏自今诸省元得申奏及遣念书童子赴阙
　　寳元元年六月戊寅罢天下举念书童子可考
　　五年三月辛酉赐进士郑獬等五百二十人及第二百人出身一百五十人同出身【獬安陆人也杨绘圆丘象天赋律聴军声诗乐与人心论滕甫杨美蒲宗孟李无党李清臣吕陶李定蒲宗闵杨古客钱藻】秋戊子诏礼部贡院自今诸科举人并以四通为合格凡经止问大义不须注疏全备其九经场数并各减一场仍不问兼经又诏试官亲嫌令府监互相送若两处俱有亲嫌即送别头
　　嘉佑二年春正月翰林学士欧阳修权知贡举先是进士益相习为竒僻钩章棘句寖失浑厚修深疾之遂痛加裁抑乃严禁挟书者及试榜出时所推誉皆不在选嚣薄之士候修晨朝羣聚呵斥之至街司逻吏不能止或为祭欧阳修文投其家卒不能求其主名置于法然文体自是亦少变
　　丁亥赐进士章衡等二百六十三人及第一百二十六人同出身是岁进士与殿试者始皆不落【李复圭纪闻云是春以进士辱欧阳修之故殿试及第不落一人当考民监赋鸾刀诗重巽申命论章衡窦卞郑雍吕恵卿蒋之奇苏轼曽肇朱光庭曽布宋希史元道王韶梁焘苏惟贤苏辙刘元喻】十二月先是上封者言四年一贡举四方士子客京师以待试者六七千人一有喧噪其徒众多势莫之禁且中下之士往往废学数年才学之士不幸有故一不聴诏沉沦十数年或累举滞晋遂至困穷老死者甚众以此毁行冒法干进者不可胜数宜间岁一贡中分旧数而荐之王洙侍讲周礼至三年大比大考州里以赞乡大夫废兴帝曰古者选士如此今经四五岁一下诏故士有抑而不得进者为今之计孰若裁其数而屡举下有司议乃合奏曰间岁之法无害有利不足疑戊申自今间岁贡举进士诸科悉解旧额之半进士增试时务三条诸科增试大义十条又别置明经科其试法凡明两经或三经五经者各问墨义大义十条两经通八三经通六五经通五为合格兼问论语孝经十条分八场出身与进士等以礼记春秋左氏传为大经毛诗周礼仪礼为中经周易尚书谷梁传公羊传为小经其习礼记为大经者许以周礼仪礼为中经习春秋左传者许以谷梁传公羊传为小经旧制说书举合罢之其不还郷里而寓户他州以应选者严其法每秋试自县令佐奏行义保任之上于州长贰复审察得实然后上本道使者类式已保任而后有缺行则州县皆坐罪若省试而文纰谬坐元考官又用孙抃奏诸州解试额多而中程少不必足额
　　八年夏诏科场旧条皆先朝所定宜一切无易时礼部贡院言四年宋祁等定贡举新制会明年诏下且聴须后举施行今秋试有期缘新制诸州军发解但令本处官属保明行实其封弥誊録一切罢窃见外解送举人自未封弥誊録以前多采虚誉茍试官别无请托亦先取本州岛曾经荐送旧人其新人百不取一封弥以后考官不见姓名即须实考文艺稍合至公又新制进士先试策三道次试论次试诗赋先考策论定去留然后与诗赋通定高下然举人每至尚书省不下五七千人及临轩覆较止及数百人盖诗赋以声病杂犯易去留若专取策论必难升黜盖诗赋虽名小巧且须题命事若记问该富则辞理自精策论虽有问题其间敷对多挟他说对不及五通尽黜之即与原定解额不敷若精麄毕收则滥进殊广所以自祖宗以来未能猝更其制兼闻举人经史疑义可以出策论题目凡四十条谓之经史质疑至于时务亦抄撮其要浮伪滋甚若为考试又旧制以词赋声病剽切之类立为考式今特许仿唐人赋体及赋不限联数不限字数且古今文章务先体要古未必悉是今未必悉非常规唐人体式诗赋与本朝所取名人辞艺亦工拙相半俗儒是古非今不为通论自三朝以来国子监生诗赋即以汗漫无体为高策论即以激讦肆意为工中外相传愈逺愈滥非惟渐误后来省试其合格能几何人伏以祖宗以来得人不少考较文艺固有规程不须变更以长浮薄请如旧制故降是诏五年三月己夘下诏贡院所试诗赋经又并如旧制本志以为杨察建是议而实録但上封者言新制不便不出主名八年四月丙子又下诏乃其贡院申请即本志所书杨察初议弘按察权判贡院初建此议当五年三月既己施行八年四月贡院复有申请其议则实察五月所建者但不知此时察仍判贡院或已罢尔今两存之仍于此年依实録不出察主名本志又于此诏后书张方平知举请下诏辞赋新体拔方平以六年二月知贡本志误矣初诏外州发解到省差官覆考盖虑因此或致折退寒士故也
　　四年五月进士一百六十五人【尧舜性之赋求遗书于天下诗易简得天心之理论刘挥胡宗愈安焘刘挚章惇蔡确】二月庚寅诏礼部贡院曾经御试五举诸科六举进士省试六举诸科七举年五十以上者具以名闻
　　六年四月进士一百八十三人【士者通天地人赋天徳清明诗水几于道论王俊民黄履刘奉世贾易江术孔文仲韩忠彦王安礼张焘】八年三月赐进士许将等一百二十七人及第六人同出身诸科二百四十七人及第同出身【许将范祖禹孔武仲沈括吕陶】治平元年五月己巳礼部奏郷贡进士李加言等伯父为道士而死请比外继降服大功九月许其应举天圣七年置武举皇佑元年诏罢之嘉佑八年密院奏以为文武二选所闗治乱不可阙一与其任用不学无术之人临时不知应变以挠师律不若素习韬畧颇闲义训之事缓急驱策可以折冲况今朝廷所用人稍有声称多由武举而得则此举不可废明矣即诏两制详议所集举业及较试取中推恩之数两制议请随进士等科开设许在京管军及正在横行使副知杂及三院御史谏官并转运判官提刑三路知军州及路分总管钤辖各奏举一人试及武艺优者与殿直次三班奉职殿直三班差使策不中而武艺絶伦者取旨学士贾黯又奏请如明经之制于太公韬畧孙吴司马诸兵法及经史言兵事者设为问目能用已意或引前人注释辞理明畅及因所问自陈方畧可施行者为通从之而令每开举则兵部至岁中具所举人名数以闻明年三月命馆职两人与判兵部同试策一道命马军司试弓马武艺具所试等籍送试官叅校合格以名闻至八月则命官与判兵部同试策于秘阁命直学士以上及正任或横行使一人与军头司试弓马武艺以所试等第籍送秘阁试官叅考合格者以名闻九月丁夘遂诏复置武学【盖嘉佑八年始议治平元年九月议定乃降诏其降诏因縁密院建请非治平元年九月方建请也】

　　英宗

　　治平二年二月赐进士彭汝砺等三百六十一人及第出身汝砺等三人授初等幕职官如咸平年例【彭汝砺章楶张商英舒亶孔平仲孙渐】四年进士三百五十人四等自此三岁一举【许安世宋级那思黄庭坚】司马光权知贡举三年冬十月丁亥诏曰先帝以士久不贡则怠于学而豪杰者不进故下间岁之令冀以得人而自更法以来其弊浸长何则里选之牒仍故而郡国之取减半计偕之籍屡上而道途之劳良苦朕甚闵焉其令礼部三岁一贡举天下解额于未行间岁之法纪前率四分取三分礼部奏名进士以三百为额明经诸科不得过进士之数【举志云自是恩典不増而贡举缓士得休息官以不烦矣今前去】权知贡举司马光上言所考试合格进士许安世以下三百五人分四等明经诸科二百一十一人三等诏进士第一第二第三等赐同出身明经诸科第一第二第三人并为防御团练推官其余注官守选如例

　　神宗

　　熙宁三年知贡举王珪上合格进士陆佃等先是知贡举吕公着在贡院中密上言天子临轩策士而用诗赋非举贤求治意乞出自宸衷以谘访治道己亥上御集英殿进士初就席有司犹给礼部韵及试题出乃策问也上顾辅臣曰对策亦何以尽人才然愈于用诗赋取人尔既而遂赐叶祖洽【司马光目録曰时韩维吕恵卿初考附者皆在髙等言直者多在下等宋敏求刘攽覆考及之吴充陈襄从初考祖洽考祖宗多因循苟且之政建隆下革而新之初考为三等中允等奏泛与者吕公泽苏轼编排上官均第一祖洽二佃第五程尧佐奏名第三以陆佃知新法故易第二为第五焉是岁进士二人直诋时病皆在下开封范越一不知名】

　　四年二月丁巳朔颁学校贡举新制先是王安石谓更学校贡举之法诏两制三馆议之司马光时为翰林学士即应诏上议直史馆苏轼亦议曰准敇讲求学校贡举利害令臣等各具议状闻奏者右臣伏以得人之道在于知人知人之法在于责实使君相有知人之明朝廷有责实之政则胥吏皂隶未尝无人而况于学校贡举乎虽因今之法臣以为有余使君相无知人之明朝廷无责实之政则虽侍从常患无人况学校贡举乎虽复古之制臣以为未足时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功强其所欲而复之则难为力使三代圣人复生于今其选举贤才亦必有道矣何必由学旧法行之百年治乱兴衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之士与今为孰辨较此四者短长之议决矣今议者所欲变改不过数端或曰乡举徳行而畧文章或曰专取策论而罢诗赋或欲举唐室故事兼采誉望而罢封弥或欲罢经生朴学不用帖墨而考大义此数者皆知其一不知其二者也臣愿陛下明敕有司试之以法言取之以实学博通经术者虽才不废稍涉浮诞者虽工必黜则风俗稍厚学术近正庶几得忠实之士不至蹈衰季之风则天下幸甚议上上曰吾固疑此得苏轼议意释然矣然至是卒除声律专意经义罢明经及诸科立新制如安石请其新制曰中书言今贡举新制进士罢诗赋各专治诗书易周礼礼记一经兼以论语孟子每试四场初本经次兼经并大义十道务通义理不须尽用注疏次论一道次时务策取诸科解名增解进士以熙宁二年解明经数为率如举人数多于熙宁二年即每十人更取诸科额一人诸科额不及三人者聴依旧每二十人如十人法礼部奏名于诸科解额取十分之三增进士额京东陜西河北河东京西进士开封国子监诸路尝应诸科改应是进士者别作一项考校其诸科取到今数并充进士奏名将来科场诸科宜令依旧应举候经一次科场除旧人外不得应诸科举五路先置学官中书选择逐路各三五人虽未仕有经术行谊者亦许权教授给下县主簿尉俸愿应举者亦聴候满三年有五人奏举堂除本州岛判司主簿尉俸依旧兼授即经术行谊卓然为士人所推服者除官充教授其余州军并令两制两省馆阁台谏官僚属荐举见任京朝官选人有学行可为人师者中书体量堂除遂落官令兼本州岛教授诸州进士不及二百人处转运司并邻近三两州考试仍各用本州岛解额殿试策一道限千字以上分五等第一等第二等赐及第第三等第四等同出身第五等同学究出身
　　六年正月知举曾布上合格进士邵刚等己酉乃御集英殿策试遂赐余中【李夷行陈唐管师仁管师渐】等四百人及第出身【是年罢诗赋赐期集钱三十贯】
　　九年三月辛酉御集英殿策试遂赐徐铎以下四百三十人及第出身绾第五请依旧赐进士出身无以同学究耻之不从绾后再言卒从之初命绾知举时専以经取士前史兴亡治乱之迹举者莫得习绾于策问悉访史学至是奏进士张□等合格号为得人事已绾入对上曰卿以史学问矫学者可谓举其偏矣【徐铎李克非邵徇武杨洵刘勃邓洵仁安律】
　　元丰二年春丁亥诏以经义论试宗室二月辛未知举许将上合格进士朱浚明等庚辰御集英殿策试遂赐【时彦陈瓘朱浚明晁补之家彬张康国】等三百四十八人及第出身是【时免试刑法】五年二月知举李清臣上合格进士刘槩等壬辰御集英殿策试遂赐黄裳【刘案张驯李西美余深邹浩三石解冯解程美杨晦禾杨庭杰】等五百九十人及第出身槩开封人裳剑浦人也裳初考下等上亲擢为第一考官苏颂等各罚金
　　八年丁亥三省言礼部贡院火试卷三分不收一分欲令礼部别鏁试从之三月兵部侍郎许将给事中兼侍讲陆佃秘书省监孙觉并权知贡举以遗火再试也夏四月己巳诏再试进士及诸科武举人罢今年御试内应直赴殿试者以前举省试等第名次编排在今来止奏名之下不曾赴省试者即与正奏名进士同场别号试策一道五月乙未礼部言贡院以合格进士郑奕江屿刘正夫太史章犯高兖王讳驳放丙申太皇太后曰此举人亦未通知特与收録蔡确曰法当黜以事初过误恕之足彰盛徳乃聴例依附榜末诏科场推恩依治平四年故事正奏名进士诸科吏部给优牒特奏名中书给勅告优熙宁中悉罢今复之丙申赐刘【逵徐处仁谢良佐白时中郑居中薛昂丘常孙渐刘洵仁王衮侯蒙刘正夫宋鼎】等五百七十五人并释褐武举进士并赐袍笏银带逵隋州人【是年状元本焦蹈蹈卒】

　　哲宗

　　元佑元年闰二月尚书省言礼部以掌贡举为职伏见朝廷用经术试科盖欲人知义理学探原本近岁以来承学者多闻见浅陋辞格卑弱其意在于治经者専守一家之畧去诸儒传记之说为文者唯务解释而不知声律体要之学深虞人才不继而适用之言从此遂熄欲乞朝廷于取士之法更裁之又礼部言乞置春秋博士及进士专为一经又侍御史刘摰言伏见国朝以来取士设科循用唐制进士所试诗赋论策行之百余岁号为得人熙宁初神宗皇帝崇尚儒术训发义理以新人才谓章句颇碎大道乃罢诗赋试以经义臣愚欲乞试法复诗赋与经义兼用之进士第一场试经义第二场试诗赋第三场论第四场策经义以观其学诗赋以观其文论以观其识策以观其才前二场为去留后二场为名次又言近制明法举人试以律令刑统大义及断案谓之杂科明法登科者吏部将司法员阙先次差注在进士及第人之上臣以为宜有更张欲乞杂科明法并加论语孝经大义登科之额裁减其半及注官之日并科依日资次所贵从事于法者稍不逺义而士之流不失其分伏望圣慈裁酌如赐开允即乞今年降诏并自元佑五年秋试为始诏礼部与两省学士待制御史台国子司业集议闻奏所有将来科场俱依旧法施行三月司马光言伏覩朝廷科场制度奉圣旨令礼部与两省学士待制御史台国子监司业集议闻奏臣窃有所见不敢以不闻凡取士之道当以徳行为先文学为后文学之中又当以经术为先辞采为后神宗皇帝悉罢诗赋及经学诸科专以经义论策试进士此乃革厯代之积弊复先王之令典盖王安石不当以一家私学欲盖掩先儒令天下学官讲解及科场程序同已者取异已者黜又黜春秋而进孟子废六艺而尊百家加之但考校文学不勉励徳行此其失也今国家大义科场之法欲尽善美以臣所见莫若于先朝成法合明经进士为一科立周易尚书诗周礼仪礼礼记春秋孝经论语为九经令天下学官依注疏讲说学士博观诸家自择短长各从所好春秋止用左传其公羊谷梁陆淳等说并为诸家孟子止为诸子更不试大义应举者聴自専习三经已上多少随意皆须习孝经论语于家状前坐习某经臣愚所见如此伏乞以臣所奏及礼部等官所议榜国子监门及徧下诸州有州学处榜学门令举人限一月内考状指定何法为善仰本州岛附递以闻候到京齐足更委其它执政看详叅酌从长施行先是光以奏藳示范纯仁纯仁答曰孟子恐不可轻犹黜六经之春秋矣更乞裁度光欣纳之左司谏王岩叟奏臣切为庠序所以萃羣材而乐育之以定其志业发其名誉优游舒徐以待科举也不必科举之外别开进举之名多岐以支离其心而激其争端使利害得失日夕战于胸中损育徳养道之惇意非所以笃教化育人才也臣愚乞鉴已然之弊罢三舍法开先生弟子不相见之禁学士大夫以不疑讲解之余上以公私试第其高下如昔时自足以奬材气而属风声使多士欣欣于从学则上庠而复有雍容乐易之美为四方矜式矣乞下礼部及司业博士共议右司谏苏辙言臣伏见礼部会议科场欲复诗赋议上未决而左仆射司马光言乞以九经取士及朝官以下保任举人为经明行修之科至今多日二议并未施行臣切惟来年秋试自今以往岁月无几而议不时决传闻四方者知朝廷有此异论无所适从不免疑惑懑乱臣欲乞先降指挥明言来年科场一切如旧但所对经义兼取注疏及诸家议论或出已见不専用王氏之学仍罢律义令天下举人知有定论一意为学以待选试然后徐议元佑二年以后科举式未为晚也从先建言者谓専用诗赋尽黜经义太学生改业者十四五监察御史上官均言义术以理为主诗赋以文为工以理者于言为实而所根者本以文者于言为华而所逐者末先帝革去数百年之弊不为不难而议者不计本末乃欲袭前日诗赋之弊未见为得也愿陛下详审而聴行之又言请令学者各占三经习以论孟不必専用新义试策二道一问厯代一访时务禁用释典不得専据庄老比于専用诗赋使学者弊精神于无用之文得失固相逺矣章三上又为六说以辟言者其后诗赋与经义讫并用云诏每遇科举诏下令文官升朝以上赃罪及无私罪重者于应进士举人不拘路公系有服亲各奏举经明行修一名候将来发解及南省名内每人名下注经明行修字至殿试唱名各升一甲姓名如厯官后犯正入已赃及进犯名教者断讫收坐举主并依举选人转京官减一等先是司马光言昨已有朝旨来年科场且依旧法施行窃闻近有圣旨其进士经义并兼用注疏及诸家之说仍罢律义先次施行臣窃思朝廷之意盖为举人经义之体专习王氏新学人务起而集之臣所乞置经明行修科者欲使举人趋向去科场敦尚行义不专取文学所以美教化厚风俗此于经义之体尤有切要宜使举人预知欲乞亦降朝旨先次施行况与进士旧法两不相妨从之十一月三省奏立经义词赋两科下议从之
　　元佑三年四月丁未诏制科之设旧矣自西汉之世始诏有司详求俊茂亲临采问受其条对故天下魁伟絶特之才守经自重之士得以并进而谠言正论益以闻上自斯以来厯世用之逮乎祖宗以神圣文武继继承承设六科之选策三道之正以纲维天下贤俊百余年间号称得人先皇帝兴学校崇教术以作新人才变天下之俗故科目之设有所未遑今天下之士多通于经术而知所学矣宜复制策之科以求拔俗之才裨于治道今复制贤良方正能直言极谏科自今年为始令尚书侍郎两省谏议大夫以上御史中丞学士待制各举一人不拘已仕未仕以学行俱优堪备策问者充仍具辞业进余依旧制十一月庚申三省奏检会元佑元年闰二月二十二日指挥将来科场且依旧法施行四月十二日指挥仍罢律义六月十二日指挥将来科场程序不得用字说并用古今诸儒之说或已见即不许引用申韩释氏之书考试官不得于老列庄子内出题举经明行修人京东京西河北陜西路各五人淮南江南江东江西福建河东两浙成都府路各四人荆湖南广东西梓州路各二人荆河北夔州利州路各一人委州县当职官同保状任申监司监司再加考察依上项人数闻奏仍于发解前牒报本州岛充本州岛解额赴省无其人则阙上件逐次朝旨并已施行外今欲依项下一考试进士分为四场第一场试本经义二道论语或孟子义一道第二场试律赋一首律诗一首第三场论一首第四场问子史时务策三道以四场通定去留高下一新科明法依旧试断案三道刑统义五道添论语义二道孝经义一道分为五场仍俟元佑五年秋试施行其诸路举到经明行修之人如省试不合格即未得黜落别作一项奏取指挥从之三年二月监察御史赵挺之言贡举用三经新义取人近十二年今闻外议以为苏轼之文意在矫革若见引用新义决欲黜落请礼部贡院将举人引用新义注疏文理通行考校诏送贡院照会又诏殿试经义诗赋并试策一道从挺之请也【吕公着家传云初公着在仁宗朝尝请进士先策论神宗初又献议以经术取士及知熙宁三年贡举遂密告临轩专用策试未几公着以言青苗等事得罪去至是时廷试执政之以熙宁复策之初进士叶祖洽议讥祖宗自后对策者讯前朝以阿当世因以为策问可废当复诗赋论三题公着曰天子临轩发策延四方贡士询以治道岂非近古良法耶至于对者之是非邪正则在考官去取尔乃复旧试策】三月丁巳御集英殿试进士戊午试特奏及武举进士庚申试诸科及特奏名人癸亥试武举进士射艺于崇政殿推恩补官十有五人诏罢及考校祖宗免亲试法【日録云宗室自熙宁后稍知向学故科举之进士少寛乃分考以为别异始知勇向至是罢去】己巳赐进士李常宁刘寿章援杨彭史愿史通范致虚费贡等二十四人及第一百九十有六人出身一百八十有八人同出身内宗室子湜为承务郎令馡为承奉郎诸科明经七十有三人各赐本科及第出身同出身有差庚午赐特进奏名进士经明行修王邻臣等同五经三礼学究出身假承务郎京府助教诸州文学助教右班殿直三班奉职借职差使凡五百三十有二人甲戌增新释褐进士钱百万酒三百壶为期集费六月庚辰诏将来一次科场如有未习诗赋举人许依旧法取应解发合格人不得过解额三分之一一应解二人者均取即有零分及解额一人者并通取文理优长之人十月傅尧俞等准元佑三年九月九日敇中书省臣僚上言将来殿试宜即用祖宗试三题之法并乞赐论语中外之士九月九日三省同奉圣旨令尚书侍郎学士待制两省御史台官国子监长贰疾速详议闻奏臣等伏以天子亲策贡举自汉以来未之有改唐之进士虽试诗赋然惟有司奏行而已国朝开寳六年太祖始召进士亲试于廷当时公卿不知建明易以策问而唯诗赋之用因沿着令莫之能改神宗皇帝以为非天子临轩所以延见贡士询求治道之体熙宁三年始改策迄于元丰五年赐策问臣等以谓学校教诸生州郡发解礼部考贡今已悉用诗赋足以审其辞所有御前进士宜一依先帝故事试策合于体于古为允十一月中书舍人彭汝砺言臣准礼部牒奉旨令两省两制同共看详修立到考校诗赋并格式闻奏臣伏念先皇帝受天明命悼道之郁滞奋于独断初用经术造士以革数百余年之弊士知本且向方而议者独病辞章之不工欲踵隋唐之弊法狎玩经说蠧道真学者疑之不知取士臣考于心验于古叅于今反复曲折终未见其可臣愚以为今学校选举宜一用元丰条约令经明行修贤良方正之科而稍加损益焉盖亦庶几矣如诗赋决当寝罢臣涉道浅陋不欲以偏辞独见咈众人之所同是否朝廷已行之法必未能改为更乞下学士大夫详议可否以求其中庶几是非好恶有所归一闰十二月御史中丞李常侍御史盛陶殿中侍御史翟暨监察御史赵挺之王彭年言臣等近者累次论奏乞以经义别为一科今与诗赋科并行均取者盖以见行科场诏条将来一次科场如有未习诗赋举人许依旧法取应解发合格人不得过解额三分之一以此观之则是朝廷更无用经术设科取人之理止以旧人未习诗赋且于将来一次科场量以分数收取而欲阴消之故也臣等所以区区者非特为旧习经义举人顿然失业为言且以上之好恶不可不谨以义理论之则以经术劝士为先声律为后以教化言之则通经术者为利博事声律者为害大窃今闻太学生与四方之士观望朝廷意旨皆不复治经旨凡于义理之书一皆斥而不谈博士所讲与其父兄之训不复更及高逺羣居切磨惟以论声韵调平侧事属对较比拟以轻巧靡丽为务此臣等所以虑道术日衰以就废絶将复如唐末五代时学士智识浅陋此有志之士固多太息而流涕也臣等今采之舆议欲以经义诗赋各设为科一经义进士科欲试四场经义六道每经二道欲以易书诗春秋礼记周礼内第一场各出题一道第二场各出题一道又许占对三经以古今注疏及已见所长文理通赡者为合格不得如旧日止记诵一家之义第二场试经义五道每经一道共五道第三场试论一首第四场试策三道并问子史时务一诗赋进士科试四场第一场试诗赋各一首第二场试经义四道出题同第一场人许占对一经试本经三道论语孟子一道第三场试论一首第四场试策三道并问子史时务右伏望圣慈深惟国家教化之大陶冶人物之重四海执经之士十八万人仰候令之所向诏以臣等愚言付之有司如或不谬特降指挥不胜幸甚明年四月八日诏应进士不兼诗赋人许依旧法取应增治一经增减试一场常等此奏乞存留经义一科并行均取岂朝廷果尝欲废经义科乎四年夏四月礼部言经义诗赋进士聴习一经第一场试本经义二道论语或孟子义一道第二场赋及律诗一首第三场论一首第四场子史时务策二道经义进士并习两经以诗礼记周礼左氏春秋为大经周易公羊谷梁仪礼为中经愿习二大经者聴即不得偏占两中经其治左氏春秋者不得以公羊谷梁为中经第一场试本经义三道论语义一道第二场试本经义三道孟子义一道余如向令并以四场通定高下去留不以人数多寡各取五分即令分额及元额解一人者聴取辞理优长之人从之【初八日并十九日新纪戊午立试进士四场法】二年十一月十二日已立四场法己未诏元佑二年以前诸科举人改应新科明年法聴取应外自今更不许致其获冒应人仍增旧赏从礼部刑部请也十二月礼部言诸路申请贡举敕经义兼试诗赋进士及经义进士解额各取立分切虑两科者不齐拘定五分则似未尽乞行拘取看详进士两科试法不一举人互有轻重难易之论兼试人数不定则解额难以均当终非通法不可久行诏来年科场以试毕举人分数均取后一次科场其不兼试诗赋人解额并依元佑三年六月五日所降朝旨如未习诗赋人许依旧法取应合格人不得过额十分之一已后并依元佑二年十二月十一日敕命考试进士分为四场试本经义二道论语或孟子义一道第二场试律赋一首律诗一首第三场试论一首第四场问子史时务策三道以四场通定去留高下内仍减时务策一道五年十一月右正言刘唐老言请治经举人以大义定去留词赋而兼经义者以诗赋定去留并以策论定高下仍依旧分经考从之殿中侍御史上官均言自祖宗以来固欲兼用诗赋未闻専以诗赋去留也而言者以为治平以前词赋取士则去留主以词赋熙宁以后经术取士则去留主以经术又以为元不分轻重考校故当时定四场取之制不亦过欤言者以为主司已自有四场通定之文所主不一各随习尚互为升黜臣以为学者所习各有所长四场程文各有优劣惟所主不一取其优长故无遗才虽各随习尚互为升黜又何害耶今就专以词赋去取若赋不合格则经义策论虽精深闳赡不可复取如此则博学能文之士所失多矣伏望依元佑二年条制以四场通定去留高下庶几无失人之弊六年春正月己巳翰林学士知制诰兼侍讲范百禄权知贡举诏五路进士及诸科明法人就试终场零分不满十人许解一人仍取文理优长以尚书省言通利军等处将终场十人以下零数添解一人不应元佑贡举故有是诏己巳集英殿试礼部奏名进士庚午策试正奏名进士及武举壬申试明经诸科律科并诸科特奏名人壬午御集英殿赐进士诸科冯涓以下及第出身同出身假承务郎文学等【冯涓朱绂张庭坚吴时蒲于之孙曾杨绾苏廸孙廸孙渐杜湛施访侯刚李税刘千之】总六百有二人涓阆中人也癸未赐特奏名进士诸科刘泌以下同出身假承务郎京府助教文学州助教三百二十二人武举进士贾君文等三十三人乙酉延和殿太皇太后宣谕曰今岁御试考校定后两日方唱名于内中大禁非便其令自今后具考试次第旋定唱名日壬寅给事中范祖禹言左谏议大夫郑雍奏贡举条程文经义每道不得过五百字策不过二分虽合格并降一等今辞旨优长者往往过数用旧制自发解至御试文字并不以过数为限广收闳博之儒以副诏科之意令礼部详定闻奏窃谓对策不当立限众所共知理无可疑不必更令礼部详定乞并用旧制诏今后对策过二分更不降等惟经依前降指挥祖禹又封还以为不可其后卒亦不能行也七年夏四月甲寅左正言姚勔言先帝表章圣学一用经行取士欲以大道于变斯文然议者以为师用一家之说习以成弊不能贯通是以前日明诏复用诗赋此固陛下开广育材之路求贤取士之深意也然臣切见举士自复诗赋以来于今五六年颇未能工者就询其由来良亦有说盖今贡举之法习诗赋者仍试经义既学者期于必得则务咨兼通至有司责其俱优则必无尽善若用意散漫则俱不精倘能徧及必有一短臣欲望朝廷并以诗赋经义各为一科随所试人数多少均为取士之格如此则永逺可行而学者专精一艺易见成就惟陛下裁择又云四月二日敇臣寮上言近覩科场限制字条制不便再具论列乞今后赋论策经义并不限字数今已得旨策过二分更不降等而赋论经义未蒙指挥臣之愚以谓朝廷以言取士而禁其多言未应古义且非圣朝取士之良法往时开封举人路授倡受长赋几千言但为浮辞不求典要当时能文者往往效之得张方平摈斥其文遂正嘉佑初刘知几辈喜为怪僻句得欧阳修革去而其风复雅但系主司之风化耳今朝廷立法不问其文之浇淳而校其字之多寡责其不及犹有劝惩禁其多文殊无义理伏望朝廷更赐详酌诏诗赋论二分并不降等其经义文理优长者准此五月癸巳诏秘阁试制科论题于九经兼正史孟子扬子荀子国语并注内出其正义内毋得出题六月甲子置广文馆解礼部状近准都省批状勘会开封府遇科场岁多有四方举人冒贯畿县户名取应及太学生员依条须在举及一年方预就试其间有未及一年之人亦不免有寄贯取应之弊检会旧制国子监取应举人先于广文馆补试给牒取应今欲复置广文馆生员送礼部看详立法申尚书省礼部检校贡举敕进士解额开封府一百人国子生四十人其诸科依旧条开封府二百四十人本部昨已曾乞将诸科量留四十人解额外其余二百人并开封进士及国子生共为三百四十人发解广文馆生员今再行看详开封府进士解额一百人即乞依旧外将本府诸科二百人并国子生四十人共二百四十人解额并拨属广文馆以补中生员每十人发解一人从之八年二月御史中丞李之纯言比岁朝廷十科取士之令盖已行之累年近臣所荐者多而拔用甚少乞委辅臣详择稍能进任其智勇过人可备将帅科多是武臣推举其类必有可用之人宜加考察三月庚子中书省言进士御试答策多系在外准备之文工拙不甚相逺难于考校祖宗旧制御试进士诗赋论三题施行已逺前后得人不少今朝廷见行文字多系声律对偶非学问该洽不能成章若朝廷不复行祖宗三题旧法则学者未知朝廷所向检书已降指挥将来一次科场如有未习诗赋举人许于旧法取应解发合格人不得过解额三分之一以后并兼试诗赋诏来年御试将诗赋举人复试三题经义举人且令试策后复全试三题其杂犯举人未得黜落别作一项闻奏五月癸夘礼部尚书苏轼言伏见元佑贡举敕诸诗赋论题于子史书出如于经书出而不犯见试举人所治之经者聴今令相度欲乞诗赋题许于九经孝经论语子史并九经论语注中杂出史不避见试举人所治之经但须于所给印纸题目下备録上下全文并注疏不得漏落则本经与举人所记均一更无可避兼足以示朝廷待士之意本只以工拙为去取不以不全之文掩其所不知以为进退于忠厚之风不为无补诏依奏今来一次科场未得出制度题目
　　绍圣元年春正月戊子礼部言诸州军就试进士及千人以上差点检试卷官二员每增五百人添一员人数虽多不过六员从之丁酉蔡安特言贡举勅五百人以上差点检官一员千人以上差二员既举试官分定考试又独力点检试卷实恐力有不逮若以不犯考试卷为合格止坐点检官独试官无责必不加意考校显见条约交互未为均便欲乞除在京外于贡举敇内改点检官为考试官字所贵五百人以上添官考校同心合议叅定去留士无遗滥从之三月丁丑诏今次御试举人依旧试策庚辰监察御史郭知章言复元丰上舍推恩之例以广乐育之盛徳诏太学合格上舍生上等推恩免省试每次科场不得过二人仍附春榜人数乙酉上御集英殿进士策复词赋之选而士不加能劝常平之官而农不加富可雇可募之说杂而役法病或东或北之论异而河患滋赐土以柔逺也而羌夷之侵未弭弛利以便民也而商贾之路不通至于吏员猥多兵偹刓缺饥馑荐至冦盗尚蕃此其故何也夫可则行否则革惟当之为贵人亦何必为子大夫其悉意陈之毋隠中书侍郎李清臣之词也乙未三省言拟到武举人推恩策入优等上三人与右班殿直四人以下与三班奉职减三年磨勘武艺絶伦更减二年磨勘上舍更减二年磨勘不入等与三班差使减年磨勘有差从之丁酉上御集英殿赐进士【毕渐唐寅赵莞堂刘艺王孝迪程畬杨皓唐恪吕颐浩张纲李天任】渐等以下通礼诸科经律及第出身者六百人时初官取考答策者多主元佑杨畏覆考专取主熙宁元丰者故渐为之首四月壬申殿中侍御史许亮采言罢十科贡士法从之三年秋七月乙夘国子司业龚原言将来科场只令依古専治一经从之四年春正月知贡举给事中徐铎起居郎沈铢同知贡举【蔡蹈言给事权官附月末】二月庚辰诏罢春秋【古本云诏罢春秋科先帝以经术进士而春秋不设科以鲁史亡有不可考士不能通故也元佑又设今罢之新録辨云不设春秋科举王安石偏见私意也】闰二月己酉御集英殿礼部奏名进士【叶梦得程经杨鸣忠何昌言谢克家吕天惠】三月甲子御集英殿放奏特名进士及诸科并武举人内谢师古本贯郁林州陈汉奇本贯高州诏以逺人各赐绢二十疋李惟岳以高年赐绢一十疋是日未启封者三人程文至第四人展读千百字曾布与蔡卞俱云文字显不如第三人恐不须读启封乃章惇之子特也至第五人宣谕云对策言先朝法度当损益可降布曰事有适于时变于人情固当损益恐无可降之理使先帝在位至今有可增损亦当随宜损益翰林学士承旨蔡京进曰先帝则当损益陛下方绍述先志不当损益布曰恐无此理上顾卞曰如何卞曰不知如何损益京曰但言事合损益者不可不损益布曰如此乃是卞亦黙然上曰更不须降然卒降第七人及启封则李元膺乃察之子也布又曰第二人方天若程文中言元佑大臣当一切诛杀又言子弟当禁锢资产当籍没而不籍没古今政事无此义理此奸人附会之言不足取上曰只是敢言布曰此有所凭恃非敢言也天若乃蔡京门客上曰不知布曰前发榜一日章惇问臣曾谕否布曰不闻惇曰有一举人论元佑人当诛上甚称之既而林希为臣言此天若及于放牓惇亦对蔡卞言惇知此必天若卷子臣曰恐是惇曰何恐之有决知是天若也上乃曰惇何以知布曰非天若不敢尔惇所以知之况京乎林希曰天若在京家安下布曰惇每言人臣不敢欺罔此诚至论陛下深居九重若谷人臣欺罔何所不至如天若欺罔孰大于此上颔之天若兴化军人也
　　元符元年冬十月壬辰三省考试所试宗室文字合格者八人诏各迁秩内士■〈日东〉仍赐进士出身三年三月己丑知举徐铎上合格进士庚寅诏贡院就放李釡【范致明张邦昌孙宗监孙安国黄潜善毛友童王安中孙博等】以下五百五十人及第出身釡大名人也
　　建中靖国元年二月都水监丞李夷行乞复诗赋科与经义并行彭汝霖劾夷行非所宜言且云若不惩戒则议欲壊神宗法度者将接踵而起左仆射韩忠彦收其章不行汝霖又言陛下方以继志述事为治専用经术取士而夷行狂瞽妄说傥不明降指挥则天下不知禁夷行遂罚金崇宁元年七月辛亥诏进士勿治春秋

　　徽宗

　　崇宁二年三月知举安惇上合格进士李阶等丁亥御集英殿策试初赐霍端友蔡佃宇文粹中王赏彭俊民杨时汪藻王次翁王庚刘湜史汝士任稼孟庚任居实汪伯彦张守等以下三百三十八人及第出身端友武进人阶深之子而陈瓘甥也时特奏名安忱对策言使富人之子阶魁南宫多士无以示天下遂夺阶出身而赐忱第惇兄也又黄定等十八人皆上书上临轩召谓之曰卿等攻朕短可也神宗哲宗何负于卿等亦并黜之三年十一月甲戍幸太学及辟雍司业吴絪蒋静各迁一秩官论定学之士郑南程振朱丁叶祖义汪至平林徽芝等十六人学官推恩有差南侯官人也四年九月乙夘御崇政殿赐上舍生俞栗胡邦彦朱胜非杨迈等以下三十五人及第出身■〈卤上木下，仌代乂〉江宁人也冬十月丙辰置诸路提举学事官罗靖杂记曰崇宁三年罢科举三年岁贡法成三舍天下教养人为士二千一百余员为屋九万二千余楹费钱三百四十万余缗米五十五万余石五年三月辛丒知举朱谔上合格进士吴倜等癸夘御集英殿策试遂赐蔡嶷唐绾杨郁胜庾刘亮李南强苏元老胡世将王韶刘观帅内冯熙载王钧宋辂吴渭杨广李光徐锐杜充赵鼎等以下六百七十六人及第出身倜乌程人疑开封人也十一月己丑大司成薛昂言武士之制未备请仿文士为升贡之法乙巳诏从之大观元年六月癸酉御集英殿赐上舍生李邦彦段拂等以下二十九人及第邦彦河内人也初懐州教授眉山任谅试诸生邦彦每中优第至是果第一谅尝作新学记上重其文有旨取以入上曰文士也遂擢提举夔路学事二年知举余深上合格上舍生戊寅御集英殿赐王侯以下十三人及第侯成都人也三年三月庚戍御集英殿策试赐贾安宅杨浑唐重聂山史直之孙高李沆文彦竒孙痈史祖道任颕宇文黄中史旗李天民史与权以下六百八十五人及第出身安宅乌程人也先是中书侍郎林摅唱进士第姓甄而呼坚名盎而呼怏于是中丞石公弼论摅不学无术传笑中外夏四月戊寅罢摅知滁州四年三月先是知举王图南上合格上舍生丙寅御集英殿赐刘日新以下十五人及第日新丽水人也
　　政和二年二月壬子知举蔡薿上合格进士路允迪等三月己巳御集英殿策试遂赐莫俦程洵武万俟卨李从史易用唐允彰张乗宋昌史与权王纯仁石有中余尧佐师与史机孙延宋朝英杨师锡王资孙坦程林吕天觉王升许允等以下七百一十人及第出身允迪应天人俦余杭人也初御史李章言作诗害经术自陶潜至李杜皆遭讥诋诏送勅更立法宰臣何执中遂禁人习诗赋至是俦榜不赐御诗而赐箴未几知枢密院吴居厚侍御筵进诗改为口号后圣作屡出士大夫亦不复守禁矣二年二月壬子知举俞■〈卤上木下，仌代乂〉上合格上舍生癸酉上御集英殿赐陈公辅胡松年胡兴乂等以下十九人及第公辅天台人也四月二日庚戍知举张克公上合格上舍生丁巳御崇政殿赐张纲蔡居中汪万顷以下十七人及第纲金坛人也初克公与同知举霍端友宇文粹中皆太师蔡京所不喜者时中丞蒋猷劾贡院必有违法邀名之事下开封尹王韶体量得知举联名书晓示一事以为邀名而门下侍郎余深言晓示书名以结两学之心此风不可长克公因以札自辨上言祖宗朝有三元今张纲有四元克公等又奏纲凡五魁多士及是唱名侍立上以为得人知举官有赏于是深语塞而猷亦色变焉五年二月知举王黼上合格贡士傅崧卿等三月己夘御集英殿策试遂赐何■〈卤上木下，仌代乂〉马守傅中行秦桧宇文袁纯郭封吕大受贺允中史渠田孝孙等以下六百七十人及第出身崧卿山阴人■〈卤上木下，仌代乂〉仙井人也六年三月壬寅知举慕容达上合格上舍生癸丑御崇政殿赐臧瑀以下十一人及第瑀鄱阳人也七年三月甲辰知举蒋猷上合格上舍生庚戍御集英殿赐景彻以下十二人及第彻永康人也八年二月己夘知举陆徳先上合格进士何大圭等三月戊戍御集英殿策试有司考加王楷在第一上不欲令魁多士遂赐王昂周天衢周望孙之才杨裕师成石粹中汤朋举任鋭师庚程敦临史似史充张俊等以下七百八十人出身大圭晋陵人昂开封人也
　　宣和元年三月己未知举陆徳先上合格上舍生程文髙下失当乃别求升降辛未御崇政殿赐王俊乂以下五十四人及第俊乂海陵人二年二月知举王孝通上合格上舍生程文三月壬寅诏贡院所定不伦乙夜亲览次其高下遂御崇政殿赐祖秀实以下三十一人及第秀实蒲城人也二年二月乙酉诏罢三舍并诸路提举学事官【蔡攸史■〈日上析下〉曰宣和三年二月诏罢辟雍而取士以科举之目者梁师成之言也时王取为左相用亊而师成从中重权以相表里因取天下赡学钱始言作籴本谓若封桩者事定悉归应奉司为伎淫巧实本旨云】癸巳知举赵野上合格进士宋齐愈等三月丁未御集英殿策试遂赐何涣宋齐愈范宗羽杨楚材史藻席益陈康伯何知柔杨环文之奇朱雝杨羽衡杨师心杜轸冯舜臣史度师敏功等以下六百三十人及第出身时有二士对策甚直初考陆徳先辈欲重致其罪而详定官李邦彦见而奇之奏乞圣裁遂置甲乙科乃刘宁止范宗尹齐愈临卭人涣永康人宗尹邓城人也四年二月癸巳初贡院点检除朝廷选外余聴知举奉辟既久遂成私举已诏罢奏辟至是言者谓春秋铨试今尚奏辟亦合依贡院法丙辰诏从之五年三月词学兼茂科选人秦桧循一资桧江宁人六年闰二月知举宇文粹中上合格进士杨椿等庚子御集英殿策试遂赐沈诲周执羔王翼杨允恭柯柏熊沈灼文涛常一王椿时衍之郭由中孙宗鉴史光阎安祺朱倬李就孙廷扬程骥史寅郑克苏钦唐迪孙伯达樊汝霖鸿时行赵沂杨时牟国才范游史和骏魏发等八百人及第【以贡士人众特添省额一百人赐御制诗】椿眉山人晦钱塘人文通孙也时内侍梁师成交通宾客招赇贿士人纳钱数千缗即令赴廷试以献颂上书为名而官之至百余人及唱第之日侍于上前奏请升降皆出其口其小史储宏者亦登第而执厮养之役如初七年上舍三人元盥黄应南王师亮等并赐同出身【建炎以后不録并在后集】

　　太平治迹统类卷二十七

　　●钦定四库全书

　　太平治迹统类卷二十八

　　（宋）彭百川 撰

　　用度损益【钱币茶酒用附】

　　太祖
　　干徳三年春三月自唐天寳以来方镇屯重兵多以赋入自赡名曰留使留州其上供殊鲜五代方镇益强率令部曲主场院厚敛以自利其属三司者补大吏临之输额之外辄入已或私名曰奉贡用冀恩赏太祖即位犹循前制牧守来朝皆有贡奉及赵普为相劝上革去其弊是月申命诸州度支经费外凡金帛以助军费送都下勿得占留【去年已有此诏故云申命】时方镇阙帅稍命文臣权知所在场院间遣京朝官廷臣监临又置转运使通判条禁文簿渐为精密由是利归公上而外权削矣国初赋悉入左蔵库及取荆湖下西蜀储积充羡上顾左右曰军旅之事当预为之备不可临事厚敛于民乃于讲武殿后别为内库以贮金帛号曰封桩库凡岁终用度赢余之数皆入焉
　　太宗
　　太平兴国二年春正月命礼部员外郎贾黄中左补阙程能左赞善大夫冯瓒分掌左藏三库先是货泉与金帛通掌岁久储蓄盈羡如命分之上初即位幸左蔵库视其储积语宰相曰此金帛如山用何能尽先帝每焦心劳虑以经费为念何可过用于是分左藏北库为内藏库并以讲武殿后封桩库属焉改封桩库为景福库初太祖别置封桩库常密谓近臣曰石晋茍利于已割幽蓟以赂契丹使一方之人独限外境朕甚悯之欲俟斯库所蓄满三五十万即遣使于契丹约茍能归我土地民庶即当尽此金帛充其赎直如曰不可朕将散滞财募勇士俾图攻取尔会晏驾不果四年二月诏曰出纳之吝谓之有司倘规致于羡余必深务于掊克苟非倍纳民租私减军食亦何以致之宜追复其事勿复颁行除官所定耗外严加止絶八年十二月直史馆田锡上疏言筦榷货财网利太密酒曲之利但要増盈商税之利但求出剰然国家军兵数广支用处多课利不得不如此征收筦榷不得不如此较穷尽取财之利莫甚于兹开寳元年十一月诏诸州通判粮官至任并须躬自检阅账籍官物不得但凭主史管认文状主库吏每二年一易从淮南转运使苏晓之请也三年冬十月上览桂阳监岁入白金数谓宰相曰山泽之利虽多颇闻采纳不易十一月乙巳诏减旧额三分之一以寛民力端拱元年十二月直史馆罗处约上疏曰臣累日以来趋朝之暇或于卿士之内预闻时政之言皆曰圣上以三司之中邦计所属簿书既广纲条实烦将革未善之规冀计酌中之道切闻省中上言欲置十二员判官兼领其职贵各司其局允协厥中臣伏以三司之制非古也盖唐朝中叶之后兵寇相仍河朔不王军旅未弭以赋调筦榷之所出故自尚书省分三司以董之然国用所须朝廷急务使僚吏之属倚注尤深或重其任以处之优其禄以委之黾勉从事者姑务其因循尽瘁事国者或至于睚眦因循则无补于国睚眦则不叶于时或浅近之人用指瑕为心计深识之士以多可为身谋蠧蔽相沿为日久矣今若十二员判官之说亦从权救弊之一端也然而圣朝之政臻乎治平当效稽古之规以为垂世之法以臣管窥莫若复尚书省故事其尚书丞郎正郎员外郎主事令史之属请依六典旧仪以今三司钱物粟帛筦榷度支之事均在二十四司如此则各有司存可以责其集事今则仓部金部安能知储廪帑蔵之盈虚司田司川孰能知屯役河渠之逺近有名无实积习生弊况此复都省之事下臣犹能佥知其可复况陛下聪明信智乎今三司勾院即尚书省此部元为勾覆之司知内外经费陛下若欲复之则制度尽在迨及九等三监多为冗长之司虽有其官不复其职伏望陛下当治平之日建垂久之规不烦更差使臣别置公署如此则名正而言顺言顺而事成省其冗员则息其经费二年九月自河北用兵切于馈饷始令商人输刍粮塞下酌地之逺近而优为其直执交劵至京师偿以缗钱或移文江淮给茶盐谓之折中有言商人所输多弊滥者因罢之岁损国用殆百万计冬十月癸酉复令折中仓听商人输粟京师而请茶盐于江浙
　　淳化二年秋七月己亥上谓三司使李惟清等曰夫货财所以济用度或取之不以其道违朕惠养庶民之意岂能召和气乎当共务均节无致厚敛【见圣政门】三年十二月分左藏库为左右藏各二库右藏受之左蔵给之俟右藏既盈即复以给曰钱曰金银曰疋帛凡六库更为给受明年仍废右藏分为四库曰钱曰金银曰丝绵曰生色疋帛杂色疋帛四年春二月朝廷自克平诸国财力雄富然聚兵京师外州无留财天下支用悉出于三司故费浸多上孜孜庶务或亲裁处必以爱民惜费为本
　　真宗
　　至道元年召三司孔目官李溥等条上三司利害七十一事中书参考其四十四事可令遂着于籍其十九事令陈恕等议定而后行之癸亥上语及三司因谓侍臣曰朕岂不知以崇髙自任耶但为救世养民所以钱谷细务亦自用心区分朕若不用心则事如何整顿也
　　至道三年是岁收谷二千一百七十一万七十余硕钱四百六十五万余贯
　　咸平元年十一月上初命三司具中外钱谷大数以闻盐铁使陈恕久而不进上命辅臣诘之恕曰天子富于春秋若知府库充羡恐生侈心故不敢进也上闻而善之【见真宗圣政门】四年二月甲子三司都催欠司引对逋负官物人上亲辨问凡七日释二千六百余人蠲所负官物二百六十余万已经督纳而非礼者以内库钱还之身殁者给其家五年二月癸酉诏比司帑库者多收羡余以为课积盖出纳之际有所重轻此可责而不可奬也宜令有司严加戒饬无使复然九月庚戍盐铁使王嗣宗曰常蒙陛下宣谕朕不合管钱谷细务然所忧者为天下生民耳方今国家经费甚烦赋入渐少虽陛下勤俭之徳冠于先古其如冗食尚多耗蠧犹广更宜庶事减节不然则用度不足复重扰于民耳上曰朕所忧者正此耳六年六月先是三司各置使局不相总统彼此自求允济以促办为务至于出纳移用均会有无则専吝封执动相违失或交摭利病以邀功希进哗者且闻于上颇烦亲决文符互出莫知适从丁亥始并盐铁度支之部为一使复置盐铁户部度支副使非奏事即有所更张则止署按检余皆本部副使判官主之三司副使自是始预内朝【据林特传附见】以吏部侍郎陈恕为尚书左丞知开封府恕在三司前后踰十数年究其利病条例多所改创其徙他官也常荐寇凖可用及凖至三司即检其前后新改创事类为方册其晓谕榜帖即以新板别书赍诣恕第请署恕一一为署之不复辞凖拜谢去故三司多循恕旧实自此始也景徳二年五月己巳时承平日久掌财赋者法禁愈密悉笼取遗利凡较课以租额前界处年増之榷务连岁有羡余三司即取多收为额以上不候朝旨或致掊克癸酉诏増额或奏裁四年八月己酉三司盐铁副使林特刘承珪李溥等以议茶法岁课増溢迁官先是有司上岁课元年用旧法得五百六十九万贯二千用新法得四百一十万贯二年得二百八十五万贯特等言所増益官本少而有利乃实也所亏虚钱耳于是特等皆迁秩仍下诏三司行新法毋得輙有改更冬十月自干徳开寳以来用兵及水旱赈给庆赐赏赉有司计度支所阙者必稽其数以贷于内藏俟课赋有余即偿之淳化后天下岁贷有至三百万者屡岁不能偿则除其籍于是上命陈彭年撰内藏库记述其事出以示王旦等曰此库止为计司备经费耳计司有阙必取于民茍非节用何以获济

　　大中祥符元年李士衡以本路钱助祀事【见天书门】三年春正月己未河北转运使李士衡言本路诸军岁给帛七十万当春时民多匮乏常假贷于豪右方纳税租又偿逋欠以故工机之利愈薄请官预给帛钱俾及期辄送民既获利官亦足用诏従之仍令优与其直其后遂推其法于天下七月甲寅上阅元和国计簿三司使丁谓进曰今府库充牣仓库盈衍上曰民俗康阜诚赖天地祖宗降祥而国储有备亦自计司宣力也四年九月丙子三司盐铁副使林特上祀汾阴庆赐例册上因谓宰相曰外道所给比往年南郊乃多十余万盖募兵太广尔其间老疾不任事者当令简阅之王旦曰言事者称民间小歉及游手者皆宜募置军籍然一例军门何由复业不若尽归田农有利自致滋殖也丁巳上以江南淮南接壤而盐酒之价不等令三司与江淮制置发运使李溥规定以闻有司执言虑失岁课上曰茍便于民何顾岁入也五年春正月乙酉并州上刍粟之数可给四五年上曰河东仍岁丰穰储峙尤广自今诸路稔岁宜以时积谷为凶年之备六年冬十月丁卯三司借内藏库钱五十万以备祭祀赏给七年春二月戊辰三司假内藏库钱五十万贯三月庚申三司借内藏库绫十五万疋八年五月辛卯河北转运使李士衡等言管内诸军凖备支用外有钱四十万贯绢五千疋丝三千两布二十万疋请悉以上供优诏褒之其钱帛令本路贮积更勿辇致九年夏四月丁亥陜西转运副使张象中言安邑解县两池见贮盐三千二百七十六斤总计之三亿八千八百八十二万八千九百二十八斤计直二千一百七十六万一千八百缗切虑尚有遗利望行条约上曰厚地阜财此亦至矣若过求増羡必有时而阙不许也丁未李溥言饶池江枕四州钱盐每岁共铸钱一百二十万贯用铜四百五十三万斤四盐及产铜州军见管铜共百五十二万一千二百余斤又信州铅山等处铜穴自咸平初兴发商旅竞集官场岁买五六十万斤采取既多其数止及二三百万斤望酌中定额淮南江浙荆湖制置发运使李溥以岁满再任溥自言江淮岁入查视旧额増五百七十余万斤己未河北转运使李士衡献助南郊绢布六十万疋钱二十万贯每有大礼士衡必以所部供军物为贡计司检勘其数实多矣故是奏件析之有诏嘉奬因谓辅臣曰士衡应猝有材然事忽畧故人往往以虚诞目之然朝廷所须随大小即办亦其所长也乙酉权三司马元方言来春大礼于内蔵库假赏赐物准奉祀例内有杂色疋帛内蔵库言咸平景徳以来南郊悉不支拨虑他时为例王旦月初降御札令内蔵给诸军赏赐时元方言职士岂无经度其赏赐止依旧借内帑金万两银三十万两钱七十万贯细绢一百万疋余则三司规画上曰元方在三司谤议甚多何也旦等曰元方尽心公家然性褊急而寡思虑同僚异议多以丑言诋之此所以贾怨也九月李士衡等言河北南郊赏军细绢绵承前并自经运送今本部所积颇多望许充给赏诏天雄军相衡贝博等州物帛依旧输内蔵库自余从之十一月甲辰三司言诸州商贾飞钱欲罢来年官布缯绢偿乏诏发内蔵钱二十万缗以给其费
　　天禧元年三月庚戌陜西转运使司段惟几言所部岁给诸军衣绢二百万皆自川陕辇输而至今请以羡数七十万上供诏令所在别库贮之九月上出三司使马元方所上岁供入财用数以示李迪时岁仍旱蝗上忧不给问曰何以济费迪曰祖宗初置内蔵欲办兵复西北故土及以支凶荒今边无他费陛下用此以佐国用则赋敛寛民不劳矣出金帛数百万借三司廸曰天子于财则无内外愿诏赐三司以显示徳泽何必曰借二年夏四月三司假内藏钱二十万贯秋七月丁卯三司借内藏钱五十万贯上作寛财利论赐士衡又出内藏钱二百万贯以助经费士衡因请刻御制于本厅从之九月丁卯诏赐钱绵三司假内藏银十万两冬十二月所收租税比至道末谷増二百七十万八千余贯绢减万余疋絁紬减九万二千余疋布増五十万六千余疋线减五万五千余两茶増一百一十七万八千余斤至道中两京诸州收榷酒岁课铜钱一百二十一万四十余贯铁钱一百五十六万五千余贯川卖曲钱四十八万贯天禧末榷课铜钱七百七十九万六千余贯铁钱増一百三十五万四千余贯卖曲钱増二十九万一千贯闹市渡津等税中获钱四百万贯天禧末増八百四万贯
　　仁宗
　　天圣元年正月丙寅朔诏改元自宋兴而吴蜀江南荆湖南粤皆富强相继附太祖太宗因其蓄藏守不能轩轾为轻重论者或谓边籴价以见钱恐京府蔵不足以继争言不便朝廷下书责计置司因令硕等行视谘乃条上利害畧云推行新法功绪已见积年侵蠧之源一朝闭塞商贾利于复故欲有动摇愿力行之无为流言所易于是诏有司榜谕商贾以推行不变之意赐典吏银绢有差八月李谘等既条上茶法利害朝廷推行令者犹言不便辛未命学士孙奭等再加详定十一月孙奭等言商人贴射则善茶皆入商人其入官者皆粗恶不好故人莫肯售又奸人倚贴射为名强市强贩侵夺官利弊不可不除请罢贴射法官复给本钱市茶而商人入钱以售茶者宜复之减诸科率庚辰诏从奭等议自是河北入中复用三说旧法给东南缗钱者以京师榷货务偿之四年六月罢永兴秦坊等州新醋务初陕西运司言醋有微利已置务榷之请推其法于天下王曽曰榷酒盖出于前代不得已若又榷醋则甚矣故罢之冬出内帑缗钱二十万下京西路籴军储六年抑采金之利【四月二日】六月乙酉出内库缗钱二十万下京西运司籴军储盐课净羡七年三月甲申上封事者言天下茶盐课亏请更其法帝以问冦瑊曰议者未知其要尔河北入中兵食皆仰给于商旅若官尽其利则商旅不行而边民困于馈运矣法岂可数更上然之因谓辅臣曰茶盐民所食强设法以禁之致犯者众但缘经费尚广未能弛之又安可数更其法也秦州盐课亏缗数十万事连十一州诏殿中丞薛奎往按之还奏三司发钞稽缓非诸州因言盐法所以足军费非政所宜行若不得已令商人转贸流通独闗收其征则上下皆利孰与设重禁雍阏之为民病有诏悉除所负八年春有上书言县官榷盐得利而为害传两池积盐【陕西解安邑】为阜其上生木合抱数莫可校请通商平估以售寛民力乃诏盛度王随议更其制随与权三司使胡则画通商五利上之丙申诏曰盐池之利民食所资申命近臣详立寛制特弛烦禁以惠黎元其罢三京二十八州榷法听商贾入钱若金银京师榷货物交盐两池或云上书王景也景尝言池盐之利建通商之策大臣言其不便太后欲行之或以为县必多所耗太后曰弃数十万亦可耗之何害大臣不敢复言故命盛度等与三司详利害卒行景策有盐池之民皆感圣恩自是商贾流行岁课入官耗矣九年夏四月辛巳三司请在京榷货务入茶盐钱岁以百八十万三千缗建州茶市以三十万斤真州转般茶岁以二百五十纲为定额建州茶五百斤余从之
　　明道元年十二月议解盐法二年八月三司自言籍田后继有赏赉用度不足请假于内藏库庚申出缗钱百万赐之谓宰相曰国家钱本无内外盖以助经费耳士系对曰不然有司未免侵渔百姓也十一月甲辰以京师饥出库绢二十万下三司代本路上供之数王随陈商人易盐五利
　　景佑元年以王随盛度定解池盐法以増剰各偿一子官五月程琳为三司使尤谨出入禁中有所取覆奏罢之内侍表言其颛琳闻之自直于帝曰三司财赋皆朝廷有也臣为陛下惜尔于臣何有帝然之壬申出内藏钱一百万赐三司秋天下常平仓置已久领于司农寺壬子始诏诸路运使与州长吏举所部官専主常平钱粟既而淮南运使吴遵路言本路下二百五十万而常平钱粟纔四十余万岁饥不足以捄恤愿自经画増为之百万他毋得移用许之二年冬上封事者言诸路岁以缗钱输京师致四方钱重而货轻丁卯诏江东市紬绢福建广东广西并市银上供淮南湖北两浙输缗钱如故计三十万三年三月权判户部勾院叶清臣请弛茶课以岁所课均赋郭乡村人户诏三司与评定所相度以闻皆以为不可行及嘉佑四年卒行之是月李谘等谓罢河北入中虚估以实钱偿刍粟茶如天圣之制又罢保任符验之法初孙奭等虽増商人入钱之数而犹以为利导故竞市虚估之劵以射厚利而入钱者少县官日以侵削至是谘等请视天圣三年入钱数苐损一千有竒入中増直视天圣元年数苐加三百诏皆可之【陜西入中愿得茶者钱十万在所给劵赴东南受茶十一万一千茶商利之争欲售陕西劵故中入钱京师请禁止皆施行】谘复言奭等变法岁损利不可胜计且以天圣九年至景佑二年较之五年之间河北缘边十六州军入中虚费缗钱五百六十八万今一旦复用旧法恐豪商不便依托权势以动朝廷请先期申命于是帝为下诏戒勑而县官滥费自此少矣四年正月壬午命侍御史知杂事姚仲孙同详定茶法请自今商人对置全买茶每一百贯见钱四分金银折纳从之甲午内藏库主者言岁出缗钱六十万以助三司始于天禧三年十二月时诏书切戒三司毋得复有假贷自明道二年距今纔四年所借钱帛凡九百十七万三千有余请以天禧诏书申勑之奏可
　　寳元元年上封事者言变茶法岁辇京师银绢易刍粟于河北配扰居民内虚府库以困商旅非便丙辰命张观程戡韩琦与三司别议之秋七月详定茶法所张观等请入钱京师以售真州等四务十三场茶直十万者又视景佑三年数损之为钱六万七千入中河北愿售茶者又损一千而诏又苐损二千于是入钱京师止为钱六万五千入中河北为钱六万四千而已
　　康定元年九月龙图阁直学士起居舍人权三司使郑戬同知枢密院事戬在三司纔半载复转运使考课格分别殿最又勾较三司出入得羡钱四百万缗庚子出内帑钱绢一百万下三司助经费十二月出内库绢一百万下三司助边丙戍诏司农等以常平钱百万缗助三司给经费自景佑末不许移用常平数年间有余积矣而兵食不足故降是诏馆阁校勘欧阳修上书言便宜三事其三曰榷商贾兴利广则上难専必与下民共之然后流通而不滞然为今议者方欲夺商之利归与公上而専之故夺商之谋益深则为国之利益损则一岁之间但云变法之未当夫欲十分之利皆归于公至亏少十不得三不若与商共之常得其五也夫大商之能蓄其货者岂其锱铢躬自鬻于市哉必有贩夫小贾就而分之贩夫小贾无利则不为故大商不妬小贾之利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壊何哉故大商之善为术者不惜其利而诱贩夫国之善为术者不惜其利而诱大商此与商贾共利取少致多之术也戊申通判河中皮仲容知商州兼提点采铜铸钱事仲容常建议铸大钱一当十既下两制及三司议其事谓可权行以助边实于是叶清臣从仲容议铸当十钱学士承旨丁度奏汉五铢钱唐开元及国朝钱法轻重大小最为折中此钱恐难革其私铸三司使叶清臣言新茶法为适中请择明习财利之臣别行课校上以号令数更民听眩惑乃诏即三司裁定务优贩者然卒无所变也初明道二年复用天禧旧制听商人入钱粟京师及淮浙江南荆湖州军易盐及景佑二年三司言诸路博易无利乃罢之而入京师无故是岁又诏商人入粟刍陜西并愿受东南盐者加数予之会河北谷贱三司因请内地诸州行三说法募人入中且以东南盐代京师实钱诏籴至二十万石止
　　庆厯元年秋乙卯以榷盐铁判官萧承基户部勾院王琪并提计度江南东西荆湖南北路盐酒公事琪言天禧以荆湖盐估髙诏斤减三钱或二钱自后入内浸损请复旧许之令诏江饶池三州铸铁钱三百万缗以备陕西诸费丙辰以京城谷贵发廪粟一百万斛减价出粟以济贫民二年六月甲戌出内库银一百万两紬绢各一万疋下三司以给边费三年己未翰林学士兼龙图阁学士兵部员外郎王尧臣户部郎中权三司使尧臣始受命言于上曰今国与民皆弊矣陛下任臣如何因请自择僚吏上纳其言尧臣果以治办闻是岁尧臣取陕西河东三路未用兵前及用兵后岁出入财帛之数会计以闻寳元元年未用兵三路出入钱帛粮草陕西入一千九百七十八万出一千一百五十一万河北入二千一十四万出一千八百二十三万河东入一千三十八万出八百五十九万用兵后陕西入三千三百九十万出三千三百六十三万河北入三千七百四十五万出二千五百五十二万河东入一千一百七十六万出二千三百三万又计京畿出入金帛寳元元年入一千九百五十万出二千一百八十五万是岁郊祠故出入之数视常岁为多庆厯二年入二千九百二十七万出三千六百一十七万有竒数皆不与焉以此推之军兴之费广矣庚申盐铁判官吕绍宁为淮南转运使至淮南亟上羡钱十万谏官欧阳修请却所上钱并治绍宁以戒奸吏刻剥五月淮江岁漕不给京师之军储大臣以为忧枢密副使范仲淹言国子博士许玄可独倚任辛未擢充江西两浙荆湖制置判官元曰以六路七十二州之粟足京师者吾不信也至则濒江州县留三月粮余悉发之逺近以次相补引千余艘转漕而西未几京师勅三司官吏曰经国以财为本而三司纪纲不振久矣今边隅未靖用度甚广军资所急民力重困其务叶心营职无或因循以踵前弊六月甲辰诏曰议者多言天下茶盐■〈樊，石代大〉铁铜坑治之有遗利朕惧开掊克之政常抑而不宣然尚虑有过取而伤民者转运司其谕所部官吏条上利害以闻初议欲弛茶盐之禁及减商税既而范仲淹以为茶盐商税之入但分减商贾之利尔于商贾未甚有害也今国用未省不取之于山泽必取之商贾今为计莫若先省国用国用有余当先寛赋役后及商贾弛禁非所当先也其议遂寝八月己亥出内库紬绢二百万下三司助经费用韩琦之言也六年春正月戊子知制诰王尧臣罢三司使为羣牧使尧臣主计凡三年前使姚仲孙借内蔵钱数百万久不能偿尧臣悉按籍偿之而军国之费犹沛然有余盖未尝加赋于民也益梓夔三路转运使皆乞増盐并课岁可为钱十余万尧臣因不敢从上问其说对曰庸蜀僻逺恩泽鲜及而贡入常倍民力由此困朝廷既未有恤之而又牟利焉是重困也虽有小利必有大损矣上善其对然权幸塞路多因裁抑京师数为飞语上一切不问而尧臣为之自若已而言于上曰臣之术止于是矣且臣母老愿解三司既罢顾慰劳之尧臣顿首曰非臣之能惟陛下信臣尔五月减卭州盐并岁额缗钱一百万论者谓岁损县官钱二万余缗秋七月三司使王拱辰言太祖时兵十三万太宗时十八万章圣时十八万今又倍之兵精在众冗散坐食非计也三司虽总财用大计而事实在外请诸道帅臣并任其责乙未诏大名府夏竦知并州郑戬知永兴军程琳并兼本路计置粮草事从拱辰之言也右谏议大夫权御史中丞张方平为翰林学士权三司使言自开寳以来河北盐听人贸易官收其算岁为额钱十五万缗上书者常请禁榷以收遗利余靖时为谏官丞言自用兵以来河北之民检点义勇壮士及诸色科率数年之间未得休息臣常痛燕蓟之地陷于边人陷百年而民忘南顾之心以戎地之法大率简易盐曲俱贱科役不烦故也昔者太祖皇帝时推恩意以恵河朔故许通盐商止令收税今若一旦榷絶价必腾踊民茍懐怨悔将何及其议遂寝【方平言再榷政亊见圣政门】七年三司使张方平言勘会陜西用兵以来内外所増置禁军八百六十余指挥约四十有余万人通人员长行用中等例每人约料钱五百月粮两石五斗春令衣紬绢六疋绵十三两随衣钱三千计每年共支料钱二百四十万缗粮一千二百万石准例共折米计七百二十万石紬绢二百四十万疋绵四百八十万两随衣钱二百二十万缗每次南郊赏给六十万缗内马军一百二十余指挥若马数全足计六万有余疋每支草一千五百一十二万束料一百五十一万二千石其系三路保捷振武宣毅武卫清边蕃落等指挥并本道土兵连营仰给约二十余万人此屯驻戍兵当四十万又自庆歴二年以后増添给送西北银绢内外文武冗官日更増广以此三司经用弗赡若据国家天下之广岁入之数自古无此之多也然有司调度交见匮乏直以支费数广不量入以为出所致尔请举一事而言则他可以类知也景佑中天下预买紬绢一百九十万疋去年至买三百万疋诸路转运司率多诉者有司末如之何议者徒知茶盐诸课利之法弊而不知弊之所由臣详求其故法实不弊势使然尔置兵有策则边费可省则兼并之民不能观时缓急以侵利权而有司制其轻重矣太祖皇帝所蓄兵不及十五万太宗蓄兵亦不过四十万先皇咸平中备边贼御北冦搜募战士至五十万人及契丹请和祥符以后稍清弛汰马牧地给耕民边将占兵自固者辄罢之至于寳元几四十年可谓久安矣向因夏戎阻命始藉民兵俄命剰之以补军籍遂于陕西河北京东京西増置保捷武卫宣毅等军既而又置宣毅于江淮荆湖福建等路凡内外増置禁军约四十二万余人通三朝旧兵义勇州郡厢军诸小分剰员等不列于数连营之士日増南亩之民日减迩来七年之间民力大困生民之膏泽竭尽国家之府库空虚而此冗兵狃于姑息寖骄以炽渐成厉阶然且上下恬然不图营救惟恐招置之不多也盖财计盈虚时事安危系诸兵而已矣臣近约度今年在京支计前已进呈只是凖拟常呈用度圆融变转仅以有备过此以往若更因之以横费加之以饥馑虽有智者亦难以善其后矣伏望令中书枢密院检会臣前奏审加详议早为之所犹须效在累年缓则益不及矣八年初陕西军兴移用不足知商州皮仲容康定元年十二月始建议来洛南县红峯山号州青水治青铜置阜民朱阳二监以铸既而陕西都运使张奎【元年正月奎为陕西漕】知永兴军范雍【元年雍知永兴兼漕】请铸大钱与小钱兼行大钱一当小钱十奎等又请因普州积铁铸小钱元年九月及奎徙河东二年十月又铸大铁钱于晋泽二州亦以一当十以助闗中军费未几三司奏罢河东铸鐡钱而陕西复来仪州竹夹岭黄铜置博济监铸大钱【实録在四年】朝廷因勑江南铸大铜钱而池江号饶州又铸小钱悉辇至闗中数州钱杂行大约大铜钱三百铸十大铜钱一以故民间盗铸者众钱文大乱物价翔踊公私患之知并州郑戬请河东鐡钱以二当铜钱一行一年又以三当一或以五当一罢官炉日铸但行旧钱朝廷尝遣鱼周询欧阳修分察两路钱利害是月学士张方平宋祁御史中丞杨察与三司使叶清臣先上陕西钱议请以江南议商州大铜钱一当小钱三又言奸人所以不铸小钱者以大铜钱得利厚而官不必禁若铸大钱无利又将铸小鐡钱如陕西亦以三当一且罢官所置炉朝廷皆施行自是奸人稍无利犹未能絶滥其后诏商州罢铸青黄铜钱皇佑二年二月又令陕西大铜钱皆当二嘉佑四年三月盗铸乃止然令数变兵民耗于资用类多咨怨久之始定九月癸亥三司言韶州天兴场铜大发岁采二十五万斤请置监铸诏以为永兴监丁亥屯田员外郎范祥提点陕西路刑狱兼制置解盐祥先请变两路盐法诏祥乗传陕西与都转运使共议时庆厯四年春也已而议不合祥亦遭丧去及是祥复申前议故有是命使自榷行其法公私以为便云十二月丙子诏三司河北沿边州军客人入中粮草改行四说法每以百贯为率在京支钱三十贯香药象牙十五贯在外支盐十五贯茶四十贯初权发遣鐡判官董沔言切以今之天下亦端拱淳化之天下今之赋税不加耗于前者废三说之法尔请行三说法以救财用困乏之弊下三司议三司言请如沔议沔平阴人也
　　皇佑元年冬十月壬戌遣户部副使工部员外郎包拯与陕西运司议盐法始范祥议改盐法论者争言其不便朝廷独以为利委祥推行之拯既受命即言臣前在陕西备知盐法自庆厯二年范宗杰建禁榷之议公私烦扰嗟怨之声盈于道路前后臣僚乞复旧法通商以救闗中雕弊有司执奏议终不行昨因范祥再有请起兼叶清臣曽知永兴见其为患遂乞依祥擘画复用通商旧法此乃于国有利于民无害臣详细范祥所奏事宜颇甚明白且国家富有天下当以恤民为本今虽财用微窘亦持经久之计岂忍争数十万缗不能更延一二千以责成效信取横议复所弊法俾闗中生灵何以措其手足及拯至陕西主祥议又言财用所以窘乏盖自西事以来三路并仰给三司是所入有限而出无限安得不窘乏也方今边防无事亦当以国家大计为先若不鋭意而逺图之臣恐日削月脧为害不浅万一小有警急何以取济但令三路各自足用则帑廪何患不实拯又言景徳庆厯天下财赋岁出入数二年春正月壬子命翰林学士承旨王安臣入内都知王守忠右司谏陈旭与三司使较天下每岁出入之数以闻【四年正月以闻】自康定元年陕西募人入中并边刍粟始加数给东南盐而河北稍用三说法亦以东南盐代京师所给缗钱数足止及庆厯三年三司又请又康定元年法募人入中乃诏入中陕西河东者持劵至京师偿以钱及金帛各半有不愿受金帛者与香药茶盐至八年河北行四说法盐惟其所欲而东南盐利特厚商贾不愿受金帛者愿得盐至八年河北行四说法盐居其一而并边刍粟皆有虚估腾踊至数倍募至京师反为商贾所抑盐百八斤旧售钱十万至是止六万商人以钱估劵取盐不复入钱京师帑藏益乏于是诏三司详定王尧臣等请复入钱京师法视旧数増与盐而并边入中先得劵受盐者河东陕西入刍粟直钱十万止给盐直七万河北又损为六万五千且令入钱十万于京师乃听兼给谓之对贴自是入钱京师稍复故八月知谏院陈旭言阮逸常建言作钱葆饰以翠羽且藉以鹿皮欲与钱兼行且钱币为用天下之大命也其轻重有与物适均乃能下流而不穷昔张汤为武帝巧制皮币取讥后世阮逸谲怪尤甚岂可用之后世开奸诈之心哉上然之十一月壬辰赐淮南江浙荆南制置发运使金部员外郎许元进士出身上谓执政曰发运使总领六路十八州军其财货调用币谷粟岁千百万宜得其人而久任之今许元累上章求解朕思之不若奬励以尽其才故特有是诏三年二月诏三司河北入中粮草复行见钱法初四说法止于并边诸州而内地诸州有司盖未尝行请即以康定元年诏书从事自是三说四说法并行于河北未几茶法复壊刍粟之人大率虚估居其十之八公私两失其利请复见钱法上可之仍一用景佑三年约策又惧好事者之横议庚子下诏略云自今有依前事为议者并须究知厥理审可施行若其事上而验问无状寘之重罚初用董沔议河北便籴沿边行三说法内郡行四说法国子博士监榷货务薛向言祖宗之法塞丁入粟三司出茶盐香药象牙之物称其直号三说都内郡则运司以常赋充今改用四说是岁常倍出中都钱而茶盐香药象牙之物出多而用有极则贱价而不售官私两失其利寻下其议议者共主沔议向又作编年书述祖宗以来河北三说及指现钱利害书奏不报不三岁榷货物积交引钱七百万贯未有以偿而山场榷务茶江淮盐中都香药等物富商争以财算而三边之籴不行朝廷始用王尧臣详定为检阅文字乃黜沔补外郡而复见钱法且委向置场支榷货务积交引钱以救其弊诏擢向大藩十二月先是包拯还自陕西见复见近降勑命陕西盐且依范祥擘划通商放行此诚国家大利而中外臣僚不详本末时有横议所赖朝廷特典主张兼祥见充本路提刑与运司每常公事往来或至违异必恐不能叶心以济深属不便欲望圣慈特许就除祥为本路运副只理提刑资序所贵擘划盐会详新法比较旧法二年给増钱五十一万六千贯有零望允臣所奏庶沿边军储足备三司使田况亦请久任祥使専其事己亥范祥为陕西转运副使仍赐金紫以宠之二年春王尧臣等较庆厯皇佑四年总天下财赋出入凡金帛丝纩薪刍之类皆在其数参较耗登皇佑四年入中亿二千六百二十五万一千九百六十四而所出无余为书一卷丙辰上之诏送三司取一岁中数以为定式【二年正月受命】二月兵部郎中傅永为户部副使庆厯末永自梓州漕移陕西时闗中用折十鐡钱盗铸不可胜纪公私患之永献策请变钱法至境问民所乏贷以种钱粮令麦熟虽偿而薄取其息民大悦永亟檄州县凡散三百八十万缗大钱息尽乃以闻已而朝廷变法遂下令以小鐡钱三折大铁钱一民出不意破产失业自经死者甚众而盗铸亦衰止所贷得麦四十万斛商人入籴于边而受钱于中都岁五百万缗时江北奏乞钱朝廷未有以给永言诸道仓廪实请以所当受钱畀之上嗟赏自康定用兵陕华以西移输于边民力大困永令输本部而转钱以输边籴储亦无乏王尧臣详定课积上其事乃赐市之岁可谓遣利五十万以为然委茂则任其事范镇言内藏榷贷务同是国家之物岂有榷贷榷务固欲滞商人筭财而令内蔵乗贱以买之与民争利伤体壊法上诺镇言遽罢之自皇佑二年改用见钱法而京师积钱少不能支入中之费帝出内库钱帛百万以赐三司久之入中者寖多京师帑蔵益乏商人持劵以俟动称岁旬月则至损其直以售于畜费之家故言利者欲革之朝廷既行即止然自此凡并边虚估之弊复起皇佑四年壬戌三月出绢十万七月钱三十万绢十万五年七月钱十万绢三十万绵十万今年六月紬绢五十万缗钱三十万官兵吏支费用时命官裁节无所建明嘉佑元年秋端明殿学士兼龙图阁学士吏部知益州张方平为三司西鄙用兵西蜀多所调发方平还自益州奏免横赋四十万贯疋及卭州铸钱十万蜀人便之又画漕运十四策方平始主计京师有三年粮马粟倍至是仅足一岁粮减半宰相富弼读方平奏上前书漏尽十刻侍卫皆跛倚上太息称善弼曰此国家大本非常奏也悉如所举施行退谓方平曰自庆厯以来公论食货详矣朝廷每有所益必以公奏议为本凡除主计未尝不先公也其后未期年而京师有五年之蓄二年十一月置江淮南荆湖制置司勾当公事盐运一员初三司言商旅于榷务货入见钱策东南盐岁课四百万缗诸路搬运不足而课益亏请选官置司以主之【欧阳有奏可考】三年春壬辰复以度支员外郎范祥制置解盐从三司使张方平及御史中丞包拯之言也祥自庆厯八年十月制置解盐皇佑四年五月坐他罪责去祥始言岁入缗钱可得二百三十万后不能下皇佑三年入缗钱三百二十一万四年二百十五万以四年数视庆厯六年増六十八万视七年増二十万旧岁出榷货缗钱庆厯二年六百四十七万六年四百八十万至是榷货务钱不复出其后岁入虽赢缩不常至五年犹及百七十八万至和元年百六十九万其后遂以元年入钱为岁课定率量入计出可助边费十之八九并边复听入刍粟以当实钱而虚估之弊増长劵直亦从而贱岁损官课无虑百万故方平及拯复用祥祥既受命请重禁入刍粟者其劵已在嘉佑以前毎劵别使输钱一千然后予盐又言商人持劵若盐粥京师皆亏失本钱请置官京师蓄钱二十万缗以待商人至者劵若盐估钱则官为之售劵纸六十盐席十千毋得増损所以平其市估使不得为轻重诏以都盐院盐官兼领之自是稍复祥旧云四年春二月始命韩绛陈旭吕景初即三司置局议弛茶禁其十月三司言宜约至和之后一岁之次以为得悉钱均赋茶戸民资其买卖所在收算请边官询察利害以闻诏遣王靖等分行六路及还皆言如三司议便己巳诏曰古者山泽之利与民共之故民足于下而君裕于上国家无事刑法以清自唐建中始有茶禁上下规例垂三百年如闻比来为患益甚民被诛求之困情所不忍于是江湖之间幅员数千里为陷穽以害吾民也朕心恻然念此久矣间遣使往就之问驩然皆愿弛其禁岁入之课以时上官一二近臣条析其状朕犹若慊然又于岁输裁减其课使得饶阜以相为生刬去禁条俾通商利厯世之弊一旦以除着为常经弗复更制损上益下以休吾民尚虑喜于立异之人缘而为奸之党妄陈议奏以惑官司必寘明刑无或有贷初所遣官既议弛禁因以三司岁课均赋茶户凡为缗钱六十三万有竒使输县比输茶时其出几倍朝廷难之为损其半岁输缗钱三十三万八千有竒谓之租钱与诸路本钱悉储以待边籴自是惟腊茶禁如旧余茶徧行天下矣癸卯诏曰闻陜西民间多滥铸大钱以至市易不通其以见行当三大钱并当小铁钱之二本路官员已支三月俸者即计其数贴支是议者欲变大铁钱当一提点祠部员外郎集贤校理陆诜言民间贵小铜钱大鐡钱他日一当三犹轻之今令与小钱均直则大钱必废请以一当二此则公私所损无几商贾可以通行兼盗铸无赢则必自止诏行之自是盗铸乃止然令数变兵民耗于资用类多咨怨久之始定五年三月己巳诏书既弛茶禁论者犹谓朝廷忘于便人欲省刑法其意良善然茶户困于输钱而商贾利薄贩粥者少州县征税日蹙经费不充知制诰刘敞学士欧阳修颇论其弊以为商贾不行税额不登且乏国用三害也修以为弛禁有一利而害有五是时朝廷方排众论而行敞等虽言不听也六年夏权三司使包拯为给事中拯在三司凡诸管库供上物用皆科率外郡积以困民拯特和市民得无扰吏负钱帛在缧绁间辄逃去械其妻子皆释之司马光言财利在养其本原【见谋国逺畧门】秋丁丑命翰林吴奎王瓘同详定茶法初江湖漕盐既杂恶又官估髙故百姓利食私盐而并海之民以鱼盐为业由是为盗贼者众庆厯中广东运使李敷王由等请运广州盐于南雄州以给虔吉江南运司初以为非便其后户部判官周湛等八人复请运广盐入虔州江西亦谓自具本钱取之皇佑五年始诏屯田员外施元长乗驿会江西广东运司议利害至和初元长与运使阎询元绛皆如湛议而发运使许元以为不可三司是元言遂止或又请官置铺运广盐至虔州或请榷虔州官盐价以平其直朝廷尝遣职方员外郎黄炳乗驿会所属盐司议继命点提铸钱沈扶覆视炳欲损所増官估斤为钱四十以十县五等户夏税率百钱令籴盐三斤随夏税入偿官置五都仓贮盐募盐铺户入钱二州赴五仓受盐还三州贸易朝廷卒从炳扶等策然岁才増籴六十余万斤先是蔡挺知南安常条奏利害至是擢挺江西提刑兼制置使挺増淮南漕盐新纲为十二纲扶新选江西漕船团为十纲以三班使臣命之有取通秦楚都仓盐纲三十五艘至州乃发输官有余则以畀漕州吏卒官复以平半价取之由是减侵盗之弊盐价遂差又损籴价岁课视旧额増三百余万斤乃罢扶等所率籴盐随夏税入者盗贩者稍畏缩朝廷以挺为能留之
　　英宗
　　治平二年国赋内外入一亿一千余万出一亿二千余万诸路积一亿一万而京师无与焉九月庚辰三司使韩绛上治平会计録六卷
　　神宗
　　熈宁元年三月上谓文彦博等曰当今理财最为急务养兵备边府库不可不丰大臣宜共留意节用因称太宗朝一老宫人尚在为朕言宗祖用财甚约尚有侍御乞増俸命给十千辄薄所赐太宗曰朕昔为供奉官俸止十千此数尚足赡家耳敢以为少耶遂幽囚至死五月丙寅命司马光滕甫同看裁减国制度仍取庆厯二年数比见今支费有不同者闗折以闻光等对言国家所以用不足者在于用度太奢赏罚不节宗室繁多官职冗滥军旅不精此五者非愚臣一朝一夕所能裁减若但欲依庆厯二年裁减制度比见今费数此止当其三司供析其同与不同立可尽见明日即罢减裁局但下三司供析而已二年正月丁亥上谓辅臣曰近见内蔵库藉文具而已财货出入畧无闗防前出龟脑真珠粥于榷货务数年不输钱亦不勾考常闻太宗时内蔵财货每千计用一牙籖记之名物不同所用钱色亦异他人莫能晓也常匣而置之御阁以参验帐籍中定数晚年常出钱示真宗曰善保此足矣今守内蔵臣皆不晓帐籍闗防之法当更择人领之勾当御药院李舜举代其不职者九月条例司言银铜坑冶之物皆上供而费出诸路故转运司莫肯为课入滋失今既假发运司以钱货听移用六路之财则东西南经费皆当责办请令发运司兼提举九路银铜铅锡坑冶市舶等事从之薛向罗应提举三年六月上批薛向等所总东南诸财利创事之始实藉诸处官吏逺迩应接乃可集办近虽累指挥如向等奏辞官吏并听与应副置均输即许辟官属【二年七月】十月辛丑遣发运司管勾运盐刘忱同陕西转运使相度本路兴置铸钱监利害以闻以发运使薛向等请出上供钱帛二十万贯回买岑水场铜铅四百余万斤运至陕西増铸百万缗以备边计也其后刘忱等所奏至多与向议协同乃诏行之四年二月戊辰上对辅臣曰向来茶法之弊文彦博曰非茶法弊也盖昔年用兵西北调边食急用茶偿之其数既多茶不售则所在委积故虚钱多而壊法也王安石曰榷茶所获利已多矣吴充曰仁宗朝茶法甚弊时岁犹得九十余万缗亦不为少茶因用兵而壊彦博之言是矣五年四月壬子诏环庆路盐池去年亏钱五十五万缗令转运使及制置解盐司具析以闻上曰盐酒之法既未可弛即须严禁王安石曰陛下虽致治如唐虞时盐酒法亦不须弛若欲推利于民惟须农而已末作不禁更能害农非尧舜之政也九月丙午朔权三司使薛向言延庆秦渭等九州岛旧皆有折博务召商人入刍粟钱帛偿以解盐岁收缗钱一百六十六万今割秦之古渭寨以为通逺军兼新城镇洮军皆未有储积以待缓急从之七年四月上曰古者什一而税足矣今取财百端不可为少安石曰古非特什一之税而已市有泉府之官山林川泽有虞衡之官有絘市总布质布廛布之类甚众闗市有征而货有不由闗者举其货罚其人古之取财非但什一而已今之税亦非重于先王之时但不均又兼并为患六月上谓辅臣曰天下财用朝廷若少留意则所省不可胜计昨日检并军营今会计减军员十将以下三千余人除二节特支及兼将外一岁可省钱四十五万缗米四十万石绢紬二十万疋布三万端草二百万束若每事如此及诸路转运使得人更令久任使之经画财其可胜用哉九月癸丑提举永兴秦鳯路交子来廸制置永兴秦鳯路交子是时闗中钱法弊永兴军路安抚使吴中复请以钱四十买缺恶钱一斤则民间转専行省抚大钱少不足用请以所买恶钱悉改铸大钱而民间所行私大钱一以小铜钱买而更铸之永兴军路转运使皮公弼请尽买恶钱且每行置钱鐡相易秦鳯路转运使熊本言买恶钱及禁旧通行大钱铜钱相易皆非便于是诏逐司度利害以闻冬十月庚辰诏三司置会计司以宰臣韩绛为提举先是绛奏三司总天下财赋其入之数并无总要考校盈虚之法欲选官置司以天下户口人丁税赋及场务坑冶河渡房廊之类租额年课及一路谷出入之数去其重复注籍岁比较増号及具废置名件钱物羡余横费等数使有无相济如此则国计朝廷可以省议论政事足寛民力仍乞令降提而三司使章惇亦言天下财赋帐籍汗漫无以察其耗登之数请选置才士删修为策每年校其増亏以考验诸路当职之官能否得以升黜故有是命八年三月丁酉诏秦鳯路等处转运司度所铸大鐡钱数及充交子本钱外不须广铸委熊本总制营办六月三司使章惇言河东永利两监盐岁课旧额二十万缗自许商人并边中粮草増饶给钞支商人得钞千钱纔售四百县官暗失钱数铺已获利不赀又私盐不禁岁课日减纔十万四千余缗若计粮草虚估官纔得钱三万余缗视旧亏十之八今若依解盐利募商人入钱请买或官自鬻仍严禁私贩岁课必大増羡余縁边粮草却用见钱籴买诏河东转运使范子竒赵子几相度详具条约以闻鬻祠庙【见圣政门】十年禁羡余【见圣政门】六月上恐民间用大钱则富民蔵小钱又恐四方闻行两等钱以为穷窘乃欲罢行折二钱安石罢之上欲复用两宫竟不用折二钱故折二钱未尝入禁中侍御史周尹言近来钱币不一今欲望将折二钱更不别行故铸亦不须拣选自今后只作一文使用
　　元丰元年十二月上每愤北境被侵慨然有复幽燕之志即景福殿库聚金帛为兵费是年始更库名制诗以揭之曰五季失图遗患孔炽艺祖造邦思有惩艾爰设内府期以募士曽孙保之敢忘厥志凡三十库后积羡赢又揭以诗曰每虔夕惕心妄意遵洪业顾予不武姿何以成戎捷三年正月经制熙河路边防财用言置司以来实收利入元丰元年四十一万四千六百二十六万贯石二年六十八万四千九十九贯石羣牧司收废监租课等钱百十六万缗有竒十二月知邠州王孝先上屯田当田司熙宁七年至十年费钱十五万五千四百余缗五年诏户部右曹于京东等十二路发常平钱八百万缗输元丰库左蔵内藏外又有元丰库杂储诸司羡余钱六年三月吴居厚言自置盐税司近二十年商人负正赋税钱七万六千余乃倍税十五万二千余缗皆周革提举失于拘榷乞辛卯诏自今擘划创立课利岁每收万缗迁一资十二月自熙宁初始变矾法岁课所入元年为钱三万六千四百缗有竒并増者五岁乃取熙宁六年中数足以一十八万三千一百缗有竒为新额至元丰六年増至三十七万七千九百缗而为军矾万民自鬻置场售之岁课一百五十万斤用本钱万八千缗至治平至元丰数无増追云七年十二月天下免役计缗钱一千八百七十二万九千三百场务钱五百五万九千谷石帛疋九十七万六千六百五十七
　　哲宗
　　元佑元年三月户部言乞罢榷醋之禁从之二月诏户部黄□兼按察四川路茶法刘挚上言乞大减岁市之额稍増近直之价削纳茶无名之钱以充养园户以革欺幸苏辙言孟蜀窃据始有榷茶法艺祖罢之淳化间王小波李顺因贩茶失业遂为大盗近来李稷引陆师闵共事増额于成都府置都茶场许以金银诸货所博遂以折博为名遣公人牙人搔扰民间无复宁岁今乞朝廷罢放榷法使小民自作交易但取税钱而已四月上官均言财用出于一司则有无多寡得以相通近闻内蔵卖逺年缣帛止二三百文每缣须近二千合所卖之直十只一二此有司之罪臣乞欲令户部大府等于内蔵诸库得加检察而转资其岁久之货币八月户部请支拨余便司钱二十万贯应付河北籴买从之王岩叟对曰青苗困民之法数年后民将自足国用亦足朱光庭亦进曰百姓足君孰与不足岩叟又曰陛下若忧不足恐小人窥伺妄献功利之说十二月诏诸路元丰七年已前坊场免役寛剰钱许留一半余置场和买可变转物货其物货逐旋起发于元丰库送纳三年正月改封桩钱物库为元佑库隶尚书省左右司三月诏改元丰元佑库为元丰南北库増南库官一员闰十二月韩忠彦苏辙韩宗道等言本部近编成元佑会计録大抵一岁天下所收钱谷金帛等物未足以支一岁之出臣等今日欲取朝廷费用钱物详加裁节多不致于伤财少不致于害事六年九月诏自元佑六年每岁于内蔵库支缗钱五十万赴元丰库桩管补助沿边军需
　　绍圣元年正月以元丰库钱十万绢七万应宣仁皇后山陵之费七月蔡京上理财之术言取会诸路元佑财利名额其所费减可与不可各具条奏立为成法十一月户部言诸路上供钱帛多欠不足章惇曰自元佑以来司马光等务散府库姑息小民以致财用匮乏上曰利法弛壊而讲求之
　　元符元年上以内库银绢二百疋两赴逐路经畧司准边事内库阙银以绢七十万疋贴支寿原路乞降度牒五十付本司为备边之费诏从其请二年秋七月上谓曽布曰陕西钱轻欲变法郑雍欲给钞安泾以为不可曰钱法不可轻变今幸有钞法可以救贵之弊使物价平盐课盐鐡钱重民不食贵盐公私之利不一何为不行而乃欲变钱法乎上然之三年十一月户部言天下坊场三万一千余处总一界一千一百余万每岁以一百万入内帑助邦国用而败折逋欠或破产不能偿乞修立良法从之
　　徽宗
　　政和三年六月尚书省言自创新法盐钞方及一年已收息钱□□余万贯若不支散自无地可着盐课之盛至是极矣
　　宣和二年时盐法已壊王黼命州县设限立额给钞敷给与人户如一户给十钞其后遂至计口而给家至户扰虽婴儿不免
  </div>
  <div class="pagination">
   <a href="太平治迹统类_page9.html">
    上一页
   </a>
   <span>
    ...
   </span>
   <a href="太平治迹统类_page5.html">
    5
   </a>
   <a href="太平治迹统类_page6.html">
    6
   </a>
   <a href="太平治迹统类_page7.html">
    7
   </a>
   <a href="太平治迹统类_page8.html">
    8
   </a>
   <a href="太平治迹统类_page9.html">
    9
   </a>
   <span class="current-page">
    10
   </span>
   <a href="太平治迹统类_page11.html">
    11
   </a>
   <a href="太平治迹统类_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
