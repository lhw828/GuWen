<!DOCTYPE html>
<html>
<head>
    <meta charset="UTF-8">
    <title>大宋宣和遗事 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宋宣和遗事 - 第 5 页/共 6 页</h1>
    <div class="content">陈迹分明断简中，才看卷首可占终。
兵来尚恐妨恭谢，事去方知悔夹攻。
丞相自言芝产第，太师频奏鹤翔空。
如何直到宣和季，始忆元城与了翁二十五日，京师陷。金兵入城。二十六日，粘罕遣使入城，求两式幸虏营面议和及割地事。十二月初五日，遣入城搬挈书籍，并国子监三省六部司，或官制天下户口图、人民、财物。初九日，又遣人搬运法物、车辂、卤簿、太常乐器及钟鼓刻漏，应是朝廷仪制，取之无有少遗。十九日，京师雪深数尺，米斗三千，贫民饥饿，布满街巷，死者盈路。金人又肆兵劫掠富家。粘罕命一将领甲士百余人，在天津桥驻紥，民不敢过。壮者则剥脱而杀之，妇女美丽者留之。城中闭户，不敢出入。廿一日，金人遣使入城，言国主有命，于京师中选择十八已下女子一千五百人充后宫祗应。于逐方巷廿四厢集民女子拣选出城，父母号泣，声动天地，其女子往往为金人恣行淫滥。
【靖康二年】正月初一日，粘罕遣人入城朝贺，颇不为礼。十一日，粘罕遣人入城请车驾军前议事。廿一日，金人遣使入城，出榜通衢曰：“元帅奉北国皇帝圣旨，今者兵马远来，所议事理，今已两国通和，要得金一百廿万两，银一百五十万两。”于是金人执开封府尹何，分厢拘括民户金、银、钗、钏、钚、钿等，星铢无余，如有藏匿不赍出者依军法，动辄杀害，刑及无辜。廿三日，金人遣人入城，持北书曰：“今两国通和，所有合理事件，仰元帅府请两朝皇帝军前面议可否申奏。”廿九日，金人复遣使请车驾出城，且赍到北国书曰：“今已破汴梁，二帝不可复居，宜于族中别立一人以为宋国主，仍去皇帝号，但称宋王。
封太上为天水郡王，少帝为天水郡公，于东宫外筑台室居止。文字到日，仰元帅府请两人到军前共议申奏。”金使又言：“国相元帅数数遣请陛下出城同共议事，陛下不肯出。今发北国皇帝手诏，陛下之意如何”帝曰：“卿且退，容商议。”
使者曰：“事急矣！从且福，逆则祸。陛下为臣所误以至于此，尚复取臣下之言，恐祸在不测。况北国皇帝宽慈正直，不比你两人反复无状。顷之，使者辞色俱厉，不拜而退。
二月二日，粘罕部左统军郎游丽将甲兵骑七百人至内门，称有两国利害见国王。左右入奏，帝登门，郎游丽厉声曰：“元帅遣我上闻国主！前日已曾遣人将到北国皇帝圣旨，所议事理，如何更无一言相报，使我元帅无可奏知北国皇帝！
今特遣我来见国主，其事若何两日不见来意，祸出不测矣！盖昨已有盟在前，不欲仓卒，今先此上闻，伏取指挥。”帝曰：“已降指挥，今月十八日出城见元帅，可报知。所有事候面见元帅说及，尔且退。”郎游丽曰：“陛下十一日若不出城，元帅更不来商议请求也！”复白帝曰：“我众人马七百余人，欲得少犒，设每人要金一两，望陛下给之！”时左藏库金帛已罄尽，乃于宫中需素得金钚等八百两与之，其人不谢而去。
十一日，车驾出幸金兵营，百姓数万人扼车驾曰：“陛下不可轻出！若出，事在不测！”号泣不与行，帝亦泣下。范琼按剑曰：“皇帝本为两国生灵，屈己求和。今幸虏营，旦去暮返；若不使车驾出城，汝等亦无生理！”百姓大怒，争骂，投瓦砾击之。琼以剑杀死数辈，盖攀辂之人也。车驾遂出城。至军门，军吏止帝于小室曰：“元帅睡尚未起，可俟于此。”容移时，有小黄头奴至曰：“元帅请国主。”帝徒行至阶下，粘罕下阶执其手曰：“臣远酋长，不知中国礼义曲折。”乃揖与升阶，命左右坐，帝面西，粘罕南向，移时不语。左右各执利刃大刀。所侍帝祗应只有王副、周可成二人而已。粘罕使左右以所降北国诏书使左右白帝，帝曰：“敢不从命！苟利生灵以息兵革，顾何事不可。”粘罕复命左右白帝曰：“既如此，请国王归幕，等候北朝皇帝圣旨。”乃令介人引帝归幕。俄有人进酒食，帝不复举。移三时间，帝问左右曰：“可白元帅令吾归宫矣。所议事既从，他无余策。”左右白帝曰：“元帅造表请皇帝同发，来日早行未晚。”帝默然。左右又进酒食，命伶人作乐，帝吁嘘不能食。夜阑寒甚，帷幙风急，坐不能安，倚案凭坐，左右劝勉，帝泣涕而已。俄五更，有人至帝前曰：“请国王同元帅发表。”引帝至帐下，旋次升阶，惟有一案设香烛。粘罕使左右以其表示帝，帝视之，其词曰：“臣侄南宋国王赵某，今蒙叔北国皇帝圣旨，令某同父退避大位，别选宗中贤君立以为君，敢不遵从！今同元帅申发前去，其次居止及别择到贤族，未敢先次奏问，候允从日，别具申请。”书后复请帝署名，帝从之。
缄毕，帐下驰一骑，黄旗素马，前去讫。方命左右设椅，粘罕西向，帝东向。少刻，有一紫衣人自外至，粘罕与帝并起身。紫衣人望帐下马，升阶坐西向，相揖各就坐。粘罕使人白帝曰：“此北国皇后弟也。传宣至此，催促陛下议论事。”
帝唯唯。令进酒，时天气甚寒，帝连饮二杯。紫衣曰：“陛下且宜止此，晚刻面奉北国皇帝指挥事，与陛下言之。”揖退，令左右引帝归幕，帝回视粘罕与紫衣尚同坐复饮。帝归至幕，天尚未明，少憩几上，寒不成寐。左右有绿衣者语帝曰：
“早来紫衣乃北国皇后弟也，姓野耶葛，名多波，今为十七军都统，位在粘罕上。
今暂来此，要往来东京，取选到后宫女子一千五百人，三两日北去也。”少刻，天明，俄闻报曰：“统军来相见。”帝迎之，乃早上紫衣人。帝与之接坐，语不可晓，帝但加礼告以周旋，少不回颜色，命左右指瓶中物，左右因以酒进，紫衣者举大杯连四五盏，帝亦举一二杯。酒退，顾左右谓帝曰：“安心也。”揖而去。
上在幕中五日，累欲归，粘罕止之，且言候北国皇帝回命到日可归。
十六日，粘罕使人召帝至帐下，升阶东坐，有吏持文书名案牍者示粘罕。阶下刀斧簇一紫衣贵人，帝视之，乃宗正士侃也。粘罕使人谓士侃曰：“今命汝入城，可说与你南国宰相，于赵姓族属中选择一人有名望贤德者，同你及合朝大臣保名密地申奏，以准备金国皇帝圣旨到来，别立贤君。”言讫，挥使退去。又拥一皂衣人至阶下。粘罕使人谓曰：“汝于东京城内，择一宽广寺院可作宫室者，欲于其中作二主宫，宜速置办！”言讫，指挥退去。帝起白粘罕曰：“所指挥事，一一从命。容某入城视太上安否，以报平安，使得尽人子孝道，实元帅之赐也。”
粘罕首肯，促左右进酒。帐下有伶人作乐，唱言奉粘罕为太公、伊尹。粘罕不喜曰：“太公、伊尹，古圣人也，吾安继其万一”观其人而语帝曰：“这几个乐人，是大宋人，今日煞好公事！”笑而止曰：“来日教陛下入京城安抚上皇。五七日间，北国皇帝诏到来，请陛下到军前，不可相推。”良久，遣左右送帝归幕。
至十七日早，有绿衣者来谓帝曰：“元帅有命，令陛下还宫。”良久进食，有数人引帝出幕，至军门，遥见禁卫列于外。车驾入城，金人摽掠尤甚，小民号泣，夜以继日，凡七日。帝往撷芳园见太上，父子相持泣涕，及太后郑氏同坐，帝奏太上曰：“臣不孝不道，上贻君父之忧，下罹百姓之毒，杀身不足以塞责。
今北兵见迫，日以择贤为君，臣与陛下，吉凶共之，且以弟康王为主，不失祖宗社稷，幸之大也。”时韦妃侍侧，即康王母也，言曰：“二宫令许以康王继位，而中兴可待；然外镇须假主盟，陛下可作诏书召四方兵赴京师。金人狡计，必未止于择贤，祸有不可胜言者，二宫必不肯留于京师。惟陛下熟计之。”
三月初四日，粘罕遣人持书，一诣太上皇，一诣帝前曰：“今日北国皇帝所有施行事件，请车驾诣军前听候指挥。”至日中，又遣人促帝及太上皇并至军前议事。至晚遣人不绝，又云：“若上皇未出城，不妨请帝先至。”初五日，车驾出幸虏营，至帐下，粘罕坐而言曰：“今北国皇帝不从汝请，别立异姓为王。”
遣人持诏书示帝，遥远不复可辩。使人降自北道，入小门，至一室，篱落路缺，守以兵刃，自辰至申，未得食，帝涕泣而已。至暮，番奴持食肉一盘，酒一瓶，于帝前曰：“食之，食之！”帝泣而言曰：“父母不复顾矣！”番奴曰：“父母旦夕与汝相见矣！”其夜无床席可寝，但有木凳二条而已，亦无灯烛。窗外数闻兵甲声。时天气寒凛，帝达旦不寐。天明，有人呼帝曰：“太上至矣！”帝视之，见戎衣数十人，引太上由傍门小道而去。帝欲前，左右止之，帝哭不胜其哀。后有毛麾因过龙德故宫有感而赋诗一首，诗曰：
万里銮舆去不还，故宫风物尚依然。
四围锦绣山河地，一片云霞洞府天。
空有遗愁生落日，可无佳气起非烟。
古来国破皆如此，谁念经营二百年！
初四日至十五日，皇族后妃诸王累累至军中，日夜不绝。上皇与帝异居，后妃诸王皆不得相见，惟郑后、朱后相从。十六日，上皇方得与少帝相见，共居一室。时风寒衣宿竹簟，侍御人取茅及黍穰作焰，与二帝同坐，向火至明。粘罕令左右将青袍迫二帝易服，以常服服之。逼二后易服。李若水是时从少帝扈驾至北，因抗言力争，骂虏不屈，虏杀之。粘罕谓群胡曰：“大辽之亡，死节之臣甚众；南朝惟有李侍郎一人而已！”及葬，得一诗于衣襟，诗曰：
胡马南来久不归，山河残破一身微。
功名误我等云过，岁月惊人还云飞。
每事恐贻千古恨，此身甘与众人违。
艰难重有君亲念，血泪班班满客衣。
自此以后，二帝、二后每日惟得一食一饮而已。
粘罕使张邦昌受伪命即位，僣号楚。
丁已，太上皇北狩。越四日庚申，粘罕遣骑吏持书示上皇已先行矣，谓帝曰：
“元帅今遣汝等赴燕京朝皇帝，来日起行。”十八日早，骑吏牵马三疋，令帝及二后乘之。二后素不能骑，吏遂掖而乘之。路傍见者泣曰：“皇帝父子北去，我等百姓何日见太平也”因上羹饭二小盂。太上及帝、朱后分食之，粗粝不堪食。
骑吏从者约五百人，皆衣青袍，与二帝不可辨，“不知阜老何由知之”阜老曰：
“吾以面色观之可见，况传闻车驾将欲入京，故知之。”帝曰：“吾母心腹疾，汝有汤药”阜老对曰：“无，止有少盐酥，可煎而进之。”骑吏怒其迟滞住，遂促行。掌骑吏千户姓幽西，名骨碌都，常以言戏朱后。
二十九日，行次将欲渡河，有舟自北来，上立皂帜，中有紫衣人，大呼骨碌都曰：“北国皇帝约四月半至燕京，今已三月尽，可速行之！”语次，骨碌都数以目视朱后，且哂之。紫衣知其情状，拔刀执骨碌都曰：“汝本一冗贱，吾兄待汝以至于此，今安得与妇人私而稽缓其行程”乃杀之，投尸于河。
四月十四日，至信安县，帝及太上、太后、皇后自离京未尝涤面，至是见野水澄清，四人方掬水洗面灌涤，相视哽咽不胜。傍有人献牛酒于泽利者，泽利拔刀，切肉啖食，饮酒连五七盏。以其余酒残食饷帝曰：“食之！前途无与食也。”
复视朱后曰：“这一块好肉，你自食之。”方吃酒，有人言知县来相见，乃见一番官，衣褐苎丝袍，皂靴，裹小巾，执鞭揖泽利。又办酒食羊肉同坐饮食。移时乘醉命朱后劝酒唱歌，朱后以不能对。泽利怒曰：“四人性命在我掌握中，安得如是不敬我！”后不得已，不胜泣涕，乃持杯，遂作歌曰：“幼富贵兮，厌绮罗裳。长入宫兮，奉尊觞。今委顿兮，流落异乡。嗟造物兮，速死为强！”歌毕，上泽利酒。泽利笑曰：“词最好！可更唱一歌劝知县酒。”后再歌曰：“昔居天上兮，珠宫玉阙。今日草莽兮，事何可说。屈身辱志兮，恨何可雪。誓速归泉下兮，此愁可绝！”遂举杯劝知县酒。泽利起拽后衣曰：“坐此同饮。”后怒，欲手格之，力不及，为泽利所击，赖知县劝止之。复举杯付后手曰：“劝将军酒。”
后曰：“妾不能矣，愿将军杀我，死且不恨。”欲自投庭井，左右救止之。知县曰：“将军不可如此迫他，北国皇帝要四人活的朝见，公事不小。”酒罢，各散去。
四月初一日至真定府城下，不入城，从北关过去。或曰，至一乡村数千家，见泽利至，有褐衣人前拜泽利，奉上酒食。二帝及二后四人亦有酒食，颇丰腆。
又一日，至一县下，亦有官出迎，如前备酒食。内有知县乃一番官，见泽利毕，次见帝及二后曰：“小官娶得肃王小女为妻，要见皇后。”乃引一小女子前拜已，戎服见太后等泣曰：“奴肃王小女珍珍也。”呼太后为“婆婆”，朱后为“姆姆”，曰：“前日为军马拥遏至此，其首领百户不知姓名，与此知县是兄弟，遂将奴奴嫁与他，今成亲六日矣。”说未毕，为知县引回。行数日，又至一官府，皆新创造，牌曰“收复新门”，列兵刀二十余人，甲士五七十人，传呼曰：“呼赵某父子！”二帝而入其门，两道皆栽榆树。少立庭下，金紫人朝服侍卫甚多，中坐三人于西向，二人于东向，引帝北面再拜。上有人传呼指挥曰：“将它二人去见海滨王毕，来日入城。”言毕，趋出大门，复入小门。至庭中，见人胡服无巾帻，立庭砌，若有所伺者。左右指为帝曰：“契丹王耶律延禧也。与汝罪状一同，在此公事未了。”言讫，复引上坐一小室。少顷，延禧亦入，有巾帻，揖二帝曰：
“吾契丹与大宋南北一百余年，未尝绝和好，一日为奸臣所误，俱至于此，为之奈何”且曰：“公父子明后日北国皇帝须有赦罪之理。我已三年，尚未了绝。”
二帝曰：“何事未了”延禧曰：“我祖皇帝在日，有百穴珠一颗，大如鸡卵，上有百穴，每穴中尝有真珠一颗，月圆之夕，以珠映之，其生珠穴中自落，下以绛罗盛之，每月可得珠百颗。又有通香一段，长尺许，沸汤泡之，取其汁洒衣服乃万木花卉屋宇间，经年香气不歇；人有奇疾，服之即愈；烧之能降天神，香气闻之数百里。当时契丹为大金所灭，不知二物所在。今北国皇帝将延禧拘执，须要此物，缘此三年未得释去。我妻子族叔尽皆分散作他家贵人，美貌者入富家，丑陋入民家。”帝曰：“此为何处”延禧曰：“此名平州，去燕京尚有七百里，勉之，勉之！”良久，有人引延禧出。帝立庑下，主者令引二帝出其门，二后尚立墙下映日而哭。同行至通衢桥，叱令上马而去。
又复行六七日，始达燕京，乃契丹旧都也。入门，小类东京，既至内门，金主登殿，左右执帝及后膝跪于地，皆再拜讫。其门下左右列金紫贵人，或绿或褐，或伞或笠，或骑或车，约有数百人，皆称万岁。良久，传呼令左右赐巾帻。又有侍官二人，自金门出，传金国主圣旨曰：“皇帝劳汝，赐衣服沐浴，来日入见。
传赦书”。引帝入都堂，见丞相至堂下，堂上坐一人。左右曰：“此银朱孛堇相公也。”帝亦再拜。孛堇答拜。中侍立堂上宣赦，其文不复载，后略曰：“赦赵某父子之罪，免为庶人。”引帝及太上、二后入朝，皆巾帻青袍，二后衣服如常，至殿下北面再拜。其门下左右列金紫贵人，国主自殿传敕，封帝为“天水郡侯”，太上为“天水郡公”，各于燕京赐宅居止。左右唱命，二帝及后谢恩。左右引去一小室，良久，有二皂衣吏引帝并太上、二后入一官府，有牌曰“燕京元帅甲第”。至中庭，有一褐衣番人坐于堂上，曰“燕京元帅”。帝乃再拜。皂衣吏呈文字于元帅，遂署其末，令引去。皂衣吏引帝出门徒行，护卫者二十余人，经十余街，始及元帅府。入门转左廊下小屋中，呼帝与后坐其中，并无椅凳，惟砖石三四枚而已。时帝终日下拜，又饮食不进，惊皇不安，两日之中，止饮水二杯；二后但哭泣而已，欲触柱死，左右止之。二十二日至三十日，并在室中，外户锁闭，监侍者十余人，日所食止有粗饭四盂，米饮四盂而已，相顾不复能饮。朱后有疾，卧冷地上，连口呻吟，监者尚加诟责。是日，朱后病笃，初二日午死，年方二十岁。帝大恸，告监者曰：“某妻已死，盍如之何”左右言于官，有皂衣吏引数人扶后尸而出，用黍荐卷之，共拽之而去。帝哭愈哀，不敢出声，恐监者喝之。
初三日早，有中使坐元帅府庭下，引帝后于前，传曰：“天水郡公父子可往安肃军听候指挥，来日便行。令元帅府发遣。”初四日，元帅府吏呼帝曰：“官家圣旨令汝往安肃军居住，今日便行。”乃徒步前行，卫者二十余人，自元帅府行至晚，始出燕京北门，宿捕司房。
六月初一日，时盛暑，行沙渍中，每风起尘埃如雾，面目皆昏；又乏水泉。
监者二十余人，为首者阿计替，稍怜二帝，乃谓曰：“今大暑热，稍稍食饱，恐生它疾，此中无药。”至有水处，必令左右供进。又戒左右勿得叱喝。日中极热时，亦得稍息于木阴之下。时帝年二十二岁，太上年五十六岁，形容枯黑，不复有贵人形质。若此行无阿计替护卫，六月甚暑中，一死无疑也。十二日，至安肃军城下，其城皆是土筑，不甚高。入门，守卫者搜抢，以至郑后脐腹间亦不免摸过，虽它人出入亦然，盖入城防内事故也。行经数街，始至官府。入门，引帝入，及太上、太后立庭下，左右喝名，令帝拜讫；知军别呼绿衣吏引帝三人出门，入一小室，令帝坐其中，送粟米饭浆令帝后饮啜。阿计替凡出入则安慰方去。自此帝封固室中如前。时帝后自春及夏，渐行泥水间，衣服垢腻，又生虮虱，以致循行，苦楚不胜言，赖阿计替令左右为其洗濯。知军使人呼帝至庭下，且传北国皇帝圣旨曰：“天水郡公赵某父子并给赐夏衣。”视之，乃纱帛二疋，生绢一段。
令帝谢恩。帝拜受，使人持其物同归。其物为监者收其半，复以旧褐纱衣并生绢付帝曰：“可衣，庶免汝裁造也。”或一夜闻外喊声，众大惊，火光连天，杀人大乱。盖安肃知军二人，一是契丹，一是大金。二人不和，其契丹人欲杀大金，劫二帝南归，投西夏结连叛去。谋尚未发，偶以酒醉鞭挞一奴，奴告大金军，遂举兵围契丹人，杀伤殆尽，至晓方定。火烧屋宇近百余间，被杀伤者七百余人。
十八日早，大金知军在庭上，引帝至庭下，且责曰：“你与契丹结连杀我，同归西夏，昨夜已杀了也。今奏知大金皇帝，共你理会。”帝曰：“某在囚中，防固甚密，何由与彼通情”知军怒曰：“见有告首人在，你勿得胡说，煞好公事。”
帝争不已，知军命左右以鞭挞之，帝口出血齿碎，令人拽去，复至室中，帝泣不能出声。是日饮酒不至，惟监人私以浆水进之。
二十三日，知军坐厅上，命引帝至庭下，再拜听诏曰：“赵某父子朝廷免罪，且令居止安肃军，却结连同知李奉国，意欲反叛。本欲赐罪，更令往灵州听候指挥，仰安肃军发遣前去。”读讫，命吏引去。帝再拜谢恩，哽咽不能言。知军怒曰：“汝尚敢如此！你当初要杀我，我今日如何放得你”命左右拽帝坐地上，以柳条鞭十五余下。帝哭泣如雨，痛楚久而方苏，戒左右便行。至晚出门，帝身有伤，苦痛，起止不能。太上因暑热成病，狼狈万状。如是数日，始达灵州，如前拜同知于庭下。令左右引帝入土园中，内外有兵守卫，虽衣带皆为取去，盖防其自缢也。日惟一食。
十月或日早五更，忽鼓声四起，人兵奔乱杀戮，火光烛天。乃同知下千户三人作乱，因同知夺其妻，故举兵杀同知家眷六十余口，及市中百姓六七百家，至日中方定。其千户者三人，皆下马至帝前，携衣数件自牖中与帝曰：“与你。吾曹三人，今归西夏矣。汝国中南京康王已做官家半年，勉之，勉之，必有归去之期！监者二十余人，吾皆杀之矣。吾不可久留。”赠帝干粮数器，各上马而去。
经三日，别军始至，城中方定。帝谓太上曰：“阿计替为前日反者千户所杀矣！
城中大乱，吾父子不敢出此奈何”未已，阿计替自外至曰：“且喜无事！”帝问之，阿计替曰：“我于死人堆中藏伏两日夜方得脱。”由是阿计替复监视二帝。
或日，阿计替引帝至庭下，有紫衣二贵人对坐堂上，呼曰：“识我否”帝曰：
“不识。”紫衣曰：“我盖天大王，乃四太子之伯父。”良久，屏后呼一人出，帝视之，乃韦妃也。太上俯首，韦妃亦俯首，不敢相视。良久，盖天大王呼左右赐酒与二帝、太后曰：“我看此个夫人面。”盖韦妃为彼妻之。酒罢，谓监人曰：
“善护之。”阿计替引帝再入前室，然稍稍缓其监，饮食略备。以此经一冬，衣服亦稍可以御寒矣。
金天辅十一年春正月一日，大金例疏放囚禁，虽死囚亦得少出。阿计替引帝出外纵步，但不许出府庭门。帝观玩，忽有一妮婢，衣褐衣，口称韦夫人遣来，手持一盒子，且曰：“夫人教传语十一官人、八官人，且认耐。”且密语曰：
“闻知九哥已即位，恐有归路，未晚也。”其人将盒子中物置太上衣中，奔走而去。帝视其物，皆枣面所烧大饼也。阿计替乃引帝入室中，问：“适间九哥是谁”帝曰：“九哥乃康王，吾之弟也。今韦夫人是九哥的母，来相报也。”又问：
“十一官人是谁八官人是谁”帝曰：“十一官人吾父也，八官人乃我也。”遂将其物与阿计替并新到监者共分而食之。
二十日，阿计替谓曰：“今月二十九日，北国皇帝生日，天下作宴。宴罢，赴燕京上寿。”是夜更阑，阿计替复引向来送饼妮婢至帝前曰：“夫人传语十一官人、八官人，三两日中往燕京去也。后来与不来，未可知也。且保重将息。”
言已，急行甚速。其它监者已觉，争问其实。阿计替叱之曰：“汝等不闻同知有指挥事！”遂不复问。是夕，太上、太后闻韦夫人去，甚不乐。二十三日，闻夫人同盖天大王领马骑前去。留下千户五人，内一主首名啜鸡兀，领从者三十余人至帝前曰：“盖天大王、韦夫人共你父子二人煞好公事！似你这般人，留之何用若五七日闻知盖天大王，共你契勘这一场公事！”又戒监者二十余人曰：“防固不可少缓。”自此帝复与监人拘执如前。俄有持酒至曰：“金国皇帝生日，例赐酒肉。”帝就食之。
二月一日，有探骑至官府中报主首啜鸡兀曰：“北国皇帝已差盖天大王往关西交点五路财谷，别有文字差兀西哺途作此同知也。”初二日，有番吏持文字前来白帝曰：“新同知到来，要你文字，须便供写。”帝曰：“所写如何”曰：
“速写，速写！”帝不得已，乃书如今之案款状曰：“近封天水郡公赵某，同男赵某，与妻郑氏各拜”若干词状，番吏执去。初十日，同知到灵州，引帝至庭下问讯，语言不可辩，令左右引去之。少刻，阿计替入谓帝曰：“新同知言其父因从四太子往江南，为刘三相公捉了。今来恨南家，将汝三人苦楚。”又移二帝入一小室，湿淖不可居。帝泣相谓曰：“吾父子死于此矣！”又遣阿计替往燕京下文字，须二十日方还，“二官人且忍奈安心！”言毕而去。
三月初九日，忽有一褐衣番人到囚所，持文字曰：“皇帝圣旨，又教你三人往西污州听候指挥。”二帝泣曰：“又复何地去”俄有人引帝手，被执缚驱行，至晚出灵州。自此已后，日行五七十里，辛苦万状。二帝及后足痛不能行时，有负而行者。渐入沙漠之地，风霜高下，冷气袭人，常如深冬。帝后衣袂单薄，病起骨立，不能饮食，有如鬼状。涂中监者作木格，付以茅草，肩舆而行；皆垂死而复苏。乃行三四日，有骑兵约三四千，首领衣紫衣袍，讯问左右，皆不可记。
帝卧草舆中，微开目视之，左队中有绿衣吏若汉人，乃下马驻军呼左右取水吃干粮，次于皮箧中取出干羊肉数块赠帝，且言曰：“臣本汉儿人也，臣父昔事陛下为延安铃辖周忠是也。元符中，因与西夏战，父子为西夏所获，由是皆在西夏。
宣和中，西夏遣臣将兵助契丹，攻大金，为金人执缚，降之，臣今为灵州总管。
愿陛下勿泄！”又言：“四太子下江南，稍稍失利。金国中皆言张浚、刘锜、韩世忠、刘光世、岳飞数人皆名将，皆可中兴。臣本宋人，不忍陛下如此，故以少肉为献。”言讫别去。经行已久，是夕宿一林下，时月微明，有番首吹笛，其声呜咽特甚。太上口占一词曰：
玉京曾忆旧繁华，万里帝王家。琼林玉殿，朝喧弦管，暮列笙琶。花城人去今萧索，春梦绕胡沙。家山何处，忍听羌笛，吹彻梅花！
太上谓帝曰：“汝能赓乎”帝乃继韵曰：
宸传四百旧京华，仁孝自名家。一旦奸邪，倾天折地，忍听搊琶。如今塞外多离索，迤逦远胡沙。家邦万里，伶仃父子，向晓霜花。
歌成，三人相执大哭。
或日，所行之地，皆草莽萧索，悲风四起，黄沙白露，日出尚烟雾，动经五七里无人迹，时但见牧羊儿往来。盖非正路。忽见城邑，虽在路之东西，不复入城。时方近夏，榆柳夹道，泽中有小萍，褐色不青翠。又如此行十余日，方至一小城，云是西污州。卫者拥二帝入城。其地人烟稀少，监者云是昔日契丹道宗囚高丽王侃之所。其中方广不甚大，有屋数十间，皆颓弊，廊庑若官，篱落疏虞，不类人居。其护卫三百人，逐日旋伐林木，搭盖屋宇居住。经两三日，乃遣兵骑回归，止留护卫者六七十人在彼。帝与太后，只在中间一室，不敢出入。饮食日止一次，皆是粗粝，或时有少羊肉。
或日，二帝相谓曰：“我父子在灵州日，前后深得阿计替保护，知得南地消息。如今相别已经两三个月，不知其人还灵州也无”言毕，有人前白帝曰：“阿计替是我哥哥，我名查里，当时北国皇帝专使我二人监守你父子。如今阿哥被灵州同知使往燕京下文字，不久亦须此来。缘阿哥能写文字，虏主时时要申发文字，故必须此来。阿哥去日曾说与我，教保护你三人，安心不妨。”或日，阿计替回到舍中，揖二帝曰：“且喜安乐！我自灵州往上京，又自上京至灵州，又从灵州到此处，往复一十余日，不胜艰苦！”或日，秋风大起，冷气逼人，阿计替曰：
“秋今至矣！”俄空中雁声嘹呖，自北而南。时护卫者数人，皆为阿计替挥去。
壁中有弓一张，阿计替曰：“官人能弓矢乎射雁以卜，此乃番胡事也。”乃手持弓谓帝曰：“我代官人卜之可乎”帝曰：“然。”乃执箭仰天祝曰：“臣不幸，上辱祖宗，下祸万民。若国祚复兴，当使一箭中雁。”以其箭付阿计替，一箭中雁，宛转而下。二帝拱手稽颡曰：“诚如此卜，死且无憾！”阿计替微笑，取茅草爇火，破雁，炙而分食之。
贞集
【天辅十四年】金主自皇后上仙之后，喜怒不常，带刀剑宫中，有忤旨者，必手刃杀之。是时止有赵妃当宠，累欲以阴计中金主，以雪国耻。又因暑月，常以冰雪调脑子以进，因此金主亦疾。一日，因左右奏：“赵某父子见于西污州听候指挥。近者四太子又为韩世忠败于金山，死于舟中而回。南朝之势，渐欲广大。
可将此三人更移入北地。”金主曰：“可移向五国城。”时赵妃坐其侧，曰：
“陛下以臣妾故，倘庇其父兄，不至冻饿，亦妾之蒙恩也！”金主曰：“外事汝何得知”妃曰：“父母骨肉，何可不忍陛下还有父兄也无”语甚厉。因此金主发怒曰：“留汝宫中，外有父兄之仇，内有妒忌之意，一旦祸起，吾悔何及！”妃曰：“汝本北方小胡奴，侵凌上国，南灭炎宋，北威契丹，不行仁德，专务杀伐，使我父兄孤苦，他日汝亦遭人夷灭也！”金主愈怒，手刃杀之。
或日，阿计替手持文字至前，白帝曰：“我共大王又走六七百里路也！”帝曰：“何事”阿计替曰：“得旨，又移我几个往五国城，来早起行。”次日，阿计替引帝徒行出，护卫者六十余人，出西污州。至晚约行六七十里，帝后俱不能行，泣告阿计替曰：“何不告金主，就此地令将我敲杀何故只管教我千里外去也”阿计替曰：“须是忍耐强行，勿思他事。但有阿计替在，大王且莫忧。”似此又徒行五七日，郑后病甚，不能行，帝乃负之而进。是晚，后崩于林下，时年四十七岁。仓卒之际，路旁用刀掘坑，以身上衣裹而埋之。二帝皆哭之恸。护卫人亦有不忍者，亦有诟骂者，催促起行。又经二日始达五国城下。入城，颇与西污州相类。城中居民五七十家，皆荒残不成伦次。入官府，有大庭及廊庑皆倒损，护卫者引帝至庭下。庭上坐一紫衣番人，阿计替怀中取出文字示之，老番唯唯，使人引帝入左庑之下小扉，进一窄室，惟有小台可坐二人而已。四壁皆土墙，庭前设木栅，护卫之人缄封而去。日昃得食一盂，二人分食之。
或日，上皇帝因哭郑妃，一目失明，不能睹物，终日合目坐室中，呻吟求死，时年五十一岁，因语帝曰：“吾祖宗二百年基业，一旦罹外国之腥膻，祸起奸臣之手，一家三千余口，今惟有汝一人在此，余外骨肉流落，闻之皆为奴婢。虽韦妃为盖天大王所得，灵州别后，不知今复如何”上皇不时泣泪，目疾转甚，月余一目枯矣。
或日，庭中设祭仪若祀神者，云祭天王，盖彼中所重者。是夜列灯烛至中夜止。帝于牖中望神祝曰：“只愿速死！南则愿中兴，北则愿早迁内地。”是日，梦神自空降，揖帝于庭，谓帝曰：“我实北方神天王者也，上帝命我统摄阴兵，卫南北生灵。自此更有十年天下太平矣。南朝中兴，与昔相类。”言讫，升天而去。帝悟，语上皇曰：“吾之梦亦如是，何祥矣。”
或日，有中贵人坐庭上，与番相对坐，引帝至庭下语曰：“北国皇帝欲立赵氏为后，称是荆王女，吴王孙女，未知宗派实迹，遣我来问。汝可具图上。”帝曰：“亦不记的实。自京师破日，宗正文字，皆为北朝所取，想尚在，何不检阅”中贵又言：“常见后说，在京师时呼太上为伯公，今上为伯父。后有二子：长曰殊哥，小曰青哥，早晚必有太子。今月十一日，想已册立了当。中路又逢盖天大王夫人韦氏，‘为我起居二帝及后’，余无所言。”帝曰：“郑太后已死矣。”
言讫，上马而去。
又日，有中贵坐庭下，使人引帝至庭下，言称：“金国皇帝与皇后旨挥，许令将郑太后、朱皇后同葬于五国城，官给棺木。”俄有人以担荷二竹席，囊二丧，皆零落骨殖，复合取二木函殓之，葬于浅山之下。又以皇后恩泽，特放二帝因禁城中自便往来，不许出城。自此二帝间或出外，坐于市中民家，且话南朝事。民不敢答，但以供需少饮食而已。
一日，五国城新同知到，名曰瓜欧，自燕京来，乃一小胡，列侍妾数人坐庭上，召二帝至庭下诘之，赐酒肉，曰：“此地去燕京稍远，可以保护。”自屏后呼其妻出拜二帝曰：“此女汝家人也。”妇人出拜，以衣胡服，二帝不能识之。
乃云：“记得父是今上官家，弟不知为何王名位。”自此稍得其夫妇相顾，颇缓拘禁。
或日，牌使至五国城，宣北国帝敕曰：“契勘皇后赵氏已废为庶人，赐死。
今瓜欧妻赵氏，是庶人亲妹，及统国不律介妻，亦是庶人亲妹，并令赐死！”瓜欧夫妻拜命讫，妇人泣下如雨，其夫亦泪下。牌使遣人以棒敲杀之，取其首去，且戒瓜欧，大哭数日不止。自此后复拘二帝如前，又戒阿计替善监视。且不知废后之由。或日，阿计替得所闻事白帝曰：“先是肃王女为郎主妻，前日因妒忌已杀之；又以荆王女为妃，生一男一女，今已位为皇后。因在宫中与郎主奕棋，言语犯之，郎主厉声曰：‘休道我敢杀赵妃，也敢杀赵后！’后泣下而起，衣冠待罪。金主怒不已，送入外罗院，即宫掖门所囚也。内侍雄喝利者又谮：‘后有私于人；又恐怨言，又与韦夫人密语殿内，言讫泣下；每月朔望，焚香南面再拜。’似此言廿余事。金主遂大怒，赐死外罗院。以至后族属为燕京官妻十余人，并赐死。故及瓜欧之妻也。”自赵后之死，上皇拘系日急，又虑朝廷不测，乃绞衣成索，经梁间，故欲自尽。少帝觉而持下，泣曰：“不可如此。且臣子不孝无道，致君父于若此。陛下求死，臣何容于世为万世罪人矣！”监者知之，以汤饮帝。
自此不能食者数日，虽便溺之往，帝亦从行。时赖监者阿计替宽容见勉，以不云木煎汤馈之，云：“此中无药物，有疾者只煎此木作汤饮之，自愈。”其不云木者，初生无枝叶，暗地中生，城北最甚；天气晴明，则掘地求之，色如枯杨柳，大小如筋，蔓延数十步，曲屈而生。上皇服稍定。又云：“此木可以占病之吉凶，初次煎汤，数次之间，其木浮者，病即愈；沉者即死；半沉半浮者，病久不愈。”
是日阿计替有疾，语不出口，昏点困卧。帝忧，以不云木自煎泡，木果浮于汤面如旋转状不止，持令阿计替服之，是夜出汗，遂无余疾。
【天辅十七年，宋绍兴四年】二月十八日，金主归天。立太子完颜亶为君，即位，改元天眷，有赦。
或日，春深，草木不甚萌茂，有一使到官府中，呼二帝至庭下，且言宣北国命曰：“新皇帝即位，已收得康王在燕京。赵某父子更移往均州，却令康王入均州。即日发行。”五国城至均州又五百里，路极艰恶。是日约行六十余里，日色已黑，路不可辨，狐狸悲啸林麓间，微风细雨，大不类人，鬼火纵横，终无止宿。
地皆硗确，或有水泽，草莽蔽野，又有大林。涉水而过，举足而行泞泥中，又为瓦砾所损，血流苦楚不能行。如此数日，只见天色阴晦，若重雾罩人，其气入口鼻中，嗽出皆成血。次行至一古庙，无蕃篱之类，惟有石像数身，皆若胡中酋长，镌刻甚巧。阿计替曰：“故老相传，此乃春秋时将军李牧祠。不知建庙之因。”
其像堂前有井，皆石砌，其面好莹如玛瑙，深百丈，每汉盛则泉干枯；胡盛，则井泉泛溢；以土石投之，则有声如牛吼。其水又能治病，随行之人，各于腰下取皮袋俯首就井中取水，水甚清澄，饮之甘美。二帝视神咒曰：“金主之威，井水可卜。传闻九弟已遭絷缚，吾国已灭，未见的耗；若神有灵，容我一占以见。”
乃白神曰：“吾国复兴，望神起立！”帝之意，盖为中国不复兴，如神之不能立也，故不此祝，谩求之耳。良久，石像闻有声如雷，身或摇振如踊跃之状，众视之，起立于室中，纹理接续如故。众大骇。帝遽拱手稽首，父子再拜称庆。
又行数日，值日夕阴曀，雾气遮障，遂停于一小井市间。或见人人皆彼土人，击鼓扬兵，仗旗执帜，牵土牛，上各坐一男一女，皆断其首，以缚其牛背，流血满身；其小儿首，用索缚于牛项下。云往官府祝神去也。帝相随至官府中，庭下鸣鼓，拔刀剑互相斗舞，请神祝祷；亦有巫者，彩服画冠，振铃击鼓于前罗列，血流布地。请为首者皆跪膝胡拜，言尤不可辩。少顷，就牛上取男女首于地，复碎其肉，列器皿中；又庭下刺牛血盛器中，其男女首乃于庭上梁间作声如雷；有小儿三人，自梁栋中循柱而下，弓矢在手，跳跃笑语，皆毳衣跣足，近视之并有三口，取器中血举而顿食之。其庭下鼓声大作，逡巡食其半，鼓舞大喜，而不食，经趍于二帝前，拜伏如小儿见长着之状，移时不起。礼毕，又欲回身走避，其小儿兴身复升庭循柱，于梁间作声如雷，不复见矣。彼处人言，数世祀神，未尝见有此归伏之礼。如此之敬，帝必天人也。遂以血并肉作食，以献帝后。众啖之而去。又数月，才至均州，帝与从行人移在泥地湿淖中居止，因此大困。
</div>
    <div class="pagination">
<a href="大宋宣和遗事_page4.html">上一页</a><a href="大宋宣和遗事.html">1</a><a href="大宋宣和遗事_page2.html">2</a><a href="大宋宣和遗事_page3.html">3</a><a href="大宋宣和遗事_page4.html">4</a><span class="current-page">5</span><a href="大宋宣和遗事_page6.html">6</a><a href="大宋宣和遗事_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
