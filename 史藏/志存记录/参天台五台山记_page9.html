<!DOCTYPE html>
<html>
 <head>
  <meta charset="utf-8"/>
  <title>
   参天台五台山记 - 第 9 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   参天台五台山记 - 第 9 页/共 12 页
  </h1>
  <div class="content">
   寛补是朱雀院御时，与寛逮、超会等十一人来唐国人也。瑜伽大教兴大唐，从寛补受谨顺人卅余人云，奝然法桥日记依超会大师语所记也。超会云：「入唐五十年，生年八十五」云々。七时行法了。经口。
　　十六日 庚寅 天晴。斋了，梵义大师送茶，三人吃了。辰砂丸十五粒三藏送给，吨良药也。一服一粒，临卧以生姜汤呑下云々。今夜以酒服七粒了。三藏送酒一瓶子也。七时行法了。经二。
　　十七日 辛卯 天晴。斋时，三藏送羹一杯，斋了。文惠大师送茶三杯，三藏来，数克谈话。万歳院讲律惠道、宗泰、徳珠三人，以持律僧二人为使借送：四分羯磨二帖、宣律师述。四分令注戒本疏六卷、宣律师述。行事抄会正记七卷，本十二卷也。眞悟大师元堪述。付使借与：律行相一帖、律要私抄一帖、行事抄六卷、南海传四卷。三藏送茶吃了。七时法了。经三。
　　十八日 壬辰 天晴。辰时，三藏并文惠大师来，共行向当寺塔室，公家施温室，良供奉为敕使，道俗济々出入，梵义大师送茶，沐浴。七时法了。经四。
　　十九日 癸巳 天晴。三藏送散十六个，分人々了。四明汪鎭来拜，秀才及第人云々。入夜，照大师自持来梨一杯、茘一杯，文惠大师送茶。七时法了。经五。
　　廿日 甲午 天晴。斋后，梵义大师送茶，三藏来坐，四分注本疏有印板，纳兴国寺戒藏，可令交易折本云々。七时法了。经六。
　　廿一日 乙未 天晴。斋时，照大师自捧菜二种来，次以行者送羹一杯，斋了。文惠大师送茶。申时，文惠大师送平茸调羹一杯、茎立一杯。七时法了。经七。
　　廿二日 丙申 天晴。讲堂集会译经，当寺、他寺人々有斋。々后，读文字令集经第四卷了。分散了。大卿、少卿、三藏、梵义 天吉祥、缀文二人、笔受二人、证义八人等也。读人，证义文正也。南岳七代记，行向文惠大师房，达磨魏来梁来挂违，欲见年代记也。而大师书与诗云：「达磨谶词：西来跨水复逢年，渡海逢年示年。半夜凄々暗渡江。从梁往魏。日下更怜双象马，日下是长安，双象马是傅大士也。两投嫩桂久昌々。嫩即少桂林也。」年代记人借了。来日可令看省，点茶汤了。三藏来坐。七时法了。经八。
　　廿三日 丁酉 天晴。斋时，照大师送羹一杯、菜一杯，次送茶。从戒坛有使，问：「沙弥祠部？出家官牒。」三藏来，答：「大唐有沙弥祠部，日本无祠部。」使承诺还了。申时，以使请参向等，及通事陈咏为渡日本要买小船，因之与唐绢二十五疋了。交易钱廿五贯。买麝香上品十三脐了。日本定米五百石云々。三藏感叹，即有茶汤，以论得经，心地观经理忏悔文献三藏了。合掌礼拜了。愿生一佛净土，拭涙数度，可云道心者。七时法了。经一。
　　廿四日 戊戌 天晴。斋时，照大师送羹一杯、菜一杯，次送茶。以通事照大师示云：「新罗提一口者，借中用之，献直绢一疋，永欲给预者。」答云：「更不可有直，早志献由毕。」即来晚文。文惠大师送达磨大师自西天来勘文，如右：「达磨大师以正法眼藏及袈裟付斤嘱二祖惠可，听吾偈曰：
　　吾本来兹土，传法救迷情，一花开五叶，结菓自然成。大师当梁武帝普通八年丁未九月二十一日到此土，梁帝不契，至当年十月十九日过江地北，是魏第八主孝明帝太和十年，至少林寺得二祖付法已，于太和十九年丙辰十月五日而示入灭，葬熊耳山。经三年，因魏有使宋云，自西土回葱岭，逢见大师，手携只履，云吾归西天。后宋云到本国，当魏第九主柱帝，乃闻奏，寻开塔而全身不见，准留只履存焉。大师示灭至今大宋煕宁六年，得五百三十九年矣。赞曰：
　　观音应迹，王宫诞神。明珠辨智，宝座分身。多罗亲印，双经逢春。归命　我祖，水月空云。
　　依祖门心印集録之，奉呈。
　　依古今通系图勘之，梁武帝天监十九年，改元为普通元年，八年丁未，即魏明帝大和十年也。达磨和尚来至震旦，相当南岳大师生十三年，大和十九年达磨和尚示灭，当南岳大师生年廿一，梁武帝、魏明帝同时皇帝也。」
　　大相国寺东经蔵戒律院圆则座主来，以照大师切々乞受法花法，照大师示云：「只观无常迅速，一心要持经修行，数年讲法花，念诵法花人也者。」以廿六日庚子日可授内约子。伏地礼拜，随喜归了。照大师志与胡文三枚，唐朝徐浩学士所书金刚般若经本四枚，可渡日本者也。七时行法了。经二。
　　廿五日 己亥 天晴。斋时，照大师送汁一杯、菜二杯，次茶。自作归天台奏状，行向三藏房令见，无取舍，仍令清书照大师。三藏以照大师令开经藏，送当今新译经福盖正行所集经一部十二卷、父子合集经二卷 一 二，披见福盖正行第一卷之处，龙树菩萨集，西天译经三藏试鸿胪卿宣梵大师赐紫臣日称奉诏译，奥文注云：「孔目官臣张永弼
　　讲仁王经因明论唯识论沙门臣法秀证义
　　讲法花经因明百法论沙门臣可煕证义
　　讲仁王经百法因明论沙门臣超荣证义
　　讲仁王经因明百法论慈云大师赐紫沙门臣清振证义
　　讲唯识因明百法论明义大师赐紫沙门臣衍证义
　　讲楞严经慈济大师赐紫沙门臣智教证义当院
　　讲圆觉经文章文惠大师赐紫沙门臣智普证义 当院
　　左街鉴义讲百法论宣密大师赐紫沙门臣显证义
　　左街讲经首座讲法华经百法因明论澄鉴大师沙门赐紫沙门
　　右街讲论首座讲百法论文章文鉴大师赐紫沙门用宁缀文
　　梵学宝梵大师赐紫沙门臣惠明笔受
　　梵字崇梵大师赐紫沙门臣明远笔受当院
　　西天僧广梵大师赐紫沙门臣天吉祥证梵义
　　梵才大师赐紫沙门臣惠询奉　诏同译
　　朝散大夫试鸿胪少卿宣秘大师赐紫沙门臣惠贤奉诏同译
　　经々以下臈为初也。
　　景福殿使菓州团练使入内内侍省副知监译经臣李允恭
　　朝散大夫右諌议大夫参知政事臣护延元水郡开国候食邑一千戸赐紫金鱼袋臣□□□
　　煕宁元年四月　日进。第二卷一切同前。第三卷译经僧十四人同前，超荣逝去，仍证义七人，二年四月日进，入内内侍省内东头供奉官勾当御药院监译经臣李舜举、雅忠佐理功臣正奉大夫行右諌议大夫参知政事上柱国南阳郡开国侯邑一千戸赐紫金鱼袋臣超抃同润文。本一行也。推忠协谋同徳守正亮节佐理功臣开府仪同三司尚书右仆射兼门下侍郎同中书门下平章事昭文馆大学士监修国史兼译经润文。　第四、五卷二年四月　日进，僧依译人，证义七人，上柱国郑国公食邑一万戸实封肆仟二百戸臣富弼，如第三卷。第六卷三年四月进，讲百法因明论圆觉仁王经沙门臣文正证义、超荣逝去，替润如前，兼替有曾。推忠协谋同徳守正亮节佐理□戴功臣开府仪同三司行尚书右仆射兼门下侍郎同中书门下平章事昭文馆大学士监修国史兼译经润文使，上柱国鲁国公食邑万一千一百戸实封肆仟二百戸臣宣公亮润文。第七、八同前，四年四月日进，僧俗如前，但笔受一人惠明逝去，第六卷、第九润文一人。
　　朝散大夫諌议大夫参知政事上柱轻车都尉临平都开国侯食邑一千二百戸实封六佰戸赐紫金鱼袋臣冯京，四年四月进，梵学清光大师赐紫沙门臣智实笔受，梵惠明 处。第七、十一，四年四月进，僧俗同前。第十二卷润文凭京，臣相如，推忠佐理功正奉大夫右諌议。以上如前，虽粤益事，毎年二、三卷译出进奉，为知此由委记之耳。七时法了。经三。
　　廿六日 庚子 天晴。斋时，照大师送汁一杯、菜二杯。相国寺圆则座主来，受法华法了。借与仪轨一卷、次第二卷、形像仪轨一卷、梵字图曼陀罗一纸。早々可书写由示了。受法初后，地敷坐具各三度礼拜了。三藏奉借与智证大师大般若开题一卷了。七时法，经四。
　　廿七日 辛丑 天晴。斋时，照大师送汁菜各一杯。拜见父子合集二卷了。译寮僧中五人如前，缀文二人加位所文素右街副僧録、用宁右街副僧録，监经润文一人凭京如前。佛以优陀夷遣净饭王许教化，王诣佛所，故名父子合集经也。虽廿五卷译出，第一以下未清书进览，因之不能拜见。廿五以下贝叶，而有其残，未译。进览经以锦为标纸，以金为轴，庄严甚妙也。见大天国梵本法花经，八寸广二寸五分贝叶，第一卷四枚，第二卷五枚半，第三卷四枚，文字颇小字也。父子合集经贝叶长一尺五寸，广三寸，四十枚。译出廿五卷，虽多罗叶文，少汉字，译出枚数多也。七时法了。经五、六。梵义大师送茶三枚。
　　廿八日 壬寅 天晴。申时，少雨下。酉时，止了。斋时，三藏送乳羹三杯，三人料，菜四杯，一人料，小典座送羹一杯。次三藏来数克，见古今遍集图，还房了。有请，即参向，点茶两度。照大师与志古今遍集图一帖，讲律惠道和尚文送六卷抄、律要私抄、律行相、南海传，郎付使返送合经本疏六卷、会正记十二卷、四分羯摩二帖了。此三经书共以要书，而归南地日迫，不能书写，送日本国。归天台申文以照大师清书，付司家永和了。七时法了。经七、八。入夜，三藏有请，即参向，储种々珍菓，有酒茶。地比多学慈恩字，予学玄赞由被告示，小僧问：「摄释、镜水抄有无？」答无由，给以契丹僧作诠明抄，释去赞书也者。三藏问：「八解脱大小乘观差别？」以天台义答了。
　　廿九日 癸卯 天晴。斋时，照大师送平茸煎物一杯，同口羹一杯。司家三人来乞钱，归天台文字等少故也。来日可与由约了。照大师持来令看梵字々母石折本、御篆天竺声字母梵书序、御书御制序，推忠协谋佐功臣光禄大夫行尚书工部侍郎同中书门下平章事兼枢密使集贤殿大学士上柱国常山郡开国公食邑二千戸食实封贰百戸臣贾昌朝奉敕书并篆字、御书天竺梵字后记，推忠协谋同徳守正亮节佐理功臣开府仪同三司行工部尚书同中书门下平章事兼枢密使昭文馆大学士监修国史上柱国京兆郡开国公食邑八千五百戸食实封贰仟八百戸臣章得象奉敕撰，记中云：「大平兴国寺传法院，国朝所建翻译之馆，载严胜范，延集清流，歳钥◆深，具函迭委」云々。庄严五间二阶堂，内造石大龟，立大石，高一丈，广八尺，両面书之，依文多，不书之。堂只立一石，无他佛像。　真宗皇帝大宋庆暦五年三月十九日建立，大宋皇帝四重阁，内立大石，高二丈，广一丈，委如前。□照大师开经藏，自入见新译经四百余卷，一帙借出了。今□奉读佛母宝徳藏般若经一部三卷了。新作目録三帖借出见之，上中如开元録，下卷眞言经，不空译为始，报若三藏、天息灾、法天、施护、法护。近来人也。法贤、惟净等译经也。天台、慈恩二教，皇帝被入此目録。梵才三藏来，返所借法门等，志与福盖正行所集经译出草一部十二卷，所书改文字润文字，润文公卿右将军右仆射諌议等文字也。最以有感。又志与法智大师碑文，自作也者。沙弥长命与当院沙弥三十余诸共参太平兴国寺戒坛院，以钱二百三十文买沈香、薫陆香随身。今日终日学明日受戒作法，礼佛烧香，至明日受戒，不出戒坛，明日官家有沙弥斋，其后受戒云云。圣秀行见还，语云：「诸寺沙弥百余人并立，礼佛五十遍，其后有官人，各与戒牒，尚书官人云々。有僧三人教种々事云々。以日本沙弥为上臈云々。当院沙弥令持衣柜、煎茶具，大仪式行戒坛了」云々。申时，戒坛主和尚来向，先出文状，次来紫衣僧七人，同参礼拜，有法华坛，还了。次文惠大师来坐。七时法了。经一、二。
　　［仲冬廿一日铃木洋友野瑍石川济校］
　　一交了。
　　参天台五台山记卷第六 终 
　　

●参天台五台山记卷第七
　　【延久五年（宋煕宁六年）三月一日～三月卅日】
　　参天台五台山记第七
　　六年三月一日 甲辰 天晴。卯二点，参向少卿、三藏、广梵大师、崇梵大师、文惠大师、慈济大师，皆以点汤。还来入行法间，少卿、三藏、文慧大师、中天二人、大天国二人来向，行法之间，不奉谒之。斋间，照大师送汁菜。从三藏房有请，即参向，广梵大师、中天竺二人、大天国二人同参来，点茶两度，银花盘并置银口茶器，茶壶银也。还次入照大师房，出去之间，不谒还毕。三藏具斋请来坐，左街崇福院讲经赐紫尼惠饶今月六日参请，就大相国寺供养佛牙，至日仍备斋，日本阿阇梨并侍者等三人，代鱼赐光降者。使行者与钱三十文毕。西天译经三藏朝奉大夫试光禄卿传法大师赐紫施护译了义般若波罗蜜多经一卷、圣佛母般若波罗蜜多经一卷拜见毕，佛母经者，心经同本异译也。鹫峰山千二百五十比丘倶佛入三昧，观音说经，以身子为对扬问人，观音说了。佛从定起，赞观音并经，依为要经写之渡日本。大相国寺赐紫有孚来座，年廿许，若僧也。未克，从内里有御使供奉官，　宣旨云：「正二月无雨，五谷可絶，令祈雨，可勤仕否？」答　奏云：「随　圣旨可勤仕。」使还参了。无几从　大内后苑传　宣云：「日本国成寻于后苑可粉坛祈雨者，且委知者。」出领状了。有后苑司六人判，而无何日可参修由。七时法了。经三、四。
　　二日 乙巳 天晴。辰时，有祈雨粉坛请书，后苑司皆判，日本国僧成寻从今日于后苑可粉坛祈雨者。可修法花法由　奏了。即使者与二百文了。只今可参之由来示，俄取具坛道具、天盖幡等间，又使到来 与五十文了。迟由，三人加通事可参者，借马参仕，后苑　皇帝御殿北大池，々中有大宝殿，名瑶津亭也。御念诵堂也。造大桥，人通宝殿， 以件殿为坛所，庄严甚妙，宛如众香城，八角二阶殿也。池方二町，池様方也。龙头船等有数十，水鸟鳬雁有数，池边有大鹤六、白鹄三，随人语答之，其形大如鸟，一切皆白，人与食，以足取之，食之，鹅三四处有其数，异类不记尽。入四重门间，守门人乞钱，皆与之，合一贯余了。别可入日本僧　宣旨下了。有又母屋，内立大坛，东庇涂护摩坛，行事太保一人、供奉官一人，日本藏人。随色目五宝等皆实时持来，立十二天供诸龙王坛，须修水天法倶梨迦龙，而法花华年来凭深，就中光宅云法师依　皇帝请，讲法华经，至药草喩品，甘雨普等四方倶下，天感大雨，又或诵有降雨，人々多依思先例修法华法，偏为求菩提巡礼圣迹，寻胜地来，须固辞而蒙无涯　朝恩，将何以报？依此事◆所受申也。又诸寺高僧廿三人为看经祈雨请来。书取佛前文字：　「后苑瑶津亭道场所奉　圣旨，请僧二十二人并日本阿阇梨，开启粉坛祈雨道场七昼夜，具僧众法名如后：
　　一左街副僧録文鉴大师开宝寺。
　　一日本阿阇梨。
　　一大乘师十人，二名师子。
　　华藏大师洪旦 相国寺、慈照大师守恩 万歳院，六人紫衣：善凑 三学护国院、智普 显圣寺、文秀 开宝寺、之辨 相国寺、惠净 等觉、令喜 报慈寺。二人褐衣：自然 相国、清彦 实相禅院。
　　道场紫衣僧众一十一人：云秀 相国，副班同相国、省贤 阇梨，清天寺、道林 铙，相国寺、处祥 相国，知磬、永定 相国，钹、法显 相国，钹、净桥 相国寺，钹、惠庆 相国寺，钹、智来 相国，钹、惟秀相国，钹兼侍香、惠玭 相国，钹，知文字。
　　右仰道场僧众，逐日依法六时礼佛行道，謌赞法事，转诵经文，所集胜因，上祝 龙天，早降甘雨，务在精虔，不得慢易。　　年　月　日
　　道场十一人金刚经 毎人各一卷、炽盛光经 毎人各五十卷、五方眞言 毎人各五十遍。」押柱文字如此，又外面押。又后苑牓：「奉　圣旨，于瑶津亭开启粉坛祈雨道场漆昼夜，切虑不系祗应人等于道场并设坛处，出入交杂须议专行指挥。
　　右事须出牓晓示道场处诸色人等，如系祗应者，即洁净端谨，不得乱有交　　　杂。其不系祗应人，如敢擅至道场处，必定别作施行。各知委。
　　以前件如前。　　年　月　日
　　牓入内々侍省东头供奉官勾当后苑李 位一般、李 一般、冯 位如前、勾当延福宫权勾当后苑徐 一般、张 一般、阎 一般、入内 乃至 奉官勾当御药院兼后苑陈
　　后苑瑶津亭 奉 圣旨，请僧三十二人并日本阿阇梨，开启粉坛祈雨道场七昼夜，逐日依法六时礼佛行道，所集胜因并用上祝龙天，早降甘泽。
　　三月　日　道场所　日」
　　申时，　皇帝　驾来道场烧香，拜法华坛烧香，成寻立护摩坛，　皇帝来御被仰下，丁宁可祈申者。可尽忠节由　奏了。奉向　皇帝立间，一间之内也。着赤衫。御坐面前蒙　圣旨，是希有事也。无几还御毕，诸僧前立至桥南端，皇帝偏御览小僧一人。最初驾来时，诸僧出桥南并立，呼：「圣躬万宝！万歳！万歳！万万歳！」即御舆前还入堂毕。入夜，始法华法，僧俗周匝见之，子时一时毕，自行七时毕，及五更经五了。
　　三日 丙午 天晴。诸大乘师当时名僧等也。以笔言问答诸宗人々也。华严宗二人师号耆年有智人也。法相宗人々亦以高僧等也。北地无天台宗人，律宗理性宗多々也。殿上人多以来见，公卿又如是，法花坛皆以感欢。未时，俄僧俗皆以出门外，　皇后达为礼法花坛参堂云々。经一时，还来闻之，太皇太后 皇帝祖母也。皇太后 皇帝母后也。皇后 皇帝夫人也。皆以参堂， 仕女三百余人皆来 云々。皇帝同以　驾来 云々。闻如是事，必欲显法灵验。一、后五百歳一乘流布时，显法花胜利，弥令信一乘。二、为报　皇帝广恩，必欲显法验。三、前々大师等从日本来给，未有如此事，小僧始有此事，为本国无验大耻辱也。依此事致诚修行，三日之内，欲感大雨。　皇帝频劳问，而天弥晴，更无雨气。申时，皇帝以行事太保问云：「若有梦相，可奏也者。」答申云：「今朝后夜时，护摩间如梦人告云：『四金刚隐日月光，三日之内，必可下雨』云々。后幸日光暗闭，地上清凉意也。但不知虚实。」太保还参了。从午时庄严数多龙头等船，船乐竞船种々游戏，皇帝、皇后皆乘船御览，并合船大三只，以锦庄船。门外有白鹄鸟，通事陈咏以手摩鸟颈，倾头令摩，又问：「何处鸟？」以足教痒处，云：「古々。」最以希有也。万事依无他念，不委记之。七时法毕，经第六。
　　四日 丁未 天晴。后夜时后，中心思之，今日已及三日，而天晴无雨气，本尊诸尊可助成给。辰时，散念诵间眠入之处，如陵王装束人一人，如纳苏利装束人，共驰上天了。觉毕思之，赤龙、青龙上天也。深凭念之，日中时，切々祈申了。未时，俄以天翳，大雨下，雷电频鸣，雨足弥大，一时间大降甚雨。申时，天晴，雨气散了。为随喜皇帝可参堂给由，騒动数克，々々奉待间，太保为御使来，懐中出取一纸与小僧，文云：「虽似多感应，得雨不多，弥可精祷者。」答奏云：「　龙王登天，更有何疑？随　圣旨弥可精祷。」即入懐中持参了。虽似之言颇以有思，依之弥祈乞雨，其后有雨气，虽小雨下，风频吹不快也。申三点，有敕使太保　仰云：「虽有雨气，风迅吹，雨不下，可祈止风，若有可入物，可　奏者。」即答奏云：「十二天坛中，风天坐可祈止风申，别不可有入物。」即诵念风天眞言一万遍祈申。酉一克，风止，雨大下，终夜甚雨。七时行法毕，经七。
　　五日 戊申 雨下，从夜至辰时大下。巳一点，雨颇宜间，皇帝驾御，诸僧共立间，申万歳如常，为悦烧香于法花坛，烧香礼拜，诸僧前立，为仰送立桥南，至成寻等在护摩坛方，依不得路，不出，而皇帝思食巳前立由，于桥　御览，依不参出，止御辇，以太保为使宣旨云：「雨大下，最为感悦，召出小师圣秀等，同仰此悦由。」驰还参毕。圣秀果报不可思议也。数度面见希有，今蒙　仰寔以难量。殿上人々频以来悦。午时，赐珍菓等，诸僧同吃。太保来　宣旨云：「从今日延七日，可法乐下雨龙王等，十二日，可结愿也者。」从未时雨大下，终夜甚雨。四时法了。依自行即化他，暂止法花法了。
　　六日 巳酉 雨大下。巳一点，行事太保与乳母子太保共来，行事太保以笔书云：「此是御波々母乳子，为一会阇梨来也。御乳母为雨悦，为阇梨储一斋，而　皇帝被仰云：『诸僧会合皆令斋者。』阇梨知因縁。」答书云：「委承因縁，千回感谢，从今以后可祈祷寿福。」乳母子太保入懐中还了。即送大斋，种々珍菓物，诸僧饱满。行事太保云：「雨已满，水出二尺五寸云々。至于今者，可止雨者。」从日中时祈止雨由，从申时天晴毕，而云尚厚，以行南为冯。子时，太保来示云：「至于护摩并龙坛可结愿者。」颇虽不得意，依不知唐作法，日中结愿毕，初夜龙坛十二天坛结愿了。终夜无雨。四时法毕。　皇帝旦夕两度以　敕使烧香，敢无懈怠。巳时，于太清楼东庇沐浴，皇帝夏凉所也。广大四重楼也。内庄严不可思议也。以锦卷柱为天井，重々有锦隔后达御所等，密々示少卿行事，小行水及天听，于其处可令浴由，有　宣旨云々。从　御前方衣冠人々运汤来，◆以浴毕。诸僧俗来感。终夜无雨。
　　七日 庚戌 天晴云散，日光显现，人々大悦。行事太保来示云：「何不回见宫中？」答云：「此六日不剃头，鬓髪极白，因之不出亭外。」太保云：「　皇帝闻食要剃刀由，被下　宣旨毕，明日持来，其后可回见者。」大略依天气来示欤。入内里人不具小刀、剃刀，所以不随身也。僧録并官勾行事分配法花大坛护摩佛供，以珍菓充诸僧料，极功徳也。初夜烧香，上臈阎太保召寄纸，以华藏大师令问云：「祈求雨大得感应，粉坛等三观中何摄？」答云：「此行法者，一心三观妙法，更不可示何观摄。」众人感之。太保自书云：「游台上中台、西台，见五色云、直光金桥云云。有道心人」云々。储一斋可请由约了。太保云：「八龙可投苑池，坛上道具共可入池否？」答云：「更以不用。」太保等大咲，今朝行事太保此问答，一般大以咲，大略　皇帝戏言欤。依僧録劝，进奏：
　　日本阿阇梨ム，右奉 行阙也。圣旨，于今月初二日，开启祈雨粉坛道场，已被感应，所有坛上供养龙八座，欲乞就本苑池内投送。谨具状申闻，谨録状上牒。
　　牒件状如前。谨牒。　年月日ム状上
　　最初，申乞令作茅青龙八座，长一尺，以纸卷茅画之，头面好作画，依之所奏也。前々投金明池，以金银作龙也。此是草龙，只投此池好也者。从僧録许清书送，可注付名者，加名进奏了。僧録志丁宁人也。善凑和尚投诗：「春暖群萠发，稍亏膏泽滋。虔祈劳　帝殷，懃恪动僧慈。有感龙天喜，无私草木肥。生民忻歳稔，同贺　圣王知。」行事张太保来谈话，问云：「日本国亦有如阇梨祈雨得感应人否？」答云：「多々也。就中眞言宗祖师弘法大师 讳空海，于　唐朝从青龙寺惠果和尚传受请雨经法，归本朝后，依　官家请于神泉苑修请雨经，时修圆僧都成嫉妬心，駈诸龙纳水瓶，而弘法大师祈雨坛上，茅龙穿堂上登天降大雨，后年又修祈雨法，于神泉苑池边石上，金色龙乘黒龙背出现，弘法大师并弟子高僧实惠大僧都、眞济僧正、眞雅僧正、眞然僧正等十人同见金色龙，余人不见。　大师云：『此金色龙是无热池善，如龙王之类也』云々。其后大雨普下。从其以来，眞言宗修此秘法，必感大雨。近五十年来，见仁海僧正修此法，毎度感雨，世云雨僧正，其弟子现有成尊僧都，修请雨经法感大雨。」张太保重问云：「阇梨何不修请雨法，修法华经法？」答云：「成寻非眞言宗，非弘法大师门徒，不学请雨经法。直言宗中尚传此法人两三人，深秘口传，况他宗哉。成寻是天台宗智证大师门徒，祖师从青龙寺法全和尚，究学眞言秘奥，有水天祈雨秘法，有倶哩迦龙祈雨法，智学传受而修法华法，所以何者。　唐朝光宅寺云法师讲法花经祈雨，至药草喩品甘雨普等四方倶下之久，大感降雨。加之诵法花人感雨有其数，次八大龙王皆蒙于阎浮提可降雨佛敕若干眷属在法华座，此曼陀罗中列诸龙王，因之修此法感雨也。」太保又问云：「如阇梨得感应人，日本几人乎？」若：「胜自成寻人数十人，等辈人数十人，至于成寻者，日本国无智无行唖半僧也。依有巡礼天台、五台本意深所参来也。」太保又问云：「阇梨所言，颇以不信，唐朝近来祈雨，大卿 雨天日称三藏也。五十二日雨下，中天惠远、惠寂 去年新来二人也。去年祈雨，至第七日雨下， 未曾闻三日感大雨，与诸大师等问答诸宗义，阇梨皆胜计也。与阇梨等辈少欤，况于胜和尚人乎？」答云：「受戒之后，未曾虚妄。」问答文字入懐中还参已了。小行事司家来，护摩坛等、茶碗器等依员返上之，诸大师等见感，云：「大卿以金银器置坛上，皆取领耳，铛手环金收领，况碗器乎？阇梨离尘清净也」云々。司家运纳已了。自行四时了。
　　八日 辛亥 天晴。后苑瑶津亭　奉圣旨，于今月初五日，开启谢雨粉坛道场七昼夜，逐日依法四时礼佛行道，所集　胜因并用答谢龙天。三月五日道场所日，僧録文鉴大师以黄纸大文字书，押门西外面也。祭文二通写之。
　　维煕宁六年歳次癸寅三月甲辰朔二日乙巳
　　皇帝遣入内内侍省内东头供奉官勾当　御药院兼后苑陈承礼等，请僧三七人，于后苑瑶津亭，开启祈雨道场，伏以夏春之交，百物茂长，雨旸或失，歳望以愆，钦惟觉慈等观群品，尚冀流泽遍此十方。谨言。
　　维煕宁六年歳次癸寅三月甲辰朔五日戌申
　　皇帝遣入内々侍省内东头供奉官勾当御药院兼后苑陈承礼等，请僧二十五人，于后苑瑶津亭，开启谢雨粉坛道场七昼夜，状以甘泽不时，大田将槁，侧躬思咎，精意乞　灵，冀成歳功，以慰民望，沛然嘉应，曾不崇朝，被除清坛，祗谢神旣，尚系垂佑，终获有秋。谨言。国婆々并官勾冯供奉种々珍菜、菓子送之，诸僧皆吃。无间断官人来见之，大坛等行法，皆僧俗并立见物，敢不制止。此度降雨，上中下万人感悦，　皇帝随喜无极云々。黄昏，烧香使行事太保日来，毎日六时有烧香。
　　敕使两三人互来烧香，僧録以御卷数令见，口径五寸，纯银花轴，以金银薄押纸为标纸，以日本僧卷数为初，次十人大乘师，次道场众列之，初五日为一卷，次五日为一卷，合二卷也。初云：「大宋皇帝顼。」御名之奥日下，又有大宋皇帝顼号。全异日本卷数，皇帝进佛之义也。四时自行毕。
　　九日 壬子 天晴。辰时，　官家被赐剃头人，乍悦于僧録宿房剃之了。七日不剃宛如鬼，白髪、白鬓已以除了。毎日从卅二苑持来花甚妙也。未曾见种々色々春花，丽春草花色红，大如桔梗花，而有五叶，地　草花色如红梅，大如前，菖葩花色黄，而八重也。此亭内有三体画像，以弥陀五尊为中尊，释迦 中，药师 东，皆以满一间， 皆有菩萨、罗汉，东西各八铺，有十六罗汉像，向佛有十七星像，九曜七星也。东方有八，西有九。纳置数多画像，有十大明王像，各三铺像也。降三世二臂像左手执三钴杵，军荼利二臂像右手执捧，咤纥明王如不动尊头，有三髑。依烧香　敕使太保来，不见毕。日中时毕，如例僧録官勾分佛供，次为回见宫中，依同道约束行向诸大乘师宿房，慈照大师、惠净和尚以风药、丹药各一丸与小僧，点茶。慈照大师与袜一足，善凑和尚与袜一足，甚雨之间，依袜黒损也。惠净阇梨与的乳茶壹贴。即于此处脱古袜，与通事，着新二足。华藏大师、慈照大师、文辨和尚、惠净阇梨、善凑和尚、文秀和尚、令喜和尚七人诸共行见，先见连枝木，次见迭玉亭，以奇岩恠石四面迭上。次见永福之殿，眞宗皇帝常住此殿云々。次见仪凤阁，次见太清之楼，次见隆儒殿，　皇帝作文之处，四面有行，摠廿处许，中间无空处，皆作花薗，种々菓树、种々食菜尽有之，各以朱木为增，其中方五丈许，有竹田之处，又五丈许，有麦畠，又有青蔓畠，敢不可记尽，殿々楼阁庄严甚妙也。皆隔以石迭上作山，依有　官家允许，无制止人。楼阁之内，皆殿上人围碁之游，管弦之声，种种充满，至于　御殿边，无制止人，诸大师各称：「日本阿阇梨回见宫中。」殿楼舍阁等廿余处名皆忘却毕，仍不记之，皆四面廊之内也。　御殿南面敢不可见，殿々楼阁皆有御座寄子蹈床等，各有守护人，官中人々敢不可知其数。就中赏枣殿庄严绘画不可思议也。还了。见大轮明王，二臂各一蛇绕肘，右手执棒，々上有一蛇，遶髑髅，自绕棒，佛顶有化佛，大力明王忿怒三面左右赤色，本体青色，中面顶有化佛，有二蛇向化佛，肘有一蛇。行事张太保可来游由有使，即参向，立池水门许，从金明池放入水大流来见之也者，等回见宫中由答好，即相共将向赏棘殿，令见种々色，敢不知名，问：「日本有无？」答无了。回见花薗菓树花，自取花来令见，皆不知花等也。杂教名，依不知文字，忘却了。次入太清之楼东花园，皆以同前，从楼前还了。黄昏，烧香，他太保也。杨供奉谈话间，不谒太保，始半夜时了。四时法了。
　　十日 癸寅 天晴。瑶津亭桥南左右有两亭，西名灯柱之亭，东名极曦之亭，人休息处也。华藏大师为吃茶请，即具通事、小师行向，华藏、慈照两大师各点茶，慈照大师与黒神丸一裹。于　御前有乐，大师等共行向，依僧録命皆还了。申时，于法花坛边，善凑和尚与诗：
　　善凑启，祈祷有感，恣赏后苑，谨录成五十六字，呈上　阇梨，伏冀　光瞩者矣。　比丘善凑上。
　　幸因祈祷临后苑，不类寻常事々英。几处楼台呈嵾耸，数般花木闘芳荣。矮槐偏僻邻华景，恠石希奇旁太清。喜获　龙天垂有感，野僧无◆恣游行
　　。诗奥书云：「许与三车，但赐牛车何谓也。」件和尚年纪六十七，有智徳行，大乘师也。幸景者，亭名也。太清者，楼名也。皆前注了。华藏大师、慈照大师共华严宗人也。华藏大师书与今大乘师十人，见阇梨徳行，同云：「与阇梨发菩提心，修行佛道，生々世々，互相将导，同生一佛净土之中，倶为善友。」黄昏，烧香，　勅使张太保召寄通事谈数克。自行四时了。毎日四时如法修行，法花之法，因之暂止，自行三时也。
　　十一日 甲寅 天晴。辰三点，　皇帝驾来瑶津亭烧香，立法花坛边，以五杵加持　皇帝，依太保命，小师二人立后，五六尺许去立通事，法花坛烧香后，乘御舆给间驰回前立于桥南边，唱：「万歳！」还御之后，太保并官勾，杨供奉三人，曳钱等出南亭赐之，廿一人皆赐紫衣三件，四人褐衣：自然、清彦、二人小师，僧録、成寻二人全罗紫衣三件。廿三人绢各一疋，僧録无，二人各二疋。僧録钱十贯，诸僧各三贯，圣秀、长命各四贯五百文，通事三贯。即太保与一纸，赐成寻下项物色，如后：「　恩泽三贯七百五十文，折绢并时赐钱二十二贯二百五十文，共三十贯文，澡浴钱一十贯文。此全罗僧衣一副，明黄绢偏衫三领，麁白布四疋。宝床香药等，金一分碎、银一分碎、眞珠小一粒、青瑠璃小二粒、水晶二粒、碎沈香三两、白檀香三两一分，人参、伏苓、石菖蒲、天门冬各二分，酥七两、乳香九两。除绢外两项见钱共三十六贯二百五十，剩延龙脑亦赐阇梨。圣秀、长命各澡浴四贯五百文，恩泽二贯立百，折绢褐绢僧衣一副。通事陈咏钱三贯文。」以上文字毕。小行事司家三人来乞钱，各六百，小师各四百与了。合三贯也。门戸杂文六百，加小师各二两。又苑子惣二百三十文，运食男二十文、茶汤男二十文、曳幕男二十文与了。最初请使与三百文。外毕来乞钱人，不知其数，而依僧録制止，不与之。佛供备男一人与廿文毕，佛供菓子皆从申官家储备也。苑子长一人别与卅文了。佛供男又一人廿文毕，兵士一人百文了。半夜结愿了。八龙打钹诵赞，诸共乘船放池，以五谷入池，护摩坛土同入池了。两坛五宝等同入了。阎太保烧香使来，同乘船，杨供奉同乘船，月明极好，殆可云兴宴之。自行四时了。
　　十二日 乙卯 天晴。卯一点，退出初门，十二夫乞入内时，钱与百文毕，担夫二人与百文了。从　御前廿槡子茶二斤入银八角筥盛鍮石槡子将来，出东华门，到店家取领茶菓，与百文了。二日请使兵士乞不足钱，与百文了。担夫五人各卅文了。从传法院马四疋、担夫等行者到来，即到着院，老行者与廿文了。归天台山圣旨到来：传法院　据日本国僧成寻状，乞归天台国清寺安下，候两年重游五台山等事，谨具　进呈，　煕宁六年三月十一日　内中进呈，奉　圣旨，送枢密院押相国寺僧返法华仪轨、形像仪轨次第二卷来，返授入佛三昧耶印毕。明日可来由示了。更借次第一卷了。慈照大师守恩来谒了。当院内诸大师等一々来拜，示雨泽之悦。戌时，三藏送酒一瓶子，召取照大师共吃了。法花法堂庄严如本始，自行了。经第七，四时法了。
　　十三日 丙辰 天晴。卯二点，借马一疋，为谒五台山副僧正向启圣院，即出向，点茶汤，志献绢二疋汗衫料，两度虽返，遂收领了。即退出，马卅疋实与了。三藏来，告示云：「张行者同去天台，不妨者。」答感谢由毕。依无雨气念除雨障眞言，张太保于　内告云：「若雨又久不下者，祈雨有请欤，今暂不可归天台」云々。依之为早去天台，中心祈之期一万遍，今日四千返毕。七时法了。经八。未时，左街大相国寺东经藏院讲经论赐紫惠明出文字来，褐衣一人共云：「欲去日本」云，但未知实否？受法僧法华法立印了。文慧大师送茶，二人料。
　　十四日 丁巳 雨下。于三藏房点茶，依有请也。买木香花，白者。过丽花供坛上了。芍药花似牡丹花小也。木香者，若青木香欤。文慧大师答云：「青木香，药名也。」三藏云：「马兜铃根，亦云云南根。」讲律铎和尚来，可去天台由云々，万歳院僧也。文慧大师来请，参向吃茶了。今日一千遍了。雨下，即喜感一万满了。三藏来坐，典座依御药指挥，他处人筵冷，不令夜宿，天台行者乘船之时，可来由示耳。答云：「无命以前至乘船日，住他处。」时々来通事所，可案内乘船日，与二百文了。晩景，小卿来座问讯。七时行法了。经一、二。
　　十五日 戊午 天晴。卯二点，慈济大师来坐，依月望也者，即退出了。成寻先参向少卿房，次三藏，次广梵大师，次崇梵大师，次文慧大师，次慈济大师房，皆有点汤。还房始行法间，文慧大师来坐谒了。次崇梵大师来坐谒了。始行法了。少卿、三藏、广梵大师三人同来，入行法间不谒由，以通事申了。即还了。次通事云：「十二日， 皇帝妃生男子，宫中之人皆给官，并天下大赦云々。　皇帝夫人一人，名皇后，妃三十六人，更衣二十四人，惣有六十一人」云々。照大师从经藏取出新译大乘集菩萨学论一部廿五卷借与，法称菩萨造，法护三藏译，日称三藏、梵才三藏、宣秘大师同诏译，至和三年译，当日本天喜四年。照大师、圣来、张行者至感慈塔院，买来天圣惣目録一部三帖，六百文者。寿昌寺僧来拜，文慧大师送茶三杯，三藏斋时送羹 干茸等合 四杯，菜二杯送之。天圣目録天圣五年作了。至今年卌七年，此间新经论不入天圣録。七时法了。经三、四。
　　十六日 己未 天晴。文慧大师持来大赦诏：「　门下，朕获奉宗庙，于兹七歳，忧动愿治，弗敢荒宁，大史豫言，天下将降，告正之朔，日有蚀之，推原典经，斯谓大异，夙宵战栗，未烛厥咎，岂非庶政之失加于四方，徳谊未孚。刑罚未中，善气缪◆，以累三光，今天动威申彻不逮足用，损兹撤膳，变服避朝，推恩元元，荡宵多辟，以图消复，以召和平。应四京诸州军监见禁罪人，除十恶外，其余死罪降流罪，已下并赦。」以通事借马三疋，老僧、通事、圣秀三人行显房点茶，见目録经可买法文，司家官人来取经奏可买由示了。且预置钱二贯六百文还了。马各七十文毕。大乘集菩萨学论第八见了。嘉佑三年四月进。披第九卷，日称三藏译，法护三藏逝去了云々。第十二云：「慈氏解脱经说，譬若有人以喝咤迦汁一两点千两钱而作黄金，非彼多铁能，金少计而返成铁，发菩提心，一切业障消灭亦尔。」第九卷初有不动百字门，功能甚妙也。写取了。又有根本眞言，功能亦尔。有金刚轮陀罗尼等十二卷，西天智吉祥证梵义十八卷，智吉祥逝去，天吉祥证梵义廿五卷，嘉佑八年，十不善业道经一卷，日称三藏译，看了。马鸣菩萨集也。七时法了。经五。崇福院主妙因大师赐紫尼法贵送斋请，于大相国寺佛牙院备斋，二人侍者同来，使行者与三十文了。
　　十七日 庚申 天晴。斋时，典座送羹一杯，照大师自将来汁一杯、菜一杯。三藏来坐，议定新经作奏状可申由。西天梵义大师有吃茶请，与西天新来二人共吃了。六趣轮回经一卷、马鸣菩萨集事师法五十颂一卷、马鸣菩萨集尼干子问无我义经一卷，马鸣菩萨集，日称三藏译，嘉佑八年进。河北定州僧重智与三藏行者来拜，唯识宗人也。借出诸法集要经十卷，日称三藏译，观无畏尊者集，看第一卷了。治平元年进，译众如今时。七时法毕，经六。
　　十八日 辛酉 天翳。三藏来坐，乞新经　奏状案了。斋时，三藏送乳羹四杯，加通事料，珍菜四杯，一人料。照大师送菜一杯。大卿从廨院还来，以典座可道问讯，即与使共参入，有茶汤，被悦祈雨感应由，在　内中间万事辛苦如何者。奏状以照大师清书，以通事送御药许了。五台山副僧正来座，文状云：「五台山十寺副僧正兼眞容院供羪主同勾当僧正司公事觉惠大师承镝参如例。」集要经第十看了。治平四年进，披如来不思议秘密大乘经第一卷，廿卷本也。惟净三藏译，法护三藏共译，第一了。景佑元年四月进。客省宣惑来，枢密院牒：使臣、船等可送天台由圣旨也。七时法毕，经七。
　　十九日 壬戌 天晴。如来不思议秘密大乘经第十云：「迦梨迦龙王于佛前说偈云：『我等今日于佛前，増益威光得善利，我昔供养拘留孙及迦诺迦大圣主迦叶最上人中胜，乃至今供释迦仙，案之倶梨迦龙王也。』」十一云：「或见菩萨处虚空中，或见菩萨于虚空中踞师子座，或见菩萨菩提树下安处法座成证菩提」云々。金刚手长子名金刚军，次子名好臂，共得无法忍，廿卷见了。译人中有讲天台教文章慈云大师赐紫沙门臣清满。照大师送茶令吃之。相国寺受法座主来，与绢一疋、香一裹，眞言覆审了。秘密大乘经为眞言大节经也。金刚手秘密主本縁始末委细说之，旷野住处中移东方净土庄严，七日请佛供养，得授记之，掷手中金刚杵，于虚空中戏咔作法不思议也。长子金刚军同供羪佛，次子玅臂同伸供羪，以后年秦皇帝。书写了。送日本之。酉时，雷电频发，大雨下，中心为悦。七时法了。经八、一。
　　廿日 癸亥 天晴。斋时，三藏送珍羹菜五种，拜见新译佛说一切佛摄相应大教王经圣观自在念诵仪轨一卷，法贤译，同诏译法天、施护等，文云：「境内亢旱，当于彼处择地尽作龙池，即于池前心念龙名，以白芥子及盐作护摩，即降大雨，一境丰稔」云々。今有所思，此度以白芥子护摩叶此久。次见普贤曼陀罗经一卷，施护译，似金刚界成身会，有印眞言要事等，多々也。次见妙臂菩萨所问经四卷，法天译，苏婆呼童子经同本异译欤，文云：「调伏诸龙须四方炉」云々。今用法花増益黄色净衣感雨，叶此文意。帝释所问经一卷、嗟韈曩法天子受三归获免恶道经一卷、息净因縁经一卷、净意忧婆塞经一卷、初分说经二卷 上下，说三迦叶身子目连得道也。毘婆尸佛二卷 上下 见了。皆法天、施护、天息等译也。护国尊者所问经四卷见了。无量寿庄严经三卷，双观经同本异译也。如幻三摩地无量印法门经三卷见了。观音势至本縁授记说之。慈氏院老和尚请来佛手骨，长三寸，大方一寸，佛牙一，各入七宝筥，重々裹之。诸人当顶，各伏地拜。万歳院惠道和尚来，二人僧老俗同来，令吃茶了。着法花坛，礼拜了。佛牙请求老僧九十歳，名善诣。申时，三藏与呉枢密使共来，使云：「来日请斋，小师二人、通事同来者。」与使百文了。七时法了。经二、三。
　　廿一日 甲子 天晴。午后，雨下。辰一点，借三藏马，行向西府第三座呉枢密家，諌议上卿家中仪式最以广大，侍人多々。先召入住所小僧、通事，如常问本国作法了。次以纸笔问：「悟示开入？」一々书答，问：「三观四教五时？」一々答了。次问：「法花大指？」答了。其次书南岳安乐行文，三个写与了。次斋，四人同吃，尽善穷美，与小僧钱一贯了。残余人五百文，通事同前。午时，还着传法院，雨下，有感，女房以水精一贯取小僧念珠了。沈香念佛时，懐中有香，今以替取之，不能固辞。女房达始自上各志与赤裙二腰单衫四个了。最可哀。三藏马人与百文了。同去又一人与五十文了。三藏送茶吃了。八种长养经一卷见了。八斋戒也。除盖障菩萨所问经下十卷且见了。参向三藏房吃茶。七时法了。经四。终日终夜雨下。
　　廿二日 乙丑 雨下。诸僧群集，有新经文赞。斋时，典座送汁一杯。见辅教编三帖、传法正宗记十二卷了。杭州灵隐寺东山契嵩和尚作法藏二十七人传，菩提达磨门人集也。达磨来朝年纪相违在第五奥，别纸抄取了。文慧大师送茶三杯，以送调备菜七种，副僧録文鉴大师来坐，点茶了。同家三人来，乞新经文字　奏了下，司家乞钱，与一贯了。七时行法了。经五。今日终日大雨，副僧録云：「雨已多多，为麦不吉，可祈止雨者。」祈之，入夜，止了。
　　廿三日 丙寅 天晴。来日斋，使来催，可参来由示了。披最上根本大乐金刚不空三昧大教王经七卷本，法实译。第一云：「若欲雨者，当往龙潭中持诵；若欲止雨者，当用蒌花于水中护摩。」赐显圣寺新经
　　圣旨到来，如右：
　　传法院□　据日本国延暦寺阿阇梨大云寺主传灯大法师位赐紫成寻状，伏覩圣朝新译经五百余卷未传日本，昨雍煕元年，日本僧奝然来朝，蒙　大东皇帝赐号法济大师，三年还归，赐大藏经一藏及新译经二百八十六卷，见任日本法成寺藏内。成寻今来欲乞赐上件新译经，所鱼流通，祝延　圣寿。况成寻曾去显圣寺，栋点收赎，官中不许外国收赎，是致有此陈黩，伏乞据状敷奏，本院遂具进呈，奉　圣旨，今显圣寺印新经赐与成寻。本院支钱。
　　右请　显圣寺印经院，依　圣旨指挥，仍先供报令使钱数。
　　煕宁六年三月　日
　　入内内侍省东头供奉官勾当　御药院传法院李 押
  </div>
  <div class="pagination">
   <a href="参天台五台山记_page8.html">
    上一页
   </a>
   <span>
    ...
   </span>
   <a href="参天台五台山记_page4.html">
    4
   </a>
   <a href="参天台五台山记_page5.html">
    5
   </a>
   <a href="参天台五台山记_page6.html">
    6
   </a>
   <a href="参天台五台山记_page7.html">
    7
   </a>
   <a href="参天台五台山记_page8.html">
    8
   </a>
   <span class="current-page">
    9
   </span>
   <a href="参天台五台山记_page10.html">
    10
   </a>
   <a href="参天台五台山记_page11.html">
    11
   </a>
   <a href="参天台五台山记_page12.html">
    12
   </a>
   <a href="参天台五台山记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
