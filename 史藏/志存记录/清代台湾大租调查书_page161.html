<!DOCTYPE html>
<html>
<head>
    <meta charset="UTF-8">
    <title>清代台湾大租调查书 - 第 161 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代台湾大租调查书 - 第 161 页/共 163 页</h1>
    <div class="content">
　　立杜卖尽根园契字人赖桃娘

　　（二五）

　　屯政

　　乾隆五十三年，公中堂福讨平林逆之乱，筹办善后事宜，具奏台湾熟番向化日久，随军打仗出力有功，仿照四川屯练之例，挑募番丁四千名；南北二路分为十二屯，设立屯弁十八员管辖。将内山界外丈溢田园归屯纳租，由地方官征收，按照二、八两月支放仍给未垦埔地以为自耕养赡。彰邑额设屯把总一员，年给饷银八十员，给埔地五甲；屯外委三员，每员年给饷银六十员，各给埔地三甲；屯兵一千名，每名年给饷银八员，各给埔地一甲至一甲二、三分不等。计共彰邑年额应给屯饷银八千二百六十员，共征屯租谷八千六百二十九石一斗二升一合二勺，每石折征番银一员。自乾隆五十七年，改令屯弁自收散给；迨至嘉庆十九年，始再归官。设立佃首三名半，每名年给辛劳银六十员，给串征租发饷，合共应给银八千四百七十员除外，剩余屯租银一百五十九员一角二辫一尖二末。

　　屯兵

　　彰化县设屯兵一千名：东螺社一大屯，屯兵四百名；北投社一小屯，屯兵三百名；阿里史社一小屯，屯兵三百名。

　　屯弁

　　彰化县额设屯把总一员，屯外委三员。

　　每屯不论大小，各设一外委管辖。彰属屯外委三员，归屯把总一员统辖。北路淡、善、彰三属，额设屯把总共三员，屯外委共九员，俱归北路屯千总一员统辖。凡外委由屯丁拔补，把总由外委拔总，千总由把总拔补。现北路屯千总李鸿勋，即彰化县属半线社屯丁也。

　　屯租

　　一、征东势角庄屯租谷二千零二十八石八斗九升八合三勺二抄八撮。

　　一、征车笼埔庄屯租谷九百二九石八斗七升一合零三抄二撮。

　　一、征校栗林庄屯租谷三百五十二石七斗七升七合零三撮。

　　一、征大姑婆庄屯租谷六百一十三石八斗四升零八勺八抄。

　　一、征沙历巴来积积庄屯租谷七百五十七石零二升九合二勺三抄二撮。

　　一、征阿里史庄屯租谷五百五十一石一斗七升二合三勺零二撮。

　　一、征黄竹坑庄屯租谷八十二石三斗三升九合二勺三抄二撮。

　　一、征土牛角庄屯租谷二百五十二石五斗九升一合零二抄四撮。

　　一、征清水沟庄屯租谷三百一十二石九斗零七合零八撮。

　　一、征龟仔头庄屯租谷六十三石八斗四升四合九勺七抄六撮。

　　一、征八娘坑庄屯租谷三十三石六斗。

　　一、征集集埔庄屯租谷三百七十九石四斗二升五合四勺八抄。

　　一、征大埔洋庄屯租谷一千六百零四石七斗八升零三合八抄六撮。

　　一、征内木栅庄屯租谷屯租六百五十三石五斗九升八合五勺四抄四撮。

　　一、征万斗六庄屯租谷一十二石五斗八升零一勺六抄。

　　以上共征屯租谷八千六百二十九石二斗五升五合六勺一抄四撮，每石折番银一员，共折番银八千六百二十九员二角五辫五尖六末一纤四尘。

　　屯饷

　　彰化县属额设东萧柴屯把总一员，年给饷银八十员。

　　东螺屯外委一员，年给饷银六十员。

　　北投屯外委一员，年给饷银六十员。

　　阿里屯外委一员，年给饷银六十员。

　　东螺大屯兵四百名，每名年给饷银八员，共应给屯饷银三千二百员。

　　北投小屯兵三百名，每名年给饷银八员，共应给饷银二千四百员。

　　阿里史小屯兵三百名，每名年给饷银八员，共应给屯饷银二千四百员。

　　三屯弁兵，年共给饷银八千二百六十元，又给屯佃首辛劳银二百一十员，通共给屯饷辛劳银八千四百七十员除外，年余剩屯租银一百五十九员一角二辫一尖二末。

　　屯弁兵分给埔地

　　东萧柴屯把总一员，东螺屯外委一员，东螺、马芝、二林三社屯丁二百零三名，分给沙历巴来积积庄埔地共二百一十一甲零。眉里社屯丁五十名，分给校栗林埔地五十甲零。大武郡、半线二社屯丁四十一名，分给万斗六埔地四十四甲零。大突、阿束二社屯丁一百零六名，分给水底寮埔地一亩零六甲。北投社屯外委一员，屯丁一百二十八名，分给内木栅埔地一百三十三甲零。南投社屯丁二十三名，分给虎仔坑埔地三十八甲。猫罗社屯丁四十五名，分给万斗六埔地四十五甲零。柴坑仔、大肚、南北、捒东西五社屯丁一百零四名，分给水底寮埔地一百零四甲。阿里史屯外委一员，阿里史、水里、感恩、乌牛栏、迁善南北六社屯丁二百五十三名，分给水底寮埔地二百五十六甲。大肚、中社屯丁四十七名，分给大姑婆埔地四十七甲零。

　　以上屯把总应分埔地五甲，屯外委应分埔地三甲，屯丁一名应分埔地一甲或一甲零一、二分不等。

　　屯政隘附

　　台湾之有屯兵，自福侯始也。侯初奉天子命而来平台，四川屯练兵二千与焉！南征北伐未三月，而大乱削平，虽古之名将不过是也。凯旋后，以台之熟番随军出力，议仿四川屯练例，募番丁四千人，设屯兵、立屯弁、屯田、发屯饷，使有司征收而散给之，俾足衣食以资调遣，法至善也。然始未尝不奋励，而后之流弊有不胜言者，不可不除而去之。夫人必先有以遂其生，而后可以用其力，古今之通议也。脱令寒莫为衣，饥莫为食，冻馁迫身欲从而驱策之，彼能乐为我用，否也。吾知其势固有不能尝考。设屯之初，彰化额设屯兵千把总一，外委三，给予埔地、饷银有差。其埔则千总十甲，把总五甲，外委三甲，屯丁一甲；其饷则千总百员，把总八十，外委六十，屯丁八元。其初官为经理；乾隆五十七年，改令屯弁自收发给；嘉庆十九年仍归官收发给。相沿至今，几于有名无实，而屯政日就废弛，予尝深思其故，而知其弊所由生矣！番性愚鲁，衣食可度即不忍轻去其乡，虽老死不出社可也。乃今则俯仰无资，纷纷散走。向时之村社，经再过焉而已为墟矣！屯丁尚阙其人，屯政安有实效，则以埔与饷之徒具虚名也。不然屯丁一名，给以埔地一甲，使垦而耕焉，数口之家亦可无饥矣！无如所给之埔，皆远其所居之社，势难往耕，不得不给佃开垦，而岁收其租税。于是鳄弁盗为给贌者有之，虎佃抗其租谷者有之，蠹胥潜为埋没者有之，此埔地之无实也。屯饷虽有八员，而官设佃首征收，非诿之佃人之抗欠，即推之宫司之挪移；而又屯书发串以刁难，而勒索屯弁冒领捏假名以报销。散给之盘剥已甚，藉端之短折尤多，此屯饷之无实也。是故埔分一甲，终无尺地可耕；饷定八员，无过数百可领。既不能自食其力，又不得仰食于官，无怪其饥寒迫切，而轻去其乡也。然则屯政之废弛，皆由积弊之难除，贤司牧实德实政，诚知琴瑟之不调，不可不改弦而更张之也。若夫彰化之设隘，又与屯相表里者也，而其弊亦相固。何则屯租与隘租皇取诸界外之埔地，而奸佃辗转为奸，屯丁欲向征收，则曰此纳隘也；隘丁欲向征收，则曰此纳屯也。蒙混已久，厘正为难，屯隘相因，无从究诘。昔日之土牛红线，至今已无遗迹，界外之荒埔俱为民间之乐土，而其详不可得闻矣！微特兵燹屡经，案卷莫考，奸民、蠹吏朋比为奸。激之，既虑其酿祸；纵之，莫得而清厘。盖亦积渐使然耳！且夫山之有隘，犹海之有防也。隘防生番之出没，海虑洋盗之去来，其事殊，其理一也。彰化隘寮原设一十六处，守之以隘丁，统之以隘首，给之以隘租，厅县皮存册籍，以时为稽察，而不知名则犹是隘也，而实已无存矣。凡隘丁首额缺，由番汉业户举充彼豪强之辈，其不惜多赀以充此役者，非能督责隘丁以守隘口也，不过欲收租以饱欲腹耳！隘之无益于民，犹屯之无益于兵也。然则欲除其积弊，而有志廓清者尤恐措理未洽，徒形滋扰，则不如奉行故事之得以相安无事也。盖屯、隘之租多在界外，官非不欲为定界以杜私越之渐；而无如利之所在，民争趋之。彼越垦之人虽性命尚不自惜，又何畏乎犯法哉！窃谓除弊不如兴利，凡界外可垦之地官为经理，而垦开之仿蛤仔难之旧法，于以开旷土而生游民，则大利既兴，而诸弊可革，良有司得无有情乎（彰化县志）。

　　（二六）

　　台湾北路番社，自乾隆五十二年，福康安将军请照四川屯番例，设立屯弁、丁，以界外无碍荒埔充为屯租饷，当日饷征诸田，租给诸园，皆归番自经理。逮嘉庆二十一年，将饷改归官征给，其租仍分配番丁自收。此皆前修府志所未及详，而为淡水、彰化现所奉行者也。噶玛兰归附之初，梁少詹一奏，亦请概行屯田，议者因各田园由民资本先经垦熟，与未垦荒埔分限，续开诸地皆供耗攸关，不便设屯，而各社另有东西势加留余埔，为三十六社化番生计，又不便以其口粮划充屯饷。故开兰之初，屯议遂寝。惟查嘉庆乙亥二月间，翟前厅淦曾议将东势、阿里史等社在罗东一带番社之两旁，有开透埔地一百余甲免其升科，仍照兰租章程，每甲田纳谷六石，计年可得租谷六百数十石。不敷，又讲马赛社流番在马赛等埔地私垦成田五十甲，免其完纳番租，仍照民佃年纳番租每甲四石之式，年可得租谷二百石以上。又查勘得西势、礁坑、汤沟等处，自二围至四围一带山林间，有生番出没耕樵，不能安业，按此当开兰时事，今则否应添设隘寮十处，每隘挑募丁壮自八名至十二名不等，就沿山界边荒埔，听各隘丁附近垦辟，以资现在口粮。俟三、四年后，开成田园，其地沙土劣瘠，不堪并征余租，只照田园升科，供耗征谷二石，年可得五百石左右，充为屯饷。每谷一石，各折征番银一元，统计三处年可得番银一千三百元。仿照福将军原议，屯丁一名，年给番银八元，可添设屯丁一百五六十名，俾缓急可资调遣。其人则未入版图之先，查有彰属之阿里史、乌牛栏、阿束东、罗溪等社流番移住西势一带近有千丁，颇精壮，鸟枪、弓箭亦娴熟，堪以募作屯丁，该社通事堪以挑作屯弁。经将文绘图说、征领章程、挑募名册，牒府转详，批由道府议覆。嗣镇道覆以该处究属流番，并非土著番黎，未便议设屯丁；其各处田园，即饬照例升科。所有该厅请设屯之处，应毋庸议。由是屯弁、屯丁即无举充，而屯饷、屯租亦无拨给，将所详作屯地之阿里史垦埔，归入嘉庆十九年份升科正款，造报起科；而马赛私垦番埔五十甲，续由武隆阿升镇凑作兰营隆恩官庄募垦户翁承辉等管收，额课按给社番口粮，并资恤戍兵不时药饵之费。其汤围垦地旋被汤泉泡伤禾苗，不能援照田六园四之例升科纳阿；而深沟尤低湳之区，被水冲失，所有余地附人新兴庄黄添结下，同汤园白石山脚诸瘠地，详奉奏准豁免余租，每甲只征供谷二石，归入正款内下则额征。至礁溪、施八坑两处，俱已分设隘寮，地归隘佃垦耕，租由隘首自收自发，以作隘粮及器械铅药之资，亦已奏准归该隘丁首等相安收管，不必官为经理，以免纠缠繁费矣！此屯议之所以不果也（噶玛兰厅志）。

　　（二七）

　　兵部尚书兼都察院右都御史、总督福建、浙江等处地方军务兼理粮饷盐课方，为出示晓谕事。照得台湾熟番九十三社，乾隆五十三年，协办大学士将军总督公福，会同前抚部院徐，奏请挑摹番丁四千名，于南、北两路分设大小十二屯，兵给荒埔地五千零六十九甲零，令各番自行开垦，免其纳赋，禁止人民典卖；尚剩六百二十一甲零，召垦成熟，按则科租，以充屯务公用。其民经垦熟番地，复行丈出民人侵耕番地三千七百三十五甲零，按则升租，官为征收。除应拨给近山隘丁口粮、佃首辛劳外，每季支给屯弁、屯丁番银三万三千二百四十元，尚存五千九百七一元，令各厅县收贮，以备兴修水利、红白赏恤一切屯务公用。兹本部堂周历台湾南、北两路，访知官给各屯未垦之地，多被奸民、通事等串通欺诈，诱令典卖，越界霸占，屯务废弛。其应征屯租，续经地方官收令屯弁自向民户征收，散给屯丁，不复官为经理。以致刁民抗欠，积累甚多。即交纳，又为屯弁、通事侵蚀，屯丁所给无几，日形苦累。本部堂轸恤番情，亟思整理，是以饬委鹿港厅薜亟查勘北路各屯，署凤山县顾令查勘南路各屯。原给埔地及应交屯饷田园，如有民人私行典卖霸占者，悉令自首姑免治罪，民欠应征屯饷，亦令据实清查。是本部堂之奏明清理者，专指原给屯番之埔地五千六十九甲零，拨充屯务公用之六百二十一甲零，并应征屯饷之田园三千七百三十五甲而言，且祗系查明原数，不得加租。至此外民耕、番耕各地，悉仍其旧，并不通行查勘；如有侵占番业者指控到官，应听地方官随案查办，与此次委查之后无涉。诚恐不肖吏胥遇事生风，借端哄骗，妄称查丈通台地亩，或科派吏费，或勒索饭食，均未可定。除严密查拿究问外，合行明白出示晓谕。为此，示仰台属民番人等知悉：尔等民人凡系原给屯番埔地，及应征屯饷田园，如有典卖侵占者，即速赴委员处首控免罪，拖欠屯饷即速赴地方官完纳；如有胥役妄言两项庄地之外尚需勘丈讹索，即赴道府衙门呈控，禀请本部堂提究，各宜凛遵，特示。

　　嘉庆十五年四月初十日给。

　　（二八）

　　郭廷筠代徐抚部致万观察书：

　　台湾界外荒埔设屯充饷一案，据徐守禀陈：堑南、淡北大势以为埔地已垦未垦，有腴瘠多寡之异，分田授甲，事难适均。请将全台屯法一例，招佃议租，收粮发饷，迹其变通调剂，亦属斟酌情势，具有苦心。特本部院以其事有更宜委曲详求者，则以屯兵一事，与班兵不同；谓之为屯，必须拨地分耕，令其四时习武，以为捍卫。盖人聚于一，则耳目亲而性情通；自捍其地，则守望周而心力固。田由官授，可无转卖之虞；粮有田收，可免侵渔之病。而且一人得地全家耕作，八口俱可资生；有事习武，无事习农，四时不忧颓惰。故古来屯法虽战守缓急，事势不同，然必制地分田，以合古寓兵于农之遗制。况台中番愚地亩，多为汉奸占尽，皇上恩饬筹议屯法，不推欲重整兵力，以肃海疆；亦且欲厚恤番黎，以绥边境。则拨地分耕之法，实断断不可变更。至此议行之台疆，一时有隔阂难办之处，本部院亦常筹及。盖台属一厅四县，各置屯所；而埔地则淡水最多，彰化次之，台、凤、嘉最少，各社番丁不能远涉耕种，其难一也。其地有肥瘠之异，远近之殊；其势又有星片畸零之别，配拨亩数不能匀称，二也。未熟之地必加垦筑浚修，番人不能出备经费，三也。已成之地，垦户固易退管；其佣作原佃一收田亩，未免顿失所资，无从安置，四也。故议者规度一切，计不如招佃承租，将租折饷，选田首专管其事，令其转给番丁，似更直捷简便；然不知据其所议分租之法，其一时难行，与后来流弊之处亦更有数。盖一则田亩肥瘠既有参差，设租之际，必致论寡较多，高下其手，不能划一。其二则民、屯共在一处，疆界混杂，换佃之时，必有诡移弊混，或致盗卖，不易稽查。其三则租不经官，佃人或有刁顽，必致短欠拖延，而佃首实受其病。其四则饷由民发，田首操纵任意，必滋愚弄剥削，而番人终失所资。其五则屯兵之饷，比较班兵势必不能加厚，即使量增粮数，然计屯兵得租之利，终不如得田之利为多。其六则核对原须另议章程，且不授之田与当时议恤番黎之意亦虑有未合。是以本部院辗转筹划，似分地之难，第难在一时，而后来之弊少；授租之易，特易在现刻，而后来之弊多。二者相权，断宜以分地与田为正法，万不得已而后以领饷之法相辅以行。今举台湾大势而总稽之，淡水袤二百余里，应设二大屯、二小屯，计丁一千四百人，而其埔地则有三千余甲。彰化袤一百里，应设一大屯、一小屯，计丁七百人，而其埔地则有一千八百余甲。凤山袤一百四十里，亦应设一大屯、一小屯，而其埔地则不过一百八十余甲。台湾袤七十里，嘉义袤一百里，均应设二小屯，屯丁各六百人；而台湾埔地则不过一百五十余甲，嘉义埔地则不过二百三十余甲。按照埔地盈缩，番社疏密，及以一人一甲之数科算，窃以淡、彰二处宜用授地之法；台、凤、嘉三处宜用分租之法。盖淡水于三千甲中取一千四百甲，彰化于一千八百甲中取七百甲，其势不虞不足。虽其间或有窵僻硗确零星之势，不可以整齐；然就其依傍番社者先行悉心裁择，如地可足一屯者，则先设一屯，其有不足，则取毗附之叛产，及情愿交易之民产相为调剂变易，必使屯地整成一块，然后仿照井田之法，饬屯官、通土人等自行画甲编号。既定之后，长为掣签，分授立册注明，或地体实属硗壤，则参用莱田一易再易之法，酌量增匀，并以多分之数，登明册内。其屯千总、把总、外委管队额田，亦于屯兵田内拨分配给；倘更有宽间，即衙署塘房等项，亦并依田陇设置。则声势联络，意气睦亲，而屯地之法可立矣！至台、凤、嘉三县仅剩五百余甲，欲行配派，既不足额；而淡、彰二处虽剩二千七百余甲，然地势隔远，又难调移，则惟有照输租充饷之议，以昭划一。其招佃之法，当先查原佃何人，仍付承耕，使无失所之虞；原佃用完，始及新佃，俾有均沾之泽。其新、旧佃管种之田坵段四至，悉应入册备稽。其议租之法，照依前议三则分别租额，每谷一石，折银七钱，应定征收之令，以杜侵浮。其议饷之法，每丁每月约以银二两为率；其应如何给付，亦应立支发之条，以防扣刻。至一切租银、饷银，仍宜地方官主其收放，屯官经其支领。盖归官经理，虽不能无吏胥经手之弊；然临之以官，毕竟尚有责成限制，其多寡缓急章程一定，便可无争；若专归田首，恐有以爱憎为高下，驯致讼争格斗，其渐断不可不防也。至该守所称埔地已垦、未垦，肥硗不同，照甲匀摊，自难均剂。然田之肥硗，总系乎水利之修否。古之领屯田诸官，必先修水利；水利既修，则大致不至相悬。今徐守及黄署丞两员，虽未能专驻料理，然或相度大势，其应加修浚之处，即行酌筹款项，指示屯官、通土，使之兴修，或再举谙练绅士辅之。总使荒壤，硗田咸成沃土，仍为议禁采籴，饬免差徭，立之章程，俾沾乐利。其兴修水利经费，或通计屯田甲数，匀年摊归；或祗就屯外余埔设法筹补，均可行也。又按古法，屯田必令屯兵每岁额纳余租，以为积贮，一切军装器甲，皆于是乎取资，一旦有事召拨，或岁涉凶荒，则刍茭糗粮及本军赈恤之费皆有所豫备。今屯额以一甲复令输纳余粟，事势烦难；惟于每屯酌量拨出余地若干甲数，即度本营屯官，约计其每岁所入，存备军装、器械、红白赏恤一切营政之杂用，此项似断不可少，宜于筹章程时定之。至现在定勘后计地计饷，及建设营署政教号令，均宜召所选举之屯官，与共事屯官虽未尽属通晓，然令人为其事，不可不使人知之；苟其间稍得一通晓之人，则又可以事半而功倍矣。又据徐守禀称：社番等凡界内有业，而界外又得占种者概不给粮，此断不可。盖事宜划一，既一例为兵，则按名给饷，固不必问其家之有无；且此时不授之田，将来本丁事故，选人承顶，既无额田之可授，将不与之田乎？抑又另烦筹划乎？本部院以为此项番地，惟有查其应垦与否？果属应垦，虽连延广袤，于事体无关；如不应垦，即行饬退，固不必扣其本饷也（福建通志）。

　　（二九）

　　台北府淡水县正堂汪，为封收事。今据五小庄佃户郑祉记，顶徐炳礼完纳光绪十三年份屯租谷一十五石七斗九升八合九勺四抄，合给串单执照。
</div>
    <div class="pagination">
<a href="清代台湾大租调查书_page160.html">上一页</a><span>...</span><a href="清代台湾大租调查书_page156.html">156</a><a href="清代台湾大租调查书_page157.html">157</a><a href="清代台湾大租调查书_page158.html">158</a><a href="清代台湾大租调查书_page159.html">159</a><a href="清代台湾大租调查书_page160.html">160</a><span class="current-page">161</span><a href="清代台湾大租调查书_page162.html">162</a><a href="清代台湾大租调查书_page163.html">163</a><a href="清代台湾大租调查书_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
