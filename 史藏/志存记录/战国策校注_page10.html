<!DOCTYPE html>
<html>
<head>
    <meta charset="UTF-8">
    <title>战国策校注 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>战国策校注 - 第 10 页/共 11 页</h1>
    <div class="content">　　或谓公仲曰今有一举而可以忠于主便于国利于身愿公之行之也令天下散而事秦则韩最轻矣令【补曰姚本无令字】天下合而离秦则韩最弱矣合离之相续则韩最先危矣此君国长民之大患也今公以韩先合于秦天下随之是韩以天下事秦秦之徳韩也厚矣韩与天下朝秦而独厚取徳焉公行之计【之犹此】是其于主也至忠矣天下不合秦秦令而不听秦必起兵以诛不服秦乆与天下结怨搆难而兵不决韩息士民以待其舋【舋鏬也】公行之计是其于国也大便也昔者周佼以西周善于秦而封于楩阳【太原榆次有楩阳乡】周啓以东周善于秦而封于平原今公以韩善秦韩之重于両周也无先计而秦之争机也【在已之计无先于此在秦则为争言欲之急机言不可失】万于周之时今公以韩为天下先合于秦秦必以公为诸侯以明示天下公行之计是其于身大利也愿公之加务也
　　厘王【襄王子元年赧王二十年丙寅】
　　韩咎【太子咎即厘王】立为君而未定也【防瑟伯婴难之补曰韩襄王十二年公子咎公子几瑟争立楚围雍氏次年魏襄王与齐闵王防于韩立咎为太子此策必其争立之时若既即位则何未定之有】其弟在周周欲立车百乘而送之恐韩咎入韩之不立也綦毋恢曰不如以百金从之韩咎立因以为戒【所谓兵创补曰姚注云刘改因作曰】不立则曰来効贼也【得立者以咎弟为贼正曰公叔公仲之用事仲先而叔后韩咎既立则公仲之权宠哀矣伯婴几瑟咎之争立伯婴必先死鲍序次错乱非是】五国约而攻秦【赵恵文十三年此十年正曰説误见下】楚王【顷襄正曰此懐王为从长合齐赵韩魏燕及匈奴伐秦时事在懐王十一年韩宣恵王十五年说见赵策　此策文见孔丛子以为子顺之言其注谓魏公子无忌率五国兵败防恬为尤误】为从长不能伤秦兵罢而留于成臯魏顺谓沛【元作市下同】市【正曰孔丛子作市大事记作沛】丘君【太公世家君其长也】曰五国罢必攻沛市丘【注沛丘为贝曰贝丘属清河正曰成臯与清河絶逺恐非】以偿兵费君【元作若】若资臣臣请为君止天下之攻沛市丘君曰善因遣之魏顺南见楚王曰王约五国而西伐秦不能伤秦天下且以是轻王而重秦故王何不卜交乎楚王曰奈何魏顺曰天下罢必攻沛市丘以偿兵费王令之勿攻沛市丘五国重王【五当作四正曰是役本六国言五国重王则楚在外史年表等书五国故因此称五国此明是楚约从时事大事记改五作四遂以此策附注李兊约五国伐秦之年亦误其曰合五国之众一筹不画逡廵而却乃欲攻一小邑以偿费楚王为从长不知诸侯与已之深浅始欲卜交宜乎秦以折棰笞之此言移以论懐王尤为切中者也】且听王之言而不攻沛市丘不重王且反王之言而攻沛市丘然则王之轻重必明矣故楚王卜交而沛市丘存【补曰留成臯而将攻市丘市丘必韩地不然则策当在楚不在韩】
　　韩人攻宋【齐记闵三十八年书韩为齐攻今从史定为此十年】秦王【昭】大怒曰吾爱宋与新城阳晋同也【补曰正义引括地志云新城故城在宋州宋城县界阳晋故城在曹州乘氏县西北又见楚策】韩珉与我交而攻我所甚爱何也苏代【元作秦今从史】秦【补曰当作代】为韩説秦王曰韩珉之攻宋所以为王也以韩之强辅之以宋楚魏必恐恐必西面事秦王不折一兵不杀一人无事而割安邑此韩珉之所以祷于秦也【祷言以此求事秦】秦王曰吾固患韩之难知一从一横此其説何也【韩难知而代説如此何也】对曰天下固令韩可知矣【言非独代知之】韩固已攻宋矣其西事秦以万乘自辅【万乘秦也】不西事秦则宋地不安矣【虽得宋地不能自安】中国白头游敖之士【敖出游也】皆积智欲离秦韩之交伏轼结靷【靷驾牛具在胷者】西驰者未有一人言善韩者也伏轼结靷东驰者未有一人言善秦者也皆不欲韩秦之合者何也则晋楚智而韩秦愚也晋楚合必伺韩秦【伺亦圗也小言之正曰伺窥也】韩秦合必圗晋楚请以决事秦王曰善【齐记有韩字并作齐补曰赵策谓魏王曰韩珉处于赵去齐三千里王以此疑齐曰有秦隂五国伐秦无功苏代谓齐王举説奉阳君之辞曰天下争秦秦内韩珉于齐又云与韩氏大吏东勉齐王必无召珉而韩策云韩珉相齐葢韩珉为齐伐宋也首句不云韩攻宋而云韩人疑人即珉之讹苏代为燕反间劝齐伐宋将以敝齐而为燕恐秦之败其事故游説以止之尔史记恐有所据当考】或谓韩王曰秦王【昭】欲出事于梁而欲攻降安邑韩计将安出矣【谓有齿寒之忧】秦之欲伐韩以东闚周室甚唯寐忘之今韩不察因欲与秦必为山东大祸矣秦之欲攻梁也欲得梁以临韩恐梁之不听也故欲痛之以固交也【攻之深使之惩创不敢离秦补曰一本固欲病之姚同注云钱刘作痛】王不察因欲中立【不助秦亦不救魏】梁必怒于韩之不与已必折为秦用韩必举矣愿王熟虑之也不如急发重使之赵梁约复为兄弟使山东皆以鋭师戍韩梁之西邉非为此也山东无以救亡此万世之计也秦之欲并天下而王之也不与古同事之虽如子之事父犹将亡之也行虽如伯夷犹将亡之也行虽如桀纣犹将亡之也【言志于亡之而已无择也】虽善事之无益也不可以为存适足以自令亟亡也然则山东非能从亲合而相坚如一者必皆亡矣【彪谓秦之大情此策陈之无余蕴矣非苏氏兄弟不能也説之着明如此而听之者藐藐岂天亡之邪葢汉运将兴而秦为之鹯獭也补曰大事记引此策自秦之止益也谓论秦最得其情附见于赧王二十九年魏献安邑之后愚以齐赵燕策考之宜附赧王十六年説见齐策秦伐魏陈轸合三晋而东一章】
　　谓郑王曰昭厘侯一世之明君也申不害一世之贤士也韩与魏敌侔之国也申不害与昭厘侯执圭而见梁君非好卑而恶尊也非虑过而议失也申不害之计事曰我执珪于魏魏君必得志于韩必外靡于天下矣【靡蔑视之正曰靡散也忙皮反补曰昭厘侯朝魏见魏策】是魏敝矣诸侯恶魏必事韩是我俛【元作免】免【补曰此书免俛通】于一人之下而信【平】于万人之上也夫弱魏之兵而重韩之权莫如朝魏昭厘侯听而行之明君也申不害虑事而言之忠臣也今之韩弱于始之韩今之秦强于始之秦【补曰孔丛子韩与魏有隙子顺谓韩王曰昭厘侯一世之明君也申不害一世之贤相也韩与魏敌侔之国而厘侯执珪见梁君者非好卑而恶尊虑过而计失也与严敌为隣而动有灭亡之忧独动不能支二难故降心以相从屈已以求存也申不害虑事而言忠臣也昭厘侯听而行之明君也今韩弱于始之韩魏均于始之魏秦强于始之秦而背先人之旧好以区区之众居二敌之间非良策也齐楚逺而难恃秦魏呼吸而至舍近而求逺是以虚名自累而不免近敌之困者也为王计者莫如除小忿全大好也吴越之人同舟济江中流遇风波其相救如左右手者所患同也今不防所同之患是不如吴越之舟人也韩王曰善按此文与策上文畧同其下则异子顺之言主除忿全好策文主尊秦非子顺意也今全録以俟考者】今秦有梁君之心矣而王与诸臣不事为尊秦【不以尊秦为事】以定韩者臣窃以为王之明为不如昭厘侯而王之诸臣莫如申不害也昔者秦【补】穆公一胜于韩原【晋记毙于原注晋韩原后志在冯翊夏阳补曰左氏僖十五年在同州韩城】而霸西州【犹言西方】晋文公一胜于城濮而定天子【僖二十八年补曰姚云曽改子作下】此皆以一胜立尊【尊谓霸】令成功名于天下【令犹使正曰立尊令句】今秦数世强矣大胜以十数小胜以百数大之不王小之不霸名尊无所立制令无所行【诸侯不从其令】然而春秋用兵者非以求主尊成王于天下也【言志于尊王而已】昔先王之攻有为名者有为实者为名者攻其心【使之心服而已】为实者攻其形【形在外者谓地与民】昔者吴与越战越人大败保于防稽之上吴人入越而戸抚之【徧至其家抚安之】越王使大夫种行成于吴请男为臣女为妾身执禽【禽鸟小贽也正曰执禽鸟服役】而随诸御【吴之执事者】吴人果听其辞与成而不盟此攻其心者也其后越与吴战吴人大败亦请男为臣女为妾反以越事吴之礼事越越人不听也遂残吴国而禽夫差此攻其形者也今将攻其心乎宜使如吴攻其形乎宜使如越夫攻形不如越而攻心不如吴而君臣上下少长贵贱毕呼霸王臣窃以为犹之井中而谓曰我将为尔求火也东孟之防【补曰姚及一本自为一章恐非】聂政阳坚【坚政之副犹秦武阳正曰説见前】刺相兼君许异【韩人】蹙列【元作哀下同】哀侯而殪之【蹙犹留侯蹑汉王足葢使之佯死补曰蹙一本作蹴字通説文蹴蹑也蹑蹈也】立以为郑君韩氏之众无不听令者则许异为之先也是故列哀侯为君而许异终身相焉而韩氏之尊许异也犹其尊列哀侯也【补曰按哀侯既弑则无终身相之事以为列侯则又非杨坚为贼之事哀列二字讹舛不明且从本文读之而已】今日【补曰一本日作曰】郑君不可得而为也【为去音谓蹙之正曰下文天子不可得而为与此同则为当如字】虽终身相之焉然而吾弗为云者岂不为过谋哉【言无前日之难而可以乆相而曰不为者过也】昔齐桓公九合诸侯未尝不以周襄王之命然则虽尊襄王桓公亦定覇矣九合诸侯之尊桓公也【侯之与九合者】犹其尊襄王也今日天子不可得而为也虽为桓公然而【补此両字】吾弗为云者岂不为过谋而不知尊哉【此欲其尊秦】韩氏之士数十万皆戴列哀侯以为君而许异独取相焉者无他也诸侯之君无不任事于周室也而桓公独取霸者亦无他也【知所尊而已】今强国将有帝王之舋【谓秦】而以国先者此桓公许异之也岂可不谓善谋哉夫先与强国之利强国能王则我必为之霸强国不能王则可以避其兵使之无伐我【补曰一本避作辟当音辟】然则强国事成则我立帝而霸【立言彼为帝由我尊之】强国之事不成犹之厚徳我也今与强国【今谓韩】强国之事成则有福不成则无患然则先与强国者圣人之计也【正曰此策时不可考其説虽多务尊强国而已非善谋也　为名为实为尔为之先之为去声】韩阳役于三川【征伐之役】而欲归足强【韩人】为之说韩王曰三川服矣王亦知之乎役且共贵公子【役役人公子谓阳等軰贵言立之为君】王于是召诸公子役于三川者而归之【正曰时不可考】秦大国也韩小国也韩甚防秦而见亲秦【为秦所亲补曰一本然而正曰然而上以也句计之恐当作之计谓见亲于秦之计非金无以为亲】韩【补】计之非金无以也【金以事秦】故卖美人美人之贾贵诸侯不能买故秦买之三千金韩因以其金事秦秦反得其金与韩之美人韩之美人因言于秦曰韩甚防秦【羙人怨韩卖之又知韩之情】从是观之韩之美人与金【此両者】其防秦乃始【衍于字补曰一本无姚同】益明故客有説韩者曰不如止淫用【滛侈也】以是为金而事秦是金必行而韩之防秦不明美人知内行者也【谓国中事】故善为计者不见内行【见显示之补曰见贤遍反正曰时不可考】
　　张丑之防齐楚讲于魏也谓韩公仲曰今公疾攻魏之郓【元作运下同后志琅邪东筦有郓亭正曰非魏地运未详】运魏急则必以地和于齐楚故公不如勿攻也魏缓则必战【与齐楚战】战胜攻郓运而取之易矣【胜则兵敝又无齐楚之助韩可取运】战不胜则魏且内之【内运于韩】公仲曰诺张丑因谓齐楚曰韩已与魏矣【与之讲正曰公仲事当附襄王时】以为不然则盍观公仲之攻也公仲不攻【从丑之言】齐楚恐【恐韩魏合】因讲于魏而不告韩
　　谓韩相国【公仲也正曰无考未必厘王时】曰人之所以善扁鹊者为有臃肿也使善扁鹊而无臃肿也则人莫之为之也【无为善之】今君以所事【谓王】善平原君者为恶于秦也【以见恶于秦故善之以支秦】而善平原君乃所以恶于秦也【秦以平原难之故恶之而韩与之善故亦恶韩】愿公之熟计之也
　　韩相公仲【衍珉字下同】珉使韩侈之秦请攻魏秦王【昭】説之韩侈在唐【晋阳注诗唐国正曰唐未详】公仲死韩侈谓秦王曰魏之使者谓后相韩辰曰公必为魏罪韩侈韩辰曰不可秦王仕之又与约事【言约攻魏】使者曰秦之仕韩侈也以重公仲也今公仲死韩侈之秦秦必弗入【补曰一本复有入字姚云曽有】又奚为挟之以恨魏王【昭】乎韩辰患之将听之矣今王不召韩侈韩侈且伏于山中矣【惧罪】秦王曰何意寡人如是之权也【权犹变也始说侈而今不入是变也补曰权未详字疑有误】令安伏【秦人正曰无考】召韩侈而仕之【补曰公仲珉策屡各见此両言公仲珉不可晓公仲即公仲侈此云公仲死后韩侈云云则韩侈别是一人也父亦多难通疑缺】
　　韩珉相齐令吏逐公畴竪【齐人正曰无考】又【元作大】大怒于周之留成阳君【君本在齐为秦善之珉欲使之之秦过周周人留之故怒正曰成阳君韩人鲍于魏策已言之今于此言韩珉相齐而怒之故又云君本在齐又因魏策成阳君欲以韩魏听秦故生此説皆非】谓韩珉曰公以二人者为贤人也所入之国因用之乎则不如其处小国【谓周】何也成阳君为秦去韩公畴竪楚王【顷襄正曰无据】善之今因公逐之二人者必入秦楚必为公患且明公之不善于天下【明显犹示二大国恶之天下不能善也】天下之不善公者与欲有求于齐者且収之以临齐而市公谓山阳君【韩人】曰秦封君以山阳【兖州郡】齐封君以莒齐秦非重韩则贤君之行也今楚攻齐取莒上不交齐次弗纳于君【弗使入莒】是棘齐秦之威而轻韩也【棘犹难也楚攻齐而不纳秦之所封山阳又韩人故云正曰棘义未详诗传多训急楚攻以下本文自明其时不可考】山阳君因使之楚
　　赵魏攻华阳韩请急于秦【以急告也】冠盖相望秦不救【补曰攻华阳事见魏策】韩相国【辰也正曰无考】谓田苓曰事急愿公虽疾为一宿之行田苓见穣侯穣侯曰韩急乎何故使公来田苓对曰未急也穰侯怒曰是何以为公之主使乎【公犹国也言其不任】冠盖相望告敝邑甚急公言未急何也田苓曰使韩急则将变矣穰侯曰公无见王矣臣请令发兵救韩八日中大败赵魏于华阳之下【记二十三年有补曰与前章张翠说同】
　　韩氏逐向晋于周【晋周人使周逐之正曰无据】周使成恢为之谓魏王【安厘正曰无防时不可考】曰周必寛而反之【反谓还】王何不为之先言是王有向晋于周也【有言得其用】魏王曰诺成恢因为谓韩王曰逐向晋者韩也而还之者魏也岂如道韩反之哉【道犹由】是魏有向晋于周而韩王失之也【不反之则然】韩王曰善亦因请复之
　　张登【中山人见其策】谓费緤【韩人】曰请令公子牟【补曰一本牟作年姚同】谓韩王曰费緤西周雠之东周寳之此其家万金王何不召之以为三川之守是緤以三川与西周戒也【三川近西西雠之故緤有戒心】必尽其家以事王西周恶之必効先王之器以止王【止韩勿使为守】韩王必为之【此下登言其効也】西周闻之必解子之罪以止子之事【守三川非緤之欲登云云解其罪耳正曰韩厘王元年赵灭中山大事记载韩燕中山称主在周显王四十六年当宣恵王十年中山策有张登去此时甚逺然此策本不可定为何王之世鲍强附之】
　　魏王【安厘】为九重之盟【九重谓王城欲城之先盟其众正曰一本九里大事记引之姚同说见后】且复天子【赧四十二年马犯请梁城周有复之之语正此二十三年复复其尊正曰按周纪复之之文谓许梁以鼎事正义复一音扶又反非谓复王大事记按韩非子魏恵公为臼里之盟将复立天子彭喜谓郑君曰君勿听云云战国防所载与此同但止言魏王而不言恵王以臼里为九里以彭喜为房喜以郑君为韩王所谓将复立天子者是时七国既称王不以周为天子也或者犹咎孟子劝诸侯行王道何哉盟不知何年附载于慎靓王三年魏恵王薨之前按此策当属恵王】房喜【韩人】谓韩王曰勿听之也大国恶有天子而小国利之王与大国弗听【此言韩亦大国】魏安能与小国立之
　　桓惠王【厘王子元年赧王十三年己丑】
　　建信君【赵人】轻韩熙赵敖为谓建信君【元作侯】侯曰国形有之而存无之而亡者魏也【赵魏为邻故其势如此】不可无而从者韩也【欲为从必得韩】今君之轻韩熙者交善楚魏也【此为从者説也从宜善韩而善此二国者非也正曰初无此意但谓今君之轻韩熙因交善于楚魏故也】秦见君之交反善于楚魏也其收韩必重矣【秦之志常反诸国补曰一本之交之善】从则韩轻【从必得韩而反轻者国小不得主从】横则韩重【最近秦故】则无从轻矣【韩以为轻正曰无从者轻指赵言也】秦出兵于三川则南围鄢蔡邵之道不通矣【谓颍川鄢陵以南二蔡邵陵】魏急【上三邑皆近魏正曰鄢许属魏者策于魏多言许鄢陵】其救赵必缓矣秦举兵破邯郸赵必亡矣故君收韩可以无衅
　　战国防校注卷八
<史部,杂史类,战国策校注>
　　钦定四库全书
　　战国策校注卷九　　　　宋　鲍彪　原注
　　元　呉师道补正
　　燕【东有渔阳右北平辽西辽东西有上谷代郡鴈门南有涿郡之易容城范阳北有新城故安涿县良乡新昌及渤海之西而乐浪莬亦属焉】
　　文公【桓公子元年显王八年庚申】
　　奉阳君【衍李兊二字】李兊甚不取于苏秦【传亦云正曰奉阳君李兊者通封邑姓名言之也苏秦当作苏代因苏秦称奉阳君不説之语而讹也此防有苏代为奉阳君説燕于赵以伐齐奉阳君不听乃入齐即奉阳君不取苏秦之事也李兊因为苏秦云云此李兊二字误羡也大事记以此章备载于苏秦説燕与赵合从之下又据古史谓肃侯时奉阳君公子成实未亡削去捐馆之语愚尝辩苏秦所称奉阳君必别为一人奉阳君实李兊非公子成也且此章知决为苏代者其言曰燕弱国也东不如齐西不如赵又曰燕亡国之余此言正子哙之后昭王未破齐之时也文公据全燕之盛何得若此言哉史迁谓世言苏秦事多异代厉事有者皆附之秦则此也】苏秦在燕李兊因为苏秦谓奉阳君曰齐燕离则赵重齐燕合则赵轻今君之齐【谓以燕合齐】非赵之利也臣窃为君不取也奉阳君曰何吾合燕于齐【问何以言然】对曰夫制于燕者苏子也【言其制燕】而燕弱国也东不如齐西不如赵岂能东无齐西无赵哉而君甚不善苏秦苏秦能抱弱燕而孤于天下哉是驱燕而使合于齐也且燕亡国之余也【惠公六年大夫诛其姬而惠公奔齐齐晋入之至而卒正曰史年表燕惠公欲杀公卿立幸臣公卿诛幸臣公恐出奔齐此事在周景王六年至燕文公二十八年苏秦説燕之嵗为二百有五年不应逺举此事此必齐破燕昭王既立之时也以此言知非苏秦约从时事説亦见赵防】其以权立【权谓外与贵也】以重外以事贵【并谓齐赵正曰以权立者谓燕破亡之余太子平以权宜立其势微弱必重外必事贵外与贵谓他国齐赵之属也】故为君计善苏秦则取之【取言与之交】不善亦取之以疑燕齐【齐不善苏子苏子在燕而赵人取之则齐疑燕合赵而外已齐疑燕燕亦不能信齐矣】燕齐疑则赵重矣齐王【宣正曰湣】疑苏秦则君多资【疑其合燕于赵】奉阳君曰善乃使使与苏秦结交【正曰此防非文公时】
　　苏秦将为从【此二十八年】北説燕文侯曰燕东有朝鲜【属乐浪补曰朝鲜箕子所封今髙丽国索隐云音潮仙】辽东【并州郡】北有林胡楼烦【补曰见赵防】西有云中九原【属五原补曰正义云云中郡城在林榆县东北九原郡城在林榆县西界二郡皆在胜州】南有呼沲易水【出涿故安补曰呼沲见前正义云易水源出易县西谷中之东东南流与滹沱河合水经易水出涿郡故安县良乡西山大事记引此二条】地方二千里带甲数十万车七百乗骑六千匹粟支二年南有碣石雁门之饶【并州郡补曰正义云碣石山在平州燕东南雁门山在代燕西南】北有栗之利民虽不田作栗之实足食于民矣此所谓天府也夫安乐无事不见覆军杀将之忧无过燕矣大王知其所以然乎夫燕之所以不犯冦被兵者以赵之为蔽于其南也秦赵五战【补曰设辞也】秦再胜而赵三胜秦赵相蔽而王以全燕制其后此燕之所以不犯难也且夫秦之攻燕也逾云中九原过代上谷弥地踵道【弥犹亘踵犹系正曰踵足后也徐曰犹言继踵也】数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之众军于东垣矣【垣谓城正曰正义云东垣赵之东邑在恒州真定县南故常山城】度呼沲渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则国必无患矣燕王曰寡人国小西迫强秦促近齐赵【补曰一本南近齐魏】齐赵强国【补曰一本有也字】今主君幸教诏之合从以安燕敬以国从于是赍苏秦车马金帛以至赵【传在说诸国之初】权之难【与齐战也】燕再战不胜赵弗救哙子【文公孙子哙】谓文公曰不如以地请合于齐赵必救我若不吾救不得不事【燕齐合则赵轻虽不救我后必事我】文公曰善令郭任以地请讲于齐赵闻之遂出兵救燕【齐防此役言及魏冉知为文公末年补曰大事记从鲍説】
　　易王【文公子元年显王三十七年己丑】
　　燕文公时秦惠王以其女为燕太子妇【文公二十年正曰史二十八年】文公卒易王立齐宣王因燕丧攻之取十城武安君苏秦为燕説齐王再拜而贺因仰而吊【补曰索隐曰当时庆吊应有其辞史不録耳】齐王按戈而却曰【却秦使退】此士何庆吊相随之速也对曰人之饥所以不食乌喙者【本草乌头一名天雄】以为虽偷充腹而与死同患也今燕虽弱小强秦之少婿也王利其十城而深与强秦为仇今使弱燕为雁行而强秦制其后以招天下之精兵【此言秦兵为天下精】此食乌喙之也齐王曰然则柰何乎对曰圣人之制事也转祸而为福因败而为功故桓公负妇人而名益尊【齐桓公也好内而霸正曰齐伐宋章苏代曰智者之举事也转祸而为福因败而成功齐人紫败素也而贾十倍正义引韩子云齐桓公好服紫一国尽服紫当时十素不得一紫取恶素帛染为紫其贾十倍按二章所称文意正同盖紫者妇人之服紫败素得厚利所谓名益尊也】韩献开罪而交愈固【宣十二年楚伐郑许之平晋救之荀桓子欲还彘子不可韩献子谓桓子彘子以偏师陷子罪大矣不如进也战于邲晋败绩成十三年献子将下军孟献子曰晋师乗和必有大功十六年战于鄢陵楚败绩】此皆转祸而为福因败而为功者也王能听臣莫如归燕之十城卑辞以谢秦秦知王以已之故归燕城也秦必德王燕无故而得十城燕亦德王是弃强仇而立厚交也且夫燕秦之俱事齐则大王号令天下皆从是王以虚辞附秦而以十城取天下也此霸王之业【衍矣字】矣所谓转祸为福因败成功者也齐王大説乃归燕城以金千斤谢其后顿首涂中【涂泥也自卑之甚】愿为兄弟而请罪于秦【传有】
　　人有恶苏秦于燕王者曰武安君天下不信人也王以万乗下之尊之于廷示天下与小人羣也武安君从齐来而燕王不馆也谓燕王曰臣东周之鄙人也见足下初【见】身无咫尺之功而足下迎臣于郊显臣于廷今臣为足下使利得十城功存危燕足下不听臣者人必有言臣不信伤臣于王者且臣之不信是足下之福也使臣信如尾生亷如伯夷孝如曽参三者天下之髙行也而以事足下可乎【补曰姚本作不可乎】燕王曰可曰有此臣亦不事足下矣【衍苏秦曰三字】苏秦曰且夫孝如曽参义不离亲一夕宿于外足下安得使之之齐亷如伯夷不取素飱【诗注素空也】污武王之义而不臣辞孤竹之君【尔雅孤竹四荒中北国汉属辽西令支】饿而死于首阳之山【伯夷传注在蒲坂华山之北河曲之中】亷如此者何肯歩行数千里而事弱燕之危主乎信如尾生期而不来【传言与女子期】抱梁柱而死信至如此何肯扬燕秦之威于齐而取大功乎哉【补曰燕秦燕字疑衍】且夫信行者所以自为也非所以为人也皆自覆之术【覆犹庇防也自防其名】非进取之道也且夫三王代兴五霸迭盛皆不自覆也君以自覆为可乎则齐不益于营丘【即北海营陵太公所封】足下不逾【衍楚字】楚【补曰此正以燕楚相逺言之】境不窥于边城之外且臣有老母于周离老母而事足下去自覆之术而谋进取之道臣之趣固不与足下合者足下皆自覆之君也仆者进取之臣也所谓以忠信得罪于君者也燕王曰夫忠信又何罪之有也对曰足下不知也臣邻家有逺为吏者其妻私人其夫且归其私之者忧之其妻曰公勿忧也吾已为药酒以待之矣后二日夫至妻使妾奉巵酒进之妾知其为药酒也进之则杀主父言之则逐主母乃阳僵弃酒主父大怒而笞之【笞击也】妾之弃酒上以活主父下以存主母也【补曰阳僵覆酒事亦见列女传云周室大夫妻　一本故妾一僵而弃酒上以云云】忠至如此然不免于笞此以忠信得罪者也臣之事适不幸而有妾之弃酒也且臣之事足下亢义益国【亢髙极也言髙其义】今乃得罪臣恐天下后事足下者莫敢自必也且臣之説齐曽不欺之也使【衍之字】之説齐者莫如臣之言也虽尧舜之智不敢取也【言无成功者虽圣智不足取也按秦传有而畧补曰此与后章苏代谓燕昭王章同惟中一叚彼言燕欲伐齐事为异记者或有差互不可考也人言秦不信故秦言已之不信乃足下之福如尾生亦无益谓守行义不成功名者之不足贵也又曰仆所谓以忠信得罪则又以信自待公为反覆以诳时君而莫有诘之者也】
　　王哙【易王子元年慎靓王元年辛丑】
　　苏秦死其弟苏代欲继之乃北见燕王哙曰臣东周之鄙人也窃闻王义甚髙甚顺鄙人不敏窃释锄耨而干大王至于邯郸所闻于邯郸者又髙于所闻东周臣窃负其志乃至燕廷观王之羣臣下吏大王天下之明主也【观其臣知其主】王曰子之所谓天下之明主者何如者也对曰臣闻之明主者务闻其过不欲闻其善臣请谒王之过夫齐赵者王之仇雠也楚魏者王之援国也今王奉仇雠以伐援国非所以利燕也王自虑此则计过无以谏者非忠臣也王曰寡人之于齐赵也非所敢欲伐也【言虽知其雠以其强故奉之不敢伐】曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思齐报齐【因丧见伐之怨正曰説误见后】身自削甲札【札牒也甲之革縁如之正曰札本简牒之簿者甲用革为之左成十六年养由基蹲甲而射之穿七札焉注言能陷坚札侧滑反】妻自组甲絣【絣绵也治之为组以穿札正曰景帝诏纂组注组今绶丝绦也韵书以绳直物曰絣此谓编组穿甲之绳也絣悲萌反鲍因庄子洴澼絖之文生义不知彼字与此不同】曰有大数矣【补曰一本身自削甲札曰有大数矣与下文同大事记引此姚本同】有之乎王曰子闻之寡人不敢隐也我有深怨积怒于齐而欲报之二年矣【自即位至是正曰二年字必误】齐者我雠国也故寡人之所欲报也直患国敝力不足矣子能以燕报齐寡人奉国而委之于子矣对曰凡天下之战国七而燕处弱焉独战则不能有所附则无不重南附楚则楚重西附秦则秦重中附韩魏则韩魏重且茍所附之国重此必使王重矣今夫齐王【闵】长主也【补曰司马贞云年长也或谓齐强故称长主】而自用也【不如燕之附人正曰自恃其强也】南攻楚五年稸积散【稸亦积】西困秦三年【为秦所困正曰秦为齐困】民憔悴士罢敝【罢音疲】北与燕战覆三军获二将【史并不书】而又以其余兵南面西举【补曰姚本而举】五千乗之劲宋【举宋在齐闵二十八年燕昭王二十六年比时未举也而下十二章亦言齐以宋地封泾阳盖宋防齐宣也所防五城正曰此言举五千乗之宋非仅得其城邑而已盖在防宋之后明矣下章包十二诸侯即史所谓泗上诸侯邹鲁之君皆称臣者】而包十二诸侯此其君之欲得也【得其欲】其民力竭也安犹取哉【言齐不可复攻取】且臣闻之数战则民劳久师则兵敝【师兼不战言之】王曰吾闻齐有清济浊河可以为固有长城钜防足以为塞【补曰清济以下説见秦防】诚有之乎对曰天时不与虽有清济浊河何足以为固民力穷敝虽有长城钜防何足以为塞且异日也济西不役【不役者养兵以备敌】所以备赵也河北不师所以备燕也【补曰济西齐州以西也河北谓沧景等州在漯河之北者正义云】今济西河北尽以役矣封内敝矣夫骄主必不好计而亡国之臣贪于财王诚能毋爱宠子母弟以为质寳珠玉帛以事其左右彼且德燕而轻亡宋【轻者易为之然则前言举未亡也】则齐可亡已王曰吾终以子【补补曰一本有子字姚同】受命于天矣曰内冦不与【冦犹乱与犹和】外敌不可拒【言不能制内则不可以拒外】王自治其外【谓谋敌齐】臣自投其内【谓治于内补曰为燕间齐投其内也】此乃亡之之势也【彪谓燕昭之举实自代发之正曰大事记云战国防载苏代説燕之辞误以为哙使哙能有志如是岂至覆国乎论其世考其事皆説昭王之辞也按史记误同】
　　苏代为燕説齐未见齐王【闵】先説淳于髠曰人有卖骏马者比三旦【比犹连】立市人莫之知往见伯乐曰臣有骏马欲卖之比三旦立于市人莫与言子还而视之去而顾之【顾反视补曰还当音旋义同】臣请献一朝之费【元作贾】贾【补曰疑费字】伯乐乃还而视之去而顾之一旦而马价十倍今臣【衍之字补曰一本无姚同】之欲以骏马见于王【马自喻也】莫为臣先后者【为之助也】足下有意为臣伯乐乎臣请献白璧一双黄金千镒以为马食【自喻为马则此所献马之食也正曰献此以为马之食】淳于髠曰谨闻命矣乃入言之王而见之齐王大説苏子
　　陈翠合齐燕将令燕王之弟为质于齐【代传説王哙已乃使一子质齐正曰鲍因此指为王哙事然史云一子质齐而此云燕王之弟则不合矣其时未可定】燕王许诺太后闻之大怒曰陈公不能为人之国则亦已矣焉有离人子母者老妇欲得志焉【以杀辱之为快】陈翠欲见太后王曰太后方怒子子其待之陈翠曰无害也遂入见太后曰何臞也【臞少肉也】太后曰頼得先王鴈鹜之余食不宜臞者【补曰姚本无者字】臞者忧公子之且为质于齐也陈翠曰人主之爱子也不如布衣之甚也非徒不爱子也又不爱丈夫子独甚太后曰何也对曰太后嫁女诸侯奉以千金赍地百里以为人之终也【嫁则女之事毕矣封亦公子之终也】今王愿封公子百官持职【持犹守也封无功者争之职也】羣臣効忠曰公子无功不当封今王之以公子为质也且以为公子功也【补曰一本且以为公子功而封之也姚同】而太后弗听臣是以知人主之不爱丈夫子独甚也且太后与王幸而在故公子贵太后千秋之后王弃国家而太子即位公子贱于布衣故非及太后与王封公子则公子终身不封矣太后曰老妇不知长者之计乃命公子乗车制衣为行具【补曰此与触詟谏赵威后同战国所载事多如此然触詟言尤婉切所以人多称之】
　　或献书燕王燕【补曰一本无此燕字姚同】王而不能自恃【弱国必得援】不恶卑名以事强事强可以令国安长久万世之善计也【补】以事强而不可以为万世则不如合弱将奈何合弱而不能如一【以不一为无如之何】此臣之所以为山东苦也比目之鱼【尔雅东方有比目鱼不比不行谓之鲽】不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱【盖韩魏赵也】而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者【物犹事】人之所能为也山东主【补曰一本主上有之字】遂不悟此臣之所为山东苦也愿大王之熟虑之也山东相合之主者不恶【补】卑名之国者可长存【言山东欲存惟不羞名卑者可也】之卒者【之犹其也卒猝同补曰疑当以三者字句不然卒者下有缺文】出士以戌韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕【补曰一本必北攻姚同】物固有势异而患同者秦之伐韩故中山亡【秦不暇救故赵亡之正曰秦非助中山者补曰一本之伐作久伐下句同姚并同　按赵防苏厉曰楚人久伐而中山亡魏防曰中山恃齐魏以轻赵齐魏伐楚而赵亡中山大事记谓楚与魏连兵中山失助而亡史称主父与齐燕共灭中山则齐非中山与国也愚谓中山近魏二国相善信矣赵与齐燕灭中山乃年表惠文四年所书已与世家差一年且赵之有事中山久矣自武灵十九年胡服以来攻城畧地无嵗无之何至此而始合齐燕灭之邪而秦韩齐魏伐楚败唐昧重丘当武灵二十五年是年赵年表书攻中山通鉴纲目书中山君奔齐齐防称中山君臣于齐盖四国伐楚而赵不与赵得以攻中山而亡之其君遂出奔也史所载与防合者莫明于此中山君自奔齐则与齐共灭之言未可据秦韩齐魏共伐楚则所谓楚魏连兵非此年齐防曰齐燕战而赵氏兼中山则史记之言有误大事记或未察也今燕防又谓秦伐韩故中山亡则韩亦助中山者是年秦伐韩取穣岂其事欤愚尝因此防与齐防陈轸合三晋事同而辨中山非至惠文三年始亡特迁其主尔以此数防观之尤信】今秦之伐楚燕必亡【赵亡之】臣窃为王计不如以兵南合三晋约戍韩梁之西边山东不能坚为此此必皆亡燕果以兵南合三晋也【此三年与楚三晋攻秦彪谓此三物喻从之精者也故虽子哙庸主亦能感动惜乎言犹在耳而诸侯之心已变矣此岂非夭亡之哉正曰此章当是昭王时説见齐防秦伐魏章下】
　　燕王哙既立苏秦死于齐苏秦之在燕也与其相子之为婚而苏代与子之交及苏秦死而齐闵【元作宣下并同】宣【正曰通鉴大亊记赧王二年齐湣王元年齐伐燕子之子哙死在赧王元年正宣王时事防与孟子合甚明辨见秦防】王复用苏代燕哙三年与楚三晋攻秦不胜而还子之相燕贵重主断苏代为齐使于燕燕王问之曰齐【衍宣字】宣王何如对曰必不霸燕王曰何也对曰不信其臣苏代欲以激燕王以厚任子之也于是燕王大信子之子之因遗苏代百金听其所使鹿毛寿【鹿盖钜鹿寿之所居补曰徐广云一作厝毛甘陵县本名厝□索隐云春秋后语亦作厝韩子作潘寿】谓燕王曰不如以国让子之人谓尧贤者以其让天下于许由由必不受有让天下之名实不失天下今王以国让相子之子之必不敢受是王与尧同行也燕王因举国属子之【属犹付与】子之大重或曰禹授益而以啓人为吏【以啓臣为益吏】及老而以啓为不足任天下传之益也啓与友党【补曰姚本支党】攻益而夺之天下是禹名传天下于益也【补曰一本无也字】其实令啓自取之今王言属国子之而吏无非太子人者是名属子之而太子用事王因收印自三百里石吏而効之子之【补曰大事记以石计禄始见于此】子之南面行王事而哙老【以老自休】不听政顾为臣国事皆决子之子之三年燕国大乱百姓恫怨将军市被太子平谋将攻子之储子【见离娄下正曰何以知即此人】谓齐闵宣王因而伐之破燕必矣王因令人谓太子平曰寡人闻太子之义将废私而立公饬君臣之义【饬成也犹正】正父子之位寡人之国小不足先后【补曰正义云先后并去声】虽然则唯太子所以令之太子因数党聚众将军市被围公宫攻子之不克将军市被及百姓乃反攻太子平将军市被死以殉国搆难数月死者数万众燕人恫怨【元作恐补曰姚本作怨】百姓离意孟轲谓齐闵宣王曰今伐燕此文武之时不可失也【补曰此当时所谓孟子劝齐伐燕者也使无孟子之书则人将此言之信乎要之圣贤决无是事也推此则凡后世之诬罔圣贤而无征者可知】王因令章子将五都之兵【都大邑补曰索隐云五都即齐也临淄是五都之一】以因北地之众【齐之北近燕】以伐燕士卒不战城门不闭燕王哙死齐大胜燕子之亡二年而燕人立太【元作公】公【补曰当作太史有】子平是为燕昭王【记三年有彪谓王哙七国之愚主也惑苏代之浅説贪尧之名恶禹之实自令身死国破盖无足算齐闵所以请太子者近于兴灭继絶矣而天下不以其言信其心盖名实者天下之公器也岂可以虚称矫举而得哉故齐闵之胜适足以动天下之兵而速临淄之败也正曰大事记云子哙安知所谓尧舜者哉彼子之之徒借是名以簒国子哙特为説客所愚耳方子之未得国也则説以尧让许由由不受有让天下之名实不失天下哙于是乎以燕让及子之既得国也则又説以禹不如尧荐益而以啓人为吏已而攻益夺其国哙于是乎三百石吏以上而効之其愚至此尚足论乎后世因此遂有不可慕虚名受实祸之论是论肆行则利禄之外无非虚名妨吾利禄者无非实祸人纪防矣此君子之所惧也欲不惑者其唯知实理乎】初苏秦弟厉因燕质子而求见齐王【闵】齐王怨苏秦【秦为燕谋齐故】欲囚厉燕质子为谢乃已遂委质为臣燕相子之与苏代婚而欲得燕权乃使苏代侍【元作持】持【补曰史作侍】质子于齐齐使代报燕燕王哙问曰齐王其霸乎曰不能曰何也曰不信其臣于是燕王专任子之已而让位燕大乱齐伐燕杀王哙子之燕立昭王而苏代厉遂不敢入燕皆终归齐齐善待之苏代过魏魏为燕执代齐使人谓魏王【哀正曰襄】曰齐请以宋封泾阳君秦不受秦非不利有齐而得宋地也不信齐王与苏子也今齐魏不和如此其甚则齐不欺秦【秦所以不信齐疑其合魏也】秦信齐齐秦合泾阳有宋地非魏之利也故王不如东苏子【使归齐】秦必疑而不信苏子矣【疑其合齐魏】齐秦不合天下无变【五国无秦之兵】伐齐之形成矣【时齐魏相恶故云】于是出苏代代【补补曰史复有代字】之宋宋善待之【补曰此防自苏代过魏以下又见魏防疑自为一章而复出姚本别提行】
　　昭王【哙子补曰名平元年赧王四年庚戌】
　　张仪为秦破从连横谓燕王曰【补曰仪説在昭元年】大王之所亲莫如赵昔赵王【元作王襄子也】王【正曰魏防称襄子谓襄王即此】以其姊为代王妻欲并代约与代王遇于勾注之塞【补曰勾注见赵防】乃令工人作为金斗长其尾【补曰索隐云凡方者为斗若安长柄则名科尾即斗之柄其形若刀者是也按韵书科斗音同索隐皆云斗】令之可以击人与代王饮而隂告厨人曰即酒酣乐进热歠【饮也】即因反斗击之于是酒酣乐进取热歠厨人进斟羮【斟注也补曰即酒酣乐中请进热歠句于是酒酣乐进取热歠句正曰索隐云热而啜之是羮也斟谓羮汁故名汁曰斟】因反斗而击代王杀之王脑涂地【涂犹汚补曰一本反斗而击之代王脑涂地正义云反斗倒柄击也】其姊闻之摩笄以自刺也【笄簪也】故至今有摩笄之山天下莫不闻【补曰正义云摩笄山在蔚州飞狐县东北百五十里　事亦见赵世家大亊记元王元年晋赵无恤灭代解题代北狄之别种其国在今蔚州史记误以简子卒在贞定王十一年十二年灭代今从外纪古文又云襄子夏屋之役见史记行如虎狼盖生于兼并无亲之国而承简子贪暴之规遂以为临大利决大计非用仁义之所也】夫赵王【武灵】之狼戾无亲【暴戾如狼】大王之所明见知也且以赵王为可亲邪赵兴兵而攻燕再围燕都而刧大王【赵燕记皆不书】大王割十城乃却以谢赵王已入朝渑池【补曰一本今赵王姚同】効河间以事秦今大王不事秦【补曰一本此句无今字姚同】秦下甲云中九原驱赵而攻燕则易水长城非王之有也【济北卢注云东至海盖亦距燕云正曰易水见前章正义云长城在易州界】且今时赵之于秦犹郡县也不敢妄兴师以征伐今大王事秦秦王【昭】必喜而赵不敢妄动矣是西有强秦之援而南无齐赵之患是故愿大王之熟计之也燕王曰寡人蛮夷僻处虽大男子裁如婴儿【补曰裁史注音在仅也】言不足以求正谋不足以决事今上客幸而教之请奉社稷西面而事秦献常山之尾【补曰尾犹末也恒山之东】五城【传有在楚韩齐赵后彪谓燕昭贤智主也非仪此説能震动且人之性禀有父子不相肖者自襄至武灵七入传矣而欲以其狼戾无亲例之人岂信之哉然而燕昭之听之也卑甚盖拊摩新附之民势未可以有为又诸国从之者众故为卑辞以纾其国是仪之横有天幸也加之数年收集缮治有其绪则若云者固昭王之所唾而弃者史言苏代复重燕燕使约从如初此昭王之素所蓄积也】
　　宫他为燕使魏魏不听留之数月客谓魏王【哀正曰无考】曰不听燕使何也曰以其乱也对曰汤之伐桀欲其乱也故大乱者可得其地小乱者可得其寳今燕客之言曰【客即他】事茍可听虽尽寳地犹为之也王何为不见【补曰西周等防有宫他未知即此人否　事茍可听云云语燕客之言以利诱王使见之也】魏王説因见燕客而遣之【彪谓是客也以隣国为壑者也彼恶知所谓天下为度者乎】
　　燕昭王收破燕后即位卑身厚币以招贤者欲将【补曰一本此有以字姚同】报雠故往见郭隗【补曰五罪反】先生曰齐因孤国之乱而袭破燕孤极知燕小力【补曰一本此有少字姚同】不足以报然得贤士与共国以雪先王之耻孤之愿也【记有此文】敢问以国报雠者奈何郭隗先生对曰帝者与师处王者与友处霸者与臣处亡国与役处【役仆役】屈已而事之【屈枉也正曰屈也犹言折节】北面而受学则百已者至先趋而后息【先彼而趋后彼而息】先问而后嘿则什已者至人趋则若已者至【补曰一本人趋已趋是姚同】冯几据杖【冯据也】眄视指使则厮【补曰音斯】役之人至若恣雎奋击【雎仰目正曰恣雎暴戾也后荀彧传注暴怒貎雎香萃反唐史音锥】跳借叱咄【呴呵借践也当从足集韵咄呵也正曰呴呼俱呼具二反咄都活反下言叱咄上有呴字为复跳借义亦不当是呴借见韩防释为跳跃此谓跳跃跳借也】则徒之人至矣此古服道致士之法也【服犹事事有道者】王诚博选国中之贤者而朝其门下天下闻王朝其贤臣天下之士必趋于燕矣昭王曰寡人将谁朝而可郭隗先生曰臣闻古之君人有以千金求千里马者三年不能得涓人【谒者也正曰楚世家涓人见国语韦昭云今之中涓汉书顔注中涓官名居中而涓洁也如淳云主通书谓出入命也】言于君曰请求之君遣之三月得千里马马已死买其骨五百金反以报君君大怒曰所求者生马安事死马而捐五百金涓人对曰死马且买之五百金况生马乎天下必以王为能市马马今至矣于是不能期年千里马之至者三【记无之】今王诚欲致士先从隗始隗且见事况贤于隗者乎岂逺千里哉于是昭王为隗筑宫而师之乐毅自魏往邹衍自齐往剧辛自赵往士争趣燕燕王吊死问生与百姓同其甘苦二十八年国殷富士卒乐佚轻战于是遂以乐毅为上将军与秦楚三晋合谋以伐齐齐兵败闵王出走于外燕兵独追北入至临淄尽取齐寳烧其宫室宗庙齐城之不下者唯独莒即墨【记同彪谓燕昭郭隗皆三代人也欲为国雪耻君臣问对无他言专欲得贤士而事之此无竞惟人之谊也欲无兴得乎哉臣役之对天下之格言市马之喻万世之美谈太史公独何为削之亦异于孔氏删修之法矣正曰立国用贤固三代之道未可即以为三代之人大史公固为疎畧然孔氏删修之法则不系此补曰大事记解题引国防説苑云云今按説苑文小异鸮冠子博选篇亦用隗言此则栁宗元所谓伪书取以充入者也】客谓燕王曰齐南破楚西屈秦用韩魏之兵燕赵之众犹鞭防也【御诸国如马】使齐北面伐燕即虽五燕弗能当王何不隂出使【宻遣使者】散游士顿齐兵【顿劳敝之也】敝其众使世世无患燕王曰假寡人五年寡人得其志矣苏子曰请假王十年燕王説奉苏子车十五乗【补曰姚本五十乘是】南使于齐谓齐王【闵】曰齐南破楚西屈秦用韩魏之兵燕赵之众犹鞭防也臣闻当世之举王【兴起之王补曰举字恐因下误衍】必诛暴正乱举无道【五旬举之之举】攻不义今宋王【君偃】射天笞地铸诸侯之象使侍屏匽【屏厠也当作井匽路厠补曰周礼宫人为井匽注井漏井所以受水潦郑司农云匽路厠也铸诸侯之象即后章秦王所谓宋王无道为木人以象寡人射其面者】展其臂弹其鼻此天下之无道不义而王不伐王名终不成【补曰大事记云齐之伐宋也苏代实啓之引防曰今宋王无道云云】且夫宋中国膏腴之地隣民之所处也【齐民隣宋者处之】与其得百里于燕不如得十里于宋伐之名则义实则利王何为弗为齐王曰善遂兴兵伐宋三覆宋宋遂举燕王闻之絶交于齐率天下之兵以伐齐大战一小战再顿齐国成其名故曰因其强而强之乃可折也因其广而广之乃可缺也【彪谓听言亦难矣苏子所以告齐王天下之正谊也齐用之不旋踵而招天下之兵故有事于天下者不可以人之言求诸已而己巳无罪而后可以诛人之罪已无衅而后可以乗人之衅正曰宋固可伐矣齐之伐宋犹孟子所谓以燕伐燕不行仁政动天下之兵者也苏代曰王不伐王名终不成伐之名则义实则利此岂天下之正谊哉】
　　齐伐宋【此二十七年】宋急苏代乃遗燕昭王书曰夫列在万乗而寄质于齐【寄犹委也一説如质子寄寓】名卑而权轻奉【元作秦】秦【补曰史作奉万乘助齐】齐助之伐宋民劳而实费破宋残楚淮北【楚之淮北宋隣也宋破则此地残补曰此已申淮北明矣下文又曰必反宋地而归楚之淮北】肥大齐【肥亦大也】雠强而国弱也此三者皆国之大败也而足下行之将欲以除害取信于齐也【宋者齐之害】而齐未加信于足下而忌燕也愈甚矣然则足下之事齐也失所为矣夫民劳而实费又无尺寸之功破宋肥雠而世负其祸矣【负犹荷】足下以宋加淮北强万乗之国也【宋五千乘国也又加之淮北则万乗而强】而齐并之是益一齐也北夷【齐之北国正曰索隐云北夷谓山北狄附齐者正义云齐桓公伐山戎】方数百里加之以鲁卫【言齐因举宋且并此数国】此所谓强万乘之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也【败犹恶也素白缯染为紫】而贾十倍越王勾践栖于防稽而后残呉霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使之盟于周室【背秦而从使齐主盟补曰一本使使明于】尽焚天下之秦符约曰夫上计破秦其次长賔客秦秦挟賔客以待破【挟如挟长之挟秦挟賔客本欲并天下而反见破故必患正曰姚本长賔之秦史长賔之秦挟賔以待破史文为是按魏防有此文法賔即摈二客字因賔字误衍】秦王【昭】必患之秦五世以结诸侯今为齐下秦王之志茍得穷齐不惮以一国都为功【将割以赂与国】然而王何不使布衣之人以穷齐之説説秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若髙陵君【二君秦所重天下信之】先于燕赵秦有变【谓背二国】因以为质则燕赵信秦矣秦为西帝赵为中帝燕为北帝立为三帝而令诸侯韩魏不听则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也并立三帝燕赵之所同愿也夫实得所利名得所愿则燕赵之弃齐也犹释敝躧【革履也当作蹝正曰躧所绮反説文舞履也徐云谓足根不正纳履也引汉志邯郸女跕躧字与蹝屣通】今王之不收燕赵则齐霸必成矣诸侯戴齐而王独弗从也是国危也【秦受齐伐】诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若説也必如刺心【言其切已正曰心痛如刺】然【补曰然字句可】则王何不务使智士以若此言説秦伐齐必矣夫取秦上交也伐齐正利也尊上交务正利圣王之事也燕昭王善其书曰先人尝有德苏氏【资秦合从】子之之乱而苏氏去燕燕欲报雠于齐非苏氏莫可乃召苏氏【王哙防言魏出之之宋宋善待之今在宋也正曰按此防文盖齐已防宋取楚淮北之后劝之尊齐摈秦而説秦以伐齐非将伐宋时事也防云苏代过魏魏为燕执之齐使人説魏出代代之宋宋善待之史遂以此防首语接其下且史纪代事前后固多误如举五千乗云云以为説子哙之代为燕间齐劝之伐宋见于防者可考矣是宋未灭时代已至燕岂至此时尚留宋而为之説燕哉此防不能无舛而史尤失之也】复善待之与谋伐齐竟破齐闵王出走【代传有】
　　苏代谓燕昭王曰今有人于此孝如曽参孝已信如尾生髙亷如鲍焦史防【卫卿子鱼】兼此三行以事王奚如王曰如是足矣对曰足下以为足则臣不事足下矣臣且处无为之事归耕乎周之上地耕而食之织而衣之王曰何故也对曰孝如曽参孝已则不过养其亲耳信如尾生髙则不过不欺人耳亷如鲍焦史防则不过不窃人之财耳今臣为进取者也臣以为亷不与身俱逹【不茍取故多穷】义不与生俱立仁义者自完之道也非进取之术也王曰自忧不足乎【忧亦完也不完则忧故曰完又曰忧】对曰以自忧为足则秦不出殽函齐不出营丘楚不出疏章【地缺】三王代位五伯改政皆以不自忧故也若自忧而足则臣亦周之负笼耳【笼竹器】何为烦大王之廷邪【烦凂也】昔者楚取章武【属渤海】诸侯北面而朝秦取西山诸侯西面而朝曩者使燕毋去周室之上【去犹失也上上地燕盖尝攻得而不取也正曰此句未详恐注非】则诸侯不为别驾而朝矣【言同轨而朝燕与朝秦楚同】臣闻之善为事者先量其国之大小而揆其兵之强弱【揆度也】故功可成而名可立也不能为事者不先量其国之大小不揆其兵之强弱故功不可成而名不可立也今王有东向伐齐之心而愚臣知之王曰子何以知之对曰矜防砥剑【矜矛柄防盖为矜施防砥柔石所以砺也】登丘东向而叹是以愚臣知之今夫乌获举千钧之重行年八十而求扶持故齐虽强国也西劳于宋南罢于楚则齐军可败而河间可取燕王曰善吾请拜子为上卿奉子车百乗子以此为寡人东游于齐【为燕説齐】何如对曰足下以爱之故与【补曰与平声姚本下复有则字】何不与爱子与诸舅叔父负床之孙【负言背倚床立未能行也】不得【此属皆不得不处与车】而乃以与无能之臣何也王之论臣何如人哉今臣之所以事足下者忠信也恐以忠信之故见罪于左右王曰安有为人臣尽其力竭其能而得罪者乎对曰臣请为王譬昔周之上地尝有之其丈夫宦三年不归其妻爱人其所爱者曰子之丈夫来则且奈何乎其妻曰勿忧也吾已为药酒而待其来矣已而其丈夫果来于是因令其妾酌药酒而进之其妾知之半道而立虑曰吾以此饮吾主父则杀吾主父以此事告吾主父则逐吾主母与杀吾主【补补曰此宜有主事】父逐吾主母者宁佯踬而覆之【踬跲也】于是且佯僵而仆之其妻曰为子之逺行来之故为美酒今妾奉而仆之其丈夫不知其妾而笞之故妾所以笞者忠信也今臣为足下使于齐恐忠信不谕于左右也臣闻之曰万乗之主不制于人臣十乗之家不制于众人匹夫徒歩之士不制于妻妾而又况于当时之贤主乎臣请行矣愿足下之无制于羣臣也【补曰此防説见前苏秦章】
　　燕王谓苏代曰寡人甚不喜訑者言也【沇州谓欺曰訑补曰訑徒案反或作诞】苏代对曰周地贱媒为其两誉也之男家曰女美之女家曰男美然而周之俗不自为取妻且夫处女无媒老且不嫁舍媒而自衒敝而不售【敝犹败无成事也】顺而无败售而不敝者唯媒而已矣且事非权不立非势不成夫使人坐受成事者唯訑者耳王曰善矣【彪谓訑亦吾所恶而实不可废古者使功使过使智使愚盖用人可也处已则否正曰利诞谩之人以为用此不正之论也使过之説不使愚使贪使勇亦谓御得其道耳非此之谓也】
　　苏代谓【元作为】为奉阳君【此亦其后袭称正曰説见赵防】説燕于赵以伐齐奉阳君不听乃入齐【代入】恶赵令齐絶于赵齐已絶于赵因之燕谓昭王曰韩为谓臣曰人告奉阳君曰使齐不信赵者苏子也令齐王【闵】召蜀子【齐将正曰无考】使不伐宋者【】苏子也令齐王谋遁取秦以谋赵者【遁逃去也言避秦兵取言与之合正曰按此防下文所云臣以为不若逃而去之以韩魏循自齐而为之取秦深结赵以劝之】苏子也令齐守赵之质子以甲者又苏子也请告子以请齐【告子名不害代请之使为已请齐正曰无据史引韩为谓代举或人告奉阳君之言请者或人之请为赵言于齐也】果以守赵之质子以甲【果者必欲告子如是】吾必守子以甲【言告子不听则然正曰谓告子齐果守赵质子以甲则吾将守子以甲】其言恶矣虽然王勿患也【人所告奉阳之言于代为恶燕王善代必患之故代告王以无患为其乱齐赵所以利燕】臣故知入齐之有赵累也【言赵恶代】出为之以成所欲【出者奋不顾也言知其有累而奋为之欲谓利燕】臣死而齐大恶于赵臣犹生也今齐赵絶可大纷已【纷乱也】持臣非张孟谈也【持犹使补曰持字疑特】使臣也如张孟谈也齐赵必有为智伯者矣奉阳君告朱讙与赵足曰【代称奉阳之言然二皆赵人】齐王使公玉曰【齐人姓名正曰一本公玉按字书三画中近上者于方反三画匀者虞欲反始加以别字新序有公玉丹史公玉带则公玉姓也此疑有缺误】命説【奉阳名正曰説即兊之讹説见赵防】曰必不反韩珉今召之矣【言故反前下此】必不任苏子以事今封而相之必【元作令】令不合燕今以燕为上交吾所恃者顺也【公玉父名正曰无考鲍因下言有甚于其父遂云尔按赵防齐欲攻宋章以三晋刧秦使顺也甘之恐即此人】今其言变有甚于其父顺始与苏子为雠见之如【元作知】知无厉【补曰无害也】今贤之两之【两谓封与相正曰贤之谓以代为贤两之谓与之并处】已矣吾无齐矣【并述奉阳之言】奉阳君之怒甚矣【此代自言】如齐王【衍王字】王【补曰衍字】之不信赵而小人奉阳君也【待之为小人】因是而倍之【音背言燕宜然正曰言齐因是倍赵】不以今时大纷之解而复合则后不可奈何也故齐赵之合茍可循也【循言顺燕】死不足以为臣患【代本以二国之合必不顺燕今乃合而顺之故有死逃之罪正曰言二国之合必害于燕茍顺而无害国之利也故已之死逃荣辱皆不足论】逃不足以为臣耻为诸侯不足以为臣荣被髪自漆为厉不足以为臣辱【补曰厉史音頼见秦防死不足以为臣患及尧舜之贤而死两节与秦防范雎説同】然而臣有患也臣死而齐赵不循恶交分于臣也【燕以二国可因而代不欲则三国皆恶代矣然二国卒不可因则代之恶皆有所分交犹皆】而后相効【交后人见其不可因而効已】是臣之患也【患其后时】若臣死而必相攻也【齐赵相攻】臣必勉之而求死焉尧舜之贤而死禹汤之智而死孟贲之勇而死乌获之力而死生之物固有不死者乎在必然之理【死者人之必然】以成所欲王何疑焉臣以【补曰一本此有为字】不若逃而去之【许以罪逃去】臣以韩魏循自齐【言逃燕则自韩魏顺行至齐】而为之取秦【言劲齐以怒赵】深结赵以勤之【此劲赵以怒齐也结亦以韩魏赵自燕结之勤犹厚】如是则近于相攻也臣虽为之不【】累燕【正曰臣虽为之累燕下文引奉阳君之言而释之曰臣虽为之不累燕】奉阳君告朱讙曰【亦代称之】苏子怒于燕王之不以吾故【以用也吾指奉阳】弗子相【子谓讙正曰子谓代】又不予卿也【补曰一本不予相又不予卿也予亦为苏子自予也】殆无燕矣其疑至于此【燕王善代而奉阳谓其怒燕者疑也】故臣虽为之不累燕【疑代怒燕故代虽为燕纷二国二国不怨燕也】又不欲王【欲犹须也言其自相攻不须燕】伊尹再逃桀而之汤【补曰一本此句上有再逃汤而之桀六字姚本同】果与鸣条之战而以汤为天子伍子胥逃楚而之呉果与柏【元作伯】伯【正曰古字通古今人如柏虎柏益伯乐之】举之战而报其父之雠今臣逃而纷齐赵始可着于春秋且举大事孰不逃桓公之难管仲逃于鲁阳虎之难孔子逃于卫【定八年阳虎作难十四年孔子乃适卫不如此所云】张仪逃于楚【传不书正曰即仪至楚之事】白圭逃于秦【未详】望诸相中山也【此与乐毅同号】使赵赵刧之求地望诸攻闗而出外孙之难【未详】薛公释载【不乘车也】逃出于闗【齐湣二十五年田文入秦秦囚欲杀之因秦幸姬得出驰去变姓名出闗】三晋称以为好【补补曰士上恐有缺字】士【太史公曰好客自喜】故举大事逃不足以为辱矣卒絶齐于赵赵合于燕以攻齐败之【补曰此防文多未详注多未安】
　　燕昭王且与天下伐齐而有齐人仕于燕者昭王召而谓之曰寡人且与天下伐齐旦暮出令矣子必争之争之而不听子因去而之齐寡人有时复合【预言不胜与齐合补曰一本复合和也】且以因子而事齐当此之时也燕齐不两立然而常独欲有复收之之志若此也【收犹合不两立则不可复合而不能无合之之志彪谓此少年狡狯之行小人患失之而燕聊为之此其所以不王也补曰当此以下纪述者之辞】齐魏争燕齐谓燕王曰吾得赵矣魏亦谓燕王曰吾得赵矣燕无以决之而未有适【补曰音的】予也苏代谓燕相曰臣闻辞卑而币重者失天下者也辞倨而币薄者得天下者也今魏之辞倨而币薄燕因合于魏魏【补补曰姚本有此字】得燕【元作赵】赵【正曰魏曰得赵燕因合于魏而得赵也】齐遂北矣【魏昭十二年与秦赵韩燕伐齐败之燕独入临淄此二十八年】
　　苏代自齐使人谓燕昭王曰臣间【元作闻间犹顷也】闻【补曰当作间正曰间去声致隙曰间间隔也】离齐赵齐赵已孤矣王何不出兵以攻齐臣请为王弱之燕乃伐齐攻晋【疑兵也实合魏而阳攻以疑齐正曰晋地名下文云晋下可见】令人【代令之】谓闵王曰燕之攻齐也欲以复振故地也【振举也盖欲复王哙所失】燕兵在晋而不进则是兵弱而计疑也王何不令苏子将而应燕乎夫以苏子之贤将而应弱燕燕破必矣燕破则赵不敢不听是王破燕而服赵也闵王曰善乃谓苏子曰燕兵在晋今寡人发兵应之愿子为寡人为之将对曰臣之于兵何足以当之王其改举【别用他将】王使臣也是败王之兵而以臣遗燕也战不胜不可振也【振救也】王曰行寡人知子矣苏子遂将而与燕人战于晋下【晋之下地】齐军败燕得甲首二万人苏子以其余兵以守阳城而报于闵王曰王过举令臣应燕今军败亡二万人臣有斧质之罪请自归于吏以戮闵王曰此寡人之过也子无以为罪明日又使燕攻阳城及狸【燕地也赵悼襄元年攻燕取狸阳城正曰据此防则燕取之于齐者也大事记引正义云燕无狸阳疑字误当作渔阳按此文两云阳城及狸则正义説亦未可据】又使人谓闵王曰日者齐不胜于晋下此非兵之过齐不幸而燕有天幸也今燕又攻阳城及狸是以天幸自为功也王复使苏子应之苏子先败王之兵其后必务以胜报王矣王曰善乃复使苏子苏子固辞王不听遂将与燕战于阳城燕人大胜斩首三万齐君臣不亲百姓离心燕因使乐毅大起兵伐齐破之【彪谓苏代之于燕齐皆尝隙而复善之情礼均也而独为燕图齐之深何哉昭王贤也虽然糜烂人之民人以行其説而奉其所贤仁者不为也独不念尝委质于齐乎补曰苏代倾诈不义一至于此其罪浮于张仪矣】
　　苏代自齐献书于燕王曰臣之行也固知将有口事【言人谮之】故献御书而行【献侍御者以书】曰臣贵于齐燕大夫将不信臣臣贱将轻臣臣用将多望于臣【望犹责】齐有不善【谓恶燕】将归罪于臣天下不攻齐将曰善为齐谋天下攻齐将与齐兼贸【元作鄮】鄮【补曰鄮当作贸互易也字増邑讹】臣【贸犹卖】臣之所重处重留【元作卯】鄮【正曰一本卵作卯姚同据此则重当平声重卵犹言累卯谓已处危也上文恐多重字】也【重犹难也留谓处于齐为难】王谓臣曰吾必不听众口与防言吾信汝也犹列眉也【言无可疑补曰列眉未详一本犹□□者也姚同龙龛手鉴□古□字愚谓即□字也□□者斩断果决之意】上可以得用于齐次可以得信于下茍无死女无不为也以女自信可也【以犹由】与之言曰【王与之】去燕之齐可也期【元作其】其【补曰当作期字通借】于成事而已臣受令以任齐【得任于齐正曰以齐为任】及五年齐数出兵未尝谋燕齐赵之交一合一离燕【衍王字】王【正曰一本不与齐谋赵则与赵谋齐疑王即不字之讹】与齐谋赵则与赵谋齐【燕与齐谋赵实欲离齐于赵代因与赵谋齐以成燕之谋正曰见上】齐之信燕也至于虚北地【虚言不设备齐北近燕】行其兵【以北兵伐他国】今王信田伐与参去疾之言【二人谗代者】且攻齐使齐犬马而不言燕【且辞也犬马言已贱齐如之又不泄燕之谋补曰一本犬马□姚同字书无□字恐即贱】今王又使庆【燕臣名】令臣曰吾欲用所善王茍欲用所善王欲用之【补曰姚本王茍欲用之无中间五字文义为胜】则臣请为王事之王欲醳臣【醳释同见邹忌説琴补曰魏世家如耳云以秦醳卫张仪传醳之索隐云古释字】专【元作剸】剸【补曰专字讹】任所善则臣请归醳事臣茍得见则盈愿【彪谓为人间者均有此六患非燕昭之明代其危哉功成矣犹不能无此患况他人乎代之谋齐亦异乎豫让之于赵矣彼哉彼哉补曰此防盖代在齐而或有疑之于王者故代以书自白文多未详燕昭即位志复齐雠非一日矣乐毅以赵乱适卫至燕在十七年之后又十年始合五国以破齐方其患齐之强志未逞也苏代之徒为之间齐离赵之交激秦之怒劝之以伐宋骄其兵而罢其师齐卒以亡代有力焉而世不数何也盖毅之为燕约结信义服人卒用此以胜何假乎代之为哉代之倾诈反覆效用于燕亦昭王之贤明有以御之非倚以成功也】
　　秦召燕王燕王欲往苏代约燕王【约犹止】曰楚得枳【属巴郡】而国亡【皆谓失地秦昭此七八九年连拔楚郡】齐得宋而国亡【即此二十八年入临淄三十二年下七十城】齐楚不得以有枳宋事秦者何也是则有功者秦之深雠也【言此以见克齐者秦之所恶也】秦取天下非行义也暴也秦之行暴正告天下告楚曰【补曰姚本秦之行暴于天下正告楚曰】蜀地之甲轻舟浮于汶【汶江水出岷山补曰汶眉贫反即岷】乗夏水【江夏注沔水自江别至南郡华容为夏水正曰索隐云夏音暇谓夏潦之水盛涨时也下文乘夏水两出可见矣】西下江五日而至郢汉中之甲轻舟出于巴乗夏水下汉【补曰一本而下姚同】四日而至五渚【史注在洞庭正曰今详本文下汉而至五渚则五渚乃汉水下流洞庭在江之南非其地也】寡人积甲宛东下随【属南阳】智者不及谋勇者不及怒寡人如射隼矣【隼祝鸠喻易也正曰射隼见易解卦正义云隼今之鹘也】王乃待天下之攻函谷不亦逺乎楚王为是之故十七年事秦秦正告韩曰我起乎少曲【韩地范雎传伐韩少曲补曰本文少曲髙平正义云相近髙平在懐州河阳县西北】一日而断太行【补曰正义云太行山羊肠坂道北过韩上党也】我起乎宜阳而触平阳【补曰宜阳见前平阳即近武遂韩坟墓所在者】二日而莫不尽繇我【繇由同正曰索隐云繇音摇摇动也我属下句】离两周而触郑五日而国举韩氏以为然故事秦秦正告魏曰我举安邑塞女防韩氏太原卷【不通此四处正曰安邑女防见前太原在河东时属赵卷见魏防正义云卷犹断絶轨免反太原当为太行盖曰秦举魏之安邑塞魏之女防则韩氏太行断絶也按赵防秦举安邑而塞女防韩氏太原絶正义以卷为絶据此】下轵【元作枳】枳【补曰姚本我下按枳道即河内地轵枳字通】道道南阳封冀【道道所由也后志河东皮氏有冀亭注引此正曰南阳即修武封封陵杜预云在蒲州】兼包两周乗夏水浮轻舟强弩在前铦防在后决荥口【荥泽之口补曰索隐云荥泽口与今汴河口通其水深可以灌大梁公子无忌亦云然大事记灌大梁之防战国以来人皆知之秦卒用此防】魏无大梁决白马之口魏无济阳决宿胥之口【徐注纪年曰敖山塞集胥口】魏无虚顿丘【补曰大事记云水经注河水旧在白马县南决通齐阳黄沟白马本卫之曹邑今滑州县史作外黄济阳大事记作黄齐阳説又见秦防宿胥虚顿丘并见秦魏防】陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象【补曰一本作写盖古象字作鸟诎也】寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪秦欲攻韩【元作齐】齐恐天下救之则以齐委于天下曰齐人【补曰一本人作王姚同】四与寡人约四欺寡人必率天下以攻寡人者也【必言攻之决】有齐无秦无齐有秦必伐之必亡之已得宜阳少曲致蔺离【补】石【补曰蔺离石见前据文恐有离字姚注石字三本同作君详此当缺】因以破齐为天下罪秦欲攻魏重楚【恐楚击其后】则以南阳委于楚【补曰邓之南阳】曰寡人固与韩且絶矣残均陵【地缺正曰正义云均州故城在随州西南盖均陵也】塞黾隘【补曰见楚防】茍利于楚寡人如自有之魏弃与国而合于秦因以塞黾隘为楚罪兵困于林中【补曰见魏防】重燕赵以胶东委于燕【胶东国故齐国项纪注即墨也】以济西委于赵已得讲于魏质【元作至】至【补曰索隐云当作质】公子延【秦子正曰魏子】因犀首攻赵【补曰一本首下有属行而三字史姚同索隐曰谓连兵相属也行胡郎反】兵伤于离石遇败于马陵而重魏则以叶蔡委于魏【补曰马陵叶蔡并见前史离石作谯石马陵作阳马索隐云并赵地名】已得讲于赵则刧魏魏不为割困则使太后穰侯为和赢则兼欺舅与母【赢谓胜舅谓穰侯】适燕者曰以胶东【适谪同补曰适即上所谓因以为罪者】适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环【补曰言其无穷不可致诘也】用兵如刺蜚【集韵虫名喻易也补曰蜚匪微反又上去二音一本刺绣姚注云钱本添入蜚字】母不能知【补曰一本知作制姚同】舅不能约龙贾之战【魏襄五年秦拔我龙贾军补曰此据世家年表在二年大事记从年表云魏惠王后二年】崖门之战封陵之战【魏哀十六年秦败我封陵恐岸亭在颖韩注记岸门封陵亭名然则封陵亦属颖川正曰哀当作襄封陵见封冀注补曰岸门之战赧王元年当韩宣惠王十九年】髙商之战【史不书】赵庄之战【赵肃侯十三年赵庄与秦战死河西】秦之所杀三晋之民数百万今其生者皆死秦之孤也【补曰死于秦者之孤】西河之外上雒之地三川晋国之祸三晋之半【言上三地被祸居晋国之半正曰西河上雒魏地三川韩地言秦已得三晋之半也】秦祸如此其大而燕赵之秦者【补曰之下恐有缺字】皆以争事秦説其主此臣之所大患燕昭王不行苏代复重于燕燕反约从亲如苏秦时或从或否而天下由此宗苏氏之从约代厉皆以寿死名显诸侯【代传有在伐齐事后彪谓秦之所以正告诸侯及其用诈皆愚弄之也而诸侯莫省独一燕昭知之然亦不久死矣彪故曰秦横之成天幸也补曰文甚明快】
　　燕饥赵将伐之楚使将军之燕过魏见赵恢赵恢曰使除患无至【除之使不至】易于救患伍子胥宫之竒不用【此除患者】烛之武【僖三十年晋秦围郑佚之狐言于郑伯曰国危矣若使烛之武见秦君师必退之武见秦伯曰郑知亡矣而有益于君敢以烦执事越国以鄙逺君知其难也焉用亡郑以倍邻邻之厚君之狐也秦伯説乃还】张孟谈【皆救患者】受大赏是故谋者皆从事于除患之遗者【谓救患者补曰一本遗作道下无者字姚同义是】而无【元作先】先【补曰上疑有缺文】使除患无至者今与【补曰一本作予姚同】以百金送公也【公谓楚使】不如以言公听吾言而説赵王【惠文】曰昔者呉伐齐为其饥也伐齐未必胜也而弱越乗其敝以霸今王之伐燕也亦为其饥也伐之未必胜而强秦将以兵乗【元作承】承【正曰此书乗承通后昌国君章有】王之西是使弱赵居强呉之处而使强秦处弱越之所以霸也愿王之熟计之也使者乃以説赵王赵王大説乃止燕昭王闻之乃封之以地【封恢也恢盖赵之仕魏而为燕者为燕亦所以为魏也正曰无据】
　　赵且伐燕苏代为燕谓惠王【赵惠文】曰昨者臣来过易水蚌方出曝【蚌也】蠯而鹬啄其肉【鹬知天将雨鸟】蚌命而箝其喙【箝籋也】鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并擒之【补曰姚注谚语谚诗皆叶后语必见死蚌脯即多一字防文聚引云蚌将为脯即见蚌脯此则叶韵然不闻蚌鹬得雨则解也陆农师读两作两两谓辟口恐别有据愚按韵补蚌叶彼五反鹬知将两两即解去尔　一本箝作相字通鹬音聿亦有衍音】今赵且伐燕燕赵久相攻以敝大众臣恐强秦之为渔父也愿王熟计之也惠王曰善乃止【正曰燕惠武城皆与赵惠王相及此防时不可考】
　　惠王【昭王子元年赧王三十七年癸未】
　　昌国君乐毅为燕昭王合五国之兵【传云并合赵楚韩魏燕之兵补曰正义云故昌城在淄州淄川县东北】而攻齐下七十余城尽郡县之以属燕三城未下【聊莒即墨补曰毅传唯莒即墨未下燕世家云聊莒即墨未下盖因燕将守聊城不下之事而误説见齐防】而燕昭王死惠王即位用齐人反间疑乐毅而使骑刧代之将乐毅奔赵赵封以为望诸君【补曰史赵封毅为观津号望诸君索隐云望诸泽名在齐盖赵有之故号马】齐田单诈骑刧卒败燕军复收七十余城以复齐燕王悔惧赵用乐毅乗【元作承】承【正曰説见上】燕之敝以伐燕燕王乃使人让乐毅且谢之曰先王举国而委将军将军为燕破齐报先王之雠天下莫不振动寡人岂敢一日而亡将军之功哉防先王弃羣臣寡人新即位左右误寡人寡人之使骑刧代将军为将军久暴露于外【暴曝同】故召将军且休计事将军过听以与寡人有隙【元即郄隙不合也】郄遂捐燕而归赵将军自为计则可矣而亦何以报先王之所以遇将军之意乎【补曰自先王举国止此一节恐当在后章燕王书寡人不佞云云之上余説见彼章】望诸君乃使人献书报燕王曰臣不佞不能奉承先王之教以顺左右之心恐扺斧质之罪以伤先王之明而又害于足下之义【无罪而杀毅非义也】故遁逃奔赵自负以不肖之罪【负言荷罪在身】故不敢为辞説今王使使者数之罪臣恐侍御者之不察先王之所以畜幸臣之理【畜养也幸亲爱之】而又不白于臣之所以事先王之心【白犹明】故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣以所学者观之先王之举错有髙世之心故假节于魏王【时诸侯不通出闗则以节假之故上言毅自魏往见王正曰毅传毅为魏昭王使燕燕王以客礼待之毅辞让遂委质为臣正义云假魏节使燕】而以身得察于燕【补曰毅传赵人因沙丘之乱适魏至燕故大事记附见于燕昭王十七年】先王过举擢之于賔客之中而立之于羣臣之上不谋于父兄而使臣为亚卿【亚次也】臣自以为奉令承教可以幸无罪矣故受命而不辞先王命之曰我有积怨深怒于齐不量轻弱而欲以齐为事臣对曰夫齐霸国之余教而骤胜之遗事也闲于兵甲习于战攻王若欲攻之则必举天下而圗之莫径【元作劲补曰一本作径】于结赵矣且又淮北宋地楚魏之所同愿也【楚欲得淮北魏欲得宋时皆属齐】赵若许【许燕】约楚赵宋尽力【宋虽已举其遗民怨之补曰一本约楚魏宋尽力姚同史云赵若许而约四国攻之其文为明】四国攻之齐可大破也先王曰善臣乃口受令具符节南使臣于赵顾反命【回顾而反言其速】起兵随而攻齐以天之道先王之灵河北之地随先王举而有之于济上济上之军奉令击齐大胜之轻卒鋭兵长驱至国齐王【闵】逃遁走莒仅以身免珠玉财寳车甲珍器尽收入燕【补曰此数语毅罪状也】大吕陈于元英【大吕律均元英燕乐名正曰索隐云大吕齐钟名元英燕宫殿名】故鼎反乎厯室【故鼎齐所得燕鼎凡鼎以占休咎故归之律厯之室正曰厯史作磨周礼遂师抱磨音厯又史表磨侯汉表作厯古字通用説见秦防正义引括地志云元英厯室燕二宫名在幽州蓟县西四里宁台之下髙诱云燕哙乱齐伐燕杀哙得鼎今反归古鼎今注本无】齐器设于宁台【燕台】蓟丘之植【蓟幽州国植旗帜之属】植于汶篁【汶水出泰山莱芜原竹田曰篁言燕以齐为塞正曰索隐云蓟丘燕所都言燕蓟丘之所植植齐王汶上之竹徐注谓燕之疆界移于齐之汶水非此之谓此言燕蓟丘之所植移植于汶上之竹田索隐云亦然按昉集古今文以毅书为首有防问云夷门之植植为燕其说用毅语也愚谓左氏以太宫之椽归为卢门之椽句法正同补曰一本汶皇】自五伯以来功未有及先王者也先王以为顺于其志【补曰一本以为恢于志】以臣为不顿命【顿犹坠】故裂地而封之【补曰谓封昌国君也】使之得比乎小国诸侯臣不佞自以为奉令承教可以幸无罪矣故受命而弗辞臣闻贤明之君功立而不废故着于春秋蚤知之士【蚤知先见也】名成而不毁故称于后世若先王之报怨雪耻夷万乗之强国收八百嵗之蓄积【通太公数之】及至弃羣臣之日遗令诏后嗣之余义执政任事之臣所以能循法令顺庶孽者【新立之君皆患庶孽之乱昭王能预顺之】施及萌【萌氓同】皆可以教于后世臣闻善作者不必善成善始者不必善终昔者伍子胥説听乎阖闾故呉王逺迹至于郢夫差弗是也【不然子胥之説】赐之鸱夷而浮之江【防夷榼名马革为其形以敛骸骨正曰史乃取子胥尸盛以防夷革应劭云取马革为防夷榼形】故呉王夫差不悟先论之可以立功故沉子胥而弗悔子胥不蚤见主之不同量故入江而不改【补曰史不化索隐云言子胥怨恨故虽投江而神不化犹为波涛之神也】夫免身全功以明先王之迹者臣之上计也离毁辱之非【离丽也犹遭正曰离罹通遭也】堕先王之名者臣之所大恐也临不测之罪以幸为利者义之所不敢出也臣闻古之君子交絶不出恶声【补曰正义曰不説己长而谈彼短】忠臣之去国不洁其名【毁其君而自洁】臣虽不佞乎【补曰一本无乎字盖衍】数奉教于君子矣恐侍御者之亲左右之説而不察疏逺之行也故敢以书报惟君之留意焉【传有补曰大事记延平陈氏曰乐毅之下齐也止侵畧寛赋敛除暴令修旧政求逸民显而礼之祀桓公管仲于郊表贤者之闾封王蠋之墓凡可以悦其民者无不为之此孟子所以教齐者齐王不能用之于燕而乐毅能用之于齐　吕子读书记曰乐毅伐齐云云曰若不遂乗之待彼悔前之非改过恤下而抚其民则难虑也推此言则世之论毅者岂其然乎　朱子曰乐毅亦战国之士何尝是王者之师又曰毅初合秦魏之师又因人怨湣王之暴故一举下齐七十余城湣王死人心之怒已解恐三国分功故急遗之以燕之力亦止于此况田单忠义死节坚守二城自不可攻非不欲取盖力不能尔毅在当时亦恣意虏掠正孟子所谓毁其宗庙迁其重器者尔　愚谓乐毅之伐齐取寳器烧宫室见于田齐燕世家毅传国防皆然征以毅之自言盖诬矣陈氏首以止侵掠为美似未察其实也齐以燕伐燕燕以齐伐齐孟子所以教齐王者毅实违之是尚为能用之乎虽有寛赋除暴反政礼贤数端不足以揜其罪也故愚着朱子説并记吕子他日之论以见其不满于毅如此而取陈氏者特一时之见未为定论也】张丑为质于燕【正曰丑见齐韩魏中山等防与楚威王田婴公仲张仪相渉恐非惠王之世】燕王欲杀之走且出境境吏得丑丑曰燕王所为将杀我者人有言我有寳珠也王欲得之今我已亡之矣而燕王不我信今子且致我我且言子之夺我珠而吞之燕王必当杀子刳子腹【刳判也】及【补曰姚本作反】子之肠矣夫欲得之君不可说以利吾要且死子肠亦且寸絶境吏恐而放之【补曰韩非子记子胥语楚边候同此】
　　王喜【惠王曾孙元年赧王五十三年丁未】
　　燕王喜使栗腹以百金为赵孝成王寿酒三日反报曰赵民其壮者皆死于长平其孤未壮可伐也王乃召昌国君乐闲【毅子补曰史毅奔赵后燕王复以其子乐间为昌国君索隐云闲纪闲反】而问曰何如对曰赵四逹之国也其民皆习于兵不可与战王曰吾以倍攻之可乎曰不可曰以三可乎曰不可王大怒左右皆以为赵可伐遽起六十万以攻赵令栗腹以四十万攻鄗使庆秦【补曰史作卿秦一本标后语作庆奉】以二十万攻代赵使亷颇以八万遇栗腹于鄗使乐乗【毅之族】以五万遇庆秦于代燕人大败乐闲入赵【燕记元年有正曰史在王喜四年余説见下】燕王以书且谢焉曰寡人不佞不能奉顺君意故君捐国而去则寡人之不肖明矣敢端其愿【端犹专也愿欲复用之】而君不肯听故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之【有非而掩盖之王喜所自谦】不虞君之明罪之也【虞犹图】望有过则君教诲之不虞君之明弃之也且寡人之罪国人莫不知天下莫不闻君微出明怨【言间虽无出之赵以明有怨于我人亦知之】以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名【补曰此当有也字姚本作以讹】故掩人之邪者厚人之行也救人之过者仁者之道也世有掩寡人之邪救寡人之过非君孰【元作恐】恐【补曰字有误一本心所姚同】望之今君厚受任于先王以成尊轻弃寡人以快心则掩邪救过难得于君矣且世有薄而故厚施【世虽薄我我反厚施之】行有失而故惠用【行与我不合反惠爱任用之正曰有过失当弃反顺用之】今使寡人任不肖之罪【任犹负】而君有失厚之累请为君择之也【择其所处】无所取之国之有封疆【补曰一本此有犹字姚同】家之有垣墙所以合好掩恶也【补曰恶如字】室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人【盖一作尽】而明怨于外恐其适足以伤于髙而薄于行也非然也茍可以明君之义成君之髙虽任恶名【所谓任不肖之罪】不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者栁下惠吏于鲁三黜而不去或谓之曰可以去栁下惠曰茍与人之异恶往而不黜乎犹且黜乎宁于故国尔【补曰此论语所记便不及】栁下惠不以三黜自累故前业不忘不以去为心故逺近无议今寡人之罪国人未知而议寡人者徧天下语曰论不修心【凡有修者先必有失而善论者不然补曰修字必有误】议不累物仁不轻絶智不简功【简与附反犹弃也】简弃大功者辍也【辍止也】轻絶厚利者怨也辍而弃之怨而累之宜在逺者【疎逺之臣可尔】不望之于君也今以寡人无罪君岂怨之乎愿君捐怨追惟先王复以教寡人意君曰【意度其然】余且慝心【待之以不善之心】以成而过不顾先王以明而恶使寡人进不得修功退不得改过君之所揣也【言间量我也】唯君图之此寡人之愚意也敬以书谒之乐间乗怨不用其计二人卒留赵不报【彪谓过而不改然后为过燕王喜过在于愎諌伐赵其于间未见其有可絶之处而能悔如此礼不云乎其嗟也可去其谢也可食何间絶之深也抑其书辞条逹明丽婉乎屈曲天下之伟文也正曰责其出奔以明怨薄已而扬过悔艾惩创之意少未见其果可以释憾而反国也补曰新序以此为燕惠王遗乐毅书考之毅答惠王书云今足下使人数之以罪而史所载惠王让毅无数罪之语前章燕王使人让毅且谢之曰云云当是此章之首盖错简也且防以此为乐间答书而末云间乘怨不用其计于乘何与史赵世家孝成王十五年亷颇破杀栗腹虏庆秦乐间则是间为将而被虏燕世家则云奔赵又赵孝成王十六年亷颇围燕以乐乘为武襄君二十一年孝成王卒亷颇将攻繁阳取之使乐乗代之颇攻乘乘走据防史所记多舛故知此书非乐间事而新序之説为是云】
　　秦并赵北向迎燕【并合也迎以兵迎之】燕王闻之使人贺秦王【始皇】使者过赵赵王【悼襄】系之使者曰秦赵为一而天下服矣燕【元作兹】兹【补曰恐燕字讹】之所以受命于赵者为秦也【言燕先时服赵者以秦与赵合】今臣使秦而赵系之是秦赵有隙秦赵有隙【补曰一本并作郄姚同】天下必不服而燕不受命矣且臣之使秦无防于赵之伐燕也赵王以为然而遣之使者见秦王曰燕王窃闻秦并赵燕王使使者贺千金秦王曰夫燕无道吾使赵有之子何贺使者曰臣闻全赵之时南邻为秦北下曲阳为燕【下曲阳属钜鹿】赵广三百里而与秦相距五十余年矣所以不能反胜秦者【反犹报也言数为秦败不能报而胜之】国小而地无所取今王使赵北并燕【此并谓兼有之】燕赵同力必不复受命【】于秦矣臣窃为王患之秦王以为然起兵而救燕【赵悼襄九年攻燕取狸阳城兵未罢秦攻邺拔之此十九年】
　　燕太子丹质于秦亡归见秦且灭六国兵已临易水恐其祸至太子丹患之谓其太傅鞠武曰【补曰一本鞠作鞫下同索隐云音麴又如字】燕秦不两立愿太傅幸而图之武对曰秦地遍天下威胁韩魏赵氏则易水以北未有所定也柰何以见陵之怨【传言丹质秦秦遇之不善】欲批其逆鳞哉【批白结切击也説难龙可扰而骑也然喉下有逆鳞径尺人有婴之则必杀人人主亦有补曰一本批作排姚云曽钱作此字】太子曰然则何由太傅曰请入图之【请太子入息已乃图之】居之有间樊将军亡秦之燕太子客之【补曰姚本容之】太傅鞠武谏曰不可夫秦王【始皇】之暴而积怨于燕【怨其亡归】足为寒心【补曰凡人寒甚则心战恐惧亦战】又况闻樊将军之在乎是谓【元作以】以【补曰史作谓然以义亦通】委肉当饿虎之蹊【蹊径也】祸必不振矣【振救也】虽有管晏不能为之谋也愿太子急遣樊将军入匈奴以灭口请西约三晋南连齐楚北讲于单于然后乃可图也太子丹曰太傅之计旷日弥久心惽然恐不能须臾【言已忧思昏瞀且死须臾不可待】且非独于此也夫樊将军困穷于天下归身于丹丹终不廹于强秦而弃所哀怜之交置之匈奴是丹命固卒之时也【知祸且至而犹为乏自疑命止于此】愿太傅更虑之鞠武曰燕有田光先生者其智深而虑沉【沉犹深补曰一本其智深其勇沉史姚同】可与之谋也太子曰愿因太傅交于田先生可乎鞠武曰敬诺出见田光道太子【衍曰字】曰愿图国事于先生田光曰敬奉教乃造焉太子跪而逢迎却行为道【不敢背之】跪而拂席田先生坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰也驽马先之今太子闻光壮盛之时不知吾精已消亡矣虽然光不敢以乏国事也【不令太子所圗有阙】所善荆轲可使也太子曰愿因先生得【衍愿字】愿交荆轲可乎田光曰敬诺则起趋出【补曰一本即趋出姚本即起】太子送之至门戒曰丹所报先生所言者国大事也愿先生勿泄也田光俛而笑曰诺【补曰正义曰俛音俯按俛即俯字汉书晁错传俛仰韩信俛出东方朔俛啄顔注即俯】偻行见荆轲【偻致敬貌礼一命而偻】曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外【言不自踈于轲】言足下于太子愿足下过太子于宫荆轲曰谨奉教田光曰光闻长者为行【补曰一本长者之行】不使人疑之今太子约光曰所言者国大事也愿先生勿泄也是太子疑光也夫为行而使人疑之非节侠士也【荀悦曰立气势作威福结私交以立强于世者谓之侠】欲自杀以激荆轲【言其死非为泄欲厉勉轲使死之耳】曰愿足下急过太子言光已死明不言也遂自刭而死轲见太子言田光已死致光之言【补曰一本此四字作明不言也姚同史同今本】太子再拜而跪膝下行【以膝行不立行故言下】流涕有顷而后言曰丹所请田先生不言者欲以成大事之谋今田先生以死明不泄言岂丹之心哉荆轲坐定太子避席顿首曰田先生不知丹不肖使得至前愿有所道此天之所以哀燕而不弃其孤也【补曰索隐云无父曰孤时燕王尚在或记者失辞或诸侯骄子亦僭称孤也又刘向曰燕王真之太子】今秦有贪利之心而欲不可足也非尽天下之地臣海内之王者【补曰荀子注引防作牢天下之王】其意不餍今秦已虏韩王【秦十七年虏王安】尽纳其地又举兵南伐楚北临赵王翦数十万之众距漳邺而李信出太原云中赵不【补曰一本下有能字】支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利【闚言示之以利使之见而欲也】秦王贪其贽必得所愿矣诚得刧秦王使悉反诸侯之侵地若曹沬之与齐桓公则大善矣脱不可因而刺杀之彼大将擅兵于外而内有大乱则君臣相疑以其间诸侯得合从其偿【补曰一本此有破字姚同】秦必矣此丹之上愿不知所以委命【委弃性命犹言不知死所】惟荆卿留意焉久之荆轲曰此国之大事也臣驽下恐不足任使太子前顿首固请无让然后许诺于是尊荆轲为上卿舍上舍太子日造门下供太牢具异物间进车骑美女恣荆轲所欲以顺适其意久之荆卿未有行意秦将王翦破赵虏赵王迁【十九年】尽收其地进兵北畧地至燕南界【畧经畧之】太子丹恐惧乃请荆卿曰秦兵旦暮渡易水则虽欲长侍足下岂可得哉荆卿曰微太子言臣愿得谒之今行而无信则秦未可亲也夫【术今字】今樊将军秦王购之金千斤邑万家诚得樊将军首与燕督亢之地图【后志涿郡方城县有督亭注引此补曰正义云督亢坡在幽州范阳县东南今固安县南有督亢陌幽州南界刘向别録云督亢膏腴之地盖欲献之故画图】献秦王秦王必説见臣臣乃得有以报太子太子曰樊将军以穷困来归丹丹不忍以已之私而伤长者之意愿足下更虑之荆轲知太子不忍乃遂私见樊于期【将军名】曰秦之遇将军可谓深矣父母宗族皆为戮没今闻购将军之首金千斤邑万家将柰何樊将军仰天太息流涕曰吾每念常痛于骨髓顾计不知所出耳轲曰今有一言可以解燕国之患而报将军之仇者何如樊于期乃前曰柰何【补曰一本为之奈何姚同】轲曰愿得将军之首以献秦王秦王必喜而召见臣臣左手把其防右手揕其胷其胷【揕刺也知鸩反补曰揕一作抗故他本连有二字下文同索隐云抗拒也义非】然则将军之仇报而燕国见陵之耻除矣将军岂有意乎樊于期偏袒扼腕而进曰此臣之日夜切齿腐心【腐者痛之极补曰勇者奋厉必以左手扼右腕也切齿见前一本拊心】乃今得闻教遂自刎【刎断也】太子闻之驰往伏尸而哭极哀既已无可奈何乃遂盛樊于期之首函封之于是太子预求天下之利匕首得赵人徐夫人匕首【补曰索隐云徐姓夫人名男子也】取之百金使工以药淬之【淬当从火坚刀刄也若淬则灭火器尔正曰淬焠通取内反説文徐云淬剑烧而入水也此谓以毒药染锷而淬之也后语注云以药水鉴匕首为淬鉴古电反】以试人血濡缕【沾濡衣之一缕】人无不立死者乃为装【行具也】遣荆轲燕国有勇士秦武阳年十三杀人人不敢牿【元作悟】悟【正曰悟忤通姚作忤説见魏防】视【悟逆也】乃令秦武阳为副荆轲有所待欲与俱其人居逺未来而为留待顷之未发太子迟之疑其改悔乃复请之曰日已尽矣荆卿岂无意哉丹请先遣秦武阳荆轲怒叱太子曰今日往而不反者竪子也今提一匕首入不测之强秦仆所以留者待吾客与俱今太子迟之请辞决矣遂发太子賔客知其事者皆白衣冠以送之至易水上既祖【祖行祭补曰诗毛传祖而舍軷饮酒于其侧曰饯疏軷谓祭道路之神封土为山象伏牲其上既祭送者饯之饮毕乗车轹之而去】取道髙渐离击筑荆轲和而歌为变征之声【地形训云变征为商盖悲音补曰应劭云筑似琴而大头安以竹击之故名按刘子云荆轲如秦宋意击筑文选髙渐离击筑荆轲歌宋如意和之】士皆垂泪涕泣又前而为歌曰风萧萧兮易水寒壮士一去兮不复还复为羽声【其音怒】忼慷【壮士不得志也补曰一本慷慨羽声朱子楚辞后语作羽声慷慨】士皆瞠目髪尽上冲冠于是荆轲遂就车而去终已不顾既至秦持千金之资币物厚遗秦王宠臣中庶子防嘉【补曰中庶子説见前新序邹阳书作防恬盖误后语防类注云防恬弟也】嘉为先言于秦王曰燕王诚振怖大王之威【振震同下同】不敢兴兵以逆军吏【补曰一本以拒大王】愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔【礼大小行人以九仪掌賔客之礼正曰大事记相如奉璧入秦秦王斋五日后乃设九賔礼于庭注引正义韦昭云九賔则周礼九仪也刘伯庄云九賔者周王之备礼天子临轩九服同会秦赵安得九賔但亦陈设车辂文物尔不得以周礼九賔仪为释愚按前汉书大行设九賔恐即秦仪也】见燕使者咸阳宫【补曰闗中记云孝公都咸阳今渭城是也水北曰阳其地在渭水之北九诸山之南故曰咸阳自始皇及胡亥皆都此】荆轲奉樊于期之头函而秦武阳奉地图匣以次进至陛【升髙陛也】秦武阳色变振恐羣臣恠之荆轲顾笑武阳【顾武阳而笑】前为谢曰北蛮夷之鄙人未尝见天子故振慴【慴惧也】愿大王少假借之使得毕使于前秦王谓轲起取武阳所持图轲既取图奉之秦王发图图穷而匕首见因左手把秦王之防而右手持匕首揕之未至身秦王惊自引而起防絶拔剑剑长撡其室【撡把持也与操同晋人多用扣室剑鞘补曰索隐云古者带剑上长拔之不出室欲王推之于背今前短易拔故云王负剑】时惶急【惶恐也坚在室牢也】剑坚故不可立拔荆轲逐秦王秦王环柱而走羣臣惊愕【愕相逐惊也】卒起不意【卒猝同下同】尽失其度而秦法羣臣侍殿上者不得持尺寸之兵诸郎中执兵皆陈于殿下非有诏不得上方急时不及召下兵以故荆轲逐秦王而卒惶急无以击轲而乃以手共之【搏击也】是时侍医夏无且以其所奉药囊提荆轲【提擿也补曰且即于反提侄帝反史提文帝提呉太子语同此】秦王方环柱走卒惶急不知所为左右乃曰王负剑王负剑遂拔以击荆轲断其左股荆轲废乃引其匕首以提【衍擿字本注字也】擿【补曰姚本无提字二字即上揕抗并存之类索隐云擿与掷古字同持益反亦提义】秦王不中中柱秦王复击轲轲被八创轲自知事不就倚柱而笑箕踞以骂【踞坐展两足曰箕补曰既断左股何云展两足】曰事所以不成者乃欲以生刧之必得约契【复地之契】以报太子也左右既前斩荆轲秦王目良久已而论功赏羣臣及当坐者【罪所当坐】各有差而赐夏无且黄金二百镒曰无且爱我乃以药囊提荆轲也于是秦大怒燕益发兵诣赵诏王翦军以伐燕十月而拔燕蓟城【并此二十九年】燕王喜太子丹等皆率其精兵东保于辽东秦将李信追击燕王王急用代王嘉计杀太子丹欲献之秦秦复进兵攻之五嵗而卒灭燕国【秦二十五年此三十三年】而虏燕王喜秦兼天下其后荆轲客髙渐离以击筑见秦皇帝而以筑击秦皇帝为燕报仇不中而死【刺客传有彪谓太子丹不忍一朝之愤轻亡其国其谋悖矣夫以一夫行刧刺于大国出于仓卒不意或幸以中而欲从容质责使悉反侵地取契以归此岂持匕首之所可恃鞠武初谋似矣太子不用不能力争妾妇之明也数士之死燕国之亡皆武实为之荆轲之事甚似曹刿其所不可者刿发愤于一朝而轲畜谋于积嵗且白衣祖送者满路其不漏露而先败抑已幸矣轲不足道也厥后留侯亦防椎窃发此其人岂愚哉盖积志仇秦不知所不可使其不逢汉帝则亦死以为期不能一日而亡秦也豫子髙渐离张留侯三人者皆孝子忠臣至一之行也惟轲于此则无处焉补曰胡氏谓秦皇狙诈之智虎狼之威千骑万乘之众挥椎奋击既无觉者大索天下又不能得良非独免并免力士其智畧之妙固已视吕政如罝中兔何败获之有鲍以三人并论愚谓三人报仇之志则同以智畧言之则异胡説当矣　朱子曰轲匹夫之勇其事无足言然于此可以见秦政之无道燕丹之浅谋而天下之势已至于此虽圣贤复生亦未知其何以安之也】















　　战国防校注卷九
　　钦定四库全书
　　战国策校注卷十　　　　宋　鲍彪　原注
　　元　吴师道补正
　　宋【沛梁楚山阳济隂东平及东郡之须昌寿张补曰汉志寿张下有今之睢阳四字】景公【嗣元公元年恭王四年乙酉补曰史年表景公名头曼汉书古今人表作兠乐汲塜师春作头曼兠栾音读固相混若则岂先二名而后一之者邪黄伯思考辨秘阁古器有宋公餗鼎与汲塜合因知异书有不可废者谩记于此】
　　公输般【鲁之巧人补曰高注公输般鲁般之号也他书或作班古字通汉书班师】为楚设机【天地疏机关也云梯之属补曰高注云机械云梯之属也索隠云械者云梯撞车飞石车弩之具】将以攻宋墨子【宋人名翟】闻之百舍重茧【百里一舍补曰此句高注下有重茧累胝也一句又庄子百舍注百日止宿也按茧即趼字吉典反増韵谓足胝起如茧胝音支】往见公输般谓之曰吾自宋闻子【闻其善】吾欲借子杀王【正曰一本三杀王并作杀云人并而邻反集韵云唐武后字作如臣字作即人也】公输般曰吾义固不杀王墨子曰闻公为云梯【梯之高上入云】将以攻宋宋何罪之有义不杀王而攻国是不杀少而杀众敢问攻宋何义也公输般服焉请见之王【见翟于王】墨子见楚王【非昭即惠正曰当缺】曰今有人于此舍其文轩【车有雕饰者正曰文作之车高注】邻有敝舆而欲窃之舍其锦绣邻有裋褐【竖使之衣补曰一本短褐姚本注短一作裋韩公考异云裋褐一作短方云货殖传用裋字董彦逺洪李善皆辨古无裋褐字按裋褐字贾谊贡禹货殖传班彪刘平张衡传凡六见班彪论汉书作裋文选则用丁管切是唐儒两用之故少陵以长缨短褐为对而史记孟尝传国策墨子语皆传冩之讹今按国策短一作裋史士不得短褐司马真亦音竖班彪王命论短字韦昭云当作裋襦也又淮南子巫马期纯衣短褐而高诱无説未必皆传冩之讹栁子厚亦尝用之安知韩公之必不然乎两存以俟知者】而欲窃之此为何若人也王曰必为有窃疾矣【疾犹癖】墨子曰荆之地方五千里宋方五百里此犹文轩之与敝舆也荆有云梦犀兕麋鹿盈之江汉鱼鼈鼋鼍为天下饶宋所谓无雉兎鲋鱼者也【鲋鱼之小者正曰尔雅翼鲋鰿也今作鲫】此犹梁肉之与糟糠也荆有长松文梓楩楠豫章【大小凡五正曰高注皆大木也补曰楩楠豫章书注楩梓一本楠作柟章作樟姚同楠即柟】宋无长木此犹锦绣之与短褐也臣【元作恶】恶【补曰疑字误】以王吏之攻宋为与此同类也王曰善哉请无攻宋【彪谓翟之説美矣然此时诸侯固有窃疾强吞弱大并小直患其力不给尔岂为若説止攻哉意者墨守之严输般服疾焉假此説以缩兵则有之彼楚国非止足而无有窃疾者也补曰墨子曰公输般为云梯之械成以攻宋墨子闻之至于郢见公输般之攻械葢墨子之守固有余般诎而言曰吾知所以距子矣吾不言墨子亦曰吾知子之所以距我者吾不言楚王问其故墨子曰公输子之意不过欲杀臣杀臣宋莫能守虽然臣之弟子禽滑厘等三百人已持臣守围之器在宋城上而待楚防矣虽杀臣不能絶也楚王曰善哉吾请无攻宋城矣　史云墨翟宋之大夫或云并孔子时或云在其后索隠云按别录墨翟书有文子文子子夏弟子问扵墨子如此则墨子作七十子后愚按孔子以敬王四十一年卒景公以元王七年卒相去十一年擅弓季康子母死般请以机封则般亦与孔子相及大事记云杨墨之説肆行于天下必在春秋后盖异端之説非王敎尽废不能兴也】
　　梁王【襄正曰恵】伐邯郸而征师于宋宋君使使者请于赵王【武灵正曰成侯】曰夫梁兵劲而权重今征师于敝邑敝邑不从则恐危社稷若扶梁伐赵【扶谓助之】以害赵国则寡人不忍也愿王之有以命敝邑赵王曰然夫宋之不如梁也【补曰一本不足如梁高注如当也】寡人知之矣弱赵以强梁宋必不利也【补曰高注梁必兼宋故宋不利之矣】则吾何以告子而可乎【虽知宋不助梁然无辞使宋不聴梁】使者曰臣请受边城【请得攻一城以应梁补曰姚本注臣字曽本自此至卷尾皆作惠】徐其攻而留其日以待下吏之有城而已【攻之不力使赵无失城】赵王曰善宋人因遂举兵入赵境而围一城焉梁王甚説曰宋人助我攻矣赵王亦曰【补曰一本赵王亦説曰姚同】宋人止于此矣故兵退难解徳施于梁而无怨于赵故名有所加而实有所归【君偃宜无此善以在犀首伐黄下苏秦论攻宋前故次之此正曰大事记周显王十五年梁惠十七年宋公剔成十六年宋伐赵围一城解题曰梁惠王伐邯郸引策云云又按史世家景公六十四年卒左传景公在位四十八年卒大事记定从左氏景公卒当元王七年鲍以此次之景公缪甚】
　　谓大尹【宋卿正曰左传哀二十六年宋景公无子取得与啓畜诸公宫于是云云六卿三族降聴政因大尹以达杜注近官有宠者鲍因大尹字遂傅防为景公时盖无稽之言也】曰君日长矣【君宋君】自知政【言亲国事】则公无事公不如令楚贺君之孝则君不夺太后之事矣【后时与政】则公常用宋矣【见用于宋尹盖太后之人正曰皆无考】
　　宋与楚为兄弟齐攻宋楚王【威】言救宋宋因卖楚重以求讲于齐【卖谓衒鬻之】齐不聴苏秦为宋谓齐相曰不如与之【聴其讲】以明宋之卖【元作资补曰一本作卖姚同】楚重于齐也楚怒【怒其背已而与齐讲】必絶于宋而事齐齐楚合则攻宋易矣【苏秦与剔成齐宣同时知非闵时正曰此必非景公时】
　　剔成【嗣辟公元年烈王七年壬子立正曰桓公大事记引苏氏云按索隠汲冡纪年作桓公辟兵庄子曰桓公出前驱呼辟防人以为狂而史记作辟公辟公名辟谥辟事必不尔史记盖误】
　　齐攻宋宋使臧子索救于荆荆王【威】大说许救甚劝【补曰劝力也】臧子忧而反其御曰索救而得有忧色何也臧子曰宋小而齐大夫救于小宋而恶于大齐此王之所忧也而荆王说甚必以坚我我坚而齐敝荆之利也臧子乃归齐王【宣】果拔宋五城而荆王不至【此四章有苏秦语得为君偃弑立怒邻宜不能曲折如此故系之剔成然则孟子所称者亦皆剔成也正曰此章时不可考缺之可也鲍妄为傅会至谓孟子所称皆剔成孟子谓戴不胜子之王薛居州居王所王非偃而谁】
　　君偃【辟公子剔成君弟弑立元年显王四十一年癸巳正曰按世家剔成四十一年弟偃攻袭剔成败奔齐自立为宋君故大事记书宋公剔成为弟偃所攻出奔齐偃自立】
　　宋【衍康字下同】康王之时【按史君偃在年表世家传并不书谥正曰索隠云战国策吕氏春秋皆以偃諡康王】有雀生【集韵音欺今江东呼鹪鹠为鵋防正曰此与尔雅鵅鵋防注同文鵅音格鵋音忌防音欺按史记好射鶀鴈鶀小鴈也音欺愚按策文云小而生巨以雀生鴈言可也云见祥而不祥鸺鹠非祥也黄公绍韵会鶀防并为一字音期者非新序作鹯所载比策文为详今通鉴作】于城之陬【陬隅也】使史占之曰小而生巨必霸天下【盖言逊也补曰高注太史能辨吉凶之妖祥康王无道不敢正对故云危行言逊太史有焉】康王大喜于是灭滕【隠七年注在沛国公丘县补曰大事记云杜氏世族谱滕为齐灭观孟子所载滕定公文公则杜説误策所记是也】伐薛取淮北之地乃愈自信欲霸之速成故射天笞地斩社稷而焚灭之曰威服天下鬼神骂国老谏臣【元作曰】曰【补日疑字误】为无顔之冠【冠不覆额补曰史王偃盛血以革囊县而射之命曰射天淫于酒妇人羣臣谏者輙射之诸侯皆曰桀宋】以示勇剖伛之背锲朝涉之胫【锲刻胫胻也】而国人大骇齐闻而伐之民散城不守王乃逃倪侯之馆【侯其臣也正曰无稽】遂得而死【补曰世家云杀王偃年表云死于温温魏地新序得下有病字】见祥而不为祥反为祸【补曰元高注云祸谓齐湣王与楚魏共伐宋杀康王而灭国三分其地　家语背者殷王帝辛之世有雀生大鸟于城隅占之曰凡以小生大则国家必王而名益昌于是帝辛侍雀之徳不修国政亢暴无极朝臣莫救外冦乃至殷国以亡又説苑孔子曰昔者殷王帝辛云云下段亦同愚按宋殷后也疑即此一事而记者不同】
　　凡六章
　　卫【东郡及魏郡黎阳河北之野王朝歌后文公徙楚丘黎阳是也】
　　灵公【襄公子元年景王三十年丁夘正曰説见赵策】
　　卫灵公近痈疽【孟子有其人盖医之幸者补曰痈疽疡医】弥子瑕【补曰灵公幸臣其妻与子路之妻兄弟亦见孟子】二人者专君之势以蔽左右复涂侦【卫人补曰韩非子亦有此文而稍异云侏儒善假梦以见主道恐此复涂侦字或侏儒之讹然彼以痈疽为雍鉏则误也】谓君曰昔日臣梦见君君曰子何梦曰梦见灶君君忿然作色曰吾闻梦见人君者梦见日今子曰梦见灶君而言君也有説则可无説则死对曰日并烛天下者也一物不能蔽也若灶则不然前之人炀【炀炙燥也补曰炀余亮反庄子炀者避灶释文炊也盖炊而向灶者】则后之人无从见也今臣疑人之有炀于君者也是以梦见灶君君曰善于是因废痈疽弥子瑕而立司空狗【元在赵策正曰宜従旧説见赵策】
　　悼公【出公弟元年定王十四年癸酉正曰杜注悼公蒯聩庶弟公子黚史作黔二字并其淹反大事记周贞定王元年卫悼公元年解题引古史云左传出公复入八年悼公立事甚详史记出公复入二十一年卒黚攻出公子自立悼公五年卒】
　　犀首【魏官也非公孙衍正曰据左传南文子相卫悼公悼公与智伯并时则犀首非公孙衍矣司马彪谓犀首为魏官以此策考之悼公元年当贞定王元年至威烈王二十二年三晋始为诸侯时六十余年是时已有犀首非魏官矣意者其为姓名或号説见秦策然则此犀首者亦三晋之臣欤】伐黄【补曰旧注黄国名按策言黄不一处此未详】过卫使人谓卫君【此策以南文子与智伯同时知为悼公补曰左传出公之入也夺南氏邑杜注子南之子公孙弥牟弥牟与褚师比等逐公越臯如等将纳公文子致众而问曰弥牟亡有益云云遂立悼公南氏相之事在哀公二十五年二十六年】曰敝邑之师过大国之郊曽无一介之使以存之乎敢请其罪今黄城将下矣已将移兵造大国之城下【已言已下黄】卫君惧束组三百绲【组斜文纷绶之属十首为一绲补曰组屡见前绲古本反説文带也诗绲縢传绳也皆与此不协鲍因高注】黄金三百镒以遗使者南文子【卫大夫】止之曰是胜黄城必不敢来不胜亦不敢来是胜黄城则功大名美内临其伦【临言以功处其上伦其辈类】夫在中者【国中之臣】恶临议其事【议谓谮短之】防大名【防冒处之也】挟成功坐御以待中之议【坐御言不营为】犀首虽愚必不为也是不胜黄城破心而走归【破心惧甚也】恐不免于罪矣彼安敢攻卫以重其不胜之罪哉果胜黄城帅师而归遂不敢过卫
　　智伯欲伐卫遗卫君野马【騊駼也】四百璧一【补曰一本白璧姚同】卫君大説羣臣皆贺南文子有忧色卫君曰一国大懽而子有忧色何文子曰无功之赏无力之礼不可不察也野马四百璧一此小国之礼【补曰一本有也字姚同】而大国致之君其图之卫君以其言告边境智伯果起兵而袭卫至境而反曰卫有贤人先知吾谋也【补曰説苑吴赤市使智氏及赵简子以乗璧遗卫事相类】
　　智伯欲袭卫乃佯亡其太子使奔卫南文子曰太子顔为君子也【顔太子名君谓智伯】甚爱而有宠非有大罪而亡必有故使人迎之于境曰车过五乗慎勿纳也智伯闻之乃止【彪谓南文子卫之贤智人也虑无遗算补曰大事记贞定王十二年晋荀瑶袭卫解题曰失其年国语序蓝台之宴云还自卫姑载于此未必果此年也战国策云云并载此二年】
　　嗣君【平侯子元年显王四十五年丁酉】
　　秦攻卫之蒲【秦昭四年取蒲坂此二十三年正曰年表世家拔魏蒲坂蒲坂在河东非卫地世家卫嗣君时独有濮阳按史秦昭王元年樗里子伐蒲索隠云樗里疾围蒲不克而秦惠王薨事与此合正义云蒲故城在滑州匡城县此即子路作宰地】胡衍谓樗里疾曰公之伐蒲以为秦乎以为魏乎为魏则善为秦则不赖矣【赖犹利】卫所以为卫者以有蒲也今蒲入于魏【卫恐秦取蒲必自入之魏】卫必折于魏【往求援也补曰一本蒲入扵秦司马贞引策云今蒲入于秦卫必折而入于魏樗里疾传有亦作入于秦】魏亡西河之外【秦惠六年正曰秦惠八年魏纳河西地后二年魏入上郡于秦而河西濵洛之地失】而弗能【补曰一本有复字姚同】取者弱也今并卫于魏魏必强魏强之日西河之外必危且秦王【昭】亦将观公之事害秦以善【元作害补曰一本作善姚同】魏秦王必怨公樗里疾曰柰何胡衍曰公释蒲勿攻臣请为公入戒蒲守【戒告之以释攻】以徳卫君樗里疾曰善胡衍因入蒲谓其守曰樗里子知蒲之病也其言曰吾必取蒲今臣能使释蒲勿攻蒲守再拜因効金二百镒【元并作溢】溢【补曰镒通】焉曰秦兵诚去请厚子于卫君胡衍取金于蒲以自重于卫樗里子亦得三百金而归又以徳卫君也【补曰史樗里子传有】
　　卫使客事魏三年不得见卫客患之乃见梧下先生【盖以所居为号补曰高注家有大梧树因以为号若栁下惠艺文类聚作梧丘】许之以百金梧下先生曰诺乃见魏王【哀正曰无考】曰臣闻秦出【元作入】入【正曰一本作人兵下有出字】兵未知其所之秦魏交而不脩之日久矣愿王尃【元作博】博【补曰字当作专】事秦无有他计魏王曰诺客趋出【客谓梧下】至郎门而反【补曰姚注读作郭门按韩非子使郎中自开道于郎门之内愚恐郎即廊见秦策】曰【佯若不为卫客偶思念得之】臣恐王事秦之晩王曰何也先生曰夫人于事已者过急【过犹多】于事人者过缓今王缓于事已者安能急于事人奚以知之【王问】卫客曰【梧下称之】事王三年不得见臣以是知王缓也魏王趋见卫客【彪谓此一时气俗无不没于利者以先生称于世其人不薄矣而以百金诺人为之行狡猾之计况小子乎彼哉彼哉正曰此策时不可考何得附之嗣君】
　　卫嗣君时胥靡【有罪人盖贤者也正曰此本高注窃以为不然有罪而逃何以知其贤此慕传説之事而误説者也卫君以金赎之者耻其失政废刑尔观其言可见补曰靡忙皮反晋灼曰胥相也靡随也顔曰连繋相随而服役之犹今之囚徒庄子注以铁锁相连繋】逃之魏卫赎之百金不与乃请以左氏【卫地缺请亦赎也】羣臣谏曰一百金之地赎一胥靡无乃不可乎君曰治无小乱无大【大小谓国】敎化喻于民三百之城足以为治【补曰三百或言家】民无亷耻虽有十左氏将何以用之【彪谓卫君之言及此足以兴起而不得霸岂辅之者无其人乎以羣臣之所谏知不及其君逺矣然享国四十余年不受外兵则三百为治之言允蹈之者欤正曰罪人而逃可谓无政矣割地以求胥靡可谓无谋矣其言虽善事则疾矣补曰韩非子有略同】
　　卫嗣君病富术谓殷顺且曰【皆卫人正曰古人以且名者皆子余反如夏无且唐且龙且之类是也】子听吾言也以说君勿益损也【使之一如其敎】君必善子人生之所行与死之心异始君之所行于世者食高丽也【凡有养于口体皆得言食补曰食高丽疑人名】所用者緤错挐薄也【二臣名】羣臣尽以为君轻国而好高丽必无与君言国事者子谓君【补曰子谓君以下今敎之以説君也上言死则心异故言此可以动之】君之所行天下者甚缪緤错主断于国而挐薄辅之自今以往者公孙氏【卫国姓也故商君卫之庶孽公子也姓公孙氏正曰高注公孙氏谓嗣君也商君前见秦策】不血食矣君曰善与之相印曰我死子制之嗣君死殷顺且以君令相公子【补】期【嗣君子】緤错挐薄之族皆逐之也【彪谓嗣君贤君也富术称之贬矣盖谏者之言多务为深切诡激之辞使嗣君不贤安能受其言而委之以二臣乎正曰鲍误释胥靡之事遂以卫君为贤其实非也然能从顺且之谏使制二子犹愈于迷复者也补曰緤先结反挐女居反】
　　卫人迎新妇妇上车问骖马谁马也御曰惜之新妇谓仆曰拊骖无笞服【惜言爱也拊尤爱之正曰高拊击也车两傍曰骖辕中曰服击其骖则两服马受劳笞也鲍以为借马故曰爱者非是】车至门扶【人扶妇下】敎送母【母送妇者将还故戒之】曰灭灶将失火入室见臼曰徙之牖下妨往来者主人笑之此三言者皆至言也然而不免为笑者蚤晩之时失也【初为妇而云然失之蚤也正曰此策时不可考补曰吕氏春秋白圭新与恵子相见恵子说之以彊惠子出白圭告人曰云云与此相类】
　　凡九章
　　中山【汉属国有卢奴北平北新城唐深泽若陉安国曲逆望都新市补曰索隠云中山故鲜虞国姬姓也路史杜佑云常山灵寿中山国有故城城中有山故号中山汉中山王靖始移居卢奴太事记威烈王十二年中山武公初立又按左传昭公十二年晋荀吴假道于鲜虞灭肥是冬晋复伐鲜虞杜预云鲜虞北狄别种在中山新市县中山名始见定公四年晋合诸侯召陵谋为蔡伐楚荀寅日诸俟方贰中山不服无损于楚而失中山不如辞蔡侯则识时势也】
　　乐羊为魏将攻中山其子时在中山中山君烹之作羮致于乐羊乐食之古今称之曰【补】乐羊食其子以自信明害父以求法【此害于父道而羊为之求为狥国之法也补曰説见赵策】
　　犀首立五王【秦韩燕宋中山也楚春秋时王齐宣魏惠显王三十五年王赵武灵独不王其后秦惠十二年韩宣惠燕易王王明年秦惠始王秦惠改元之七年宋偃始王故武灵八年书五国相王即秦七年也正曰大事记周显王四十六年韩燕中山皆称王赵独称君其后亦称王解题按战国策犀首立五王高氏以为齐赵魏燕中山鲍氏以为秦韩燕宋中山二家之説皆非也齐魏王已久秦之王出于张仪宋中山俱小国使宋是时称王齐何为独怒中山况偃之称王又在慎靓之三年乎然则犀首所立五王其可考者韩燕赵中山其一则不可考也赵武灵王初称君世家十一年书王召公子职于韩则是时已称王矣七国惟楚僣王逺在春秋之世其余六国魏最先赵最后　又显王三十五年齐宣王魏惠王与诸侯会于徐州以相王解题云齐魏之王以国策考之盖在魏拔邯郸之嵗显王十六年而秦纪今年又书齐魏为王未知孰是然策所载似得其实盖魏以邯郸之胜齐以桂陵之胜各僣称王若今嵗魏方衰弱齐亦未有大功何为骤称王乎今年书相王者齐魏僣王已久至是共防诸侯欲其皆王以同已之僣也秦纪所书或者齐魏前此称王于其国至此名号始通于诸侯乎又显王四十四年秦初称王解题云张仪之请也秦纪书魏君称王衍一魏字愚按赵世家武灵王十年五国相王赵独否曰无其实敢处其名乎令国人谓已曰君十一年始云王召公子职也然则云五国相王者谓五国皆称王非谓在此年也鲍误】而中山后持【持犹疑也立之后而复疑正曰高注待中山小故后立】齐谓赵魏曰寡人羞与中山并为王愿与大国伐之以废其王中山闻之大恐召张登而告之曰寡人且王齐谓赵魏曰羞与寡人并为王而欲伐寡人恐亡其国不在索王【今所谋者救亡尔不求为王】非子莫能吾救登对曰君为臣多车重币臣请见田婴中山君遣之齐见婴子曰臣闻君欲废中山之王将与赵魏伐之过矣以中山之小而三国伐之中山虽益废王【益犹甚也言事有甚于此者】犹且听也且中山恐必为赵魏废其王而务附焉【附赵魏也主废者齐故不附之】是君为赵魏驱羊也【补日高注是君为赵魏驱羊而使得食之】非齐之利也岂若中山废其王而事齐哉田婴曰柰何张登曰今君召中山与之遇而许之王中山必喜而絶赵魏赵魏怒而攻中山中山急而为君难其王【难则所谓羞与为王】则中山必恐为君废王事齐【不王中山齐志也今为废之所以事齐】彼患亡其国是君废其王而立其国贤于为赵魏驱羊也田婴曰诺张丑曰不可臣闻之同欲者相憎同忧者相亲今五国相与王也负海不与焉【负海齐也先已王补曰高注齐不欲与之同王则与如字】此是欲皆在为王而忧在负海【忧齐废之】今召中山与之遇而许之王是夺四【元作五下同】五【正曰一本下三处作四姚同疑此或有误】国而益负海也【中山与四国同欲今与齐遇是夺彼而益我也】致中山而塞四国四国寒心必先与之王而故亲之是君临中山而失四国也且张登之为人也善以微计荐中山之君久矣【荐进也】难信以为利田婴不听果召中山君而许之王张登因谓赵魏曰齐欲伐河东【河车魏地】何以知之齐羞与中山并【元作之】之为王甚矣今召中山与之遇而许之王是欲用其兵也岂若令大国先与之王以止其遇哉赵魏许诺果与中山王而亲之中山果絶齐而从赵魏中山与燕赵为王齐闭闗不通中山之使其言曰我万乗之国也中山百【补曰一本作千姚同】乗之国也何侔名于我欲割平邑【属代郡正日正义引括地志平邑故城在魏州昌乐县东北见赵世家】以赂燕赵出兵以攻中山蓝诸君【中山相也补曰索隠云战国策望诸作蓝诸愚按燕策望诸相中山恐即此人与乐毅同号者索隠指为毅则误矣】患之张登谓蓝诸君曰公何患于齐蓝诸君曰齐强万乗之国耻与中山侔名不惮割地以赂燕赵出兵以攻中山燕赵好倍而贪地【倍谓背约补曰一本好位姚同注曾作倍】吾恐其不吾据也大者危国次者废王柰何吾弗患也张登曰请令燕赵固辅中山【固言辅之坚】而成其王事遂定公欲之乎蓝诸君曰此所欲也曰请以公为齐王【闵】而登试説公可乃行之蓝诸君曰愿闻其説登曰王之所以不惮割地以赂燕赵出兵以攻中山者其实欲废中山之王也王曰然然则王之为费且危夫割地以赂燕赵是强敌也出兵以攻中山首难也【首为攻伐之难】王行二者所求中山未必得王如用臣之道地不亏而兵不用中山可废也王必曰子之道柰何蓝诸君曰然则子之道柰何张登曰王发重使使告中山君曰寡人所以闭闗不通使者为中山之独与燕赵为王而寡人不与闻焉【此王此君皆中山正日王发重使之王指齐王】是以隘之【隘亦不通也补曰隘当读作阨】王茍举玉【补】趾以见寡人请亦佐君中山恐燕赵之不已据也今齐之辞云即佐王必遁燕赵与王相见【此并齐王正日王茍举趾与即佐王之王指中山】燕赵闻之必怒絶之王亦絶之是中山孤孤何得无废以此説齐王齐王听乎蓝诸君曰是则必听矣此所以废之何在其所以存之乎张登曰此王所以存者也【此王中山】齐以是辞来因言告燕赵而无往【以齐王言告之而不往齐】以积厚于燕赵燕赵必曰齐之欲割平邑以赂我者非欲废中山之王也徒欲以离我于中山而已亲之也虽百平邑燕赵必不受也蓝诸君曰善遣张登往果以是辞来中山因告燕赵而不往燕赵果俱辅中山而使其王事遂定【彪谓张登臆则屡中言之必可行者也虽其用智有椑阖风气而术无害亦狡狯可喜非君子之所排也正日椑阖狡狯岂非君子之所排者因其文之可喜而谓其术之无害悖矣】
　　司马喜【中山臣补曰姚本喜作憙后同】使赵为已求相中山公孙隂知之中山君出司马喜御公孙参乗公孙曰为人臣招大国之威以为已求相于君何如君曰吾食其肉不以分人司马喜顿首于轼曰臣自知死至矣君曰何也曰【补补曰恐缺曰字】臣抵罪君曰行吾知之矣【行使之行车二人雅不相善无故云然似欲中喜者故知】居顷之赵使来为司马喜求相中山君大疑公孙公孙走出【补曰太史公自序司马氏其在卫者相中山徐广云名喜邹阳书司马喜膑于宋而相中山按战国有两公孙一在齐为孟尝君见秦昭王者即此人与汉平津为三韩子云公孙断发而为越王骑又一人也】
</div>
    <div class="pagination">
<a href="战国策校注_page9.html">上一页</a><span>...</span><a href="战国策校注_page5.html">5</a><a href="战国策校注_page6.html">6</a><a href="战国策校注_page7.html">7</a><a href="战国策校注_page8.html">8</a><a href="战国策校注_page9.html">9</a><span class="current-page">10</span><a href="战国策校注_page11.html">11</a><a href="战国策校注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
