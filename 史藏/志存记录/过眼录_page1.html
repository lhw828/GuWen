<!DOCTYPE html>
<html>
<head>
    <meta charset="UTF-8">
    <title>过眼录 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>过眼录 - 第 1 页/共 9 页</h1>
    <div class="content">近代笔记过眼录 徐一士撰
自序

余喜观杂书，于笔记之类，颇事涉猎，惟无力，不能多致，尤乏珍秘之本耳。此类著述，大抵随意抒写，不为体裁所拘，而内容则自国家掌故、名人史迹、以逮社会习俗、乡曲琐闻，形形色色，樊然毕陈，或庄或谐，各具态致。虽事有信诬，文有工拙，而流览所及，时睹可取。兹就所见近代人撰笔记诸种，酌为介述，并摘录原文，间附考订，即谓之为《近代笔记过眼录》云。

述德笔记

杏轩偶录

瓜棚闲谈

闲谈笔记

谏书稀庵笔记

趋庭随笔

南斋日记

宦游纪略

弢园随笔

半弓居省墓日记

宦游偶记

述德笔记

《述德笔记》，四册，凡八卷，十丈愁城主人（毓盈，字损之，宗爵将军）撰，清末军机大臣贝勒毓朗之弟也。卷尾有毓朗所为跋，文云： “《述德笔记》，吾弟记实之作也。先考清德，赖以流传于世，伟矣。惟对于余多溢美之词。实余学浅，平日有不能自抑处，流露齿颊间，为所记取，有以启之，余之过也。读者视为敬爱之言，别白观之可也。辛酉孟夏余痴生跋。”（辛酉为民国十年。）此书卷一首列其父定慎郡王（溥煦）行述。以下暨各卷，均记毓朗事，于其品学政绩，称道不容口。就跋语观之，盖多出毓朗所授，颇具毓朗自传之性质也。

此书固似专为表彰毓朗而作，宣传文字之意味颇浓。然毓朗在清末历任要职，所记动关政史资料，治国闻者，所宜览观。如卷一中记及庚子义和团之乱，卷二中记毓朗受知肃王（善耆）之由来。（同以王子考应封，授镇国将军，亦如科举而称同年，一见相契，后得善耆汲引基于此。又卷一中记及考试时情形，亦此项考试之小史料。）记善耆为崇文门正监督引佐税务。（轶事可供参考。崇文门差，向称弊薮，善耆任事时颇有所整顿也。）卷三录其自记赴日本考察警察土木事。（庚子乱后，善耆膺管理工巡局之任，接自日本人川岛浪速之手，盖巡警总厅之前身也。川岛倡派人赴日考察之议，善耆委毓朗偕川岛前往。此为日记之体，于此行记载颇详，归后即任工巡局总监。）卷四记任工巡局总监事（为北京创办警察时期之史料），记王维勤、李马氏两案。卷五记任鸿胪寺少卿、光禄寺卿事。（于鸿胪寺，谓“冷署堂司，贪鄙形状，殊可笑，亦可怜”。于光禄寺，更实写其状。此类冷署穷官，其情形素不为人注意，读之如读《官场现形记》焉。）记官巡警部侍郎事（亦有关警史）。卷六记以贝勒偕梁敦彦赴厦门欢迎美舰事。（时革命党极活动，风声鹤唳，人有戒心。毓朗临行预嘱家中后事，后在闽有刺客被捕，往返情事，录毓朗自记。）卷七记官步军统领事，记与贝勒载涛同任专司训练禁卫军大臣及管理军谘府大臣事，记任军机大臣事，记出席资政院事，凡是多为有关系之记载，可供参稽。

毓朗于宣统间为军机大臣，时同列为庆王奕劻及大学士那桐、徐世昌，共四人。卷七所记有云：“每早召见军机，四人同上，少坐即退，复召回庆邸、那相，始议朝政。余兄及徐相固不得与闻。摄邸重违太后意，且避嫌也。日日如此，约四阅月。后于召见军机大臣毕，复召泽公伦贝子，时甚久，退而朝旨降矣。初，徐相同余兄之待庆邸、那相也，往往需一小时，至此时，庆邸、那相之待命也，或过之，几日日如此。庆邸不悦，曰：‘今日又不得朝食矣。’久之，二公又嘱军机处不得登召见某某之事，庆邸愈不悦矣。”宣统二、三年间之枢廷史料也。奕劻、载泽之争权相轧，为亲贵间之内讧，其龃龉之状，于斯亦可略见。

又所记被命入军机时情事，谓：“余兄之入军机也，初无消息，一日忽召见，摄邸问：‘盛宣怀何如人也？’余兄对曰：‘有才能之人也。惟以某所知，伊曾司铁路、轮船、电报等重大事业，家殷富，然未闻有益国库之入，且各局率多泄沓少振作，余则未知也。’退，即闻盛某著回交通侍郎任之旨下矣。嗟乎，未一载川汉铁路事起，终以亡国，使盛公不坠尚书，或尚不至此也。谁实为之，谓之何哉。余兄不可谓非先见也，然怒之怨之者固大有人在也。无何，朝命下，余兄同徐公世昌入军机。次日入值，同人有异色。亭午，忽隆裕皇太后召摄邸，良久不下，庆邸与那相约略其词，相视而笑，既而军机章京报摄邸退而归府矣。庆邸问有何谕旨，云无之，惊谓那相曰：‘何以无之？’那相漫应之，旋曰：‘无事，可散矣。 ’遂散值。归后，微闻某方面诉之皇太后，太后怒，召摄邸，欲收回成命。摄邸固持不可，乃已。”时载泽以辅国公任度支部尚书，为孝定后所倚信。盛与载泽相结，恃为奥援也。

毓朗为北京开办警察甚有关系之人物。卷四记任工巡局总监事云：“方兄之东行也，肃邸委之充工巡局总监，而以副监张柳代理之。张君久充幕僚，于公事熟悉，非卤莽灭裂之比。

惟涉世久，习于揣摸，以官为家，未能免俗为憾耳。上之东还也，诸豪贵亦归，守旧之俦势复盛。而日人操京师警务之权，张君介乎两大之间，巧为趋避以应之。川岛之练巡警也，分三科，曰高等、中等、初等。初等卒业，即补巡警；高等、中等卒业者，即任为警巡巡长。

执行职务时，有功过辄干涉之。张君苦之，乃以总监未归，凡警务学堂卒业送局请用者，以候总监归核办遣之，而别募厮隶走卒充巡警，嘱托逢迎，势所难免，警务为之一衰。兄归，乃说肃邸力行新法，凡非警务卒业者，均不得服制服，饷亦不得与卒业比。饬各局委员待卒业长警以礼，不得视同厮养，禁刑责。时各分局总办多陈人，协巡局之旧也。西北分局总办某，责巡警，且不以道。兄怒饬之，调巡警于总局，立奖之。某怒辞职。旋裁西北分局，归并西局焉。警巡之初设也，分八等，以慎重名器之故，无至六等者。有一掌全局警务者，当局以其兄为显宦也，擢充四等警巡，而彼时尚未受高等教育。至是兄不以为可，即日饬调往西南分局，且嘱遇选高等生时，送入警务学堂教之。惟学堂卒业候差之人，闻余兄之归也，群以任差之期相诘。兄乃往见川岛，与之约曰：‘君，君子也，以后学堂之权，君操之，以育警德，培警学，高其人格；地方行政之权，予操之，以一事权而便措施；消防队人，皆选自众中，人品学问较优，予与君共监督之。何如？’川岛曰：‘将军言诚是。然中国官场多腐败，不重公务，奈何？’兄笑曰：‘今日以前工巡局，他人事也，今日以后余任之，功罪皆所不辞。同行久，阁下岂尚视予等于余子耶？’川岛笑允之，警权遂分。乃谕局员曰：‘学堂初等科卒业者，均准照学堂所定等级著制服，未有相当缺可补时，皆以三等巡警授之。中等科之巡长，高等科之警巡，皆如之。’学堂与工巡局，遂无抵牾处。久之，不得意之徒，遂媒蘖其间。一日，川岛有事相商，忽曰：‘与将军处久，颇相信，惟警权之交还，人谓仆为将军所绐，何也？’兄笑曰：‘人言无足恤。君静思予绐君否？’川岛思之良久，对曰：‘将军实未尝见绐也。’一笑而罢。川岛名浪速，东邻君子也，初随联军到京，寓东城大市街三条胡同恩宅，秋毫无犯。一日，兵误毁一木凳。川岛乃召房主人，与之道歉，问索赔若干，罚其兵给之。时八国之兵分踞四城，扰攘无已，时闻侵占人所有物，无敢过而问者。今川岛待人如此，愈感之。恩姓与余家为姻娅，故知之稔。乔口勇马之在顺天府署理警政也，不通中国语，假手翻译绅士，多为所蔽。乔口去，乃易川岛，司北京警政。联军退，设协巡局，工巡分局之所由来也。绅士之中有瑞某者，平日交欢川岛，颇窃权威，及两宫欲回銮，大惧，乃约某某往见肃邸告密，力诬川岛有野心。肃邸大笑，谓兄曰：‘瑞某思以一身脱祸，负川岛矣。’后此公任总督，终以滑脱误天下，悲夫。（按：瑞某谓瑞澂也。）余兄之任警务也，于一切措施，多不循蹊径，一时豪强敛迹，有行行且止之畏。一切陋规皆罢之。

……时当承平久，捕务懈弛，强有力者以设赌庇匪为荣，虽三令五申，信尝必罚，无效也。兄乃自访聚赌处，饬分局总办自往抄之，王公府第之设局者，一时敛迹。有溥十者，某贝子之子也，有设赌庇匪之事，弹劾之，囚于宗人府一年。有一宗室崇子后，广交游，独不畏法，设赌局，与西北分局对门相望。局中司法处委员刑曹司员文某，怙恶不悛，婪赃无度，总办畏之，转恃以鱼肉乡里，所以前日有因抄赌得罪之巡警也。兄怒，饬捕崇某，终无敢捕之者。索之急，崇某乃夤缘肃府，趁演剧时，以走票见肃邸，肃邸慷慨无畦町，遂得幸。一日，忽跪地不起。王惊问之，旁人曰：‘无他，将军捕之急耳。’王大笑，谓之曰：‘将军捕汝，我亦无能为力，但不至由我府中捕去。若尔行街道中，须自小心也。’崇气沮，始闭赌局。文某终以墨败，遂撤局差。初，国家设八旗，分二十四固山，即兵籍之制，满蒙汉人皆入之。自庚申后，旗饷日减，生齿日繁，率皆贫窭。庚子之变，饷断者数月，幸川岛招练巡警，多应之，故内城巡警皆旗人，生计赖以少苏。外城仍五城御史之旧，相形见绌，后亦照内城设总局以理之。兄建议推广招募密云小五处驻防，救济无算，有劝肃邸添招客民以消畛域者，又有劝肃邸改用上海租界管理法者，兄笑曰：‘旗人满蒙汉皆具，且有回子、缅甸、高句丽、俄罗斯人，何谓畛域也？今旗人失饷，无以为生，徒要不分畛域之虚名另募，何如因利乘便之为得计也。警务之学甚深，外人管理章程与其本国不同，简陋不足法也。’皆拒也。庚子之役，德国公使克林德死之。既和，要为克林德立石坊于就日坊北，外部任建筑役。

承修之商人古玩铺掌柜人高尚仁善奔竞，一日，石工聚赌于通衢，禁之不止，乃大哄，巡警捕之，被殴伤，因并逮高。时已上灯，兄正由局将归，乃饬暂禁押所，忽有奉宸苑文书至，视之，乃索放高尚仁者。首书‘承修慈禧端佑康颐昭豫庄诚寿恭钦献皇太后仪銮殿钦命要工商人高尚仁’云云，后列庆亲王大学士某某等十余衔。兄阅之，大怒曰：‘此宵小藉势庇匪之惯技，不惩无以安闾阎矣。 ’乃提高至，掷文书与看曰：‘殴警之事，是非曲直，明日讯尔，今杖汝为此文书也。’乃重杖之，置文书不覆。川岛之操警政也，一扫旧日步营诈索闾阎恶习，对待人民以平和手段为归。兄接管后，力守斯旨。时有故习复萌者，辄罪之，虽分局长官多旧日官僚，陋风终难尽革，然与昔日管地面者已有上下床之别矣。忽有建议归并外城者，兄拒之，曰：‘外城袭五城御史之旧，多南省京官，奴隶坊官，秽污街道，动以流言挟之，未可轻于合并也。内城极力整理，外城可暂听之，徐图着手，否则使我内城维新之萌芽夭折矣。’乃止。又有以上海租界章程献者，肃邸交局议，兄仍否认之，曰：‘洋商之于租界，非其治国法也，因陋就简，居留地之公约耳，何足效之？’后复有以招民人充巡警请者，余兄曰：‘庚子而后，八旗生计奇窘，巡警之额有限，除老病残疾外，尽以充之，犹虞不给。旗人习于弓马，奔走是其专长，又有底饷，虽少足以资其养生，化无用为有用，因势利导，未可更张也。或日后扩充外城，再议未晚。 ’事遂寝。”工巡局时代之北京警察史料，罕见记载，此所记于毓朗或有溢美，而可供史家之要删。

又卷五记其任巡警部侍朗事云：“余兄之升任巡警部侍朗也，以吴越（按：“越”应作“樾”）

炸五大臣于火车站，朝廷建设专部，使徐君世昌整理警政始也。工巡局自肃邸丁内艰卸事，那尚书桐继之。未几炸弹案出，改设巡警部，收外城归巡警部直辖。徐君世昌补尚书，余兄与赵君秉钧补左右侍郎。（按：赵氏先赏三品卿署理，后乃真除。）……徐君雄才大度，刚毅有为，内城事仍托之余兄，外城事则托之于赵君秉钧，以张元奇、钱能训、延鸿、吴廷燮等充丞参，规划天下警务，议设警官。余兄力持必作文官阶级，以议者欲以参游都守位置之，蹈步军统领衙门覆辙。兄曰：‘武弁久为社会所轻侮，参游都守，习于卑鄙龌龊，一旦以此名之，则数年之功堕矣。’执不可。乃设文官，议者又欲以六品为极，兄言于徐尚书，乃以四品为之长。退而语人曰：‘我非争巡警之官阶，为保持其人格也。我之任工巡局总监也，厚巡警之俸给，尊其身份，巡警有所关白，我未尝不正容接之，立而与语。委员有慢之者，斥之；巡警有自薄者，惩之。言出法随，从无反汗，一洗旧日徇情枉法之习，以故有所惩无敢为之词者。惟遇事一再审慎，未敢掉以轻心。今设部，用人至伙，旧习相沿，尤易堕落，可不为之维持地步乎？’众以为有见地。会有熟于世故者，以巡警部之名，动关地面，时有革命之徒，日谋发难，脱有事，考成甚大，不如以地面责两厅，改巡警部为内务部，增司，收入内务事项，如前工部所管各项，以为言者。徐尚书商之于余兄，余兄不以为可。钱右丞争之曰：‘堂堂一部，以巡警名之，殊不称。’余兄曰：‘吏部即司官吏事。何如？’钱曰：‘吏非巡警比也。’余兄笑曰：‘理兵事曰兵部，何如？’钱丞语塞，全堂一笑而罢。后卒改内务部焉。……后徐君入枢府，夏令上驻颐和园，暂改在海淀公所办事，间日一会。时余兄正以世爵同醇邸等入陆军学堂听讲，率午刻至煤渣胡同学堂，功课垂毕，急赴海淀堂期，散值即寓侗将军园。次早兴，至徐尚书寓所候其归，详陈内城警务情形，应兴应革，从长讨议。

以公所人杂言厖，部务正繁，无暇讨论，故不得已而出此也。”巡警部之设，毓朗以曾任工巡局事之故，得为堂官之一，于中国警政之初期，自有关系，而对北京内城警察，其关系为特深也。

卷五记其任光禄寺卿事云：“兄之任光禄卿也，甫上任，良酝署署正谢某，即以内务府索武英殿修书匠役供给肉斤稿呈画，兄不可。后谢某一再请，乃使驳之。盖武英殿久遭回禄，多年无修书事，更何匠役肉斤之有也。久之，文书不出，兄促之。一日早起，忽署正恩荣来见，衣服褴褛，人亦颓唐。见时，战栗不能自止，吃吃言曰：‘将军嘱行内务府之文，张大人云不用办。’余兄见状，笑曰：‘尔为人舞弄矣，谢某何不来？’曰：‘病矣。’兄曰：‘张燮君，余夙知之，诚笃君子也，何能有此言？此不过满员多不学无术，相袭成风，故易受侮。

予非其人，鼎铛有耳，谢不闻耶。使汝来，无他，试余之虚实耳，祸则汝受之，事济，享之者谢某耳。’恩荣索索欲抖。问其谢署正每年分尔余润若干。曰二十金而已。笑遣之，嘱其明早同谢来见。次日，荣谢两司员同来，谢果称昨因患病未能来见，曾见张正卿，回行内务府文书事。张堂云：‘将军既嘱行内务府文，速行之，无不用行之语，或书手传言误也。’余兄笑曰：‘尔伎俩只此乎？我昨日固言之，尔故为尝试我也。若隐忍受之，则尔计得矣。我若不受，则委过恩荣，恩荣委过书手，引一乞丐杖而枷之，其事结矣。我非可欺者也。’正驳诘，张燮君至，事乃大白。谢某面赤如火。余兄必欲参之，经大官署署正等缓颊，乃咨部记过焉。异日，该寺归并礼部，张君任礼部侍郎，独嘱谢某不得入署，即为此也。值祭先农坛，光禄寺走福俎礼，余兄以初执祀事，欲从下祭襄礼，此次仍由少卿行之。少卿德本，宗室且姻娅也，托病不行，要赠五十金始可行。余兄怒曰：‘德健堂固姻娅也，穷可助之，未可作贾人态，必须销假到坛。祖俎余自执之，毋庸其过问也。’乃自执福酒，张君执福胙，如礼。事后馈德健堂三十金，曰：‘此为姻娅故也。’德亦赧颜受之。满员固有学识优长者，然贪得畏势志气懦弱之俦，往往为司员所侮，同寅所轻，即此类也。”写来情态宛然。此辈穷官龌龊，可鄙尤可怜耳。李宝嘉《官场现形记》，清末极为读者所欢迎，其内容详于外官，不惜加以逾量之描绘，对京曹情状，则多未知，若是者，尤非其所能写出也。燮君为张亨嘉字，时亦官光禄寺卿，与毓朗为本寺满汉正堂。署正之流，依《会典》不得与各部郎员主同称司员，惟习惯上亦或称之，对堂官而言也（所谓堂司）。

更有可笑者，如卷一记其任神机营委员事，时有“龟蛋阵”之笑柄。据云：“局中有一委员余仁，尝上书请编龟蛋阵。阅其书，乃使兵丁着绿衣，背负藤甲，手握木球，中实以灰，匍匐行至敌侧，立以灰眯其目，云可操胜算。书上，王大臣交营议之。余兄笑曰：‘曩见南苑有袁某献策，所筑成之炮台，缚炮于柱，台周划分若干度，用以射标固易，惟不复能俯仰。

近至火线内，则束手无策。试以余委员此策攻之，当无不胜矣。’众大笑。余仁市井之无赖，自称为天师高足弟子，时以贩鸦片漏税投营，袋中名片，或曰二品衔道员某，或曰四品衔知府某，实则一候选县丞耳。”如阅《官场现形记》所写南京候补道田小辫子向总督上军务条阵一节，妙在王大臣居然交议也。

书中文字上之舛误，颇不乏，如卷五谓自恭忠亲王“摄政”（奕曾加议政王之头衔，然不得称摄政），谓徐世昌以巡警部尚书“入枢府”（徐于光绪三十一年五月即以署兵部左侍郎在军机大臣上学习行走，至九月授巡警部尚书），谓巡警部改为“内务部”（光绪三十二年修订官制，巡警部改为民政部，其时有内务府在，部固不能亦以内务名也。内务部之名词，至民国始见），卷六谓梁敦彦以“尚书”副毓朗赴厦门欢迎美舰（此光绪三十四年事，时梁氏犹为外务部侍郎，尚书则袁世凯，使还值两宫大丧，袁旋罢，梁始擢尚书。又“率”梁云云，亦嫌失词，梁氏同受使命，非随员也）。卷七谓盛宣怀回“交通侍郎”任（交通应作邮传。邮传部之改为交通部，亦民国事），皆未遑致详。

杏轩偶录《杏轩偶录》，一册，不分卷，安陆卓从乾著。其《自跋》云：“余幼喜吟咏，脱稿辄弃，散佚者十之九。族孙少仪爱余诗，搜残拾坠，汇为《杏轩诗钞》八卷，屡促刊行，未果。阳新刘芸甫见余《杏轩偶录》一册，谓为昔贤《草堂笔记》之遗旨，亦屡促刊行，以志鸿雪。

余重违二子之意，因先以此付印云。安州卓从乾清渠甫识。”此书署第一册，惟未见第二册以下，就跋语观之，盖付印时仅此一册，以后尚拟续撰，未知更有所成否。

此书所记多鄂中事，其叙咸同军事、其家遭乱离诸状，及宦皖于宣统辛亥，奉差至东流县值民军到县情形，均可备史料。叙光绪间湖北学政赵翼之（尚辅）按试德安、武昌两府事等，亦有可观。

书中有云：“前清咸丰辛酉拔贡陈西轩，安陆之老名宿也。……年五十，始倦游，家居授徒。余方十岁，随两叔父受业门下，并寄膳宿。师母江怜余幼，每至夜阑灯灺，见余尚咿唔窗下，寒风吹窗，纸声与书声相和，母必手赐苦茗一杯，间赐汤点。同学数十人，皆十年以长，文名藉甚，见余师及师母常呼余乳名，亦随而呼之，甚至门下之老仆亦然，余皆应声如响。及应童试，师始命余名为从乾，一试即游庠序，而师及师母与同学诸君，仍呼余乳名如故，余以听惯不觉也。其后赵学使调余至鄂垣肄业经心书院，而师母之长子祝方，知福建瓯宁县事，以板舆迎，母惮道远未赴。母之次子池方，由东京留学归，充湖北省东路小学监督，始迎母至鄂垣就养。余时趋母寓拜谒，母仍呼余乳名，余闻之甚喜。又十余年后，河方以特科（按：或指留学生考试）擢主事，升佥事，供职京师，迎母至都。余因鄂督保送，亦至京会试（按：似指考职之类）。抵京后，即往谒师母于京邸。师母一见余，即大笑，仍呼余乳名曰：‘经儿已蓄须耶，胡为而至此？’余敬对讫，时池方侍侧，笑谓师母曰：‘卓君年届五十，行将作民父母，愿大人勿呼乳名，改呼官名可也。’师母复笑曰：‘余记忆力最差，恐今日呼官名，明日仍呼乳名耳。’余曰：‘师母如母，呼乳名甚善，勿劳更记官名也。’余自出京后，宦皖者三年。入民国，株守鄂垣，未见师母者又十余年，而师母年已八十有八矣。

客岁师母病中尝问于祝方曰：‘昔日及门弟子今存者几？’祝方历数李君、耿君、蔡君及余，并言近状，年皆六十以上。师母曰：‘四人中惟经儿太偃蹇耳。 ’”读之令人油然生感，可与汪辉祖所记一节合看。（《病榻梦痕录》卷下乾隆六十年乙卯六十六岁云：“二月十七日，郑又亭师卒，年八十。师视辉祖犹子也，见呼名，拜不答，言必讲学，道家事则纤悉周到，宛然骨肉。辉祖赴楚，师命之曰：‘利不如名，须做好官为要。 ’楚还，师甚喜，一日语辉祖曰：‘阿孟不知礼。谓吾宜呼子字，吾以子事吾谨，不肯薄待子，故他弟子皆称字，子独呼名，阿孟何足知之。’阿孟，师子王宾小名也。辉祖对曰：‘呼名，分也，且辉祖不逮事父，父在时廷师训诲，见师如见父。黄发先生，白头弟子，得有此光景，是辉祖大幸也。”师太悦。）

张之洞，相传有购古物受欺事，见于记载，如易宗夔《新世说》卷七《假谲》第二十七所述云：“张香涛于光绪中，以鄂督入觐，偶游海王村，瞥见一古董店，装潢雅致，驻足流览。庭陈一臣瓮，为陶制者，形既奇诡，色亦斑斓，映以大镜屏，光怪陆离，绚烂夺目。谛视之，四周皆篆籀文如蝌蚪，不可猝辨，爱玩不忍释。询其价，则谓为某巨宦故物，特借以陈设，非卖品也。怅怅归。逾数日，张偕幕僚之嗜古者往观之，亦决为古代物。必欲得之，令肆主往商。未几偕某巨室管事至，索值三千金。张难之。询其家世，不以告，往返数四，始以二千金获之。舁回，命工拓印数百张，分赠僚友，置之庭，注水满中，蓄金鱼数尾。一夕，大雷雨，旦起视之，则篆籀文斑驳痕化为乌有矣。盖向之苍然而古者纸也，黝然而泽者蜡也，骨董鬼伪饰以欺人者也。”事颇有趣。《杏轩偶录》所记尤详焉。据云：“清慈禧后晚年，张文襄公督鄂，奉诏陛见。清故事：凡疆臣展觐后，未奉回任之命，不敢出都。时鄂抚端午桥兼署督篆，阴贿后左右，沮文襄返鄂，后左右复向公索巨资，公无以应，由是留滞辇下者几一年。每日无事，携一仆游琉璃厂，自东口至西口，凡古董肆必入焉，厂中人莫不识公者。一日，至某肆，见宅内亚字朱栏中置一缸，形甚古，作八方式。各方皆有字，籀篆隶草，各体俱备，似陆续题跋者，而碧苔紫藓，斑驳陆离，字迹模糊，读不成句。缸口缘边微有缺损处，露极细赤丝，洵为巨石凿成者。缸内注水，夏不涸，冬不冻，蓄五色金鱼数头，游于萍藻之际，甚自得也。公爱之，问于肆主曰：‘此缸系何代所制？’肆主曰：‘余儿时闻先祖与某贝子博，贝子负万金，以此缸作抵押。先祖得之甚喜。相传为明宫禁中物，闯王入宫，但捆载金银珠宝而去，此缸欹于阶下，弃不顾，由是流落人间。至于制造何代何人，实无可考。’公问售价若干，肆主曰：‘先祖遗言，凡宗室懿亲八旗阔老来购者，必须万金以外，若遇清廉士大夫而又好古者，价可略减。今观老先生囊橐萧然，岂能复购此物耶？”公笑而去，返寓后，向各老友挪借五千金，明日持交肆主。肆主固不受。公曰：‘此缸幸遇吾能识之，故以重价购，若京中之拥巨资者，未必肯一顾也。’肆主曰：‘凡物诎于不知己而伸于知己，今既遇公，岂可贬价以求售乎！’公笑曰：‘此金可暂收，后当补给也。’越日而公回任之命下，遂以厚毡包裹石缸周身，雇八人舁置专车之上，同载抵鄂，即陈于后庭书室之外，仍以朱栏护之，立招鄂中官吏之博雅者来相参考，若梁臬司星海、黄学使绍其（按：基应作箕）、纪山长香葱、杨广文惺吾诸先生，皆莫知此缸之朝代，惟同声赞叹为莫名之实物而已。

某夜，公方被酒卧，忽大雷雨，暴风挟冰块，如万箭齐发，直射书室，玻璃俱碎，彻夜檐溜如悬瀑布，有倾河倒海之势，公拥被不觉也。晨起至庭前，见八方式之古缸，悉委地为泥涂，金鱼三四头，皆拨剌沟渠中，困顿欲死。公懊恼者久之。忽传梁臬司至，公衣冠出见。梁问曰：‘昨夜古缸无恙乎？’公曰：‘已物化矣。’梁方代为惋惜，公掀髯大笑曰：‘五千金何足惜，使当日肆主定索万金，吾亦必与之矣。今而知貌为高古者诚不足与真金石并寿也。 ’”所记为一事，而颇有异同，其可信之程度若何，姑不论，要为有致，亦可作小说读也。士大夫好古负精鉴者，如毕沅、潘祖荫、翁同龢辈，亦有受欺之传说，皆所谓君子可欺以方欤！瓜棚闲谈旧时教官（各府厅州县之儒学教授、学正、教谕、训导）之职，责在教士，浸久而所以施教者渐为具文。儒官清苦（其间亦有号为美缺者，而多数以贫瘠为苦），其贤者犹守固穷之义，以学行为士流所重，不肖者则以滥贻讥，为师儒之玷，轻侮所集，有自来矣。而溯其设官本旨，固足重视，虽久成闲曹冷宦，其文献之考索，犹非无意义之事。若资料出于曾任教官者之记述，尤为亲切有味。清人如浙之陈其元，道咸间历任训导教谕，所撰《庸闲斋笔记》中，言教官事颇多，于一时人物及趣谈，可供循览，惟此书为有名之笔记，流行弗替，读之者已伙，无待不佞特为绍介。其后如陕之高照煦，川之曾肇焜，均尝任教官而有笔记，亦考索教官文献者所宜留意（曾书自记为教官事尤详）。二书流传未广，知者不多，似已有若存若亡之势，爰亟为介述，庶亦无负其作书之苦心也。

《瓜棚闲话》（《{瓜瓜}园藏稿》之一），一册，不分卷，筠连曾肇焜（原名肇堃，字次乾）撰，丙寅（民国十五年）印于北京，财政部印刷局承印。曾氏自序而外，书端并列有题词若干则，如王树枏题云：苜蓿阑干寄此身，谑言庄语座生春。闲来一卷瓜棚话，汉朔齐髡有替人。赢得宽闲岁月多，不知身世有风波。占晴课雨瓜棚下，便是君家安乐窝。

年来袖手看乾坤，挥麈清谈道自尊。爇酒煎茶饱闲散，种云锄月长儿孙。

称其闲适与善谑。高树题云：“今天下一滑稽世界也，无一人不滑稽，无一事不滑稽，与其庄言之而使人痛哭，不如滑稽言之而使人欢笑。瓜棚下喋喋不休之老叟，其东方朔之流亚欤？观世事而烦忧不已者，请展卷阅之。丙寅二月，七十九岁叟珠岩山人高树拜读于京师。”

更专论其滑稽。他题者亦多及此。此书之风格，可见大凡。

其自序亦以滑稽出之，文云：“客有问于余曰：《瓜棚闲话》何为而说也？时局坑人，世道陷人，豺狼食人，荆棘刺人，夜叉殃人，牵劫吓人，言语笼人，行事欺人，阴险弄人，算盘打人，风波怕人，仄路拿人，尘垢污人，富贵畏人，道德缚人，礼法拘人，蛇蝎毒人，利禄杀人与？曰：非也。阳光射人，热气蒸人，蚊虫咬人，虮虱嘬人，风声急人，窗隙吹人，雨声愁人，屋漏滴人，茶水胀人，肚皮饿人，柴米需人，日用焦人，室家累人，子孙缠人，催债有人，还债无人，债主多人，收债逼人与？曰：亦非也。矢墨磨人，秃笔恼人，无纸求人，洗砚呼人，文字祸人，诗书负人，笔墨苦人，虚名害人，骨气傲人，贫贱骄人，酒色迷人，赌博误人，黑犬闹人，母鸡吵人，鸽子惊人，炮响震人，钟撞醒人，鼓打催人与？曰：皆非也。客憬然悟冁然笑曰：有是哉，知之矣。阎君饶人，判官兑人，牛头认人，马面容人，岁月宽人，渴睡眠人，枕头硬人，席子锥人，老烧醉人，叶烟熏人，南瓜爱人，黄雀娱人，乌鹂解人，八哥唤人，凤仙招人，胭脂媚人，行步劳人，久作困人，多说倦人，不言闷人，风月主人，江湖散人，诗酒闲人，宇宙达人与？曰：如君言，或有之，未尽然。余实名教罪人，天地废人，质诸今人，必曰是人。夏初种瓜一本，藤长丈余，花数十朵，结瓜二枚，无盘飱，戒家人勿摘，恰当书案。如胆瓶插花，瓷盆茂草，绿荫满床，翠余书帙，心目间常饶生意。回首十余年，俯仰皆成陈迹，宾朋问答之言，宛然如昨，未尽遗忘，课孙之余，书以自遣。柳上鸣蜩，夜间蟋蟀，孰使之然哉，亦行乎其所不得不行也。然于戒烟一事，反复详言，盖记实，非仅戏谑徒聒人耳。幸当日与居游者，或五六年，或六七年，知我无成心，谅我无成见，洞洞空空，妄言之亦妄听之，是以相处久而免于罪戾。客凌烟阁上人，工弹丸术，悉脱离之方，欣然而退。客为谁，屯乡詹二子恒也。己未仲秋， {瓜瓜}叟自序，时年六十有五。”（己未为民国八年。）尤见其人之风趣，然此书不可徒以游戏文章读之也。其自道任职教官之经历，多有史料之价值，匪仅以诙谐见长，而于戒绝鸦片烟癖一事，亦本躬历而津津乐道之，可资同癖者之参考。

曾氏以岁贡入赀，得选授叙永厅训导。其记得官及到任时情事云：“余忝为叙永厅训导，陈芷芗太守（先沅）之力也。光绪戊戌以岁贡出筠学，己亥芷芗计偕北上，托于五城水局，谋保花样（所谓花样者，即尽先选用等字样也，虽出贡，无花样终身无选缺之日）。……旋付局费三百六十金，同乡官印结费六十金，得保遇缺选用。癸卯十二月选授叙永。甲辰……赴省领凭，端午前一日到任，后一日赴沪送考，署是缺者已先往泸。时林实仲君（和观，筠连人）任江安县训导，江安亦沪属也。谓君系实缺，为日正长，署事者至未久，新生册费（即院费，教官三年两考，所望以赡家者赖此耳）得六成，君得四成。余闻之曰：‘谨闻命矣。

窃有一言，关系甚巨，如鲠在喉，必吐乃已。焜虽外行实甚，然亦尝奉教于君子。凡开棚而新任赶到者，彼此合办，院费平分，若未开棚，或已毕试，则视有无交情，多寡随送，断无必分之理。今焜来此，不第棚未开，文宗亦未按临，今遵先生命，不平分，且多分。夙闻人言，将钱买行家，不闻将钱买空子（空去声，空子犹外行）。署此缺者，世家巨族，累叶司铎，窃恐余少得钱而反得空子名目，先生必不以此视弟。然事已允行，自无异言，惟不能不剖明耳。’宾仲曰：‘从来无此办法，万不意君能俯允也。彼自感君厚情，即知者亦称君多情。

适闻高论，君诚达人也。’五月二十五日回叙永。后二日，永宁县刘茀生大令（肇烈）招饮，席次突问曰：‘尊处前后任事，太尊似有所闻，恐彼此不便。’余云：‘无甚事，太尊何以即闻？纵有甚不了事，父台（凡生监及职员称本省知县班）为民之父母，手面手背皆是肉，必不使治晚（职官对本省知县自称）下不去。且门第单寒，即一官半职，甚不易得。’余知茀生与署事者有旧，故云云。（与署事者有何计较，官场故智，每假影响之谈以吓人。）茀生乃谓无他，署事者来未久耳，欲得一月学谷。余云：‘值几何，乃亦费父台清神？皆治晚不善处事，未免可笑，只到任缴凭（文凭必交本管上司转缴）公文已申府尊，若于治晚无碍，固无不可。’茀生曰：‘有何碍？可明告。’余曰：‘秩虽至卑，领凭到任，亦有限期。如改迟一月，顿易前文，府尊将谓我何？如欲更易，必父台往取。’亦甚热心，即差帖领取，原文不得，仍须余请领始得。（话虽说明，手续应尔，万不可冒昧从事。）非不知即迟一月，仍在限内，无损于我，而我故云然者，或使不至外视我耳。此外帮增补廪出贡各项，亦仅数十金，亦欲照四六分，不禁笑曰：‘父台天断，治晚曷敢方命。特今年恭逢慈禧太后七旬万寿，内外大小文武官员，皆覃恩加一级。训导虽朝廷不甚爱惜之官，亦在应得之列，自应平均十分，与我四耶，亦与我六也。父台天断。’说犹未毕，时书启黄雨生君、委员田季强君在座，齐声重言曰：‘太过细。’不曰见小琐屑，而曰太过细者，官场极有含蓄语。”岁贡例以训导候选，然选缺甚迟，加之捐花样者多，若听其自然，不捐花样，真终身无选缺之日也。入赀五城水局而保遇缺选用，亦其时捐花样之一种办法。至其与署事者关于册费等交涉，看似鸡虫得失，然穷官养命之源，当其事者不容不重视耳。（《官场现形记》写蕲州吏目本任与署任之争节礼，虽形容不免过火，亦可参阅。）生员得贡生，谓之出贡，附生补增生，谓之帮增，均习惯用语（增生、附生补廪生，即曰补廪）。教官于此，亦有陋规可得，四川学政按试各属，叙永厅属生童亦在沪州考试，故教官送考至沪。永宁为叙永厅属县，附郭，太尊、府尊均谓叙永厅同知，盖时以知府署此缺之故，或通常即以府体尊称之。

所谓新生册费（亦称院费，或曰院规），指童试新入学者呈学院年貌册（履历），由教官给册（盖印）填写，挟之以取新生之陋规（含有贽敬之意），为教官极重要之收入。教官之不肖者，每横施勒掯，以满欲壑，甚至演成恶剧。上期介绍之卓从乾《杏轩偶录》，有记湖北德安、武昌两事，均以教官勒掯新生而起，亦属一种史料，兹并录于此。据云：“万县赵翼之先生，以名翰林督学楚北。光绪初试德郡，拔取新生百余人，将行簪花谒圣礼。时新生皆着新衣冠，齐集贡院门首，听候点名。有甲乙二生，冠飞绒冠，披红绫彩，着金边蓝衫，履贡缎朝靴，如只鹤之立鸡群，意气扬扬，甚自得也。忽一声炮响，重门洞开，有红缨吏二人，捧二白牌而出，悬于头门之外。人争视之，见牌上大书‘某某二生（即指甲乙）亲供履历与府县试不符，显属舞弊，著即行褫革衣顶，除学藉名，另以佾生某某升补空额入学’等语。甲乙二生，闻之如霹雳震耳，魂魄几失，当即自裂其衣冠掷地，抱头鼠窜而去，合郡喧传以为异事。按：新生入学时，亲填履历，向多临时更换一二字，教官但贪其贽敬之多，并不挑剔。此次某甲恃乃伯现任尚书，曾屡简学使，不肯多出贽敬。某教官以孝廉出身，狡而贪，甚啣之，遂挑剔其履历有一字不符，传生更正，以为挟制。而某甲自恃能文，又以向未闻有因履历一字不符而革新生者，遂不赴。某乙履历亦有不符之点，教官遂并传二生，以示大公。而某乙又恃甲为护符，亦不赴。教官大恚，遂于簪花日以二生履历不符面禀学宪赵公，谓二生既舞弊于前，又抗传于后，理应斥革，故有此举。惟某乙因恃甲之故，以小事而自误前程，受此奇辱，愤自经死。甲之族人亦大忿，伺教官出城恭送学使时，要于道，朋殴之，群以掌击教官之面尽赤，并碎其肩舆，掷其补服朝珠以泄忿。教官反奔，泣诉于学使。赵公驻舆谓之曰：‘此事汝自取，何尤于人？但侮辱师长之风，亦不可长，吾当饬提调官查明严办。’言讫遂行。教官怏怏徒步返署，不复送学使矣。赵翼之先生素以长厚见称，在德郡竟革其自取之新生二名，人皆讥为狐埋狐搰，不意按试武昌，亦有同样之恶剧焉。有新生田某者，邑之新富户也，由院试头场而调覆而合覆，人皆无异言。及至簪花之日，田宅贺客盈门，并预备旗伞鼓乐，绿呢官轿，以迎新生。时田生已着青衿赴贡院守候点名矣，忽有教官某亲至田家坐索贽敬数百金，而廪生之劣者亦纷纷向田宅索酒席费百数十串不等，田家请俟新生簪花回家后再议。教官等知簪花之后则无可要挟也，遂趋入院，面禀学宪，谓人言田某此次蒙取入学，实由贿通内外而成，请加面试，赵公当命以卷给田生，面出一题，限三百字，以一句钟完卷，并命田生坐于大堂公案之下。时新旧各生，围观者如堵。田生展卷搦管，半晌不下笔。教官催促甚急，田生曰：‘如合全体新生面试，全亦决不让人，今独面试余一人于万目睽睽之下，余实无急就之才。’遂掷笔起身，双手自取其金顶新冠置于公案，交白卷而出。田生甫出头门，而褫革之牌已随之而挂出矣。田生回家，见贺客星散，门可罗雀，家人皆垂头丧气，无与共言者。愤甚，遂售屋一栋，指捐四川知县，到省一年即署万县。适赵公回籍省墓，田生执弟子礼甚恭。德郡已革之新生某甲，后以府案首入学，进京省视伯父尚书公，适赵公亦进谒在座，尚书公当命甲拜赵公，仍受业赵公门下。观于田生与某甲之事，人苟能自立，一时之小得失，原无庸介怀，乃德郡某乙欲遂入学之志，竟以得而复失自戕其生，岂非匹夫匹妇之自经于沟渎哉。”某甲后以府案首入学，可一吐气，田生多财，贵由于富，尚难并论，二人对赵仍执弟子礼，赵或不免恧然乎？赵名尚辅，字汝襄，翼之其号，光绪九年癸未进士，十四年戊子以翰林院编修简湖北学政，十七年辛卯任满。文中所谓贡院，非乡试之贡院，盖指学政按试之所，从其地俗称也（应称试院或考院）。

曾氏记为教官事有云：“余以岁贡得官，光绪癸卯冬选授叙永厅训导。甲辰夏到任，三年，葺署中墙垣，及于门神，亦使之焕然一新。许生东凡见之曰：‘先生宜题联以点缀之。 ’因走笔成一联云：‘富贵如浮云，官比芝麻由自己。春秋多佳日，盘添苜蓿又逢丁。’未几宪政编查馆议，教职双缺裁训导，如教谕出缺，即以训导移补，后永不选训导。适龚味三出缺，余应移补，杂款一并归入，其后厅改永宁州，则教谕宜改学正。将封印，藩司颁发木质钤记。

安生象卿来贺，谓广文先生例必三次俸满，始获迁擢，今先生际遇非常，自吾郡设教官以来，未有如先生者，请志数言，为士林佳话。余曰：‘仆性卞急无涵养，凡事急迫，故天亦以急迫报之，俗有两步拿来一步走之谚，是之谓矣。十余年之事，数年做到，徒成笑话耳。’因成一联云：‘世界翻新，始得一官非半职。堂皇依旧，甫经六载已三迁。’凡教职之印，正副两斋共之，是则一人仅半职耳。若不立宪，则终惟半职，不改州则仍教谕，应移住其署，未移，尝戏语人云：‘所最得意者，惟联中之春秋多佳日五字。盖丁祭外有龙王火神川主诸小祭，不然，敢云多哉。此五字活绘出老教心理，将来必倩名手绘一图。所绘为大瓦盘一，苜蓿尖堆，牛脯羊蹄豚肩，满贮土扣碗，罗列成行，名之曰《春秋大嚼图》，以示子孙。’闻者咸大笑不置。”春秋大嚼，的是教官妙谑，前人所记，如刘廷玑《在园杂志》卷二云：“关夫子殿额，多用‘志在春秋’。鄜州刘广文（峒）自嘲曰：‘此四字似可移书苜蓿斋中，专为吾辈而设。吾无奢望，惟望二丁祭得肉食耳，是亦志在春秋也。’闻者绝倒。又有谑广文一联：‘耀武扬威，带裤打门斗五板。穷奢极欲，连篮买豆腐三斤。’裤连篮，更觉形容过甚。 “

梁章钜《楹联续话》卷三（《佳话》）云：“王惕甫（芑孙）将赴华亭教官之任，吴穀人先生以联赠之云：‘儒以道得民，此官不贱。学而优则仕，如日之升。’又郑六亭（兼才）自题学署云：‘天子命之教，人才系此官。’皆可为司铎闲曹吐气也。相传有学署旧联云：‘漫道官闲，二十一史繁难频判案。谁云署冷，三五六经鼓吹自排衙。’亦自新颖可喜。 “
</div>
    <div class="pagination">
<span class="current-page">1</span><a href="过眼录_page2.html">2</a><a href="过眼录_page3.html">3</a><a href="过眼录_page4.html">4</a><a href="过眼录_page5.html">5</a><a href="过眼录_page6.html">6</a><a href="过眼录_page7.html">7</a><a href="过眼录_page8.html">8</a><a href="过眼录_page9.html">9</a><a href="过眼录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
