<!DOCTYPE html>
<html>
<head>
    <meta charset="UTF-8">
    <title>易氏族谱 - 第 6 页/共 168 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易氏族谱 - 第 6 页/共 168 页</h1>
    <div class="content">宣德二年春，交趾之叛，蛮贼黎利寇谅山，知府易公死之，事闻，赠广西布政使司左参政，仍为文敕。礼部遣进士张纯谕祭焉。既复其家乡之人慕公之为人，不可作伏见褒公之诏，其词有曰：“忠义人臣之大节，国家之大闲，”遂颜公平日所居之堂曰“忠节堂”，共倩户部主事甘君霖，徵予记之。公名先，字太初，湖广之湘阴人。由太学生膺推择授谅山府知府，能子育其民，致民爱之如父母。既九载，当献绩，民挽留之不可得，时少保户部尚书东莱黄公镇抚交趾，以民之情，上于朝，拜命复职，当黎利之叛，势甚猖獗，交趾郡县多被陷没。独公于谅山效死守者数月，贼增众攻城，城中食尽矢绝，能奋弱为强，誓与众曰：“吾奉上命授以一郡之寄托，有不测郡亡，吾与俱亡，义不可污贼乎！敢有异心者即死。”又逾月，终无一人降者。后以贼攻愈急而援者不至，度不可支，即自经死，嗟乎！人之所以异乎禽兽者，以其有礼仪也。然舍身取义唯正人君子斯能任之何也？由其涵养有素，笃信不回，是以捐躯就义而誓死如归，若公之树立如此，故所以植纲常而厚风化，抑岂非有所自能。然耶其视弃城图存，拥强兵而坐观成败，若都督蔡福辈，卒不逮于国典，至贻诮无穷者，果何人哉！今公不可作矣，其忠义之气在天地间有不啻，若烈日秋霜，其耿耿不磨，岂徒一乡人慕之，虽四海之人亦慕之，岂徒四海之人慕之，载之竹帛殆千百载人亦胥穆之矣！噫公何负于为人臣哉？予不按佞因甘君之请，不腆之词，庸揭之堂壁，以慰夫乡人之思云，正统二年岁次丁己秋九月初吉中宪大夫太常寺少卿肖山魏骥敬书。
忠节堂卷序
予友甘公希溥一日执易使君忠节堂卷过予徵诗，呜呼！忠节一事人臣之大者，岂一言而可尽耶？虽天地之大，河汉之深，泰华之高而终莫能逾焉。若吾使君之节，当与古之张巡、许远齐驱并驾焉可也。苟不书之于文，凿之于石则泯焉，而无传今，而荷圣天子谥爵褒嘉、提名立石，则使君之节虽千万世可知矣，矧夫朝之名，公缙绅与士之交游者，闻之哭之，而又哀挽歌诗，汇成一集亦可也。虽然是集也，非所以夸耀使君于一时盖将以传悠久而为天下后世劝也，云尔吁敬哉！正统二年丁己孟春初吉南京国子祭酒文田陈敬书。
忠节堂卷序
生，好物，而烈士独不贪生死恶物也，而忠臣独不惜死岂其性有固殊哉？抑亦浩然之气使然耳，然是气也，配乎道义，塞乎天地，非可以袭取，必平居有穷理尽性之功而后能临厉害而不乱，有主敬存诚之学而后能当生死而不摇，若易忠节公非其人与国朝威德远播，平定交趾，原非贪寻常，而为辟土计，特欲使雕题漆齿之民共沐皇仁耳，殊远夷绝徼囵没既久，厌治喜乱，小丑跳梁，盗弄横池之兵，第使当日之为守令者皆如公之劳心抚字，则交人何至迪变即变矣！使皆如公之效死勿去，贼亦何至送狂猘乃尔乎？公既死于王事，朝廷谥爵褒嘉，旌门表墓，虽死之日尤生之年矣！而朝之缙绅与士之交游者闻其忠贞，感其激烈，诗歌赞颂，叙述表扬，钜制鸿篇，琳琅触目，令人读之而忠义之气凛然如生。讵徒夸耀我公于一时哉。盖将以传悠久而为天下后世劝也。夫忠节者，人所受于天地之正气，能尽其道，以之事君即以之事天，正色立朝则有折槛批鳞之概，一临大义则有慷慨就死之风，虽所遇各殊，其精诚宁有二焉？易公当黎贼猖獗时，食可去，刃可蹈，身可忘，妻可捐而唯君父之义断不可背，非其至大至刚浩然有独存者，欤公之子起东举公实录介予友，地官主事甘君希溥徵予序诚所谓有后弗弃基者矣，起东盛年笃学，力行有声，庠序进怀，用世之志，称其家儿尚克，世笃忠贞以黼黻皇尤于盛世，是则公之愿也，夫正统丁己仲冬月既望奉议大夫兵部职方郎中江阴蒋昂书。
忠节堂卷序
地官尚书即湘阴范君景星令狱府易起东所藏，先辈缙绅大夫述其先尊，知交趾谅山府事赠广西参政太初公忠节之实，凡记述诗文若干首，惧其久而而散逸也，特命其婿范君为之，重复装演成卷，欲传于不朽焉。范君以礼经登天顺丁丑进士擢受地官尚书能以清节自励,盖同寅中之杰然者也。一日政事之暇，以是卷征题，予因得而阅之，若见宝玉大弓，把玩不忍释手。为子孙又能珍爱而宝藏之，亦可谓贤矣乎，余也，后生晚出，卷内诸公虽不尽职。若吏部尚书肖山魏公，若国子祭酒四明陈公二先生借以道德文章扬名天下，其所序皆可征之言，进士张纯其来祭之先，阴风怒号，舟帆不通，既祭之，但阴云四敛，天宇廓清，人心欢悦，观者塞途。又当时所见之事也，至若剑江黄宗伯，南海陈亚卿，沐驸马魏秀衣蒋夏、官夏尚宝刘宪副及我同寅诸名公之诗，珠耀玉桀，光明夺目，皆足以发挥易公潜德之幽光，使之表暴于天下后世。其振纲常，扶世教，植人纪，有关于风化也。岂苟作哉？呜呼！忠节者，人臣之律令，士君子之大闲也。易公当守谅山，蛮贼势盛猖獗，郡县多被陷没，公能以忠节训励所治，率其属死守孤城，履挫贼师阅数月而不屈，逮食尽援绝，力不能支，既自经以死，呜呼！若易公诚所谓忠节之士矣！想当是时也，公之心唯知城守之为重，，唯有刀锯不见其为利，鼎镢不见其为炽，虎兕不见其为猛而已，何其烈哉！余去公之世，未远今三十有六载，睹是卷，令人感慕不置，况当时亲闻之者，得不毛发上指乎！呜呼，秉彝好德之在人心，虽千载尤一日也。视彼弃城纳埃甘心降虏，与夫拥重兵而坐观成败，逃遁偷生，受人唾骂者，其忠否如何也？昔唐张巡、许远之守睢阳，以身殉国，青史书之，名扬万世而不泯。今公孤忠大节，皎若青天白日，视巡远殆，不相上下，第不得知后得列于忠义，传于巡远齐名否乎？苟公忠节之行泯灭无闻，不白于天下，则无以为后世人臣死节者之劝，乌足以愧乎坏奸忍耻之心耶？今朝廷既隆褒恤之典，诸名公称述其事又足以传乎后世，使公之忠节暴白于天地之间，其所以敦行、义表、风教盖将使天下后世为人臣而食君禄者或不幸有如谅山之祸，亦能因而感激奋起以自励焉。是卷有关于名教也，岂小补哉！予孤陋无闻，因范君之请，故书于卷末，俾后之作忠义传者有征焉。天顺六年岁次壬午腊月之吉赐，进士出生，奉政大夫，修政庶尹，南京户部郎中莆田翁世用谨跋。
重修忠节公墓记
予莅任湘阴数年，修菊废坠。虽未尽表章先贤，而岁时致祀于大节攸系未尝不肃然起敬。良以节义，自在人心耳。邑中春秋二祀，乡贤节义靡不亲临，而易公忠节祠尤为炳著，祠之建在城内北门街，乾隆辛卯秋，举行祀典，登公之堂，宏敞壮丽，慨然。想见公之为人，而知公后之正昌也。时，公裔孙有岁贡生元会，焕棠太学生元淳，赞襄祀事捧家乘叩予，尤为悉意欲捐金新公之墓，易土以石，求记于予曰：“此孝子慈孙之用心也！”嗟乎！公之大节垂之竹帛，载在石碑始未烂，然复可庸赘第公只知有国，不知有家，不知有身，宁复知此有此一怀之土耶。且精英浩气谅山之阴尤耿耿不灭，宁复恋此荒烟蔓草耶，然公之灵无往不在，况祖宗邱墓之乡，碧血淋漓，原非无自乎？则墓之修诚不容己矣！不数月墓告工毕，嶙峋磊落冰心与石骨盘结而成，真堪不朽。墓在栗桥驿路之侧，嗣后赌斯墓者，此故明交趾谅山府知府易公忠节之墓也。此我朝褒封忠节俎豆生香之墓也，则不独忠义之心于以勃然而生，举凡过此者毋亦有仔细思量者乎，则又岂独以尽孝子慈孙之心也哉。乾隆辛卯三十五年桂月谷旦，湖南长沙府知湘阴县事许士杰拜题。
忠节公祀堂碑记 州                   雍正乙卯举人 徐士佐
士君子卓乔岳之神，挹江河之气，揭日月之光。当国家隆盛时，出而佐圣天子，通鬼神之德，开礼乐之源，通四序之和畅，万物之生声色俱，无可以指为异者，而环海内外熙熙皓皓，不复知虞夏黄农为何代，岂不伟哉！不然而履载万里，分治一方亦足以远丕皇尤昭苏殊类，使穷荒绝徼咸人荡平，斯亦良臣之事也，不幸而干戈危乱之中，涂肝碎脑以节义，终非其志矣！易忠节公讳先字太初，生而颖敏，敦肃强毅，自其未冠，固已如成人。忠孝仁义洋洋包造化之精神而为之躯干。若水之湿，若火之热，不自知其然而不能已也。读书以古大臣自期，串贯时事达于天人，经术湛深，兼资文武，其学问涵泳优游，以养其蟠天际地之气，平居恂恂，若无能者。明初特重太学与进士，分途入官，进士得其文章，议论不足以知其果贤，太学则选天下茂才异等笃学力行之，士申教之，天子亲察其贤否优绌，器宇所宜而用之,湘阴自夏忠靖公以乡荐于太学，擢户部主事，遂为名臣，公继之以选拔人，两人皆人杰也。永乐三年，安南梨季嫠骄横甚绐，朝命杀，使臣大理寺卿薛岩于芹站，天子震怒，大发兵讨之，季嫠依宣洮迤富良江为险筑城，多邦隘营桥舰连九百里，聚兵七百万人以抗王师。大将朱能卒，张辅代之，与沐晟合兵，进，连破之。取其东西二都，次年追至日南奇罗，遂擒季嫠，安南平。天子以其地入职，方明年遂开版图，置交趾省，分交州、北江、谅江、三江、建平、新安、建昌、奉化、清化、镇蛮、谅山、新平、演州、又安、顺化十五府，太原、宣化、嘉兴、归化、广威、直隶、五州分辖三十六州一百一十县，建官必能戡乱致治化民成俗必奇才有德之士。时黄福以太学生累官户部尚书，翘楚六卿中出掌潘臬，而牧守为难。自部曹直省官称斯举者几人，而止如是以太学生今宛平特简授知谅山府，公受命陛辞，慷慨登车，天子既深知公而公固已怀国士之遇矣。是年冬，简定叛沐晟败绩于生厥江，明年辅复出数战，打败之，入磊江获定于美良山中，既班师而陈季扩为害乱如初，大战神投海，十一年大战爱子江，明年破暹蛮、昆蒲至老挝，擒季扩。十三年辅归复出镇守，平余贼。十四年冬，辅归而梨利叛，当是时交趾地方数千里父子兄弟宛转于云旗风旌，霜戈雪刃之中，死者相枕籍，流膏润草木，而民无悔祸之心。其守令不皆贤吏，多侵扰其地。自唐亡沦，没四百余年，习为异类，狂悍喜乱，勇于战斗，苦中国约束往往起附贼定而复叛，谅山在其腹中，戎机军饷夜以达旦，卒毙马僵而公倥偬旁午之间。外筹军旅，内抚百姓，宽徭役，省刑罚，讼者以理谕之，而解赋敛，惟正供遇事制宜，条理灿然，而不唳于其俗。使民易从。建学校，兴教化，柔之以礼让。岁旱，为坛祷于天，五日而署内枯井泉发，七日雨如注。禾尽起，岁乃大热，是时，官斯土者或视民如豺狼鸟兽之不可训，公独噢咻保抱，唯恐不及民之爱之，亦如赤子之依慈父母，张辅归之岁，公考满入朝，民扶老携幼送之，呼天日曰：“还我公，活我吁。”号于三司，不绝于路者数千人，事闻，上喜甚，诏晋秩三品，还掌府事，民闻其来，若更生，当时利既猖獗。而中官马琪以采办至，大索金宝，横戾朘削，民不堪命，杰黠者鼓煽之，并起为乱。陆那、顺州、南灵、左平、俄乐、四忙、义安、浮乐、偈江、邱温、武定、快州、善誓、同利、善才、大湾、衙仪、恶江、安老、东湖、乱者如麻，杀将吏，焚庐舍，攻屠剽掠。而谅山晏然，公之力也。其后，诸贼以次殄灭而利远扬。仁宗即位，召黄福还镇，将李彬已前卒，朝廷倦于讨贼，务绥辑之，授利官知清化府,利佯受命以懈我而寇如故。于是贼以抚愚官，官以抚愚朝廷。贼愈炽，纵横蹂躏，皆解甲据兵坐视以待，其来赴吾官也。宣德元年，利既陷茶笼，不逞者乘之，飚举云合，朝廷以恩诏饵之不能得，王通、陈洽打败于宁桥，割地与贼，走还东关，闭门不敢出。明年柳升败，死于倒马坡，崔集、梁铭、史安、陈镛、李宗昉从死，全军皆没。于是朝廷不复用兵矣，当是时，贼已陷黄江，侯保死之，陷瑰县，冯贵死之；陷昌江，李任顾死之；陷交州，何忠死之；陷谅江，刘子辅死之；陷邱温，徐麟、蔡颙死之。不死者降，不降者弃城走。公守孤城声援绝，或具舟请行，曰：“吾为郡守，与城存亡。”练兵葺垒，气益厉。贼至东都，犯谅山属地，公出击之，斩千余级，贼来益众，度不敌，退为城守。令城外居民元遁，愿同死者入，民争入守甚固，贼环攻之，飞楼、冲车、云梯、地道、炮山以百数，公随方御之三月，粮尽，度不支，北向稽首曰：“臣力竭矣！愿为厉鬼杀贼”，城陷，军民流涕拥公环甲掖公出，公曰：“吾死耳，汝曹自为计”。遂入，谓夫人黄氏曰：“汝何如？”夫人曰：“死耳！”子彻哭曰：“家有两兄，足奉先祀矣！儿愿虽父母死。”公缢夫人与彻，投井从死者十八人，公死，贼愈炽，朝廷不能制，遂弃交趾，复沦为异域。而其生平事业遂与烟云俱尽矣。岂不昔哉！永乐、洪熙、宣德之间，国运方隆，天子英明，选贤能，开拓宇宙，公以太学生擢郡守，其受知亦不可谓不深矣，独惜其用之尤未尽也，公以考满入朝，当此之时，黄福劳且老，交人尤未靖而谅山独治，则唯谓公贤愈于福可也。使朝廷召福还而以福之任授公。公得以治谅山者，治全交未必不如谅山之治，交人爱之亦未必不如谅山之民，则交可靖，民必不为乱，梨利可灭。虽有不逞之徒，无所缘而起，不然利叛张辅不复出，即往任辅者，任公则亦必能破，贼虽其将略或不如辅，其胜于陈智、王通、方正、柳升、李安、马瑛勇夫？纨绔亦明矣。且公之诚，足以动人，恩足以抚众，知足以谋，勇足以战其声名洽如遐迩，军吏士卒乐为之死，吾又乌知辅之果胜于公也。且使朝廷召公处之，凝承辅弼之地，公得以治谅山者，治天下则岂特交人之福哉？乃皆不能，而公独死于谅山以节义终，是其用公者未尽其知公者尤未至也。公既死，布政司弋谦以状闻上太息，赠广西布政司参政谥忠节，遣进士张纯谕祭，晋封正奉大夫，诏以衬归葬，建祠于湘阴城中，有司以时祀之，天子之恩既渥，而公之大节如是乎，炳炳系三纲之命，后之人登其堂如亲见公之性情行事，虽懦弱细人莫不欷嘘叹息，慷慨激昂，有壮夫之气，然则公之所以为功于天地者，不在当时而在后世矣。夫天与人异气而同形者也，祖与孙异形而同气者也，孝与忠亦异形而同气者也，公之祖延庆，宋时以纯孝称亲，没墓庐三年，产玉芝十八茎。自宋迄明初，四百余年，孝子之气积而发于公为忠臣，公之子为孝子，天之气积于忠孝公，父子以忠孝积天地之气久而益厚，必有伟人。自明初以来，四百余年，公之子孙蔚如邓林之木，今国家隆盛，寿考作人，其必有乔岳其神，江河其气，日星其光者出于忠臣孝子之门。然则公之精光浩气，洋洋之神尤有未尽，尽于当时者且必发之于子孙。然则公之子孙其必有能出而佐天子熙皓之治于虞夏、皇农之上，是公之志也。夫祠在城中北街，有坊在南街。明末皆毁于兵，我皇上褒忠节，乾隆四年八月，诏发币银，重修祠宇，大中丞高公檄邑侯，邓公董其事，祠成，春秋祀典与国无极，八月十八日公生辰，其子孙自祭，少长咸至铭曰：明明在上，尔眷尔顾，谓忠何祸，谓奸何福，交趾则远，汉唐所宇，明之复之，厥功唯辅，是时天子，乃文乃武，伊胡为者，若斯未睹，马琪肆虐，抉髓而脯，民易不堪，寇贼是附，王通则将，畏寇如虎，覆军宁桥，走喘闭户，蠢尔山寿，缀君以抚，诸司从之，搴旗卧鼓，贼乃纵横，雷电风雨，摧山裂讲，陷城夷署，官吏逋逃，夜不遑处，蔡福包宣，乃絷而俯，桓桓我公，武臣是耻，午扬指发，睢阳啮齿，杀贼斯行，守城斯止，如雷斯奋，如岳斯峙，粮尽力殚，抱符以死，从夫死妻，从父死子，阖门殉节，忠义所使，天子曰吁，有烈斯臣，光我家邦，立我人民，赠官惟宠，赐谥惟真，祭于所死，祠于所生，魂兮归来，湘流以清，我皇至圣，褒忠砺节，祠宇重新，祀典是式，饬顽起儒，不忒不折，于万斯年，曷其有极。
悼忠节公诗
七言绝句
天顺丁丑状元 黎淳
正气森森控百蛮，大农师已不生还；栗桥冢土棠黎拱，能使英雄血泪班。
新建伯 王守仁
金石心肝熊豹姿，煌煌大节系人思；长风撼树声悲壮，仿佛当年骂贼时。
彭泽
臣心已竭力难支，仗剑从容就死绥；十万军民齐下泪，至今泸水尚含悲。
太仆寺少卿 娄锈
白芷含芳碧杜芬，瓣香来谒大夫坟；许多牙纛工翻覆，扶植纲常赖使君。
宏治吏部尚书 王恕
慷慨当年报国身，还将节孝伴忠臣；睢阳未必无惭处，破城何曾折一民。
工部水司 唐懋淳
群蛮蚁聚陷边疆，武吏文臣走且僵；毕竟忠奸同一死，何如侠骨有余香。
本邑邑侯 杨开
死生旦暮只寻常，何事都无百炼钢；今日栗桥官道畔，忠魂千载独流芳。
本邑邑侯  王秉乾
自古为臣贵死忠，拥兵坐视笑王通；君看近日湘江上，尤有遗民说易公。
乾隆乙丑翰林 徐梁栋
截业危楹峻玉墀，英风竦竦动灵旌；南荒不是中原土，枉把王臣系去思。
乙丑翰林 杨遑
血指挥戈夜誓师，忘身志欲靖边陲；何人首建捐交议，终古灵旗风雨悲。
七言律
进士 张纯
疲瘁孤臣独力持，却将忠义控蛮夷；义如李芾焚家日，忠似张巡死国时；白骨已颓无地葬，丹心唯有老天知；我来奉命招魂祭，湘水湘山不仅悲。
吏部尚书 黄宗载
兵尽弦空道绝粮，谅山独守控南荒；丹忠直比秋霜烈，大义齐增晓日光；马革裹尸同汉将，雁书系足拟苏郎；潘侯诰赠藏宸翰，庙食千秋纪太常。
兵部尚书 刘大夏
纷纷节钺竖降旗，一旅孤悬志不移，金齿交争飞海水，朱鸢望断绝王师；贾浑报国皆佳偶，袁桀殉城有好儿；庙貌巍峨容俨若，茝兰重续大招词。
宏治礼部侍郎 李东阳
天南鏖战阵云寒，啮齿穿龈浩气蟠；枯竹深仁遗老泣，抱符大节阖门完；血斑铜柱千年碧，心系金瓯一片丹；料应拳拳尤透瓜，精灵赫赫绕荒峦。
国子鉴祭酒 陈敬宗
旄头木落夜弯弧，裹剑时犹奋臂呼；鼠窃狗偷诸郡陷，地维天柱一身扶；盛朝有此奇男子，边郡无斯烈丈夫；况复率家同报国，令人泪尽日南珠。
常州府知府 甘霖（公的女婿）
东床佩德几经春，凛凛须眉叹异人；万里分符逾桂岭，一门殉节感枫宸；虎头无复生还日。马革应伤死义臣；今日招魂湘水上，杜鹃啼血漓江滨。
右春坊大学士 黄淮（公的女婿）
仗节丁年去不回，满腔热血奋风雷；身驰虏阵枪刀软，气薄蛮天瘴疠开；马革生香携骨月，莺书和泪达泉台；碑高十丈题忠节，原采溪毛荐一杯。
欧阳方进
猎猎西风吹战尘，却因板荡识忠臣；边城去远全吾道，天地中间有此人；池府空堂悲赵悴，玄元遗庙苦张巡；今来古往谁无死？独擅芳名亿万春。
蔡朔
梨寇长驱拥鹳鹅，孤城被陷独峨峨；援师绝望经旬久，誓死其如报国何；带憾江声流不尽，旌忠天语炯难磨；甘心降虏人何在，地下无颜见伏波。
陈彦瑞
矢心戮力守孤城，万里天南绝救兵；仗剑只知当委命，枕戈岂肯学偷生；精忠耿耿逾金石，劲节棱棱拥旆旌；一死了全臣子义，谅山千载播芳名。
杨铭
吾乡先达重师文，义胆忠肝独见君；骂贼数言光史策，捐躯千古树元勋；风尘尽扫南交地，日月高悬太守坟；生气凛然常不散，朝朝结作谅山云。
进士礼部员外 刘莘
万里孤城绝救师，身亲弓矢亦多时；海风卷树忠魂泣，山月临关战血滋；许远有才终自见，杲卿无令欲何施？忘名岂为名齐昔，一点担心报主知。
李嗣
不见降夷走传车，日看戎马遍城隅；孤身节义忠臣志，万里风尘太守居；山狱愁云终不改，郊原白骨竟何如？人生自古谁无死，留取芳名照简书。
孟敬
曾从简策忆忠臣，今代湖湘有若人；骂贼不辞刀断舌，叱酋宁畏鼎烹身，南交矢节高风播，北阙旌忠正气伸；巡远在前君在后，舌甚取义并成仁。
进士户部主事 梁汝璧
九天膏雨沛遐荒，何物么魔跳忽梁？南海月明珠有泪，东门星坠夜无光；生前泽被蛮夷悦，死后名留竹帛香；瞻拜遗容犹俨若，愁云漠漠满潇湘。
少保兵部尚书 于谦
底事南荒入版图，诸城瓦解一城孤，书生挺剑能摧敌，国士卸恩岂惜躯？绝域有灵歌召杜，中朝无策用吴孙；九原忠魂须眉在，凛凛常悬太守符。
王翔
唐代交州汉九真，中朝基业岂宜沦；撑持半壁鸣孤掌，保障暇荒历十旬；南海至今留碧血，越裳终古有青嶙；皇天亦喜褒公节，阴雨旋开俎豆新。
进士监察御史 李进龙
谅山孤注失援师，誓志全忠痛莫支；裕国何人纾伟绩，畴边无力控蔓夷；精心一点光昭日，大烈千秋激烈时；天诏荣颁旌后代，芳名青史载歌诗。
御史江安粮道 王之錡
吾乡簪袚重芳名，靖难当年似杲卿；万里孤城迷羽檄，一腔热血洒江城；猿啼海岛随风切，鹤戾晴湘队月明；敬吊孤忠昭异域，每瞻华表系余情。
戴汝东
肉食公然完玉节，真光也许受横磨；气冲壁垒无交阯，家近鱼龙有汨罗；花绶明时参计老，铁肝埋日受恩多；生平泪向忠臣洒，叠句招魂颂九歌。
次男升
谅山之难，家严、家慈。及幼弟彻以身殉国，小子升茕茕在疚。憾抱终天，影伤只雁，与言及此，肝肠寸裂。兹家蒙圣天子泽及九泉，奉旨归葬，君恩厚矣！吾亲之节义彰矣！哀我鲜民将何以报称于万一也哉！？
拜命天朝誓守臣，无端豕突伏波营；迢迢万里君门远，烈烈孤忠凤昭旌；交阯尚遗元老血，栗桥新赐旧臣莹；枕戈欲剿么麽穴，憾不当年速请樱。
春晖寸草恨终天，义烈深悲母氏贤，殉国同心光虎节，倚门何处觅鱼轩；精诚直比冰霜洁，志操还如铁石坚；不幸长怀风木恨，每瞻遗像泪潸然。
蛮寇纷纷乱似麻，可怜忠孝出吾家；脊鸰原上音还断，豺虎苁中节不暇；池草春生幽梦寂，林鹃夜哭旅魂嗟；高堂应奉归宗寝，莫遣亲灵滞塞沙。
纶
忠臣自昔属良臣，家乘煌煌百代新；节绍舂陵绳祖武，躯捐交阯报皇仁；汉官无忝二千石，虞殡还歌十八人；太息中兴方召在，不从边郡救张巡。
原容
曾从边郡著奇勋，食绝援穷死报君；碧血难消交阯恨，青山尤护栗桥坟；忠肝一片埋秋草，正气千年起暮云；欲刎月支酬圣主，何当比绩汉终军。
学祖
蠢尔群蛮悖化辰，严城一夕海扬尘；象林龙木登王土，猿鹤沙虫泣老臣；白日昭昭悬使节，丹心炯炯达风宸；何如当日珠涯议，徒使衣裳复介鳞。
嵩曜
派衍宜阳一脉通，如公径节允堪风；恩深民惜颖川寇，祸似蜂生梨利戎；许远捐躯知力竭，杲卿骂贼固心雄；丹忱常与山河并，彪炳家声在表忠。
云庵
仗节捐躯四百年，我公浩气尚森然；几篇青史垂今古，一片丹心照地天；侠骨已颓名不朽，孤城虽破节尤全；英魂直接三闾伴，湘浦春深泣杜鹃。
五言律
湖南提督学院 姚希孟
群山森画戟，寂寞易侯居；室有新供像，堂传旧读书；精忠昭异域，大节感乡庐；近日尤轩客，为居一式闾。
翰林院修撰 商辂
亦知危旦夕，效死守孤城；不朽黄泉血，长垂青史名；衣冠徒北拜，羽檄莫南征；回首当年事，凄凉无限情。
刑部尚书何乔新
边郡多戎马，唯君克壮猷；有心扶社稷，无计斩羌酋；撼阵风云暗，涂肝天地愁；至今湘水上，百日照森楸。
进士温州知府 范奎（公的孙女婿）
南地歌思切，东郊寇盗侵；成仁烈士志，报国老臣心；有血殷燐火，无援赴象林；悲风号木末，凄切恨尤深。
成化兵部尚书 项忠（公之孙婿）
自殉交州后，流传直到今；黄泉埋碧血，白日照丹心；骨掩连城玉，身向百炼金；宜阳家法在，忠愍有嗣音。
</div>
    <div class="pagination">
<a href="易氏族谱_page5.html">上一页</a><a href="易氏族谱.html">1</a><a href="易氏族谱_page2.html">2</a><a href="易氏族谱_page3.html">3</a><a href="易氏族谱_page4.html">4</a><a href="易氏族谱_page5.html">5</a><span class="current-page">6</span><a href="易氏族谱_page7.html">7</a><a href="易氏族谱_page8.html">8</a><a href="易氏族谱_page9.html">9</a><a href="易氏族谱_page10.html">10</a><a href="易氏族谱_page11.html">11</a><span>...</span><a href="易氏族谱_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
