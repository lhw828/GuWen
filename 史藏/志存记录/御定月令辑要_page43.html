<!DOCTYPE html>
<html>
<head>
    <meta charset="UTF-8">
    <title>御定月令辑要 - 第 43 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定月令辑要 - 第 43 页/共 96 页</h1>
    <div class="content">　　鹘停放入笼【增酉阳杂爼鹘五月上旬停放六月上旬防毛入笼】
　　食胶虫【增酉阳杂爼食胶虫夏月食松胶前脚傅之后脚聂之纳之尻中】
　　三白草【增酉阳杂爼三白草此草初生不白入夏叶端方白农人之莳田三叶白苗毕秀矣其叶似薯蓣】
　　蚊母鸟【增国史补江东有蚊母鸟亦谓之吐蚊鸟夏则夜鸣吐蚊于丛苇间湖州尤甚岭表录异蚊母鸟形如鹢嘴大而长池塘捕鱼而食每呌一声则有蚊蚋飞出其口俗云采其翎为扇可辟蚊】
　　仙虫社【増清异录唐世京城游手夏月采蝉货之唱曰只卖青林乐妇妾小儿争买以笼悬牕户间亦有验其声长短为胜负者谓之仙虫社】
　　木莲花【增益部方物畧记木莲花生峨眉山中诸谷状若芙蓉香亦类之木干花夏开枝条茂蔚不为园囿所莳】
　　郁金香【增政和本草郁金香为百草之英花如红蓝四月五月采花即香也】
　　青蒿【増政和本草蒿叶似茵蔯而背不白髙四尺许四月五月采苗日干北人呼为青蒿】
　　夏槐【增图经本草槐有数种叶大而黒者名欀槐画合夜开者名守宫槐叶细而青绿者但谓之槐四月五月开花六月结实韩愈诗泥雨城东路夏槐作云屯赵师民诗麦天晨气润槐夏午隂清】
　　夏月行船【增梦溪笔谈江湖间惟畏大风冬月风作有渐船行可以为备惟盛夏风起于顾盻间徃徃罹难曽闻江国贾人有一术可免此患大凡夏月风景须作于午后欲行船者五鼓初起视星月明洁四际至地皆无云气便可行至于已时即止如此无复与暴风遇矣】
　　菌桂【增尔雅翼菌桂生交趾桂林正圆如竹有二三重者叶似柿花白蘂黄四月开五月结实离骚杂申椒与菌桂矫菌桂以纫蕙是也】
　　螳蜋捕蝉【増尔雅翼螳蜋尤工捕蝉五六月蝉得美防奋翼而鸣螳蜋超枝缘条执翳自蔽竦腰举刃搏而取之】
　　小金铃【増菊谱小金铃一名夏菊花如金铃而极小无大本夏中开】
　　佛顶菊【增菊谱夏月佛顶菊五六月开色微红】
　　茉莉花【增桂海花志茉莉花以淅米浆日溉之则作花不絶可耐一夏花亦大且多叶倍常花】金龟子【增北戸录金龟子甲虫也五六月生于草蔓上大于榆荚细视之真金贴龟子行则成防其虫死金色随灭如萤光也】
　　含笑花【增扪虱新话含笑花有大小小含笑香尤酷烈有四时花惟夏中最盛】
　　糠鸠【增本草纲目鸠有白鸠绿鸠今夏月出一种糠鸠微带红色小而成羣好食桑葚及半夏苗】旋覆花【増本草纲目旋覆一名盗庚庚者金也谓其夏开黄花盗窃金气也】
　　蔷薇【增本草纲目蔷薇野生林堑间四五月开花四出人家栽玩者茎粗叶大延长数丈花亦厚大有白黄红紫数色最大者名佛见笑小者名木香皆香艳可人髙骈夏日诗绿树隂浓夏日长楼台倒影入池塘水晶帘动微风起满架蔷薇一院香】
　　石液【増清凉山志东台顶古有怪石夏流液夜有光】
　　占騐
　　愆候【増管子夏行春政风行冬政落重则雨雹行秋政水淮南子夏行春令风行秋令芜行冬令格】夏之徳暑【增吕氏春秋夏之徳暑暑不信其土不肥土不肥则长遂不精】
　　辰星色【增史记天官书辰星之色夏赤白而嵗熟夏不见有六十日之旱】
　　云如车盖【原易飞候有云大如车盖土余此阳火之气必暑有暍者】
　　夏雪霜【原易通卦验干得坎之蹇则当夏雨雪春秋感精符王者政令苛则夏下霜】
　　使星向益【增后汉书李郃传郃通五经善河洛风星县召署幕门候吏和帝即位分遣使者皆微服单行各至州县观采风謡使者二人当到益部投郃候舍时夏夕露坐郃因仰观问曰二君发京师时寜知朝廷遣二使耶二人曰不闻也问何以知之郃指星示云有二使星向益州分野故知之耳】
　　天牛虫【增酉阳杂爼天牛虫黑甲虫也长安夏中此虫或出于篱壁间必雨】
　　木再花【增酉阳杂爼木再花夏有雹】
　　水檀【增本草拾遗檀似秦皮其叶堪为饮树体细堪作斧柯至夏有不生者忽然叶开当有大水农人候之以占水旱号为水檀】
　　花【增田家五行杞花夏月开结主水】
　　星密【增田家杂占夏夜见星宻主】
　　芦苇枯【増田家杂占芦苇之属丛生于地夏月暴热之日忽自枯死主有水】
　　鱼散子【增田家杂占凡鲤鲫鱼在四五月间得暴涨必散子散不尽水未止盛散水必定】
　　杂纪
　　叩羽【原列子当夏而叩羽以召黄钟霜雪交下川池暴沍】
　　桃夏宫【原越絶书今太守舎者春申君所造后壁屋以为桃夏宫玉海越有逃夏宫】
　　芝生殿防【增史记孝武纪元封二年夏有芝生殿防内中乃下诏曰甘泉防生芝九茎赦天下毋有复作】
　　无蚊帱【增谢承后汉书黄昌夏多蚊贫无帱佣倩为作】
　　清凉殿【増三辅黄图清凉殿夏居之则清凉也西都赋清凉宣温注未央宫有清凉殿】
　　诣水澡洒【增魏志管寜居宅离水七八十歩夏时诣水中澡洒手足闚于园圃】
　　柳下鍜【増晋书嵇康康性絶巧而好鍜宅中有一柳树甚茂乃激水圜之每夏月居其下以鍜】囊萤【增晋书车家贫不常得油夏月则练囊盛数十萤火以照书以夜继日焉】
　　朱阳赤殿【増晋书张骏传谦光殿南曰朱阳赤殿夏三月居之】
　　高卧北牕【增晋书隐逸传陶潜尝言夏月虚闲高卧北牕之下清风飒至自谓羲皇上人】不驱蚊【增晋书艺术传吴猛少有孝行夏日常手不驱蚊惧其去已而噬亲也】
　　大夏门【增丹阳记汉夏门魏加曰大夏洛阳记大夏门魏明帝所造有三层高百尺】
　　连隂【増陆机纂要夏树名连隂】
　　居窟室【增神仙传孙登夏则居窟室披草裳】
　　服云母【增抱朴子云母五色其多赤者名云珠宜以夏服之】
　　电母琴【增古琴疏帝俊有琴曰电母每夏月电光一照则自鸣】
　　野蚕茧【增宋书符瑞志吴孙权黄龙三年夏野蚕茧大如卵】
　　书帬【增宋书羊欣欣父不疑为乌程令欣时年十二王献之为吴兴太守甚知爱之献之尝夏月入县欣着新绢帬画寝献之书帬数幅而去欣本工书因此弥善】
　　雷震石枕【原异苑晋滕放太元初夏枕文石枕卧忽暴雨雷震其枕枕四解傍人莫不怖惧而放独自若云微觉有声不足为惊】
　　噉热汤面【增世説何平叔羙姿仪面至白魏文帝疑其傅粉正夏月与熟汤面既噉大汗出以朱衣自拭色转皎然】
　　青溪小舫【增世説周镇罢临川郡还都未及上住泊青溪渚王丞相徃看之时夏月暴雨卒至舫至狭小而又大漏殆无复坐处王曰胡威之清何以过此即啓用为吴兴郡】
　　料事小简【增世説丞相尝夏月至石头看庾公庾公正料事丞相云暑可小简之庾公曰公之遗事天下亦未以为允】
　　瞿塘夏水【原水经注峡中有瞿塘黄龛二滩夏水廻复防泝所忌唐国史补峡路峻急故曰朝发白帝暮彻江陵四月五月为尤险时故曰滟滪大如马瞿塘不可下滟滪大如牛瞿塘不可留滟滪大如襆瞿塘不可触】
　　避毒徙县【增水经注郁水迳高要县县东去郡五百里刺史夏避毒徙县水居也】
　　橘洲【增荆州记橘洲在郡南四里夏水懐山诸洲皆没橘洲独在】
　　设果【增齐书竟陵王子良子良倾意宾客天下才学皆游集焉善立胜事夏月客至为设饮及甘果】
　　老驼知风【原后周书鄯善西北有流沙数百里夏日有热风为行旅之患风之欲至惟老驼知之即鸣而聚立埋其口鼻于沙中人每以为候亦即将氊拥蔽鼻口】
　　板牀坐诵【增北史魏收收年十五随父赴邉好习骑射欲以武艺自逹荥阳郑伯调之曰魏郎弄防多少收惭遂折节读书夏月坐板牀随树隂讽诵积年牀板为之鋭减而精力不辍以文华显】凉风堂【增洛阳伽蓝记建中寺尒朱世隆所立也有一凉风堂本避暑之处凄凉常冷经夏无蝇有万年千嵗之树】
　　白耳龙【增佛国记白耳龙与众僧作檀越令国内丰熟雨泽以时每至夏龙輙化形作一小蛇两耳边白众僧识之】
　　禳毒气【增隋书南蛮真腊国每五六月中毒气流行即以白猪白牛白羊于城西门外祠之】月桂子【原僧伽记江东诸处每至四五月于衢路得月桂子大如狸豆破之辛香相传是月中所下也】师子尾拂【増酉阳杂爼集贤校理张希复言旧有师子尾拂夏月蝇蚋不敢集其上】
　　蛇医致雨【增酉阳杂爼王彦威在汴州夏旱时袁王季玘寓汴因宴王以旱为言季醉曰欲雨甚易耳可求蛇医四头十石瓮二枚每瓮实以水浮二蛇医以木盖蜜泥之分置于闲处瓮前后设席烧香选小儿十嵗以下十余令执小青竹昼夜更撃其瓮不得少辍王如言试之一日两夜雨大注旧説龙与蛇师为亲家焉】
　　玉精盌【増酉阳杂爼马侍中尝寳一玉精盌夏蝇不近盛水经月不腐不耗或目痛含之立愈】功曹【增酉阳杂爼谯郡有功曹天统中济南来府君出除谯郡时功曹清河崔公恕弱冠有令徳于时夏旱送别者千余人至此上众渴思水升直万钱矣来公有思水色恕独见一青鸟于中乍飞乍止怪而就焉鸟起见一石方五六寸以鞭拨之清泉涌出因盛以银瓶瓶满水立竭惟来公与恕供疗而已议者以为盛徳所感致焉时人异之故以为目】
　　雨后得珠【增酉阳杂爼蜀石笋街夏中大雨后徃徃得杂色小珠俗谓地当海眼莫知其故蜀僧惠嶷曰前史説蜀少城饰以金璧珠翠桓温恶其太侈焚之合在此今拾得小珠时有孔者得非是乎杜甫石笋行雨来徃徃得瑟瑟此事恍惚难明论】
　　蛮江蛇【增酉阳杂爼南安蛮江蛇至五六月有巨蛇泛江岸首如张防万万蛇随之入越王城】饭化蜘蛛【增酉阳杂爼以盆覆寒食饭于暗室地上入夏悉化为蜘蛛】
　　含玉鱼【原开天遗亊太真素有肉体夏苦热常肺渴日含玉鱼凉液沃肺】
　　水仙鲛绡【原北梦言干符初张建章为幽州司马徃渤海遇仙女于岛遗一鲛绡归进明宗夏月展之满室凛然】
　　曲江赏夏【增剧谈录曲江池南有紫云楼芙蓉苑西有杏园慈恩寺烟水明媚入夏菰蒲葱翠柳隂四合碧波红蕖湛然可爱好事者赏芳辰翫清景聨骑携觞亹亹不絶】
　　室开七井【原云仙杂记霍仙别墅在龙门一室之中开七井皆以雕镂木盘覆之夏月坐其上七井生凉不知暑气】
　　夏月冰雪【原云仙杂记长安冰雪至夏月则价等金璧白少傅诗名动于闾阎每需冰雪论筐取之不复偿价日日如是】
　　雪香扇【增清异录孟昶夏月水调龙脑末涂白扇上用以挥风外有效者名雪香扇】
　　夏清侯【増清异录宜春王从谦拟下邳侯革华体作夏清侯传云侯姓干氏讳秀字耸之渭川人也秀生而操持凛然不日间昂霄耸壑姿态猗猗乆之材坚可用时秦王病暑席温为下常侍不称防有言秀甚忠能碎身为王得之必如意王亟召使者驾追锋车旁午于道既至引对王大悦诏柄臣金开剖剖析其材刮削其麄编度令合又敎其方直缜密于是风采一变赐姓名为平莹封夏清侯实食嶰谷三百户自此槐殿虚敞玉牕深莹专奉起居徃徃以身借莹如超热海登广寒宫王谓左右莹每近吾则四体生风神志增爽虽古清卿清郎何以尚兹】
　　司风令史【增太平御览宋明帝猜虑体肥憎风夏月常着小皮衣拜左右二人为司风令史风起方向輙先啓闻】
　　鹿食菖蒲【增政和本草南山多鹿每一雄游牝百数至春羸痩及夏唯食菖蒲一味却肥】征事【增挥麈前录宣和中蔡居安提举秘书省夏日会馆职于道山食居安令坐上征事各疏所忆每一条食一片坐客不敢尽言居安所徴为优欲毕校书郎董彦逺连征数事皆所未闻悉有据依咸叹服之】
　　捕蝉寓令【原石林燕语宋守约为殿帅夏日轮军校十数軰捕蝉不使得闻声有鸣于前者皆重笞之人多不堪神宗一日问之守约曰军中以号令为先臣承平总兵殿陛无所信其号令故寓以捕蝉庶防可使人也】
　　长夏门【增玉海西京宫城南三门中曰长夏】
　　啓夏门【增玉海后魏有啓夏门】
　　采星盆【增叙闻录稽昌蓄采星盆夏月渍果则倍冷】
　　大耐糕【增山家清供向杭雪分兖夏日命饮作大耐糕用芋生者去皮剜心以白梅甘草汤焯用蜜和松子榄仁填之入小甑蒸熟取先公大耐官职之意】
　　观云悟笔【增宣和书谱懐素晚精意于翰墨追仿不辍秃笔成塜一夕观夏云随风顿悟笔意自谓得草书三昧】
　　膏涂髪【增南荒录新州男子妇人皆缜髪如云每沐以灰投水中遂就水而沐之以膏涂其发五六月秔秫未获时民饥尽髠取髪鬻于市既髠即复以膏之至来年五六月又可鬻矣】
　　方枕【原齐东野语荆公嗜睡夏月常用方枕或问何意公云睡气蒸枕热则转一方冷处】
　　夏巴纳【增辽史营衞志夏巴纳无常所多在图尔山道宗每嵗先幸黑山拜陵赏金莲乃幸子河避暑黑山上有池池中有金莲子河在图尔山东北三百里懐州西山有清凉殿亦为行幸避暑之所四月中旬起牙帐卜吉地为纳凉所五月末旬六月上旬至居五旬与北南臣僚议国事暇日游猎七月中旬乃去】冰纨扇【增琅嬛记沈休文雨后斋中独坐风开竹扉有一女子携络丝具入门便坐风飘细雨如丝女随风引络络绎不断断时亦就口续之若真丝焉烛未及防得数两起赠沈曰此谓冰丝赠君造以为冰纨忽不见沈后织成纨鲜洁明净不异于冰制扇当夏日甫携在手不摇而自凉】
　　咏蝉【増琅嬛记虞伯施少学于顾野王野王当夏日闻蝉声使咏之伯施操笔便成诗曰垂緌饮清露流响出疎桐居髙声自逺非是借秋风野王喜曰此子沉静寡欲当享大名于天下】
　　渚宫池亭【增楚小志渚宫即楚顷襄王之离宫而宋玉之故宅也相城西南某衞尉别业尚是五代高从诲池亭故地夏时藕花菱叶清涟碧漪彷佛南朝余艳】
　　寒谿【增武昌记樊山东有小谿夏时懐袖恒有寒气故谓之寒谿】
　　鞭魃【增五杂爼燕齐之地四五月间尝苦不雨土人谓有魃在地中必掘出鞭而焚之】取冰奉母【增续文献通考汤霖新建人母病热思冰时天燠霖累日号泣池上忽闻池中戞戞声视之乃冰也取以奉母遂愈】
　　晒书画【增芸防类记凡收蔵书画于未梅雨前晒极燥顿匣柜中厚以纸糊门及小缝令不通风即不霉】
　　虫蚁移徙【增神僧释法顺夏中引众骊山栖静地多虫蚁无因种菜顺恐有损害就地祝之令虫移徙不久徃视如其分齐恰无虫焉】
　　勾漏洞天【增西事珥勾漏洞天四面石山围绕中开平野数里洞在地上不烦登渉外微敞豁中有暗溪穿贯而入与北流水合结小桴坐其上命篙师诘曲而行水无底两岸石如虎豹猱玃行约里许仰见一大星炯然细视乃石孔透天光也洞对高厓上夏时望见荷叶田田然峻絶不可到土人云或见荷花则嵗大稔】
　　泸水【增益州记泸水源出曲罗两峰有杀气暑月旧不行故武侯以夏渡为艰】
　　洗衣【增物类相感志夏月衣蒸以冬汁浸洗其迹自去本草拾遗清水揉梅叶洗蕉葛衣经夏不脆本草纲目夏衣生霉点梅叶煎汤洗之即去】
　　夏驾山【増名胜志萧山县西翠嶂山一名夏驾山夏驾者以夏时水涨此山若驾于湖中也】楼儿井【增名胜志楼儿井在高唐州城内西南隈水极清甘夏月乆贮不变】
　　大方湖【增名胜志大方湖在剡城县西南十五里方广百畆夏月莲花盛开香闻数里】万年冰【增清凉山志中台亦名翠岩峰其灵迹一曰万年冰台东有冰数丈九夏不消】玉花池【增清凉山志中台灵迹曰玉花池台东南昔有五百梵僧于此过夏白莲生池坚莹若玉】圣水寺石窟【增燕山纪游圣水寺下临涧泉阁后一松直而多防松后石窟夏月隂凉坐乆毛髪尽竪】
　　心用事【增云笈七籖治心当用呵呵为泻吸为补夫心者离之气火之精其色赤其象如莲花其神如朱雀心主神化为玉女身长八寸持玉英出入于心府夫心者夏之用事常以四月五月六月朔清旦南面端坐叩金梁九潄元泉三静思想吸离宫之赤气入口三吞之以补呵之损植其灵府开心穴饵离火濯玉女神平体安】
　　御制夏日同三王
　　慈宁宫请
　　太皇太后安诗九天旭日照铜龙朝罢从容侍　上宫花萼
　　聨翩方昼永晨昏常与问安同
　　御制夏日潭柘寺诗微云缀冈岭细路前旌磴转松门开渐觉沙界平潭湮石甃露柘古苔纹生一径得踈豁层轩面峥嵘爱此戸外泉俯视涓涓清修篁挺苍翠其下流交横斐然淇澳思宛尔渭濵情嶰谷有遗响箫韶鸾凤声
</div>
    <div class="pagination">
<a href="御定月令辑要_page42.html">上一页</a><span>...</span><a href="御定月令辑要_page38.html">38</a><a href="御定月令辑要_page39.html">39</a><a href="御定月令辑要_page40.html">40</a><a href="御定月令辑要_page41.html">41</a><a href="御定月令辑要_page42.html">42</a><span class="current-page">43</span><a href="御定月令辑要_page44.html">44</a><a href="御定月令辑要_page45.html">45</a><a href="御定月令辑要_page46.html">46</a><a href="御定月令辑要_page47.html">47</a><a href="御定月令辑要_page48.html">48</a><span>...</span><a href="御定月令辑要_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
