<!DOCTYPE html>
<html>
<head>
    <meta charset="UTF-8">
    <title>闽海纪略 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽海纪略 - 第 2 页/共 10 页</h1>
    <div class="content">
　　秋、八月，并郑联军。

　　时两岛尚为建国公兄弟所据，其北将章云飞恣肆。国姓密与陈豹等谋袭之，曰：『两岛吾家土地，渠兄弟虎踞横行，大不道』！自揭阳扬帆，中秋夜抵厦门；定远侯郑联尚醉万石岩，诘朝酒醒，登舟谒见，握拜甚欢。国姓抚谕之，曰：『兄能以一军相假乎』？联曰：『敢不唯命』！先严部署，举炮为号，诸军争先进船，联众不敢动。未几，邀联宴万石岩，尽欢而罢；阴伏甲士，道杀之。时联兵众船强，国姓将至，其兄郑彩议全军出避；不从，复不设备，遂及于难。郑彩率所部航海而南；飘泊数载，兵众星散，不敢归。国姓以书招之，彩得书喜曰：『今不归，后无期矣』！遂回厦门，国姓善待之；病死于家。

　　 辛卯、永历五年

　　辛卯、永历五年春、二月，清巡抚张学圣遣泉镇马得功袭岛（即顺治八年）。

　　（国姓）既并郑联军，以郑芝莞守厦门；率舟师南下，次平海卫。清巡抚张学圣按泉，令泉镇马得功乘虚袭岛。时定国公弃揭阳回师未至，郑芝莞无守御；得功先遣数十骑渡五通登岸，兵民望见，皆奔窜，遂入岛。原阁部曾樱自缢死。学圣及兴泉道黄澍登山，望岛孤悬海外，汪洋万顷；怃然曰：『此绝地也！设有缓急，援兵岂能飞渡耶』！先引回。不数日，定国公至，得功欲退，不得渡，乃遣人谓公曰：『吾不得出，岛上人民必不能保全；公眷属皆在安海内地，无乃不便乎』？公以为然；又不期国姓之猝至也，纵其回。四月初一日，国姓至，得功已离岛二日矣；大悔恨，以失岛罪斩郑芝莞（芝莞，国姓叔也），诸将股栗。定国公退泊白沙，筑寨以居。系左先锋施琅。

　　施琅，晋江人；屡有战功，授左先锋镇。有标兵逃在国姓左右，琅擒之。国姓驰令勿杀，至已斩矣；大怒，系之，逮其家。琅乘间逃去，密渡安平依澄济伯；国姓收杀其父并其弟援剿左镇施显。琅归清，镇同安；累升水师提督、靖海将军。夏、五月，入漳州南溪。

　　自回岛之后，申严纪律，兵声复大震。率众入漳州南溪，镇将王拜（邦？）俊迎战，大破之。

　　冬、十二月，败提督杨名高于小盈岭。

　　清提督杨名高自福州率步骑入漳应援，迎战小盈岭；名高大败，仅以身免。乘胜徇漳浦，守将杨世德、陈尧策等降。

　　 壬辰、永历六年

　　壬辰、永历六年春、正月、复海澄（即顺治九年）

　　进取海澄，是日潮涨，舟达城垣，守将郝文兴以城降，授文兴为左都督；以壬午举人黄维璟、己卯举人林其昌、丙戌举人冯澄世先后知县事。三月，大败清部院陈锦于江东桥北。

　　陈部院先年引兵破同安，有威望，率兵来援；乃简精锐列营江东桥北大人庙待之。部院狃于同安之役，意甚轻视；及战，大败，奔回泉州。七月，部院复军于凤尾山，为其丁库成栋所刺，来归。国姓以奴弒主，大逆；虽赏其功，阴令杀之。

　　夏、四月，围漳州。

　　进围漳州，浙镇马逢知（原名进宝，号金衢马）率兵来援，纵其入城。数日，逢知出战，迎击之；逢知军溃，复退守陴。外援既绝，益危战。诸军百道攻城，昼夜不休；城中悉力堵御，不能克。距漳三十里有镇门曰象鼻，两山夹岸，筑断，激水灌城，不就；复列栅围之。城中升米银数两，人相食，死者相枕藉。围解后，署漳守道周亮工收枯骨七十三万余，焚■〈疒〈癶上土下〉〉一大穴，竖碑曰「同归所」。其收拾不尽者，不可胜数。

　　冬、十月，战于古县，败绩。

　　漳郡被围，中外隔绝。清遣金固山率兵来援，九月至漳，声势甚锐；时久围坚城，师老粮匮，众无战志。十月初三日，退屯古县。清兵追至，迎战，奔溃；退守海澄。

　　 癸巳、永历七年

　　癸巳、永历七年夏、五月，清攻海澄，不克而还（即顺治十年）。

　　金固山既解漳围，乃进攻海澄，郭外坏为平地。国姓鼓励士卒，亲立雉堞堵御；与诸将敌楼饮酒，指挥自若。忽一夕，闻空炮发；王秀奇、郝文兴曰：『是欲临城也』。甘辉勒兵持斧以待；令曰：『敌至齐砍』！须臾，清兵尽锐渡濠，大呼登城；举斧砍之，先登者悉填濠内，无一生还者。金固山连夜回，澄守益固矣。

　　秋、九月，救潮州；旋引还。

　　清兵攻潮州，郝尚久因郝文兴乞师；遣陈六御率兵援之。尚久疑，不敢开纳。未几，潮州破，乃攻鸥丁坝等寨，引还。

　　 甲午、永历八年

　　甲午、永历八年春、二月，清遣官议抚（即顺治十一年）。

　　初，平国公在京密令李德来劝就抚，阳许之；清遂封平国公为同安侯，遣郑、贾二员赍诏及海澄公印敕来文封定国公为奉化伯、澄济伯为左都督。国姓至安平，宴待郑、贾；辞以未有地方安插兵众，不受爵。乘郑、贾回京复命，乃就福、兴、泉、漳措饷。十月，清遣叶、阿二满员来，令削发登岸；不从。叶、阿从间道驰回京，清遂置同安侯于高墙、戍澄济伯于宁古塔。诛援剿前镇黄大振。

　　大振，兴化人；初从黄斌卿。斌卿死，来归；累升援剿前镇。至是，往兴化措饷；召募至数千人，多不法，有讹语。遂亲往海坛，召大振军前计事，执之以归；赐死，饮鸩不瞑，绞杀之。以戴捷代统其众。设六官。

　　以壬午举人潘庚锺为吏户官、丙戌举人陈宝钥为礼官、世职张光启为兵官、都督程应璠为刑官、丙戌举人冯澄世为工官；改中左所为思明州，以邓会知州事。时监国鲁王及泸溪、宁靖诸王皆厚赡之；礼待乡绅王忠孝、沈佺期、郭贞一、卢若腾、辜朝荐、徐孚远等；有军国大事，辄相谘。考诸生有学问者入储贤馆。先是，永历欲开科粤西，诸生赴科举者，皆给花红、路费银两。岛上衣冠济济，粗有太平景象。诛饷镇黄恺。

　　初，起兵时，苦军资不足。黄恺原充泉州户掾，为饷镇措饷；漳、泉悉听科索。恺少有才，日见亲幸；克剥不堪，怨声载道。遂收杀之。

　　冬、十二月，入漳州，漳州守将以郡城纳降。

　　十月晦日，自岛入澄。乘夜严部署，诸将未知所指；四更抵漳郡，守将开门迎纳；入城，兵不血刃。于是，守将朴世用、魏标、杨其志、知府房里煌、知县周琼、李奇生、范进等皆降；属邑悉附。泉州属县望风而溃，独副将韩尚亮守泉州。

　　 乙未、永历九年

　　乙未、永历九年春、正月，陷仙游县（即顺治十二年）。

　　时诸将分地措饷。甘辉知抚事不济，遂攻仙游县；开地道入，屠戮几无遗类，引军而还。

　　夏、五月，遣忠振伯洪旭、北镇陈六御舟师北征。

　　陈六御等扬帆进取舟山，守将巴臣兴举军降；调臣兴回思明，以六御守舟山。后为清兵攻破，死之（六御，陈谦子也）。洪旭等攻温、台，台州镇马信、宁波镇张宏德出降，空其城而归。

　　六月，堕安平镇；继毁漳郡及泉属县城。

　　安平镇，距泉州五十里，平国公置第其中；洋舶直通城外，人烟繁华胜于郡城。清世子统兵入闽，将至，乃堕安平镇；续毁漳郡及泉属南安、惠安、同安、安溪、永春各县，抽兵回岛。

　　冬、十二月，清世子至闽。

　　世子至泉，遣人赍谕至思明招降，不纳；复易函称书，乃答之。

　　 丙申、永历十年

　　丙申、永历十年春、三月，清舟师出泉港，遭风而还（即顺治十三年）。

　　世子调泉州水师攻岛；遣林顺、陈泽等驾炮船御之。未至，清船为飓风所飘，

　　多登岸而逃；十余人至金门，获之，断手掌、割耳鼻，欲厌「嘉禾断人掌」之谶也。断掌放回，自此始。清别遣兵攻白沙寨，不克而还。夏、五月，诛左先锋苏茂。

　　苏茂，原为施琅副将；因补其缺。密放琅逃脱，后露其迹。及同黄梧（原文为廷）入揭阳失利引军回，遂按军法诛之；仍责前冲锋镇黄梧，准偿铁甲自效。六月，前冲锋镇黄梧以海澄降清，封为海澄公。

　　海澄储蓄粮糗、器械不可胜数，以右提督王秀奇统黄梧、苏明守之（明，苏茂弟也）。世子入闽，漳、泉属邑皆下；独海澄未复，多方诱降。适秀奇出计事，黄梧以揭阳失利戴罪、苏明亦以兄被杀，遂举城降。清以海澄公爵爵黄梧；调苏明入京为内大臣，以其母尚在海也。嗣黄梧献平海策：请发郑氏祖坟、株求亲党、没五大商及迁界事，漳、泉之民苦益甚矣。

　　秋、七月，破闽安镇。

　　世子重兵在漳，议率众北向以袭之。克期解缆，会黄梧以海澄降清；国姓曰：『吾欲图大事，岂以澄邑阻之』！遂令扬帆进攻闽安镇，下之。省会震动，时王进缘事在狱，督、抚出之，夜修守具。屡攻不利，乃城牛心塔，以陈斌等戍之。冬、十月，礼官陈宝钥归清。

　　宝钥常惧得罪；至是，将北向，诡称回思明，移船，遂举家入泉州投诚，清以为青州道。以黄开泰为礼官（开泰，丙戌举人），后亦投诚为睢陈道。

　　 丁酉、永历十一年

　　丁酉、永历十一年春、三月十有八日，定国公病死（即顺治十四年）。
</div>
    <div class="pagination">
<a href="闽海纪略.html">上一页</a><a href="闽海纪略.html">1</a><span class="current-page">2</span><a href="闽海纪略_page3.html">3</a><a href="闽海纪略_page4.html">4</a><a href="闽海纪略_page5.html">5</a><a href="闽海纪略_page6.html">6</a><a href="闽海纪略_page7.html">7</a><a href="闽海纪略_page8.html">8</a><a href="闽海纪略_page9.html">9</a><a href="闽海纪略_page10.html">10</a><a href="闽海纪略_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
