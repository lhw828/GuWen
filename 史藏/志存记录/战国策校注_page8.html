<!DOCTYPE html>
<html>
<head>
    <meta charset="UTF-8">
    <title>战国策校注 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>战国策校注 - 第 8 页/共 11 页</h1>
    <div class="content">　　魏因富丁且合于秦【丁本欲以赵合齐魏今魏欲因以合秦赵不听故】赵恐请效地于魏而听薛公【文时合齐魏】教子欬【或者教之欬赵人正曰无考】谓李兊曰赵畏横之合也【合秦故言横】故欲効地于魏而听薛公公不如令主父以地资周最而请相之于魏周最以天下厚秦者也今相魏魏秦必虚矣【厚秦而舍之相魏秦必恶之故二国不合虚言其不合也】齐魏虽劲无秦不能伤赵魏王【哀正曰襄】听是轻齐也【齐亦恶最故正曰最于齐厚语见周策魏用齐所厚以为相是轻齐也】秦魏虽劲无秦不能得赵此利于赵而便于周最也
　　惠文王【武灵王子元年补曰名子何赧王十七年癸亥】
　　三国攻秦【魏哀二十一年与齐韩共攻秦此元年正曰襄】赵攻中山取扶栁【属信都补曰汉志其地有扶泽泽中多栁故名】五年以擅呼沱【擅言固有之】齐人戎郭宋突【虽齐人而倍齐】谓仇赫【元作郝】郝曰不如尽归中山之新地【元作坔武后时字耳今并从古此谓扶栁正曰姚云窦苹唐史释音云坔地字见战国策今策中间作埊安知非自武后时传写相承如臣作之然古文乃作坔又鹖冠子亢仓子皆有埊字恐有自来愚按郑氏书畧籀文地作坔武后葢有所本意本书坔而后转从埊欤后多此字以义通不复出】埊中山案此言于齐【案犹据】曰四国【赵与上三】将假道于衞以过章子之路【地缺盖章子以齐军守此正曰无考】齐闻此必効鼓【莒鼓里是也济南又有二鼓】腹击【他国人仕赵】为室而钜荆敢【楚人仕赵正曰无据荆轲衞人荆岂专为楚姓】言之主谓腹子曰何故为室之钜也腹击曰臣羇旅也爵髙而禄轻宫室小而帑不众【帑金币所藏正曰帑孥通诗注子孙也金币与众义不协】主虽信臣百姓皆曰国有大事击必不为用今击之钜宫将以取信于百姓也主君曰善【此曰主曰主君主父故在也然则上章五当作三正曰齐侯使髙张言公称主君子家子曰齐卑君矣主君大夫之称也秦策甘茂引乐羊曰主君之功魏策鲁侯择言称主君之尊云云葢三晋以大夫为诸侯故犹仍之赵称襄主简主是也策后亦多称主武灵自称主父与称主者不同此策时不可考鲍妄置于惠文时故为之说又齐韩魏攻秦在惠文元年灭中山在三年大事记从世家以年表为误愚考中山亡实在前见齐策主父死在四年上章五年自有所指初不与此相涉安得以此改彼文也补曰钜宫以信百姓诳主甚矣】
　　苏子【元作秦下同】秦【补曰字误下同】说李兊曰雒阳乘轩车苏子【元作秦】秦【补曰一本乘轩里既曰乘轩车而下又云无罢车驽马则此作里字为是河南志洛阳城东御道北孝义里西北隅有苏秦冢】家贫亲老无罢车驽马【罢疲同犹敝也车劳则敝】桑轮蓬箧羸【元作嬴】嬴【正曰说见秦策苏秦章】幐负书担囊【补曰姚本负担槖】触尘埃防霜露越河漳【元作漳河】漳河【补曰浊漳合清漳东北至阜城入北河汉初漳犹入河其后河徙入东而漳自入海防中凡言漳河河漳者以漳入河相连也此下又有漳河字】足重茧【茧足胝也】日百而舍【日行百里乃就舍】造外阙愿见于前口道天下之事李兊曰先生以鬼之言见我则可若以人事兊尽知之矣苏子秦对曰臣固以鬼之言见君非以人之言也李兊见之苏子秦曰今日臣之来也暮后郭门【郭门后至不及其开时】借席无所得【借谓借】寄宿人田中旁有大丛【补曰丛见秦策】夜半土梗与木梗【土亦言梗因木为也补曰说见齐策】鬭曰汝不如我我者乃土也【补曰姚云曾去者字愚谓有者字语胜】使我逢疾风淋雨【淋言其大能沃物】坏阻乃复归土今汝非木之根则木之枝耳汝逢疾风淋雨漂入漳河东流至海泛滥无所止臣窃以为土梗胜也【此喻不切于兊之事盖以鬼事发其言耳】今君杀主父而族之【杀在四年言族则其宗多死者】君之立于天下危于累卵君听臣计则生不听臣计则死李兊曰先生就舍明日复来见兊也苏子秦出李兊舍人谓李兊曰臣窃观君与苏公谈也其辩过君其博过君君能听苏公之计乎李兊曰不能舍人曰君即不能愿君坚塞两耳无听其谈也明日复见终日谈而去舍人出送苏君苏子秦谓舍人曰昨日我谈粗而君动今日精而君不动何也舍人曰先生之计大而规髙吾君不能用也乃我请君坚塞两耳无听谈者虽然先生明日复来吾请资先生厚用【言使兊厚而用之正曰用财费也】明日来抵掌而谈李兊送苏子秦明月之珠【览冥训注隋侯珠云】和氏之璧【卞和所献楚文王者补曰赵得楚和氏璧秦昭王欲以十五城易之李兊所送必非】黒貂之裘黄金百镒【元作溢】溢苏子秦得以为用西入于秦【补曰苏秦之死在慎靓王四年去主父见杀时逺甚此策言杀主父事非秦明矣其代厉欤首尾亦与秦策苏秦章抑本言秦事而入后事欤土梗木梗之喻与齐策上田文说同彼亦秦死后事而指为秦皆不合太史公所谓异时事有之者皆谓之苏秦其此耶】
　　赵王封孟尝君以武城【属清河即下东武城北当田文奔薛后正曰无考】孟尝君择舍人以为武城吏而遣之曰鄙语岂不曰借车者驰之【借车与衣固将驰且被也今云然盖常常驰被而弗爱也】借衣者被之哉【补曰被姚叶音披】皆对曰有之孟尝君曰文甚不取也夫所借衣车者非亲友则兄弟也夫驰亲友之车被兄弟之衣文以为不可今赵王不知文不肖而封之以武城愿大夫之往也毋伐树木毋发屋室訾然使王悟而知文【誓不思称意也言其不期得知而见知知其善任人也补曰一本知文也】谨使【遣吏之辞】可全而归之【正曰谨使属下句使如字补曰一本标御览发作废谨作仅】
　　齐欲攻宋【闵三十八年此十三年正曰闵二十八年】秦令起贾【人姓名】禁之齐乃援【元作捄】捄【补曰姚云捄一作收大事记取】赵以伐宋【以赵自助补曰齐欲攻宋乃收赵以助已实未伐也故赵李兊合五国以伐秦大事记梁王二十九年先书赵李兊约五国伐秦后书齐灭宋解题云此大事记见于策者前后非一章史乃畧不载策亦不载伐秦之年然兵端起于秦怨赵助齐伐宋故附齐灭宋年】秦王【昭】怒属怨于赵李兊约五国以伐秦【韩赵魏燕齐也史不书独赵策见之补曰大事记书楚齐赵韩魏按魏策五国约而攻秦楚王为从长不能败秦兵罢而留成臯与此李兊约五国攻秦无功留天下兵于成臯相合文谓兊虽主谋楚犹以大国为从长据此故也按楚王为从长乃怀王十一年苏秦约楚齐赵韩魏燕伐秦也秦纪无楚年表无齐故以五国称楚世家书特详诸侯至函谷闗击秦不胜而归其事又相兵罢留成臯一语记者遂误附之非李兊合从时也按兊伐秦时当楚顷襄王十二年七年楚迎妇于秦十四年与秦昭王好防于宛中间未尝搆兵大事记据下章书楚齐赵韩魏又据魏策国遂长楚考之下章虽有楚而不明言在五国之数后亦屡言燕是时固有燕矣又此章劝齐刼天下未及秦而后楚下章云齐将攻宋秦楚禁之可见秦楚方睦必无楚伐秦之事矣鲍以五国为韩赵魏燕齐者得之然赵当首书】无功留天下之兵于成臯而隂讲【元从手从冓补曰姚云曾作讲大事记同以下有已讲字故也】于秦又欲与秦攻魏以解其怨【解秦怨】而取封焉【自封之封非封地正曰下文言取隂定封】魏王【昭】不说之齐人【补正曰大事记魏王不说齐人谓王云云愚谓之齐上有缺文当是人姓名】谓齐王曰臣为足下谓魏王曰三晋皆有秦患今之攻秦也为赵也【本以秦属怨于赵故】五国伐赵【此设辞也言赵初约伐秦今乃与秦讲若同伐赵赵可亡也】赵必亡矣齐逐李兊【讲秦背齐不伐宋者兊也正曰姚本作秦逐大事记取】李兊必死今之伐秦也以救李子之死也今赵留天下之甲于成臯而隂鬻之于秦已讲则令秦攻魏以成其私封王之事赵也何得矣且王尝济于漳而身朝于邯郸抱阴成【成属郡又孔子世家注太山钜平有武城正曰隂成未详鲍注皆非魏地】负蒿【地缺】葛孽【元作薛赵记注在马丘又葛城在髙阴属涿郡】薛【补曰当作蘖正曰抱负言其势按魏魏策叶阳君约魏魏王将封其子谓魏王曰王尝身济漳朝邯郸抱葛薛阴成以为赵养邑据此文则蒿字因葛而误衍四邑皆魏
　　地赵世家遇于葛孽则知此文薛字误也徐广云荐三阙则丘正义引括地志云二阙　　　　魏县西南】为赵蔽而赵无为王行也今又以河阳【属河内】姑密【阙地未详】封其子【兊子正曰说见后】而乃令秦攻王以便取阴【正曰平下
　　二章俱有三其文则时阙文木而取此乃宋地也传昭十九年公尹赤迁阴于下阴乃襄之阙　　　　非此阙指也齐策三子说齐王伐宋之三曰有太平陆则梁阙不啓阙　　　南阳则亦指在六成者误矣史记作
　　阙平陆盖平陆兖州县定陶今阙州皆大梁之东时皆阙宋阙之定阙　　　　　也济阴之名后出抑阙欤按史阙　　　陶徐广曰陶一作阙曰阴必亡史作陶邑必亡魏策阴啓史作陶阙】
　　【陶阴字易盛定陶见有魏冉冢作阴者谋是有以阙字误此说是也刘歆七畧云古文阙　以陶为阴然则】
　　【阴之为陶信矣】人比然而后知贤不【言人必以相比乃可知】如王【言如今王者正曰下有若字如王若用不成文当以王字句言人以相比知贤不如王】若用所以事赵之半收齐天下有敢谋王者乎王之事齐也无入朝之辱无割地之费齐为王之故虚国于燕赵之前【虚国谓悉出兵】用兵于二千里之外故攻城野战未尝不为王先被矢石也得二都割河东尽効之于王自是之后秦攻魏齐未尝不岁至于王之境也【补曰一本齐甲】请问王之所以报齐者可乎韩珉【元作呡从韩策后并同】呡【正曰珉呡未知孰讹且当各依本文】处于赵【呡下皆齐人之去齐者正曰韩呡必韩人韩策云呡相齐赵策有韩珉赵世家惠文十三年虞髙无见除薛公为齐人余无考】去齐三千里王以此疑齐【呡处赵意别有谓以其在赵疑齐相赵】曰有秦隂【疑齐亲赵因私于秦以赵尝讲秦也】今王又挟故薛公以为相【史称文去齐如魏在闵王三十八年后按此则其如魏以齐王骄也伐宋前已去齐矣正曰大事记孟尝君去齐相魏附赧王二十九年齐伐宋前说见东周策】善韩徐以为上交尊虞商以为大客【皆齐人之去齐者】王顾【元作固】固可以反疑于齐乎【用齐之所不善失在魏也安可疑齐补曰此语大亊记取】于【补曰此下恐当有是字】魏王听此言也甚诎【此下此士自陈其说魏之效诎犹顺正曰韵书诎辞塞也】其欲事王【齐王】也甚循其怨于赵【言其事齐比于怨赵则又顺也正曰循姚云曾作脩则当属上文愚谓以甚循句文势顺于赵下有缺文或其怨于赵句因下文衍】臣愿王之【补曰臣愿王之王谓齐王下并同】亟【元作日】日【补曰一本作重是】闻魏【与魏相闻】而无庸见恶也臣请为王推其怨于赵【推犹移怨魏怨】愿王之阴重【元作日】日【补曰上列字当是重】赵而无使秦之见王之重赵也秦见之且亦重赵【天下得赵则强使秦知齐重赵恐齐强亦必重之】齐秦交重赵臣必见燕与韩魏亦且重赵也皆且无敢与赵治【治犹校】三国事赵【补曰姚作五国】赵从亲以合于秦必为王高矣【言赵居齐上】臣故欲王之徧刼天下而皆私甘之也【私则所谓无使见也甘言说之补曰徧刼者众胁之以威私甘者独说之以言】王使臣以韩魏与燕刼赵使丹也甘之【丹顺皆人名】以赵刼韩魏【此下皆且甘且刼】使臣也甘之以三晋刼秦使顺也甘之以天下刼楚使珉呡也甘之则天下皆偪秦以事王【自以见偪于秦也秦于天下有偪而已不如齐之有刼有甘也正曰相与偪秦也偪者侵迫也】而不敢相私也交定而后王择焉【此章亦可为齐姑因旧】
　　齐将攻宋而秦楚禁之【补曰姚本楚作隂】齐因欲与赵赵不听齐乃令公孙衍说李兊以攻宋而定封焉李兊乃谓齐王【闵】曰【正曰下李兊二字必误下云使公孙衍説奉阳君即述上文令公孙衍説李兑也其下岂得为兑言乎又后有循燕观赵语以为兑言则不通】臣之所以坚三晋以攻秦者非以为齐得利秦之毁也【不以毁秦为齐之利】欲以使攻宋也而宋置太子以为王下亲其上而守坚臣是以欲足下之速归休士民也今太子走诸善太子者皆有死心【太子为王及走史不书太子为王矣而走必王之党逐之故太子之人以死报之】若复攻之其国必有乱而太子在外此亦举宋之时也已臣为足下使公孙衍说奉阳君【苏秦从时已言奉阳死岂或袭称如马服者乎补曰按史苏秦传赵肃侯令其弟成为相号奉阳君弗説秦秦去之燕秦阳君死秦复说肃侯称奉阳君捐舘舍而张仪之说武灵王亦谓先王时奉阳君相专权擅势蔽晦先王然武灵胡服请于公叔成而成与李兑弑主父则是肃侯之世成未亡何其前后相戾邪故大事记从古史定以奉阳君为公子成而削去捐馆之语考之策屡言奉阳君而赵策尤着见于李兑约五国伐秦后谋取宋之时苏秦説赵当肃侯十六年而五国伐秦在惠文十三年相去五十年公子成执国柄何乆也史策明言捐舘舍岂得皆误武灵易服之请犹惓惓敬事其荅张仪岂得公言其罪而无所讳哉荀子以奉阳君为阙臣而杨伟注亦疑非公子成苏秦所值者必别一奉阳君非公子成明矣然则奉阳君果公子成乎曰谓奉阳君为公子成亦史迁之言而防无明文也五国攻秦时成兑方并用以成为奉阳君其时则可矣愚尝反覆策文而有疑焉赵策言李兑约伐秦无功隂讲于秦欲与秦攻魏以解怨取阴以定封又云齐令公孙衍说李兑以攻宋定封又云公孙衍说奉阳君封地莫善于宋莫如于阴又苏代谓齐王臣为足下说奉阳君天下散而争秦阴必不可得既言李兑取阴又言奉阳君取阴不应为二人事窃以为李兑即奉阳君也何以明之赵策説魏之辞曰李兑留天下之甲于成臯令秦攻魏以成其私王尝身朝邯郸抱阴成负葛孽为赵蔽今又以河阳姑密封其子魏防则曰叶阳君约魏魏王将封其子谓魏王曰云云正与前同则知叶阳者奉阳之讹奉阳君之为李兑其征一也赵策苏代说奉阳之辞曰五国愿得赵与韩氏大吏东勉齐王必无召元作名有说见本条民燕策代举奉阳君之辞曰齐王使公王曰命説曰必不反韩氏今召之矣其事亦同奉阳自称说说者兑之讹奉阳君之为李兑其征二也燕策又有奉阳君李兑甚不取苏秦之言奉阳君李兑者并举其封邑姓名言之也其下误以苏代为苏秦则亦因苏秦所云而然说见本传奉阳君之为李兑其征三也按赵世家公子成李兑既杀公子成田不礼而定王室公子成为相号安平君则安平乃成之封史表安平属上郡吾志深州有安平县元属定州皆赵地也奉阳则未有考而非奉阳矣史迁不明奉阳君为二人又误以为公子成是以纷纭殽舛论者莫知所从今以策文考之而得其说如此余见各章可参观也】曰君之身老矣封不可不早定也为君虑封莫若于宋他国莫可夫秦人贪韩魏危【近秦故】燕楚僻【元作辟】辟中山之地薄【补曰时中山已灭此言其故地尔】莫如于阴失今之时不可复得已宋之罪重齐之怒深残乱宋德【元作得】得【补曰得字讹】夫早定身封此百代一时也已奉阳君甚贪【元作食】食【正曰恐贪字讹】之唯得大封齐无大异【言奉阳欲得阴以大其封而齐待之未有异数不可】臣愿足下之大发攻宋之举而无庸致兵以观奉阳君之应足下也县阴以甘之【许之而未与故曰县】循有燕以临之【循言与燕顺临犹制也不徒甘之必或制之】而臣待忠之封【待犹将忠犹实也王许之封而已实之正曰劝之定封故曰臣且将忠之以封】事必大成臣又愿足下有地効于襄安君【盖赵人正曰无考】以资臣也足下果残宋此两地之时也【言有齐又得宋正曰两地言齐与赵可并得宋地此谓齐王言岂得言有齐乎】足下何爱焉若足下不得志于宋与国何敢望也【与国赵也言奉阳襄安不敢望封正曰上言两得地此言齐不得志则赵不敢望】足下以此资臣也臣循燕观赵【观言其无所事】则足下击溃而决天下矣【溃溃痈也盖喻其制天下之易也决犹制正曰溃坏也此喻宋击溃坏之宋而决制天下矣补曰公孙衍为秦相而逐在秦武王四年武灵王之十九年也后为魏所杀虽不知何年然去李兊合从时已逺此公孙衍恐非犀首也考之秦防亦有宋罪重止百世之一时已数语彼以为穰侯之言亦此时事也说见后　为足为君之为去声】
　　齐攻宋奉阳君不欲客谓奉阳君曰君之春秋高矣而封地不定不可不熟图也秦之贪韩魏危燕【元作衞】衞【补曰上章作燕】楚僻【元作正葢僻匹声近匹又讹作正字补曰宜注元文下】正中山之地薄宋罪重齐怒深残伐乱宋定身封德强齐此百代之一时也【补曰赵策说奉阳君取阴之辞自宋罪重以下至百世之一时已凡两见而秦策亦有之以为谓穰侯赵策又曰魏冉必妬君之有阴按阴即陶宋地冉所封也秦纪昭王十二年楼缓免穰侯魏冉为相十六年冉免封公子市宛公子悝邓魏冉陶为诸侯冉传云免楼缓而魏冉相冉谢病免以烛寿为相烛免复相冉乃封于穰后益封陶号曰穰侯大事记先书穰侯魏冉为相封陶后书复以魏冉为丞相封于穰与陶谓之穰侯又封公子市为宛侯公子悝为邓侯　又谓三子之封皆取于他国秦去年取宛今年取邓穰陶虽不载何年得之盖亦近岁按赧王十四年秦伐韩取穰大事记已书之矣独以陶为近岁所取则于史文未考其实且据秦纪则冉始相已封穰后相封陶于传则复相时封穰后益以陶已有不合大事记从之亦偶未察独见于策者可考李兑约五国伐秦后欲取阴定封说穰侯者亦劝之策文容有复混而其事实并一时是时齐欲攻宋秦禁之齐欲与赵故说者劝李兑上距冉复相秦五岁尔使冉已封陶兑安得欲之而言者亦安得云冉妬君之有阴因此言而知冉之未封陶而欲得之也其后齐灭宋两年而为五国所破赵既不取陶而齐亦卒不能有穰侯之取陶在此时欤或谓魏策谓穰侯云君攻楚取宛穰以广陶封似封陶在前窃谓秦之取穰冉之封穰固无疑矣独取陶定封岁月不载而史所谓后益封陶号曰穰侯者辞亦不明意者陶之封大而入厚冉国于陶如取刚寿之皆云广陶封故魏策之言如此而宛亦非冉封不足据信使冉封陶当曰陶侯而称穰侯知始封穰必并误也】
　　五国伐秦无功罢于成臯赵欲讲【元从才从冓下同】搆【正曰本又惟坚约而讲君必无讲二处作讲字今当悉从旧】于秦楚与韩魏将应之齐弗欲苏代谓齐王【闵】曰臣已为足下见奉阳君矣臣谓奉阳君曰天下散而争秦【争一作事争先事之】秦必据宋魏冉必妬君之有阴也秦王贪魏冉妬则阴不可得已矣君无讲搆齐必攻宋齐攻宋则楚必攻宋魏必攻宋燕赵助之五国据宋不至一二月阴必得矣得阴而讲搆秦虽有变君无患矣【赵非不可以与秦讲而不可独讲独讲则示秦弱秦必轻之今助四国攻宋而得阴是五国为一也不惧秦矣】若不得已而必讲搆【据此时赵可以无讲故云正曰不得已而必讲非可以无讲也疑此句已字误上句得阴而讲此句当云不得阴而必讲乃顺】则愿五国复坚约【同伐秦也先伐后讲则不示弱】五国【补两字】愿得赵【时赵强故】足下雄飞【雄者众雌所从】与韩氏大吏东勉【元作免】免【补曰免即勉通】齐王必无名禁【补正曰姚本必无召呡也此名字讹当作召】珉呡也【元作民下同前齐尝使韩珉处赵有秦私也今王国约讲秦勉齐同之诸国必无辞止珉使无私秦正曰燕策苏代说燕之辞曰奉阳君告朱讙与赵足曰齐王云云必不反韩珉今召之矣此名字当作召无疑前策言韩珉处赵魏疑齐有秦私韩策秦王曰韩珉与我交又云韩珉相齐此下文云天下争秦秦内韩珉于齐珉盖韩人之善于齐秦者今代劝奉阳君合诸侯与韩氏大吏勉齐王共合从则齐必不召珉也】使臣守约若与国【秦本非与今讲必使之如与也正曰与国言五国也故云有倍约者则四国攻之无倍约者而秦侵败约则五国复坚摈之】有倍约者【倍并音背】以四国攻之无倍约者而秦侵约五国复坚而傧【元作宾】宾【补曰摈通庄子宾于乡里】之今韩魏与齐相疑也若复不坚约而讲【此因旧】臣恐与国之大乱也齐秦非复合也必有觭【元作踦下同】踦重者矣【角一俯一仰曰觭言有偏重正曰公羊传踦闾何休说开一扇閤一扇一人在内一人在外曰踦说苑切踦即倚字义皆训偏】后合与觭踦重者皆非赵之利也【补曰后合即上复合】且天下散而事秦是秦制天下也秦制天下将何以天下为【天下自为秦用赵无所用之也】臣愿君之蚤计也天下争秦有六举【补曰争秦一本此下皆作事秦】皆不利赵矣天下争秦秦王【昭】受负海【衍内字】内之国【山东皆负海正曰三晋非负海也恐负字因下文衍】合负亲之交【天下尝横而亲秦矣已而负之今复合之】以据中国而求利于三晋是秦之一举也秦行是计不利于赵而君终不得阴一矣天下争秦秦王内韩珉呡于齐内成阳君于韩相魏怀于魏【此皆其国人之与秦事者故秦纳之正曰韩呡非齐人】复合衍【公孙衍时相魏雅不善秦今相怀因使合之正曰公孙衍非犀首说见前】交两王【秦魏正曰上言齐韩魏此两王谓燕赵也】王贲韩佗之楚【元作曹此皆秦人】曹【正曰曹辈也下有皆字文势宜然五国必无楚韩佗恐韩人余无考】皆起而行事是秦之一举也秦行是计也不利于赵而君不得阴二矣天下争秦秦王受齐受赵三强三亲【此三皆强国自相亲】以据魏【据犹临之】而求安邑【秦求之】是秦之一举也秦行是计齐赵应之魏不待伐抱安邑而倍秦【此倍益也补曰姚本倍作信】秦得安邑之饶魏为上交韩必入朝秦过赵已安邑矣【过犹胜也言秦行此防不论其他止得安邑已胜于赵矣补曰已以通言秦之胜赵以得魏之安邑按魏献安邑在赧王二十九年大事记书于五国伐秦之前据此策则伐秦后事也　此下姚本复有是秦之一举也六字】秦行是计不利于赵而君必不得阴三矣天下争秦秦坚燕赵之交以伐齐收楚与韩珉呡而攻魏【伐齐得之则呡为用正曰前言内韩呡于齐者谋如此也呡自善于秦者前时魏疑其有秦私必不合于魏故使之攻魏】是秦之一举也秦行是计而燕赵应之燕赵伐齐兵始用【交锋之初】秦因收楚而攻魏【三国交锋势不得解故得以此时收攻二国】不至一二月魏必破矣秦举安邑而塞女防【地缺正曰女防地名在太行西】韩之太原絶【补曰太原正义以为太行当是说见燕策】下轵【元作咫】咫【补曰说见前】道南阳而【元作髙】髙【补曰疑字有误】伐魏絶韩包二周即赵自消烁矣国燥于秦【燥犹烁补曰姚本注燥一作烁】兵分于齐非赵之利也而君终身不得阴四矣天下争秦秦坚三晋之交攻齐国破财【元作曹补曰一本作财】屈【三晋破屈也】而兵东分于齐【兵分谓魏正曰谓三晋】秦按兵攻魏取安邑【此与上始用兵而攻收同正曰不同】是秦之一举也秦行是计也君按救魏【按谓安然正曰即上文按兵之按】是以攻齐之已敝救之而【补两字正曰一本无救字救即敝字讹衍】与秦争战也君不救也韩魏焉免西合【合合秦补曰焉于防切】国在谋之中【在秦谋中】而君有终身不得阴五矣【有犹又补曰姚云刘作又】天下争秦秦案为义存亡继絶固危扶弱定无罪之君必起中山与胜焉【胜中山之后正曰无据】秦起中山与胜而赵宋同命【此时宋小弱言赵失中山听命于秦与宋同也】何暇言阴六矣故曰君必无讲则阴必得矣奉阳君曰善乃絶和于秦而收齐魏以成取阴【补曰苏代为燕反间劝齐伐宋将以敝齐其劝赵之共攻者恐赵之合秦而齐秦方恶尔然赵卒不合齐伐宋者害齐之骄而止欤抑别有故也按燕策苏代说燕于赵以伐齐奉阳君不听乃入齐恶赵令齐絶于赵又代谓燕昭王曰臣离齐赵齐赵已孤矣赵之不合齐其后竟合燕以破齐殆以此欤　大事记齐湣王与魏楚灭宋三分其地魏得其梁陈留齐得其济隂东平楚得其沛考之史年表齐魏世家皆止言齐灭宋独宋世家称与楚魏伐宋三分其地此大事记所据也按苏代说燕之辞曰齐王南攻楚西困秦又以其余兵举五千乘之劲宋谓秦之辞曰攻宋所以为王也齐强辅之以宋楚魏必恐恐西事秦使当时齐与楚魏合其言岂若是乎史称齐既灭宋南割楚之淮北西侵三晋是其乘灭宋之强并夺楚魏地而谓与之分宋地岂其实哉乐毅劝燕昭王约赵楚魏伐齐其言曰王若欲攻齐莫若结于赵且又淮北宋地楚魏之所欲也年表燕破齐之年书楚赵取齐淮北大事记因之按此言则楚魏分地当是乐毅破齐后事宋世家所记者岂非得邪】
　　赵收天下且以伐齐苏厉【元作秦】秦【补曰史作厉】为【补曰去声】齐上书说赵王曰臣闻古之贤君德行非施于海内也教顺慈爱非布于万民也祭祀时享非当于鬼神也甘露降风雨时农夫登【谷熟曰登】年谷丰盈众人善之而贤主恶之【恶心不安也以其无以致之故补曰一本喜之】今足下功力【谓战伐】非数痛加于秦国而怨毒积恶非曾深陵于韩也【补曰曾恐即増姚云曾本作非素深于韩】臣窃外闻大臣及下吏之议皆言主前专据【言行之不疑】以秦为爱赵而憎韩臣窃以事观之秦岂得爱赵而憎韩哉欲亡韩吞两周之地故以韩为饵【赵时恶韩故秦以亡韩悦赵赵遂以为爱己也补曰秦两憎韩及以韩为饵之韩史并作齐说见后且亡韩吞两周文义明作齐则不顺】先出声于天下欲邻国闻而观之也【观其爱赵】恐其事不成故出兵以佯示赵魏【虚以伐韩示之】恐天下之惊觉故微伐【补补曰微下有缺文史作微兵于韩以威之】韩以贰之【贰犹疑】恐天下疑已故出质以为信声德于与国而实伐空韩【如上文则伐韩非秦所急也此言实伐者韩之在秦掌握中物耳故不急于伐恐赵不以为德故终伐之其伐之亦欲以吞周而非爱赵也正曰实欲伐空虚之韩】臣窃观其图之也议秦以谋计【议犹意正曰一本议以为秦计谋】必出于是且夫说士之计皆曰韩亡三川魏灭晋国【晋国谓安邑】是【元作恃】恃【补曰恃非所恃也】韩未穷而祸及于赵【三晋唇齿之国故韩亡则魏灭魏灭而祸及于赵不待言也】且物固有势异而患同者又有势同而患异者昔者楚人乆伐而中山亡【此言楚受秦伐赵无秦患故破中山灭之故秦昭八年再败楚遂言赵破中山正曰大事记中山恃魏楚魏乆连兵中山失助而亡今详此言亦失考年表武灵王二十五年攻中山而秦韩魏齐击楚败唐昧亦此时也说见燕魏等策】今燕尽韩之河南【尽言得其地补曰尽韩之河史作燕尽齐之北地】距沙丘而至钜鹿之界【钜鹿冀州郡】三百里【自此皆言近赵】距于扞关至于榆中【属金城下衍千字】千五百里【补曰距于云云史作秦之上郡近扞关至于榆中千五百里榆中上郡见前自上郡至榆中则千五百里为是楚有扞关说见前策大事记云扞者扞敌之扞非关名也此赵扞敌之关非独楚有之赵之扞关陆地之关楚之扞关水道之关也】秦尽韩魏之上党则地与国都【国谓赵】邦属而壤挈者【言为秦所取挈言取之易】七百里秦以三军强弩坐羊肠【元作唐】唐之上即地去邯郸二十里且秦以三军攻王之上党而危其北则勾注之西【属鴈门补曰括地志云勾注山在雁门县西北】非王之有也今逾【元作鲁】鲁【补曰字义未详】勾注禁常山而守【守犹闭】三百里通于唐曲遇【元作吾】吾【正曰当作逆曲遇者不顺史注中牟曲遇聚郑州县非此所指按齐策权之难章云燕战胜兵罢赵可以取唐曲逆唐即唐县曲逆蒲阴县并属中山此曲下必逆字也一本止作唐曲亦缺误】此代马胡驹不畜【补曰胡驹史作胡犬郭璞云胡地野犬似狐而小】而昆山之玉【后志金城临羌有昆山正曰禹贡雍州贡球琳琅玕尔雅昆仑虚之璆琳琅玕李斯传昆山之玉正义云昆冈在于阗国东北出玉按武帝以于阗山出玉故号玉所出曰昆仑】不出也此三宝者又非王之有也今从于强秦与【元作国】国之伐齐臣恐其祸出于是矣五国之王【齐楚魏韩燕补曰姚本五国上有昔者字】尝合横而谋伐赵三分赵国壤地着之盘盂【取太公为武王作盘盂之铭补曰言其目见而不忘】属之雠柞【雠柞酬酢同言其相属伐赵于酬酢之间】五国之兵有【日】矣齐【元作韩下并同】韩乃西师以禁秦国【禁闭拒之】使秦发令素服而听【言令其国素服者兵败以丧礼自居也吏不书】反温轵【元作枳并属河内】枳髙平于魏【髙平属临淮安定亦有正曰括地志云髙平故城在怀州河阳县西言临淮者缪安定秦地亦非温枳皆河内故当以怀州者为正】反三公什清于赵【公字疑误安定有三水朔方有三封渤海有三戸皆近赵张仪塞什谷之口当屯留之道则什近屯留后志中牟注有清口皆赵地也正曰三公二字有误史云反髙平根柔于魏反巠分先俞于赵根柔未阙反文已明括地志云勾注山一名西陉山尔雅云北陵西隃鴈门疑此巠分乃巠山先俞即西俞也】此王之明知也夫齐韩事赵宜为上交【以其有志为赵闭秦】今乃以邸罪取伐【邸抵同坐也正曰姚本作抵当也】臣恐其后事王不敢自必也【补曰一本事王者之云云】今王收齐【补】天下必以王为得齐韩齐【补】危社稷以事王【补曰姚云危曾作抱】天下必重王然则齐韩义王以天下就之【赵得天下之交而屈就齐故齐以为义】下至齐韩慕王以天下收之【就之上也故收言下正曰就者屈就之收者收结之】是一世之命制于王已臣愿大王深与左右羣臣卒计而重谋先事成虑而熟图之也【赵惠文十六年有正曰史赵世家惠文十五年燕昭王与赵韩魏秦共击齐齐败走燕独深入取临淄十六年秦复与赵数击济齐人患之苏厉为齐遗赵王书云云于是赵乃辍谢秦不击齐大亊记是时齐地皆入燕独莒即墨仅存苏厉之书皆不及之恐非此时事按策多为韩言乃赵借击韩而厉为韩止之者其间事实皆明指韩而首云伐齐为齐殊不合决有误而史一切以韩为齐抑马迁之所改欤然赵伐韩事亦不知在何时其文及地名亦多舛异不可强为之说鲍专据史文辄改大不然也】
　　秦攻赵蔺离石祁拔赵以公子郚【补曰音吾】为质于秦而请内焦【农郡有焦城正曰大事记据此愚疑非此地姚云一作应下同】黎【东郡有黎即黎阳】牛狐之城【地缺】以易蔺离石祁于秦【元作赵】赵赵背秦不予焦黎牛狐秦王昭怒令公子缯请地赵王乃令郑朱对曰夫蔺离石祁之地旷逺于赵而近于大国有先王之明与先臣之力故能有之今寡人不逮【不及先王】其社稷之不能恤安能收恤蔺离石祁乎寡人有不令之臣实为此事也非寡人之所敢知【补曰郑朱之对辞气左氏】卒背秦秦王大怒令卫胡易【史无易字补曰秦纪中更胡伤说见后】伐赵攻阏与【后志上党涅有阏与补曰大事记潞州铜阙县西北阏与震阏阿葛切与音预】赵奢将救之【此二十九年破赵阏与下】魏令公子咎以锐师居安邑以挟秦【挟牵制之正曰夹持之】秦败于阏与反攻魏几【魏将正曰几邑名正义云或属齐或属魏当在相潞之间几音机一音祁】亷颇救几大败秦师【补曰按西周策苏厉谓周君曰败韩魏杀犀武攻赵取蔺离石祁者皆白起则此举乃起将也按显王四十一年秦败赵杀赵蔺取离石赧王三年秦拔赵蔺虏赵庄蔺弓而此言取二城在伊阙战后史载于赧王三十二年岂战国地里不常后复属赵而今为秦所拔乎赧之三十四年当惠文十八年前一年秦拔我两城是年秦拔我石城岂即此三邑而石城即离石邪末言战阏与攻几事皆因此按史赵奢败秦阏与在惠文二十九年廉颇攻几在惠文二十三年今策战阏与而后攻几前后不同大事记谓几本属魏廉颇取之自是遂属赵秦师既为赵奢所败师还因击几故下文称救几也又按秦纪中更胡伤攻赵阏与在赵奢破秦次年年表秦击我阏与城不拔是再攻阏与也与策亦异大亊记从史书之而不辨当详之】
　　郑同北见赵王赵王曰子南方之博士也【同郑人郑在赵之南博士辩博之士补曰秦官有博士或战国儒士有此称姚本作博士】何以教之郑同曰臣南方草鄙之人也【鄙犹野】何足问虽然王致之于前安敢不对乎臣少之时亲尝教以兵赵王曰寡人不好兵【补曰故为反辞也】郑同因抚手仰天而笑之曰【抚摩也】兵固天下之狙喜也【狙玃属而狡黠言兵家如之而可喜正曰狙犹扬雄所谓狙诈也言此固诈者之所喜】臣故意大王不好也【补曰故固通】臣亦尝以兵说魏昭王【昔日】昭王亦曰寡人不喜臣曰王之行能如许由乎许由无天下之累故不爱【元作受】受也今王既受先王之传欲宗庙之安壤地不削社稷之血食乎王曰然【此下同对】今有人操隋侯之珠持【下脱一字】丘之环【未详】万金之财时【补曰一本标作特】宿于野内无孟贲之威荆庆之断【荆成荆范雎传注古勇士又庆卿古字通应训荆有佽非斩蛟孔子闻之博物志以为荆轲非也又或是成荆庆忌二人说林训曰王子庆忌足蹑麋鹿手搏兕虎补曰吴越春秋庆忌吴王僚子】外无弓弩之御不出宿夕【一宿二夕夕初夜】人必危之矣今有强贪之国临王之境索王之地告以理则不可说以义则不听王非战鬭守御之具【御亦守】其何以当之王若无兵邻国得志矣赵王曰寡人请奉教【彪谓郑同陈喻甚髙然自春秋至是天下未尝无兵故孔孟皆以兵为讳今舍俎豆之事仁义之说而专谈兵此益多之论也】
　　楼缓将使伏事辞行【伏犹隠也将出使恐王疑之于辞日以隠伏之事要王使信己也正曰伏事乃隠柲之事也】谓赵王曰臣虽尽力竭智死不复见于王矣王曰是何言也固且为书而厚寄卿楼子曰王不闻公子牟夷【宋公子】之于宋乎非肉不食【言其贵庄十年注肉食在位者】文张【他国人正曰无考】善宋【宋王善之正曰此引前事】恶公子牟夷宋【元作寅】寅然之【补之字言牟夷之亲而文张以游客能使宋听其说况已乎正曰寅然上下有缺误】今臣之于王非宋之于公子牟夷也而恶臣者过文张故臣死不复见于王矣王曰子勉行矣寡人与子有誓言矣楼子遂行后以中牟反入梁【史不书补曰中牟赵邑也见前策赵败长平后欲割地搆秦楼缓自秦来赵王与之计云云此章皆不可考以中牟反入梁或者秘谋之事欤】侯者来言而王弗听曰吾已与楼子有言矣【此言奸人不可尽信】
　　燕封宋人荣蚠【补曰蚠符分反】髙阳君使将而攻赵赵王因割济东三城合【元作令下同】令卢【属泰山】髙唐【属平原】平原陵地城市邑五十七【平原青州】命以与齐而以求安平君而将之马服君谓平原君曰国奚无人甚哉君致安平君而将之乃割济东三城【补】合令【补曰姚云一本无大事记去令】城市邑五十七以与齐此夫【夫辞也谓三城】予【补曰字误姚本作子】子【补曰大事记并删夫予二字】与敌国战覆军杀将之所取割地于敌国者也【此取之彼割之也】今君以此与齐而求安平君而将之国奚无人甚哉【补曰一本此作甚也应上甚哉盖反覆叹惜之辞也】且君奚不将奢也奢尝抵罪居燕燕以奢为上谷守燕之通谷要塞奢习知之百日之内天下之兵未聚奢已举燕矣然则君奚求安平君而为将乎平原君曰将军释之矣仆已言之仆主矣仆主幸已听仆也将军无言已马服君曰君过矣君之所以求安平君者以齐之于燕也茹肝涉血之仇邪【谓即墨之役也】其于奢也不然【奢于燕之仇正曰今以为不然】使安平君愚固不能当荣蚠使安平君智必不肯与燕人战此两言者安平君必处一焉虽然两者有一也使安平君智则奚以赵之强为赵强则齐不复霸矣今得强赵之兵以杜燕将【杜犹拒】旷日持乆【兵相持曰乆】数嵗令士大夫余子之力尽于沟垒车甲羽毛□敝【羽毛谓箭□即裂字正曰羽毛即羽旄】府库仓廪虚两国交以习之【习言玩其兵】乃引其兵而归夫尽两国之兵无明此者矣是【元作夏】夏军也悬釡而炊【补曰未详恐上下文有缺误悬釡而炊前章圉晋阳云此时或有水害大事记无夏止炊七字云已而得三城】得三城【衍也字】也城大无能过百雉者【隠元年注方丈曰堵三堵为雉】果如马服之言也【彪谓马服之请将自知明也其策安平知彼明也夫安平齐宗也其不强赵以夺齐之霸人之情也此言若易听而不见听孰谓平原君智乎】
　　赵惠文王三十年相平都都平君田单【元作都平按史单无都平之称魏策三言平都今从之又按孝成元年单将赵师攻燕二年为相盖相平都而将之实自惠文至孝成乃攻燕复相也正曰史赵世家惠文王三十三年卒孝成王元年田单将赵师攻燕及韩二年田单为相此称都平君是仍齐相之称都平即安平也故大事记俱作安平君魏策长平之役平都君云云不言是田单也惠文三十年正赵奢破秦军阏与后一嵗单未至赵也疑三十年下有缺文】问赵奢曰吾非不説将军之兵法也所以不服者独将军之用众用众者使民不得耕作粮食挽赁【赁所税于民者】不可给也此坐而自破之道也非单之所为也单闻之帝王之兵所用不过三万而天下服矣今将军必负十万二十万之众乃用之此单之所不服也马服君曰【补曰马服注见秦策张华曰赵奢冢在邯郸西山上谓之马服山】君非徒不达于兵也又不明其时势【兵则吴干之喻时势则万国七国之异】夫吴干之劒【吴王使干将铸之故云】肉试则断牛马金试则截盘匜【匜盥器补曰荀子作□盘盂注铜器引策文】薄之柱上而击之【薄犹迫补曰薄音搏】则折为三质之石上而击之【质以石为锧】则碎为百今以三万之众而应强国之兵是薄柱击石之谓也【补曰言劒虽利然薄之于柱质之于石而击之则不敌于柱石之坚必折且碎一本之谓作之荀子注引吴干将】且夫呉干之劒材难【材谓脊脾之不易得也】夫无【元作毋】毋【补曰无通】脊之厚而锋不入无脾之薄【脾近刃处】而刃不断兼有是二者无钩竿【元作罕下同】罕【正曰一本作罕是下同罕即咢字锷同刃锋也】镡蒙须之便【钩劒头镮竿与□同集韵柄也镡珥鼻也蒙须疑为劒绳犹蒯缑也尔雅草有夫须盖以草为绳正曰钩亦劒属姚云曾本须作项亦未详补曰镡徐心反】操其刃而刺则未入而手断君无十余【补曰恐即上文万字】二十万之众而为此钩竿罕镡防须之便而徒以三万行于天下君焉能乎且古者四海之内分为万国城虽大无过三百丈者人虽众无过三千家者而以集兵三万【集言平时集非乌合也】距此奚难哉今取古之为万国者分以为战国七不【补】能具数十万之兵旷日持乆数岁即君之齐已【言以三万拒数十万必败亡也齐尝为燕昭所破故云正曰能具云云即下云齐以二十万众攻荆五年之事】齐以二十万之众攻荆五年乃罢赵以二十万之众攻中山五年乃归【此言虽众犹不亟得志况三万乎】今者齐韩相方【方犹比方敌也】两国围攻焉【两国或围或攻】岂有敢曰我其以三万救是者乎哉今千丈之城万家之邑相望也而索以三万之众【索犹求也】围千丈之城不存其一角【言城大兵少曾不处城之一角岂能合围】而野战不足用也【既不能围亦不可战】君将以此何之平都都平君喟然太息曰单不至也【至犹及也言虑不及此彪谓兵不期少多商敌为数耳单也以少击众竒兵也奢也以众敌众正兵也论兵者当以正为常而用之则务出竒竒不可论也单也狃于即墨之胜欲以竒为常而废正此其论所以屈也补曰兵不期多少商敌为数此论是矣而有所未尽以其论兵而不论将也单之破燕盖乘众之愤懈而设竒骇之奢之侵阏与曰道逺险狭犹两鼠鬭穴中将勇者胜其后卒以计败秦而长平之役括以四十五万之众而不免于白起将善则能以少而胜不善则虽多而亦败尔虽然人知少之害而未知多之累曹操以八十万而败于赤壁将非不善也故韩信之论髙帝曰不过能将十万而多多益办独信能之论兵者可以不知将哉】
　　孝成王【惠文王子元年补曰名丹赧王五十年丙申】
　　赵太后【惠文王威后】新用事秦急攻之赵氏求救于齐齐曰必以长安君为质【长安孝成母弟补曰索隠云赵亦有长安今地缺按赵世家封长安君以饶正义云即饶阳也明长安是号】兵乃出太后不肯大臣强谏太后明谓左右有复言令长安君为质者老妇必唾其面左师【官名】触詟愿见太后盛气而揖之入而徐趋至而自谢曰【补曰触詟姚云一本无言字史亦作龙按说苑鲁哀公问孔子夏桀之臣有左师触龙者谄谀不正人名或有同者此当从詟以别之　愿见太后姚本复有太后字史同　史云胥之入徐趋而坐胥字当是】老臣病足曾不能疾走不得见乆矣窃自恕【久不见宜得罪今自寛而求见】恐太后玉体之有所郄也【郄郤同以己病足因恐后不能前亦自恕以及人也】故愿望见太后曰老妇恃辇而行【补曰望见太后姚本复有太后字史同】曰日食饮得无衰乎曰恃鬻耳【补曰鬻粥同姚云一本去鬲字】曰老臣今者殊不欲食乃自强步曰三四里少益嗜食和于身曰老妇不能太后之色少解左师公曰老臣贱息舒祺【息其子舒祺名也】最少不肖而臣衰窃爱怜之愿令补黒衣之数【尸祝之服所谓袨服又萧望之传注朝时皆着皂衣正曰袨服韵书好衣也按晋舆服志秦人以袀为祭服鲍其误以袀为袨乎增韵黒衣戎服左氏均服振振均即袀以下文衞王宫推之戎服是也补曰数史作缺愿令一本愿得】以衞王宫没死以闻【没者沈溺之辞补曰没史作昧】太后曰敬诺年几何矣对曰十五嵗矣虽少愿及未填沟壑而托之【死则填壑】太后曰丈夫亦爱怜其少子乎对曰甚于妇人太后曰妇人异甚【异于丈夫而有甚焉】对曰老臣窃以为媪之爱燕后【媪女老称后太后女补曰一本标媪一本作太后太后称媪非也春秋后语并作太后媪乌老反】贤于长安君曰君过矣不若长安君之甚左师公曰父母之爱子则为之计深逺媪之送燕后也持其踵为之泣念悲其逺也【念且悲】亦哀之矣已行非弗思也祭祀必祝之祝曰必勿使反【失意于燕乃反尔】岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵【微犹非】诸侯有在者乎曰老妇不闻也【此下左师对补曰史此下有曰字】此其近者祸及身逺者及其子孙岂人主之子侯【补曰一本作孙】则必不善哉位尊而无功奉厚而无劳而挟重器多也【重器谓名位金玉正曰位字上下文可考】今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乘质于齐齐兵乃出子义【赵之贤士】闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎【赵记元年有彪谓触詟谅毅皆以从容纳説而取成功与夫强谏于廷怒骂于坐发上冲冠自待必死者力少而功倍矣元帝谓张猛曰晓人不当如是邪二士有焉补曰程子释易纳约自牖曰左师触詟因其明而导之故其听也如响谓张良招四皓辅太子亦然愚谓二事同传可也燕策陈翠説太后章与触詟亦可并观谅毅事不同后亦失对辩说见后】秦王【昭】谓公子他曰昔岁殽下之事【即秦惠七年五国攻函谷事函殽地近故云补曰按赵世家孝成二年受韩上党长平之败在七年秦惠七年五国攻秦至孝成二年凡五十四年秦惠十三年败楚蓝田距此四十九年又韩襄五十四年与齐魏共击秦于函谷河渭絶一日距孝成二年为三十五年稍近然逺引前事者祗欲言韩之不可不伐耳年表破长平在孝成六年与世家异】韩为中军以与诸侯攻秦韩与秦接境壤界其地不能千里展转不可约【展转犹反覆】日者秦楚战于蓝田【秦惠文后十三年】韩出锐师以佐秦秦战不利因转与楚不固信盟唯便是从韩之在我心腹之疾吾将伐之何如公子他曰王出兵韩【军于其地】韩必惧惧则可以不战而深取割王曰善乃起兵一万临荥阳一军临太行韩【补补曰姚本有此字】恐使阳城君【疑当作成阳秦昭十七年入朝者也】入谢于秦请効上党之地以为和令韩阳告上党之守靳黈【元作□字书无此字下同】□曰秦起二军以临韩韩不能支今王【桓惠】令韩兴兵【恐守不効地故】以上党入和于秦使阳言之太守太守其効之【补曰索隠云汉景时始称太守大者衍字愚按史文止一称太守故索隠云然此策凡五言之决非衍当时已有此称矣】靳黈□曰人有言挈瓶之智【挈瓶之人之智】不失守器【所守之器谓瓶】王则有令而臣太守虽王与子其亦【元作亦其】亦其猜焉【嫌其不能守】臣请悉发【发兵】守以应秦【正曰悉发守兵】若不能卒【言战败不终事】则死之韩阳趋以报王王曰吾始已诺于应侯矣今不与是欺之也乃使冯亭代靳黈□冯亭守三十日阴使人请赵王曰韩不能守上党且以与秦其民皆不欲为秦而愿为赵今有城市之邑七十【补曰史作十七下同】愿拜纳之于王惟王才之【才财裁同】赵王喜召平阳原君【元作平原史作平阳君赵豹是也若果平原下文不应复云召赵胜补曰原当作阳】而告之曰韩不能守上党且以与秦其吏民不欲为秦而皆愿为赵今冯亭令使者以与寡人何如赵豹对曰圣人甚祸无故之利【无故得利圣人以为祸】王曰人怀吾义何谓无故乎对曰秦蚕食韩氏之地中絶不令相通故自以为坐受上党也且夫韩所以内赵者欲嫁其祸也秦被其劳而赵受其利虽强大不能得之于小弱而小弱顾能得之强大乎今王取之可谓有故乎且秦以牛田水通粮【牛田秦地缺因其水为漕正曰牛耕积谷水漕通粮秦于渭水漕运入河洛或以为汉武始用牛耕窃以为古用木耜未有金耜用人耕未用牛耕耦耕者二人并耕或一人一牛亦可汉始専用牛耕也尚书犂从牛冉耕字伯牛司马牛名犂不可谓牛耕非古也】其死士皆列之于上地【韩之上流正曰地之上者】令严政行不可与战王自图之王大怒曰夫用百万之众攻战逾年歴岁未见一城也今不用兵而得城七十何故不为赵豹出王召赵胜赵禹而告之曰韩不能守上党今其守以与寡人有城市之邑七十二人对曰用兵逾年未见一城今坐而得城七十【补此二字补曰史此有七十二字】此大利也乃使赵胜往受地胜至曰敝邑之王使使者臣胜告【补】太守有诏【补曰诏告也谓太守有告】使臣胜【有诏秦人语耳】谓曰请以三万户之都封太守千戸封县令【补曰县令说见楚策】诸吏皆益爵三级民能相集者赐家六金冯亭垂涕而免【元作勉免辞也】勉【补曰此书勉免通】曰是吾处三不义也为主守地不能死而以与人不义一也主内之秦不顺主命不义二也卖主之地而食之【食食封戸也】不义三也辞封而入韩【补曰汉书赵封冯亭为华阳君与赵将兵拒秦战死长平与此异】谓韩王曰赵闻韩不能守上党今发兵已取之矣韩告秦曰赵起兵取上党秦王怒令公孙起王齮以兵遇赵于长平【赵记四年有冯亭下彪谓平阳嫁祸之言岂不易晓而孝成怒之昏于利也胜禹入而顺防以济其欲不几于一言而丧邦欤故为邦者以逺佞人为急正曰胜禹浅谋非佞也补曰公孙起即白起史王龁非齮秦将有桓齮此恐讹舛】
　　秦赵战于长平赵【补曰姚本此有不胜二字】亡一都尉【军尉也】赵王召楼昌与虞卿曰军战不胜尉系死【系尉名正曰姚本系作复史同】寡人使卷甲而趋之【袭之也】何如楼昌曰无益也不如发重使而为讲【元从女从冓求和也与讲无异义而此书两字互用今以搆并作讲】媾【补曰说见前】虞卿曰夫言讲媾者以为不讲媾者军必破而制讲媾者在秦【制言听否由之】且王之论秦也欲破王之军乎其不邪王曰秦不遗余力矣必且破赵军虞卿曰王聊听臣发使出重宝以附楚魏楚魏欲得王之重宝必入吾使赵使入楚魏秦必疑天下合从也且必恐如此则讲媾乃可为也赵王不听与平阳君为讲媾【与从之也】发郑朱入秦秦内之赵王召虞卿曰寡人使平阳君讲媾秦秦已内郑朱矣子以为奚如虞卿曰王必不得讲媾军必破矣天下之贺战胜者皆在秦矣郑朱赵之贵人也而入于秦秦王【昭】与应侯必显重以示天下楚魏以赵为讲媾必不救王秦知天下不救王则讲媾不可得成也赵卒不得讲媾军果大败王入秦秦留赵王而后许之讲媾【虞卿传有】
　　秦攻赵于长平大破之引兵而归因使人索六城于赵而讲【元作搆史书此事在邯郸围解后按邯郸之围非秦德赵而解也赵赖魏之力尔何事朝秦而讲以六城此策以长平破惧而赂之是也】媾赵计未定楼缓新从秦来赵王与楼缓计之曰与秦城何如不与何如楼缓辞让曰此非【衍人字】人臣之所能知也王曰虽然试言公之私楼缓曰王亦闻夫公甫文伯母乎公甫文伯官于鲁病死妇人为之自杀于房中者二人其母闻之不肯哭也相室曰焉有子死而不哭者乎其母曰孔子贤人也逐于鲁是人不随【称是人不子之也】今死而妇人为死者十六人【补曰正义云相室傅姆之愚按檀弓文伯之丧敬姜据其床而不哭曰云云与楼缓之言相出入辩士之言或过史及新序并作二八是上文人字乃八字之讹】若是者其于长者薄而于妇人厚故从母言之为贤母也从妇言之必不免为妬妇也故其言一也言者异则人心变矣今臣新从秦来而言勿与则非计也言与之则恐王以臣之为秦也故不敢对使臣得为王计之不如予之王曰诺虞卿闻之入见王王以楼缓言告之虞卿曰此饰説也【犹饰辩此下衍秦既解邯郸至六县而讲二十四字】秦既解邯郸之围而赵王入朝使赵郝约事于秦割六县而媾【补曰此二十四字脱简误在此史以为章首者此策实非邯郸围解后事也】王曰何谓也虞卿曰秦之攻赵也倦而归乎王以其力尚能进爱王而不攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能攻而资之是助秦自攻也来年秦复攻王王无以救矣王以虞卿之言告楼缓【史云楼缓事正曰史云赵郝新序同止其势必无赵矣】楼缓曰虞卿能尽知秦力之所至乎【至犹及也虞卿言秦力倦而归谓秦力所及止是耳秦力岂止是而已乎】诚不【补】知秦力之所【元作不】不至此弹丸之地犹不予也令秦来年复攻王得无割其内而讲媾乎王曰诚听子割矣子能必来年秦之不复攻我乎楼缓对曰此非臣之所敢任也昔者三晋之交于秦相善也今秦释韩魏而独攻王王之所以事秦必不如韩魏也今臣为足下解负亲之攻【赵尝亲秦而复负之故秦攻之今为讲所以解也】啓关通币【元作敝】敝【补曰当作币】齐交韩魏【使其交秦与韩魏等】至来年而王独不取于秦【不为秦所取】王之所以事秦者必在韩魏之后也此非臣之所敢任也王以楼缓之言告虞卿虞卿【补两字补曰史此下复有虞卿字】曰楼缓言不讲媾来年秦复攻王得无更割其内而讲媾今讲媾楼缓又不能必秦之不复攻也虽割何益来年复攻又割其力之所不能取而讲媾也此自尽之术也不如无讲媾秦虽善攻不能取六城赵虽不能守亦【元作而】而不至失六城秦倦而归兵必罢【并音疲】我以六【元作五下同正曰此五城与后五城赂齐得王五城之五且当从本文】五城收天下以攻罢秦是我失之于天下而取偿于秦也吾国尚利孰与坐而割地自弱以强秦今楼缓曰秦善韩魏而攻赵者必王之事秦不如韩魏也是使王嵗以六城事秦也即坐而地尽矣来年秦复求割地王将予之乎不予则是弃前资【元作贵】贵【补曰恐作资史作功】而挑秦祸也【史记挑战为致师则此言祸自我致也】与之则无地而给之语曰强者善攻而弱者不能自守今坐而听秦秦兵不敝而多得地是强秦而弱赵也以益【衍愈字】愈【补曰新序同史作益强然有愈字亦通益谓增益之也】强之秦而割愈弱之赵其计固不止矣【言割不止】且秦虎狼之国也无礼义之心其求无已而王之地有尽以有尽之地给无已之求其势必无赵矣故曰此饰说也王必勿与【补曰按此饰说二字与前相应则文有乱脱无疑】王曰诺楼缓闻之入见于王王又以虞卿之言告之楼缓曰不然虞卿得其一未知其二也夫秦赵搆难而天下皆说何也曰我将因强而乗弱【乘犹陵】今赵兵困于秦天下之贺战胜【补补曰史有胜字】者则必在于秦矣故不若亟割地求和以疑天下慰秦心不然天下将因秦之怒乘赵之敝而分之【分其地如破然】赵且亡何秦之图王以此断之勿复计也虞卿闻之又入见王曰危矣楼子之为秦也【为秦计深而赵危也】夫赵兵困于秦又割地为和是愈疑天下而何慰秦心哉不亦大示天下弱乎且臣曰勿予者非固勿予而已也秦索六城于王王以六五城赂齐齐秦之深雠也【尝争为帝正曰不特此】得王六五城并力而西击秦也齐之听王不待辞之毕也是王失于齐而取偿于秦一举结三国之亲【韩魏本赵与国与齐为三】而与秦易道也赵王曰善因发虞卿东见齐王【王建】与之谋秦虞卿未反秦之使者已在赵矣楼缓闻之逃去【虞卿传有次第不同先云秦既解邯郸与今所衍二十四字同次虞卿谓赵王曰秦之攻王也倦而归乎止势必无赵矣次赵王计未定楼缓从秦来止此饰说也次王必勿与楼缓闻之止缓闻之逃去彪谓虞卿可谓见善明者矣当赵以四十万覆于长平之下凡在赵庭之臣孰不魄夺气丧愿讲秦以偷须臾之宁卿独为之延虑却顾折楼缓之口挫强秦之心反使秦人先赵而讲于此亦足以见从者天下之势七国辩士策必中计必得而不失其正唯卿与陈轸有焉贤矣哉正曰大事记引苏氏云虞卿终始事赵专持从说非説客也鲍以卿与陈轸并称轸料事明切不下于卿其励怀王赂秦而取偿于齐意亦此他虽辩给可善而言稍浮至其往来秦楚争宠张仪激贵犀首未离说客之习也岂卿比哉】
　　秦围赵之邯郸【此九年】魏安厘王使将军晋鄙救赵畏秦止于荡隂【属河内补曰姚云钱刘改荡作汤正义云荡天郎反相州县】不进魏王使客将军辛垣衍【称客则衍他国人仕魏也补曰元和姓纂衍毕公髙之后】间入邯郸【间谓微行】因平原君谓赵王曰秦所以急围赵者前与齐闵王争强为帝已而复归帝以齐故【由齐不称秦亦去之】今齐【衍闵王字今乃襄王尔史亦误】闵王益弱【正曰谓今之齐视闵王已益弱姚本作已益弱】方今唯秦雄天下此非必贪邯郸其意欲求为帝赵诚发使尊秦昭王为帝【称諡非当时语补曰追书之辞】秦必喜罢兵去平原君犹豫未有所决此时鲁仲连适游赵防秦围赵闻魏将欲令赵尊秦为帝乃见平原君曰事将柰何矣平原君曰胜也何敢言事百万之众折于外今又内围邯郸而不去魏王使客将军辛垣衍令赵帝秦今其人在是胜也何敢言事鲁连曰始吾以君为天下之贤公子也吾乃今然后知君非天下之贤公子也梁客辛垣衍安在吾请为君责而归之平原君曰胜请为召而见之于先生平原君遂见辛垣衍曰东国有鲁连先生【东国谓齐补曰一本先生者】其人在此胜请为绍介【郭璞曰绍介相佐助也补曰索隠曰礼宾至必因介以传辞绍者继也故礼云介绍而传命】而见之于将军辛垣衍曰吾闻鲁连先生齐国之髙士也衍人臣也使事有职吾不愿见鲁连先生也平原君曰胜已泄之矣【泄言已白之】辛垣衍许诺鲁连见辛垣衍而无言辛垣衍曰吾视居此围城之中者皆有求于平原者也今吾视先生之玉貌非有求于平原君者曷为乆居此【元作若】若【补曰若疑居字讹衍史作此无亦可】围城之中而不去也鲁连曰世以鲍进【周之介士见庄子补曰韩诗外传云周时隠者无子不臣天子不友诸侯】无从容而死者皆非也【其人介故人谓之然】今众人不知则为一身【不知者以其抱才死为无以自养不知其非世也明已今亦然】彼秦弃礼义上首功之国也【秦制爵二十战获首级者计功受爵时所尊上也】权使其士虏使其民【视民如所虏获】彼则肆然而为帝过而遂正于天下【过犹不幸补曰正义云旧读帝过句谓偏行天子之礼过失也愚按此句亦难通过即过甚之义史作过而为政】则连有赴东海而死耳【元作矣】矣【补曰史作耳】吾不忍为之民也所为见将军者欲以助赵也辛垣衍曰先生助之柰何鲁连曰吾将使梁及燕助之齐楚固助之矣辛垣衍曰燕则吾请以从矣若乃梁则吾乃梁人也先生恶能使梁助之邪鲁连曰梁未睹秦称帝之害故也使梁睹秦称帝之害则必助赵矣辛垣衍曰秦称帝之害将柰何鲁仲连曰昔齐威王尝为仁义矣率天下诸侯而朝周周贫且微诸侯莫朝而齐独朝之居嵗余周烈王崩诸侯皆吊齐后往周怒赴于齐曰天崩地拆天子下席东藩之臣田婴齐后至则斮之威王勃然怒曰叱嗟【嗟咨也】而母婢也【补曰正义云赴告也今文作讣索隠云下席言其寝苫居庐谓烈王太子安王骄也正义云而母婢骂烈王后也】卒为天下笑故生则朝周死则叱之诚不忍其求也彼天子固然【固犹必】其无足怪辛垣衍曰先生独未见夫仆乎十人而从一人者宁力不胜智不若邪畏之也鲁仲连曰然梁之比于秦若仆邪辛垣衍曰然鲁仲连曰然则【补】吾将使秦王烹醢梁王【醢肉酱也】辛垣衍怏然不说曰嘻亦太甚矣先生之言也【补曰嘻叹言也句】先生又恶能使秦王烹醢梁王鲁仲连曰固也待吾言之昔者鬼侯【徐曰邺县有九侯城九一作鬼】鄂侯【鄂属江夏正曰左传隠六年纳诸鄂注晋别邑路史云在大夏世本云叔虞居鄂未知即此否】文王纣之三公也鬼侯有子而好故入之于纣纣以为恶醢鬼侯鄂侯争之急辩之疾故脯鄂侯文王闻之喟然而叹故拘之于牖里之库【牖里在荡隂】百日而欲令之死【补曰姚本牖里之拘欲令之死】曷为与人俱称帝王卒就脯醢之地也齐闵王将之鲁夷维子执策而从【策马棰也补曰索隠云维东莱之邑其居夷也号夷维子故晏子为莱之夷维人愚按维即维地志维水出密州莒县东北维山北至今维州昌邑海莱夷即今莱州也】谓鲁人曰子将何以待吾君鲁人曰吾将以十太牢待子之君夷维子曰子安取礼而来待吾君彼吾君者天子也天子巡狩诸侯避舍纳【衍于字】于【补曰疑衍史无】筦键【筦钥也键其牡避纳者示不敢有其国】摄衽抱几【几所据也】视膳于堂下天子已食而听退朝也【补曰一本天子已食退而听朝也史同退上有乃字】鲁人投其籥【籥钥同闗下牡也投者下其牡】不果纳不得入于鲁将之薛假涂于邹当是时邹君死闵王欲入吊夷维子谓邹之孤曰天子吊主人必将倍殡柩【倍言背之去正曰索隠云主人不在殡东将背其殡棺立西阶上北面哭是倍也天子乃于阼阶上南面吊之也】设北面于南方然后天子南面吊也邹之羣臣曰必若此吾将伏劒而死故不敢入于邹邹鲁之臣生则不得事养【齐时强二国不纳必见伐国人不得养老事幼正曰索隠云谓时君弱臣强邹鲁君生时臣不得尽事养死不得行赙襚之礼然齐欲行天子礼于邹鲁其臣皆不果纳之是犹秉礼而存大体也】死则不得饭含【以珠玉实死者口曰含此谓邹补曰饭扶晚反含胡绀反】然且欲行天子之礼于邹鲁之臣不果纳今秦万乘之国梁亦万乘之国交有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝【无已言无止之者正曰无已必欲为之而不止也】则且变易诸侯之大臣彼将夺其所谓不肖而予其所谓贤【补曰史无两谓字】夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是辛垣衍起再拜谢曰始以先生为庸人吾乃今日而知先生为天下之士也吾请去不敢复言帝秦秦将闻之为却军五十里适魏公子无忌夺晋鄙军以救赵击秦秦军引而去【补曰秦将闻仲连之言为却军五十里说者以为辩士夸辞愚窃以为信盖仲连毅然不肯帝秦则魏救必至声天下之大义以作三军之气不战而自倍矣是时公子无忌且至连之智足以知其事之克济不然则且有俶傥非常之画以佐赵之急彼秦将者必闻其言而惮其谋故尔不然岂为虚言却哉】于是平原君欲封鲁仲连鲁仲连辞让者三终不肯受平原君乃置酒酒酣起前以千金为鲁连寿鲁连笑曰所【元作此】此【补曰史作所】贵于天下之士者为人排患释难解纷乱而无所取也即有所取者是商贾之人也仲连不忍为也遂辞平原君而去终身不复见【仲连传有彪谓仲连孔子之所谓逸民非周衰辩者之口也太史公赞之贬矣夫说人者不可一槩或委而顺之若触詟或折而服之若仲连然后济天下之务不然谀且佞矣正曰史迁论仲连谓指意不合大义固未当鲍以为孔子所谓逸民连虽贫贱肆志然时出而救时亦非逸也大事记引苏氏曰辩过仪秦气凌髠衍从横之利不入于口因事效言切中机防排难解纷不终日而成功逃避爵赏脱屣而去战国一人而已斯言蔑以加矣愚谓仲连事皆可称而不肯帝秦一节尤伟战国之士皆以势为强弱而连独以义为重轻此其所以异尔补曰请为所为为却之为去声】
　　秦攻赵平原君使人请救于魏信陵君发兵至邯郸城下秦兵罢虞卿为平原君请益地谓赵王曰夫不鬭一卒不顿一防【顿劒之顿正曰顿二见秦策】而解二国患者平原君之力【补曰一本有也字】用人之力而忘人之功不可赵王曰善将益之地公孙龙【赵人着坚白论庄子称之距是逺甚岂同姓名如公孙者乎正曰庄子称公孙龙之学合同异离坚白而史平原传称公孙龙善为坚白同异之辩荀卿传未以为赵人又见列子等书同此人也史称庄子与梁惠齐宣同时楚威王欲以为相威王元年当显王三十年故大事记以楚相之事附见下至赧王十七年赵胜封平原君则周距平原未逺也庄子书称之子哙之事当宣王末年赧王元年也下至魏破秦军邯郸时以为赧王五十八年则周之称公孙龙龙之在平原君门皆相及也惟以为仲尼弟子公孙龙者则误盖相去逺尔】闻【补补曰姚云刘添闻字史有】之见平原君曰君无覆军杀将之功【言初封时以公子耳】而封以东武城赵国豪杰之士多在君之右【右者人道所尊补曰秦汉以前用右为上如云位在廉颇右】而君为相国者以亲也【补正曰故句史作亲戚故也】故夫君封以东武城不让无功【不以无功辞之】佩赵国相印不辞无能一解国患欲求益地是亲戚受封而国人计功也【国人受封必计其功与平原异补曰胜本无功向之受封也已不当得今又欲益地是在亲戚则无功受封国人则计功乃受赏轻重不伦也汉光武封隂天识引此语】为君计者不如勿受便平原君曰谨受令乃不受封【彪谓平原失计于冯亭以挑秦祸几防赵国之半驯致邯郸之围何功之足论哉然因人成事亦又桑榆之收不可忘也虞卿之请帝王懋赏之举公孙龙之辞明哲让功之谊皆君子之善言也正曰赵胜功不赎罪虞卿此为失言】
　　秦攻魏取宁邑【秦昭王十年拔宁魏地邑徐以为赵非也后志朝歌有宁乡盖秦围邯郸魏信陵救之秦怒故解邯郸而取宁此九年正曰按秦纪王龁取邯郸不拔还奔汾军取汾城即从唐拔宁新中宁新中更名安阳正义云今相州外城年表止书新中大事记因之又齐韩魏楚救赵新中此策秦攻魏取宁邑非宁新中也宁乡在朝歌属魏或如鲍所云然以策文称赵豹平原君为母弟推之知为惠文之世而与孝成邯郸围后取宁新中事不相涉也秦昭王少而魏冉为政叶阳泾阳贵四十一年冉免而二贵衰赵惠文王元年平原始封二十七年豹封平阳君此策不称豹封则在其未封之前按魏策秦拔宁邑魏冉曰云云此策正冉用事时也鲍误次于孝成之世而不察母弟之云何也】诸侯皆贺赵王使贺三反不得通赵王忧之谓左右曰以秦之强得宁邑以制弱赵诸侯皆贺吾往贺而独不得通此必加兵我为之柰何左右曰使者三往不得通者必所使者非其人也曰谅毅者【曰犹有】辩士也大王可试使之谅毅亲受命而往至秦献书秦王【昭】曰大王广地宁邑诸侯皆贺敝邑寡君亦窃嘉之不敢宁居使下臣奉其币物三至王廷而使不得通使若无罪愿大王无絶其懽若使者有罪愿得请之秦王使使者报曰吾所使赵国者小大皆听吾言则受书币若不从吾言则使者归矣谅毅对曰下臣之来固愿承大国之意也岂敢有难大王若有以令之请奉而【衍西字】西【补曰疑西字讹或衍】行之无所敢疑于是秦王乃见使者曰赵豹平原君数欺弄寡人赵能杀此二人则可若不能杀请令率诸侯受命邯郸城下【欲战而言受命谦辞也】谅毅曰赵豹平原君亲寡君之母弟也犹大王之有叶阳泾阳君也【史注叶阳一作华阳华阳芊戎也此言叶阳为王之母弟则非戎矣叶不可作华补曰叶阳公子悝泾阳公子市大事记谓范睢论四贵王弟二人曰髙陵曰泾阳独无所谓叶阳者髙陵或其别名又按赵惠文王元年封公子胜平原君二十七年封赵豹为平阳君魏公子传称胜为惠文王弟而豹无纪其为王弟以策知之也武灵王元年阳文君赵豹相彼又一赵豹欤不然则有舛误也大事记解题引此而止云平原君亲寡君之母弟岂有所疑而别之欤】大王以孝治闻于天下衣服【衍使字】使【正曰姚本膳啗下大有使字注云刘本并无】之便于体膳啗之嗛于口【啗食也味之可食者集韵慊惬也补曰嗛口簟反口有所衔也鸟兽颊贮食通作慊】未尝不分于叶阳泾阳君叶阳君泾阳君之车马衣服无非大王之服御者臣闻之有覆巢毁卵而凤凰不翔刳胎焚夭【夭么同小貌正曰王制不殀夭注殀断杀少长曰夭夭乌老反少诗照反又毋杀胎夭疏胎腹中未出者夭胎已出者正曰麟凤两语史孔子世家将西见赵简子闻窦鸣犊舜华之死亦云梅福书防鹊遭害则仁鸟增逝此】而麒麟不至今使臣受大王之令以还报敝邑之君畏惧不敢不行无乃伤叶阳君泾阳君之心乎秦王曰诺勿使从政谅毅曰敝邑之君有母弟不能教诲以恶大国请黜之勿使与政事以称大国秦王乃喜受币而厚遇之【彪谓谅毅可谓有专对之材矣观其辞令如见晋叔向郑子产相与周旋于一堂之上而折论豹胜之事何甚似萧同叔子也毅其深于春秋者乎是举也不辱君命不失秦之心与触詟同传可也正曰惠文王之世赵势尚强秦虽屡夺赵地而赵亦屡伐秦阏与之败秦终不能逞志于赵当时之臣外则亷颇赵奢为之御侮内则蔺相如之徒一璧之微一鼔瑟之耻为之死争今而告其使曰必杀而二母弟以听命则虽垂亡之国犹有所不受而秦岂能必赵之从哉特大言以虚喝之耳谅毅之对婉而不迫称譬当于人心秦知其不可夺故转而言曰勿使从政其情亦穷矣毅因而顺其意则未免失辞使毅应之曰敝邑之君之有母弟而授之以政也亦惟先王之故以共衞社稷大国冯恃其威日寻于兵是以二子大惧殄灭之及以与寡君周旋其获戾于大国则职此之由忠而不贰臣之职也讨贰劝忠大国之义也今将讨二子之忠而使之释敝邑之政其何以为劝虽大国亦将有不利焉臣不知所命以是告之庶几不失其对矣　萧同叔子云云此传语　所使试使王使所使今使勿使之使如字】
　　赵使姚贾约韩魏【正曰姚贾説见秦策此章时不可考】韩魏【衍以字】以友之【补曰两友字姚云刘作反】茅举【元作举茅赵人】举茅为姚贾谓赵王曰贾也王之忠臣也韩魏欲得之故友之将使王逐之而已因受之今王逐之是韩魏之欲得而王之忠臣有罪也故王不如勿逐以明王之贤而折韩魏之招【元作招之补曰姚云刘此二字皆作之招】
　　谓皮相国【赵相】曰以赵之弱而据之建信君【据犹任建信赵幸臣】涉孟【盖为横者与建信异趣故赵讐之补曰涉孟之讐四字未详或言建信涉孟二人以其反有害于赵故以讐称】之雠然者何也【补曰然者下章亦有此文法当至也字句】以从为有功也齐不从【正曰句】建信君【此从如字】知从之无功建信者【补曰姚云一作君】安能以无功恶秦哉【恶犹害也从有功乃能害秦尔】不能以无功恶秦则且出兵助秦攻魏以楚赵分齐【为从无功则反助秦不则分齐齐虽不为从然与秦争衡故助秦则分齐之地分分其地】则是强毕矣【言建信图强之计尽于此补曰谓不能害秦则可助秦攻魏怒齐之不从则合楚以分齐二策必居一焉则圗强之计毕于此矣】建信春申从【春申悼襄四年主从约发议于此时也】则无功而恶秦【言楚赵合则虽未见功有害秦之形】秦合【元作分】分齐【秦见二国合亦与齐合】齐亡魏则有功而善秦【齐本不从建信今秦来合故助之攻魏以善之】故两君者奚择有功之与【补】无功为知哉【两齐赵也赵知据建信而不知其不合楚不能成功齐不从建信而不知其合楚足以成功不知所择也补曰之字疑当在无功下正曰秦分齐齐亡魏语不可解疑有舛误当是分齐亡魏而衍秦齐二字盖曰建信春申从则虽无功而其势可以恶秦此合楚赵之策也分齐亡魏则有功而可以善秦此助秦之策也两君指皮相国建信君诚指建信君涉孟将何所择于有功无功二者而为智哉】谓皮相国曰【补曰章首姚本有或字】魏杀吕辽【魏臣秦所重者正曰魏臣无考后章作吕遗未知孰是又言收河间何异杀吕遗则吕为秦重者】而衞兵【正曰衞兵句】亡其比阳【属南阳衞附秦者也故魏杀秦重衞为之亡魏之鄙以危之正曰衞附魏者也衞兵衞被兵也兵秦兵也一本比作北】而梁危河间封不定而赵【元作齐】齐【正曰河间近齐后言攻齐必此时并欲攻齐】危【时魏赵欲以封文信而不果正曰秦策所谓不果攻赵赵赂以河间十二县在前事也战国封地往往取之他国是时秦以河间地封不韦秦策称不韦欲攻赵以广河间是也时赵方与诸侯合从欲收河间故言封不定】文信不得志【文信吕不韦也庄襄元年封此十七年也未得河间故不得志正曰按史封文信侯食河南洛阳十万戸河间后封】三晋倍之忧也【文信欲得河间必伐赵韩魏赵之与国故其忧倍正曰倍犹背也三晋之忧也倍字疑信字讹衍】今魏耻未灭【言尝分魏之忧正曰见上文】赵患又起【患文信也】文信之忧大矣【文信为三晋之忧补曰文信之忧未详恐字有误】齐不从【不与山东约从】三晋之言疑矣【疑从之不可合】忧大者不计而讲【元作御名下同】搆【言赵必求和于秦不待计也正曰下文言秦魏无赵】心疑者事秦急秦魏之讲搆不待割而成【凡讲必割地今急于成不待已割盖先讲也】秦从楚魏攻齐独吞赵【赵近秦秦攻之不待楚魏】齐赵必俱亡矣【此説欲赵以河间广文信封也下有一章合此】
　　魏使人因平原君请从于赵三言之赵王不听出遇虞卿曰为入必语从【为为我】虞卿入王曰今者平原君为魏请从寡人不听其于子何如虞卿曰魏过矣王曰然故寡人不听虞卿曰王亦过矣王曰何也曰凡强弱之举事强受其利弱受其害今魏求从而王不听是魏求害而王辞利也臣故曰魏过王亦过【虞卿传有彪谓虞卿之言为皆不倍道非反覆揣摩为人缓颊説也从之利害正尔虽微平原之托卿亦必云尔终之赵利魏亦利矣惟不能必赵听已从而先有轻发则是有受害之形也】
　　平原君谓冯忌【后称外臣知非赵人】曰吾欲北伐上党出兵攻燕何如冯忌对曰不可夫以秦将武安君公孙起【补曰即白起前有】乘七胜之威【胜赵】而与马服之子战于长平之下大败赵师因以其余兵围邯郸之城赵以亡败之余众收破军之敝守【敝守守邯郸】而秦罢于邯郸之下赵守而不可拔然者【言所以然】攻难而守者易也【补曰姚本无然字者下有以字】今赵非有七克之威也而燕非有长平之祸也今七败之祸未复而欲以罢【罢音疲】赵攻强燕是使弱赵为强秦之所以攻而使强燕为弱赵之所以守而强秦以休兵【休息之兵】承赵之敝此乃强吴之所以亡而弱越之所以霸故臣未见燕之可攻也平原君曰善哉
　　平原君谓平阳君曰公子牟【魏公子即下魏牟若庄子所称中山者不与应侯同时正曰按庄子中山公子牟谓瞻子下云魏牟万乘之公子也是中山公子牟即魏牟非二人也又云公孙竜问于魏牟公孙竜阙平原君之门正应侯同时也史赧王四十九年范雎为相封应侯赧王之元年之喻死庄子书及称之哙则魏牟之上及庄子下及应侯无疑説范载此以为公子牟谓穰侯】游于秦且东而辞应侯【东归魏】应侯曰公子将行矣独无以教之乎曰且微君之命命之也臣故且有効于君夫贵不与富期而富至富不与粱肉期而粱肉至粱肉不与骄奢期而骄奢至骄奢不与死亡期而死亡至累世以前坐此者多矣应侯曰公子之所以教之者厚矣仆得闻此【仆平原自称】不忘于心愿君之亦勿忘也平阳君曰敬诺【彪谓此言真富贵之金石也有能书诸绅铭之几杖勒之盘盂则何亡国败家之有补曰魏牟自言身居江海心在魏阙庄子告以重生则利轻则曰虽知而未能自胜于是又得大重伤之説焉故庄子许其虽未至道可谓有其意其人可知矣所以告范雎者亦以富贵骄奢警之是时雎方擅秦权广身封快意恩仇沈于富贵公子特自其所急者言之其微旨固非雎所得闻也正曰此二章平原君皆当与平原君不受封诸章相次旧策所载是矣】说张相国【盖梁人相赵尝怀梁而鄙赵者正曰无考】曰君安能少赵人而令赵人多君【少多犹薄厚】君安能憎赵人而令赵人爱君乎夫胶漆至黏也【补曰黏一本作防女乙反问礼注防黏也】而不能合逺鸿毛至轻也而不能自举夫飘于清风【举鸿毛以见胶漆】则横行四海故事有简而功成者因也今赵万乘之强国也前漳滏【后志水在邺】右常山左河间北有代带甲百万尝抑强秦【元作齐此言苏秦从时也】齐四十余年而秦不得所欲【正曰此不可知为何时考之史自慎靓王四年齐败魏赵观津军二十六武灵九年是后赵伐齐则有之惠文之世而不闻齐伐赵也所谓强齐当是指闵王苏秦约从摈秦不乆而解赵虽强非秦敌不得所欲亦大言耳然与抑强齐之言不能无轻重矣】由是观之赵之于天下也不轻今君易万乘之强赵而慕思不可得之小梁【不可复得归也意者相国以罪亡梁欤正曰无考】臣窃为君不取也君曰善【君字误正曰相国称君】自是之后众人广坐之中未尝不言赵人之长者也未尝不言赵俗之善者也
　　建信君贵于赵公子魏牟过赵赵王迎之顾反至坐【迎客面之有顾则反】前有尺帛且令工人以为冠工见客来也因避【补曰句】赵王曰公子乃驱后车幸以临寡人愿闻所以为天下魏牟曰王能重王之国若此尺帛则王之国大治矣赵王不说形于顔色曰先王【元作生补曰姚云生一作王】不知寡人不肖使奉社稷岂敢轻国若此魏牟曰王无怒请为王説之曰王有此尺帛何不令前郎中以为冠王曰郎中不知为冠【补曰郎中官不独秦】魏牟曰为冠而败之奚亏于王之国【亏犹损】而王必待工而后乃使之今为天下之工【所与治国之人】或非也社稷为虚戾【补曰虚戾见秦策】先王不血食而王不以予工乃与幼艾【赵岐曰艾美好】且王之先帝【帝王者人君之尊称此与称秦孝公为先王者同也】驾犀首【驾骖以御马喻也陈轸传言衍与燕赵之王有故盖衍虽相魏实赵任之为外相也】而骖马服以与秦角逐【角有鬭争意】秦当时避【元作适】适【补曰适恐当作避】其锋今王憧憧【往来不絶貌】乃辇建信以与强秦角逐臣恐秦折王之輢【元作椅】椅也【輢车旁也以辇喻故云补曰诗猗重较兮猗隠绮反注依也此椅虽不同然义亦当与輢通余见齐策王斗章正曰旧本卫灵公近雍疽弥子瑕章在此章之后下章之前今按二臣皆衞幸臣亦建信之宜属上下章不应自为章也阙延以其章置之衞非是】
　　或谓建信君君【补正曰当有缺字或曰君下有曰字】之所以事王者色也□之所以事王者智也【□赵人名补曰字书解葺字盖葺仪礼注壻俗作□晋唐人书咠多作□前章盛气胥之一本揖之魏策□中一本咠亡一本晋云韩策咠夫一本□臣盖月耳字易混也】色老而衰智老而多以日多之智而逐衰恶之色君必困矣建信君曰柰何曰并骥而走者五里而罢【音疲】乘骥而御之不倦而取道多君令□乘独断之车【不与之分治】御独断之势以居邯郸令之内治国事外刺诸侯【刺言探候其事】则□之事有不言者矣【所治者多不暇悉言于上】君因言王而重责之□之轴今折矣【不胜多亊之任】建信君再拜命入言于王厚任□以事而【元作能】能【正曰能字句犹言为】重责之未期年而□亡走矣【彪谓奸人之不可知甚矣智知所无柰何彼厚任以事□以为不世之遇矣殚力竭虑恐不给焉而不知建信之困之也故国有奸人贤智之得全者寡矣】
　　苦成帝【未详】谓建信君曰天下公从【公犹同补曰一本公作合】而独以赵恶秦【言从者皆恶秦也而世独言赵】何也魏杀吕辽【元作遗从上文】遗【正曰上章作辽未知孰是】而天下交之【天下恶秦秦重辽魏杀辽而诸国交之然则秦恶魏深矣补曰交下当有缺字即上章衞兵之事】今收河间【不封文信正曰不韦欲攻赵以广河间赵欲收河间】于是与杀吕辽遗何以异【文信亦秦所重今不与也秦必恶赵】君唯饰【元作释】释虚【惧秦觉也】伪文信侯【虚与之河间】犹且知之也【如是秦犹知其不善已况收河间乎正曰一本侯作疾亦难通疑侯字当在文信下殽乱上文从伪字句意明】从而有功乎何患不得收河间从而无功收河间何益也【正曰君唯释虚伪谓合从之国虚伪难信君独释而不合则文信侯犹且知之也上言天下合从独以赵恶秦故此言文信侯知赵之不合犹可以免攻也补曰从皆之恭反】
　　希写【赵人】见建信君建信君曰文信侯之于仆也甚无礼秦使人来仕仆官之丞相【使为丞相官属】爵五大夫【补曰秦武王二年初置丞相秦爵五大夫第九刘昭曰军吏也据此策则不特秦官赵亦有之战国改制逓相效也】文信侯之于仆也甚矣其无礼也【言已待之厚彼不免无礼】希写曰臣以为今世用事者不如商贾建信君勃然曰足下卑用事者而髙商贾乎曰不然夫良商不与人争买卖之贾而谨司时【司伺时】时贱而买虽贵已贱矣时贵而卖虽贱已贵矣昔者文王【衍之字】之拘于牖里而武王羁于王门【项羽纪成臯北门注王门此事不经见】卒斩纣之头而悬于太白者【旗名】是武王之功也今君不能与文信侯相抗以权而责文信侯少礼臣窃为君不取也
　　魏【音介元作魀字书无之】魀【补曰一本标或作魀楚辞九魀北斗星名记文行不正貌公介公鎋二反字亦不从犯】谓建信君曰人有置系蹄者【用绳以系兽蹄】而得虎虎怒决蹯而去【蹯兽足补曰蹯音烦】虎之情非不爱其蹯也然而不以环寸之蹯害七尺之躯者权也今有国非直七尺躯也而君之身于王非环寸之蹯也【言王且以爱国故去之】愿公之熟图之也
　　秦攻赵鼓铎之音闻于北堂希卑【赵人】曰夫秦之攻赵不宜急如此此召兵也【兵赵兵内应者盖以鼓铎为信】必有大臣欲衡者耳【衡即横】王欲知其人旦日赞羣臣而访之【赞者美其事以开说者】先言横者则其人也建信君果先言横【补曰魏牟谓赵王曰王之先帝驾犀首骖马服今王乃辇建信君则在孝成之时明矣建信始欲合从今先言横为国召兵罪不容诛然以嬖幸小人委国听之罪在王尔大亊记谓孝成虽有上党将赵括之失犹能用颇牧以持国李伯之事犹能驾御豪杰愚观其时秦兵日至疆宇日蹙客所谓贼在内者切中其病未有内治而国不强者也】
　　齐人李伯见孝成王成王说之以为代郡守而居无几何人告之反孝成王方馈不堕食【馈餽同方食而祭不堕失匕筯异矣正曰大事记不惊故食不堕也愚谓堕祭食犹放下也见仪礼堕许规反】无几何告者复至孝成王不应已乃使使者【伯之使】言齐举兵击燕恐其以击燕为名而以兵袭赵故发兵自备今燕齐已合臣请要其敝【两国战必有一疲因以兵邀击之】而地可多割自是之后为孝成王从事于外者无自疑于中者
　　为齐献书赵【补曰姚本此下有使臣与复丑五字注云曾本无愚按其文未详恐他简脱误】曰臣一见而能令王坐而天下致名实【元作宝即下致地】宝而臣窃怪王之不试见臣而穷臣也【穷犹困也困于不得见】羣臣必多以臣为不能者故王重见臣也【重犹难】以臣为不能者非他欲用王之兵者也【非若非也】则交有所偏者也【言卖赵与诸国为私】非然则智不足者也非然则欲以天下之重恐王而取行者也【王畏惧之必行其説补曰姚本云欲用王之兵成其私者也非然则交有所偏者也非然则知不足者也非然则欲以天下之重恐王而取行于王者也愚按此文为是】臣以齐循事王王能亡燕能亡韩魏能攻秦能孤秦臣以【衍为字】为齐致尊名于王天下孰敢不致尊名于王臣以齐致地于王天下孰敢不致地于王臣以齐为王求名于燕及韩魏孰敢辞之臣之能也其前可见已【言可见于未效之前】齐先重王故天下尽重王【衍重字】重【补曰姚本并无下王字】王无齐天下必尽轻王也秦之强以无齐【衍之字】之故重王燕韩【补】魏自以无齐故重王【赵得齐故四国无齐】今王无齐独安能无重天下【犹四国重赵】故劝王无齐者非智不足则不忠者也非然则欲用王之兵成其私者也非然则欲轻王以天下之重取行于王者也非然则位尊而能卑者也愿王之孰虑无齐之利害也【补曰能卑者才能卑下也　此策时不可考】
　　赵使赵庄合从欲伐齐齐请効地赵因贱赵庄齐明为谓赵王曰齐畏从人之合也故効地今闻赵庄贱张懃贵【懃盖败从者】齐必不効地矣赵王曰善乃召赵庄而贵之【正曰按史年表武灵王十三年秦拔我蔺虏将赵庄此策必未虏之前岂得为孝成王将哉】
　　翟章从梁来甚善赵王赵王三延之以相翟章辞不受田驷谓柱国韩向【柱国楚官盖赵亦有】曰臣请为卿刺之客若死【客谓章】则王必怒而诛建信君【疑其杀章欲以专亊】建信君死则卿必为相矣建信君不死以为交终身不敝【以杀章故建信交之】卿因以德建信君矣
　　冯忌【补曰姚本忌作□】为庐陵君【孝成母弟见赵记补曰赵记未见】谓赵王曰王之逐庐陵君为燕也王曰吾所以重者无燕秦也【无如二国正曰言不畏之也】对曰秦三【昭】以虞卿为言而王不逐也【前事尔非今正曰一本秦三以以下文一以字推之当是王字误】今燕一以庐陵君为言而王逐之是王轻强秦而重弱燕也王曰吾非为燕也吾固将逐之然则王逐庐陵君又不为燕也行逐爱弟【行所行】又兼无燕秦臣窃为大王不取也
　　冯忌请见赵王行人见之冯忌接手【交两手】俛【元作免】免【补曰此书俛免通】首欲言而不敢王问其故对曰客有见人于服子者【未详】已而请其罪服子曰公之客独有三罪望我而笑是狎也谈语而不称师是倍也【倍言背其师】交浅而言深是乱也客曰不然夫望人而笑是和也言而不称师是庸説也【言之常者人所同称非必师】交浅而言深是忠也昔者尧见舜于草茅之中席陇亩【席设席】而廕庇桑【桑之能庇人者于下取荫】阴移而受天下传伊尹负鼎俎而干汤姓名未着而受三公【补曰伊尹负鼎俎干汤孟子集注所谓战国时有为此说者指此说苑尧舜相见不违桑阴亦此姚氏云天下传刘去传字】使夫交浅者不可以深谈则天下不传而三公不得也【衍赵王曰三字】赵王曰【补曰一本此下有甚善冯忌曰五字姚本同】今外臣交浅而欲深谈可乎王曰请奉教于是冯忌乃谈【此忌初见之谈也应在平原谓冯忌之上然亦得为此史本其初言之故因旧】
　　客见赵王曰臣闻王之使人买马也有之乎王曰有之何故至今不遣王曰未得买马之工也【补曰一本相马】对曰王何不遣建信君乎王曰建信君有国事又不知相马曰王何不遣纪姬乎王曰纪姬妇人也不知相马对曰买马而善何补于国王曰无补于国买马而恶何危于国王曰无危于国对曰然则买马善而若恶皆无危补于国然而王之买马也必将待工今将【补曰姚本作治】天下举错非也【错置也有举有置】国家为虚戾而社稷不血食然而王不待工而与建信君何也赵王未之应也客曰燕郭之法有所谓桑雍【雍痈同桑中有蠧则外碨磈如人之痈正曰桑中有蠧以膏液流于外如痈溃然姚云曾刘并作柔雍下同补曰一本标刘本作郭偃之法晋掌卜太夫郭偃乃卜偃也】王知之乎王曰未之闻也所谓桑雍者便辟左右之人及夫人优爱孺子也【优饶也言爱之甚一曰倡补曰一本便辟左右之近者　孺子见秦齐策】此皆能乘王之醉昬而求所欲于王者也是能得之于内则大臣为之枉法于外矣故日月晖于外其贼在于内【说林训月照天下食于蟾蠩补曰朱子云晦朔而日月之合东西同度南北同道则月揜日而日食望而日月之对同度同道则月亢日而月食又谓蟾兎桂树之说其惑乆矣然策正以此为喻姚注云东坡本日月雕晖于内】谨备其所憎而祸在于所爱【彪谓王斗魏牟及此三士其言若出一口所谓理义人心之所同然者与至于此章肆直而慈惠尤可喜可爱有国有家者宜寘之座右】
　　悼襄王【孝成子元年补曰名偃始皇三年丁巳】
　　秦召春平侯【及平都皆赵人正曰徐广引年表云太子从质秦归正义云太子即春平君也】因留之泄【元作世】世【补曰史作泄】钧【秦人】为之谓文信侯曰春平侯者赵王之所甚爱也而郎中甚妬之故相与谋曰春平侯入秦秦必留之故谋而入之秦今君留之是空絶赵而郎中之计中也故君不如遣春平侯而留平都侯春平侯者言行于赵王必厚割赵以事君而赎平都侯文信侯曰善因与接意而遣之【赵记二年有】
　　幽王【悼襄子元年补曰名迁史作幽缪王始皇十二年丙寅】
　　文信侯出走【始皇十年免相就国十二年徙蜀饮酖死】与司空马【不韦吏也】之赵【补曰与字疑衍】赵以为守相【守假官也马为之】秦下甲而攻赵司空马说赵王曰文信侯相秦臣事之为尚书【秦官属少府】习秦事今大王使守小官习赵事请为大王设秦赵之战【设者无其事施陈为之】而亲观其孰胜赵孰与秦大曰不如民孰与之众曰不如金钱粟孰与之富曰弗如国孰与之治曰不如相孰与之贤曰不如将孰与之武曰不如律令孰与之明曰不如司空马曰然则大王之国百举而无及秦者大王之国亡赵王曰卿不逺赵而惠教以国事愿于因计【因非正为之犹秦王谓陈轸以其余为寡人计也正曰髙注因犹受也】司空马曰大王裂赵之半以赂秦秦不接刃而得赵之半秦必説内恶赵之守【秦虽说于得地赵犹有守之者秦所患也】外恐诸侯之救秦必受之【患于有守有救则其受之不得不急】秦受地而却【元作郗】郗【补曰此书郤通姚本作防同】兵赵守半国以自存秦衔赂以自强山东必恐亡赵自危【赵亡则五国有唇亡之忧】诸侯必惧惧而相救则从事有成臣请为大王约从从事成则是大王名亡赵之半实得山东以敌秦秦不足亡赵王曰前日秦下甲攻赵赵赂之以河间十二县地削兵弱卒不免秦患今又割赵之半以强秦力不能自存因以亡矣愿卿更计【更犹易补曰王之言是马之计非更如字可】司空马曰臣少为秦刀笔【谓为尚书也笔以书札刀削其不当者】以官长而守小吏【其官之长任之为吏补曰姚本作小官】未尝为兵【为犹治也马谦言】臣【元作百】百【补曰姚本作首当属上文】请为大王悉赵兵以遇【与秦接战】赵王不能将【不用马为将】司空马曰臣効愚计大王不用是臣无以事大王愿自请【犹乞骸骨】司空马去赵渡平原平原津令【列女传有赵津吏盖此官也】郭遗劳而问秦兵下赵上客从赵来赵事何如司空马言其为赵王计而不【元作勿】勿【补曰一本作弗胜】用赵必亡平原令曰以上客料之赵何时亡司空马曰赵将武安君【李牧】期年而亡若杀武安君不过半年赵王之臣有韩仓者以曲合于赵王【曲不正也】其交甚亲其为人疾贤妬功臣今国危亡王必用其言武安君必死韩仓果恶之【恶牧】王令人代【使赵葱顔聚代收】武安君至使韩仓数之【数列其罪】曰将军战胜王觞将军将军为寿于前【上赵王寿】而捍匕首【刃名盖其首如匕汉盐鐡论荆轲怀数年之谋而事不就者尺八匕首不足恃也捍衞也诬其以匕首自衞如欲刺王然补曰姚本注捍刘一作捭按李善注文选引此说文捭两手击也希买反匕短劒也补履反捍捍衞匕首也】当死武安君曰繓【牧名补曰此因髙注繓子沽反说文结也】病钩【短伛如钩正曰病钩即所谓臂短也】身大臂短不能及地起居不敬【起居问王起居也不及地为不敬】恐惧死罪于前【不敬者其罪死故以死惧】故使工人为木材以接手上若不信繓请以出示出之袖中以示韩仓状如振栶【栶就也盖为木接手可以就地因以举身也集韵梱门橛也又防拊也与楎同音衮犂辕也疑此木此故名正曰一本作栶集韵以因为防今鲍本作梱而说乃作栶恐刋本误栶乃木名鲍先据栶字以就地因举身为说迂曲又以为梱苦本反门橛也此字颇近而通既又引相挥为言则汨矣挥呼归反梱自为胡本反也盖牧右臂短故为木材接之如振动梱橛也匕首挟以刺人牧为寿王前不敢出其振动有若捍匕首故以挟匕首罪姚云梱曾本作防】纒之以布愿公入明之韩仓曰受命于王赐将军死不赦臣不敢言武安君北面再拜赐死【拜赐死之命】缩劒将自诛【缩当作摍集韵引也抽也】乃曰人臣不得自杀宫中过【元作遇补曰姚氏云刘作过】司【衍空字】空【补曰字衍】马门【宫门】趋甚疾【此言牧之知礼也而史言牧不受命捕得斩之不知迁舍此何所闻而云乎补曰大事记牧之恭如此传乃谓牧不受命赵使人微捕得斩之非也使不受命韩仓安得不数之岂非因廉颇不受代事而误载乎愚按下章始明】出誃【元作防】防【补曰未详姚本作誃】门也【誃别也】右举劒将自诛臂短不能及衔劒征之于柱以自刺【征犹验也口衔劒不自知其可死即柱以为验也正曰衔劒于口因柱以自刺验其手之不能及也】武安君死五月赵亡【此七年诛牧八年邯郸为秦补曰终上文之日】平原令见诸公必为之言【补曰一本言之】曰嗟嗞乎【嗞亦嗟也】司空马又以谓【元作为】为司空马逐于秦非不智也去赵非不肖也赵去司空马而亡国国亡者【补曰一本而国亡】非无贤人不能用也【元在秦策彪谓从横之说皆有所偏而从人欲合六弱以攻一强其势若可为也患诸侯之不一耳使诸侯而明于事变不惑小利不修小怨并力合虑而西虽不可以大有为其于蹙秦有余惜乎当时不知此也自苏秦死从终不坚秦兵四出诸侯挫于走北其气夺矣司空马欲以此时割赵之半说秦而反其兵因以复合天下之从岂不谬哉夫以全赵犹惴惴不自保安能守半赵以自存乎秦有并吞天下之心虽得半赵不尽不止而何以说之诸侯势去自春申不能从以难秦司空马独能之乎故赵幽之亡罪在用韩仓而杀李牧无与司空马平原令非笃论也补曰秦策秦王资顿弱以金北游燕赵而杀李牧史称秦多与赵王宠臣郭开金为反间而杀牧而廉颇传称颇之仇郭开与使者金使毁颇以张释之传云赵用李败几霸防赵王迁立其母倡也迁用郭开谗卒诛李牧列女传云赵悼后者邯郸倡女前嫁乱一宗族既寡悼襄王以其美而娶之李牧谏云云不听后生子迁立为幽闵王后通于春平君多受秦赂而使王诛其良将李牧赵亡后大夫怨倡后之谮太子喜杀李牧乃杀倡后灭其家诸说皆可互考但史因廉颇不受代事而误以为牧恐郭开韩仓亦有差互耳　三请为其为必为之为去声】
　　秦使王翦攻赵赵使李牧司马尚御【元作御】御【补曰御通诗亦以御冬】之李牧数破走秦军杀秦将桓齮王翦患之乃多与赵王宠臣郭开等金使为反间曰李牧司马尚欲与秦反赵以多取封于秦赵王疑之使赵葱及顔最【史作聚补曰一本葱作思注一作悤】代将斩李牧废司马尚后五【元作三】三【补曰据司空马云云则当作五】月王翦因急击大破赵杀赵军【补曰史作赵葱】虏赵王迁及其将顔最遂灭赵【牧传有补曰齮音蚁】




　　战国策校注卷六
<史部,杂史类,战国策校注>
　　钦定四库全书
　　战国策校注卷七　　　　宋　鲍彪　原注
　　元　吴师道补正
　　魏【自高陵以陈尽河东河内南有陈留及汝南之名陵防彊新汲西华长平颍川之舞阳郾许鄢陵河南之开封中牟阳武酸枣卷】
　　桓子
　　智伯索地于魏桓子魏桓子弗予任章【魏人】曰何故弗予桓子曰无故索地故弗予任章曰无故索地邻国必恐重欲无厌【重犹多】天下必惧君与之地智伯必骄【元作防】彼防而轻敌邻国惧而相亲以相亲之兵待轻敌之国智氏之命不长矣周书曰将欲败之必姑归之将欲取之必姑与之【补曰王应麟曰周书云云此岂苏秦所读周书隂符者欤老氏之言出扵此朱子曰老子为柱下史故见此书】君不如与之以骄智伯君何释以天下图智氏【释犹舍也何舍此而不为】而独以吾国为智氏资【元作质】质【正曰当音致】乎【舍此不图适足为智氏来伐之资正曰与之以地犹质也】君曰善乃与之万家之邑一智伯大说因索蔡臯狼【元作梁】梁【补曰赵策作狼】于赵赵弗与因围晋阳韩魏反于外赵氏应之于内智氏遂亡
　　文侯【桓子之孙补曰名斯元年威烈王二年丁巳】
　　韩赵相难韩索兵于魏曰愿得借师以伐赵魏文侯曰寡人与赵兄弟不敢从赵又索兵以攻韩文侯曰寡人与韩兄弟不敢从二国不得兵怒而反已乃知文侯已讲【补曰一本以讲】于已也【二国不伐知魏和之】皆朝魏
　　乐羊为魏将而攻中山其子在中山中山之君烹其子而遗之羮乐羊坐扵幕下而啜之【啜饮也】尽一杯文侯谓覩斯赞【魏人补曰姚云后语作堵师愚按左传褚师叚宋共公子石食采于禇其后可师号禇师后因氏焉又有堵师比堵亦姓也郑有堵汝父但此作堵师则恐字有讹】曰乐羊以我之故食其子之肉赞对曰其子之肉尚食之其谁不食乐羊既防中山文侯赏其功而疑其心【彪谓乐羊所谓隐忍以成就功名者也子则既烹矣敌人遗之将以乱其心也有如不忍而以慈爱沮其杀敌之心则大事去矣何救于亾子故羊忍为此以怒众而成功乃其情则非恝然无以天性为者也覩斯賛之言其谤书之渠乎虽然羊之义视分为有余比覆醢为不足使其投杯慷慨一鼔而摅家国之愤亦收功必矣介胄之士未可望之以圣人之地也正曰舜窃负而逃林回弃千金之璧轻重之分审矣岂肯以彼易此哉刘子政以此事与西巴放麑并载而曰巧诈不如拙诚真名言也鲍虽为之曲说万端奚□哉项羽坐太公俎上髙祖杯羮一语贻愧千古亦幸而不杀尔不然何以自立于天下乎】
　　西门豹为邺令【邺属魏郡】而辞乎魏文侯文侯曰子往矣【补曰一本子往子往矣】必就子之功而成子之名西门豹曰敢问就功成名亦有术乎文侯曰有之矣【补曰一本有之夫夫属下句】乡邑老者而先受坐之士【老者坐先于众】子入而问其贤良之士而师事之求其好掩人之羙而扬人之丑者而参騐之夫物多相而非也幽莠之幼也似禾【莠禾下生草幽言其色茂正曰说文本云禾粟下傍生草莠今狗尾也】黧【元色骊】骊牛之黄也似虎【黧黒黄色也骊乃深黒马耳正曰骊牛犹言犂牛狸牛不必拘以色论黧亦黒色也尔雅仓庚黧黄盖言仓庚色黧黒而黄増韵注黧黒而黄误也】白骨疑象武夫玉【武夫石似玉补曰武夫即碔砆】此皆似之而非者也【补曰夫子曰不如乡人之善者好之其不善者恶之文侯之言亦此而曰求其好掩人之美而扬人之丑者参騐之则其好贤也不诚而且将以来谗贼之徒意则异矣】
　　文侯与虞人期猎【虞人掌山泽之官正曰孟子注守苑囿之吏鲍误以书注官言之】是日饮酒乐天雨文侯将出左右曰今日饮酒乐天又雨公将焉之文侯曰吾与虞人期猎虽乐岂可不一防期哉【皆与之期今往防之】乃往身自罢之魏于是乎始强
　　魏文侯与田子方饮酒而称乐【音岳】文侯曰钟声不比乎【比犹协补曰比音毗不毗言不和也】左髙【言左方之声高】田子方笑文侯曰奚笑子方曰臣闻之君明则乐官【音洛以治官为乐正曰通鉴无两则字乐仍音岳下文二语甚明可推愚恐则乃明字讹衍】不明则乐音今君审扵声【审言听之察】臣恐君之聋于官也文侯曰善敬闻命【彪谓周衰世主无如魏文侯之贤者夫其师友渊源有子方子夏之徒诲诱规切之虽欲无贤可得乎然则用真儒无敌扵天下信矣补曰大事记史以田子方为文侯师说苑载翟璜谓子方曰公孙成进子夏而君师之进叚千木而君友之进先生而君敬之盖得其实故书曰晋魏斯好贤师卜商友叚千木敬田子方】
　　武侯【文侯子补曰名撃元年安王十六年乙未】
　　魏武侯与诸大夫浮于西河【补曰正义云西河即龙门河也】称曰河山之险不亦信固哉王钟【补曰姚云钟一作错】侍坐【元作王】王曰此晋国之所以强也若善修之则覇王之业具矣呉起对曰吾君之言危国之道也而子又附之是重危也武侯忿然曰子之言有説乎呉起对曰河山之险信不足保也是覇王之业不从此也昔者三苖之居左有【补正曰姚云下句一本无有字是按史及下文可见】彭蠡之波【彭蠡湖在豫章彭泽】右有洞庭之水汶【元作文】文【补曰文未详史以岷作汶此或逺言之】山在其北而衡山在其南【衡南岳在长沙湘南】恃此险也为政不善而禹放逐之夫【衍夫字】夏桀之国左天门之隂【后志髙都有天井闗注云战国策桀居天门即此闗也】而右天谿之阳【今按天门即史太华伊阙彼言右故此言左之隂天谿即河济彼言左故此言右之阳正曰按史左河济右泰即太华伊阙在其南羊肠在其北文不同】卢睾在其北【地缺补曰一本卢作庐未详】伊洛出其南【孔曰伊水出陆浑洛水之上洛正曰伊水出今商州上洛县南熊耳山至洛阳县入洛洛水出今商州洛南县冢领山至巩县入河】有此险也然为政不善而汤伐之殷纣之国左孟门【太公世家注晋山险补曰索隠云在朝歌东北】而右漳【元作釡】釡【补曰通借】前带河后被山有此险也然为政不善而武王伐之且君亲从臣而胜降城城非不髙【补曰姚云刘本此添也字】人民非不众也然而可得并者政恶故也从是观之地形险阻奚足以覇王矣武侯曰善吾乃今日闻圣人之言也西河之政专委之子矣【起有小异补曰起与说苑文同末云由此观之在德不在险君若不修徳舟中之人尽为敌国也　史迁曰吴起说武侯以形势不如徳然行之于楚以刻暴少恩亾其躯扬雄曰美哉言乎使起之用兵每若斯则太公何以加诸二子论之当矣然其言不可以人废也西河龙门之河地即同华等州魏之险阨也一惠王其地日削于秦至纳上郡之时尽矣险岂足恃也哉起之言于是乎騐矣】
　　惠王【武侯子补曰名防元年烈王六年辛亥】
　　魏公叔痤为魏将而与韩赵战浍北【说文浍水出靃山西南入汾此二年败韩马陵败赵于懐补曰痤祖戈反】禽乐祚【赵将】魏王説郊迎以赏田百万禄之【闲田以待赏有功者】公叔痤反走再拜辞曰夫使士卒不崩直而不倚【直直前倚邪行】栋桡而不避者【挠折也喻敌之压已】此吴起余教也臣不能为也前脉地形之险阻【脉见其幽形见其顕】决利害之备使三军之士不迷惑者巴寜爨襄之力也【二人乃所谓能士】县赏罚扵前使民昭然信之扵后者王之明法也见敌之可击鼓之不敢怠倦者臣也王特为臣之右手不倦赏臣可也若以臣为有功臣何功之有乎王曰善于是索呉起之后赐之田二十万巴寜防襄田各十万王曰公叔岂非长者哉既为寡人胜强敌矣又不遗贤者之后不掩能士之迹公叔何可无益乎故又与田四十万加之百万之上使百四十万故老子曰圣人无积尽以为人已愈有既以与人【既亦尽也】已愈多公叔当之矣【彪谓公叔此言何其似魏绛也方之郤至骤称其伐彼已隘矣补曰按史田文既死公叔为相而害呉起以计疑起于武侯起惧得罪而去之楚公叔即痤也浍北之战痤乃归功于起之余教而使其嗣受赏何其前后之戾耶大事记顕王七年魏公孙痤败韩师赵师于浍秦庶长国伐浍获其将公孙痤谓史记秦本纪及魏世家云虏公孙痤惟赵世家秦魏年表云虏太子痤孟子梁惠王长子死焉盖太子申战没于齐者也凡史记是年言秦虏太子痤者非】
　　魏公叔痤病惠王往问之曰公叔病即不可讳【死者人之所不能避故云】将奈社稷何公叔痤对曰痤有御庶子【此公族官别于国官及太子官正曰公叔曰痤有御庶子知为痤之家臣如甘罗为文信俟少庶子之比说又见秦韩等策】公孙鞅愿王以国事听之也若弗能听勿使出境王弗应出而谓左右曰岂不悲哉以公孙之贤而谓寡人必以国事听鞅不亦悖乎【补曰史载鞅之言曰彼不能用君之言任臣人安能用君之言杀臣乎由是观之公叔知鞅而不能进将死之言上不能量其君之听否下不能测鞅之去就非悖而何】公叔痤死公孙鞅闻之已葬【补曰大事记顕王八年公孙痤卒觧题痤去年为秦所获寻归之而终于相位也今年卫鞅自魏适秦则痤死必在今年】西之秦孝公受而用之秦果日以强魏日以削此非公叔之悖也惠王之悖也惠王之愚固以不悖者为悖【商君传畧同】
　　秦【衍韩字】韩围梁【秦献公二十三年战少梁此九年正曰按鲍说以为魏败韩赵于浍之年少梁即获公叔痤之战不闻燕赵之救也时方败赵赵岂得救之此皆无据之言且策云围梁不云少梁围梁必惠王徙都大梁后不可考矣徙都大梁在惠王三十一年】燕赵救之谓山阳君【楚宣策言此人王同时也】曰秦战而胜三国秦必过周韩而有梁三国而胜秦三国之力虽不足以攻秦足以防郑【新郑郑近梁故云正曰韩哀侯二年已灭郑此郑即谓韩】计者【为梁计】不如搆三国攻秦【元仕赵策正曰证据不明且当从旧】
　　厐葱与太子质扵邯郸【魏太子】谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣庞葱曰夫市之无危明矣然而三人言而成虎今邯郸去大梁也逺扵市而议臣者过于三人矣愿王察之也【元作矣】矣王曰寡人自为知【言不信人】于是辞行而谗言先至后太子罢质果不得见【史不书太子质事以下章年时因旧次之于此正曰此策言邯郸去大梁也逺则徙都大梁以后事恵王三十一年秦虏公子卬后徙梁而韩宋鲁卫之朝乃惠王十五年也旧次恐不如此】
　　梁主魏婴【史作防音相近】觞诸侯扵范台【此十五年鲁衞宋郑君来朝补曰大事记书韩宋鲁卫为序解题云是时魏恵王方强诸侯相率而朝之也索隐按纪年鲁恭侯宋桓侯卫成侯郑厘侯桓侯即公剔成厘侯即昭侯】酒酣请鲁君举觞【鲁共公补曰李善注文选引北堂书钞皆作举觚大事记鲁君举觞古者于旅也语于是道古即晋所谓杜举也】鲁君兴避席择言【择善而言】曰昔者帝女【盖尧舜女正曰无考】令仪狄【博物志言禹时人】作酒而羙进之禹禹饮而甘之遂防仪狄絶防酒曰后世必有以酒亡其国者齐桓公夜半不嗛【嗛口有所衘也言不善食补曰兼苦箪反髙注快也则当苦劫反】易牙【太公世家注雍巫字补曰知味者】乃煎熬【元作敖】敖【补曰熬古字通】燔炙【燔火爇物补曰有汁而干曰煎干煎曰熬肉爇之曰燔近火曰炙】和调五味而进之桓公食之而饱至旦不觉【饱而寝安补曰觉居效反】曰后世必有以味亡其国者晋文公得南之威【未详】三日不听朝遂推南之威而逺之曰后世必有以色亡其国者楚王登强台而望崩山左江而右湖以临彷徨【自上视下曰临集韵彷徨仿佯仿佯徙倚也补曰姚云强防一作荆台崩山一作崇山艺文聚引彷徨一作方湟亦艺文聚引也】其乐防死【补曰说苑云楚昭王欲之荆防司马子綦进谏曰荆台之游左洞庭之波右彭蠡之水南望猎山下临方淮其地使人遗老而防死王不可逰也后汉邉譲游章华台赋云楚王逰云梦之泽息于荆台之上前方淮之水左洞庭之波右顾彭蠡之隩南眺巫山之阿延目广坐骋观终日顾谓左史倚相曰盛哉斯乐可以遗老而防死也荆台即章华也淮南子云令尹子佩请饮庄王庄王许诺云云庄王曰吾闻子乐于强防强台者南望料山以临方皇左江而右淮其乐防死若吾薄陋之人不可以当此乐也注料山名方皇水名右三说聊记以广闻】遂盟强台而弗登曰后世必有以髙防陂池【书注泽障曰陂停水曰池】亡其国者【盖荘王云】今主君之尊仪狄之酒也主君之味易牙之调也左白台而右闾须【皆羙人】南威之美也【补曰闾须见荀子】前夹林而后兰台强台之乐也【台林地缺名在其国】有一于此足以亡其国今主君兼此四者可无戒与梁王称善相属【彪谓鲁司公之后也其教泽存焉故齐仲孙湫曰犹秉周礼韩起亦云周礼尽在鲁矣仲尼氏作缙绅先生萃焉扵是特为中国礼义之邦观鲁君之所称说则周孔之泽深矣举觞一时而为天下万世之明戒鲁君岂非贤君哉补曰观鲁至深矣二语大事记取】魏惠王起境内众将太子申而攻齐客谓公子理【申弟也正曰注以下说推之无明徴】之傅曰何不令公子泣王太后止太子之行事成则树德不成则为王矣太子年少不习于兵田盼宿将也而孙子【膑也】善用兵战必不胜不胜必禽公子争之扵王王听公子公子必封不听公子太子必败败公子必立立必为王也【彪谓止太子之行正谊也而志于树徳为王则谲矣故夫谲正之间不容髪人议论岂不或出于正言未卒而谲随之惟其心之不正故也】
　　魏太子自将过宋外黄【补曰髙注太子申也外黄今陈留外黄故宋城也后徙睢阳】外黄徐子【刘向别録徐子外黄人】曰臣有百战百胜之术太子能听臣乎太子曰愿闻之客曰固愿效之今太子自将攻齐大胜并莒则富不过有魏而贵不益为王【为王之外无加也】若战不胜则万世无魏此臣之百战百胜之术也太子曰诺请必从公之言而遂客曰太子虽欲还不得矣彼利太子之战攻而欲满其意者众【希赏也】太子虽欲还恐不得矣太子上车请还其御曰将出而还与北同不如遂行遂行与齐人战而死卒不得魏【元在宋策魏记三十年有彪谓此申生伐臯落之例晋国之覆辙也里克之谏恵王非防之而忍为之故孟子以为不仁补曰以过宋而徐子言之从旧可】
　　齐魏战扵马陵齐大胜魏杀太子申覆十万之军魏王召惠施而告之曰夫齐寡人之讐也怨之至死不防国虽小吾常欲悉起兵而攻之何如对曰不可臣闻之王者得度【法度】而霸者知计今王所以告臣者疏扵度而逺于计王固先属怨于赵【记三十年伐赵赵告急于齐齐救赵伐魏正曰按魏伐赵赵告急于齐齐救赵伐魏乃恵王十八年败于桂陵时事此三十年魏厐防伐韩齐田忌孙膑伐魏以救韩魏大发兵使太子申将与厐防合军拒之战于马陵魏师大败杀太子申庞防魏庞以下并大事记文从孙膑说又见秦齐策】而后与齐战今战不胜国无守战之备王又欲悉起而攻齐此非臣之所谓也【谓谓得度知计】王若欲报齐乎则不如因变服【不为人君服】折节而朝齐楚王必怒矣【威王】王防人而合其鬬【防谓使人防二国之间也】则楚必伐齐以休楚而伐罢齐【罢音疲】则必为楚禽矣是王以楚毁齐也魏王曰善乃使人报扵齐愿臣畜而朝【畜自比犬马也】田婴许诺张丑曰不可战不胜魏【此设辞也】而得朝礼与魏和而下楚此可以大胜也【胜谓不败耳非战胜】今战胜魏覆十万之军而禽太子申臣万乘之魏而甲秦楚【居二国之上补曰姚本甲作半】此其暴戾定矣【言二国谓齐暴戾决矣正曰定止也谓齐之怒止】且楚王之为人也好用兵而甚务名终为齐患者必楚也田婴不听遂内魏王而与之并朝齐侯再三赵氏丑之楚王怒自将而伐齐赵应之大败齐扵徐州【彪谓施之防齐楚如视白黒数一二可谓明矣而不能止太子之将何邪岂言之而不听邪以施之智其于防马陵之战不劳虑矣张丑者亦施之伦欤】
　　惠施为齐【元作韩】韩魏交【为犹合】令太子鸣【魏记唯申及赫名余不名】为质于齐王欲见之【魏王】朱仓【魏人】谓王曰何不称病臣请说婴子曰魏王之年长矣今有疾公不如归太子以徳之不然公子高在楚楚将内而立之是齐抱空质而行不义也
　　襄王【恵王子补曰名赫元年显王三十五年丁亥正曰大事记周王三十五年魏恵后元年解题云史记魏世家恵王卒子防王立防王十六年卒子哀王立按通鉴考异汲冡纪年恵王三十六年改元从一年始至十六年称恵成王卒即恵王也疑史记误兮恵成之世以为二王之年也哀王特不称諡谓之今王世本恵王至防王而无哀王今王者防王也今从之愚按秦恵之十四年亦改后元年即恵王之比而防之为哀直以字近而讹尔】
　　魏惠王死有日矣天大雨雪至于牛目【驾车用牛故以及其目为深】壊城郭且为栈道而羣臣多谏太子者曰雪甚如此而防行民必甚病之官费又恐不给请弛期【弛解也昔约今解】更日太子曰为人子而以民劳与官费用之故而不行先王之防不义也子勿复言羣臣皆不敢言而以告犀首犀首曰吾未有以言之也【未得其说以说】是其唯惠公乎【施也】请告惠公惠公曰诺驾而见太子曰有日矣太子曰然惠公曰昔王季厯扵楚山之尾灓水齧其墓【灓谓流也补曰姚云后语作蛮水注引荆楚记宜都乌水按季厯卒塟鄠县之南皇甫谧云楚山一云潏山鄠之南山虽有楚山之名不宜得蛮水所醤灓音鸾说文云漏流也一曰溃也墓为漏流所溃故云吕氏春秋作于涡水之尾后云天故使明水见之初学记引一作涡山论衡作滑山】见棺之前和【和棺两头木补曰玉篇□胡戈户卧二反广韵作皆云棺头也此作和盖音通】文王曰嘻先君必欲一见羣臣百姓也夫故使灓水见之于是出而为之张朝【张幕帟如朝廷然正曰姚云张于朝注后语张张以朝按周礼掌次以待张事】百姓皆见之三日而后更此文王之义也今有日矣而雪甚及牛目难以行太子为及日之故得毋嫌扵欲亟乎愿太子更日先王必欲少留而扶社稷安黔首也【秦称民黔首非此时语也正曰礼祭义亦有黔首字非始扵秦】故使雪甚因弛期而更为日【为犹撰正曰下文有】此文王之义也若此而弗为意者羞法文王乎太子曰甚善敬弛期更择日惠子非徒行其说也又令太子未其先王而又因说文王之义说文王之义以示天下岂小功也哉【补曰雨去声为之为及之为去声张之反】
　　徐州之役【楚败齐也齐宣十年此二年正曰惠王后二年补曰徐州见齐策】犀首谓梁王曰何不阳与齐而隂结扵楚二国恃王【衍齐字】齐【补曰一本于此下有楚字】必战齐战胜楚而与乘之【与齐乗楚】必取方城之外楚战胜齐【衍败字】败【补曰姚云一本无此字正曰即楚败齐将申泗上之役见秦策】而与乘之是太子之讐报矣【太子申】
　　苏子为赵合从说魏王曰大王之地南有鸿沟【项羽记注详在荥阳补曰苏子秦也下南有字恐衍】陈汝【汝水出农入淮补曰陈宛丘豫州界汝恐连下南字汝南郡也而下衍有字】南有许鄢昆阳邵陵舞阳【鄢下并属颍川正曰鄢史作郾索隐云颍川有许郾二县又有鄢陵县故所称多惑昆水出南阳昆阳舞阳属颍川邵陵属汝南】新郪【属南阳正曰索隠云属汝南郡即郪丘七思反又音妻史有新都字新都属南阳鲍误入】东有淮颍【水出颍川阳城补曰淮见前】沂【水出泰山盖县】黄【即陈留外黄正曰黄说见秦防大事记如鲍说】煮枣无踈【补曰姚本煮枣下有海盐字徐广云煮枣在济隂宛句正义云兾州信都县东北有煮枣田宛句者在河南信都者在河北无疎姚注曽作无胥史司按苏代曰决宿胥之口魏无虗顿丘徐广云纪年魏救山塞集胥口正义云魏志武帝于清淇口东因宿胥故渎开白沟道清淇二水入焉】西有长城之界【荥阳卷县有长城经阳武到宻补曰大事记今开封阳武县魏惠王十五年魏龙贾帅师筑长城于西邉长城即上所指又十九年魏筑长城塞固阳正义云自郑滨洛北定银州至胜州固阳县为塞固阳有连山东西黄河西南至夏浍等州按苏秦说合从在恵主后二年后七年纳上郡地则此时固阳之长城犹魏地也】北有河外卷衍燕酸枣【补曰正义云河外谓河南地卷丘权反在郑州原武县北衍燕酸枣见秦策史无燕字按张仪说魏亦云秦下兵攻河外防卷衍燕酸枣正义谓河外即其地也】地方千里名虽小然而庐田庑舍【庐田间屋庑廊下周屋】曾无所刍牧牛马之地【居人多故】人民之众车马之多日夜行不休已无以异于三军之众【行人多故如军阵】臣窃料之大王之国不下扵楚然横人訹【元作谋史作怵】谋【正曰怵音黜恐也訹音恤诱也策字通见前然作谋自可谓横人为王谋】王外交强虎狼之秦以侵天下卒有国患【国谓魏】不被其祸【谓横人】夫挟强秦之势以内劫其主罪无过此者且魏天下之强国也大王天下之贤主也今乃有意西面而事秦称东藩筑帝宫【为秦筑宫偹其廵幸】受冠带【受服于秦】祠春秋【肋秦祭祀】臣窃为大王愧之臣闻越王勾践以散卒三千【散则非枭勇】禽夫差于干遂【补曰干遂见秦策】武王卒三千人革车三百乘斩纣于牧之野岂其士卒众哉诚能振其威也今窃闻大王之卒武力二十余万苍头二十万【盖以青帕首项纪注士卒皂巾补曰史记注魏氏武卒衣三属之甲操十二石之弩负矢五十置戈其上冠冑带剑嬴三日之粮日中而趋百里大事记荀卿所谓魏之武卒也】奋击二十万厮徒十万【补曰正义云厮徒谓烹炊供养杂役厮音斯】车六百乘骑五千疋此其过越王勾践武王逺矣今乃刼扵羣臣之说而欲臣事秦夫事秦必割地效质故兵未用而国己亏矣凡羣臣之言事秦者皆奸臣非忠臣也夫为人臣割其主之地以外交偷取一旦之功【偷茍且也】而不顾其后破公家而成私门外挟强秦之势以内刼其主以求割地愿大王之熟察之也周书曰绵绵不絶【绵薄弱也正曰诗绵绵瓞不絶貌】蔓蔓【元作缦】缦缦若何【蔓延也若缦则无文之称耳若何言不可奈何正曰蔓缦字通借】毫毛不防【喻树之萌】将成斧柯【柯斧柄补白家语孔子观周庙金人之铭曰熖熖不灭炎炎若何防涓不壅终为江河绵绵不絶或成网罗毫末不札将寻斧柯云云策谓周书其指此欤】前虑不定后有大患将奈之何大王诚能听臣六国从亲专心并力则必无强秦之患故敝邑赵王【肃侯】使使臣献愚计奉明约在大王诏之魏王曰寡人不肖未甞得闻明教今主君以赵王之诏诏之敬以国从【秦传有】
　　张仪欲并相秦魏【仪相魏在此十三年正曰秦惠后三年魏惠后十三年】故谓魏王曰仪请以秦攻三川王以其间约南阳【约谓使韩以此与魏】韩氏亡史厌【韩氏之亾史名厌】谓赵献【与厌俱在楚正曰无考】曰公何不以楚佐仪求相之于魏韩恐亾必南走楚【补曰走音奏】仪兼相秦魏则公亦必并相楚韩也【仪因献得相必徳献楚得韩仪必缓攻韩亦德献也】魏王将相张仪犀首弗利【补曰大事记魏惠王后十三年张仪相魏魏不事秦以公孙衍代相】故令人谓韩公叔曰张仪已合秦魏矣其言曰魏攻南阳秦攻三川韩氏必亡且魏王所以贵张子者欲得地也则韩之南阳举矣子盍少委焉【请以事委衍】以为衍功【有功魏乃任之正曰大事记令韩以与魏南阳为公孙衍之功】则秦魏之交可废矣【魏任衍则听其所为】如此则魏必图秦而弃仪收韩而相衍公叔以为然因而委之犀首以为功果相魏【衍有补曰大事记魏王不聼仪者公孙衍间之也衍称衍相魏张仪去则不然以仪考之仪慙无以归报留魏四嵗而魏王卒复说其嗣君久之始去魏相秦尔愚谓仪说魏合秦襄王久而后听恵王之崛强犹未入其言故公孙衍之间易为力也】
　　楚许魏六城与之伐齐而存燕张仪欲败之谓魏王曰齐畏三国之合也【楚魏燕】必反燕地【此齐宣因防伐燕所得正曰按史易王初立齐宣王因防伐燕取十城苏秦说齐使复归燕十城必非此时防云伐齐存燕盖齐人破燕后事也】以下楚【衍赵字】赵【正曰姚本下句亦云失谋扵楚赵】必听之而不与魏六城是王失谋扵楚而树怨【衍而字】而【补曰疑衍】于齐秦也齐遂伐赵【赵魏邻也伐之以动魏】取乗丘【属泰山补曰正义云乗丘故城在兖州瑕丘县西北】收侵地虚顿丘危【补曰虗谓殷虗今相州所理顿丘故城在魏州顿丘县东北括地志二城时属魏余见秦防】楚破南阳九夷【疑当为九嶷正曰此南阳堵赭同阳属荆州者以下文连九嶷许鄢言之故也大事记李斯书云惠王用张仪计南取汉中包九夷制鄢郢九夷即属楚之夷方孔子在陈蔡相去不逺所以有欲居九夷之言此与集注异愚谓此言破南阳之九夷也】内沛【豫州郡内言入其地正曰内市地名必非豫州者】许鄢陵危之所得者新观也【属魏郡补曰正义引括地志观津在兾州枣阳一云武邑县东南本赵邑今属魏今详名新观者恐以此大事记云属清河又云魏恵王三年齐伐魏取观津赧王四十二年魏再败赵魏取赵观津所属不常】而道途宋卫为制【言虽得新观路所从出乂限二国】事败为赵驱【败者楚不与也楚不与则齐伐赵亾将及魏故奔走援之】事成功县宋衞【成谓楚与之地受地必由二国县言轻重系之】魏王弗听也张仪告公仲令以饥故赏韩王以近河外【赏犹劝也韩时饥因劝之就粟于河外河外近魏故魏恐韩王宣恵也正曰此句不可解恐韩王字当在令下而衍一以字谓公仲令韩王以饥故赏赐近河外之民】魏王惧问张子张子曰秦欲救齐韩欲攻南阳【补曰此河内修武】秦韩合而欲攻南阳无异也【言无他】且以遇于王【两君相遇则讲信修睦故遇者相好也】王不遇秦韩之卜也决矣【决无他疑韩以魏不与秦遇知其恶我必和秦而攻魏】魏王遂尚遇秦信韩【尚言欲之甚】广魏救赵【广犹心广体胖云乐之也此著书者述其遇秦之效魏昔惧而今心广又岂能止齐伐赵邪正曰宽广也寛魏之忧也】斥【元作尺】尺【补曰未详】楚人遽于革下【地缺革岂鬲邪遽传遽楚以来许地魏斥之也补曰姚本革下遽未详恐有缺误革疑华】伐齐之事遂败
　　张仪恶陈轸于魏王曰轸善事楚为求壤地也甚力【衍之字】之左华【未详补曰楚防作左爽】谓陈轸曰仪善于魏王魏王甚爱之公虽百说之犹不听也公不如以【补补曰如下宜有以字楚策有】仪之言为资而反于楚王【反言报之王懐王】陈轸曰善因使人先言于楚【轸自是如楚正曰楚防云楚王喜欲复之未知即以此时如楚否防云仪善于魏王王甚爱之当是惠王时事补曰轸之荅秦王曰子胥忠其君天下皆欲以为臣孝己爱其亲天下皆欲以为子臣不忠于王楚何以臣为忠斯言宜若自信矣今也因张仪谓其善事楚为求壤地乃以为资而反楚则前日所云一时口给御人耳岂其情哉】
　　张仪欲穷陈轸【时在楚】令魏王召而相之来将倍【元作悟音背】悟【补曰字误姚云曽作梏】之将行其子陈应止其公之行【公翁同项羽纪注谓父】曰物之湛者不可不察也【湛谓其谋之深】郑彊出秦【强自秦出在楚补曰韩防郑强载金入秦请伐韩此云出秦也】曰应为智【言能止其父补曰姚本注曽智作之】夫魏欲絶楚齐必重迎公【轸在楚必合齐而魏欲离之故迎轸】郢中不善公者欲公之去也必劝王多公之车【王楚懐补曰郢中止去也读车字句】公至宋道称疾而母行使人谓齐王【闵正曰大事记张仪相魏在恵王后十三年寻以公孙衍代防王二年因请成于秦为秦相后八年秦出之魏次年死其在位多惠王时与齐宣相涉】曰魏之所以迎我者欲以絶齐楚也齐王曰子东【使东来齐】无之魏而见寡人也请封子因以鲁侯之车迎之张仪欲以魏合于秦韩而攻齐楚惠施欲以魏合扵齐楚以案兵人多为张子于王所【所犹处】惠子谓王曰小事也谓可者谓不可者正半况大事乎以魏合于秦韩而攻齐楚大事也而王之羣臣皆以为可不知是其可也如是其明耶亡羣臣之智术也【亡得无也正曰姚本亡作而下文有】如是其同耶是其可也未如是其明也而羣臣之智术也又非皆同也是其有半塞也【塞不明】所谓刼王者失其半者也【事不明而欲王必从是刼王也王而从之失其半矣正曰此策言小事人可否者且正半而此大事人皆同声必非皆知其可而智术之皆同者则明与不明者居半也彼劫王必以从失其明者之半也此防云欲以魏合于秦韩亦当是惠王时】
　　张【衍子字】子【补曰姚云刘去此字】仪以秦相魏齐楚怒而欲攻魏雍沮【魏人】谓张子曰魏之所以相公者以公相则国家安而百姓无患今公相而魏受兵是魏计过也齐楚攻魏公必危矣张子曰然则奈何雍沮曰请令齐楚解攻雍沮谓齐楚之君【闵懐】曰王亦闻张仪之约秦王乎【惠】曰王若相仪于魏齐楚恶仪必攻魏魏战而胜是齐楚之兵折而仪固得魏矣若不胜【衍魏字】魏魏必事秦以持其国必割地以赂王若欲复攻【秦攻齐楚正曰言魏割地合扵秦齐楚复攻魏而秦救之则齐楚罢敝不足以应秦此防亦当在惠王时】其弊不足以应秦【二国尝战今必故不能当秦】此仪之所以与秦王隂相结也今仪相魏而攻之是使仪之计当扵秦也非所以穷仪之道也齐楚之王曰善乃遂解攻于魏【补曰齐防秦恵王死仪乞之梁以致齐伐仪使冯喜说齐王云云其言颇与雍沮】
　　哀王【防王子元年慎靓王三年癸夘正曰哀当作防说见前鲍所次多惠王时事见各条】
　　谓【补补曰章首有缺文】张仪臣【补】谓齐王【闵正曰见前】曰王不如资韩朋与之逐张仪于魏魏因相犀首【齐使相之】因以齐魏废韩朋而相公叔以伐秦公仲闻之必不入于齐据公于魏【此士言其效也齐废公仲而逐仪故公仲据仪不合齐】是公无患【此士计非先逐张仪不能得衍合魏非合魏不能废朋朋怒则复善仪矣于此然后知公仲之名朋也元在韩防正曰事与公仲公叔相涉当従旧策有魏因相犀首之语当是恵王时说见下章】
　　陈轸为秦使于齐过魏求见犀首犀首谢陈轸【辞不之见】陈轸曰轸之所以来者事也公不见轸轸且行不得待异日矣犀首乃见之陈轸曰公恶事乎何为饮食而无事【衍无事必来四字】无事必来【补曰四字恐因下文衍】犀首曰衍不肖不能得事焉何敢恶事陈轸曰请移天下之事于公犀首曰奈何陈轸曰魏王使李从【李从赵人】以车百乘使于楚公可以居其中而疑之公谓魏王曰【轸教衍】臣与燕赵故矣【言与之故】数令人召臣也曰无事必来今臣无事请谒而往无久【言不久扵彼】旬五之期【期以十日五日】王必无辞以止公公得行因自言于庭曰臣急使燕赵【言有急事出使】急约车为行具【行所当具】犀首曰诺谒魏王魏王许之即明言使燕赵诸侯客闻之皆使人告其王曰李从以车百乗使楚犀首以车三十乗使燕赵齐王【闵】闻之恐后天下得魏【恐得魏后于诸侯】以事属犀首犀首受齐事魏王止其使【初以无事请行今有齐事魏亦且任之故止之】燕赵闻之亦以事属犀首楚王【懐】闻之曰李从约寡人今燕齐赵皆以事因犀首【魏为主约故诸侯因衍以合魏】犀首必欲寡人寡人欲之乃倍李从而以事因犀首【从与衍皆为魏约耳而因衍者众故楚亦因之背从者欲専于衍也】魏王曰所以不使犀首者以为不可【不可任】今四国属以事寡人亦以事因焉犀首遂主天下之事复相魏【复言得四国又相魏也非己相罢而又复衍传有在张仪初相之后彪谓轸之所言唯此有七国捭阖风气不然醇乎醇矣补曰轸以李从为田需正曰陈轸过犀首而不见宜若有憾焉而必见之又教之以收天下之事任何也一人皆不善扵张仪者也激犀首以重任皆所以倾仪而已鲍氏于轸深所归重此章知其失不可揜则曰不然醇乎醇矣鲍因轸荅秦王之楚之对而亟加矜奨曲为之说故愚亦屡擿其防非好为攻发也犀首相在惠王时说见下章】
　　齐王【闵】将见燕赵楚之相于卫约外魏【不亲之】魏王惧恐其谋伐魏也告公孙衍公孙衍曰王与臣百金臣请败之王为约车载百金犀首期齐王至之日【度其至卫之日】先以五十乘至卫间齐行人【补】以百金【间私见之正曰间居谏反投间隙也行以百金犹云行防金于某】以请先见齐王乃得见因久坐与从容谈三国之相怨谓齐王曰王与三国约外魏魏使公孙衍来今久与之谈是王谋三国也齐王曰魏王闻寡人来使公孙子劳寡人寡人无与之语也三国之相不【元作不相】不相【补曰字殽次当作相不】信齐王之遇遇事遂败【按上章张仪将相魏犀首以计去之乃得相而仪相魏四嵗则所谓以计去之在仪欲相之初衍得相宜在仪复相秦之时也正曰大事记书魏惠王后十三年秦张仪免相相魏魏不事秦以公孙衍代相解题云衍传称衍相魏仪去则不然仪慙无以归报留魏四嵗而惠王卒后魏防王二年始去魏复相秦】
　　魏令公孙衍请和于秦綦母恢教之语曰无多割【补曰一本此下有曰字乃教衍说秦之辞】和成固有秦重和【补曰一本标孙本无和字】以与王遇和不成则后必莫能以魏合于秦者矣【衍已相秦故正曰此策惠防之世不可定】
　　公孙衍为魏将与其相田需【元作繻从下章及史】繻【补曰即需】不善季子【未详】为衍谓梁王曰独不见夫服牛骖骥乎不可以行百步今王以衍为可使将故用之也而听相之计是服牛骖骥也牛马俱死而不能成其功王之国必伤矣愿王察之【彪谓此用贤而使不肖间之之说也而衍也非其人也补曰此策若作魏将则恐在防王时】犀首田盼欲得齐魏之兵以伐赵梁君与田侯【闵王正曰事在齐宣十一年魏惠后三年赵肃侯十八年公孙衍欲败从田朌本非与谋故其闻衍之说犹能以用兵难之既而訹扵其言劝两君以听衍而身将齐魏之兵盖狃扵战闘之习堕衍计中以成其欺以败和好快讐秦之欲皆盼之为也观马陵之役魏客之言张丑说楚之辞知盼为邻国所畏百姓所服今以此事观之盼亦优扵勇而短于谋者也】不欲犀首曰请国出五万人不过五月而赵破田盼曰夫轻用其兵者其国易危易用其计者其身易穷公今言破赵太易恐有后咎犀首曰公之不慧也夫二君者固已不欲矣今公又言难以惧之是赵不伐而二士之谋困也【二士衍盼】且公直言易而事已去矣夫搆难而兵结田侯梁君见其危又安敢释卒不我予乎田盼曰善遂劝两君听犀首犀首【补二字补曰姚氏本有二字】田盼遂得齐魏之兵兵未出境梁君田侯恐其至而战败也悉起兵从之大败赵氏
　　犀首见梁君曰臣尽力竭智欲以为王广土取尊名田需从中败君【补曰一本标君一作臣又作之】王又听之是臣终无成功也需亡臣将侍需侍臣请亡王曰需寡人之股掌之臣也【犹股肱】为子之不便也杀之亡之【补曰一本标云有外之字】母谓天下何内之无若羣臣何也【内谓亲之称羣臣则衍与焉正曰言杀之亾之天下之人与内之羣臣皆不以为然也】今吾为子外之令母敢入子之事【入犹与】入子之事者吾为子杀之亡之胡如【胡犹何】犀首许诺于是东见田婴与之约结召文子【田文】而相之魏身相于韩【补曰田文为魏相盖犀首约结于婴召其子而相之也下章与此同事宜在防王时非文奔魏相昭王事也身相韩衍欲相韩也下言置田需以稽二人则衍仍留魏矣　一本此下别为一章姚本注云曽题刘连】苏代为田需说魏王曰臣请问文之为魏孰与其为齐也王曰不如其为齐也衍之为魏孰与其为韩也【衍隂晋人时属韩故下苏代说昭鱼亦云正曰隂晋魏地衍实魏人其善韩非以此】王曰不如其为韩也【衍而字】而苏代曰衍将右韩而左魏【右言助之力正曰时尚右说见赵策】文将右齐而左魏二人者将用王之国举事于世中道而不可【中道犹中立也言不能两全二国】且王无所闻之矣【不闻所以救之正曰彼有外心王不得而闻之】王之国虽渗【浸防浸弱漏器然】乐而从之可也【言如漏器尚足乐虽从二子可也然从二子必亟亡不得如是也补曰渗乐未详】王不如舍需于侧【舍犹措】以稽二人者之所为二人者曰需非吾人也【需非二人之党】吾举事而不利于魏需必挫我扵王二人者必不敢有外心矣二人者之所为之利于魏与不利于魏王厝需于侧【厝措同】以稽之臣以为身利【身王身】而国便于事【补曰一本而便于亊乂姚注云刘去身利字一无而字似义长】王曰善果厝需于侧【彪谓哀王扵是有人君之言不亡需是也惜其不旋踵需不入衍之事苏代入之矣待衍如是可也如得贤而付之阃外若此者不亦殆乎正曰魏王始听犀首而欲外田需复因苏代而置需以稽二人贤否乃不知用舍之不能荧惑扵防士之言而拱手以听之其孱昏甚矣】
　　史举【即甘茂所事】非犀首于王犀首欲穷之谓张仪曰请令王让先生以国【衍以此说仪使之为己解举故举后见之】王为尧舜矣而先生弗受亦许由也衍因令王致万户邑于先生【弗受国故致邑】张仪说因令史举数见犀首王闻之而弗任也【任犹信也举既非之而数见之故王疑之】史举不辞而去【补曰据此譲国之说不特鹿毛夀之愚燕哙也此恐惠王时事】
　　楚王【懐】攻梁南韩氏因围黄【元作蔷下同】蔷【补曰未详一本作□】成恢【魏人】为犀首谓韩王【襄】曰疾攻黄蔷楚师必进矣魏不能支交臂而听楚韩氏必危故王不如释黄蔷魏无韩患必与楚战战而不胜大梁不能守而又况存黄蔷乎若战胜兵罢敝【罢音疲】大王之攻黄蔷易矣【正曰此策时不可考】张仪为秦连横说魏王曰魏地方不至千里卒不过三十万人地四平诸侯四通条达辐凑【如木枝分布而四方凑之如辐于毂】无有名山大川之限从郑至梁不过百里从陈至梁二百余里马驰人趋不待倦而至梁【言陈郑所至皆平地】南与楚境西与韩境北与赵境东与齐境卒戍四方【他国境或有山川闗塞惟梁无之皆以卒戊守】守亭障者参列【十里一亭障隔也筑城垒为之补曰障闗塞邉开封有古夷门闗】粟粮漕庾【漕水运庾水漕仓】不下十万魏之地势固战塲也魏南与楚而不与齐则齐攻其东东与齐而不与赵则赵攻其北不合于韩则韩攻其西不亲扵楚则楚攻其南此所谓四分五裂之道也且夫诸侯之为从者以安社稷尊主强兵显名也合从者一天下约为兄弟刑白马以盟扵洹水之上以相坚也夫亲昆弟同父母尚有争钱财而欲恃诈伪反覆蘓秦之余谋其不可以成亦明矣大王不事秦秦下兵攻河外防卷衍破酸枣刼卫取晋阳【补曰史作阳晋正义云阳晋故城在曹州乗氏县西北】则赵不南赵不南则魏不北魏不北则从道絶【主从者赵故不言其地补曰一本复有从道絶三字史同】则大王之国欲求无危不可得也秦挟韩而攻魏韩刼于秦不敢不听秦韩为一国魏之亡可立而须也此臣之所谓大王患也为大王计莫如事秦事秦则楚韩必不敢动无楚韩之患则大王高枕而卧国必无忧矣且夫秦之所欲弱莫如楚而能弱楚者莫若魏楚虽有富大之名其实空虚其卒虽众多然而轻走易北不敢坚战患【补正曰史作悉】魏之兵南面而伐胜楚必矣夫亏楚而益魏攻楚而适秦【适犹归】乃嫁祸安国此善事也大王不听臣秦甲出而东伐虽欲事秦而不可得也且夫从人多奋辞【犹大言】而寡可信说一诸侯之王出而乗其车约一国而成反而取【补补曰姚本作而反成而云云】封侯之基是故天下之防士莫不日夜搤腕【搤把腕手也】瞠目【瞠张目也】切齿【言之力也正曰荆轲传索隠云齿相摩切奋怒意】以言从之便以说人主人主覧其辞牵其说恶得无哉臣闻积羽沉舟羣轻折轴众口铄金【补曰周语众口铄金注众口所毁虽金石犹可销史下又有积毁销骨一句江淹书积毁销金积谗磨骨】故愿大王之熟计之也魏王曰寡人憃愚前计失之请称东藩筑帝宫受冠带祠春秋效河外【仪在诸国之先彪谓魏迩秦而无阻固凡横人之辞若可听唯魏也故仪先之魏一摇而诸国动矣败从之约魏其过欤使魏而绎其说曰秦岂能有爱扵我哉兵来不除道何为以说客先之是知其不可而沭我也且我事秦安得髙枕而无忧哉如是展转计之则仪之辞屈矣魏不摇诸侯将又曰彼魏四达之国又通扵秦彼犹坚约不动我何惧乎秦如是则诸侯一矣惜魏之不知出此也补曰史张仪留魏四嵗而防王卒实惠王哀王立实防王张仪复说王王不听于是仪隂令秦伐魏魏与秦战败明年齐又败魏观津秦复欲攻魏先败韩申差诸侯震恐张仪复说魏王云云王乃倍从约而因仪请成于秦事在襄王二年正曰显王三十六年苏秦约六国合从次年秦使犀首约齐魏以伐赵而从约解慎防王三年苏秦约六国伐秦再申前约也兵至函谷闗秦击之而走次年齐败魏赵观津则齐败约矣既而韩与魏赵伐秦而败张仪留魏六年说而不听今因其兵败从散而说之得其隙矣魏不得不听也魏非不知从之利而秦之不可信也劫于秦之强而患于与国之不一后三年魏复背秦合从其情可见矣惜其自同连鸡中兄弟争财之料而相与以趋于亡从之不可合合之不可久其势则然矣鲍之责魏殆未深究夫事情也补曰搤音厄憃愚也书容抽江丑用陟降四反义并同】
　　齐魏约而伐楚以董庆为质于齐楚攻齐大败之而魏弗救田婴怒将杀董庆盱夷【皆魏人补曰一本旴作吁姚注刘作于】谓田婴曰楚攻齐大败之而不敢深入者以魏为将内之扵齐【言纵楚使深入乃击之也】而击其后今杀董庆是示楚无魏也魏怒合于楚齐必危矣不如贵【补曰姚注一作舍】董庆以善魏而疑之扵楚也【正曰时不可考】
　　张仪走之魏【传言秦武元年羣臣恶之乞之梁此九年正曰按防王九年仪走魏魏纳而相之此云不内恐非是时事】魏将迎之张丑谏于王欲勿内不得于王【王不听也】张丑退复谏于王曰王亦闻老妾事其主妇者乎子长色衰重嫁而已【重犹再】今臣之事王若老妾之事其主妇者魏王因不纳张仪【彪谓丑之自比若此岂可望扵士君子之行哉哀王听其说是亦魏媪之耄者耳】
　　【衍魏字】魏文子【田文正曰提魏事也】田需周霄【孟子时有此人至是三十年矣正曰田文前相魏当防王时孟子见梁防王相去不逺也】相善欲罪犀首犀首患之谓魏王曰今所患者齐也婴子言行于齐王【闵】王欲得齐则胡不召文子而相之彼必务以齐事王王曰善因召文子而相之犀首以倍田需周霄【二人虽善文今衍荐文文必善衍善衍则复背其所善】
</div>
    <div class="pagination">
<a href="战国策校注_page7.html">上一页</a><span>...</span><a href="战国策校注_page3.html">3</a><a href="战国策校注_page4.html">4</a><a href="战国策校注_page5.html">5</a><a href="战国策校注_page6.html">6</a><a href="战国策校注_page7.html">7</a><span class="current-page">8</span><a href="战国策校注_page9.html">9</a><a href="战国策校注_page10.html">10</a><a href="战国策校注_page11.html">11</a><a href="战国策校注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
