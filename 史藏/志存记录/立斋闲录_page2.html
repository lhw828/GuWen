<!DOCTYPE html>
<html>
<head>
    <meta charset="UTF-8">
    <title>立斋闲录 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>立斋闲录 - 第 2 页/共 10 页</h1>
    <div class="content">　　浦江张孟兼，洪武中为太常丞。兼自负为文，奴视同辈。刘基尝为上言：“今文章士，第一为宋濂，臣基次之，又其次则孟兼。”由是愈自高。既而濂、基荐之，未几，除山西按察司佥事。以善纠擿着声誉，升山东按察司副使。时山东布政使吴印，乃钟山主僧。上亲选拜官，妻用金帛，宠之甚厚，印以见知人主，自尊重，礼节少简。孟兼自任无敌，且印又僧也，易之。印候孟兼，由中门入。孟兼以吴印虽位大，然风宪司不当由我中门人，召守卒笞之。月朔望入学，令诸生讲经，孟兼故以语侵讥印。印不平。孟兼寻复以它事，骑马入布政司，讁棰僚吏问罪，且言将上封事言于朝。僚吏惧，劝印上封事，言孟兼见凌侮，然孟兼封事终不上也。上览印言，以为孟兼凌我任用臣下，逮治笞之。孟兼既辱，愈愤，即捕为书封事者，欲论以罪。印复上书，言：“伏请去位避其横，否则且为所挤。”上大怒，曰：“彼乃敢与我抗，我今乃与尔抗！”遂械至阙下，廷诘之，命卫士摔发摘拏，垂死，特论弃市。诏印曰：“我除尔害矣，善为之。” （方希直作传。）

　　蓝玉从李文忠征西番，封永昌侯。洪武十五年，命副颖川侯傅友德征云南。二十年，征北虏，至哈剌哈之地，后封凉国公。玉于靖宁侯为姻家，靖宁既坐胡党诛灭，玉内怀忧惧。二十五年，征建昌回，见上，觉上有疑之之心。每谓其所亲曰：“上位取我回来，着我做太师，如今又着别人做了。先前胡党事发，坏了多少官人，我想不如先下手好。”遂与景川侯曹震，东川侯胡海，会宁侯张温，鹤庆侯张翼，舳舻侯朱寿，都督陈麟、许亮、江信、张政、聂纬、王铭、茆鼎、祝哲、马俊、谢熊、黄辂、徐质，及舳舻侯男江阴卫指挥朱能，东川侯男胡二舍，府军卫指挥陶文，吏部尚书詹徽，神宫监太监吕升，沈阳侯察罕，达官乃儿十花，西僧汝宁王光，府军卫指挥荣碧英，约以二十六年二月十五日伺上出劝农时举事，事觉，坐诛。 （出《逆臣录》）

　　按：二十六年九月初十日，诏有胡万盘党，被诛五千。 （“诏有胡万盘党被诛五千”，旧钞立斋录作“诏胡蓝二党被诛有万五千人”。）

　　王袆，字子充，义乌人。吴元年授江南儒学提举司校理，升礼部郎兼引进使，转起居注，出同知南康府事。洪武元年，诏议践祚礼，改漳州通判。会诏修元史，征还，与宋景濂俱为总裁。史成，拜翰林待制。壬子，出使西夷。（方希直所作像赞序。） 云南元孽梁王据险弗庭，洪武壬子，诏待制王袆往抚谕之。不听，馆袆别室。袆屡谕以祸福。久之，见执，瘗于地藏寺。比时，癸丑冬蜡也。 （云南志所载王景常所撰文节墓志。） 建文立，其子绅官太学，言于朝。赠学士，谥文节。 （希直祭公文。）

　　洪武二十五年九月十三日，册允炆为皇太孙。诏曰：“曩古列圣相继驭宇者首立储君。朕自甲辰即王位，戊申即帝位，于今二十九年矣。前者操将练兵，平天下乱，偃天下兵，奠生民于田里，用心多矣。及统一以来，除奸暴，去豪强，亦用心多矣。迩来苍颜皓首，储嗣为重。嫡孙允炆，以九月十三日册为皇太孙。奉上下神祇，以安民庶，诰示臣民，想宜知悉。”

　　洪武三十一年闰五月十六日，皇太孙即皇帝位。改明年为建文元年。追尊懿文皇太子为孝康皇帝，懿敬皇太子妃为皇后，（姓常氏，开平忠武王遇春之女。） 太子妃吕氏为皇太后。（寿州人，中都志载：“太常卿吕本之女。”） 洪武三十一年八月，诏书云，又将吕后之父吕本灵位与太祖高皇帝同祀于西宫。

　　皇上嗣位之初，即下明诏，行宽政，赦有罪，蠲逋租钜万计，去事之妨民者。明年，以纪元赐高年米肉絮帛，民鬻子者官为之赎，免田之租税几年。分遣使者问海内患苦，赏廉平吏，罪至死者多全活之。于是刑部、都察院论囚，视往岁减三之二，人皆重于犯法。二年春二月甲子，有诏：“若曰顷以诉状繁，易御史台号“都察院”，与刑部分治庶狱。今赖宗庙神灵，断狱颇简，其更都察院仍汉制为御史府。专以纠贪残，举循良，匡政事，宣教化为职。省御史员定为二十八人，务为忠厚，以底治平。”二月戊辰，赐御史衣，明日己巳，以都察院旧署在太平之北，于朝谒为难，命即詹事府为御史府。赐宴于新治，复命文武大臣皆预，以宠绥之。 （方孝儒奉敕为记。）

　　皇上嗣登天位，念习俗之陋，贪诈者之多，以为昔者治之以法，而犯者滋众，岂非教化有未至欤？乃蠲逋租，赦死刑，选擢良吏以治海内，除民之所患苦而与之以所欢。而未及期年，万姓协和，四方不变。士君子以行道辅时为荣而不贪禄位；百执事庶人以谨行保身为常而耻言货财。上而朝廷，下而穷邦小邑，皆思洗濯瑕眚以自归于善，可谓盛矣。上犹以为未也，亲择廷臣二十有四人为采访使，以观风谣，烛幽隐，利民之事得以便宜行之。由是天下欣然，谓太平可立致。使者之出，莫不自奋励，各思建明图画以求称任使之意。及既事还朝，卓卓以政事闻者盖居其半。给事中华亭徐君思勉有闻之最者也，天子以为可用。会大同有警，俾持诏往，谕慰兵民。思勉精敏劲正，所奏举皆切时事，其能愈彰。适山东按察司以缺官告，即授按察司佥事。 （方孝孺送徐思勉序文。）

　　○庚戌科会试录序

　　天地之气有盛衰，而生才随之。气之盛也，敦大忠厚之人多而天下治；气之衰也，险薄佻儇之徒众而危乱作。圣人中两间而立，所以辅相天地，岂有他哉！凡以保合培养是气，使之充盈，而不至于消靡以病乎生才也。自唐虞以来，贤才众多之世，未有不由人主作兴以成之者。人主岂其张能人以为才也哉？能无伤是而已尔。大明启运，我太祖高皇帝以雄才神武勘定万方，孝康皇帝以至德仁恩培植邦本，所以辅相极其盛矣。今皇帝即大位，笃绍前烈，一以仁义为治。朝廷之上，和厚博文之士相继而出。天地之气混沦会合，贤才之众其不在兹时乎？建文二年春，天下之士贡于乡者咸就试于礼部，盖几及千人。上慎重选抡之任，俾伦等司其去取。恭率诸儒，不敢懈怠。以二月九日至二十有五日毕，得士若干人，可谓盛哉！然才之生也，资乎天地；而其成也，复佐佑人主。以赞天地之功，使天地之气和，非特贤才辈出而五谷登，群生遂而嘉禾毕集，海宇晏宁，靡有一物失其所者。上方日新圣德，以图至治。多士乘时而出，辅庶政而永鸿业。俾斯民重见二帝三王之盛，岂非天下之所深重望于将来者乎？嘉议大夫、礼部侍郎兼翰林院学士贝州董伦序。

　　皇上嗣宝历之二年，大比天下士。英翘俊乂之材，受乡荐之会试春闱者几千人。礼部尚书陈公迪，右侍郎黄公观同知贡举。前期以考试官为请，特命礼部侍郎兼翰林院学士董公伦，太常寺右少卿高逊志典文衡，以综其事。同预校艺者，右拾遗朱逢吉暨修史官吴励、叶惠仲、赵友士、徐旭、张秉彝，监察御史王度、俞士吉。以二月八日入院，越十七日毕。晨兴夜寐，殚力竭虑而校阅之。文理粹而华实兼者咸选择而不遗；词义乖而旨趣异者亦黜落而不贷。参互考绎，佥议克谐，而始揭名焉。呜呼！昔古盛时，献乡书而登天府之名，偕计吏而署奉常之籍，故济济多士，而幸遇其会，卒成其业，克遂其志者几何人哉？矧今圣明驭宇，文轨会同，而贡举于甲令三十有余年矣，魁公钜卿胥此出焉。而奇勋伟绩，垂光简册以彰一代之盛者，固无以加矣。士君子风承响接，趾美于前，不啻倍蓰焉！将见以其所学施诸有政，而有司之事，卿大夫之职，辅相之业，皆其夙习而素讲者，岂特见诸空言而已。自先朝以来，掇巍科取上第者，其名氏之所纪载具存而弗泯，况当皇上龙飞之初，建文之始，而泰运方开者乎？昔贤有云：“士非科目不能以自达。”夫既达矣，所以致君尧舜而康济斯民者，可不勉诸？建文二年，岁在庚辰，春二月望后十日，中顺大夫、太常寺右少卿高逊志谨序。

　　圣天子稽古图治，嘉九族。念亲王劝讲辅德之官未备，无以成藩屏之才也。乃二年春三月，诏增立宾辅一人，佐讲读及书各一人。进封皆称名而不臣，坐论道德，用宾师之仪。甫定，适庆王奏荐名士三人，请补辅僚之缺。于是天子以王所举为必可任也，俱授以官，而槜李朱君仲汤为伴读。将行，季弟孝宁时为中书舍人，请士大夫赋诗以饯之。惟昔太祖高皇帝以雄才神略勘定万方，惩前代宗室寡弱之弊，众建支庶，罗列海内，宫室服用下天子一等。朝之大臣虽三公、大将军皆趣拜殿廷。以至亲处权宠之隆，古莫与伦，何其盛哉！然而诸藩德业可拟古之贤王者虽间有之，而未之屡见，岂非处尊崇之极而骄泰易滋，左右之臣位下势卑不能矫其失故耶？天子慨然，为深长之思，增立辅臣。重其职任，俾咸知尊贤取友，以成令德。其为宗室谋可谓远矣。朱君首膺是选，其可不知所自重乎？ （方希直送朱仲汤序）

　　○辽州处士高巍赠司马相公忠孝两全序

　　士之处世有二道焉。出与处，穷则独善其身，达则兼善天下，若伊尹、傅说之于殷，太公、召公之于周。此固圣人之遇，后世罕及。下至汉、唐、晋、宋，亦未尝无其人也。若汉之萧、曹、诸葛，唐之房、杜、姚、宋，晋之羊祐、王、谢，宋之吕蒙正、寇莱公、司马公、韩魏公，殊勋异政，名载竹帛，班班可考。传曰：“何代不生贤？何贤不济用？”至我圣朝肇兴之初，设庠序，立国监，以育英才。经今三十余年，济济多士，固过越于前代矣。其文章政事，可与前贤齐驱并驾而争衡矣。予不知其他，所知者惟吾友铁公一人而已。何以知之？其幼处乡校也，聪敏迈伦，长同胄监也，英华拔萃。先事太祖皇帝也，试以盘根错节而验其能。今事皇上也，任以山东参政以宣其化。不意于建文二年秋，某某为不轨，上命征虏大将军曹国公统兵百万而往伐焉。三路供给粮饷，山东、中州、山西。德州为山东属郡，水陆四通五达之道，而大军聚集焉，以待其进取。孙子曰：“兴军十万，日费千金。”况百万乎！铁相之任漕运也，水陆并进，飞刍挽粟，露积山丘，未尝乏用，元戎国公亦尝赏劳焉。不意大军进取失利，漫散南行，而德州并无守御官军，人民逃命散走，四野一空。铁相与巍并峦怏怏南行。路经临邑，时序端阳，誓酒同盟，起集民丁，协同都司，固守济南。至于其不意，某某于五月十六日率众寇城，诡计百端，诱说军民开门出见，铁相遂使军民秽骂贼寇。彼知忠坚不下，长围四守，内外不通，百计攻打，昼夜不息。攻之愈急，守之愈固。若非济南战守而剉其锋，某某乘劈竹之势，目中已无江淮矣。今原济南之功，比之广昌、东昌如摧枯振落者，真若急流中之砥柱也。攻围三月，彼既智穷力尽，师老将疲，援兵方至，遁走围解。皇上明见之远，捷音方至，遂命翰林院检讨陈某赍银段以酬其功绩；吏部主事鲁某送诰命以光其世，封三代，其荣极矣。昔范文正公得厚禄，欲以养亲，亲不在，以为恨。今我司马公父母俱存而同享爵禄，曾祖亦追封其官，其孝可谓无间于幽明矣。夫子曰：“事亲孝，故忠可移于君。”又曰：“通于神明，光于四海。”今于铁相可验其实矣。原其出处之分明，孝忠之两全，古今名士亦少及矣。巍忝为孝之名，今得升斗禄，双亲已没，兴言及此，不觉心手酸软，阁笔废书，不能不戚戚于怀也。及司马公赴京谢恩也，皇上赐御宴，送下程，谏行言听，膏泽下军民不少矣。朝廷公论，原其坚守之功，既升本司布政位，不满其才德。复授以大司马之职，佐征虏大将军、历城侯以总天下之兵马进取焉。其相机决胜，虽在于主将与参副，而运筹策、申军政、量虚实，籍司马之一人。须待平燕之毕，自有史官大手笔，图麟阁而垂竹帛，流芳千载耿耿不磨者，由其忠孝存于心，穷通不易志，故得声闻满天下，香名传后世也。其殊勋异政，委身致力，不避艰险，以社稷为忧者，岂巍拙笔所能发挥哉！但巍始与司马同一监中，与司马相北征，知其始终出处之云尔。诚恐后日史官闻其名而遗其实，故特赠此，姑备战守进取之实录耳。

　　○退敌乘喜宴乐水心亭赋

　　皇上嗣宝位，屡下诏以求贤。或举边陲之军伍，或举下僚之卑员。逸民侧陋，草泽鱼监。思武职于钜鹿之下，梦文官于版筑之间。侧席求谏，倾耳听言。于是本州之太守充举子于林泉。礼请送于京师，赴天官之铨选。值某之不轨，命将帅之征焉。凭坐井之管见，特献策于君筵。蒙圣恩之宠厚，参赞军务于元戎之前。心期子房，志慕仲连，修书只尺，欲屈强燕。志抑郁而不伸，揽归辔而南迁。至济南之日而被围，思张巡守城之中坚。幸遇知己之相，逢英辈济济而云联。若徐将军之赳赳，盛总兵之桓桓，佥宪高公之紏慢，参军宋公之周旋，掠阵张都统之能勇，储给王太守之从权，吾道王府校之论议，斯文王肯播之勉旃。众资群策，屈力保全。焚烧贼众之楼橹，擒获巨寇之尤奸。是日也，天地昼晦，剑戟声寒，湖水为赤，原野而丹。彼既智穷而力尽，我固守不动如丘山。乘夜遁去，弃甲奔还。闻风声而鹤唳，已破胆而推奸。备胜事报四方唇齿之国，具捷音奏九重仁圣之前。

　　○高巍赓和铁参政赠诗

　　群书历览见随何，错节盘根利器磨。久隐辽山思傅说，等闲尚志慕邹轲。为臣尽己全名节，处友知音取瑟歌。只尺凌烟题姓字，归田旧计且蹉跎。

　　勉赓前韵

　　供输粮饷若萧何，竹帛公忠事不磨。讲艺投戈明卓茂，轻谋浅虑笑荆轲。倾心顺水推舟楫，侧耳临风听凯歌。方想从来福禄大，共成保障莫蹉跎。

　　又赠

　　山林隐逸一书生，上策平谐自失惊。董贾同心陈治道，苏张异路笑纵横。归期草舍名高隐，岂望朝廷作六卿？管蔡监殷同日叛，周公狼跋亦东征。

　　又赓前后韵

　　粮储转饷若萧何，耿耿香名永不磨。竭力劳心常会计，从流顺陆并舟轲。琵琶不解青衫湿，玳瑁安思白雪歌？异日功劳垂竹帛，三杰同载世无多。

　　又

　　韬光晦迹号狂生，脱颖囊中众笑惊。自荐平原班后立，要盟楚主剑头横。常羞秦帝辛桓衍，且喜和番苏子卿。承禀元戎如不许，披坚执锐亦能征。

　　又

　　忧民为国老儒生，进退存亡久惯惊。十载芳名林下隐，五陵和气剑头横。昔年有表平胡虏，今日陈情动国卿。三寸笔如安国剑，燕人来格又何征？

　　○从军吟

　　百万貔貅过太行，军容整肃阵堂堂。亡群走兔无藏薮，失木飞禽近上苍。白刃林磨山振响，红旗风动日无光。将军驻马鞭麾指，信宿擒燕会晋阳。

　　○班师回过倒马关



　　铁骑千群过雁门，旌旗簇簇彩云屯。晋民遥见皆惊喜，燕寇闻之丧胆魂。灿烂银盔明雪月，青红绣袄邑烟尘。将军不速追穷寇，胜算降燕在暮春。



　　皇帝始即祚，布德施仁，大宥万方，恩声义闻，震于四表，函夏之间，群黎胥庆。于是天启厥祥，地效其珍。乃元年，使者还自西方，爰得青玉于雪山，广袤踰二尺。揆其初得，征兆异常，质理栗温，世所罕见，来献天府。先是，上在储宫，常梦神人致上帝命授以重宝，及是宜获玉。宸衷密感，未及宣露。二年正月十一日，上将郊祀。乘舆出，宿斋宫。其夕，复若有睹，与前梦协。惊悟，欣喜，遂命玉人肇工琢为大玺。方尺六寸九分，亲定其文曰：“天命明德，表正万方。精一执中，宇宙永昌。”其岁十二月，工以成奏，名曰“凝命神宝。”三年正月元旦，告于天地祖宗，为文以示遐迩。 （方希直凝命神宝颂序）



　　○处士高巍上时事



　　一、垦荒田。臣读豳风七月之诗，见周公拳拳以农桑为念者，盖农桑者衣食之本，生民之命，教化之源也，有国家者诚不可以缓。夫不耕则无粟，不蚕则无衣，岂非衣食之本乎？无食则饥，无衣则寒，岂非生民之命乎？礼义出于富足，盗贼出于贫穷，岂非教化之源乎？臣观河南、山东、北平数千里沃壤之土，自兵燹以来尽化为榛莽之墟。土著之民流离，军伍百不存一。地广民稀，开辟之无方，展转于臣心久矣。今欲变旷野为沃土，盖有三策焉。一则当下明诏，颁告邻境布政司，末役游食之民，示以开垦之田，各取地方，顺便两处。有司各立文簿，去者，审其所往；来者，根其所从。官给子种牛只，蠲免三年之税，使之尽力开垦，此一法也。二则凡官吏军民人等，全家迁发化外者，不必照依荒田去处，限以亩数，使之自备牛只子种，料时科征，此又一法也。三则我国家承平日久，干戈无黩武之劳，走马有粪革之用。当广设屯所，使之三时务农，一时讲武。又当内立司农之官，外设田畯之属，使之巡行郊野，督责劝勉。殆见四野无旷土之讥，千畴有多稼之美矣。

　　二、抑末役。今天下之人民，务本者少，逐末者多。为何，盖因务农之家，地有租，丁有役，三时力农，一时输纳，终岁忧勤，举家劳苦，或遇薄敛之岁，俯仰有不足者矣。今为商贾者，坐列街市，日登垄断，窥时去取，贱买贵卖，获十分之利，纳分毫之税，何益于国家用度哉？彼则乘坚策肥，冬温夏清，妻孥无劳身之苦，饮食有兼羞之膳，四时有适体之服，终岁优游而无粮草督责之患，是以逐末者多也。昔周时，宅不毛者有里布；汉时，不种桑麻者不能衣绵绢，是以或罚之，或辱之，使长务本也。今欲使逐末之务本，荒田之尽辟，当轻税粮以恤农民，重税课以抑商贾。如此，不迟三五年间，逐末游食之民不待督责劝勉，自转迁于南亩矣。

　　三、慎选举，惜名爵。慎选举者，得人才之本源；惜名爵者，待有功之盛典。故古之明王，爱一嚬一笑，况爵乎？古者举逸民，扬侧陋，实圣王之盛典。故所谓逸民、侧陋者，如太公之钓渭，伊尹之耕莘，百里奚之贩牛，孙叔敖之鱼盐，一旦举而用之，不惜高爵重禄而劝赏之。为何？才足以顿纲振纪，德足以变化风俗，故不问其昔之鄙贱也。今我朝所取人才，科目最多。曰孝弟力田，曰聪明正直，曰岁贡人才及孝廉等项。命各处有司，每岁务举一人，往往辄赴吏部以听选官除之。虽知人如刘穆之，识人如裴行俭，未能一时别辨其贤否也。举当无赏，不当无罚，是以有因循苟且而不得其人。以臣愚见，若保得其人，儒吏兼济，及器量重厚，聪慧敏达，加以吏部复考查而任用之。其后，称职而当者有赏，不当者有罚。如此，名不得虚，爵无妄费也。故汉宣帝有曰：“郎官上应列宿，出宰百里，苟非其人，民受其殃，可不慎其选欤？”故汉时有官者子孙后为姓氏，曰仓氏、库氏，此仓库官之后也，可不爱惜欤？

　　四、开铁冶。臣闻地不爱宝。夫宝者何？鱼盐、金银、铜锡、铁是也。今我国家鱼盐之利既兴，不可复有议也。惟金银、铜锡、黑铁，所谓山泽之利，未尽出也。曰金银虽宝，不过富贵之家为妇女之首饰，铜锡为器皿妆点耳。惟黑铁一物，军民利器不可一日而无者也。天下山泽之利，臣不知其余，且以臣邻境所有言之。今在河南之北，北平之南，山西之东，山东之西，旧有八冶：曰临水，曰彭城，曰固镇，曰崔炉，曰祁阳，曰山唃儿，曰沙窝，曰渡口。询之故老，言说在胡元时设立总司提督，煽取日万贯，例禁民间，不敢私贩，此胡元之旧弊。今三布政司地面，农民多缺利器，欲自煽取，许纳课程，犹且不敢。以臣愚见，以产铁去处行移文榜，如有丁力之家，或二户，或三户，或五户，相合起炉一座，矿炭随便所取。国家月课收钞贯，止征铁数，易换粟帛，许民兴贩。如此，上济国用，下便农器，庶不弃山泽自然之利也。臣昔经过矿炭之场，见料炭之例，而兴贩之，实军国所用之大利也。

　　皇帝既即位，诏纪今年元为建文。春三月，上丁，车驾幸太学，亲祀先师孔子。拜跽盥献，咸用享庙社礼。缙绅聚观，皆思自奋以进庸于世。秋八月，天下当大比，太学及畿内士集于京府者千五百人。有诏命翰林儒臣及时之名士校其文，御史莅之，而董其庶事则属之府僚佐焉。八月甲辰入院，越九月己巳而毕。屏芜黜陋，选擢俊良，盖去者几十之八，而登名于籍者二百十四人。非难之也，盖以上初取士，天下后世将以是观盛美焉，而不敢弗慎也。昔太祖高皇帝创业，绍正统之三年即兴科举。至十七年甲子而益盛。历四举而至于兹。今在朝廷之人，率多先朝之所简拔者也。 （方希直所作应天府己卯科乡试小录序文。）

　　贵州都司军士臣高巍，系山西辽州五指里民，诚忻诚忭，稽首顿首谨言：伏闻凤凰至而诸禽舞，麒麟出而百兽鸣。物类之微，尚知有主而飞鸣以贺，何况人灵万物者。今我皇上，龙飞九五，凤历初春，讴歌归向，四海会同。臣欢忻踊跃，如流水朝宗而不能自已也。于洪武三十一年六月十二日，远闻圣诏颁告臣民，于本年闰五月十六日恭依太祖皇帝遗诏嗣登宝位，以理万机之劳。天下士庶臣民万口一言，齐声共贺。嘉贺太祖皇帝传位以嫡，长大居正也。使圣子神孙，本宗百世为天子，支庶百世为诸侯，上法三代之公，下洗汉唐之陋。祖训一定，后世永法，继继绳绳于千万年也。微臣才识疏短，文词鄙野，何足以颂祝圣代宏轨之远？故又复咏歌大雅下武二章以贺。诗云：“昭兹来许，绳其祖武。于万斯年，受天之祜。受天之祜，四方来贺。于万斯年，不遐有佐。”军士微臣高巍，久蒙教育，颇通经史，知圣君即位，体春秋五始之要，敢不奉表称贺以闻？



　　○王仲缙送司业张先生祀宣圣诗 （张名智，字去略。）



　　圣皇嗣丕祚，举礼秩无文。幽明既肹蚃，小大齐骏奔。况兹曲阜宅，巍巍阙里尊。神灵于斯萃，于焉致明禋。肃将岂无人？顾属耆德臣。精诚冀有托，达此皇意惇。轺车戒远道，宴饯及良辰。云山渺东鲁，归途春正殷。



　　嘉议大夫、礼部侍郎兼翰林院学士臣董伦，伏以七月十三日自手诏赐臣御书“怡老堂”三大字及髹几、玉鸠杖各一者，臣诚惶诚恐，稽首顿首伏言：

</div>
    <div class="pagination">
<a href="立斋闲录.html">上一页</a><a href="立斋闲录.html">1</a><span class="current-page">2</span><a href="立斋闲录_page3.html">3</a><a href="立斋闲录_page4.html">4</a><a href="立斋闲录_page5.html">5</a><a href="立斋闲录_page6.html">6</a><a href="立斋闲录_page7.html">7</a><a href="立斋闲录_page8.html">8</a><a href="立斋闲录_page9.html">9</a><a href="立斋闲录_page10.html">10</a><a href="立斋闲录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
