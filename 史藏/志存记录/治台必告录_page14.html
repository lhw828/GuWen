<!DOCTYPE html>
<html>
 <head>
  <meta charset="utf-8"/>
  <title>
   治台必告录 - 第 14 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   治台必告录 - 第 14 页/共 37 页
  </h1>
  <div class="content">
   再，上年钦奉上谕：各海疆省分绅士商民，果有捐赀助饷、修建城堡及募义勇、造船、铸炮有益军需者，其急公好义，即与出力将士无异。若仍照捐输常例议叙，似不足以示鼓励；着核实保奏，候朕破格施恩，钦此。台湾自上年以来，臣等设法劝谕各属绅士义首、团练义勇四万七千余名，其中捐资出力之人颇多，应俟查明，钦遵谕旨办理外，查有淡水贡生林占梅呈捐番银一万元，以助修筑炮台、制造攻守战具之用。臣等查此次办理夷务，事属创始，并无军需成例可援；所有制备军需等物，自应先动此等民捐之款。除俟事竣另行分别奏报外，该页生林占梅倡首捐番银至一万元之多，合时值纹银八千两以上，首先遵旨急公，海外地方尤为难得。台湾制造攻守战具以及建造石壁、炮台，需用甚巨，必须当地士民捐赀踊跃，经费方能宽裕；谨先查明具奏，伏乞皇上天恩，破格奖励，以为后来者劝。惟台湾远隔重洋，又海氛未靖，文报往往稽迟；即如部颁豫工事例本省刷印，系于本年三月方始到台，距七月截卯之期已无多日。虽民间有情殷报效，计期到京，已属无及；且身携重赀，远涉重洋，既有风水盗艘之险，而到京程途遥远，上兑又恐后时。可否仰乞天恩，俯念中外士民同一报效，而地形辽隔，独抱向隅，饬交部议酌量变通：如有台湾士民愿遵新例报捐者，准在本省藩司衙门具呈上兑，归于卯期，一体选用；似于抚驭海外，不无裨益。是否有当，伏祈圣鉴训示遵行。

　　为遵旨议奏，仰祈圣鉴事。道光二十二年二月十四日亥刻，接准军机大臣字寄：道光二十一年十二月初八日，奉上谕：前据达洪阿等奏，逆夷滋扰台郡，官兵击沉船只，夺获器械，并擒斩夷匪多名；当有旨谕令该总兵等严饬在事文武添派兵勇，严密防范，并谕令王得禄移驻台湾，协同剿办。嗣因日久未据续报，复谕令怡良等确探驰奏，迄今又将匝月，朕心实深廑念。台湾为闽海要区，向系该逆垂涎之地；此次驶入逆船，复经该总兵等歼剿，难保无匪船闯入，冀图报复。现据奕山等奏：逆夷有遣人回国添调兵船，于明春滋扰台湾之语。该总兵等接奉前旨后，于一切堵剿机宜，自已先事预筹妥洽；现在情形若何？有无续来滋扰？万一该逆大队复来，该处驻守弁兵及召募义勇，是否足资抵御？其如何定谋决策，层层布置，可操必胜之权？着达洪阿会同王得禄悉心定议，一并会衔具奏；并着怡良等密速确探现在情形，据实奏闻，毋再迟延。将此由六百里谕知怡良等，并传谕姚莹知之，钦此。遵旨寄信前来。臣等谨查台湾戍兵，名虽一万四千，内除事故未补一千余名，又澎湖两营隔海、噶玛兰一营远在山后，其山前一厅、四县地亘一千余里，海口林立，民情不靖，现当处处戒严。若遇大帮夷船，实形单薄。欲请兵内地，则本省防夷吃紧，缺额戍兵，尚难补足，其不能添调可知；欲请兵外省，则客兵地利生疏，未见十分得力，且远隔重洋，缓不济急。反复思维，不得不用本地义勇。以台人习斗，胆气较优；且自卫乡邦，其情较切。若晓以大义，优其爵赏，尚有可为。臣等自二十年八月，先后赴南北路督同厅县委员遍谕绅耆联庄团练义勇，半守本庄、半听官调。已据各属陆续册报练勇四万七千一百有奇，请领义旗腰牌；此皆平时不领经费，但有犒赏，临事调用，始给口粮。其各海口，则自二十年夷船窥伺台湾击退后，及上年厦门失守，夷船再犯鸡笼，陆续添派守口弁兵三千六百六十八名，调募屯丁义勇水勇五千五百余名，臣姚莹自练壮勇三百名，知府熊一本亦练水勇三百名，以备策应。惟兵勇分驻，只可御三数夷船；设有大帮，则需调取陆营官兵及团练在庄之义勇出御，仍凛遵圣训，不与海上争锋，俟其登岸设伏击之。

　　伏思用兵之道，气不可馁，贵从容布置；言不可夸，贵切中机宜；谋不在奇，贵深明事势；人不在众，贵协力同心。夷人之长，全在大船火器；必使船不入港，火器有御，方为尽善。守御之法，其要有五：

　　一曰塞港：近时塞港之法，各省皆有讲求，当因地势而用。台郡近城，惟国赛港与三鲲身之新港最为宽深。新港现用太竹篓及木桶载石填塞；国赛港则以不堪用之哨船数只，并制四方六尺高大木笼数百个载石垒布水中，拦其大小船只。港内岸上，并设兵勇守之。至四草与安平大港对峙，安平为重兵所在，而以偏师扼守四草。其港内制大木排六座，作为水墩，上架大炮各二门，外以大棉花包牛皮网纱，蔽护我兵；水中用六排连总，一排拦截港门。更制二丈长大木钻数百枝，上安大铁钻带钩，贯以巨藤，排浮水中，以■〈冖八圭，上中下〉其船。此塞港与守港之法也。

　　二曰御炮：沿岸建设石壁，外以竹篓贮土堆作炮墩，或用大竹篓夹筑土墙，长数十丈至百余丈不等；其下更挖濠沟，或埋钉桶、钉板，或插竹签，布铁蒺藜。臣达洪阿近更制地雷火炮，数十处埋伏以待。

　　三曰破其鸟枪：水中用竹筏，上张木架，悬挂牛皮棉被，使水勇乘之以进；岸上则于藤牌之外，新添棉被架，五十名为一排，后藏小铜炮、抬枪、抬炮，可以破其鸟枪、火箭、手镖。又练翻被手，其用法五十名为一队，手执水湿棉被，张其两角，兼执单双刀排列而前；继以鸟枪长矛，较藤牌更为得力。

　　四曰守城：台湾郡城，逼近海边。安平内即系西城，三郊商贾云集之所；向有炮台三座，近更加筑坚厚，复围建木栅七百余丈，守以义勇。城上安大炮、滚木、累石、灰包、火罐、锅煎■〈食唐〉油。城内八坊八十二境，谕令绅士商民：每段树栅，自选壮丁稽查严守；现在送册亦五千余人。此臣等筹防郡城内外之大概情形也。

　　五曰稽察奸民：夷虽猖獗，皆由所在奸民勾引。广东、厦门、宁波，本洋船往来通市已久；无赖之徒，素食夷利，故为之用。台湾向无洋商，夷舶不到，似无此患；而民情不靖，则其患更深。昨获凤山逆匪张从更，以广西逃军在广东，与通夷奸民勾结，回台纠人为夷内应。幸逆党首从伏诛，该逆为台湾县知县阎炘所获；并究出夷用汉奸，以刘相、苏旺为之主谋。本年夷酋■〈口仆〉■〈口鼎〉喳复自定海遣夷目颠林偕汉奸黄舟等以重资来台窥伺，欲行勾结，又即被获。而南北两路匪徒，上年复痛加歼剿。惟是逆夷既屡次失利，怀恨转深；果否遂能戢其邪谋，尚在未定。臣等益当督饬文武随时严密稽查，以防意外之虞。且夷囚现在郡监一百六十八名，解省既有不可，久禁亦非善计。甫经奏请训示，设未奉到批回，而大帮猝至，惟有先行正法，以除内患，是为要着。

　　至于台湾各城，惟台郡城临海，最为难守。其余厅县，皆距海数十里，民庄皆用竹围可御夷炮；独海口沙地，水咸不能种竹，惟令各口文武添设炮墩土墙，相机办理。又，各口惟鸡笼三面环山，险峻可守；沪尾两山对峙，一港中通，其险次之；此外，则皆一望平沙，港门皆在水中，或有暗礁沉汕，犹可限阻夷舟。否则，各仗人力，自当相度地势而行，不能一律办理。现令各民庄自相结联，倘夷人登岸，即同官兵设伏邀击。

　　然兵事顷刻变易，全在不失机宜，非成法所能尽者，亦惟存乎其人；将吏果皆有勇能谋，是又臣等之愚所不敢必信者也。臣等才识庸愚，当此巨任，惴栗时深，何敢遽言必胜之权？惟有竭尽毕虑，鼓励人心，以期众志成城，仰报高厚鸿慈于万一。谨将筹议办理情形，由五百里覆奏。此次所陈，皆台湾机要，请免宣示，以昭慎密。是否有当，仰祈皇上圣鉴训示遵行。谨奏。

　　再有请者，台湾自道光二十年夏间夷船到鹿耳外洋、官兵击退之后，臣等即督饬文武，查明各属海口，禁筑炮墩，委员督带兵勇，驻札防守；一面制备攻守器具。迨厦门失守，夷船再犯鸡笼，复逐次添派，处处戒严。所有兵勇口粮，一切经费，实为繁巨；派设府局，遴委台防同知仝卜年专司支应，由知府熊一本查核；其应准、应驳，皆禀由臣姚莹亲自裁决。一切立有章程，丝毫不容浮冒。计自二十年八月起、至二十一年十二月底止，淡水、噶玛兰二厅暨台湾、凤山、嘉义、彰化四县并拨给澎湖一厅，共支给过银二十余万两。除先经省拨经费银十万两外，均系该府厅县挪款垫应；逆匪案内，亦有挪垫。嗣蒙皇上赏银三十万两，经督抚臣于上年十二月委员解到，归还前此挪垫及分给各属外，府库实仅存银十三万余两。道库备贮原存五万五千余两，又以南北两路逆匪滋事，动用三万两，所存无几。兹仰蒙谕示以逆夷将有大帮到台滋扰，经费未免尚形短绌；闻省中经费亦非宽裕，不能再济台湾。可否仰乞天恩饬部另筹经费银五十万两，拨贮闽省，陆续解台接济军需；俾臣等稍有所恃，庶无掣肘之虞。臣等极知国家经费有常，何敢稍昧天良，再行渎请；实缘地广日久，所费较多，必须事先绸缪，方臻妥洽。惟有加意撙节，不使稍涉虚糜，仰体皇上振武理财之至意。

　　至于鼓舞人心，尤为目前第一要着。台湾出力义民，除劳绩显著者随事专折具奏请奖外，所有弁兵义民遇事出力，可否准令臣等便宜赏给六、七、八品军功顶戴？俾得立时奋勇，无误事机，后再行汇案具奏咨部；则台地更有裨益。谨奏。

　　为遵旨覆讯夷供，分别斩决、留禁，绘呈图说，仰祈圣鉴事。本年五月十九日，接准军机大臣字寄：道光二十二年四月初五日，奉上谕：达洪阿、姚莹由五百里驰奏「逆夷复犯台港，破舟歼逆」一折，据奏该逆三桅大船三只在五■〈氵义〉港外洋向北驶去，仅只击沉一船。其余二只究竟驶往何处？此次生擒逆夷数十名，且获广东汉奸五名，正可隔别严鞫，令其据实供吐：逆夷屡次前来，系何人指使？意欲何为？所获白夷十八人，有无得受伪职之头目在内？此次滋扰台湾船只，由何处驶来？现在广东、福建、浙江各洋面口岸夷船，共有若干只？各处夷船分领头目几人？汉奸几人？汉奸内最为该逆信任者几人？其姓名并诡谲踪迹，务当层层分析，讯取确实供词，与保奏折，均由五百里复奏。取供之后，除逆夷头目暂行禁锢、候旨办理外，其余各逆夷与上年所获一百三十余名，均着即行正法，以舒积愤，而快人心。钦此。同日又准军机大臣字寄：道光二十二年四月初六日奉上谕：据达洪阿、姚莹驰奏「遵旨严讯夷供」一折，览奏均悉。昨据奏称逆夷复犯台湾，经该总兵等生擒白夷十八人、红夷一人、黑夷三十人、汉奸五名。该逆夷中必有洞悉夷情之人，究竟该国地方周围几许？所属国共有若干？其最为强大不受该国统属者共有若干国？又■〈口英〉咭唎至回疆各部，有无旱路可通？平素有无来往？俄罗斯是否接壤？有无贸易相通？此次遣来各伪官，除■〈口仆〉■〈口鼎〉喳系该国王所授，此外各伪官是否授自国王？抑由带兵之人派调？着达洪阿等逐层密讯，译取明确供词，据实具奏，毋任讳匿。钦此。查二次获红夷头目颠林、伙长律比及汉奸黄舟等，前经臣等提讯供情，业同起获夷书图信具奏呈览；兹再奉圣明指示应讯各情，内有前奏所未及者，谨督同道衔知府熊本一、同知仝卜年及众委员复提颠林等逐层隔别究诘。据供该国王城地名兰邻，在大地极西北隅海中。其国本不甚大，王城东西南北周六十里；后枕大山，其名哀邻。近兰邻之西，海中一地名埃伦。自王城东南陆行半日许即海，登舟南行十五昼夜，至弼爹喇；更南行五十昼夜，至急卜碌；转东北行五十昼夜，至望迈；再自望迈东行二十五昼夜；至新地波，其地东北即安南；更东行七昼夜，即至广东；复三昼夜，而至浙江；凡一百五十余日。极顺风，一百二、三十日夜亦可至；不顺风，亦有迟至半年以上者。兰邻外自西北而西南、更转东北而至广东，海中所属岛二十六处皆其埠头，多他国地，据为己有贸易聚集之所：一曰埃伦、二曰弼爹喇、三曰吉时烟士、四曰那古士歌沙、五曰间拿咑、六曰的赊士、七曰散打嗹、八曰金山、九曰士娇也、十曰急卜碌、十一曰骂利加时架、十二曰骂哩询、十三曰息赊厘、十四曰士葛打喇、十五曰烟、十六曰望迈、十七曰士啷、十八曰■〈礻末〉打喇沙、十九曰孟呀喇、二十曰磨面、二十一曰槟榔屿、二十二曰骂叻格、二十三曰新地波、二十四曰路士伦、二十五曰班地文、二十六曰■〈虫菐〉士爹厘耶。以上各岛，皆■〈口英〉国埠头，设官主之；海中相去或一、二千里、数千里不等，遥相联络。诸岛左右复有别岛，或自为国、或为贺兰别国，埠头非其所属；亦有不能详者。前供■〈口〈宀贯〉〉叻即息■〈束〉；同望结仔二处皆贺兰埠头。因贺兰亦有红毛之称，同一贸易，故并雇用其黑夷，非■〈口英〉属也。吽朥油者，黑夷之通称，即华言「无来由」也。海中诸国最强大，西为■〈口英〉咭唎所畏者，曰米唎■〈口坚〉，华人称为花旗，在的赊士之西；二曰佛兰西。皆地土大于■〈口英〉咭唎，而船炮如之；亦好贸易，与贺兰、黄祁、大西洋俱在广东通市，颇恭顺。佛兰西船少，近年未至。此其海路之情形也。其陆路自兰邻外，并无土地；东北、东南，隔海之国甚多。颠林所知者：曰士袜国、叻伦国、颠麦（一名黄祁）国、什卑厘国、挞地厘国，皆在其东北，土壤相接；北即北海，冰厚二、三丈，极寒，人不敢往。又有贺兰国、拿打伦国、米莉毡国、佛兰西国（又称勃兰西国）、大西洋国、鸦沙尔国、布路沙国、记利时国、埃地利国、大吕宋国、的记国，皆在其东南，国亦相接。问以俄罗斯回部，皆茫然不知；惟隔荷兰、黄祁之东有罗沙国，又东南有北叨思国，系即俄罗斯国而字音别也。贺兰黄祁一国，最近■〈口英〉咭唎，隔海相距一千二百里，诸国皆不相统属。贺兰颇为■〈口英〉咭唎欺凌，每倚佛兰西为援，则与■〈口英〉国固外好而阴忌之，未必听■〈口英〉咭唎越其国与俄罗斯贸易。此■〈口英〉国以东隔海诸国之情形也。其王现为女主，议国政之大臣曰马伦侍。其在浙江之统帅，人名沙连弥■〈口仆〉■〈口鼎〉喳，其官为比泥利布颠剃衣弥，一切兵船听其调派。其次主兵官为赞你留，其人名沙有哥哈，即吧噶。又主船政官为押米喽，其人名沙外廉巴如，即思哑敕力巴敦时。■〈口仆〉■〈口鼎〉喳系一等官，年得俸银一万元；以下分等递减。其在厦门者为善用勒弥沙，人名时蔑，又称士勿乃，主船政官。其在广东之香港者，文为马厘士列，即马礼逊，其人名赞臣；武为善用哈沙，其人名礼也时。皆授自国王，而听自国王；或有自贵官授之，而报名于王者。凡三桅大船，黑夷以元头目管之，一正、五副；二桅中船，黑夷头目三人，一正、二副；小船黑夷头目二人，一正、一副。正头目夷言沙冷，副头目夷言炖底。此次大小夷船百余只，实在兵船连火轮船七、八十只；内多即贸易之舟，配以夷官，改作兵船。其兵皆黑夷，雇自各岛，共约四、五万人；每月工资二、三圆至十圆不等。至同来兵船，见颠林被获，是否逃回浙江抑或广东，无从追问。臣等伏思逆兵船半即商船，人众数万，月费工资数十万金，夷首俸银、夷众口粮、军装火药，月费亦数万，船本、货本又数百万计；犯顺已逾二年，费亦不下二千万。夷以货财为命，今闭其货不行，所在私售无多，价亦大减，主客异形；逆夷虽富，何能久支？■〈口仆〉■〈口鼎〉喳始冀为义律故智，思得所欲；及欲不可得，且人船丧失，所耗益多，其情势必绌。饥而扑食，乃更扬言继师大举。窃恐其众将离，未必能久持也。然贼穷必有变计，臣等防守不可不益加严。其余各条皆如前件，地名、人名，翻译殊难，汉人或通其语而不通其文。颠林能作画，乃令图其国所属及各国形势；惟东北旱路伊所未至，又回部绝远，故不得其详。汉奸五人中，惟郑阿二最通夷语、黄舟能汉字，乃使郑阿二传颠林之言，以广东土语翻译出之；间有误者，颠林似亦觉之，而每指正其误，更使律比等观所绘图点首。察其情形，似属可信。谨遵旨将红夷头颠林及伙长一律比、二吧底时、三科因谏呢、副头目怒文、白夷头目伊些骆、黑夷头目忍满、翻译供词之汉奸黄舟、郑阿二，又前次所获之黑夷头目咱莉■〈口空〉及哈吻叻■〈口尓〉，共十一名，严行禁锢，候旨办理。设有大帮来台，仍照前奉谕旨准予相机酌办，以免内变外，其后获之红夷■〈月乞〉哩等三人、白夷旧锡莫哩等十名、黑夷病毙二名外，现犯下治吴蚋油等二十七名；同前获病毙外，现存之黑夷吵呣等九十九名，共一百三十九犯，恭请王命，在郡正法，以振国威而快人心。

　　所有臣等遵旨覆讯办理缘由，恭折由五百里具奏；将所绘■〈口英〉夷各图考证诸书，为说进呈御览。除备录供招咨部外，伏乞皇上圣鉴训示。

　　■〈口英〉咭唎地图说

　　■〈口英〉咭唎国，又称英机黎，或作膺吃黎氏，通称红毛。在大海极西北隅，四面皆海。其国都，名兰邻；北枕大山，名哀邻。隔海而南，与荷兰、佛兰西、大吕宋邻近，相去皆千余里；又有米唎■〈口坚〉在其西南，海中相距约万余里。国皆强大，不相统属，惟大吕宋稍弱。近中国之小吕宋者，早为■〈口英〉国所据，不能争；近七十年，■〈口英〉咭唎谓其地小利，吕宋始以金赎回。贺兰亦常为■〈口英〉国侵凌，倚佛兰西为援。佛兰西又大于■〈口英〉咭唎也，然佛兰西不善经商。今广东贸易之夷，自大西洋外，有■〈口英〉咭唎、咪唎、贺兰、黄祁、佛兰西诸国；惟■〈口英〉咭唎船多，年常六、七十艘。诸国无公司，惟■〈口英〉国有之。公司者，其国王自以本钱贸易，故名。诸国至广东十三行商，公建楼屋居之如客寓；诸夷商去来无定，非如大西洋之常住粤门也。■〈口英〉咭唎通商广东，自云二百余年矣。

　　其国王城，东西南北周六十里。东南城外，车行半日许即海。本国虽不甚大，人精巧，善制器械；以其强黠胁制，海外小国皆为属岛。

　　自王城稍西，海中有一岛，名埃伦。又南为弼爹喇；王城至此，舟行十五昼夜。弼爹喇之西北一岛，名急时烟士；又西北为那古士哥沙，又西南为间拿打，皆其所辖。弼爹喇之西南隅海中一大国，名咪唎■〈口坚〉，即华言花旗之北境也。其北至南，陆地大于■〈口英〉咭唎数倍，船炮如之。■〈口英〉国入中国，必由其海面，故畏之；而于咪唎■〈口坚〉之东据一小岛，名的赊士，设埠头；又于的赊士隔海相对一高山，名散打嗹亦望：其用心之密若此。义律即的赊士人也。自散打嗹而南，为士娇也；自金山而南，为急卜碌，即「海国闻见录」所谓呷也。盖海中大地西南一角之极尽处。自弼爹喇至急卜碌，舟行五十昼夜，皆自西而南；自此以后，则舟行转向东北，初为骂利加时架，更东北为骂哩询，又东北为息赊厘，又北为士葛打喇，又北为烟，其东为望迈。自急卜碌至望迈，舟行又五十昼夜。更由望迈而南为士啷，又东北为袜打喇沙，又正北为孟■〈口〈一上牙下〉〉喇（即孟加喇），又东南为磨面，又南为槟榔屿（一名新埠），又东为骂叻格，即「明史」所云马六甲也。前明本满刺加国，为佛郎机所灭，后归贺兰；■〈口英〉咭唎有一地在其南，名孟姑伦，与贺兰互易而有之，乃于其地之西新开槟榔屿为大埠头；又东为新地波。自急卜碌至此，本皆黑鬼地；而■〈口英〉咭唎据之，统称牛唠油，华言「无来由」是也。自望迈至新地波，舟行二十五日夜。其东北即近安南，更向东七日夜即广东。「明史」：西洋利玛窦言其国至中国九万里，■〈口英〉咭唎又在其北，海道可知矣。骂喱询之南，又有路士伦；又东北，有班地文；又东北，有■〈虫菐〉士爹厘爷；皆■〈口英〉咭唎属岛，占自他国，为积聚贸易之所。为埠头者，盖华言也。总计埃伦至新地波，凡二十六岛，皆设官主之。诸岛在海中，相去或千里，或二三千里，势相联络；其左右复有别岛，或自为国、或为荷兰他国所属者尚数十，而■〈口英〉咭唎为其最：此海路之形势也。

　　其陆路，自本国外并无土地。国之东北隔海而地相连者为士袜国、罗委国、叻伦国、颠麦国（一名黄祁国），更东为什卑厘国，又东为挞地厘国。其北即北海，极寒，冰厚二、三丈，盛夏不解；人无敢往者。其国之东南隔海而地相连者，最近之东为贺兰国；自此而南为拿打伦国、米莉毡国、佛兰西国、捷罗那国、布度基国。布度基者，即华言大西洋也。广东澳门，即大西洋所寓，纳税设官；文官名加文打，华为番差；武官名知儞蒟，华谓兵头。贺兰之东迤南为鸦沙尔国、布路沙国、记利时国、埃地利国、大吕宋国，又东为的记国。自西洋以东，如吕宋等至的记诸国，皆沿中海：此其国以东陆路之形势也。

　　问以俄罗斯及回部，其人皆茫然不知。惟言贺兰之东北为罗沙国，又东稍南为北叻思国；核与「海国闻见录」载：俄罗斯隔普鲁社，即系黄祁，贺兰之境相似。乾隆年间，俄罗斯女王，即西洋之女，则其相去当不甚远；特地名字音各别，或即所云罗沙及北叻思是也。颠林未至东北诸国，故不能明。然其所绘图，与康熙年中西洋人南怀仁之「坤舆图说」、乾隆年中总官陈伦炯之「海国闻见录」，形势大略相同；二书皆收入四库中，可以参考。考大学士臣松筠尝为臣姚莹言：俄罗斯大臣多西洋人。乾隆五十八年，■〈口英〉咭唎贡使玛■〈王葛〉尔言：今俄罗斯之哈屯汗，本大西洋女，乃前哈屯汗之外孙女也；具表兄袭汗娶以为妻，然则两国世为婚姻。■〈口英〉国本近西洋，妇人为王，其俗同，人之状貌又同，则其近可知。俄罗斯人有在京者，传询当得其实。然■〈口英〉咭唎国既隔海，而俄罗斯尚隔黄祁等诸国，未必与其交结；故颠林、律比皆不知之。若回部则以南怀仁、陈伦炯之图考之，相去益远，而所隔国尤多矣。

　　至的记之东为巴洛，又东为茂加，又东南为七加刺，又北为哑巴赊，又东北为烟儞士丹：皆乌鬼地；其目的记转南沿中海而西者，为衣接埠头、为礼卑厘、为埃地也、为都利士埠头，亦皆乌鬼地：与「闻见录」形势正相同。

　　颠林言，伊船内原有四海各国全图，缘船破失水不知所在；今据其能记忆者图之。其言似可信也。

　　至其立国，自称一千八百余年，本无稽考。然国俗王死无子，则传位于女；其女有子，俟女死后立之。其实已数易姓，而国人犹以为王后，足见夷俗之陋。道光十八年，其国王死无子，复无女，乃传位于侄女名役多厘里也。今二十二岁，招夫丙次阿不尔，称为边嗹士哑弼，又华言驸马；生一子，今二岁。异时女王死，即立为国王。边嗹士亚弼不理国政，大事则有三大臣，在女王左右议决之。其第一者名马伦侍极贵，次二人不知其名。其国文官少、武职多。大埠头文官名罗洛坚，如中华督抚；中埠头文官名沙外帘叻洛坚，如中华知府；小埠头文官名未士洛云，如中华知县。至武职大者名马宁接，如中华总兵；其余武官不可悉数。

　　此次统兵至定海之总帅，其人名沙连弥噗■〈口鼎〉喳，其官为比利呢布颠剃衣弥最贵，一切由其调度；官虽授自国王，有事故则噗■〈口鼎〉喳遣代。其次主官兵者为赞儞■〈口留〉，其人名沙有哥哈，即吧噶；又主船政者为押米喽，其人名沙外廉巴加，即思哑敕力巴敦时，皆在浙江。其在厦门，管船者为仙用叻弥沙，人名时蔑，又称士勿。在广东者，文官为马厘士列，华言马礼逊，其人名赞臣；武官为善用哈沙，其人名礼也时。凡管理贸易及船政官，皆名呷■〈口丹〉，即「明史」所称加必丹末，又称急敦，如华言船主也。船上管黑夷者，头目有正副，正名沙冷、副名炖低；大船一正、五副，中船一正、二副，小船一正、一副。此次至内地兵船名百余只，其实七十余艘，余外多商船配以夷官；至火轮船亦实只十只，用以急递信息，为诸船引导。黑夷皆雇自诸岛，月给工资番银二、三圆至七、八圆，不下数十万；其官自噗■〈口鼎〉喳年给俸银万圆，余等递减，小者亦数百圆。凡造一船，费数万计，炮械、火药资用尤多。闭户后，洋货不售；有私售者，货价大减；用兵日久，复多丧失，亦自苦之。

　　其女王之出，戴金丝冠，四面缀珠；身衣红色哆啰嗹长袍，或羽毛为之；胸前系金珠为饰。乘大马，上用平鞍，后有靠背。左右扶手，前后随者，有步、有骑。夷人有骑，夷人见王不跪，惟免冠、手拔额上毛数茎投地为敬。其国人肌肤皆白，身长、猫睛、高鼻，类在京之俄罗斯；而发拳黄，故称红毛。亦有肌白而发黑者，不贵也。初奉佛教，后奉天主教，净髭须。

　　其产鸦片烟土者凡三国：一为的记、二为望迈，皆出小土，每块重六、七两；惟孟加刺出大土，每块重四十五、六两。海外诸国贸易，皆以其所有，易其所无；自洋布、哆啰嗹、羽毛、红木、紫檀、花梨、冰片、龙涎香、海参、燕窝、丁香油之属数十种，鸦片特其一。而望迈、孟加剌皆■〈口英〉咭唎埠头，故其国货船，此物独多。各国人皆不食，即■〈口英〉咭唎亦自不食，惟华人及黑夷多嗜之。凡贸易诸船，皆商贾自为，王收其税；亦有领国王本钱者。

　　谨据夷囚颠林、律比供及图，证以诸书如此。

　　奏开番地疏刘韵珂

　　奏为台湾水沙连六社生番输诚内附，并献纳各社舆图，吁请归官开垦；现饬该管镇道查勘情形妥议筹办，恭折奏祈圣鉴事。窃照台湾四面环海，大山南北亘峙，山以西系属内地，山以东系属番社。而彰化县所属之水沙连内山，即属生番地界；坐落县之东南，距城百有余里，各生番分社而居。其田头、水里、猫兰、审鹿、埔里、眉里等六社毗连一处，南北袤延一百余里；陂原沃野，地尽膏腴。而水里社山泽之芳丽，埔里社壤地之宽平，尤甲各社之上，向禁民人私人樵采。道光四年，前抚臣孙尔准过台巡阅，曾经彰化、嘉义两县衿民及屯弁等呈请开垦水里、埔里二社番地。当因其时，水、埔二社中隔凶番，地形险远，且非出自生番之意，与淡水、噶玛兰番民自愿归附者不同，恐开垦别滋事端，经前督臣赵慎畛会奏饬禁，并请于入山隘口设汛专防，复令鹿港厅同知、彰化县知县每年轮往巡查，以杜偷越；奉旨允准。二十一年，前给事中朱成烈以台湾旷地甚多，奏请开垦；复经前督臣颜伯焘援案覆奏停止各在案。臣刘韵珂抵任后，因恐该同知等日久生懈，巡查稍疏；节经照案严饬，务令实力稽察，不准内地奸民私越占垦。

　　兹据署鹿港同知史密禀称：本年正月该同知会督北路协副将叶长春、署南投县丞冉正品带同通事番目，亲至水沙连内山巡查。行至山口鸡胸岭地方，即有田头等社番目摆典等率众出迎跪接。该同知等即令该番目导入社寮，传集番众，宣布皇仁，逐加抚谕，赏以红布、盐、糖等物，该番众等均极悦服。并据田头社番目摆典、水里社番目毛蛤肉、猫兰社番目六改二、审鹿社番目排搭母、埔里社番目督律、眉里社番目改弩等率领六社番众男女老幼共一千一百六十三人，匍匐前来，苦诉伊等衰弱穷困：各社番地悉成旷土，伊等不解耕种，以致生计日蹙，无可谋食，情愿薙发易服，改为熟番，求准内附；并献纳各社舆图，吁恳归官经理。该同知等察看情形，极为真挚；且俱已薙发，势难拒阻，遂复赏给番衣裤一千余件，谕令各回本社，听候禀请查办。该生番等欢欣鼓舞，感谢而回。该同知等即将田头六社番地顺道履勘，约可垦田一万二、三千甲；按则升科，每年可征正供榖三万数千石，足成闽省一大厅县。应请援照淡水、噶玛兰之例，设官抚治，并建设城池，以资保障。如蒙准行，统计文武俸廉、役食、兵饷岁需银不过六千两，以岁收之正供尽数支销，尚可余榖二万余石。其未经升科以前，应需一切经费，约需洋银三十余万元，现在嘉、彰两县绅衿认捐洋银，已有十八万余元。其应开番地，除该同知自认捐垦二千甲外，该绅衿等亦认垦七千余甲。其余不敷经费、未认田亩，陆续劝捐招垦，尚易为力。将来开垦与兴建并举，当不致有缺误等情：禀请具奏前来。并据台湾镇总兵武攀凤、台湾道熊一本、台湾府仝卜年据实转详。臣等接阅详禀，参酌于封禁、开垦之间，熟筹乎因革、损益之理，并默察夫今昔时势之宜，利弊判然，情形迥异；胪举所知，敬为我皇上详细陈之。

　　台湾孤悬海外，民情浮动，不逞之徒动辄逞凶械闘，甚或造谣聚众，谋为不轨。迨经兵役跟踪寻缉，而该匪徒等明知水沙连内山为兵役缉捕难至之区，遂各相率逃入，潜匿深藏。开辟则地归疆理，建厅设汛碁布星罗，匪徒既无从托足，地方即可期静谧：是其祛弊者一。台湾向无土著，多系闽、粤两籍之人。从前地旷人稀、物产丰富，力作经营，在在皆可谋食；近则生齿日繁，生业乏术，有游民而无恒产，鲜不流为盗贼。开辟则驱之力出，赡养无数穷民；耕凿相安，自可消患于未萌：是其祛弊者二。水沙连地土肥美，甲于全台。虽内地民人例禁私越，但小民趋利若骛。既知其中有土地可耕、木植可采，总难保必无私越之人；即使加谨巡防，迭增厉禁，亦难保必无官来则去、官去复来之弊。久之，呼朋引类，盘踞日多，为害滋深。开辟则按户授田，奸匪无从混迹，可免意外之虞：是其祛弊者三。佳里兴等各社野番，系在水沙连各番社之后。台湾不法奸徒，向有勾引佳里兴等社野番潜出卡隘，扰害边民之事。内地兵役因水沙连番社居民隔绝，不能深入查拿；以致该匪徒等负固恃险，顾忌毫无。开辟则水沙连番社，悉为我有；建设营屯，择要防守，奸徒既不能私入勾结，野番即不敢越出扰：是其祛弊者四。水沙连各社生番，向以抽藤、吊鹿为生，不谙耕耨。兹因封禁日久，社地荒芜，俯仰无资，吁恳归附。若不允其所请，既见拒于官府，必串谋于熟番；即不串谋，而汉奸侦知生番求恳不允，断无不串谋熟番、私诱生番之理。迨私垦既多，生番得沾余利，再为查拿；该生番等始虽舍熟番、汉奸而求官，后必结熟番、汉奸而抗官矣。操之过急，则倚众负嵎，更难保不激而生变。开辟则番众必安，可杜私垦之渐；而熟番、汉奸，即无由串谋勾结：是其祛弊者五。

　　台湾夙称殷阜，近因物力有限，户口频增，以致地方日形凋敝。开辟则地利较溥，岁可产米百万石，他如木料、茶叶、樟脑、药材等物，为数更属不少；通商惠工，培养生机，元气可期渐复：是其兴利者一。台湾饷银向须内地拨解协济，不特虚糜解费，而且重洋远涉，疏失堪虞。开垦则岁得正供数万石，即可就地酌拨；在台湾多一分饷银，即内地少一分协解：是其兴利者二。台湾为海外岩疆，仓储不可不裕。开辟之后，正供既有盈余，而该同知捐垦之二千甲一经成熟，又可酌提充公。从此储备日见充盈，则可为地方缓急之需：是其兴利者三。鹿港向设屯丁三千余名，岁给饷银，不敷衣食。开辟则调取无业番丁，酌给荒田农具，令其自行耕作，仍由官给器械，随营操演，使该屯丁等生计裕如，均得安心学习。无事则保卫沙连，有事则协助兵力：是其兴利者四。水沙连内山，前控嘉、彰两县，后近噶玛兰厅，为全台腹背重地。开辟则前后呼吸相通，全台均可资策应：是其兴利者五。

　　其祛弊也如此，其兴利也如此；若竟重拂番情，拒而不纳，未免坐失事机。顾或谓前之奏明封禁，系属老成慎重，今之奏请开垦，终觉好大喜功；不知前此系衿民呈求，此次系番众献纳；前此各番未服，不能与番攘争，此次各番输诚，并可使番乐利；前此议开仅只水、埔二社，尚有田头等社间隔，越垦为难，此次田头等社，均已一概请开，井里相通，并无凶番梗阻。且现在各番向化甚殷，薙发者已有千余众，实有难以遏拒之势。是今昔情形迥不相埒，自未便因奏禁在先，即胶执拘泥，不予查办也。

　　惟图功必先防患，慎始方可要终。究竟各社番地，实有若干？番情果否一律悦服？地势有无险阻？城池衙署，应在何处建造？文武员弁应设何等职衔？书役兵丁，应设若干名数？何处应设隘巡防？何处应分屯守卫？沟渠应否开浚？道路应否疏通？授地分田，应如何定立章程，方可通力合作？丈亩定赋，应如何设法清查，方免移匿隐混？生番应如何保护？汉奸应如何翦除？开垦建置应否同时并举？捐输经费，是否不致绌支？必当预为筹虑，计及万全，不致临时掣肘。臣等现已檄饬该管镇、道亲诣番社，周历查勘，体察情形，妥议详覆。

　　伏思国家承平二百余年，仁恩怙冒，遐迩倾心。辟土开疆，所在多有；即远边瓯脱，无不建官设汛，列入版图。今水沙连各社虽止弹丸一隅，第该生番等裸居崖谷，性类犬羊；一旦感承高厚，薙发易衣，献图纳款，统獉獉狉狉之俦，遵荡荡平平之路，亦未始非太平之盛事。臣等又何敢壅于上闻，致负圣主子惠番黎一视同仁之至意！谨不揣冒昧，据实奏恳天恩俯准，援淡水、噶玛兰改土为流之例，一体开垦，设官抚治。俾鳀室鲸波以外，附隶王封；雕题凿齿之伦，涵濡帝泽：感沐鸿施，实无既极。倘蒙俞允，俟该镇、道等勘覆到日，由臣等详细确核，将应办一切事宜妥议条款，另折奏请试办；并绘具图说，恭呈御览。所有水沙连六社生番献地乞垦、现饬查勘缘由，谨先合词恭折具奏；伏乞皇上圣鉴训示！

　　再，台湾丈量地亩，向皆不计弓步，以长戈柄代之。一丈二尺五寸为一戈，积百戈为一甲；以内地亩分核算，每甲计地一十一亩。合并陈明。谨奏。

　　奏勘番地疏

　　为遵旨履勘水沙连六社番地，体察各社番情，并查出私垦民番分别办理；恭折据实覆奏，仰祈圣鉴事。窃臣于道光二十六年十二月十五日，承准军机大臣字寄：本年十一月二十六日，奉上谕：前据刘韵珂等奏「台湾生番献地输诚，请归官开垦」一折；当交大学士军机大臣会同该部议奏。兹据会议具奏：番性类犬羊，裸居崖谷，忽因衰弱穷困，献地投诚，恳请官为经理，恐有汉奸怀诈挟私潜为勾引；一经收纳，利之所在，百弊丛生，有非预料所能及者。此事大有关系；着该督于明年二、三月渡台后，将该处一切情形，亲加履勘，悉心体察，筹及久远，据实奏明。未奉谕旨之先，不准措办；断不可轻听属员怂恿，以为邀功讨好，受其朦蔽，率行议准，致贻种种后患。凛之！慎之！原折抄给阅看，将此谕知之。又臣附奏「起程渡台阅伍并履勘番地」一片，于五月二十四日在彰化县途次，奉到朱批：『知道了』；又于『即亲诣水沙连各社体察番情，履勘地势』句旁，钦奉朱批：『凛之！慎之！不可顾目前，留后患也』各等因。钦此。跪读之余，仰见圣主智虑深远，指示周详；钦佩私衷，莫可言喻。

　　伏查水沙连六社番地，虽于道光四年及二十一年两次议开，总以与番争利，恐后患难防，奏请饬禁。此次田头、水里、猫兰、审鹿、埔里、眉里等六社生番输诚献地，固由不谙耕种，谋食维艰，欲求内附，以为自全之策；与前此议开，情形迥别。但犬羊之性，反复无恒，诚如部议恐其鼓舞于前，仍复顽梗于后。臣前因台湾镇总兵武攀凤、台湾道熊一本、台湾府仝卜年及署鹿港同知史密先后详禀，该员等均系亲历六社更番迭勘，咸谓番情真挚，并无他虞。察其所言，似均确有把握。而熊一本、仝卜年历任台湾，又皆数十年，凡海外一切利弊，无不了如指掌；其武攀凤、史密二员，虽不及该道、府之年久，而办事之结实精勤，亦与该道、府相埒。既于开垦一事，剀切详陈，力请举办，自不致稍有欺饰；且其时各社生番，多已薙发易服，更未便拒而不纳，致阻其向慕之诚；是以会同前福建抚臣郑祖琛奏请试垦。兹奉圣谕，敕令亲勘熟筹，自当钦遵办理；何敢因原奏在先，稍涉回护。惟事关开辟，所系甚重。其地势之有无险阻？番情之果否悦服？尚不难一勘而知；而开辟之与封禁，熟得熟失？究属未来之事，必先参以众论，方不失于偏倚。臣遂恭录谕旨，转行遵照；一面随时随地博访周谘：有谓六社地土沃饶，若得及时开垦，可为全台兴大利者；有谓各生番族类凶顽，若不照案封禁，恐为全台贻后患者。而询之在籍之绅士廖鸿荃等，则坚以开垦为是；并云伊等戚友在台多年，深悉六社地甚肥美，果能议开，既可多产食米，亦可安插游民。数月之中，人言籍籍，虽议开多于议禁，然要皆各执其说，并无一定之论；自非亲身审查，究难决其是非。当即奏明于二十七年三月二十四日由省起程，对兴、泉二府属陆续报获洋匪，顺道履勘；办后径至蚶江登舟候风，于四月十四日放洋，次日收鹿港口，即由陆路按站前进。沿途详访六社确情，亦与内地人言相等。臣先将台、凤、嘉三县各营官兵，按次简校，并将应审案件、应理公事，逐一办竣；遂督同署鹿港同知史密、署淡水同知曹士桂、北路协副将叶长春、嘉义营参将吕大升及臣随带之文武员弁，均轻骑减从，酌带兵勇，于五月十三日在彰化县属之南投换坐竹舆，由集集铺入山；于二十日至内木栅出山，由北投一带回抵彰化县城。计八日之间，将该处一切情形，亲加履勘，悉心体察；谨为我皇上缕晰陈之。

　　查水沙连内山，系属总名；而田头、水里、猫兰、审鹿、埔里、眉里六社附于中。在彰化之东南隅，南以集集铺为入山之始，南投系其门栏；北以内木栅为番界之终，北投系其锁钥。自集集铺东行十里为风谾口，又五里为水里坑；由水里坑南行三里折西，登鸡胸岭；过岭五里为竿蓁林，又五里为竹林子，又五里为田头社。越社南之蛮丹岭，东行五里为水里社，由水里社东北行五里为猫兰社，又五里为审鹿社，又二十里为埔里社（社名加冬里里），北十余里为眉里社。由埔里社西行十里为铁砧山，山南有溪水一道；过溪后，仍西行二十里为松柏仑，十五里为内国姓，五里为龟紫头，十里为外国姓，五里为太平林，五里为贌屯园；由贌屯园南行五里为内木栅，又二里为北投。以上自集集铺起至内木栅止，计程一百五十五里，均系约略计算，并未施弓步，较外间驿路不啻倍之。内田头社约可垦地七、八百甲，生番大小男妇二百八十八丁口，番藔八、九十间。水里社约可垦地三、四百甲，生番大小男妇四百三十四丁口，番藔八、九十间。猫兰社约可垦地七、八百甲，生番大小男妇九十五丁口，番藔三十余间。审鹿社约可垦地四千余甲，生番大小男妇五十二丁口，均已迁附水里社居住。埔里社约可垦地四千余甲，其社南之一千甲，先经熟番私垦。间有生番私垦之地，均系畸零小块，不成片段；且俱将稻谷撒于田地，听其生长，并非插种之法，秧苗皆稀散细弱，难期秀实。现住生番大小男妇二十七丁口，熟番约共二千人。眉里社约可垦地二千余甲，现住生番大小男妇一百二十四丁口。统计六社约可垦地一万二、三千甲。各社地均有溪流，可资灌溉，且日晡露瀼，侵人衣祛，入夜更重。近山之地，亦无虞旱干。其间悬崖仄磴者为风谾口，古木连阴者为竿■〈秦〉林，幽篁夹道者为什林子，壁立千仞、俯瞰群峰者为鸡胸岭、为松柏仑。至水里社之日月潭，南北纵八、九里，横半之。水色红、绿并分，四围层峦迭翠。潭心孤峙一峰，名珠子山；高里许，顶平如砥，可容屋十数家椽；番仓数十间依山绕架。潭东溪源，四时不竭。水边渔筏零星，隐约于竹树间。是其山水之清奇，实为各社之名胜。而平原旷野，局势天开，壤地毘连，周围约六、七十里，一望无尽者，则埔里、眉里二社，尤为各社之最。臣躬亲阅历，虽平险殊途、山泽异地，然均有道路可通，并无阻塞之处。惟南路之鸡胸岭、北路之松柏仑，山势高耸，引重维艰；而南有八仙岭一路可以开辟，北有溪水一道可以疏通，亦无虞间隔。若夫埔里、眉里两社之东，有观音山一座，列岫拱环，山下悉属旷土，与社西之铁砧山遥相映对；万雾溪绕其北，史老溪围其南，其西来之水均灌注史老溪，直达铁砧山下，与万雾溪合流而西，历彰化之大肚溪，汇入于海。其合流处所，滩石峻峥，水势较浅，加以浚凿，舟楫即可通行。此臣履勘水沙连六社番地之实在情形也。

　　而六社番情，则又有大可见者。方臣甫至南投时，即有田头社生番三、四十人匍匐出迎，及入山以后，又有水里、猫兰、审鹿、埔里、眉里五社各生番或十数人、或数十人间段跪接。一见臣舆，均各争先恐后，用手挽扶。每至一社履勘时，各生番即尽率其族众俯伏道旁，不敢仰视；内有薙发着衣履者十之七、八，余尚披发跣足。男番以番布或鹿皮二块护其下体前后；女番以番布数幅裹其下体，上身亦被服番布，而襟袖粗具，亦有布质蓝缕不能蔽体者。其乳哺之婴，番多用布条缚系于胸背间，身无寸缕，形似裸虫：穷蹙之状，有令人目不忍睹者。臣谕通事传示各番，令其不必生畏；各番均昂首色喜。惟男番眉心间，有刺一「王」字者，体画较粗。而女番之眉心颌颏多各刺一小「王」字，且从口旁刺入两颊至耳，又湾环刺下如蝶翅状。所刺行数，疏密不一；所涂颜色，黄白亦不同。询知番女许字后始刺两颊，遵祖制也。当向查询归化献地，是否出自真诚？各番均手指草地，一一首肯；惟言语啁啾，音同鴃舌，无从辨悉。据通事传禀，各番皆诚求开垦。臣遂饬归本社，听候勘办。各番于欢呼感谢之后，或扶携老幼，径自回社；或奔走前后，拥护而行。并于臣路过水里之日月潭边，争请乘舶游览。番俗以大木分为两开，刳其中而毫无增益，呼为「蟒甲」船；木质坚如铁石，长者二丈有奇，短亦丈余或八、九尺，阔三、四、五尺不等。臣因番情真挚，夫便过拂，又欲遍勘全社形势，即徒步登「蟒甲」；各番等即以七、八人荡桨行驶，踊跃欢腾，到处涉历。其亲爱之忱，毫无虚饰。迨臣履勘六社已毕，复回至埔里行寓，将田头社番目摆典、水里社番目毛蛤肉、猫兰社番目六改二、审鹿社番目排塔母、埔里社头目督律、眉里社番目改努同随行番众及各社通事人等，逐一传齐，严诘其献地之故。该番目等各操番音，喃喃苦诉。询之通事，据禀各番目等咸称伊等因不谙耕作，各社番地悉成荒芜；其自垦之地，岁收无多，不敷食用，遂致衰弱穷困，日甚一日，实有难以存活之势。幸鹿港同知进社查看，遂各献舆图，情愿薙发易服，改为熟番，求准归官经理；但蒙大皇帝酌赏租榖，俾得温饱自全，恩同再造等语。臣因通事传供恐有捏饰，复谕令传示各番目，凡有供词，不妨装演手势。该番目等各以一手扪心、一手拍地，并以拍地之手作操翻状，以明其献地归官实系出自本愿。臣以该番众等獉处狉游，毫无知识，一旦输诚纳款，未必非汉奸人等怀诈挟私，从中勾引；又面谕通事向各番目再三诘讯，各番目均摇手称无。臣遂谕以尔等既各真心内附，自当代为具奏；俟钦奉谕旨，再行遵办。各番目伏地叩头，同声感戴；并各抚其手足身体，含笑私语。传询通事，据禀各番目以如蒙大皇帝恩准垦地，伊等此后亦得同服衣裳、同着冠履，是以称快。及臣谕令回社，各番目或嘱通事转求臣多住几日，或求通事请示臣何时再来，或又将臣寄寓茅舍，信手指挥，絮语不休；询之通事，称系各番目因臣现寓草寮卑隘，俟臣再来时，伊等起造高大房屋，以为驻宿之所。臣复一面谕令通事嘉奖，一面辞覆，并促其率众各归；各番目始率领男妇唯唯而退。嗣臣因公留住五日，各番众仍络绎前来，有献鹿筋数条者、有献鹿角两只者、有献鹿皮一张者、有献鹿脯番饽二盘者，并有番妇、番女以番布一二段、雏鸡一二只、鸡卵五六枚呈献者。臣酌收些须，以示不疑；亦薄赏其红布、食盐，以示体恤。各番欢欢鼓舞，叩谢不已。有时逐之使去，而举步迟疑；有时禁其不来，而傍门瞻顾。其依恋不舍，直有倒悬待解、饥婴待哺之情。复察各番，群称史密为老祖；缠绵固结，更难以言语形容。洎臣束装出社，各番众跪送纷纷，面容凄惨，臣亦不觉顾而心恻。此臣体察水沙连六社番情之实在情形也。

　　且匪特六社内之番情可见也，而六社外之番情亦可共见。查内山南北绵亘，界分三港。南港番性柔驯；中港番情贫弱，六社即在其内；北港生番，较为蕃庶。各番虽系同类，要皆各自为社，彼此不知相顾，有无亦不相通。臣行至南投，即有南港之鸾社、毛注仔社、山顶社、巴辘头社并中港之社仔社、剥骨社、适社、木噶兰社、扣社、千打万社各生番男妇二百一十二人出迎；迨入内山沿途一带，又有中港之阿里鲜社、架雾社、包倒训社、溪底社并北港之致雾社、眉藐吶社、眉猫蜡社、吗伊郎社各生番或数十人、或百余人出迎。其貌言服色，悉如六社。各生番内，间有以番布、鹿皮跪献者，臣酌收、薄赏亦如六社；各生番皆叩谢不遑，喜形于色。惟臣查勘六社番地与外社生番，毫无干涉；何以该生番等亦麕至跪接？当向诘询。据通事传禀：前因史同知查禁内山深入六社，随处劝谕生番，不可行凶为非；并恐六社受人欺凌，力为保护，伊等同深感激。兹欣闻大皇帝钦命臣前来履勘六社，是以率众瞻仰，以表恭顺之忱。臣谕通事，面为奖誉，饬令回社后，均抽藤、吊鹿，勤谋生业，切勿作恶犯法。各番皆欢喜叩头；复嘱通事传禀：伊等实不敢欺瞒，从来各番族众，不乏作恶之人；自奉鹿港同知示谕，各番目约束紧严，各番丁无不敛迹。询据随行之台湾官役禀称：向来生番杀人，每岁多至一百余名，近一、二年中杀人甚属寥寥。臣又令通事传谕各番：尔等果能如此，即是良番；大皇帝自必嘉悦。各番皆顶感无既，欣欣而去。并经臣查知有北港之平来万社生番带领番众十余人，先期来至六社内之埔里社迎候；嗣因等待日久，口粮食尽，未及见臣，怏怏而返。又有相距埔里社五、六日程途南港之丹社、勿勿社、依肉阁社、改重社生番，亦各率番众二、三十人随后赶至六社内之水里社迎接。丹社生番又牵活鹿六只，勿勿等三社生番亦携番布二段、鹿筋一束，欲来呈献，因臣已过社数日，追谒不及，亦各无奈转回。迹其笃挚向慕之殷，断非他人怂恿所能致。至于生番所用器械，祗有铁矛、鸟枪、弓矢三项。矛以竹木为柄，长仅四、五尺；其运用时，但知两手握柄，直向前戳，并不谙纵横拨刺之法。施放鸟枪，必须用架；且一出之后，若再装药下子、燃火勾机，必迟至半刻之久，方能完竣。弓矢则以竹为之，弦用苎绳，发矢不能及远，着物亦不能深入。内山并无虎狼，打牲全恃猛犬；若凭技艺，十不获一。即其逞凶杀人，亦祗伺单身入山樵采者而暗伤之，并不敢出山肆虐。臣访询明确，深知内山生番，不但懦于湖南、广东之猺匪，并且不及四川之猓夷。此臣体察水沙连六社外各社番情，并查悉各生番械技之实在情形也。

　　惟是番地固贵周勘，番情亦应详察；而私垦之犯，更宜严切查究。臣自入六社之后，即督同史密、曹士桂及随从员弁带领通事分投清查，并令各社番目将自垦之田逐一指认。查出埔里社有私垦地二、三百甲；其田头、水里、审鹿三社并无私垦。当向各社番目查讯，据通事禀据埔里社番目督律供称：伊祖父在日，因不解耕种，曾招熟番佃垦社地，岁收租榖，尚敷养赡。近来熟番增多，每年给租有限，难资餬口，各熟番尚无凌逼情事。至伊祖父于何年招佃？各熟番垦地若干？并应纳租谷若干？伊实不知。讯之通事，亦坚供不知各熟番系何年进社；并称生番愚蠢，实皆不识数目。传集各熟番头目罗国忠等逐一研鞫，佥供伊等祗知祖父早年因埔里社生番招佃，遂各挈眷入社，代垦纳租；伊等在社生长，并不记始自何年，亦不知本社社名、坐落何处。现种番地，即系祖父遗业，实非伊等私垦；所纳榖租，均系酌量给予，有减无增，各生番复不计较多寡。兹奉示谕，始知犯法；亟应遵谕搬迁。惟出社后安身无处，讨乞无门；男妇老幼二千人，势必尽成饿莩。当各伏地碰头，泣求施恩格外各等情。究诘至再，各供不移。臣查该熟番等本系埔里社生番招佃，与违禁自行私垦者究属有间。况其祖父进社时，该番等尚未生长，迨历年久远，递相承接，祗知为先世之遗田，并不知为私开之禁地。现在聚党而居，已有二千丁口，若竟绳之以法，与明知故犯者既无区别；且人数众多，诛之亦不胜其诛。臣再四思维，自不能不渐为权变。当即严谕该熟番等本季番租断不准减少，听官照例收给生番；割获之后，亦不准再种。俟奏奉谕旨，如不准开垦，即各率族迁徙。各番倾心感服，旋即呈具切结存案。复向猫兰社番目六改二、眉里社番目改努查讯两社私垦之犯，各有若干？私垦始自何时？是否系各番目招引进社？又据通事传禀：猫兰社内私垦者祗有二十余人，俱系汉民，不知是何籍贯；眉里社内自垦者男妇大小约共四、五百人，俱系外来熟番。两社内向俱无人私垦，该民人熟番等均系本年正、二月间先后来社打藔、垦种，并未议租，各番目等实无招佃情弊。私垦各犯，闻知臣入内查勘，均各逃逸。并据署鹿港同知史密面禀：上年伊查禁内山亲历各社，祗知埔里一社有生番招引熟番佃种情事，伊等防患将来，是以通禀私垦；其余五社，绝无私垦之人。迨禀请私垦之后，又恐民番先自偷越，即商同北路协副将叶长春会拨兵勇丁役，在北路之内木栅地方设卡稽查；嗣因奉旨不准措办，随将原拨兵勇撤回，伊亦未敢再进六社各等语。是猫兰、眉里二社私垦之犯，其为侦知兵勇撤后，始行偷越无疑。查私垦官地，大干严禁；乃该民番等竟敢因撤回兵勇，潜入私开，实属藐玩。当饬北路协副将叶长春、嘉义营参将吕大升协同史密督带兵勇，将该二社私插秧苗，全行划除。间有已届成熟者，交官暂时经理；俟收割后，匀给各番。并将草藔拆毁，仍饬严拿各逸犯，务获究办。旋据史密禀：访有今春新来熟番徐戆棋一犯，倡垦番地，生番侧目，积恶最稔，尚在眉里社树木内藏匿。臣严谕史密、叶长春等将该犯设法拿获，讯认倡率私垦、发掘番目改努幼侄坟冢、抛弃尸骸及焚毁番藔、抢牛物等情不讳，质之改努亦无异词。并向徐戆棋究出殉葬铁器，经改努认明领回。臣以徐戆棋穷凶极恶，若不就地正法，既无以摄熟番之气，又何能安生番之心！遂将徐戆棋恭请王命，在眉里社处斩枭示，以为惩一儆百之计。一面出示晓谕，如敢再有私垦凌迫生番者，与徐戆棋同罪。各社生番并埔里社招佃之熟番，同深畏服；而改努更感激涕零，叩谢不已。此又臣在六社内查出私垦，分别办理；并将欺凌生番之犯访获审办之各实在原委也。

　　伏思我国家开疆拓土二百余年，声教所敷，东渐西被。虽远边荒陬，无不尽入版图；幅员之广，实为汉、唐以来所未有。兹水沙连六社番地，不过蕞尔一隅；或禁、或开，本属无关得失。特以生番之率众来归，由于不知耕耘，生计日蹙，而招佃之熟番又皆减租欺朦，其所以欲得官为抚治者，实藉此为保护身家之图。若不俯顺番情，则生番日益穷困、熟番日益肆横，势不至不尽戕其生而尽并其地不止。久之，呼朋引类，日聚日多，而无赖之徒、负罪之犯，亦得以无官查察，潜迹遁藏。从此俦类互分，必致倚强而凌弱；党羽既众，更恐拒捕而抗官。得逋逃之薮，为负嵎之谋，其贻患殊难逆料。纵熟番不难驱逐，而利之所在，众趋若骛；能禁今日之不来，不能保异日之不往。从前竖碑立界，设隘分防，立法何尝不密？乃私垦者仍有二千人之多。可见禁令虽严，总难期历久无弊。即谓驱逐之后，厉禁迭增，竟无敢或有踰越；而被逐之熟番数至二千，既无本社可归，又无田庐可家，饥寒交迫，势必致流而为匪。台湾地狭人稠，流匪本多不靖，又何堪再益此二千流匪也。一经开垦，则分疆画界，计亩授耕。生番收其租息，既各鼓腹无忧；熟番得以力田，亦皆养身有具。有恒产斯有恒心，谁不相安乐利？而抚驭兼有文武，巡查又有兵役，则一切无赖之徒、负罪之犯，更属无从托足。顾议者或谓台地民情浮动，械闘、竖旗层见迭出，若再开垦番地，设将来内地匪徒竟与番类勾连，剿办必更费手。不知匪徒与番类，声气本不相洽。溯查历年档案，祗有因官兵不敷派发，酌调屯兵协剿匪徒之案；并无匪徒番类互相勾结，随同附和之事。即如乾隆五十三年首逆林爽文逃入六社，经埔里番众协同官兵、社丁等对该逆生擒缚献；而林爽文家属，并经水里、田头社生番拿获捆送：此更足为内地匪徒不能勾连番类之明证。又或谓生番世隶化外，罔知法度；现虽困苦来归，迨衣食充裕，无所顾虑，安见不始顺终悖。不知汉奸诈伪百出，每多首鼠两端，而生番则不识不知，绝无机巧；断不致口是心非，纵使谲变无常。而统计六社生番大小男妇现止千有余名，壮丁不过三百余人，皆散居六社；其所需之械与所习之技，又无一足恃，剿捕亦甚易易。况台地自郑氏灭后，即为中国所有；厥后陆续开垦者：如淡水、鹿港、噶玛兰诸厅，无处非生番地界，百数十年来，穰穰熙熙，莫不涵濡帝泽，移风易俗，共安耕凿之天。从未闻有生番为害，调兵征剿之举。往事足征，可以例推。至六社之外，番社虽众，族丁地势，臣均莫由知悉；然就出社迎接者观之，已有二、三十社之多。其赋性之真朴、作事之蠢蚩，悉与六社相似，以此例彼，当亦不甚悬殊。且三港之内，统为生番，又别无凶番种类，是皆无足深虑。又或谓台地本属外夷，现在闽省两口通商，夷情或不无叵测；若六社番地一开，土地广而财赋多，恐外夷之垂涎更甚。不知夷情止在通商，此外别无营求，更不贪图出土；六社番地尚在彰化之后，僻处山隅，距海口甚远，外夷断无垂涎之理。而台地所产，菽、粟、鱼、盐之外，间有产茶处所；皆叶粗味苦，俱非外夷所珍惜。即外夷之售销于内地者，又非台民所必需；懋迁有无，均不足启外夷之觊觎。必谓外夷之垂涎，专以六社之番地垦与不垦为行止，臣固未敢深信。回忆臣东渡前后博采众论之时，实未能折衷一是。迨亲历六社，确知底蕴，不但闽省内地人言多系耳食，即台地人言亦半属隔膜。天下事及之后知、履之后见，益信台湾镇、道、府之所详非虚；署鹿港同知史密之首先深入，创议开垦，确系防微杜渐，并无邀功讨好之心；而在籍之绅士廖鸿荃等之言之恰中事机也。至番地膏腴，实为仅见：六社可垦之地虽多至一万二、三千甲，而平坦者十居八、九，绝少石碛沙压之处，翻犁即成沃壤；开垦匪难，科丈亦易。即创建工程，材木固取之不尽，灰石亦用之不竭。经费充盈，兴修自可迅速。据台湾各官禀请，称初议私垦番地，嘉、彰两县绅富无不乐从；认捐之数，已甚不赀。及闻臣奉命亲勘，旋即中止。如再议续捐，尚不致观望不前，久延时日。是开辟创建，均无须耗费帑金；亦无待数年，始能蒇事。臣材识虽极梼昧，非不知省事为为政之要，诿事为便己之方；今以大有关系之事，仰蒙天语提撕，再三诰诫，为公为私，均可奏请中止。特以六社番地，开之则易于成功，禁之竟难于弭患。深思密计，实不敢藉君父之责成，辄思废公而便己。况一身之利害，究不可夺天下之是非；臣渥受殊恩，又何敢稍涉依违，致孤高厚。以臣愚懦之见，似不若查照前奏，仍援淡水、噶玛兰改土为流之例，一体开垦，设官抚治；俾六社生番，均得优游圣世，附隶编氓，以昭盛治。惟迭奉训示，敕令凛慎从事，臣实未敢擅便。是否，仍乞圣裁。如蒙俞允，恭候命下，再将试垦一切事宜，会同福建抚臣妥议条款，胪叙奏闻；并将六社地舆绘具图说，恭呈御览。

　　将审办徐戆棋一案，另行具奏外，所有遵旨履勘水沙连六社番地、体察各社番情及臣查办民番私垦各缘由，谨先缮折据实覆奏；伏乞皇上圣鉴训示！谨奏。

　　道光二十七年八月十六日奏，十月十二日奉朱批：大学士军机大臣会同该部悉心计议，务期久远无弊，妥议具奏。钦此。

　　道光二十七年十二月二十二日准户部咨：为覆奏事，福建司案呈内阁抄出大学士穆彰阿等会议覆闽浙总督刘韵珂奏「覆勘台湾水沙连六社番地体察情形」一折：道光二十七年十月十九日，奉上谕：前据刘韵珂奏「履勘台湾水沙连六社番地、体察各社番情，据实覆奏」一折，当交大学士军机大臣会同该部悉心计议。兹据穆彰阿等公同酌覆：以该生番输诚献地，固由不谙耕种，谋食维艰，欲求内附，以为自全之策。惟利之所在，日久弊生。况生番、熟番合壤而居，不能不与汉民交易；倘日后官吏控驶偶或失宜，即易激生事端。国家开辟边境，计划必周，与其轻议更张，而贻患于后；不若遵例封禁，而遏利于先。所议自系筹及久远，未肯迁就目前。且此项番地，旧以土牛为界；乾隆年间，复立石碑，例禁綦严，自应恪遵旧章，永昭法守。该督所请六社番地归官开垦之处，毋庸议。钦此。钦遵抄出到部，相应抄录原奏，行文闽浙总督转饬遵照可也。计单一纸。

　　内阁大学士臣穆彰阿等谨奏：为遵旨会议具奏事。九月十六日，闽浙督臣刘韵珂奏「履勘台湾水沙连六社番地、体察各社番情，据实覆奏」一折，奉朱批：大学士军机大臣会同该部悉心计议，务期久远无弊，妥议具奏。钦此。臣等伏查台湾六社番地，既经该督覆勘地势、体察情形：以该生番输诚献地，固有不谙耕种，谋食维艰，欲求内附，以为自全之策等情覆奏前来。谨遵旨悉心计议，公同商酌。窃以番民之投诚，此时不患其不真，患在始真而久且渐漓；番地之开垦，此时不虑其不利，虑在有利而适以滋害。统核该督原奏，六社番地垦田每年虽可征正供榖三万余石，但耗费甚繁；久恐不敷，何裨积贮？一旦有事，将倍数十年之所入一朝而用之。况胥役侵蚀、兵弁欺凌，戕削其生，难保不激而生变。犬羊之性，不知礼义，易启争端。生番、熟番合壤而居，不能不与汉民交易，既有官吏，必为平其争讼。又接壤凶番，种类甚伙，平昔嗜杀，常出扰害；六社番地既沃，倘被侵压，既有兵吏，更当力为保护。争讼不平，必相挺闘；保护未周，必相仇敌。始则番与番戕，继必番与官抗。理谕之不可，则治以法；法禁之不可，必继以兵。一番不安，全番骚动；匪徒乘之而起，外洋从此窥衅。此尤不可不深虑也。国家开辟边境。计划必周；不徒取悦于目前，实且远虑于事后。勿以番丁蠢愚，绝无机巧。各省苗疆猺峒之俗，滋事不少，其始未尝非獉獉狉狉，一无知识之愚民也；番社虽懦于猺匪猓夷，而反复无常之性则同。据奏内官役禀称，前此生番杀人，每岁多至百余名，近虽遵约束，而谓尽无足虑乎？此时番众械技，原无足恃。迨疆土既开，种落日众，奸民勾引，日至悍强；偶有煽动，而劳师糜饷之事，纷变无常，则又难以逆料。至谓匪徒向与番类不洽，安知佃耕既久，匪类必不潜通？又谓外夷相距番地甚远，安知生产既足，外夷必不垂涎？总之，利之所在，日久弊生。边防切要之图，动关国计。该督封疆大吏，渥受重恩，断无依违牵制，自系为国筹思；惟当局者深恐拊循之不周，而议政者自宜久远之是务。况番地旧以土牛为界，乾隆年间复立石牌，例禁綦严；此时辄请开边，究失杜渐防微之意。相应请旨责成该督妥为开导，慎重从事。与其轻议开辟而贻害于后，不若遵例封禁而遏利于先。以臣等愚昧之见，一切仍应从旧，无事更张，似觉妥协。是否有当？伏乞皇上训示。再，此折系内阁主稿，合并陈明。谨奏。

　　条覆筹办番社议熊一本

　　一、蒙询水沙连番地前虽迭禁开垦，难保不无私垦之人。如果私垦人众，一经官为经理，是夺其私垦之业，彼难甘心；此时欲行开垦，必须将私垦之众不咎既往，仍须安顿得宜，方无后患。此其可筹虑者一也。
  </div>
  <div class="pagination">
   <a href="治台必告录_page13.html">
    上一页
   </a>
   <span>
    ...
   </span>
   <a href="治台必告录_page9.html">
    9
   </a>
   <a href="治台必告录_page10.html">
    10
   </a>
   <a href="治台必告录_page11.html">
    11
   </a>
   <a href="治台必告录_page12.html">
    12
   </a>
   <a href="治台必告录_page13.html">
    13
   </a>
   <span class="current-page">
    14
   </span>
   <a href="治台必告录_page15.html">
    15
   </a>
   <a href="治台必告录_page16.html">
    16
   </a>
   <a href="治台必告录_page17.html">
    17
   </a>
   <a href="治台必告录_page18.html">
    18
   </a>
   <a href="治台必告录_page19.html">
    19
   </a>
   <span>
    ...
   </span>
   <a href="治台必告录_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
