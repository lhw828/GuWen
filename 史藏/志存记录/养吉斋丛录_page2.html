<!DOCTYPE html>
<html>
<head>
    <meta charset="UTF-8">
    <title>养吉斋丛录 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养吉斋丛录 - 第 2 页/共 12 页</h1>
    <div class="content">乾隆四十一年，建文渊阁以藏四库全书。置领阁事二员，以大学士、协办大学士、翰林院掌院学士兼充。直阁事六员，以科甲出身之内阁学士、詹事、少詹事、读、讲学士兼充。
校理十六员，以庶子、读、讲、洗马、中赞、修撰、编、检及科甲出身之内阁侍读等官兼充。
又设检阅官八员，以科甲出身之内阁中书兼充。派内务府大臣一员，兼充提单阁事，司启闭。
又充直阁、校理等官者，如升至不应兼充之官，即开缺。惟纪昀、陆锡熊、陆费墀初兼直阁事，后洊升至侍郎、尚书，仍兼充。戴衢亨以尚书特授直阁事。皆旷典。又章宝传、刘谨之、刘锡嘏以给事御史兼校理，盖三人本四库馆提调，故预选，非定制也。
 国初，满掌院学士缺出，以詹事、少詹事、读、讲学士、祭酒、庶子暨科甲出身之太常寺卿、光禄寺卿、太仆寺卿、通政司副使、大理寺少卿、鸿胪寺卿、太常寺少卿、太仆寺少卿、内阁侍读学士为应升。侍读、侍讲、洗马、司业暨科甲出身之通政使参议、光禄寺少卿、鸿胪寺少卿、科道等官，为其次应升。汉掌院学士缺出，以詹事、少詹事、读、讲学士、祭酒为应升，庶子、侍读、侍讲为其次应升。由吏部开列具奏。康熙二十八年谕：「大学士翰林掌院一官，职任紧要，必文学淹通，弃所推服者，始克胜任。凡翰林撰拟之文，亦须掌院详加删润，然后成章。闻明代大学士有兼管掌院之例。大学士徐元文着兼管翰林院掌院学士事。」自是之后，皆以重臣兼领。缺出，恭候特简。如奉旨令开列，以大学士、各部尚书、侍郎缮单进呈。
按：掌院学士初为专官，故定为一品。而亦有兼领者，如顺治十五年库勒讷以礼侍兼掌院学士之类。以大学士兼领则始于徐元文。
教习庶吉士，国初以内院学士为之，侍读等亦间有与者。其后以掌院兼其职，如顺治十八年折库纳、王熙皆以掌院兼教习也。康熙九年，专设翰林院，历科皆以掌院学士领其事，而内阁学士时参用焉。至六十一年辛亥科，始以工部尚书陈元龙领教习事。其后尚书、侍郎、内阁学士之不掌院事者，并得开列请派。其始或一、二人，或三四人，谓之大教习。乾隆以后，皆用满、汉各一员。小教习则由掌 院选派资深翰林为之，始于康熙三十三年，以教习满、蒙庶吉士也。五十三年，汉庶吉士始派小教习。雍正八年停止。乾隆十年复旧制。
又国初有命教习武进士者，如遏必隆、鳌拜皆尝为之。
附录：乡、会座师投帖，称门生，后避师生嫌，用名帖，不书称谓，惟教习以特派，故用门生帖。乾隆间程文恭景伊教习乙未翰林，以平生未掌文衡，仅作戊辰同考一次。属同馆改用名帖，自此遂成定式。又康熙癸丑，徐秉义授编修，其母弟掌院学士徐元文为教习，具疏题明，特免秉义赴馆。癸未，查慎行选庶吉士，时掌院学士教习揆叙为慎行受业弟子，特免慎行赴馆。
翰林官结衔，旧例：若经筵日讲，则书于本官之上；若兼官，则书于本官之下；其教习庶吉士及充各馆总裁、纂修等官，则又书于本官及兼官之下。按：掌院兼礼部侍郎衔，詹事、庶子等官兼翰林衔，已于乾隆间裁去。今经筵讲官及日讲起居注官、文渊阁直阁事、校理、结衔在本官上，其余总裁、纂修及一切差使，俱系于本官下，如旧例云。
康熙间，特开书局于武英殿，实为词臣纂辑之地。乾隆以后，书馆盛开，武英殿专司刊校，未尝废置。刊行经、史、子、集，谓之殿板。向以亲、郡王一人领殿事，而设总裁、提调、总纂、纂修、协修等官，其下则为校录之士、收掌之员，若剞劂、装钉，工匠尤伙。道光二十年后，以经费支绌，刊书甚少，仅存其名而已。
顺治十八年缙绅，内阁有翰林院提督四译馆太常寺少卿杨义。是时常少一官另有人，此当是兼衔。其时，四译馆亦归内阁也。
顺治十三年，以翰林官陈圹等十八人外转，遇缺即补。是时定制：詹事以布政使用，食正二品俸，少詹以布政使用，侍读学士以按察使用，侍读、中允以参政用，编、检以副使用。
十六年定议：「侍读、侍讲以参政用，修撰以副使用，编、检以参议用。」迨康熙二十八年，编修李涛等始外用知府。三十七年，以吴涵请，复用检讨刘涵为知府。雍正、乾隆间，屡有编、检才堪道府者，大学士掌院拣选带领引见之谕。嘉庆五年，定开坊之翰、詹等官，京察记名，以道、府用，编、检以同知、直隶州用。寻改资俸已进前二十名者，简道、府。道光二年，定未进二十名，亦简道、府。
按：康熙二十七年，擢在籍检讨卫既齐为山东布政使。四十年，擢庶吉士董新策为宁夏道。嗣又擢庶吉士徐景曾、饶呜镐为知府。皆异数。又顺治己丑会试，二甲授参议，三甲授知府，释褐即官四品。时两广甫定，开国之规模也。
国初，庶常散馆，间改科道。以编、检改科道，自康熙二十九年冯云绣、汤右曾等六人始。
雍正元年，命于俸浅编、检内择满、汉各二员，主定稿、说堂之事。此清秘堂办事翰林之始。其后人数稍增，有奏办、协办之目。以积劳当得京察一等，可外补，故竞趋之也。
附录：清秘堂本名东斋房。高宗幸翰林院，赐「集贤清秘」额，御制有清秘堂偶题一诗，遂更今名。堂后马成乐轩，石刻董其昌成乐轩记。堂前亭曰瀛洲亭，池曰凤凰池。
顺冶间。改分省绾选旧例。见渔洋文畧。雍正元年癸卯，汉军及河南、四川无馆选。二年甲辰，蒙古及山西、阿南、陕西、湖南、四川、广东、广西、云南、贵州无馆选。四年，太常寺少卿李锺峩上疏，请广储才之路。敕部议，行。五年丁未，各省始俱有馆选。今每科分省馆选自此始。
附录：馆选后，馆人送认启单。凡前一科以上授职编修、检讨及未散馆之庶常，其人尚在者，无论在本衙门，在别衙门，在原籍，在外任，均列名，而以大学土冠于首。汇刊一纸，名曰认启。次第则序科，不序爵，惟大学士序爵，不序科。至奉旨由别衙门改授馆职者，如曾拜前辈，亦得列名，即附于是科庶常之末，其未拜者不列。
按：雍正癸卯馆选六十一人。茶余客话作五十六人甲辰馆选四十二人。茶余客话作四十人。其时考试诗文之外，仍命九卿保举。然或馆选，或用为主事、知县，不尽凭保举也。
国初，庶常隶内弘文院，专设翰林院后，乃隶翰林。雍正十二年，拨给官房为庶常馆。
向例，散馆 后始授职，虽传胪亦然。惟雍正元年，二甲一名张廷珩即授检讨；十一年，二甲一名张若霭即授编修。皆未选庶常而授职者。
按：二甲授检讨者张廷珩外，康熙间则钱金甫，乾隆间则陈兆仑、夏之蓉、周长发。三甲授编修者，康熙间则李铠、钱中谐、曹禾，乾隆间则董泰。或召试诃科，或特旨拔用，故未依甲第。
雍正元年，新进士内有记名十七员。奉旨传问，有愿在各馆効力及在内官学学习者，令自陈。至三年四月，授景山官学教习夏之芳为编修，姜颖新、黄岳牧、陆宗楷为检讨。此未选庶常，而以行走勤慎授编、检者。
散馆改用他官，即不得复入翰林。惟张逸少由庶常散馆改知县，迁秦州牧，以父大学士张玉书奏乞内用，改授编修。又翰林已改御史而复人词馆者，如康熙间彭始搏，以会试分房持正，仍授检讨。出为外任而复人词馆者，乾隆间山西布政使朱珪，特授讲学；嘉庆间广东按察使邱庭膛，请终养，特授读学。皆殊数。至翰林已任大僚，缘事罢官，复赏给编、检者，则又弃瑕录用之意也。
翰、詹衙门，由他官改授者，如钱以垲以左通政授少詹事，赵殿最以按察使授少詹事，揆叙以二等侍卫授侍读，康五瑞以给事中授侍读，张允钦、陆锡熊俱以郎中授侍读，王士祯以郎中授侍讲，高士奇 以中书授侍讲，王原祁以给事中授中允，王延年以国子监学正授司业，黄钹以主事授赞善，杜缜、陈聂恒、程晋芳以主事授编修，励杜讷以州同授编修，魏学诚、陈厚耀以中书授编修，赵申季以知县授编修，尼满以笔帖式授编修，王懋竑以教授授编修，臁学海以御史授检讨，廖必琦以主事改庶吉士，侍朝以国子监丞改庶吉士。
进士论甲第授修撰、编修、检讨，无升降也。惟顺治九年，擢编修程芳朝、蒋超为修撰，检讨李爵、沙澄、傅作霖、刘泽芳、石申为编修。又顺治己丑，姜元衡以编修降检讨。
嘉庆六年，散馆改部属者三十五员，改知县者十五员。嗣以满洲及边省翰林人数甚少，复以改用之二甲进士吴其彦、张惠言、陈寿祺、李翊、吴荣光、花杰、李端、李象鹄、王鼎、杨世英、胡大成仍授编修，三甲进士贵庆仍授检讨。
钱塘梁启心，乾隆己未庶常，以父老侍养于家，其弟诗正方以侍郎侍从禁廷，因即家授启心编修，未散馆而授职。康熙间，王兰生以庶吉士充武英殿总裁。皆异数。
顺冶九年，题准每科分省选取庶吉士四十人，直隶、江南、浙江五人，江西、福建、湖广、山东河南四人，山西、陕西 二人，广东一人。以二十名读汉书，二十名读满书。
康熙时例，庶常年四十五岁以下者，读清书。又甲辰、丁未、庚戌三科庶吉士皆习清书。癸丑始分习清、汉书。其时盖甚重此选。雍正以来习清书者渐少，然每科尚有十四、五人，十七、八人。高宗以边省及北五省馆选人少，声律未娴，既习清书，汉文益就荒落，散馆时或以清书优等留馆，迨试以诗赋，往往列入下等改宫。因命云、贵、川、广五省庶吉士不必习清书。直隶、山东、河南、山西、陕西等省，视其人数在三、四人以上，派一、二人；江、浙等省人敷在五二八人以上，派二、三人。率以三十岁以下者充之。或丁忧告假，散馆时年齿已长，仍准改习汉书。每科通计在十人内外，宁缺无滥。道光戊戌科以后，不复派清书矣。
清书散馆分一、二、三等。
康熙间，庶吉士读满书者，每员颁给辽、金、元史、洪武宝训、大学衍义、日讲四书解义等书，旋停止。
雍正初元，尝以三等侍卫依都额真伊尔登为国子监祭酒。此亦仅见之事。
中书旧由考取。乾隆三十三年，御史蒋纶奏称：「中书考试无定期，士子无从按期齐集，且中书官阶在主事之下，知县之上，而考试以一论一诗得之，未免视为快捷方式。请于每科新进士以庶吉士、主事、知县三项分用外，添用内阁中书一项，则名器益昭公慎一云云。下部议，准。盖行之数十年。道光 间，新进士用中书者少，缺员待补，复开考取之例。
按：乾隆五十五年，谕落卷内录取中书、学正、学录之例，概行停止。是其时，中书又有由落卷挑取者。
附录：近日公私文字皆称内阁中书，惟缙绅内尚存舍人字耳。古夫于亭杂录云：「唐、宋以来，中书省为宰相之署，今内阁中书舍人，尚沿古中书舍人旧名，若止云内阁中书，则是以古署名为官衔，踌误甚大。此不可不知也。」故附书于后。
国初，官制与今异者，通政司除满、汉通政各一人外，有理事、左右通政各一。满人左右通政各一，汉人参议亦不止二人。大理寺少卿有左右，有寺副、左右寺正，今称寺丞。评事旧分左右。鸿胪寺有寺丞，有司宾、序班，有行人、司正。宗人府仅有府丞一，放心郎一，经历一，余官尚未设也。
院、寺旧无员外、主事之名，俊翰林院起居注添设主事四员，太仆寺员外郎八员，皆以满洲人为之。见居易录。此康熙时制也。
国初，以诸王、贝勒管部院事，设启心郎一员。顺治十五年裁，惟宗人府如故。今宗人府亦无启心郎。按：张文贞所撰李文襄墓志，裁启心郎非十五年，似尚在前一、二年也。
又纪文达内务府郎中姚公墓表言，堂郎中为上下之枢纽，职任繁重，似国初六部之启心郎。
观此，则启心郎之职掌可知矣。又顺治十八年。命前此启心郎改主事者，仍以四品用。是当时启心郎为四品秩。今内务府有堂郎中、堂主事，六部惟堂主事掌清文稿、片、册、档。
顺治八年，以索尼总管内务府事，见本传。然内务府之名，盖旧有之，非自顺治始也。
国初，设御用监。顺治十二年，改设银库、缎库、衣库、皮库。二十八年，设茶库、瓷库。六库隶内务府广储司。
总管内务府大臣，清语称包衣昂邦，即包衣大。张文贞云：「包衣大之职前代所未有，自乘舆、服御以及饮食日用之节，出入起居，罔不综理。盖如周礼职内、职崴、掌舍、掌次、篷人、幂人诸事总于天官之属者，皆得领之。任繁责重，与外朝迥异。」明制以内监治宫禁事，外点关、盐、织造等差，为害甚大。本朝设内务府总管，以大臣兼掌，无定员。下设广储司、会计司、掌仪司、都虞司、慎刑司、营造司、织染局，有郎中、员外、主事各员，盐政、税 关、织造诸差，即于郎中等员内简派，较前明立法为善。
顺治初设御马监，十八年改为阿敦衙门，康熙十六年改上驷院。顺治初置鞍楼，十一年改兵仗局，十八年改武备院。若奉宸院，康熙二十三年始设，国初为上林苑也。此三院旧属内务府管理，无定员，乾隆十四年，命三院卿各定为二缺，以侍卫、内务府各一员分用。
国初，銮仪使管卫事。銮仪使、协同管卫事各一人，皆满人。协同管卫事都督同知二人，皆汉人。余官与今同。驾座旧称驾库，今分金、玉、象、革、木五辂，旧惟玉辂辇、大辂辇、大马辇、小马辇。旧有品级山整仪尉、篦头整仪尉，今无。又侍卫旧有钦选侍卫，一等虾及随虾学习，二三四品服俸名目，今为一、二、三等侍卫。
登闻院在西长安门外街东，旧设满、汉科道各一员。雍正二年，统于通政司，主受诉讼之事。国初，刘公余佑请革带地投充疏，有御状、鼓状、通状纷争无已语。鼓状，即登闻院之状。通状，通政司之状也。其后控诉者赴都察院及提督衙门，外藩则赴理藩院，无所谓鼓状、通状矣。
国初沿明制，设教坊司，隶礼部，与太常分掌乐事。有奉銮一员，左右韶舞二员，左右司乐二员，协 同官十五员。又有俳长、色长、歌工、乐工，凡一百三十五人，司宫悬大乐。又宫内行礼、燕会，用领乐宫妻四人，女乐四十八名，序立奏乐。衣绿缎单长袍、红缎月牙夹背心，用寸金花样金发箍、青帕首。顺治十六年，八年停乓后复用。裁女乐，改用太监。旧时本有随銮细乐太监十八名。雍正七年，改教坊司为和声署。乾隆七年，设乐部，凡太常寺、神乐观乾隆八年改神乐所，二十年改神乐署。所司祭祀之乐，和声署掌仪司所司朝会、燕飨之乐，变仪卫所司铙、歌、鼓、吹前部大乐，即大罕波。皆隶焉。
京师十三仓：日禄米、南新、旧太、富新、兴平，在朝阳门内；日海运、北新，在东直门内；曰太平，在朝阳门外；均国初建。日本裕，在德胜门外清河桥；[一]以上康熙间建。
万安在朝阳门外；曰储济、裕丰，在东便门外；曰丰益，在德胜门外安河桥。以上雍正间建。又通州两仓专储白粮，备京师一、二品大员俸米，自行到通领运。又圆明园两仓备宫内外食官米者领用。共十七仓。故部尚有稽察十七仓之差。
旧时仓场皆兼任。如康熙三十三年，以户部仓场侍郎常书兼翰林院掌院学士，又派教习庶吉士。四十六年，以左都御史富宁安兼仓场侍郎，明年为礼部尚书，仍兼仓场事。
[一]「清河桥」原误为「曰清河」，据皇朝文献通考卷七十二仓廒条改。
禁城以内，诸王及满洲文武大臣、前锋统领、护军统领、内务府大臣，轮流直宿，谓之六大班，自嘉庆六年定。侍卫宿卫以干清门、内右门、神武门、宁寿们为内班，太和门为外班，亦六班。宫内及圆明园有管激桶大臣、官员、兵丁，谓之火班。火班见上谕。
旧制，八旗每旗设十五缺，为十五善射，清语谓之托佛霍托。无论王公、文武大臣、侍卫官员、拜唐阿兵丁、闲散宗室，概行拣选引见。而拜唐阿兵丁列班在后，挑取极难。乾隆三十九年，命专以拜唐阿、兵丁、闲散宗室拣选引见。又于上三旗内每旗别设十五缺，八旗王公大臣、侍卫官员善射者报名，本旗都统列名，以请上亲阅，取定若干人。或马射，或步射，或鹄射，随其所长，不限一格。清语步射曰撂扑他拉，鹄射曰通克恩。揢扑他拉，骑射曰呢鸦。木呀，皆有定员。凡十五善射，皆戴翎。又武殿试于紫光阁。阅马、步箭，先期派十五善射为先导，谓之引射。
太医院院使、院判、御医、吏目、医士分班侍直。给侍宫中者，日宫直；给侍外廷者，曰六直。习业旧分十一科，后以痘疹归小方脉，而咽喉、口齿并一科，是为九科。然近世无良医，供官者尤多庸猥。王公大臣及草泽医有精脉诀者，每召入诊视。道光间，九江道魏襄知医，特转京卿，亦命之视疾也。
钦天监旧用西洋人推算，有为监正、监副者。道光间，高拱宸等或归本国，或病殁，时监中已谙西 法，无须用彼土人，遂奉旨停止西洋人入监。宣武门内迤东城根，有西洋天主堂，康熙间修建，极宏丽，十九年己酉，亦命拆毁，咸丰间，和议既定，复建此堂。
[一] 按：顺治间缙绅，管钦天监印务者，敕赐通元教师，加通政司使，用一品顶戴大西洋人汤若望，其左右监副仅二人，皆汉人。有五官保章正（今称五官正）、司历、司书，又有回回科博士，而无司晨、漏刻、时宪诸科。
附录：明万历中西洋人利玛实与其徒汤若望、罗雅谷等奉天主教来游中国，极言授时历之误，当时未之信也。至国朝顺治元年，若望进浑天星球、地平、日晷、窥远镜各一具及舆地屏图，请依西洋新法推算二年仲秋朔日食。若望先期进时、刻、分、秒，起复方位，至期，令廷臣公同测验，诸法俱舛，而新法独合。于是令若望用新法，修时宪历。时天下初定，海禁尚弛，西洋人来者愈多，散居中国。于济南、淮安、扬州、镇江、江宁、苏州、常熟、上海、杭州、金华、兰溪、福州、建宁、延平、汀州、南昌、建昌、赣州、广州、桂林、重庆、保宁、武昌、西安、太原、绛州、开封等处共建天主堂三十余所。人其教者，厚与金帛。无籍之徒羣相依附，其焰遂炽。有歙民杨光先者，着辟邪论，又着孽镜、中星说、选择议、摘谬十编，痛詈新法之非，总名其书为不得已。又以若望等邪党惑众，包藏祸心，具请诛邪教疏，康熙三年赴部投递。下吏部会审，若望得罪革职。四年，以光先为监副。
[一]「和议既定，复建此堂」稿本作「夷酋犯顺，复建此堂。」 光先五上疏辞职，不准。寻升监正。西法中废。后西洋人南怀仁复具疏讼冤，又革光先职。用南怀仁，而西法复行。至雍正间，严海禁，毁各处天主堂，止留京师一处，俾西人修历者居之。有潜来内地，妄称传教者，皆严绳以法。岁月既久，禁防稍疏。迨道光、咸丰以来，传教者益纷纭，疆吏不敢过问矣。[一] [一]「道光、咸丰以来，传教者益纷纭，疆吏不敢过问矣」此段文二稿本原作「道光间海夷内寇，顽梗不驯，于是旧制皆格不行。咸丰以来，夷氛猖獗，传教者益纷纭，疆吏不敢过问矣。」 

养吉斋丛录卷之三赐进士出身云贵总督翰林院编修臣吴振棫纂宗学、觉罗学、东西城分左右翼。雍正间，派编、检二员为宗学教习。乾隆间停。嘉庆间，改用进士、举人为教习。咸安宫学，在内西华门内，为八旗官员子弟读书处。总裁以满、汉翰林各二员充，其后由掌院派充，满二员、汉四员，按日稽课。西配殿读满洲书者，则满总裁稽之。
顺治元年，设八旗官学。康熙二十三年，设琉球官学。二十四年，设景山官学。五十二年，设算学于畅春园之蒙养斋。雍正六年，设俄罗斯学。即会同馆，设学教之。七年，设咸安宫官学。九年，增设国子监南学。乾隆三年，于钦天监附近设算学。其唐古忒学，归国子监。
回、缅官学，总管二人，以内务府司员充。回子教习二人，以内务府回子佐领下回子充。
缅子教习二人，以缅甸国人充。缅子教习五年期满，则归其国。先期，云贵总督选该国夷人至京更替。
粘竿处，即上虞备用处，侍卫四十员。凡驾出入，司扶舆、执灯之事。又司库一员，内务府派。掌藕竿、钓竿及一切戏具。鹰狗处，调犬以八旗人为之，调鹰及雕之属以西八城回子为之。道光间裁。
国初，督、抚兼右都御史者，总督浙江一人，总督两广一人。兼左副都御史者，总督漕运、巡抚凤阳等处一人。兼右副都御史者，总督陕西、三边、四川等处一人，总督江南、江西一人；总督福建一人；总督湖广一人；总督云贵一人；总督河道、提督军务一人；提督、操江、兼巡抚安徽、宁、池、太、广一人；巡抚直隶、保定、真、顺、广、大、紫荆关，提督军务一人；巡抚山东，督理营田，提督军务一人；提督雁门等阗，巡抚山西一人；巡抚河南，提督军务，兼理河道一人；巡抚陕西，赞理军务一人；巡抚江西，提督军务一人；巡抚福建，提督军务一人；巡抚甘肃，赞理军务一人；总理粮储，提督军务，巡抚江宁等处一人；巡抚湖广，提督军务一人，提督军务，抚治郧阳等处一人；巡抚四川，提督军务一人；巡抚广东，提督军务一人；巡抚广西，提督军务一人；巡抚云南兼建昌、毕节、东川等处，督理川、贵兵饷一人；巡抚贵州，提督军务，督理湖北、川东等处一人；巡抚凤阳，提督军务，兼理海防一人。兼右分都御史者，巡抚顺天、河间、永平三府，宣府镇地方，密云等关，提督军务一人；巡抚延、绥，赞理军务一人；巡抚宁夏，赞理军务一人；巡抚浙江，提督军务一人；巡抚偏沅，提督军务一人。
乾隆二十七年，定总督兼御前大臣、内大臣等衔在将军上者，班次列将军前；大学士任总督者，班次亦列将军前。三十二年，以总督为从一品，将军亦当为从一品，使文武统率大员品制相当。
旧制，总督、巡抚随时奉命挂右都、右副都、右佥都御史衔，无定员，非地方官也。
有捐助、赈济、完漕等事应加级者，得加侍郎、尚书、宫保衔。见顺治十七年孙尚书廷铨用人四事疏。又雍正元年，加川、陕、江南总督兵部尚书，以川督控制番、羌，江督统理三省，地大兵多，故加以重衔，资镇抚也。二年，加两广总督孔毓殉、河道总督齐苏勒兵部尚书，以不附隆科多、年羹尧也。是加衔并非恒例。乾隆以来，总督加兵部尚书衔，巡抚加兵部侍郎衔，初授由部题请，皆允行，而以二品顶戴授总督者，仍兼侍郎衔。
附录：纪文达所跋顺治十八年缙绅 [一]各省不列总督、巡抚，而以副都御史列其姓名于都察院衙门，是其时旧制。
雍正间，或用人惟贤，或因事权授，往往不拘定制。而两人同署西安巡抚，则史贻直、硕色也。协办山西巡抚，则布政高成龄也。协办山东巡抚，则吏部左侍郎刘于义也。协理直隶总督，则刘师恕也。管两淮盐政兼署织造，则布政高斌也。
乾隆四十八年，以漕运河道总督与各省总督不同，故给兵部侍郎右副都御史街，与巡抚同。
[一]「顺治十八年缙绅」「十八」原作「十七」，误。
顺治间，河道总督驻济宁。康熙十七年，移清江浦，二十七年，移济宁。以协理之侍郎开音布、徐廷玺驻清江浦。三十一年，总河移清江浦。三十九年，裁协理。四十四年，山东河道交巡抚管理。雍正二年，设副总河于武陟。五年，以副总河管山东、河南河务。七年，分设南河河道，总督驻清江浦，改副总河为山东、河南河道总督，驻济宁。八年，设直隶河道、水利总督，驻天津。于是北河、南河、东河为三督。若协理、协办、帮办、学习诸名，又随时别经简派者，自康熙至嘉庆，往往有之，非定员也。九年，设北河副总河于固安，又设东河副总河，移南河副总河驻徐州。乾隆二年，副总河俱裁。六年，复设南河副总河，旋裁。十四年，裁直隶河督，归总督管理。于是总河凡一一人，而加南河协办河务官。其后协办归巡漕御史，南河以两江总督总理。山东、河南巡抚亦兼河务。二十二年，设南河副总河，二十三年裁。嘉庆十一年，设南河副总河，十五年裁。十九年，没东河副总河，二十年裁。道光二年，巡漕御史裁。六年，设南河副总河，九年裁。
旧时，安徽藩司驻江宁，办上江事。乾隆二十五年，增设江宁藩司，移安徽藩司驻安庆。
国初，直隶不设藩、臬，以守道司度支，巡道司刑名。通永、大名、霸昌、天津、口北五道，挂山东、山西、河南布政、按察司衔。即参政、参议、副使、佥事等衔。康熙间犹然。
见二十四年胡升猷所上疏。雍正初，改守、巡二道为两司，各道挂直隶布政、按察司衔。各省布、按两司，初但设本司正副官，后因事添设 守、巡二道，遂以为例。往往一道止辖一府，或数道共辖一府。见任源祥职官议。
国初，各省有左布政、右布政，惟贵州以事简，止设左布政一员。
知府旧为正四品，道员则视所带布政使司参政、参议，按察使司副使、分事兼衔为等差，有三四、五品之异。乾隆十八年，以钱谷、刑名二司分任，道虽兼衔，事难越俎。且知府为道所辖，而兼参议、佥事衔者，阶级反较知府为卑，不足以示表率。因定守、巡各道皆正四品，停兼衔，而改知府为从四品。
附录：旧时道员结衔，如陕西则有陕西布政使司分守潼、商道佥事，陕西按察使司分巡榆、葭谊副使，陕西按察使司分巡延、绥、墉道参议，陕西按察使司分巡汉、兴道副使之别。
他省可以类推。
往制，府佐贰卫、千总领运。康熙六十一年，定粮道押运过淮，总漕督运交通仓。雍正初专其事于粮道，而遣御史分巡沿途漕务。
甘肃西宁道兼理蒙、番事，乾隆间定专用满、蒙人员。后总督那彦成以龙万育奏调，遂相沿参用汉人。嘉庆庚辰，复奉旨不用叹员。又如直隶之口北道、山西之归绥道，亦皆用满员。
台湾道加按察使衔，俾奏事，自乾隆五十三年台湾道万锺杰始。
御史外授道府，雍正时犹有仍兼御史衔者，如单畴书为宁夏道仍兼御史衔是也。
国初，满人不占知府缺，以满洲郎中、员外外转，即布、按也。
国初，江、浙有船政同知，管理修造粮船，侵渔最甚。雍正二年裁。
曲阜县，唐、宋以来多以圣裔领县事。金、元以衍圣公兼知县事。明改为世职，由衍圣公保举。嘉靖后，不由衍圣公保举。国初，由衍圣公咨部题授。雍正二年，兖州知府吴关杰奏请拣补不授孔氏，未允行。至乾隆二十一年，命在外题调，不复为孔氏世职矣。
向例，外官告病不准起用，其仍准起用之例，自康熙十二年始。
外官回避原籍五百里以内，自康熙四十二年始。
旧时，继母年老，无终养例。康熙九年，浙抚范承谟疏言，知县丁世淳以继母刘年老，呈请终养。吏部议驳，奉特旨允行。嗣后，继母、生母皆准终养。
台湾文员，知县以上年过四十无子者，始准携眷。此例不知始于何时 ?乾隆四十一年命停止。
曩八旗文武官遇亲丧，百日后入署办事，朝会、祭祀亦与。乾隆二年谕：二一十七月之内，朝会、祭祀，免其行走。」又百日后，外用督、抚等官者，称署某处某官，二十七月后始实授。
国初，考试月选官，令作八股文。康熙五十七年停止，仍令写履历，以三百宇为限。
京官，旧例历俸六年，始准乞假省亲。雍正七年，命急欲省亲者准呈请，毋以年限。
雍正十一年，世宗以河防关系重大，而全河形势，非讲求阅历，不能洞晓机宜。特命部院慎选司官二员，引见后派往学习，如才堪任用，即保奏留工。道光间，复循故事举行，而翰、詹、都察院等衙门亦得与选。雍正间，选派部员，从布政使高斌请也。
直省知县，正途出身者，三年行取一次，大省三人，中省二人，小省一人。吏部按期奏请，沿前明旧制也。康熙四十四年，从部议，行取知县，以主事用，遇考选科、道时，方准考选。然康熙、雍正间，行取之例，少举多停。乾隆初，亦间行之。其实前明专重资格，按俸迁转，不得不以部用一途疏通壅滞。本朝州县之贤能者，得奏题擢用。且繁剧之任，参罚必多。凡无事故，合行取例者，大约居中简之缺，寻常供职，幸免处分者耳。故事相沿，于吏治无益。乾隆十六年，命永远停止。
旗人不作驿丞、典史，雍正六年，奉旨议定。
</div>
    <div class="pagination">
<a href="养吉斋丛录.html">上一页</a><a href="养吉斋丛录.html">1</a><span class="current-page">2</span><a href="养吉斋丛录_page3.html">3</a><a href="养吉斋丛录_page4.html">4</a><a href="养吉斋丛录_page5.html">5</a><a href="养吉斋丛录_page6.html">6</a><a href="养吉斋丛录_page7.html">7</a><span>...</span><a href="养吉斋丛录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
